<h1>ספר הישר לר'ת</h1>

<h2>שער</h2>
אוחילה לא-ל אחלה פניו אשאלה ממנו מענה לשון, אשר בקהל עם אשירה עוזו אביעה רננות בעד מפעלו, לאדם מערכי לב ומה' מענה לשון, ה' שפתי תפתח ופי יגיד תהילתך:
הנני העני ממעש ונבער מדעת נרעש ונפחד בעומדי בשער הספר הקדוש "ספר הישר" לחד מן קמאי משרפי עליון, אשר מכתלי ספרו ניכר בו היותו איש אלוקים נורא מאד, איש קדוש עובר עלינו תמיד, והנה סוסי אש ורכב אש ועלה בסערה השמימה, ושביליו במים רבים ועקבותיו לא נודעו. והעובר בין בתרי הספר עומד משתומם מעוצם החכמה, מישרות התבונה ומהמוסר הנורא, ואדם אפילו אם יהיה לבו כלב האבן, הלא ימס בקוראו את דברי האגרת הזאת, שאדוננו רבי ירוחם ממיר זללה"ה מיחסו לר"ת בעל התוספות, והיה רגיל ובקי בו כאשר עינינו תחזנה מישרים ודי בזה להביא עלינו חלחלה ופיק ברכיים, בלוקחנו זה הספר לידים. כי הלא רבנו יעקב איש תם, דמות האדם במרכבה אשר כל בית ישראל נשען עליו הוא האיש אשר לו נפתחו שמי השמים וירא מראות אלוקים, הלא לו נגלו כל תעלומות ומצפוני המסתורים ותחסרהו מעט מאלוקים. ורבינו החיד"א מיחס את הספר לרבנו זרחיה הלוי נשיא נשיאי הלויים ואשר מי ימלל קדושתו ותעצומות חכמתו, מי יוכל להביט במאורות תורתו, ומהי השמש בצהרים למי אשר כבוד ה' עליו זרח:
ואני הגבר ראיתי בעניי תורה מונחת בקרן זוית, וכי מעטו הלומדים בספר הקדוש הזה בגלל קושי השפה ומחוסר הבנה, וע"כ שנסתי מותני וחלקתי הספר לקטעים ונתתי להם כותרות ואותיות וגם הוספתי ביאור בלשון צח וקל, ואקוה בעזרת האל כי ירבו בו הלומדים, ויוסיפו עומק בתורת האלוקים, ויהיה לבם אמונה לאל נורא עלילה, וייטיבו מעשיהם וילכו בדרך הישרה, ובזכות יושר הורי כי הגעתי עד הלום, ללטש נופך ספיר ויהלום, וזכות רבנו תעמוד לנו ולצאצאינו למען תהי' יראת אלוקים בלבנו:
ובטוח אני באלה שכל מי שיקרא בספר זה מראשו ועד סופו וישים בו עיונו, תתעורר נפשו ברשפי אש שלהבת י - ה, והדברים היוצאים מלב טהור מלבו של א' מרבותינו משרפי מעלה שהיה סולם מוצב ארצה וראשו מגיע השמימה, יכנסו בלב המעיינים בדבריו ותתהפך נפשם לדעת את ה' ולהתחזק באהבת הבורא ויראתו, ומים רבים לא יוכלו לכבות את האהבה. ויתר דברי רבינו הלא הם כתובים על ספר הישר:
המחבר:
<h2>הקדמה:</h2>
נודה לאלוהינו, ונברך יוצרנו, אשר בראנו, ולהועיל לנפשנו קראנו. טרם היותנו, גבר חסדו עלינו, כי מאפס המציאנו, ומאין ליש הוציאנו. ויאר פניו אלינו בתורות וחקים ומשפטים צדיקים, והודיענו ביד עבדיו הנביאים, איזה הדרך ישכן אור, לשום מחשך עינינו לאור, ללכת בדרך תורתו הטובה, אשר עץ חיים היא למחזיקים בה. ויפח באפיו נשמה, היא הנפש החכמה, לתת לפתאים ערמה, לדעת הטוב ולדבקה בו, ולהתרחק מרע ולסור מנתיבתו. והזהירנו חקיו ומשפטיו הנחמדים, על פי שנים עדים, על פי השכל ראשונה, ועל פי הנביאים אחרונה. כאשר אמר בשכל, (ירמיה ט' כ"ג) כי אם בזאת יתהלל המתהלל השכל וידע אתי. ואמר בנביא, (הושע י"ב י"א) ודברתי על הנביאים ואנכי חזון הרביתי. לבעבור תהיה יראתו על פנינו ותורתו בין עינינו, אשר שתיהן תהיינה סבה להשיג רצון האל וסלם לעלות אל המרכבה העליונה, ומפתח לשערי התקנה. ועל כן חובה עלינו להודות לו על כל אשר גמלנו, והטובה אשר הנחילנו, ולשאל מאתו לעזרנו, לעשות הישר בעיניו ולהגיד גדלתו, ולהשיג תכלית השלמות בעשותנו מצותיו, כי על כן יצרנו, לא לתקוה ולתועלת, כאשר אמר (איוב ל"ה ו - ז') אם חטאת מה תפעל בו ורבו פשעיך מה תעשה לו, אם צדקת מה תתן לו. ואולם בראנו לכבודו ולהראות תקף גבורתו וחין ערכו, כאשר אמר (ישעיה מ"ג ז') כל הנקרא בשמי ולכבודי בראתיו. ולכן אתחנן לו להיות פעלתי לפניו רצויה, אולי יגמלני עליה כפי רצוני, לא לפי קצר יכלתי ואוני, כי איך ישיג גדלת בוראו אנוש נבזה והלך, כי מה האדם שיבוא אחרי המלך?:
ואני מתחיל בעזרת האל ואומר, כי ראיתי ספרים רבים ונכבדים בענין עבודת האל, כגון ספר חובות הלבבות לחסיד רבי בחיי בן בקודה זכרונו לברכה, וספרים אחרים רבים ונכבדים, אך מקצת עניניהם עמקים, ולא יתעסקו בהם אנשי דורנו כי אם מעט מזער, וכל לב מדעת נבער, כי התאוה מתגברת והשכל נחלש, והוא דרך חל ולא יקדש, ויצר לב האדם רע מנעוריו, ובספרים האלה לא ימסו אסוריו, ולא ירפאו מזוריו, כי כל יום ירדו למצער אנשי חסד האיתנים, וגמר חסיד ופסו אמונים, וכל איש רודף אחרי העשר והתאוה, ואחרי הכבוד והגאוה, ולבו בין שניהם כאיש שכור וכגבר עברו יין, נבהל להון איש רע עין, לא ישמע לקול מורים, ולא יאזין לתוכחות מוכיחים ומזהירים, וגם אני חליתי כהם, אליהם נמשלתי, כי קויתי בקראי ספרים הללו, אולי יכנע לבבי הערל, והוא חזק מצור החלמיש, וממקומו לא ימיש. וכאשר ראיתי, כאבי נעכר, ושכלי ביד הבלי נמכר. אמרתי ללבבי, הלא תבקש לך מנוח אשר ייטב לך, פקח עיניך וראה ואמץ את רעיוניך, ואתה תאזר את מתניך, והכן לך צידה, בטרם בא הפקדה, כי אין לשם מעצור להשיב לך מגיד משנה, ולשים בפיך דבר ובלשונך מענה. ואל תבטח על אשר חברו קדמוניך, אשר היו לפניך, רק על אשר יחברו רעיוניך, כי לא ידע נגע לבבך זולתך, ועל כן לא ירפא בלתך מחץ מכתך, כאשר אמר המשורר, איכה ישובון הפתאים מחטא, אם לא יהא מהם לנפשם גוער?:
לבי לבי, שא נא עיניך לשמים והתבונן נוראותיהם, והמאורות וממשלותיהם, וההרים ומוסדותיהם, והארצות ויושביהם, ושים לבך לדעת מי בראם וסדרם בחכמה. ואחרי כן התבונן סוד בריאותיהם, מאין ולמה נבראו. והתבונן בחדושי העולם ומקריו, גם בחסדי הבורא וטובתו וחמלתו. והתבונן בחדושי העולם האבד הזה, הדומה לקיקיון שבן - לילה היה ובן - לילה אבד, ושים בין עיניך היותו וחרבתו, ומעמד הדין ומבוכתו, וענש משפטו ושואתו. והיו הדברים האלה ערוכים לפניך, ואל יסורו מנגד עיניך, כי אז תתעורר נפשך לעמד בין נתיב החכמה, תקוה ואימה, וימשיכוך לעבודת הבורא האהבה והיראה, ובשתיהן תשיג תכלית רצונך וחפצך, וכל אחת מהן מבור שאון תריצך, ואם תשקוד עליהן יפתחו לך שערי התקוה והישע, ויצילוך ממעמקי הפשע, ויהיו לך למזכרת, אם תשכח יזכירוך, ואם תישן יעירוך, ואם תשגה יזהירוך. ובזה יהיה לך שכר טוב בעמלך, ולא יאבד גמולך. וכאשר יועילך החבור הזה, יועיל לכל איש אשר צידו כצידך וחילו כחילך. ואם החכמים והחסידים לא יהיו צריכים אליו, אולי אדם תועה מדרך השכל ימצאנו, וכאשר אל לבו ישיבנו, אולי משנת סכלותו יעירנו, ויהיה לך שכר טוב, כאשר אמר בחיר אלהים דוד המלך עליו השלום (תהלים נ"א ט"ו) אלמדה פשעים דרכיך וחטאים אליך ישובו:
ובראותי כי היא העצה הטובה ולאל קרובה, חשתי ולא התמהמהתי לבקש את אשר יועילני, מיד שאול יגאלני, וממעמקי שאול ימשני, ונערתי חצני, וחברתי ענינים, אשר בם יוסיפו לקח המשכילים, ויבינו דעת הכסילים. וכל המתבונן בהם יכיר סודות עבודת האל, ויעלה בהם למעלה העליונה, אשר שם נוה הנשמות הטהורות, ויעבור על לבו כל אשר יש לו לפרוע לבעל חובו, ויזכור יום המר והנורא, אשר לא ימצא בו עזרה. ואולי בעת ישים אל לבו הענינים האלה, יקנא במעלות החסידים, ותמשכהו הקנאה להדמות אליהם ולעשות כמעשיהם. ולא עזבתי ענין מכל הענינים, אשר בהם יכנעו הלבבות, וירגזו שאנני המחשבות, מכל אשר ידעתי, ומפי החכמים שמעתי, אשר לא שמתי בספר הזה. וקראתי שמו ספר הישר, אשר דרך עבודתו לפני האל יישר, ועץ חיים היא למחזיקים בה ותומכיה מאשר:
והאל המגלה תעלומים, ומרנין לשון אלמים, יהיה עם פי בהטיפי, ויישיר רעיוני והגיוני, וישמור דרכי מחטוא בלשוני, וישים בפי דברי נכונה, וינחני במעגלי צדק ואמונה, ככתוב (תהלים כ"ג ג') נפשי ישובב ינחני במעגלי צדק למען שמו:
וחלקתי הספר הזה לשמונה - עשר שערים:
<h2>השער הראשון:</h2>
סוד בריאת העולם:
<h3>[א]:</h3>
עבודת האלוקים היא העסק המובחר בבריאה ועל כן ראוי לבעלי השכל לעסוק בה:
מן הידוע, כי כל מבקש יעיד על מבקשיו, וכל מעשה מעיד על תכונת עושהו. ועל כן ראוי לכל משכיל להתעסק במבחר העסקים, למען יהיה לאות על שכלו. ומזה ידענו, כי אין העסק הנבחר מכל העסקים והמעשה הנכבד מכל המעשים כי אם עבודת האל יתעלה, כי הוא יעיד על רב שכל האדם ועל שלמותו:
<h3>[ב]:</h3>
כל הנברא הוא אך ורק לצורך הנבראים והבורא שלם מעצמו ואינו נצרך למאומה:
וכל חכמי העולם יאמינו וישכילו, כי השכל לא יוכל להשיג לבד משני דברים. האחד, הבורא. והשני, הנברא. ואין עוד זולתם. וכן יאמינו, כי הבורא, קדמון. והנברא, מחדש. וכי הבורא אין לו תחלה ולא תכלה, ולכל נברא יש תחלה ותכלה. וכן יאמינו, כי אין לבורא צרך לדבר, בעבור כי כל נצרך הוא חסר לדבר שהוא צריך לו ובו יהיה שלם, והבורא שלם, על כן אין לו צרך לדבר. ואחרי אשר אין לו צרך לדבר, נלמד מזה כי הוא לא ברא עולמו לצרך. ואחרי אשר לא בראו לצרך, נוכל לדעת כי בראו נדבה לגמול טוב לזוכים לו, כאשר אמר (ישעיה מ"ג ז') כל הנקרא בשמי ולכבודי בראתיו. והראיה על זה מדרך הכתוב בבריאת העולם, כי במעשה בראשית הוא אומר על המאורות (בראשית א' י"ז) ויתן אתם אלהים ברקיע השמים להאיר על הארץ, ולא אמר להאיר על השמים, ולא לשמים, כי אם על הארץ. אם כן נדע כי לא נבראו המאורות לתועלת הבורא ולא להאיר לשמים, כי אם להאיר לארץ ויושביה. ועוד נכיר, כי אלו יהיה הנברא לתועלת הבורא, היה קדמון כמוהו, כי תועלתו לא נפרדה ממנו, רק היתה מצויה עמו תמיד. ואחרי אשר נדע כי העולם מחדש ואינו קדמון, נדע כי טרם היות העולם, לא נצרך הבורא אליו. וכאשר לא נצרך אליו טרם היותו, כן לא נצרך אליו אחר היותו, רק כל כונתו בבריאתו העולם היתה לתועלתנו:
<h3>[ג]:</h3>
כוונת הבורא בבריאה היתה בעבור החסידים אך כח טבע הבריאה מצמיח גם רשעים:
ועוד נדע ונבין כי העולם לא בראו הבורא בעבור הרשעים והמכעיסים אותו, כי זה לא יחיב אותו השכל, ואולם בראו בעבור החסידים היודעים אלהותו והעובדים אותו כראוי, וכל כונתו היתה לברא החסידים, אך נבראו הרשעים מכח טבע הבריאה. וכאשר יש לפרי קלפה והמבחר הוא מה שבתוך הקלפה, כן החסידים הם פרי בריאת העולם, והרשעים הם כמו הקלפות. וכאשר נראה כונת הזורע להצמיח החטה לבדה, אבל כח הצמח יוציא עם החטה באשה, ועם השושנה מיני קוצים, כך כונת הבורא לברא החסידים, אבל כח הבריאה יוציא עם החסידים רשעים. כי אין דבר נברא שלא יהיה ממנו שלשה חלקים, חלק נבחר וברור כמו הסלת, וחלק הרפש והפגולים והמותרות, כמו התבן או הפסלת, וחלק בינוני. וכן תמצא בבני האדם, חלק נבחר וזך, והם החסידים, שהם הסלת או מבחר הפרי. וחלק גרוע ומאוס, והם הרשעים, אשר הם כמו הפסלת או התבן, ועל כן נאמר כי לא נברא העולם בעבור הרשעים, כי אם בעבור החסידים, כאשר האילן לא נטעהו בעליו ולא יגע בעבור הקלפה, אלא בעבור מבחר הפרי אשר יתן:
<h3>[ד]:</h3>
אין שום כח שיכפה על הבורא לעשות דבר אבל כוחו הוא שחייב את הבריאה לצאת יש מאין:
ועוד אנו רואים, השמים יתנועעו. וכל מתנועע יש לתנועתו תחלה. ואחרי שיש תחלה לתנועתו, נדע כי יש לו התחלה וכי הוא נברא, כי התחלת תנועתו היא התחלתו. ואחרי שנדע כי יש לו תחלה, נדע כי קדם בריאתו לא היה לבורא צרך אליו. וכאשר לא נצרך אליו קדם בריאתו, כן לא נצרך אחרי בריאתו. כי הכח אשר היה לבורא קדם בריאתו, הוא שעמד אחרי בריאתו, לא חסר ולא הוסיף ולא התחלף. וכיון שכן, נדע כי כאשר לא נצרך אליו קדם בריאתו, כן לא נצרך אליו אחר בריאתו. ואם תאמר, כי הדבר אשר חיב הבורא לברא העולם הוא צרך הבורא לעולם, נאמר כי כח החיוב כופה את המחיב לעשות הדבר, וידענו כי הבורא אין כח כופהו לעשות שום מעשה, אבל כחו חיב על הנבראים לצאת ליש מאין:
<h3>[ה]:</h3>
בריאת העולם היא שלמות שם האלוקות:
ואם תאמר, למה חיב עליהם? כדי להכיר אלהותו, ולהראות כבוד גדלתו, ולשמוח במעשיו. כי כשיברא הבורא אדם חסיד, ישמח בו, כאשר ישמח האב בהולידו בן משכיל וחכם אשר יכיר כבוד אביו ויכבד לאביו כראוי, כן ישמח בו האל ויתפאר בו, ועל זה נאמר (תהלים ק"ד ל"א) ישמח ה' במעשיו:
ואחרי אשר התבאר כי לא נברא העולם לצרך, נאמר כי נברא לסבה גדולה והיא עבודת הבורא יתברך. כי, כאשר המלך לא יקרא מלך עד אשר יהיה לו עם, כמו שנאמר (משלי י"ד כ"ח) ברב עם הדרת מלך, כמו כן שם הבורא לא נקרא בורא, עד אשר יהיה לו נברא. ולא נקרא אלהים, עד אשר יהיה לו עם, כמו שנאמר (ויקרא כ"ו י"ב) והייתי לכם לאלקים ואתם תהיו לי לעם. ואף על פי ששם האלהות לא יחסר בחסרון בני האדם ולא יוסיף בהם, אך בבריאת העולם היה ראוי שיקרא שם הבורא "אלהים". הדמיון, כי המכה יכל להכות, אבל לא יקרא מכה עד אשר יהיה לו מכה. ואם אין לו מכה, בשביל זה לא יחסר כח המכה, אך במכה יהיה ראוי להקרא מכה. וכן הבורא, לא יחסר כחו בטרם נברא העולם, אך בבריאת העולם הוסיף שלמות שלו. וזו היא הסבה אשר למענה נברא העולם. אם כן נדע ונשכיל כי בריאת העולם היא שלמות שם האלהות:
<h3>[ו]:</h3>
החסידים מפארים את שם יוצרם והרשעים מחללים את שמו יתב':
וכאשר נדע כי כל אמן אשר יעשה מלאכה, אין כונתו לעשות כי אם מבחר המלאכות אשר הוא יודע. וכפי גדל חכמתו, יהיה תקון מלאכתו. ובעבור כי נראה כי העולם נברא בתכלית התקון, נדע כי בראו כמו כן בתכלית החכמה. וכאשר האמן הטוב אין כונתו כי אם לעשות המלאכה נאה וטובה, כמו היוצר הטוב המשכיל אשר כל כונתו לעשות כלים נאים מאד, ואם יצא אחד מהם מכער או עקם או שאינו מתקן ימאסנו ולא יחברנו אל הכלים הנאים רק ישליכהו או ישברנו, כן הבורא יתברך לא היתה כונתו לברא בעולמו כי אם הטובים החסידים. וכשימצאו הרשעים, ימאסם האל, כי אינם מתקון מלאכת עולמו. וכאשר האמן החכם בעשותו מלאכה נאה יתפאר בה לכל רואיו, כן הבורא יתברך יתפאר בחסידיו כאשר אמר (ישעיה מ"ד כ"ג) ובישראל יתפאר, ואומר (שם מ"ט ג') ישראל אשר בך אתפאר. ויתפאר בחסידיו, מפני שהם אות גדול על תקון מלאכתו וראיה ברורה על ישר פעלותיו, והרשעים הפך מה שאמרנו כי הם נותנים פגם בבריאתו והם סבה לחלל שם כבודו, ושיאמרו כל רואיהם כי אין פעלת הבורא יתברך נכונה, כמו שאמר (יחזקאל ל"ו כ') ויבא אל הגוים אשר באו שם ויחללו את שם קדשי באמר להם עם ה' אלה ומארצו יצאו:
<h3>[ז]:</h3>
אפשר להמשיל ממעשה האדם על מעשי הבורא יתברך אם כי בבני אדם המעשים הם מקריים ובבורא הם אמיתיים:
ואם אמור יאמר העבד, איך נמשיל פעלת האל לנבראים, ואיך נקח ראיה מן האמן על הבורא יתברך והוא נפלא ונשגב. וכאשר לא נעריך אליו ערך ותמונה מתמונות בני אדם, כן לא נעריך אליו ענין מעניניהם ולא נמשיל פעלותיו לפעלותיהם. נשיב על דבריו ונאמר, הרי מצאנו החסידים ישתדלו וייגעו בכל מאודם להדמות לבורא יתברך במעשה הישר, כמו שנאמר (תהלים י"א ז') כי צדיק ה' צדקות אהב ישר יחזו פנימו. ועל כן נדע כי כל מעשיו הם מעשה הישר, והם בבורא אמתיים, ובנברא מקריים. ועל כן כל מעשה הישר אשר נמשיל אליו במעשה האדם הם בבני אדם מקריים ובבורא אמתיים. וכל מעשה הישר אשר בעולם הם מעשה הבורא. ונקח ראיה ממעשיו הגלויים, על הנסתרים הנעלמים. וכאשר יתנהג הבורא במעשה אחד במישור, כן יתנהג בשאר המעשים. וכל מה שיתקן האדם ממעשיו, הוא מתדמה בהם לבורא. כי כשיהיה אדם ארך אפים, ירצה להמשיל עצמו בזאת המדה לבורא. ואם יהיה גומל חסד או שופט בצדק, הוא ממשיל עצמו כפי יכלתו לבורא, וכן שאר המדות הטובות הראויות לבני אדם. וכפי קרבת האדם לבורא, יהיו מעשיו ישרים:
<h3>[ח]:</h3>
צורת גוף האדם ועניניו מראים על שיא החכמה ואי אפשר לו להיות נברא באופן אחר:
ועל כן נקח ראיה ממעשה בני אדם על מעשה הבורא ונאמר, כי אלו נמצא אמן חכם אשר יוכל לציר כל צורה, ונשאלהו איך היה ראוי לעשות גוף האדם, היה אומר לנו זאת ההרכבה והבניה אשר אנו רואים באדם, לא פחות ולא יותר. כי היה אומר לנו, צריך שיהיה האדם בקומה זקופה, כדי להיות יתרון בינו ובין הבהמה. ועוד, כי הנשמה אשר בקרבו היא עליונה ואצולה מן השמים, ותמשכהו לפאת מקורה, ועל כן תעמידהו בקומה זקופה, והבהמה מפני אשר נפשה מן העפר, תמשכנה לארץ ותלך כפופה. ועוד היה אומר, כי הוא צריך אל הכבד לבשל המאכל ולהפכו לדם להשקות לגוף, ולהיות נמשכים מן הכבד גידים, ומשתרגים יהיו כמו תעלות הולכות בכל אבר מאברי הגוף להיות בהם מעבר הדם אל כל הגוף. והיה אומר, כי הוא צריך להיות לו ריאה מרחפת בכנפיה על הלב לבל ישרף ברב עשן החמימות, וידעך. והיה אומר, כי הוא צריך אל הלב להיות לו מקור החיים והרוח, להגיע ממנו אל כל האברים הרוח וכח החיים. והיה אומר, כי הוא צריך אל העינים, שיהיו לו כמו צופים לשמור אותו מכל הזק, ואזנים לשמוע הקול, ואף להריח ושיצא ממנו עשן הריאה ויכנס בו אויר זך וטוב, ופה לאכל ולשתות ולטעום ולדבר. והיה אומר, צריך להיות בפה שנים לטחן המאכל, מקצתן מחדדות לחתוך, ואחרות שטוחות לכתש ולרכך בהן המאכל, והלשון לדבר ולהפך המאכל, כי בהיותו שרוי, אז יהיה כתוש וטחון עד אשר דק, עד יקל על החך לבלוע אותו. והיה אומר, כי היה צריך להיות הראש מעצם חזק ואמיץ ונבוב, כדי שיהיה למגן חזק על המח, שהוא מעון הנפש. ועוד מלבד עצם הראש יאמר, כי היה צריך להיות שער על הראש, לבל יכנס הקר בתוכו, כי עצם הראש לא יוכל לדחות מן המח כי אם הזק גוף כמוהו, כמו הכאת אבן שנפלה על הראש, אבל הזק הקר והחם והדומה לו, לא ימנעהו כי אם השער, ועל כן היה צריך לו לחמם אותו מן הקר, ולהגן עליו מן החם. והיה אומר, כי היה צריך להיות לו עינים להורות לו הדרכים, והיה צריך לעפעפים להגן על העינים מכל נזק ואבק ורוח, וכל שכן בעת השינה. כי אלו לא היו לו עפעפים, לא יוכל לישון, וגם אם יישן היה כל דבר מזיק להם, ויפול עליהם אבק, או יכנסו שם רמשים או זבובים. והיה אומר, כי היה צריך להיות העינים במרום הגוף, כדי להשקיף על כל דבר ולשמר הגוף, כמו הצופה שצריך להיות עומד במרום העיר, כן העינים במרום הגוף. והיה אומר, כי הוא צריך לידים לקחת ולתת ולעשות בהן העסקים והמלאכות. והיה אומר, כי אצבעות היד צריכות צפרנים, מפני רב המלאכות והעסקים אשר יתעסקו בהן בני אדם וכל שכן האמנים. ולולא הצפרנים, היה מתאכל הבשר ברב המלאכה, אך הצפרנים הן למגן ולמשען על הבשר לחזק אותו בל ימוט. והיה אומר, כי האדם צריך להיות לו ראש קטן וגוף רחב, כי הבטן והחלצים והמתנים והירכים הם כמו בנין המגדל אשר על פני (כל) הארץ, ועל כן צריך להיות רחב, וראש האדם דומה לתלפיות אשר בראש המגדל, ועל כן הוא דק ומצר, והרגלים הן כמו העמודים עליהם יעמוד הבנין. והיה אומר, כי היה צריך לפה להיות מבוא למאכל ומשתה. והיה אומר, כי צריך להיות בבטן אצטומכא, שתהיה כמו שק קטן לקבל המאכל והמשתה, ושיהיו לה שני פיות, אחד למעלה לקבל, ואחד למטה דוחה הרפשים והשמרים הנשארים. וכדומה לזה ענינים רבים בבריאת אברי הגוף, אשר כל משכיל ידין כי כן היה ראוי להיות. ואלו היה יכלת לברא אדם, אי אפשר לברא אותו כי אם בענין זה:
<h3>[ט]:</h3>
צורת המשכן ואופן תיקונו הוא גם הוכחה כי אפשר להקיש ממעשי האדם הישר על מעשה הבורא:
ועוד נראה, כי מעשה המשכן וסדר תקונו, הוא הולך על דרך השכל. ואלו אמר להם הבורא יתברך לעשות לו משכן ולא פרש איך יעשוהו, היו עושים אותו קרוב לתקון זה, כי כאשר נדע כשיהיה צריך לבנות ארמון למלך, יעשו לו כל תקונו כפי הראוי. ועל כן אנו רואים, כי המשכילים הם כפי כחם מתדמים לבורא במעשיו הישרים, ועל כן נקח ראיה ממעשה הישר אשר אנו עושים על מעשה הבורא, כאשר נקח ראיה מקצת הדבר על כלו, וכאשר נקח ראיה מן העשן על האש, וכן הדבר הזה. ואפשר שתהיה בריאת העולם לסודות אחרים ולענינים אחרים לבד מאלה, אך זה הענין אשר נשיג בשכלנו הוא אחד מהם על כל פנים. ועל כן אנו רואים בבריאת הגוף, כי הסברה אשר יסבר המשכיל בכל מעשיו היא אמתית:
<h3>[י]:</h3>
שלמות העבד היא לאות על שלמות האדון אבל חסרון עבודתו אינו מעיד על חסרון מעלת האדון:
ואחרי אשר אנו רואים כי על דרך מלאכת בני האדם ואמנותם כן היא מלאכת בריאת האל, נוכל ללמד מן הענין הזה, כי עבודת הבורא יתברך היא נוהגת על דרך עבודת בני האדם למלכים ויראתם אותם, כי כאשר לא תשלם מלכות המלך עד אשר יהיו עבדיו אנשי אמת וישר וסרים אל משמעתו ומכבדים אותו בכל מאודם, כן מלכות הבורא יתברך, תוסיף שלמות והדור בעבודת בני האדם ויראתם ממנו. ואף על פי שלא תחסר שלמותו לחסרון עבודתם, אך כשישלים העבד רצון אדוניו, יהיה העבד בתכלית השלמות בכחו ושכלו וכל עניניו, ותהיה שלמותו לאות על שלמות אדוניו, אף על פי שאין חסרון עבודתו לאות על חסרון מעלת האדון. הנה לך ראיה ברורה, כי עבודת הבורא יתברך ויראתו נוהגת על דרך עבודת בני האדם ועבודת העבד לאדוניו:
<h3>[יא]:</h3>
מן השכל ומן הכתובים אפשר לדעת באופן ברור סוד בריאת העולם והעונש והגמול:
ואולם היתה כונתנו להמשיל מלכותו למלכות המלכים, כדי להקריב מלכותו לשכלנו בדברים גשמיים, ועל כן באנו לבאר סודות מלכותו ועבודתו באלו הדמיונים, למען יתישבו בלב הקורא, בדמיון אור הנר לאור החמה. כי בהעלותנו על מחשבותינו, איש אשר יהיה סגור במסגר תחת הארץ מיום היותו ולא ראה אור כי אם אור הנר לבדו, והוא איש שכל ובינה, נאמר כי בלי ספק יוכל מכחו ומשכלו לדעת מכחות הנר כל כחות החמה, אף על פי שאין כח זה ככח זה ולא עצם זה כעצם זה. וכן נלמד מדמיונות הכחות השפלים כח התכונות העליונות, ומן הגשמיות נקח ראיה על האלהיות, וכן נאמר, כי נוכל בראיות ברורות מן הכתוב ומן השכל לבאר סוד בריאת העולם, וסוד הנפש, וסוד הענש והגמול כדי שנתן מענה לטוען, איך הכל שמור בלי גדר נפרץ ולא גבול נהרס:
<h3>[יב]:</h3>
העולם העליון הוא השורש של העולם השפל על כן ממהות העולם השפל נוכל להבין סודות העולם העליון:
ואומר, כי סודות העולם העליון, יוכל כל חכם לב וכל משכיל להבין אותם מדמיוני העולם הזה השפל, כי אנחנו מוצאים רב עניני העולם הזה השפל דומים לעניני העולם העליון, כאשר נדע כי צורות העולם הזה מצויות בעקר הנושא אותן, וכאשר אנו רואים כי צורות ענפי האילן ופרחיו וציציו מצויות בעקרו תחת הארץ, ואף על פי שאינן נראות ולא נמצאות כי אם בכח השכלי, נדע כי הן בו מצויות. כי שרש אילן האגוזים לא יצמח בו תפוח ולא שקדים, מפני שאיננו נמצא בכח שרשו, רק מה שימצא בכח שרשו הוא היוצא בענפיו, ולא יצא מהם כי אם צורת אגוזים. ואלו יהיה נמצא בשרשו התפוחים או השקדים, היו נראים בפריו כאשר עתה נראו בו צורות האגוזים, כי לא יצא בענפים אלא מה שיהיה נמצא בשרש. כן נוכל להבין כי כל מה שבעולם הזה הוא בא מכח העולם העליון, כי העליון הוא כשרש, וזה כענפים. ועל כן נבין מסודות העולם השפל סודות העולם העליון:
<h3>[יג]:</h3>
הנשמה הוא מהעליונים על כן היא שואפת להתחבר לשרשה אך היא מוגבלת מכח היותה קשורה לגוף:
ואני אומר, כי כאשר בני אדם על הארץ מתעסקים בדברים עליונים מהם ולהתחבר למלאכים ולעשות כמעשיהם ולהדמות אליהם, כאשר הם מבקשים דברים עליונים יותר מהם ויתעסקו בדעת האלקים ובדעת עניני הכוכבים והגלגלים, כן גדודי מעלה והנשמות הטהורות והגלגלים והכוכבים תשוקתם וכל רצונם להתאחד בכח העליון מהם והוא הבורא יתברך, וזאת היא עבודתם, כי כל תנועתם הוא לקים רצונו בהמשכם אליו ובתשוקתם עדיו. וכל זה יהיה מכח הנפש החכמה, כי כל דבר יפצר לשוב אל יסודו. והדמיון על זה, כי כאשר נקח אבן מן הארץ ונשליכה למעלה בכח ידנו, תעלה בכח ההשלכה. ובהגיעה לתכלית עלותה בהכרח המשליך, תשוב לרדת בטבעה אל המקום אשר לקחה משם. וכן המים, כשנזרקם למעלה, יגיעו עד תכלית מה שיגע כח הזורק וישובו בטבעם למקומם למטה. וכן הרוח, כשתכניסהו בנאד נפוח ותסתמהו, יהיה עצור בהכרח בעוד שיהיה סגור, וכאשר נפתח הנאד, ישוב מהרה וישוב ליסודו. וכן האש, כשתעלה שלהבת, אנו רואים השלהבת תפצר לעלות למעלה ליסודה. אך מפני שהיא קשורה בעץ הנשרף, לא תוכל לעלות לגמרי. וכאשר תפרד ממנו, תעלה אל מקומה. כמו כן הנשמה, כי נלקחה מהשמים ונצמדה בגוף, ודמתה לשלהבת האש הקשורה בעץ, ולא תוכל להפרד ממנו עד כלות כחות הגוף המחזיקים הנפש, ואז תוכל הנפש לשוב ליסודה ומקומה למעלה למעלה:
<h3>[יד]:</h3>
אין הבדל בין תכלית העבודה למטה והעבודה למעלה אמנם בגלל שהנשמה קשורה לגוף העבודה כאן חלשה לעומת העבודה בעליונים:
הנה נתבאר, כי העולם השפל כעליון, ומלאכת שוכני עולם השפל כמלאכת שוכני עולם העליון, ושתי הכתות יפצרו להשיג המעלה העליונה מהן, ואין הפרש במלאכה כי כל אחת משתיהן תבקש להתאחד בגבוהה ממנה. אך בעולם השפל, המלאכה היא חלשה ושפלה. ובעולם העליון, היא חזקה ועליונה. ואולם חלשת מלאכת השוכנים בעולם השפל באה מפני חברת הגויות לנשמות:
<h3>[טו]:</h3>
ראיות מן הכתובים שהעולם לא נברא לצורך הבורא כי אם נדבה וחסד לבריות:
ואחרי אשר התבאר מדרך השכל כי לא ברא הבורא יתברך עולמו לצרכו כי אם לעבוד אותו, נבאר אותו מדרך הכתוב. וזה שהקדמתי ראיות השכל על ראיות הכתוב, מפני שהלב יקבל אותן מהרה יותר מראיות הכתוב, ויתישבו בנפש השומע בעבור האותות והמופתים הבאים עליהן. ועל כן אומר, כי בריאת העולם מצאנו הכתוב מעיד כי לא נברא לצרך כי אם לנדבה וחסד, כמו שאמר הכתוב (תהלים פ"ט ג') כי אמרתי עולם חסד יבנה. עוד מצאנו, כי כל טובה שיעשה הבורא יתברך לברואיו, לא יעשה לצרך ולא לחובה, כי אם למענו, כאשר אמר (ישעיה מ"ח י"א) למעני למעני אעשה. ועוד אמר (הושע י"ד ה') ארפא משובתם אוהבם נדבה. ואומר (דברים ד' ל"ט) וידעת היום והשבות אל לבבך כי ה' הוא האלקים. וכבר הורנו השכל קדם זה, כי הבורא יתברך לא ברא עולמו לצרכו, כי אם לעבוד אותו. אם כן הנה נתבאר מדרך הכתוב והשכל סוד בריאת העולם:
<h2>השער השני:</h2>
<h3>[טו]:</h3>
מפרש בו עמודי העבודה וסבותיה:
<h3>[טז]:</h3>
האהבה כוללת גם יראה והיא תבוא כאשר יהיה לב האדם טוב וידע כי רק הבורא שלם וזולתו כולם חסרים:
אומר, כי אחרי אשר זכרנו קצת ענינים מסודות בריאת העולם ונתבאר כי לא נברא כי אם לעבודת הבורא יתברך, נפרש עניני עבודת הבורא יתברך ונאמר, כי עבודת האל יתברך לא תתקים כי אם אחרי ידיעתו. והעבודה יש לה שלשה עמודים. העמוד האחד, הלב הטוב והזך, כי בהיות האדם טוב, יהיה טוב עם אלקים ויהיה טוב עם אנשים, כאשר אמר הכתוב (ש"א ב' כ"ו) וטוב גם עם ה' וגם עם אנשים. והעמוד השני הוא להאמין כי כל נמצא זולתו, הוא חסר. והעמוד השלישי הוא להכיר כי הבורא יתברך, שלם. ובעת יקבצו באדם שלשה כחות אלו, תמשך נפשו בטבעה לאהוב הבורא יתברך. ובעת אשר יאהבנו, אז תהיה עבודתו בתכלית השלמות, בעבור כי מן האהבה תהיה היראה. וכל מי שיאהב האדם, ייראנו. ואפשר שיירא אדם ממי שלא יאהבנו. ועל כן אומר, כי היראה בכלל האהבה, ואין האהבה בכלל היראה:
<h3>[יז]:</h3>
עבודת אברהם אבינו היתה מאהבה ככתוב, "אברהם אוהבי" ועבודתו היתה בתכלית השלמות:
ומצאנו כי עבודת אברהם אבינו עליו השלום, היתה בתכלית השלמות, כי אמר בעודו (בראשית י"ח י"ט) כי ידעתיו למען אשר יצוה את בניו ואת ביתו אחריו ושמרו דרך ה', וזו עדות ברורה על רב צדקתו. וגם, הבורא יתברך העיד עליו אחרי מותו, באמרו (שם כ"ו ה') עקב אשר שמע אברהם בקלי וישמר משמרתי מצותי חקותי ותורתי. ומצאנו, כי עבודתו היתה מאהבה ולא מיראה, והיא העבודה העליונה. ולא שבח אותו הבורא יתברך ביראתו אותו, ולא אמר זרע אברהם הירא ממני או המפחד, רק אמר (ישעיה מ"א ח') זרע אברהם אהבי. וכבר אמרנו כי היראה נכללת באהבה:
<h3>[יח]:</h3>
עבודת היראה היא עבודת הרשעים ואומות העולם ואילו עבודת החסידים היא רק מאהבה:
ודע, כי עבודת הבורא יתברך מיראה, איננה עבודת החסידים, אלא עבודת הרשעים או אמות העולם, כמו שאמר לרשעים (ירמיה ה' כ"ב) האותי לא תיראו. ואומר על המצרים (שמות ט' כ') הירא את דבר ה', מפני שלא היו עושים מצותו מאהבה, כי אם מיראה. אך לחסידים יאמר (דברים ו' ה') ואהבת את ה' אלקיך, (שם י"א י"ג) לאהבה את ה' אלהיכם. ואמר באיוב (איוב א' ח') איש תם וישר ירא אלהים וסר מרע, ולא אמר עליו אוהב אלהים. וכן אמר (תהלים ל"ד י') יראו את ה' קדושיו, על הרשעים, כי הרשעים כשידבקו בעבודת האל ויתקדשו מטמאתם, הם נקראים קדושים, כאשר אמר (במדבר י"א י"ח) התקדשו למחר.  אך החסידים, אשר לבם טהור מיום היותם, אומר עליהם (תהלים ל"א כ"ד) אהבו את ה' כל חסידיו אמונים נצר ה'. ואמר על חנוך (בראשית ה' כ"ב) ויתהלך חנוך את האלהים, ולא אמר ויירא חנוך את האלהים. ואמר על נח (שם ו' ט') איש צדיק תמים היה בדרתיו. ועל כן אין עבודת היראה כעבודת האהבה:
<h3>[יט]:</h3>
האהבה של החסיד באה לידי ביטוי בעשרה דברים וכולם היו באברהם אבינו עליו השלום:
והאהבה נבחנת בעשרה דברים מן האוהב. האחד, להיותו אוהב תורת אלהיו. השני, להיותו נהנה בתענוג עבודת האל יותר מכל תענוג. השלישי, למאוס מואסי הבורא ולאהוב אוהביו. הרביעי, להיות אהבתו בטוב העולם חשובה כאין לנגד עבודת הבורא יתברך. החמישי, שיערבו לו כל יגיעה וחסרון וענוי לצד אהבת האל יתברך. הששי, לבל יקדים עסק מעסקיו על עסקי האל יתברך. השביעי, להודיע לבני אדם אהבתו באל יתברך ולהתפאר בה. השמיני, לבל ישמע לקול מסיתים ומדיחים בעבודת האל יתברך. התשיעי, אם יתחדשו עליו מאורעות מטוב ועד רע, לבל יעזוב בשבילם עבודת האל יתברך. העשירי, לבל תהיה עבודתו על מנת לקבל פרס, כי אז תהיה עבודתו תלויה בדבר. ואלה העשר מדות כשיתקבצו באדם, נקרא אוהב האל יתברך, והוא חסיד בתכלית. ולא אמר הבורא יתברך על אברהם אבינו עליו השלום (ישעיה מ"א ח') זרע אברהם אהבי, אלא בעת שנראו בו כל המדות האלו:
<h3>[כ]:</h3>
אברהם אבינו היה שלם בכל עשרת עמודי האהבה כמו שמפורש בתורה ובחז"ל:
ואני מפרשם לך מן הכתובים:
המדה הראשונה. דע, כי אהבת אברהם אבינו עליו השלום היתה ללמד לכל באי עולם עבודת הבורא יתברך ולקרא בשם תמיד, כאשר אמר (בראשית י"ג ד') ויקרא שם אברם בשם ה', ואמר (שם כ"א ל"ג) ויטע אשל בבאר שבע ויקרא שם בשם ה'. להודיעך, כי בכל מקום אשר היה הולך שם, היה קורא בשם השם ומתעסק בעבודתו, ולא היה נמנע מפני פחד אמות העולם:
המדה השנית. כי החסיד הוא נהנה באהבת אלהיו יותר ממה שנהנה בכל תענוגי העולם. כי מן הידוע, שאין תענוג ושמחה לאדם כמו בבנים, כמו שנאמר (משלי כ"ג כ"ה) ישמח אביך ואמך ותגל יולדתך. והיה אברהם אבינו עליו השלום נהנה בעבודת האל יתברך, ונתגברה הנאתו בעבודת האל יתברך על אהבת בניו, והרחיק ממנו את ישמעאל בנו מרב אהבתו באל יתברך:
המדה השלישית. כי החסיד מואס לכל מואסי הבורא יתברך, ואוהב אוהביו, כי הבורא יתברך אמר לאברהם (בראשית י"ב א') לך לך מארצך וממולדתך ומבית אביך, והוא מאס במשפחתו ובית אביו מפני שמאס אותם האל יתברך, שנאמר (שם שם ד') וילך אברם כאשר דבר אליו ה':
המדה הרביעית. כי החסיד אהבתו בכל טובת העולם חשובה כאין כנגד אהבת האל יתברך. והנה, הבורא יתברך אמר לאברהם אבינו עליו השלום (שם כ"ב ב') קח נא את בנך את יחידך אשר אהבת את יצחק. ואמר אשר אהבת, להראות לבני אדם, כי מה שהיה אוהב בתכלית האהבה, מאס אותו והרחיקו מפני אהבת הבורא יתברך:
המדה החמישית. כי החסיד חושב כל יגיעה וטרח תענוג והנאה בעבודת האל יתברך. כי אברהם אבינו עליו השלום היה מענה בדרכים ומנסה בכמה נסיונות, ולא קץ בהם, וקבל הכל בסבר פנים יפות, כי מנערותו נסהו הבורא יתברך בדרכים, ואחר כן בלקיחת שרה פעמים, ואחר כן בברית מילה, ואחר כן נסהו לגרש ישמעאל. ואחר כן לשחוט את יצחק. ואלו היתה עבודתו מיראה ולא מאהבה, לא היתה מתקימת בכל אלה הנסיונות. אך ברב אהבתו באל יתברך, הכל היה ערב בעיניו, שנאמר (שיר השירים ח' ז') מים רבים לא יוכלו לכבות את האהבה:
המדה הששית. כי החסיד לא יקדים עסק מעסקיו, עד ישלים מצות הבורא יתברך. כי מצאנו, כל דבר שצוה הבורא יתברך [את אברהם] לא הקדים שום מעשה, עד שהשלים מצות האל יתברך. כי הנה בברית מילה אמר (בראשית י"ז כ"ב) ויעל אלהים מעל אברהם, וכתיב (שם שם כ"ו) בעצם היום הזה נמול אברהם. ולא הקדים שום עסק עד השלים המצוה. ואמר בישמעאל (בראשית כ"א י"ב) כל אשר תאמר אליך שרה שמע בקלה כי ביצחק יקרא לך זרע, וכתיב אחריו (שם שם י"ד) וישכם אברהם בבקר ויקח לחם וחמת מים ויתן אל הגר שם על שכמה ואת הילד וישלחה. ולמדנו מזה, כי בחלום הלילה נאמר לו הדבר, ועל כן השכים בבקר בטרם שיעשה שום מעשה להשלים מצות האל יתברך:
המדה השביעית. כי החסיד יודיע לכל אדם אהבתו בבורא יתברך ודרכיו. כי כן אמרו רבותינו זכרונם לברכה, כי אברהם אבינו עליו השלום מנערותו היה מזהיר אנשי דורו ומודיע לכל אדם אהבתו באל יתברך. כי כאשר אמר הכתוב (שם י"ח י"ט) כי ידעתיו למען אשר יצוה את בניו ואת ביתו אחריו ושמרו דרך ה', רצונו לומר, יודיעם שיהיו אוהבים לאל כאהבתו. ולא אמר "את בניו" לבד, רק "את בניו ואת ביתו", כלומר, כל הנלוים אליו ואשר יש לו רשות עליהם:
המדה השמינית. כי החסיד לא ידאג ללעג הלועגים ולחרפת המחרפים. אמרו, כי אברהם אבינו עליו השלום, מנעוריו החל לדבוק בעבודת האל יתברך, והיו אנשי דורו מחרפים אותו ולא היה משים לבו אליהם, עד שהשליכוהו לכבשן האש, והצילו הבורא יתברך, כמו שנאמר (שם ט"ו ז') אני ה' אשר הוצאתיך מאור כשדים:
המדה התשיעית. כי החסיד כשיתחדשו עליו מארעות טובים או רעים, לא יבטל עבודתו. וכן עשה אברהם אבינו עליו השלום, כי בכל אשר היה מתחדש עליו הן טוב הן רע, היה נאמן לבבו, שנאמר (נחמיה ט' ח') ומצאת את לבבו נאמן לפניך:
המדה העשירית. כי החסיד, אין אהבתו באל יתברך תלויה בדבר או על מנת לקבל פרס. ובעבור שלא בקש אברהם שכר מעבודתו, על כן אמר לו האל יתברך (בראשית ט"ו א') שכרך הרבה מאד. כי כן מנהג האל יתברך עם חסידיו בעת יעבדוהו על מנת שלא לקבל פרס, יכפול להם שכרם ויתן להם טובה כפולה, כאשר אמר לשלמה המלך עליו השלום (מ"א ג' י"א) יען אשר שאלת את הדבר הזה ולא שאלת לך ימים רבים ולא שאלת לך עשר, וכתיב אחריו (שם שם י"ג) וגם אשר לא שאלת נתתי לך גם עשר גם כבוד:
ואלה הם יסודות האהבה. וכל שיהיו בו עשר מדות הללו, נקראת אהבתו אהבה גמורה. ועל אלה המדות נאמר (דברים ו' ה') ואהבת את ה' אלהיך בכל לבבך ובכל נפשך ובכל מאדך:
<h3>[כא]:</h3>
אהבת הבורא לאדם נמשכת לפי אהבת האדם לבורא ושיא אהבת האדם היא ההשתוקקות לקירבת אלוקים בלי מגבלות הגוף:
ודע, כי כפי אהבת האדם באל יתעלה, כן תהיה אהבת האל יתעלה בו. וכן שאלו לאחד מן החכמים ויאמרו לו, האדם עובד האלהים בכל מאודו, ומתי יתאוה האל יתעלה לראותו? אמר להם, בעת שישליך אחרי גוו העולם וכל חמדתו, ויקוץ בחייו ויתאוה למותו, אז יתאוה השם יתעלה לו לראותו, כלומר כשאוהב מאד הבורא, אז יאהבנו הבורא מאד:
<h3>[כב]:</h3>
כל עבודת היראה תלויה בדבר וביטול הדבר יביא לביטולה אך עבודת האהבה יכולה להיות אהבה שאינה תלויה בדבר ואז היא נצחית:
ואחרי אשר זכרתי עניני האהבה, אזכיר כל עניני היראה. ונאמר, כי ההפרש אשר בין עבודת האהבה והיראה הוא גדול מאד, כי עבודת היראה תסור בסור היראה. ועבודת האהבה, אם תהיה לתקוה, תסור בהשגת התקוה או באבוד התקוה. ואם איננה לתקוה ולא לתועלת, תעמוד לנצח. כי הסבה הגורמת לאהבת התקוה היא סבה מקרית, ובסור הסבה המקרית יסורו כל הדברים הנמשכים ממנה והבאים מכחה. אבל הסבה שהיא גורמת האהבה אשר איננה לתקוה, היא סבה עקרית קימת ולא תסור לנצח, ועל כן לא יסורו הדברים הבאים מכח האהבה הנמשכת:
<h3>[כג]:</h3>
יש אדם שיראתו נובעת מאהבה ויש יראה שקובעת לה מקום בפני עצמה ואז היא לא שלמה:
ודע, כי עבודת האוהב, יש בה אלו עשר מדות אשר זכרנו. אך בעבודת היראה, לא תמצא אחת מהן אלא אם תהיה יראתו באה מצד אהבה ומכחה. אבל אם תהיה יראתו ממשכת באהבה ושתיהן שוות, יהיה בו מעט מזער מן המדות אשר זכרנו, כי האהבה תביאנו ביראת השם. ואם לא יהיו שוות ותכבד היראה ותחלש האהבה, לא ימצא בו דבר מכל המדות אשר זכרנו. ואם תתחזק היראה ותחלש האהבה מאד עד אשר לא תודע בו, יהיה בו הפך המדות אשר זכרנו. וזהו מאזני הצדק ומשקל הישר אשר בו יבחנו בני אדם. ועל כן אומרים, כי רב החסידים אשר נזכר בהם יראת הבורא יתברך, לפעמים הוא נאמר על היראה הממשכת באהבה ולפעמים נאמר על תקף היראה אשר תבוא מכח האהבה, וזאת היראה קימת מפני שבאה מכח האהבה. אם כן העבודה הבאה מכח האהבה, היא הנכונה. ואשר באה מיראה, היא עבודה חסרה, לבד אם תהיה היראה מאהבה:
<h3>[כד]:</h3>
שלשת עמודי העבודה האמיתית הם האהבה היראה והחכמה ומבלעדיהם אי אפשר להגיע לתכליתה:
ואחרי אשר דברנו על עניני האהבה והיראה שהם שערי [שני] עמודי העבודה, נזכיר ענין החכמה שהוא העמוד השלישי מעמודי העבודה. ונאמר, כי עמודי האהבה והיראה והחכמה הם שלשה כחות משתפים ומתחברים זה בזה. ומשלשתן תקום העבודה השלמה, ולא מאחת מהן, ולא משתיהן. ואין בכל שתיהן אחת שתסתפק לעצמה שלא תצטרך לחברתה, אלא האהבה לבדה. כי, אם תהיה עבודת האדם לבוראו מאהבה, אי אפשר שלא תהיה היראה נצמדת עמה. ואף על פי שלא יתכון האוהב ליראת הבורא יתברך, אי אפשר שתהא אהבה בלי יראה. אבל יש לך לדעת, כי החכמה היא עמוד גדול לעבודה. וכאשר תתחבר החכמה עם האהבה, ישלם בהם כל חפץ, ותשג כל תכונה. ומבלי חכמה, אין האהבה שלמה. כי הכסיל, אשר הוא ריק מן החכמה, אף על פי שהוא אוהב לבוראו, לא ידע לעשות רצונו, ולא ידע דרכי השם, אלא יאסר המתר ויתיר האסור, ולא ידע ואשם, ותהיה אהבתו כענף בלא שרש וכבנין מאין יסוד, אבל אם היתה לו אהבה ויקנה חכמה, אז יכיר מקומות העבודה מקום הראוי להוסיף ולגרוע ולידע סוד עבודת האל ואפניה ודרכיה, וכן כל מלאכה אשר ירגיל בה האדם וידענה היטב. ואם יהיה כסיל, לא יעשנה כמשפט, מפני שיזדמנו עתים אשר יתחדשו בעסקה ובמלאכה ההיא חדושים אשר לא למדם ולא ידעם בשעת למודו. ואם יהיה חכם לא יזיק לו זה, אחרי אשר למד העקרים. כי מכח העקרים, יוציא שאר הענפים ויבין הענינים המתחדשים. ואם היה כסיל, לא ידע לסדר עניני המלאכה כשיבוא עליו שום חדוש. ועל כן נדע באמת, כי בשלשה אלה תהיה העבודה שלמה ונכונה. ואי אפשר שיתחברו האהבה והחכמה שלא תמצא היראה בתוכן ובכללן:
<h3>[כה]:</h3>
טהרת הלב מטומאות היצר ונקיון מכל העבירות הם התנאים המוקדמים להיות עובד ה' אמיתי:
ועתה אחרי אשר התבאר כי עמודי האהבה שלשה ופרשנו כל אחד בדרך קצרה, נאמר, כי יסוד הספר וכונתו היא עבודה אשר בה ישיג האדם רצון האל, עד יטהר לבו מרשעתו וינקהו מטמאתו, ואז תדבק בלבבו עבודת האל. כמו הבגד אשר תרצה לצבע אותו, אם יהיה מטנף, לא ידבק בו הצבע, עד אשר תרחצהו היטב ותסיר כל כתמיו, ואז ידבק בו הצבע, ועל זה אמר [ישעיהו] הנביא עליו השלום (ישעיהו נ"ה ז') יעזב רשע דרכו ואיש און מחשבתיו וישב אל ה' וירחמהו ואל אלהינו כי ירבה לסלוח. ואמר שמואל הנביא (שמואל א' ז' ג') אם בכל לבבכם אתם שבים אל ה' הסירו את אלהי הנכר מתוככם:
<h3>[כו]:</h3>
ראיות מן הכתובים ומן השכל לחיוב עבודת הבורא ע"י האדם:
ואחרי אשר התבאר כי כונתנו בעבודת הבורא יתברך כי בשבילה נברא העולם, נאמר, כי העבודה חובה עלינו לעשות מן הכתוב ומן השכל. מן הכתוב, כי הבורא יתברך לא ברא העולם אלא בשביל התורה, כמו שנאמר (ירמיה ל"ג כ"ה) אם לא בריתי יומם ולילה חקות שמים וארץ לא שמתי. ואומר (משלי ג' י"ט) ה' בחכמה יסד ארץ כונן שמים בתבונה. ואומר (שם ח' כ"ב) ה' קנני ראשית דרכו קדם מפעליו מאז. ונאמר, כי העבודה חובה עלינו, כי התורה לא נתנה הבורא לישראל בסיני כי אם לעבוד אותו, שנאמר (שמות כ' כ') כי לבעבור נסות אתכם בא האלהים ובעבור תהיה יראתו על פניכם לבלתי תחטאו. ואומר (שם ג' י"ב) בהוציאך את העם ממצרים תעבדון את האלהים על ההר הזה. ואומר (דברים ו' י"ג) את ה' אלהיך תירא ואתו תעבד, הקדים היראה לעבודה, ללמדך, כי אם אין יראה, אין עבודה. וכן אמר (שם י' י"ב) ועתה ישראל מה ה' אלהיך שאל מעמך כי אם ליראה. ואחרי אשר נדע כי העולם לא נברא אלא בשביל התורה, נדע כי העולם לא נברא אלא בשביל העבודה. ובעוד אשר תעמוד העבודה והצדקה, יעמוד העולם עליהם, שנאמר (משלי י' כ"ה) וצדיק יסוד עולם. ואחרי אשר התבאר כי העבודה אנו חיבים לעשותה מדרך הכתוב, נפרש אותה מדרך השכל, ונאמר, כי מן הידוע, כי מלך בשר ודם לא תכון מלכותו כי אם בעבודת עבדיו. ואם לא יעבדוהו וייראוהו, אין לו ממשלה עליהם, ואין במה יודע יתרונו עליהם, ואנו רואים, כי המלך יגמל עבדיו כפי עבודתם ויראתם אותו. ואם מלך בשר ודם צריך להראות ממשלתו ויתרונו על עבדיו אשר הם ברואים כמותו ואפשר שיהיו טובים ממנו, על אחת כמה וכמה היא ראויה ממשלת הבורא יתברך להראות עלינו ביראתנו אותו. ובמה יודע כי הוא בוראנו ואנחנו עבדיו, והוא קים ואנחנו אובדים - כי אם בעשותנו רצונו ויראתנו מפניו, ובזה נכיר מה אנו מה חיינו:
<h3>[כז]:</h3>
עבודת החסידים הראשונים היתה במעלה העליונה וזה לא יתכן אחרי ירידת הדורות:
ואחרי אשר נדע כי עבודת האל יתברך היא חובה עלינו על פי הכתוב והשכל, נאמר, כי העבודה נחלקת לשני חלקים, החלק האחד, העבודה העליונה והגמורה אשר היא בתכלית השלמות, כגון עבודת אנשי השם החסידים, אברהם יצחק ויעקב ומשה ואהרן דוד ושלמה והנלוים אליהם עליהם השלום. והחלק השני, היא עבודה חסרה מזאת אשר זכרנו, כמו עבודת חסידי הדורות האלה, אשר לא יכלו לטהר את לבם כמו הראשונים, ועל כן לא יגיעו למעלה העליונה:
<h3>[כח]:</h3>
הנהגותם של החסידים בעלי המעלה העליונה המה הגיבורים אנשי השם:
והנני זוכר מעלת מדות החסידים מעלה עליונה והמדות אנשי מעלה השפלה, למען יראה כל אדם מה שיש עליו לעשות, ואז יגיע אליה. דע, כי חסידי מעלה עליונה המה הגבורים אנשי השם, יראי אלהים ואין בהם חטא ואשם. עושי רצון האל ושומרי מהלכיו, ומתאמצים ללכת בדרכיו. מיום הולדם לא שגו ולא זדו, ולא פשעו ולא מרדו. וכאשר גדלו, מכל ארח רע נבדלו. ובבואם בימים, הכינו כל העולם מכון לשבתם עולמים. בשבתם ולכתם, בשכבם ובקומם, גם לילה גם יומם, בתורת השם יהגו, ובעבודתו ישגו. ויצרם בעל שכלם אסור, בלי לאסר מתר ולהתיר אסור. לא יעשו רעה, ולא ילמדון זדון ורשעה. צנועים לאל ולבני אדם, כובשים יצרם בכל נפשם ובכל מאודם, נבזים בעיניהם, ונכבדים בעיני אדוניהם. עמוד אש דתו תמיד עומד עליהם, וחכמתו תאיר פניהם, וארון ברית השם נוסע לפניהם. לבם בבית אבל, מפני שידעו כי הכל הבל. לא יתחילו בענין מכל עניני העבודה ואחרי כן ימירוהו, וטוב ברע לא יחליפוהו. לא ישבו בסוד משחקים, ואין שעשועיהם כי אם חקים ומשפטים צדיקים. מתעסקים בצרכי עניים, ופדיון שבויים. חברתם חכמה ותבונה, ודברתם נכונה, ואהבתם אמונה. רמיה לא תמצא בפיהם, ומתהלת אלהיהם לא יכלו שפתותיהם. יברחו מן השררה והמלוכה, ויתחברו לכל נפש נמוכה ונבוכה. הם השמחים בחלקם ולא יבקשו כי אם לחם חקם, למלאת ספקם. יתאוו אכילתם בעבור חיותם, ולא יתאוו חיותם בעבור אכילתם ומשקם. לא יערבו להם מיני מעדנים, ולא יתאוו ללבוש בגדי שנים. יבחרו מהמלבושים, מה שיכסו מערמיהם. ומן המזון, מה שיקימו בו חייהם. ומן הדבור, מה שהוא צריך אליהם. ומן המעשים, מה שיביא תועלת אליהם וירחיק הזק מהם. יסירו הכעס מלבם, ויוציאו המשטמה מקרבם. לא ישיתו לב למגדפם לטור ולקום, ולמקלליהם נפשם תדום. אין בלבם תוגה ולא יגון, ולא איד ולא עצבון. כי אין בעולם הזה דבר שיחמדוהו, ולכן לא ידאגו אם יחסרוהו, כי הם יבטחו על עושם. הם חסרי מזונות, ועשירי לבבות. לא יחרידם בוא התלאות, ולא תבהילם חרדת התשואות. כבוא עליהם תקף צרה, או יום חרון ועברה, לא יקצפו על דין אלהיהם, רק יצדיקו דינו על כל הבאים עליהם. ולבם (ליצורים) [ליוצרם] לאל רחמן, ליוצר נאמן. לא ידעו להתעולל עלילות, ולא יבקשו להם גדולות. מלאכתם מלאכת השם, וחקיהם תורת השם. ילמדו אותה וילמדוה לפושעים, ויזהירו נפשם ואחרי כן לרשעים. בימים יצומו, בלילות יקומו. ועומדים לראש אשמורות, לתת בלילה זמירות. יגהרו ארצה בתחנון ולחש, ולוחכים עפר כנחש. עורגים בקול שועה, ויורידו כנחל דמעה. מכירים חטאתם, ומתודים עונותם. גומלים צדקות, מואסים בבצע מעשקות. מכבדים את השם מהונם, ונותנים מעשר מכל קנינם. לא יאכלו פתם לבדם, רק יפתחו לאביון ידם. ילוו המתים לקבורתם, לראות שמה מה אחריתם. חידותם דברי אלהים, ושעשועיהם לאחוז מעלת גבוהים. עבודתם בלב שלם ובנפש חפצה, ונפשם מדמי חנף רחוצה. לא יתנהגו רק בענוה, אשר תרחיק הגאוה. לבם זך ובר, ורעיונם טהור ונבר. לא יבעטו אם יעשירו, והאל מנגד עיניהם לא יסירו. תפלתם ערב ובקר וצהרים לאלהיהם, אולי יעזרם לישר מעלליהם, ולשמר אותם מחטוא בחייהם, ולהוציאם מן העולם הזה בשלום, לנוה השלום. ואחר יציאתם מן העולם, ינוחו ויעמדו בגורלם. זאת נחלת עבדי השם, וזאת העבודה השלמה אשר בחר השם:
<h3>[כט]:</h3>
כיצד נראית העבודה של חסידי דורות אלו שאינה במעלה העליונה:
אבל העבודה החסרה אשר איננה שלמה, כל אנשיה מתרפים, ובעבודתה נרפים, פוסחים על שתי הסעפים. החזיקו בתשובה, ולא עזבו המשובה. לא תמלט עבודתם ואם היא כזהב, מסיג השגגות ובדילי העונות, לבם קשור בהבלי העולם הזה מנערותם, ועל כן לא יוכלו להפרד מהם בעת עבודתם. גבר עליהם היצר, ויהי למסך בינם ובין היוצר. צדקתם חלושה, ועבודתם אנושה. כי תחזק פעם, תחלש פעמים. ירצו לעלות למעלת גבוהים ולא יוכלו, ויפצרו להנשא וישפלו. כי העולם אשר נתן בלבם עצרם, ועם שוכני מטה הסגירם. הפליאו בעבודתם להראות לבני אדם צדקתם, למען אשר יצא שמם בדורם. השתדלו בגלויות ונתרשלו בנסתרות. בחרו מן העבודה הקלה, ונלאו לסבול הכבדה. התגאו בצדקתם על זולתם, ותמעט בעיניהם צדקת בלתם. נזהרו בכל מצוה אשר אין בה יגיעת נפש או אבדת הון, והעלימו עיניהם מן החמורות אשר בהן יגיעה והזק ממון. והישרים אשר לא נאמנו לאל לבותיהם, לא נמלטו ממכשולות המשוגות, ולא הגיעו לגרם המעלות והמדרגות. כי לבותם קצרים וצרים מהכיל סודות העבודות, ומהשכיל המדות החמודות. וכפי מה שיכילו לבותם, כן היא עבודתם. ועל כן הצרכו להיות להם ספר, הנותן אמרי שפר, כגון ספר חובות הלבבות וזולתו, ספר כולל עבודת האל יתברך, והיה להם למשיב נפש ולמורה צדק. יזכירם אם ישכחו, ויזהירם אם ישגו, וילמדם מה שיקצרו, ויורם מה שלא ידעו:
<h3>[ל]:</h3>
השכל בתחילתו דומה לזרע הנסתר תחת האדמה והוא מתפתח בהתאם לטיב השמירה:
ועל כן אמרנו, כי עבודת האל יתברך, יש לה שני עמודים, והם, היראה והאהבה. ולשני העמודים האלה יסוד והוא השכל, והשכל הוא פרי הנפש החכמה. כי בעת יולד האדם ויצא לאויר העולם, תדמה [ה]נפש בתוך גופו כמו הזרע הזרוע תחת הארץ אשר לא נודע כחו, אך ישקהו בעליו בכל יום וישמרהו מחרב ומקרח, עד אשר יתחיל לצמוח וישלח ענפים ויונקות, ואחרי כן יוציא פרח ויצץ ציץ, ובסוף יגמל פריו. וכן הנפש, בתחלת היותה בגוף, לא נודע כחה ולא נראו פעלותיה, והיא כמו הזרע הנסתר תחת הארץ. ובכל אשר תלך הלוך וגדל, יראו כחותיה ויוסיפו בכל יום מעט, עד שיגיע האדם לזמן הבחרות, ואז תדמה הנפש לאילן אשר יוציא פרח ויצץ ציץ. ובעת יוסיף ימים, ישלים שכל האדם ותדמה הנפש לפרח ולציץ אשר גמל פריו. ופרי הנפש הוא השכל. ואולם לא כל עץ עושה פרי טוב, ולא כל נפש יש לה שכל טוב. אך כפי טוב האדמה וטוב השרש וטוב השמירה, יהיה טוב הפרי. וכן כפי טוב יסודות הגוף אשר הוא האדמה, וכפי טוב יסוד הנפש אשר הוא השרש, וכפי טוב המוסר אשר הוא השמירה, כן יהיה טוב השכל. ובעבור זה אמרנו, כי השכל הוא יסוד ליראה ולאהבה, ושתי אלה הן עמודי העבודה. וכפי טוב השכל, כן יהיה טוב האהבה והיראה ושלמותן, ובו תהיה העבודה נכונה:
<h3>[לא]:</h3>
העבודה האמיתית היא בדרך המישור:
והנני מפרש לך מדות השכל והדעות ובמה יודע השכל, ונאמר, כי אדם אשר מעשיו בקו המישור, ולא יעבור בהם התיכונה, ולא יקצר מעשיו מהגיע אליה, הוא בעל שכל טוב.  ודמיון זה, כגון הדבור, אם יוסיף אדם בדבורו על הראוי, נקרא שוטה, והוא חוטא, כמו שנאמר (משלי י' י"ט) ברב דברים לא יחדל פשע. ואם ימעט דבריו מן הראוי, נקרא אויל, כאשר אמר (שם כ"ד ז') ראמות לאויל חכמות בשער לא יפתח פיהו. ואם יהיו דברי פיו כראוי וכל דבריו במשפט ובמישור, נקרא משכיל, כאשר אמר (שם ט"ז כ') משכיל על דבר ימצא טוב. ואמר הכתוב (שם ט"ו כ"ג) שמחה לאיש במענה פיו ודבר בעתו מה טוב. ועל זה אמר שלמה המלך עליו השלום (קהלת ז' ט"ז - י"ז) אל תהי צדיק הרבה ואל תתחכם יותר למה תשומם, אל תרשע הרבה ואל תהי סכל למה תמות בלא עתך. ורצה בשני אלה להודיענו קו המישור בכל מעשה ובכל מאמר. וכן בעבודת הבורא יתברך. ותבין מזה, כי המעשים והדבורים אשר הם בקו המישור בכל מעשה ובכל מאמר, הם טובים בעיני השם והם הנקראים עבודת השם. וזאת המדה לא תשלם כי אם בדעת ובהשכל, כאשר אמר הנביא (ירמיה ג' ט"ו) ונתתי לכם רעים כלבי ורעו אתכם דעה והשכיל. וכפי הדעת והשכל שיהיה לאדם, כן יהיו מעשיו במישור, ויהיה טוב עם השם ועם אנשים, כאשר אמר שלמה המלך עליו השלום (משלי י"ב ח') לפי שכלו יהלל איש. ואם לא יהיה לו שכל, לא יעבד את אלהיו כראוי, מפני ארבעה דברים המעכבים את העבודה ומשחיתים אותה, האחד, מפני שלא ידע המישור. והשני, [מפני] שלא ידע בין טוב לרע. והשלישי, מפני שלא יפחד מאלהיו. והרביעי, מפני שלא יאמין כי יש שכר לפעלתו. והמדות האלה ארבעתן יחסרו לחסרון השכל, ולא יתקבצו כי אם בדעת ובהשכל. ואם לא יהיה לאדם דעת והשכל, לא יכיר אלהיו ולא יעבדנו, כאשר אמר הכתוב (ירמיה ט' כ"ג) כי אם בזאת יתהלל המתהלל השכל וידע אותי. רצונו לומר, כל מי שיהיה לו שכל, מיד יכיר וידע אותי, כי בדעת יכיר אדם את בוראו, ואז יעבדנו. וכן פרש במקומות רבים. בשכל הוא אומר (דברים כ"ט ח') למען תשכילו את כל אשר תעשון. ובדעת הוא אומר (שם ד' ל"ה) אתה הראת לדעת:
<h3>[לב]:</h3>
ראשית חכמה יראת ה' והרשעים שהם חכמים בשאר החכמות, הם לאמיתו של דבר אוילים:
ואחרי אשר התבאר כי העבודה תהיה בשלשה דברים, ביראה, בחכמה ובאהבה, שלשתן נתנו מרועה אחד, והוא השכל:
מרועה אחד - ממקור אחד הם:
כי השכל כולל שלשתן וכולל כחות אחרים. כי מן הידוע, כי השכל כולל החכמה, וכולל האהבה וכולל שיאהב המשכיל בכל דבר ודבר, המישור, לבל יוסיף באחד מהם על הראוי או יגרע מהראוי. ונלמד מזה, כי לפי שלמות שכל האדם, תהיה עבודתו שלמה. וכפי מה שיחסר משלמות עבודתו, יחסר משכל בעליה ומדעתו. ואם תהיה העבודה שלמה, אין ספק כי דעת בעליה ושכלו שלמים. כי הכתוב אומר בחטאים (ירמיה י' י"ד) נבער כל אדם מדעת, ואמר (ישעיה מ"ד י"ח - י"ט) לא ידעו ולא יבינו כי טח מראות עיניהם מהשכיל לבתם, ולא ישיב אל לבו ולא דעת ולא תבונה. רצונו לומר, כי העבודה תהיה מכח החכמה, כאשר אמר (תהלים קי"א י') ראשית חכמה יראת ה'. וזה לך האות, כי עבודת האל יתברך, תכלית השכל והחכמה. ועוזבי האל יתברך, הם אוילים. ואם יאמר אומר, הנה אנחנו רואים רשעים שיש מהם חכמים ומשכילים בכל חכמה, ואיך תאמר כי הם אוילים וחסרי לב. נאמר לו, כי כל חכם אשר בעת תבוא עליו צרה, עושה דבר ממה שלא עשה קדם לכן ויכיר כי בדבר ההוא תהיה לו עזרה וישועה, זה לאות על סכלותו. ואנחנו רואים הרשעים בעת חלים או בהיותם בצער או בהיותם נוטים למות, ישובו בעל כרחם לבורא יתברך, ויתחננו אליו, ויכירו כי לא יבואו להם רוח והצלה כי אם מאתו. ואחרי שלא עשו כן בהיותם בשלוה ולא הכירו כי המעשה ההוא טוב, אין ספק כי הם כסילים, וזה לאות על קצר דעתם, אשר לא יכירו הבורא יתברך, כי אם במבחן התלאות כפתאים והסכלים, ואין יתרון להם משאר האוילים בדעת הבורא יתברך:
<h2>השער השלישי:</h2>
<h3>[לב]:</h3>
באמונה ובענינים בסודות הבורא יתברך:
<h3>[לג]:</h3>
האהבה היראה והחכמה מעמידים את השכל ומהשכל תבוא האמונה ומן האמונה תתחייב העבודה:
דע, כי האמונה תהיה מן השכל, והשכל הוא שם כללי, מחבר מן האהבה והיראה והחכמה, כי שלש אלה, כשיתחברו ויתערבו, יקום מהן השכל, ומן השכל תקום האמונה. ואפשר שתתחבר האמונה מן השתים לבדן, מן האהבה והיראה, אך תהיה חסרה האמונה ההיא. ואפשר שיהיה רוב החכמה משחית ומחסר האמונה, כגון חכמת האפיקורסין והמינים והפילוסופים אשר אינם מאמינים בתורה הקדושה, וזה הוא מפני רע חכמתם. וכאשר יתקבץ בחכמה הרעה לב רע ומדות גרועות, תאבד האמונה עד תכליתה, כי לא תחסר האהבה מפני הלב הרע בלבד, אלא מפני למוד חכמות רעות, ויתחדשו בלב ענינים רעים אשר ישחיתו מוצא האהבה, וישוב מקורה מקור משחת ומעין נרפש. וכאשר יתקבץ חסרון האהבה עם החכמה הרעה, תאבד כל האמונה. ועל כן אומר, כי העבודה תבוא מכח האמונה, והאמונה תבוא מכח השלש, והן, החכמה, והאהבה והיראה. שלש אלה ילוו עליהן כחות רבים. כגון היחוד, והבטחון, והענוה, והמוסר, והדומה להם. ולא באנו עתה לפרש אותם כי אם שלש אלה שהן העקר. ואלה השלש יבואו מכח השכל, כאשר הקדמנו. ועל כן אנחנו באים עתה לפרש דרך קצרה ענין השכל, ואחרי כן נפרש כל עניני האהבה, וכל עניני היראה, וכל עניני החכמה, ומכלם יתבאר לך סוד האמונה. וכאשר ישלם לנו פרושם, נוכל ללמד מהם פרושי יסודות העבודה. ובהשלימנו כל זה, נפרש שער העבודה וכל תנאיה:
<h3>[לד]:</h3>
כל הנבראים מתחלקים לכוחות פנימיים וכח חיצוני זולתי הבורא יתב"ש שאין לנו בו כל תפישה והשגה:
ועתה נתחיל בעזרת השם ונאמר, כי כל דבר משג בשכל או באחד מן ההרגשים, יש לו שני כחות, אחד פנימי נעלם, ושני חיצון וגלוי, כגון ארבעה היסודות, כי יש בכל אחד מהם שני כחות, כח שומר אותו מלשלוט עליו ההפסד ומבדיל בינו לבין זולתו. כגון כח המחמם האש, והאש היא הצורה הגלויה לעינינו. וכן יש למים ולעפר ולאויר. כי האויר אף על פי שהוא דק מאד, יש בו כח נעלם אשר בו יוכל לנוע, ואנחנו לא נשיג אותו, רק נשיג כח החיצון, והוא מה שנרגיש בפנינו ובגופנו כשתעבור הרוח עלינו. וכאשר אלו היסודות (והמתכות) יש להם כח פנימי וכח חיצון, כן נאמר, כי יש לצומח כח אשר בו יהיה הגדול והתוספת, והכח ההוא שומר הצומח מלהפסד ומבדיל בינו ובין זולתו. וגוף הצומח הוא הכח החיצון. אם כן, יש להם שני כחות, אחד גלוי ואחד נעלם. וכן החיות והבהמות יש להן כח אשר בו תהיה התנועה וההרגשה והחמימות היסודית, ויש להן כח חיצון גס והוא גופיותן. אם כן, יש להן שלשה כחות, זה למעלה מזה. האחד, כח היסודות, אשר מהם נברא גופן. והעליון, אשר עליו כח הצומח. והעליון, הוא העליון אשר על כח הצומח הגס. וכן בני אדם יש להם כח פנימי דק, והיא הנפש החכמה והיא נעלמת יותר מכח החי. והכח הגס, הוא הגוף, וכן יש לגלגל כח פנימי נעלם, והוא הנפש הכללית אשר היא עליונה מן הנפש החכמה. והכח הגס, הוא גוף הגלגל. וכן יש באישים העליונים כח פנימי עליון ודק יותר מכח הגלגל. וכח חיצון, והיא צורה הנראית לבני אדם כגון צורת החיות והאופנים. ואלו ישיג שכלנו למעלה מזה, היינו מתארים אותו באלו הכחות. אבל אחרי אשר הבורא יתברך הוא עליון ונשגב מהשגת שכלנו, נדע כי איננו ממי שיש לו כח פנימי וחיצון כשאר המשגות. וזה הדבר היה בעבור כי השכל הוא בנפש והוא מתחבר עם הגוף. אם כן, הם שני כחות. אחד פנימי נעלם ואחד חיצון:
<h3>[לה]:</h3>
כל מין יכול להשיג בדעתו רק את מינו ולא זולת זה:
כאשר אנו רואים, כי כל דבר ישיג את מינו, כאשר ישיג האדם אל החכמה, ולא יוכל הסוס והבהמה להשיג אל החכמה כי איננה ממינם. וכאשר יתחבר האדם לאדם והבהמה לבהמה מבלי מונע. וכאשר ישמע השומע לכונת המדבר, מפני שהוא מינו. וכאשר תשיג היד כח כל חם או לח או קר או יבש, מפני שהוא ממינה, כי היא חמה וקרה ולחה ויבשה בשוה. אבל היד לא תשיג לחכמה ולענוה, ולא לאהבה, ולא ליראה, ואיננה יודעת מה הן, מפני שאינן ממינה, ומפני שלא תדמה היד לאחד מאלו הכחות בענין מן הענינים כי אם בבריאה, כי היד ברואה, והחכמה והענוה תבוא מן האדם אשר הוא נברא. ועל כן נאמר כי הענוה ברואה, בעבור שתבוא מכח הנבראים:
<h3>[לו]:</h3>
העובדה שאין אנו יכולים להשיג את הבורא היא אות על מציאותו האמיתית:
וכפי ההפרש והיתרון אשר יש בין אלו הכחות המשכלים על הגופות המרגשות השפלות, כן היתרון והמעלות אשר בין כחות הנאצלים מן הבורא ובין השכל העליון הפועל. ואולם אמרנו "בין כחות הבורא" ולא אמרנו "בין הבורא", מפני השתפות אשר בין כחות הבורא והשכל הפועל. כי כחות הבורא נאצלים ממנו, והוא מכלל כחותיו. אך בין עצם הבורא יתברך ובין השכל, תכלית המרחק, ואין ביניהם חבור ולא הצטרפות כלל ולא דמיון בשום ענין. כי הבורא, מאציל. והשכל נאצל. וכאשר היה בנו כח השכל אשר השגנו בו למשכלות.  ובין זה הכח אשר בנו ובין כח ההרגש, מרחק גדול אשר אין יותר ממנו. כי אלו תהיה בנו יכלת לקנות כח שיהיה מרחקו למעלה מן השכל כפי המרחק אשר בין כח השכל ובין כח ההרגש, היינו משיגים מה שלא נשיג מעצם הבורא. ואלו תשג אחדותו, לא היתה לו אחדות. ובטול השגתנו לדעתו, הוא לאות על כי דעתו אמתית. ובטול השגתנו היותו הוא לאות על כי היותו אמתית. והדמיון על זה, כי יד האדם אלו היתה יכולה לאסוף כל מימי הים, לא יהיה זה לאות על רחב היד, כי אם על מעוט מימי הים, והסוס והחמור אלו היו משיגים למה שישיגו בני אדם בחכמתם, לא יהיה זה לאות על חכמת הסוס והחמור, אלא על סכלות בני האדם. וכן רחב השחקים, אם נאמר כי גרגיר חרדל הוא כולל אותם בתוכו ומקיף עליהם, לא יהיה זה לאות על רחב גרגיר החרדל, אלא על קטנות השחקים. ובכל זאת, אין זה דמיון שלם, כי בין הגרגיר והשחקים שתפות, כי הם נבראים והוא נברא, ואין שתפות בין שכלנו ובין הבורא. וכאשר אמרנו בברור, כי הבורא אינו רחוק ולא קרוב ולא גבה ולא שפל. כי אם תחיב לו אחד מאלה, כבר חיבת לו מקום וחיבת לו השגת מציאותו. כי בהיות לו מקום, יהיה
נמצא. וידענו כי אינו נמצא כי אם לעצמו, ולא לזולתו. וזה ההפרש שבין הבורא יתברך ובין הנברא. כי הנברא, נמצא לעצמו ולזולתו, וחכם לעצמו ולזולתו:
<h3>[לז]:</h3>
אין ליחס לבורא שום כח או תואר מעניני העולם:
ודע באמת, כי אין דבר אשר צריך להחביר לבורא יתברך, לא כח, ולא חיים, ולא חכמה, ולא מציאות, ולא אחדות, כי הוא נעלם מכל אלו הכחות, ואין צריך לספר עליו דבר מהם, אך הכריחנו לספר אותו בהם שני דברים. האחד, מפני שבא בכתוב (משלי ג' י"ט) ה' בחכמה יסד ארץ, וכדומה לו. והשני, כי אנחנו צריכים לספר אותו במציאות, כדי לבטל ממנו כל הדברים אשר ילוו למי שאין לו מציאות. כי מי שאין לו מציאות, הוא אין ונעדר, ואין לו כח, ולא יבוא ממנו פעל טוב או רע. ועל כן אנו חיבים לומר שהוא נמצא. וכן נאמר שהוא אחד כדי להרחיק ממנו כל הדברים הנלוים למי שהוא יותר מאחד, כגון הרבוי, והחלוק, וההצטרפות, והחסרון, והתוספת, וכדומה לו. וכן כל שם אשר נקרא אותו, כי לא נקראהו מפני שהוא ראוי לו, רק להרחיק ממנו כל הדברים הנלוים להפך השם ההוא. ועתה בין והבין:
<h3>[לח]:</h3>
למרות שהבורא לא רחוק ולא קרוב יש עלינו לצייר לעצמנו שהוא קרוב:
ואחרי אשר נדע כי מציאותו האמתית היא בטול השגת מציאותו, נדע כי אינו לא רחוק ולא קרוב כלל. ואחרי אשר אינו לא רחוק ולא קרוב, יתחיב מדברנו באמרנו "לא רחוק כלל" שהוא בתכלית הקרבה. ובאמרנו "לא קרוב כלל", כי הוא בתכלית הרחק. וזה היתרון שיש לבורא יתברך על הנברא, אינו כיתרון שיש למכה על המכה. כי היתרון שיש בין המכה למכה, אינו כי אם בהכאה בלבד, וישתתף עמו בענינים רבים, כי ישתתפו בבריאה, ובכח ובצורה, ובמדות רבות, ובמעשים רבים. ואחרי אשר השתתפו במעשים רבים, אין יתרון אמתי לפועל על הפעול, כי היתרון האמתי הוא כשלא ישתתף אחד מהם עם השני בשום דבר, אז יהיה ראוי לו היתרון האמתי, וזה היתרון האמתי הוא יתרון הבורא יתברך על הנברא. רצוני לומר, שיהיה לא רחוק ולא קרוב, כי מדרך בטול השגת מציאותו, צריך לומר "לא קרוב". ומדרך השגחתו בנבראים והנהגתו אותם, צריך לומר "לא רחוק". אם כן, הוא רחוק עד סוף תכלית כל מרחק, והוא קרוב עד לפני תכלית כל קרבה. ועל כן יש לנו לדעת, כי הוא קרוב אלינו ורואה אותנו, ויודע ענינינו, ומנהיג אותנו, ואין תנועה מתנועותינו כי אם על פיו וברשותו. ועל כן צריך כל אדם להאמין, כי הבורא יתברך, תמיד לפניו וקרוב אליו, וסופר כל צעדיו, ומדקדק מוצא שפתיו וכל תנועותיו ומחשבותיו. ואין לנו לחקור על הקצה האחר ולומר כי הוא רחוק מאד ואינו משגיח בנו מפני שלא נשיג מציאותו, ולא שנשים זה הדבר לאות על תכלית רחקו ממנו. אבל יש לבני אדם לחשוב, כי כאשר קרב אליהם הבורא בשעת בריאתם ליש מאין ויתן להם חיים ושכל וחכמה ויטריפם לחם חקם, כן הוא תמיד קרוב אליהם בתכלית הקרבה:
<h3>[לט]:</h3>
הבורא הוא קרוב ורחוק בעת ובעונה אחת ואין בזה סתירה:
ואולם אמרתי, אין לחקור על הקצה האחר ולומר כי הוא רחוק, מפני כי שני הדרכים שוים, ואחד הוא שתאמר לא קרוב או לא רחוק. כי בשניהם תצדק. ואחר אשר בשניהם תצדק, בחר לך משניהם הצריך אליך אשר תצדק בו. ועל כן צריך שתאמר, כי הוא קרוב אליך ומשגיח בך ושומר אותך וסופר כל עניניך. ועל כן תאמר, כי אינו רחוק, מפני הענינים האלה הצריכים לזה. ואחרי אשר התבאר שהוא לא רחוק ולא קרוב, יהיה כאלו אמרנו רחוק וקרוב. ועל כן נאמר, כי הוא קרוב אל המעשים הטובים כי ידבקו אליו, ורוצה בהם מדרך קרבתו בנו. אך מדרך רחקו, אין לו רצון ולא קרבה לדבר. ואל תרחיק מה שאנו אומרים כי הוא קרוב ורחוק ביחד ורוצה ואינו רוצה, כי מה שאתה מרחיק, לא תרחיקהו אלא בעבור שבגוף נברא לא יתחברו אלה ההפכים. כי המרחק והקרבה אשר בבורא, אינם כהפכים אשר בבריות, כי אלה ההפכים הם בבריות, אך בכח הבורא אינם כן, ואין לך לסבור מן הנברא ענין הבורא. וכאשר אין ראוי לומר אחרי אשר כל פועל יעיד עליו פעלו, כן לא נאמר שהעולם יורה על הבורא יתברך כדרך הוראת הפעול על הפועל, אלא על הפך מענין ההוא. וכאשר כח הפועל הנמצא בפעול יעיד על מציאות הפועל וכחו ופעלתו והתחברותו אל הפעול ומשלו בו, כן נאמר, כי כח הבורא לא ימצא בנברא כמציאות כח הפועל בפעול אלא על ענין נעלם מזה. ולא ימצא בו כח הפועל ופעלתו והתחברותו אל הפעול אלא על דרך אחרת רחוקה ועמקה מזאת:
<h2>השער הששי:</h2>
<h3>[לט]:</h3>
בפרוש הדברים המסיעים על עבודת הא- ל יתעלה והמעכבים אותה:
<h3>[פב]:</h3>
העבודה היא כמו הרפואה ויש צורך להמנע מדברים המוסיפים חולי ולקחת הרפואה אשר תתקן הגוף:
דע, כי כל מי שיתעסק בעבודת האל יתעלה, צריך שידע כי העבודה היא כמו הרפואה. כי כחות העברות אשר בנפשות, כמו החליים בגוף. ותקון המעשים הרעים, הוא כמו הרפואה אשר תתקן מזג הגוף ותסיר הלחות הרעות עד אשר יהיה בריא. והרפואה היא משני דברים, מהרכבת רפואה מדברים מועילים, וממנוע את החולה מדברים המוסיפים בחליו. וכן תקון המעשים הרעים הוא להסיר הרעים ולעשות הטובים. על כן נזכור עתה הענינים העוזרים על העבודה, ומנין הדברים המבטלים העבודה, ותקון כל אחד:
<h3>[פג]:</h3>
הענינים המבטלים את עבודת השם:
דע, כי עבודת הבורא יתברך, יש ענינים רבים מבטלים אותה, והם, התאוה והכעס והחנופה והעזות והעצלות ומארעות העולם וחברת מתי רשעים, ורע האמונה, ולעג הלועגים, והחכמות הרעות, והקנאה, והפתיות, ולקוץ בעבודה מפני שלא יראה שכרה, והכילות, ושלא יאמין ביום הדין:
<h3>[פד]:</h3>
ביאור מדת התאוה והדברים המבטלים אותה:
והנני מפרש כל אחד מאלה הענינים, ואומר בתחלה:
התאוה היא ראש ושרש לכל המעשים הרעים. וכשיתן אדם רשות לתאותו, לא ישאר מעשה מן המעשים הרעים אשר לא יעשה אותם. והתאוה היא מצויה בתשעה דברים, במאכל, ובמשתה, בנשים, בעשר, ובשררה, ובעסקים, ובמלבוש, ובמרכב, ובתענוגי הגוף, ובשאר מיניהם. ועל כן צריך אדם לכבוש אותה ולרפא זה החלי, כי כל חלי לא יתרפא אלא ברפואה אשר היא כנגדו. כאדם שיש לו קדחת חמה, יתרפא ברפואות קרות. ואם הוא חלי קר, יתרפא ברפואות חמות. ועם הרפואות, צריך לשמר מכל דבר [ה]מוסיף על חליו. וכן אנו צריכים לדעת התאוה וכחה וכל עניניה, ונעשה לה רפואה הפך ממנה. ואני אומר, כי כח התאוה תקום מכל אחד מתשעה דברים אשר זכרנו. ונאמר, כי הפך תאות המאכל והמשתה הוא ברב התעניות ולהמעיט רב האכילה והשתיה. והפך תאות הנשים, חברת מתי ישר והחכמים. והפך תאות העשר, להתחבר לעניים ולמרודים. והפך השררה, להתחבר לשפלים ונמוכים. והפך רב העסקים, לחשוב במות אשר ישבית ויכלה כל העסקים וכל המעשים. והפך תאות המלבוש, שק ואפר. ותחת תאות המרכבה, ללכת רגלי תמיד ולהכניע לבו. והפך תאות העדון, להרחיק המעדנים. וכל הרוצה לרפא חלי התאוה, ירגיל נפשו באלה הדברים. ואם תהיה התאוה חזקה עליו, יעביר על לבו כי במותו יעזוב הכל. וטוב שיעזבנו ברצון נפשו כדי להשיג רצון האל יתעלה, משיעזבנו בעל כרחו וימצא חרון האל יתעלה. ואם יתחיל להתעסק בזה ויראה כי התאוה תתקפהו, צריך להרגיל נפשו בכל אחד מעט מעט, ויוסיף בכל יום ובכל שבוע. וכאשר יקוץ בהם, אל יתיאש, וידע כי אחרי אשר יעמוד על רשעתו ימים, אז יכיר הרעות אשר עשה, כי הכעיס אלהיו מהתחילו דבר ולא הוציאו לאור. ועל כן בהעביר כל זה על לבו, מיד יחזור וינחם מרעתו. ואם ירצה להרגיל נפשו, אל יכביד עליה בתחלה, אך ישים עליה על המצוות מעט מעט כפי אשר תוכל לסבול ולא תבול. וזה המעט אשר יחזיק בו, ישבע לבל יניחנו ואל ירף ממנו כפי חצי שעה. ואחרי אשר ידע כי ישקוד עליה ולא יחסיר ממנה, אפשר שיוסיף בה. וכאשר ירצה אדם לעשות דברים העוזרים אותו על עבודת הבורא יתברך, צריך שיזכור יום המות ודין אלהיו וענשו. וצריך שיזכור חיי העולם הבא, ומנוחת הצדיקים, ונעם גמולו עמם, אם ישמור חק אלהיו. וצריך שיקנא ברשעים החוזרים בתשובה, בראותו כי הוא משכיל מכלם, ויזכו למעלה גדולה, והוא לא יזכה. וצריך לחשוב, כי בעת הצרות והתלאות, אז יכנע לבבו הערל וישוב לאלהיו בעל כרחו, ועל כן טוב לו לשוב בעודנו במרחב. ואל ידמה לרשעים הפתאים. כי צריך לדעת, כי ההפרש אשר בין הרשע הפותה והרשע המשכיל, כי הרשע הפותה, לא יעשה תשובתו אלא בעת רעתו. והרשע המשכיל, יקדים מעשים טובים בטרם תבוא אליו הרעה, כדי שיהיו לו למנוס ולעזרה בעתות בצרה. ואין כונתי באמרי "משכיל" לחכמים ומבינים בכל חכמה רעה ובכל עסקים רעים ובדרך ארץ, רק המשכיל הוא מי שיראה האחרונות ויכירן בטרם בואן, וידע סוף העולם, ויחשוב באחריתו:
<h3>[פה]:</h3>
ביאור מדת הכעס:
והמדה השנית היא הכעס, היא מן המדות הרעות אשר ישחיתו העבודה. כי כל מי שיש לו כעס, לא תתישב העבודה בלבו. בשעת כעסו, לא ישים אל לבו לכל מה שיעשה, רק ירבה שבועות, ויחלל שם שמים, ויהרג לרעהו, ויזיק לחברו. ואפשר, בעלות חרון אפו, ילך ויעבוד עבודה זרה או יהרוג נפשו. ועל כן, לא יבטח האדם בעבודתו אם לא יוכל לכבוש כעסו. ורפואת הכעס היא, שנדע מה הם הכחות אשר יעוררו הכעס ונהפך אותם. ונאמר, כי סבת הכעס תהיה ממעוט ישוב הדעת, ומסכלות הכועס, ומחסרון חברת החכמים והמשכילים אשר יורוהו לכבוש כעסו, ומרב התחברותו אל הכסילים והרשעים, ומפני אשר לא יכיר כמה מדה מגנה יש בכעס, ולא יכיר כמה מדות טובות יש בסבל וארך אף. כי כל מאריך אפו, לעולם לא יתחרט, ולא יצטרך לעשות דבר אשר כל שומעו יחסדהו, רק כל מעשיו הם בשובה ונחת, כאשר אמר (משלי ט"ז ל"ב) טוב ארך אפים מגבור ומשל ברוחו מלכד עיר:
<h3>[פו]:</h3>
ביטול מדת הכעס:
ודע, כי החכמים החסידים, בתחלת תנאי עבודתם, יקחו לנפשם זה התנאי לכבוש כעסם, ולא יכעסו ולא ישטמו, אך לבם רחב לקבל מעשה אדם אם טוב ואם רע. ואם יזיק להם אדם נבזה, תיקר נפשם מלחלל כבודם עמו ולהשיב לו גמולו. ואם יזיק להם אדם נכבד, יסבלו דבריו ויתאפקו. ועל כן ברצות עובד אלהים להסיר כעס מלבו, הוא צריך להרגיל נפשו בהכנעת קשי לבו, וישבע לבל יכעס, וישים בין עיניו זכרון מעלתו, וכי הוא עפר ואפר. ואז, יכנע לבבו. ואם יזיק לו אדם, ירחיקהו במענה רך, או ישים הדמי רסן לפיו. ויחשוב, כי לא יקרא המשכיל "משכיל", אם לא יהיה מושל ברוחו. וכשיביא נפשו במסרת ברית ושבועה לבל יכעס ימים מספר, יהיה לו כמו רפואה מרה כלענה אשר ידע כי תמנענו ממחלה קשה ועזה ונשבע לאכל תמיד ממנה. וכשיעשה זה הדבר אפלו שני חדשים ויראה כל מיני הכעס אשר עברו עליו וסבל הכל בסבר פנים יפות, יכיר בעצמו כי הוא גבור ומשכיל:
<h3>[פז]:</h3>
ביאור מדת החנופה והדרך לבטל אותה:
המדה השלישית, החנופה. זאת היא מן המדות הרעות אשר לא תתקים בה עבודת האל יתעלה. כי כל איש חנף, יוסיף בעבודתו לעיני בני עמו. ובהיותו לבדו, יחליפנה או יגרע ממנה כאלו עבודתו לבני אדם ולא לבורא. וזה יקרא "משתף", כי יחביר בעבודתו בין בני אדם ובין הבורא עבודתו לשניהם. ועל כן צוה הכתוב והזהיר (דברים א' י"ז) לא תגורו מפני איש. ורפואת המדה הזאת, לחשוב בלבו כי כל היגיעה תהיה לריק, ואין לו מיגיעתו שכר כי אם חרון הבורא. כי הבורא יכיר כי עבודתו היא להראות לבני אדם, ואין לבורא חלק בה, ועל כן תפלתו תהיה לחטאה. ועוד, כי כל חנף הוא כסיל, בעבור שיעלה על לבו, כי כאשר יוכל לרמות לבני אדם, כן ירמה האל, וזה יהיה מסכלות גמורה. ועל כן צריך לדעת, כי טוב הוא שיגלה רשעו בגלוי, משיעלימהו מבני אדם כדי לרמותם ולמען יקראוהו חסיד. ואם המדה הזאת תהיה בעובד אלהים, צריך להרגיל נפשו בהפכה, וישים על נפשו נדר לבל יוסיף על עבודתו לעיני בני אדם אלא מה שידע כי לא יחסיר ממנו בסתר. ואם יוכל לתקן זו המדה, אז ידע כי ישיג רצון האל:
<h3>[פח]:</h3>
ביאור מדת העזות והדרך לבטל אותה:
המדה הרביעית - העזות. דע, כי מדת העזות תבטל רב העבודה, כמו שאמר הנביא (ירמיה ו' ט"ו) גם בוש לא יבושו גם הכלים לא ידעו. ומי שלא יכלם מבני אדם ממעשיו, לא תדבק בו העבודה, כי הכתוב אומר (ש"א ב' כ"ו) וטוב גם עם ה' וגם עם אנשים. וכל מי שיהיה ענו לבורא, יהיה ענו לכל אדם. אם כן נאמר, שכל מעיז פניו לבני אדם מעיז פניו לבורא. ועל כן צריך אדם להכניע יצרו במדה הזאת ולזכור הרעה שיש בה. ושיקנא בענוים בראותו אותם ובשמעו תהלתם מלשון כל איש. וכאשר ירצה להסיר זאת המדה, ירגיל להכניע נפשו ולהתביש מכל בני אדם, וילך בקומה כפופה ועיניו לארץ, ויזכור כי העזות תשחית כל עבודתו:
<h3>[פט]:</h3>
ביאור מדת העצלות והדרך לבטל אותה:
המדה החמישית - העצלות. היא מדה רעה תבטל העבודה, כי כל אדם עצל לא ישלים עסק מעסקיו, ועל כן לא תשלם עבודת העצל, כי יתעצל להשלים תנאיה. ודע, כי העצלה תבוא מן הסכלות, ומחולשת הלב, וממעוט הדעת, מפני שלא ידע מה התועלת הבאה אליו מעבודת האל יתעלה, וממעוט קנאתו בזריזים המתעסקים בעבודה. ועל כן צריך כל משכיל להזהר ממנה ולבקש תחבולות להסיר אותה, ויקנא בחבריו היגעים יום ולילה בעבודת האל יתעלה, כי כל מי שלא יהיה זריז, לא ישיג תועלת, וכל מתרפה במלאכתו ישחיתנה, כאשר אמר (משלי י"ח ט') גם מתרפה במלאכתו אח הוא לבעל משחית:
<h3>[צ]:</h3>
השינויים והצרות הבאים על האדם והדרך לעמוד בפניהם:
המדה הששית - הקורות והתלאות הבאות על בני אדם. כגון חדושים רעים או טובים, או שיהיה נגיד ומצוה, או יעלה למעלה גדולה, או ירויח הון, או שיקחוהו בשבי, או יאבד לו ממון, או יחלה הוא או אחד מבני ביתו, או יהיה גולה מארצו, או חבוש בבית הסהר, או ימות אחד מאוהביו. כל אלה החדושים ורבים כהם, יטרידו לב בני אדם מעבודת האל, וישכיחוהו אותה, ויסירוה מלבו, אך בעת הזאת יודע ויבחן שכל כל משכיל, החזק הוא הרפה. כי, אם יהיה חזק ואמונתו קימת, לא יוכלו כל החדושים לחסר מעבודתו, כאשר לא יוכלו הרוחות החזקות לעקור ההר הגדול ולהמישו ממקומו, כן השכל החזק והאמונה העקרית לא ימישום כל אלה המאורעות. וצריך האדם לזהר בעת הזאת, וידע כי על זה התנאי בא בברית עם אלהיו, ואחרי אשר התנה על נפשו לעבוד אותו, צריך להשלים נדרו ולקים אסרו, וצריך לו להכין לב חזק ואמיץ לקבל המאורעות, ויחשוב בהם בטרם בואם, וימתינם בכל יום ובכל שעה ובכל חדש, ויאמר בלבו, אם לא יבואו היום המאורעות יבואו למחר, ואם לא יבואו למחר יבואו לאחר מחר. וכשיעשה זה, ויהיו עיניו ולבו בהם כשיבואו המאורעות, לא יטרידוהו ולא ישכיחוהו העבודה, כי ימצאוהו מזמן לקבל אותם. וזה מעשה הצדיק, כי יחשוב וידע, כי העולם נוה התלאות, ועל כן עיניו ולבו בהם בכל רגע, ועל כן לא יטרידוהו כשיבואו ולא יחרידוהו. אך יחרידו למי שהוא בטוח בעולם, ויאמר כי לא תבוא עליו צרה וכי שלותו תעמוד עליו, ועל כן, כשיבוא עליו הפך מאשר חשב, יחרד, ותאבד דעתו, ואמונתו, ועבודתו. וצריך למשכיל לשמור נפשו תמיד, ואל יבטח בטובת העולם רגע, רק ידע כי התלאות מזמנות לבוא, ובזה יצליח ותתקים עבודתו:
<h3>[צא]:</h3>
הסכנה שבחברת הרשעים ואיך להנצל ממנה:
המדה השביעית - חברת מתי רשע. דע, כי זאת המדה תשחית כל העבודה, ואף על פי שיהיה העובד שלם בכל מדותיו, אם יתחבר לאנשי רשע תשחת עבודתו, ואלה פרושם. אם אונאה וגזל תמשכהו נפשו אליהם לאט ולא ידע כי בנפשו הוא. ואם יתחבר לשוטים ישתטה עמהם, ואם יתחבר לגרועים ונבזים ילמד מעשים בזויים, ועל כן צריך לרחוק תמיד מכל אלה החברים ולדעת כי כפי רחקו מהם כן תהיה קרבתו אל הבורא יתברך, וכפי קרבתו אליהם כן ירחק מהבורא יתברך, ואם לא ידע איך יפרד מהם, כי גבר עליו היצר, יתחבר להפכם ואז יכיר מומם. ובהכירו מומם, אז יוכל להתרחק מהם. כי אם יתחבר למלכים ולא יוכל להפרד מהם, יתחבר לעניים ולמרודים, ואז ימאס הגאות וגבה הלב, ואז אפשר להתרחק מהם בלאט. וכשירצה לרחוק מחברת הנערים ולא יוכל להפרד מהם, יתחבר לזקנים, ואז ישמע דבריהם ושכלם וחידותם, ויכיר הכבוד אשר ישיג בחברת הזקנים והישישים, וההפרש אשר ישיג בחברת הזקנים בין חברתם וחברת הנערים. ואם יתחבר לנשים ולא יוכל להפרד מהן, יתחבר לאנשי ישוב ושכל, ואז יכיר החמודות אשר בם, אשר הם הפך מעניני הנשים. ואם יתחבר לאפיקורסים והשחיתו אמונתו, יתחבר לתמימים החסידים המפלגים בחכמה והם יורוהו באותות ובמופתים על בטול דעת האפיקורסים, ואם יתחבר לכסילים ולא יוכל להפרד מהם, יתחבר למשכילים. ואם יתחבר לעושי אונאה וגזל ולא יוכל להפרד מהם, יתחבר לאנשי אמונה, ואז יראה איך הם נזהרים. ואם יתחבר לגרועים ולא יוכל להפרד מהם יתחבר לנכבדים ויקרים וילמד מעשיהם:
<h3>[צב]:</h3>
בגודל החיוב לשמור על האמונה כי לקלקול האמונה אין תרופה:
והמדה השמינית - רע האמונה. מי שאין בו אמונה, מה מאד קשה למצוא לו רפואה ולמכתו תעלה, אם האלהים ביראתו לא ירחמהו ויהפוך לו לב אחר, ויסיר לב האבן מבשרו, ויפקדהו בפקדת רחמים, כימ אין סבה לתקונו. ואם ישימו לפניו כל עניני המוסר והתוכחות, הכל הוא לו לאין, ויחשבהו ללעג. והוא כמו החולי אשר אין לו רפואה, וככלי חרס הנשבר אשר אין לו תקנה, ועל כן צריך אדם לשמור אמונתו:
<h3>[צג]:</h3>
איך יוכל האדם לעמוד בפני הלועגים עליו והמחרפים אותו:
והמדה התשיעית - לעג הלועגים וחרפת המחרפים. אין לאדם לכנס לעבודת האל, עד ישית עליו לבל ישית לבו ללעג הלועגים עליו וחרפתם. ואם יאמרו עליו כי הוא חנף וגונב דעת הבריות, אין לו לשים לבו לדבריהם, ויחשוב, כי אלו ישימו כל בני אדם לבם ללעג הלועגים וחרפת המחרפים, לא היה אדם עושה שום טובה ולא מצוה ולא חסד, כי לא ימלט אדם מלשון הפריצים, כאשר אמר (תהלים ע"ג ט') שתו בשמים פיהם ולשונם תהלך בארץ. וכמה לועגים אשר לעגם מקנאה, וגדופם, מפני שיכירו היתרון ולא ישיגוהו ובעבור זה חרפוהו. ועל כן צריך אדם שיחזיק בעבודת האל יתעלה, לידע, כי לא יחרפוהו כי אם שני אנשים, או כסיל או משכיל, ואם יהיה כסיל אין ראוי לחוש לדבריו, ואם הוא משכיל המשכיל לא יחרף אדם על עסק נכון אלא אם תהיה קנאה, מפני שאין בו המדה ההיא:
<h3>[צד]:</h3>
הנזק שבלימוד חכמות חיצוניות והאופן שיוכל ללמדה מבלי להנזק:
המדה העשירית - החכמות אשר לא טובות הנה. יש חכמות משחיתות האמונה, כגון חכמות החיצוניות, וחכמות האפיקורסים, וחכמת הפילוסופיה. כל אלה אין צריך לעובד אלהים לשקוד עליהן, רק ירחק מהן בכל כחו, כי בטרם שישיג מהן תועלת, יאבד אמונתו, וידמה למי שאבד חפץ בשביל [חפץ] אחר ולא השיג השני. וכמה חכמים בעיניהם חשבו כי עלו למרום החכמה, חושבים כי עלו ועמדו בסוד גדול ויעלימוהו מזולתם, ולא ידעו כי רחקו מן האמונה, ולא יכירו הדבר. כמו הבריא, אשר הרגיל במאכלים רעים לאהבתו בתענוגים, ונשחת בנין אבריו והרכבת גופו, ונשתנו פניו והוא לא ירגיש, ויחשוב עצמו בריא והוא קרוב למות. וכאשר יתחבר לאפיקורוס, תשחת אמונתו מעט מעט והוא לא ירגיש, כן המתעסק בחכמת הפילוסופיה תרחיקהו מעט מעט והוא לא ידע, אך כונת הפילוסופיה ותכונתה היא לדעת יחוד השם. וכשידענו, אז יעבדנו. אבל חכמת הפילוסופיה היא כמו הים הגדול, וידמה הרוצה להתעסק בה כמי שירצה לבוא בתוך הים, כשיאמרו לו במצולתו יש פנינים ואבנים יקרות, ורבים יהרגו נפשם על הדבר הזה, כי ישחו בתוך המים, וישוטטו לבקש ולא ימצאו. וחכמת הפילוסופיה יש לה בתחלתה דברים והקדמות משבשים האמונה, ולא יבטח כל הנכנס בה ש[לא] תאבד אמונתו, אם לא יהיה לו מלמד בקי וחסיד שיורהו וישמרהו מן המקומות אשר תחלש אמונתו, ואז ימלט האדם ממכשולות הפילוסופיה וישיג התועלת אשר הוא מבקש. אבל כשיקרא לבדו ספרי הפילוסופיה, או יקראם עם רב חכם ושאינו חסיד גמור, אין ספק כי תשחת אמונתו, ויפסיד יותר ממה שירויח. וזה הכלל הוא עמוד לכל ירא השם, ועל כן צריך לזהר בו:
<h3>[צה]:</h3>
מדת הקנאה וסכנתה:
והמדה האחת עשרה - הקנאה. כשיראה העובד אנשים רבים פחותים ממנו מתעסקים בעסקי העולם והשיגו כבוד, יקנא בהם וישוב לבקש מעלתם, ויאמר בנפשו הנה אלה השיגו לזה הכבוד מפני שבקשוהו ואני אלו אבקשהו אמצאהו. וצריך למשכיל להשמר מזאת המדה:
<h3>[צו]:</h3>
ביאור מדת הפתיות:
והמדה השתים עשרה - הפתיות. כי עובד אלהים, בראותו אנשים עובדי האל כי עזבו עבודתם ושבו לעסקי העולם והלכו אחרי תאוותיהם, ואמר הנה פלוני עזב עבודתו אעשה כן גם אני וזוהי תכלית הפתיות:
<h3>[צז]:</h3>
שכר מצוות בהאי עלמא ליכא:
והמדה השלש עשרה - כי יקוץ אדם כשלא יראה שכר עבודתו. יש אנשים מתעסקים בעבודה, וכאשר יבוא עליהם צער, יבטחו על צדקתם ועל תפלתם, וכאשר יראו כי לא תועיל יקוצו בה. כל שכן, אם יראה דרך רשעים צלחה והוא עומד בצער, אז יתקצף. וזה יתרון בין המשכיל והכסיל, כי הכסיל יעשה הדבר הזה. אך המשכיל לא יעשה, וישכיל כי עבודתו כאין וצדקתו כאפס, ומי יתן שיהיה בה די להנצל מענש אלהיו, ואל יבקש עליה [שכר] בעולם הזה:
<h3>[צח]:</h3>
מדת הכילות וסכנתה:
והמדה הארבע עשרה - הכילות, או הדומה לה מרע הנפש וחסרון זכותה. ואולם זכרנו זאת המדה ממדות רע הנפש בין שאר מדותיה, מפני שנראה, כי כשתהיה הנפש נדיבה, נכללות בה רב המדות הטובות. אם כן נהפוך זאת המדה, ונאמר אם יהיה אדם כילי, אין זאת המדה הרעה בו לבדה, רק אחרות מלבד אלה, וזאת עלתה על כלנה. ועל כן אומר, כי המדה הזאת תשחית העבודה. כי כל מי שיהיה כילי, לא יעשה צדקה בעתה, ולא יעזור אביון כי אם בעל כרחו. וכל מצוה אשר יכיר בה תועלת יעשנה כמשפט. ואם יכיר בה אפלו הפסד מעט מהונו, יקל בה, ויביא ראיות עליה עד שיתירנה, ויעשה בה חרטה ופשרה. כגון, אם יקנה כבש וישחטהו ונמצא טרפה, ויוכל להביא הלכות וראיות להכשיר אותו, יעשה, וכן אם יכנס עליו שבת, ויזדמן לו עסק, שאם לא יעשנו יאבד לו ממון, יביא ראיות כי הוא מתר לעשותו. וישם ראיתו. אשר יעשה אתם האדם וחי בהם (ויקרא י"ח ה'). וכל זה יבא מכח הכילות. ועל כן אי אפשר לכילי להיות עובד אלהים בשביל רע לבבו ועינו, אשר בשביל פרוטה יתיר כל אסור, וכל שכן בינו לבין עצמו, כי לא ישמור לא אסור ולא התר כלל בדבר תועלת. ועל כן צריך לעובד אלהים לבל ילכד במוקש הכילות, כי ירמה אלהיו בחלק שפתיו, ויראה לו תכלית החסידות, וכשיזדמן לו שום תועלת או רוח על מנת שיתיר אסור או יאסר מתר, יעשה. וכן כשיזדמן לו אבוד ממון לא יניח עצה ותחבולה אשר לא יעשה כדי להציל הונו, והכסיל ההוא לא ימלט נפשו. ועל כן צריך לכילי להסיר (עצתו) [עצמו] מן המדה הזו, ואל ימכור עבודת אלהיו בעבור מחיר נבזה וגרוע, כי כל מי שישמור מצות אלהיו, לא ישית לבו לאבוד ממון עליה, וכן לא ישמח בתועלת שתבוא בחלול המצוה וזה הנקרא ירא השם:
<h3>[צט]:</h3>
פירוט שמונה דרכי העבודה:
אמר המחבר, אחר אשר בארנו עקרי העבודה ועמודיה והענינים המשחיתים אותה, צריך לבאר כל ענין מעניני העבודה, ונזכיר בתחלה שמות, ואחר כן נפרש אותם כפי יכלתנו. האחד, בהרגל אדם נפשו למצות ולעבודת האל יתברך, ולבאר כל סודות ההרגל ופרוש דרכי התפלה איך הם, וסדר ענינו ופרישתו איך יהיה. השני - לעשות אדם תשובה על חטא נעוריו. השלישי - ללמד תלמוד תורה ודברי רבותינו, זכרונם לברכה, ודברי אלהים. הרביעי - להזהר כפי כחו מדברים המשחיתים העבודה. החמישי - לקרוא כל נוראות הבורא ונפלאותיו אשר עשה עם חסידיו, כגון נפלאות מצרים, והים, והמדבר, ומעשה מגלת אסתר, וזולתם, ולקרא כמו כן דברי נוראותיו ועזו ואפו על עוזביו, כגון אשר קרה לקרח ולעדתו. הששי - להשמר (בתחלתו) [בתפלתו] לבל ישגה וישכח, וענין תפלתו איך תהיה. השביעי - בענין תעניתו איך יהיה. השמיני - להסתיר עניני עבודתו מבני אדם ולהעלימם כפי יכלתו. התשיעי - לשים להרגל עבודתו זמן, ואז יוכל לשקוד עליה. העשירי - לחלק שעות היום והלילה ולסדרן. האחד עשר - לסדר ענין סחורותיו ועסקיו ואומנותיו. השנים עשר - להתעסק בצרכי עניים ולהחזיק בידי מרודים. השלשה עשר - לבקר תמיד בית הקברות, כי אז יכנע לבבו הערל, ולעמד על חולים בשעת מיתתם, ואז יכיר כי הכל הבל. הארבעה עשר - לסדר מאכליו ומשקיו ותענוגיו ומרכבתו כמשפט. החמשה עשר - להתחנן בכל תפלה מתפלותיו להצילו מיצר הרע עד יום מותו. הששה עשר - אם יהיו לו בנים, איך ירגילם ואיך ילמדם מנעורותם. השבעה עשר - לקחת אשה אם הוא פנוי. השמונה עשר - לשום כונתו בעבודתו לאהבת האל, ואהבת האל תשלם בארבעה דברים, להתחבר עם החסידים והחכמים, ולרחוק מחברת הרשעים והכסילים, ולהתעסק בדברי רבותינו זכרונם לברכה, ובכל ספר מן הספרים הקדושים, ולרחוק מחכמות חיצוניות. וכשירגיל אדם באלה הארבעה, עליו נאמר (תהלים ט"ו ה') עושה אלה לא ימוט לעולם:
<h3>[ק]:</h3>
סוד האהבה והשנאה:
האחד, בהרגל העבודה ודרכיה. דע, כי כל הרוצה לעבוד את אלהיו עבודה גמורה בלב שלם, לא ישיגנה כי אם ברב השקידה, בארך הימים, ברב ההרגל ושלא יקוץ בה, ודע, כי עובד אלהים ימצא טרח גדול בתחלת עבודתו וטעם גדול באחרית עבודתו. וכן כל מעשה אשר יעשה אדם, ימצא יגיעה בראשונה, ותסור כבדות היגיעה באחרונה. ועל כן, הרוצה לקבל עליו על העבודה, צריך לחשוב בכל הנאותיה ולהסתכל בהן תמיד. וירגיל עצמו בראשונה לעשות המעשים הקלים ואל יטריח על עצמו, אבל כל אשר ילך, יוסיף, כאשר אמר (ישעיה כ"ח י"ג) והיה להם דבר ה' צו לצו צו לצו קו לקו קו לקו זעיר שם זעיר שם. ובראותו כי יוסיף יותר מאשר יוכל לסבול, יקל מעט ממנו, לבל תקוץ הנפש בו פתאום, ואחרי אשר יקל ממנו ויעברו עליו ימים, ישוב לקדמותו. והנני זוכר לך דמיון בהרגל דרכי העבודה לבל תכבד עליו, כגון אדם הרוצה לענות נפשו בצומות ואין מנהגו לסבול תעניות, על כן צריך בראשונה להתענות יום אחד בחדש. ויתחיל בימי הקר, כי הימים קצרים, וגופו חזק, ולא יזיק לו הצום, ויעמוד על זה המנהג ימים, ואחרי כן יוסיף מעט, ותהיה תעניתו בימי החם לא בימי הקיץ. ואחרי כן יוסיף מעט להתענות בימי הקיץ. ואם יצטרך להתענות יום בכל שבוע, ידע כי היגיעה שיסבול תהיה בפעם הראשונה ושניה, וקצת היגיעה תשאר בשלישית וברביעית, ומעט מזער ממנה תשאר בחמישית ובששית, וכשיתחיל להכנס בשביעית לא ייגע בה שום יגיעה כלל. ובראותו כי יקוץ וייגע בתעניתו או בענין עבודתו, יעביר על לבו כל הטובות והתועלות אשר יש לו מן העבודה ההיא וההזק אשר ירחיק מעצמו בה, וידע כי הצום יכניע הלב, וצריך לכל הרוצה ללמד ההרגל, שידע כי כל עובד עבודה, ומתעסק בשום מעשה או ייגע עצמו בדברים כבדים, צריך בראשונה לחשוב בטובה הבאה עליו בעשותו אותה, וברעה הבאה עליו אם לא יעשנה, וכפי גדל הטובה הבאה עליו, כן תהיה רב תאותו לעשותה. כי אם ידע כי תבוא אליו הנאה גדולה ממנה, תקל בעיניו היגיעה אשר ימצא בה. כגון שכר עובד אדמה אם יתנו לו מחיר גדול, בשביל שמחתו במחיר הרב אשר ימצא ממנה, לא יקוץ בה ולא ימאסנה, אך תנעם לו יגיעתו:
ואולם יש אנשים אומרים, כי לא תערב היגיעה והעבודה לעובד אלא אחרי ארך ימים בעבודתו, ואז יכיר הטוב והרע, וידע כי יש לו גמול עליו, ואז יוכל לשקוד על עבודתו ולא יקוץ בה. אך בהתחלת דבקו בעבודה יקוץ בה וימאסנה פעמים רבות ויזנחנה. ועל כן אשיב עליהם ואומר, כי לא ידבק אדם בעבודה אלא בארבעה דברים, אחרי דעתו גמולו ממנה, ואחרי עמדו בה שנים רבות, ואחרי קנותו שכל טוב, ואחרי דעתו סוד התאוה והפכה בכל המעשים. כי כל מתחיל לעשות שום מעשה, אם יהיה לו במעשה ההוא שום הנאה, תכנס בלבו התאוה. כי כן כל מעשה שיש בו שום הנאה תכנס בלבו האהבה ראשונה, ואחר כן תסור ותכנס בלבו השנאה, ולקץ ימים תסור, וכן יתחלפו תמיד, יסור האחד ויבא השני. אך אם תהיה הנאת העובד בעבודתו גדולה, ויש לו שכל, תעמוד האהבה ימים רבים, והשנאה ימים מספר. ואם לא יהיה לו שכל טוב ואין לו בעבודתו הנאה גדולה, או תבוא עליו ממנה הנאה מצד אחד ומהומה מצד אחר, תעמוד האהבה ימים מעטים, והשנאה תאריך ימים. וכאשר יתחלפו פעמים רבות, אם יתחדשו לאדם חדושים טובים בעבודתו אז תוסיף האהבה ותגדל. ואם יתחדשו דברים רעים תוסיף השנאה, ואם לא תתחדש בעבודה דבר, יהיו שתיהן שוות עד שיבוא השכל ויכריע ביניהן, כי, אם יהיה השכל טוב, תתחזק התאוה בשביל ההנאות הבאות ממנה. ואם תחלש האהבה תחזק השנאה ותלך הלוך וגדל ותתמעט האהבה בכל יום:
<h3>[קא]:</h3>
המלחמה בין האהבה והשנאה ואיך לנהוג בזמני השנאה:
ואחרי אשר גלינו סוד האהבה והשנאה, נאמר, כי צריך לבעל העבודה, להכיר בתחלת עבודתו, כי האהבה והשנאה נלחמות שתיהן, פעם תגבר האחת ופעם תגבר השניה. ועל כן אין צריך בתחלת עבודתו להיות חושש אם יקוץ בה, כי זה משפט האהבה בתחלתה, כי תגיע לתכלית ידועה ותחדל, ואחר כן תשוב ותתחזק ותתחדש כנשר. ואחר כן אם תחלש האהבה ותכבד השנאה, אל יהי נואש מן העבודה, רק ידע כי לקץ ימים תחלוף. אלא אם האדם נבער מדעת, ולא יכיר ההנאות שיש בעבודת הבורא, אז יאריכו ימי השנאה, וימעטו ימי האהבה. וכל אשר תלך תתחזק השנאה. ועל כן צריך למשכיל בתחלת עבודתו להרגיל נפשו בלאט לבל יקוץ בעבודה, כי בהכנס האהבה בלב לעשות דבר מצוה, צריך למהר לעשותה. ובראותו כי תמעט האהבה ותתחיל השנאה, יש אנשים חכמי לבב יטריחו על נפשם ולא יניחוה להקל מעליהם, עד אשר תסור השנאה. ויש אנשי סכל לא יוכלו לשבור שנאתם, ויקוצו במעשה ההוא ויניחוהו עד אשר יאבד מרשותם. ואלו יחזיקו במקצתו ולא יניחו הכל, לא יאבד מהם. ועל כן צריך המשכיל, בראותו כי תכנס השנאה בלבו ויקוץ בעבודה, לבל יניח כל המעשה, ואל יאמר, אניח הכל עתה, ואחרי כן אחזר אליו, כי, אם יניח הכל, יאבד מידו. ואם יחזיק ממנו במקצתו לא יאבד. כגון מי שנגזר אבר מאבריו, אם נגזר כל האבר מן הגוף, אין לו תקנה ואין לו רפואה. ואם נשאר האבר מערה בגוף, יש לו תקנה ויחזור לקדמותו כשירפאהו. וכן יש לבעל העבודה לעשות בכל עניני עבודתו. כגון הצומות, שאם יתחיל להתענות ימים מספר ואחר כן יקוץ בהם, אל ימנע עצמו מן הכל, רק יעשנה יום אחד בשבוע או אפלו יום אחד בחדש. וכן אם יתחיל להתפלל ויקוץ בתפלה, יתפלל ימים בשבוע או פעם אחת ביום. ואם יתחיל ללמד ויקוץ בה, יקרא מעט בכל שבוע. ודע, כי לא יקוץ אדם בשום מעשה רק בהתחלתו, וכשיאריך בו ימים ושנים, יהיה לו הכל מנהג ותדבק בו נפשו, ואף על פי שיש בו טרח גדול. כי כן נראה, כל המרגיל עצמו לאכל דבר שלא אכל מימיו, או דבר אשר ימאסנו, או דבר מר, אם יתנהג בו ימים אז לא יכבד עליו, ויהיה לו כמנהג וידבק בנפשו:
עניני העבודה הקלים והענינים הכבדים:
על כן אומר, כי המרגיל נפשו בעבודה, אל יתחיל בענינים קשים כי אם בענינים קלים. ואם לא יוכל לעשותם, אף על פי שהם קלים, יעשה קצתם. וכל אשר ילך יוסיף עליהם. ובראותו כי תקוץ נפשו, ימעט מהם ויעשה קצתם, ואל יניח הכל, כמו שפרשתי. והענינים הקלים הם, כגון התפלה, ושאלת שלום, ולעזר לעניים כפי יכלתו, ולבקר חולים, וללוות מתים. אך הענינים הכבדים, כגון להתענות בצומות, ולהמנע מכל תאוה כשתזדמן לו, ולהשמר מן האונאה, והגזל, והשבועה, והכעס, והקנאה, ולאסור מתר, ולהתיר אסור, יש לאדם לחנך נפשו ולהרגילה, כאשר ירגיל האב לבנו ללמד אותו דרך ארץ, כי הוא צריך בראשונה ללמד לו העסקים הקלים אשר אין בהם טרח ולא יגיעה. וכל אשר ילך, יוסיף עליהם, ואז לא יקוץ בהם הבן. אך אם בתחלה ילמדהו העסקים הכבדים, יקוץ בהם, ויהיה לו סבה למאוס הכל ולא ישוב אליו. ועל כן אין דבר אשר יוכל המשכיל לכבוש בו יצרו, כמו שיזכור לנפש הטובות וההנאות שיש בעבודת האל, והרעות הבאות למי שלא יעשנה. ואם תאמר, כי יש אנשים אשר לא ישמעו ולא יכנעו מדעתם בשמעם מדות האל ותוכחותיהם, דע, כי האנשים ההם אין לאל חלק בהם ולא בתפלתם, וראוי להעלים עינו מהם ומן תפלתם, ועליהם נאמר (יחזקאל ב' ה') אם ישמעו ואם יחדלו:
<h3>[קג]:</h3>
הבחירה החופשית של האדם ועניני הסיעתא דשמיא:
וכבר זכרתי לך, שבכל עת נלחם היצר עם השכל. ועל כן בכל עסק מעסקי האדם, אם תעלה מלחמה בין שניהם ואם תראה האדם הולך בעסקיו בדרך מישור, דע, כי השכל גבר על היצר והכניעהו. על כן אנו צריכין וחיבין בכל עסק לעזור לשכל במלחמתו, כי השכל והיצר הם שני גבורים נלחמים. אך היצר מפני אכזריותו וקשי טבעו, ומפני נעימות השכל ודקות טבעו, היצר תקיף מן השכל. ולפעמים יהיו שוים בכח. ואם יעזור האדם לאחד מהם, יהיה חלש ונדף. ועל כן אנו צריכין לעזור לשכל אחרי אשר שניהם שוים. ועל זה נאמר (דברים ל' ט"ו) ראה נתתי לפניך היום את החיים ואת הטוב, הוא השכל, ואת המות ואת הרע הוא היצר הרע. והודיענו, כי כח זה ככח זה, ועל כן צונו לעזור לשכל, כאשר אמר (שם שם י"ט) ובחרת בחיים. ועל כן אמרו רבותינו, זכרונם לברכה (ברכות ל"ג ב') הכל בידי שמים חוץ מיראת שמים, מפני שמלחמות השכל והיצר שוות, ונתן הבורא יתברך רשות לאדם להמשך אחר מי שירצה משניהם. אבל אם ימצא האדם חן בעיני הבורא, כשירצה להמשך אחרי היצר ולעזר אותו, יזדמנו לו מונעים, או מעכבים, או דברים מטרידים, ולא יניחנו הבורא לעזור ליצר. והבורא יעשה כזה לאדם בעבור חסדי אבותיו, או בעבור אשר יכיר לבו כי הוא נאמן, או בעבור כי יכיר כי באחרונה יהיה חסיד גמור ויהיה מן הזוכים לראות פני הבורא ומן הקרובים אליו. וכשיכיר הבורא מה שעתיד להיות, ירצה שיהיה נקי בעת שישוב מדרכו הרעה ויהיה קדוש. ועל כן אנו אומרים בתפלה "השיבנו אבינו לתורתך", כי נתפלל לבל יזדמן לנו שטן מעכב אותנו. ואשר אין להם חן בעיני האל לעשות טוב, יניחם הבורא ללכת בשרירות לבם, ועל זה נאמר (מ"א י"ח ל"ז) ואתה הסבת את לבם אחורנית. ועל כן כשירצה אחד מהם לשוב מרשעתו, ויכיר הבורא כי לא ישוב בלב שלם, יזדמנו לו הדברים המונעים והמטרידים אותו, כמו שאמר (ישעיה א' י"ב) כי תבאו לראות פני מי בקש זאת מידכם רמס חצרי. וזהו פרוש [ואתה] הסבת את לבם, כי הרשעים בעשותם עבירה, לא יזדמן להם מונע, כדי שתצא רשעתם שבלב לידי מעשה, כאשר אמר (יחזקאל י"ד ה') למען תפש את בית ישראל בלבם. ועל כן אמר הנביא, עליו השלום (ישעיה ס"ג י"ז) למה תתענו ה' מדרכיך. וכן הוא אומר אל נא תתענו, פן יזדמנו לנו מאורעות [אשר] יעכבו אותנו מעבוד אותך:
<h3>[קד]:</h3>
הסימנים בהם ידע האדם אם מצא חן בעיני אלוקיו:
וצריך לבעל העבודה בחשבו לעשות מצוה ויוציאנה לאור מהרה, יש לו להכיר, כי מצא חן בעיני אלהיו, וכי הבורא אוהב אותו, וכשירצה לעשות עברה ויזדמנו לו דברים מטרידים ולא תשלם לו, ידע כי מצא חן בעיני אלהיו, כמו שאמר דוד, עליו השלום (ש"א כ"ה ל"ד) חי ה' אלהי ישראל אשר מנעני מהרע אתך. ויש לנמלט מן העברה להכיר, כי הבורא בחר בעבודתו ובתפלתו, ועל כן ישמרהו מהתעסק במעשים מטנפים, כדי שיהא נקי וקדוש לעבוד אלהיו. ובעבור זה צריך כל אדם לעזור לשכל, ובדבר הזה יגבר השכל על היצר. ויש לאדם, בעשותו עברה ויתגבר עליו היצר עד עשותו חפצו, הוא חיב להנחם אחר עשיתה, וידאג וישתומם. ואם יעשה כן, יהיה לאות עליו כי יטיב מעשיו ברב הימים. וכשיתעצב אדם באחת משלשת עתים, יש תקוה לאחריתו להטיב מעשיו, האחת, טרם עשותו העברה, והשניה, בעוד עשותו העברה, והשלישית, אחרי עשותו אותה. ואשר ינחם טרם עשותו אותה הוא טוב מכלם, ואשר ינחם אחרי עשותו אותה הוא רע מכלם, וזה ידמה למי שינחם ויעשה תשובה בשעת מיתתו, ולא זכר אלהיו בעת בריאותו ובבטחו בשלותו, ועל כן אין בה תועלת. השם יצילנו משאון היצר, ויישיר דרכינו, ויעזרנו להטיב מעשינו בזה ובבא. וכן יהי רצון:
<h2>השער השביעי:</h2>
<h3>[קד]:</h3>
בעניני התשובה וכל הדברים התלויים בה והנלוים אליה מסדר התפלה ועניני הפרישות:
<h3>[קה]:</h3>
חלי הגוף בא מהשתנות התערובות אם בתוספת אם בגרעון או מהשתנות כוחם:
דע בני, כי (כאשר) חלי הגוף בא מהשתנות ממסך התערובות, אם בתוספת אם בגרעון, או בשנוי כחם. והתוספת היא כגון שירבה הדם בגוף ויעורר חליים קשים, או שתרבה המרה האדמה או השחורה ותעורר חליים משנים, או שתרבה הליחה הלבנה ותעורר כמו כן חליים. וכאשר התוספת תעורר חליים, כן החסרון יעורר חליים אחרים הפך הראשונים. גם כל אחת מאלה התערובות, כשתעמוד בקו המישור, ותשנה בהן שנוי רע, תעורר חליים. כגון הדם כשיהיה שרוף וישתנה להיות שחור, וגם אף על פי שלא יחסר ולא יוסיף, יעורר חליים. וכן כל אחד כשיוסיף על הקו, בין בכמותו בין באיכותו, יעורר חליים. על כן צריך לגוף, בעת יעוררו עליו חליים באחת מאלו שלשת הסבות, או במקרה אחר זולתן, כגון הכאה, או שרפת אש, או ביגיעת הגוף, וכדומה לו, ראוי למהר לרפאות המחלה בטרם יגדל ויוסיף החלי. וכפי תוספת כחו יחלש כח הגוף, ויתקבץ על האדם הזק ויאבד. לפיכך אמרנו, שצריך לכל משכיל, כשירגיש חלי בגופו, למהר לרפאותו:
[קו]:
גם לנפש יש חלאים והם יבואו מההרגשים ויודע החולי בשעה שישתנו הפעולות הנפשיות:
וכאשר אמרנו, כי חליים יתעוררו בגוף, כן יש לנפש משנוי הכחות, או משנוי האיכות, או משניהם כאחד, או ממקרה אחר. וחלי הגוף הוא חלוף מנהגו, כשיחלשו פעלותיו הטבעיות או ישתנו, בזה יודע החלי, וכל עוד היות פעלות הגוף הטבעיות הולכות לתמן, ונוהגות על מנהגן, ולא יבטל דבר מהן ולא ישתנה, נאמר, כי לא יקרא האדם חולה. והנה לך האות במה שנבדיל בין החלי והבריאות. ועל כן נאמר, כי יש לנפש עצמה כמו כן חליים רעים, יבואו מהסבות והם ההרגשים, וכל אחד מהם יחליאנה, בין שיוסיף הדבר המחליא באיכותו בין שיחסר. ויודע חלי הנשמה בשעה שישתנו פעלותיה הנפשיות או תתבטל אחת מהן, ועל כן צריך לרפא אותה ולהראות הדרך אשר בה יוכל לתקן עניניה:
<h3>[קז]:</h3>
כל פועל לא יהיה פעול כי אם לזולתו לבד הנשמה שהיא ידועה לעצמה:
ונאמר, בידוע כי כל דבר פועל לא יהיה פעול, כי אם לזולתו, כי לא יתכן להיות אבר מאברי הגוף מכה ומכה, ולא הפה אוכל ונאכל, ולא העין רואה ונראית, ולא היד בונה ונבנית, ולא הנר דולק ומדליק, אבל הפועל זולתי הפעול, ואי אפשר להיות הפועל והפעול דבר אחד זולתי הנשמה לבדה, כי היא יודעת כל הדברים הידועים ויודעת עצמה, אם כן היא יודעת עצמה וידועה לעצמה:
<h3>[קח]:</h3>
הנברא הוא ידוע ואינו יודע והבורא יתברך יודע ואינו ידוע מברואיו, והנשמה היא בינונית:
דע, כי בעלי הפועל הם שלושה, הנברא הוא ידוע ואינו יודע, פעול ואינו פועל. והבורא יודע ואינו ידוע מברואיו. והשלישי הנשמה, אשר היא בינונית בין הבורא ובין הנברא. וקבלה מכח הבורא להיות יודעת, ומכח הנברא להיות ידועה, והכח, אשר בו היא יודעת, יעיד כי לא תמות כלל, מפני שהיא פועלת הכל ואין לה פועל. ועל כן לא פעל בה המות פעלתו. והכח, אשר בו היא ידועה, יעיד כי תמות, מפני שהיא פעולה לדבר אחר. ועל כן נאמר, כי יש בה שני כחות, כח יודע וכח ידוע, כשיגבר אחד אין כח לשני, כי הוא הפכו. ועל כן נאמר, כי כח הידוע הוא הסכלות, בעבור כי הידועים הם המתכות והצמחים והנבראים, ולא תהיה ידיעת הנפש אלא בדבר שסכלה קדם זה. ועל כן נשגב הבורא מלשלוט בו הכח היודע, כי אלו יהיה יודע יהיה הוא ידוע:
<h3>[קט]:</h3>
אם יגבר בנפש הכח היודע לדעת דרכי האל לא תמות כלל ואם יחלש כח זה תמות כמו נפש הבהמה:
ואחרי אשר הנפש יש בה אלה הכחות, נאמר, כי אם יגבר בה כח היודע לדעת דרכי האל יתברך, ועניניו, והדברים הטובים בעיניו, לא שתהיה הנפש יודעת אותו, רק דרכיו, ומדותיו, והמעשה הטוב בעיניו, ותחביר אליהם להיות יודעת קצת מעניני ברואיו ומסודות בריאתם, זאת הנפש לא תמות כלל. אך אם יחלש זה הכח תהיה בה אולת, ובידוע, כי זאת הנפש תמות כאשר תמות נפש הבהמה. ועל כן לא נאמר, כי נפש החכם, כשיהיה רשע, היא נקראת נפש יודעת, כי אין כונתנו לחכמות הזרות, כי אם אל החכמות הישרות, אשר ילמד אדם מהן דרכי האל. לזה יקרא חכם, וזאת תחיה ולא תמות נפשו כלל:
<h3>[קי]:</h3>
באדם יש כח שיכול להזהיר את נפשו לכן נתחייב עונש על הרע ושכר על הטוב:
ועוד אומר, אחרי אשר התבאר כי הנפש היא פועלת בעצמה ובזולתה, כי כאשר היא יודעת זולתה תדע נפשה. וכל מה שתפעל בזולתה, אם לדעת זולתה או להודיע דעת לזולתה, (כי) [כן] תוכל לפעול לעצמה לדעת עצמה ולהודיענה הדעת. והנה יצא מדברנו, כי המשכיל, כמו שילמד לאחרים יוכל ללמד לנפשו, ולא יצטרך לזולתו, כי הנפש היא המיסדת והמיסדת. ובשביל שיש באדם הכח הזה שהוא יכול להזהיר נפשו, נתחיב לקבל ענש על הרע ושכר על הטוב, מפני שיש לו כח להזהיר עצמו, ואין צריך לזולתו, כי הבהמות לא יוכלו להזהיר לזולתן ולא להזהיר עצמן, וכן התינוקות, וחסרי הדעת, והחרש, והאלם, על כן אין להם ענש, כי לא יוכלו להזהיר עצמם, ואין להם שכר, מפני שלא יעשו בכונה מעשה ממעשי הישר:
<h3>[קיא]:</h3>
העונש על הנפש, על אשר לא שמרה את עצמה שייך רק אצל אנשי השכל כי כח השמור בא מהבורא והוא לא יתחבר כי אם לאנשי השכל:
ובעבור שיש באדם כח להזהיר נפשות, נאמר, כי זה הכח הוא השומר אותו וכשישגה השומר אותו עד אשר יאבד השמור, יענש השומר. וכן כשתשגה הנפש היודעת ולא תשמר את עצמה עד שתאבד, נאמר, כי תאבד בעונה, ומלבד זה הענש על אשר לא שמרה נפשה. וזה מבאר כאשר אמר (יחזקאל ל"ג ו') והצפה כי יראה את החרב באה ולא תקע בשופר והעם לא נזהר ותבוא חרב ותקח מהם נפש הוא בעונו נלקח ודמו מיד הצפה אדרש. ואחרי אשר הנפש תהיה השומרת והשמורה, אם תאבד, תאבד בעוונה, ועוד מפני שהיא שומרת, תענש. וזהו באור גדול על הענש והגמול בעולם הבא. ודע, כי כח השמור לא יהיה לחסרי השכל, כמו שאמרנו, אלא למי שיש לו שכל. כי הבורא לא יתחבר כי אם לאנשי השכל, כאשר אמר (עמוס ג' ב') רק אתכם ידעתי מכל משפחות האדמה. ועל כן, אחרי אשר יתחבר אליהם יקריבם אליו, ועל כן יענוש אותם ולא יענוש הרשעים הרחוקים ממנו, כאשר אמר (ויקרא י' ג') בקרובי אקדש:
<h3>[קיב]:</h3>
המעשים הרעים דומים לחלאים:
ואחרי אשר בארנו זה העקר הגדול, נאמר, כי המעשים הרעים דומים לחליים, כמו שזכרנו. כי בעת ישתנו התערובות, אם באיכותן אם בכמותן, ישתנה עמהן הדם אשר הוא קיום הגוף ומעמידו. ובהיות הדם צלול וטוב יפרח הגוף ויאיר ויהיו מעשיו במישור, וכשישתנה ירד ויחלש, כי האברים, מפני שאין הדם צלול, במה יתחזקו? על כן הם חלושים ודלים, כי התערובות הרעות יתערבו בהם, והדם ההוא ישקה כל הגוף, וירד הגוף מפני רע הדם, וישתנו פעלותיו:
<h3>[קיג]:</h3>
הגורמים למחלות הנפש באים מחמש סבות גלויות ואחת פנימית:
ועל כן אומר, כי הנפש תחלה כמו הגוף. וחלי הנפש יבוא מחמש סבות, ממראה העינים, ושמע האזנים, ומלאכת הלשון והשפתים, ועסקי הידים, ותנועת הרגלים. ומלבד אלה החמש הגלויות, יש סבה אחרת פנימית מתערבת בנפש, והיא המחשבה, וממנה תתעורר התאוה, אשר היא יסוד כל העברות. אך המחשבה היא מן הנפש, ואלו לא יהיה לנפש גוף, לא היתה מחשבתה עכורה ורעה, אלא זכה כנפשות המלאכים. ואולם מפני חברתה לגוף היתה המחשבה גסה ועבה, והיתה מערבת פעם מכחות עליונים ופעם מענינים תחתיים. והדמיון לזה, כאלו אחד מהמלאכים הנח באדמה, ונברא לגוף, והיה כאחד ממנו. וצריך לנו לחשוב, כי יש שני כחות נלחמים זה עם זה, אחד נמשך למעלה למעשים עליונים, ואחד נמשך לענינים תחתונים. כשני שתפים, אחד חכם ואחד כסיל, כשישתתפו בעצם אחד ויעשה כל אחד מהם עסקו בעסק ההוא, יראה עסק הכסיל משנה וגרוע, ועסק החכם נחמד כליל יפי. ואם יתעסקו בעסק אחד אשר לא יחלק, ולא יוכל כל אחד לעשות מעשהו לבדו כי אם בחברת שתפו, תראה המלאכה ההיא מערבת בין טוב ובין רע. אבל אם יהיה לאחד מהשתפין כח ויתרון על השני, תראה פעלתו יותר מפעלת חברו. אם יגבר הכסיל יראה הגריעות והחסרון ורע התקון גובר במלאכה ההיא. ואם יחזק החכם יראה במלאכה ההיא התקון, והישר והיפי גובר:
<h3>[קיד]:</h3>
המחשבות הרעות ישחיתו את מעשה הנפש והן נובעות מחמשת ההרגשים:
על כן אומר, כי כפי כח הנפש או חלשתה תראה מכחה המחשבה. ואם תהיה המחשבה נוטה לדברים עליונים, יהיו הפעלות הבאות מכחה נוטות לחסידות ולישר, ויהיו פעלות ההרגשים החמשה, אשר זכרנו, נמשכות לישר ולחסידות. ואלה חמשה הרגשים הם כמו תעלות הגידין, אשר בתוכן ילך הדם להשקות כל אברי הגוף, וכן אלה ההרגשים הם תעלות, ילכו בהן כחות המחשבה להשקות את הנפש. ועל זה אמר (במדבר ט"ו ל"ט) ולא תתורו אחרי לבבכם ואחרי עיניכם. וכן אמרו רבותינו, זכרונם לברכה (ירושלמי ברכות פ"א ה"ה) לבא ועינא תרין סרסורין דחטאה. וכשיתערבו המעשים הרעים בנפש, ישחיתו פעלותיה עד אשר יסורו ממנהגם, כאשר ישחיתו התערובות מעשה הגוף, כן ישחיתו המחשבות הרעות מעשה הנפש. ומעשה הנפש הוא הדעה, והשכל, והדבור, והענוה, והיראה, והתקוה, ושאר כחותיה הטובים. וכשתתערב בה התאוה הרעה תשחיתם כלם, כאשר ישחיתו התערובות מעשה הגוף, כן תשחית תערבת התאוה מעשה הנשמה:
<h3>[קטו]:</h3>
רפואה מבחוץ מועילה אך ורק אם קודם מתקנים את הנזק מבפנים וכן במחלת הנפשות:
ועל כן אנו צריכין לרפאות זה החלי על דרך רפואת הגוף, ונאמר, כאשר החלי הבא מתערובות צריך בתחלתו רפואות משלשלות מטהרות את הנגע מבפנים, ואז תועיל הרפואה מבחוץ. כי אם תתן לו רפואה, או משיחה, או תחבשת, והנגע עומד בעיניו, לא תועיל הרפואה רק להתחבר התערובות, ותוסיף על ההזק, כמו שכתוב (שמות א' י') ונוסף גם הוא על שנאינו. ועוד, מה תוכל הרפואה לעשות מבחוץ והאורב יושב לו בחדרו. וכפי אשר תתקן, הוא יקלקל, ויאבד הגוף בין מלחמת שניהם. ועל כן, צריך לטהר הגוף. וכשיהיה נקי אז תועיל הרפואה. כמו היריעה המטנפת, אם תרצה לצבע אותה, לא ידבק בה הצבע מפני הטנופים, עד ירחיצוה היטב ותהיה נקיה. וכפי שתהיה נקיה תקבל הצבע היטב. וכן הנפש, כשנדיח ממנה חלאי המחשבה הרעה והתאוה הנגעלת, אז ידבק בה כח התשובה, כמו הבגד הרחוץ, ועל זה אמר שלמה המלך, עליו השלום (קהלת ט' ח') בכל עת יהיו בגדיך לבנים. רומז לנקיות הלב. כלומר תהיה כונתך בכל עת שיהיה לבך בר, ואז תוכל לקבל המעשים הטובים. וכן אמר בתשובה (ישעיה נ"ה ז') יעזב רשע דרכו ואיש און מחשבתיו וישוב אל ה' וירחמהו:
<h3>[קטז]:</h3>
הרפואה צריכה להיות נגדית למחלה:
ואומר, כי כשיחלה הגוף, נקח רפואה שתהיה כנגד חלי הגוף, וכפי רחוק החלי מקו המישור לצד אחר, יהיה חזק הרפואה לצד אחר. כגון אם באה על הגוף חמימות מעט, נתן לו רפואה קרה מעט. ואם תהיה חמימות רבה, תהיה קרירות הרפואה בתכלית החזוק, כי לא תשוב החמימות לקו המישור כי אם בקרירות שתקרר אותה כפי רחקה מקו המישור:
<h3>[קיז]:</h3>
רפואת הנפש מחולי אהבת הממון:
כן רפואת הנפש אשר תפליג באהבת ממון, ירגיל האדם נפשו בצדקות, ולהסיר התאוה והבצע. וזה יהיה, בשמחתו בחלקו, ושיזכור כי הכל יאבד, ושיחשוב כי המות יבואהו פתאום. ויתחבר לחולים ויתבונן במתים, ויעמד בבית הקברות, ויכיר כי מחר יהיה כאחד מהם:
<h3>[קיח]:</h3>
רפואת הנפש מחולי אהבת הנשים:
וכן רפואת הנפש מאהבת נשים, למאוס אותן מאוס כפי אהבתו, ולזכור את מומן ומדותיהן הרעות, וכי הן רשת לאדם, ובשבילן ישכח עבודת אלהים:
<h3>[קיט]:</h3>
רפואת הנפש מחולי הגאוה:
וכן רפואת הנפש מן הגאוה תהיה בהצנע לכת. ואם חליה ברשע וחנף, תהיה רפואתה באמונה וצדק:
<h3>[קכ]:</h3>
תיאור מדויק כיצד לרפא חולי הגאוה וזה משל לכל החלאים:
ובעשותו רפואה לאחת מאלה המדות או זולתן, ירגיל הנפש על הרפואה ימים רבים, כי הרפואה לא תסיר החלי ברגע אחד, כי אם בימים רבים, כשיתמיד אותה ויחדשנה בכל יום. וככה רפואת חלי הנפש. והנה לך דמיון לרפא הגאוה, ירגיל נפשו בשפלות הלב, ובהצנע לכת, ושאלת שלום לכל אדם, ובשבועה לבל ידבר בגאוה, ואל יתגאה על עבדיו ולא על שפלים ממנו. ואם שמע חרפתו ממנו ידם. ואם יזיקוהו, יקבל ויכנע לאל. כי בכל זה תכנע הגאוה ותסור. אך לא יום אחד ולא יומים, כי אם ימים רבים. וידור נדר לשקוד על זה זמן קצוב, כמו שזכרנו. ואם יתגבר עליו היצר יום אחד, יתענה, ויתן צדקה, ויתודה חטאו, ויוסיף על הזמן, כדי שיהיה לו למשמרת בפעם שניה ויזהר פן ישלוט בו היצר. ובזה ישקוד על המצוה עד שתשוב לו למנהג, כאשר אמר החכם, מנעורי הייתי עז פנים ולא נכלמתי מעשות כל רע, עד אשר קנאתי בחברי, והרגלתי נפשי בענוה, ולא היתה מלבי כי אם בהכרח ובשבועה. וכאשר שקדתי עליה ימים, וראיתי נעימותיה, חשקתי בה, ודבקה נפשי אחריה, ויצא שמי באנשי דורי, כי הייתי בתכלית הענוה:
<h3>[קכא]:</h3>
רפואת הנפש מחולי התאוה:
וכן אומר, כי התאוה היא מן החליים הרעים הממיתים נפש האדם, ועל כן אנו צריכים לזכור כל הדברים אשר בהם תוכל התאוה להתבטל, ואלה הם, כשיהיה רגיל ברב אכילה ושתיה, ובחברת הנשים, גם ברב העשר והכבוד, גם ברב השלוה וההשקט, וברב הפתיות וחסרון השכל, וברב התענוגים, וחסרון חברת החכמים והחסידים, גם בחברת אנשי בליעל ואנשי רשע - לפיכך תהיה הרפואה להמעיט אדם מן ההרגל בדברים האלה, ויהיה מאכלו ושתיתו כמשפט ולא לשבע. ולא יאכל מאכלים חמים בתבלין, כי בזה תחלש תאות המשגל. וימעיט מחברת הנשים, ומלשחוק עמהן, ומלקרא ספרי החשק, ויזכור כל מום שיש בהן, ובזה תחלש תאותו. וכשירגיל בזה, תחלש תאות המשגל. וימעיט מחברת העשירים והשרים, ובזה תחלש תאות העשר והשררה. וימעיט מעסקיו וסחורותיו. וכשירגיל בזה, תחלש תאותו מן העולם ומעסקי תבל. וימעיט מללבוש בגדים נאים, ומלבוא לבית המשתה, ולטיל בגנים, ובזה תחלש תאותו מהתענוגים. וימעיט לאכל מינים רבים ממיני המטעמים והיין. וכשירגיל, תחלש תאות האכילה. וימעיט מחברת אנשי רשע, וכשירגיל בזה, תחלש תאותו במעשיהם ובחברתם. וכפי שצריך להמעיט מן הדברים המגדילים התאוה, כן צריך להרבות בדברים המחלישים את התאוה. וזה פרושם, אם תהיה תאותו חזקה באהבת נשים, יכול לאכל רפואות קרות ויבשות, ואז תמעיט תאותו בנשים. ויתענה ימים בשבוע, וביום תעניתו יאכל פת במים בלבד, ובזה תחלש מאד תאות האכל. וירגיל ללכת לבתי המתים, וישב שם עד שעה גדולה לבדו, ובזה תחלש מאד תאות העולם. וירגיל להתחבר תמיד לעניים ולמרודים ולחולים, ובזה תחלש מאד תאות העשר והכבוד. וירגיל תמיד לקרוא דברי אלהים ומראותיו ונפלאותיו, ויתבונן באשר יקרא, ויכיר מן הכתוב גבורות אלהיו וענשו ותעצומו ומשפטיו ובזה תחלש אכזריות לבו וקשי ערפו ויפחד מאלהיו. וירגיל לקרוא דברי רבותינו זכרונם לברכה, ללמד דבריהם וחכמתם וסודותם, ויכיר וידע המצוה, ובזה יסיר פתיות לבו וסכלותו ויפקחו עיניו. וירגיל להרבות תפלות ותחנונים בכל יום ובחצי הלילה, ובזה יקל מרשעו וזדונו. וירגיל להעביר על לבו כל ההנאות הבאות לו בסור התאוה הרעה. וירגיל להעביר על לבו תמיד הרעות והמהומות, אשר ימצאוהו כשירדוף אחר התאוה:
<h3>[קכב]:</h3>
רפואת הנפש מחולי הכעס:
וכאשר ירפא האדם על דרך הזאת חלי התאוה, כן על דרך זאת ירפא חלי הכעס. והענין הזה שירגיל אדם נפשו בכל ענינים הממעטים את הכעס, ואלה שמות קצתם, כי האדם יגדל כעסו כשישתבש ענין מענינו, או יבוא לו הזק ממקום הטוב, או יאוש ממקום התקוה, או יאמרו דברים הפך רצונו, או ישוב נכלם מאדם בשאלתו, או כשירצה לתקן מעשה וישחת לו, או שיהיה כסיל או פתי. כי אנו רואים החכם ימעט כעסו ויכול לכבוש כעסו, וכן כשיתחבר לאנשי רשע ופריצים, ככה נאמר, כי ימעט הכעס ברב החכמה והשכל, וחברת מתי מוסר, ולהמעיט מהרבות המאכלים, ולקרא הדברים אשר יפחד בהם מאלהיו, ויחשוב כי העולם כאין וכל עשרו וכל טובו [מאפע], ועל כן לא יכעס כשיאבד חפצו או ישתבשו עסקיו.  וכשיתנהג אדם באלה הדברים תמיד, ימעט כעסו, וזו היא רפואת הנשמה:
<h3>[קכג]:</h3>
תחילה יש לרפא חלק המחשבה, ואח"כ חלק המעשה:
ודע, כי מלאכת רפואת הנשמה נחלקת לשני חלקים, חלק המחשבה וחלק המעשה. וצריך לרפא תחלה חלק המחשבה ואחר כן חלק המעשה, כי כן חליי הגוף נחלקים לשני חלקים, חלק החליים הפנימיים אשר בתוך הגוף, וחלק החליים הגלויים. כמו כן לנפש חליים נעלמים, כגון הקנאה, והמשטמה, והמרמה, והחנף, והכעס, והתאוה. והחליים הגלויים, הגנבה, והרכילות, ולדבר נבלה, והזנות, והרצחנות, ומקח שחד. ועל כן האדם צריך לבטל בתחלה הכחות אשר גרמו אלה השני חלקים, ואחר כן לבטל חלק המחשבה, ואחר כן חלק המעשה, ולהרגיל הנפש ימים רבים בזה. וכשירגיל הנפש ימים רבים בזה, צריך שישקול נפשו לדעת אם הוא צדיק או רשע, וישים נפשו כמו לשון המשקל בין שתי הכפות. ואם יראה אותה, כי נחלשה מאד מן העברות הקדמוניות ואינו נכסף להן כבתחלה, והוא נכסף למעשים הטובים אשר החל ללמד, יאמין וידע כי מצא בעיני אלהיו חן, ועלה זכרונו לטוב, ונכלל לכת החסידים. ואם יראה, כי עוד התאוה החזקה לא נחלשה, ונכסף אליה עוד, והמעשים הטובים לא יכסוף אליהם, ידע כי לא מצא חן בעיני אלהיו, ועוד לא נפתחו לו שערי תשובה. ועל כן ישתדל ויוסיף עבודתו:
<h2>השער השמיני:</h2>
<h3>[קכג]:</h3>
מעניני דעת הבורא יתברך:
<h3>[קכד]:</h3>
כל הרוצה לדעת אמיתת הבורא יחשוב בלבו הכוחות של כל דבר נברא ובהפך הדברים ההם:
כל הרוצה לעבוד הבורא יתברך, צריך לדעת מה הוא, ואז ידע לעבדו. וכל הרוצה לדעת אמתת הבורא, יחשוב בלבו הכחות, אשר בהם יהיה נודע כל דבר נברא, ובהפך הדברים ההם, יודע כי יש בורא על כל. ואומר, כי הכחות אשר בו נודע לכל דבר, הוא מגדרו ומכמותו ומן איכותו ומתבניתו. וגדר כל דבר הוא הגבול המסובב על מגבלו ומגבלו עליו, כאמרך, כל מדבר אדם, וכל אדם מדבר. וכאמרך, כל מספר זוג הוא נחלק בשוה, וכל נחלק בשוה הוא מספר זוג. וכאמרך, כל אוכל חי. וכל חי אוכל. והאכות היא כאמרך, אכות זאת הרפואה, חמה או קרה. והכמות היא כאמרך, כמות זה הממון, כך וכך אלפים. ותבניתו כאמרך, זאת התבנית, משלשת או מרבעת. וכל אלה הכחות לא היו כי אם מכח הבריאה, אבל קדם הבריאה לא היו:
<h3>[קכה]:</h3>
משל להבין את החילוק בין הנברא לבין מה שקדם לבריאה:
והדמיון כאלו עשית על חוף ים אוקינוס רהט או מקוה מים ותכניס אליו מימי הים, ויהיה הגבול המסבב אל הרהט ההוא כמו גבול הבריאה, והמים אשר ברהט הוא דמיון לנבראים. והמים אשר בים, דמיון לאשר הוא מחוץ לבריאה. ותוכל לחלק הרהט ההוא לכמה חלקים שתרצה, ולדעת עמקו ורחבו מפני שהוא מגבל. אך המים אשר הם חוץ לגבול ההוא לא תוכל לחלק אותם, ולא לדעת עמקם, ולא תוכל לעשות בהם דבר מכל אשר עשית ברהט, מפני שאין להם לא גבול ולא תכלית:
<h3>[קכו]:</h3>
ההפך מן הבורא הוא הנברא וכל אחד בתכלית ההרחקה מן האחר:
והבורא הוא קדם הבריאה, אם כן הכמות והאכות והגדר אינן בו, ועל כן לא יודע הבורא מהם. רק נאמר, אחרי אשר אלה הכחות לא נמצאו אלא אחרי הבריאה ולא היו קדם הבריאה, נאמר, כי הפכם יהיה קדם הבריאה, כי כל דבר יש לו הפך, כאשר יש לבורא יתברך נברא והוא הפכו, וכל אחד מהם בתכלית הרחק מן האחר. ונאמר, כי אלה הכחות, או היו קדם בריאת העולם או לא היו. ואם תאמר כי היו, אין בין שעת הבריאה לשעה הקודמת לה הפרש, כי מה שהיה קדם הבריאה הוא היה אחרי הבריאה. אם כן קדם הבריאה לא היו. ואם תאמר כי לא היו שם הפכם או אפיסתם, ואם היה הפכם או אפיסתם, כשנחקור עליו, נמצא בו גבולים אשר יגבילו לנו מציאות הבורא, ולא מהאותות שהם מוכיחים על מציאותו אלא מזולתם:
<h3>[קכז]:</h3>
אפשר להשיג כח כל דבר נברא רק מידיעת תאריו:
ונאמר, אלו יהיה אדם נברא עור ומהיותו לא ראה אור, אך יהיה חכם ומשכיל וידע כי יש בעולם אורה, ואינו משיג אותה, ולא ידע על איזה ענין היא או איזו תבנית היא, רק ידע כי היא הפך ממה שישיג, כי בעיניו לא ישיג דבר, אך בשכלו ידע כחות האור. ואף על פי שילמדהו אדם ויאמר לו כי יש אור, לא יוכל להודיעו מראהו. ואם יאמרו לו כי השמש לבן וזך ובהיר, לא יכיר מה הוא, כי לא ראה מימיו דבר לבן וזך ובהיר. ואחרי אשר לא ראה דבר לבן וזך ובהיר וצח, שהם, מדות השמש ותאריו, לא יוכל להכיר השמש. ואלו היה יודע מהו דבר לבן וזך, מיד היה מכיר השמש, אף על פי שלא ראה אותו מימיו. אם כן, הנה נודע לך, כי חסרון ידיעתו השמש, לא בא אליו אלא מחסרון הכרת תאריו. ואלו היה יודע תאריו היה יודע אותו מיד:
<h3>[קכח]:</h3>
לא נוכל להשיג את הבורא מפני שלא נדע תאריו:
וכן אנחנו נדע, כי כל דבר יש לו כחות הם תאריו, ומן התארים ההם ידע הדברים ההם. ומי שלא יכיר התארים ולא ישיגם, אי אפשר לו להשיג מהות הדבר. אם כן, לא נשיג הבורא, מפני שלא נשיג כחותיו, שהם כתארים לנו בו. ואולם לא נשיג אותם, מפני שאין בינינו וביניהם שום דמיון ושתפות, בעבור שהוא בורא ואנו נבראים, ואין לו גוף ואנחנו בעלי גופים, והוא אחד ואנחנו רבים, והוא קים ואנחנו אובדים. אם כן, לא נוכל להשיגו:
<h3>[קכט]:</h3>
לא ישיג דבר לדבר זולתו רק אם יש ביניהם קצת שותפות ודמיון:
כי לא ישיג דבר לדבר אחר רק בקצת שתפות ודמיון. [וכמו] שיש בין העין והאורה, כי האורה היא לבנה ובהירה ויש בה אור נוצץ, ואלה השלשה כחות הם מצויים בשמש ובכל מאור, ועל כן תשיג העין האורה מפני זה השתוף שביניהם. וכן היד לא תשיג כי אם גוף כמוה, מפני שהיא גוף ויש ביניהם שתפות, ותשיג כל דבר חם וקר מפני שיש בה כח ממסכת מקרירות ומחם, בקרירות אשר בה תשיג הקר, ובחמימות אשר בה תשיג החם. וכן תשיג כל דבר לח ויבש, מפני שיש בה שני אלה הכחות ממסכים, ואינה לחה מאד ולא יבשה רק במישור, ועל כן בלחות תשיג כל דבר לח, וביבשות כל דבר יבש. וכן הלשון תשיג הדברים אשר בינה וביניהם שתפות ודמיון, כי הלשון לחה, ועל כן תשיג כל דבר לח, ולא נאמר כי תשיג היבש, אך תשיג חסרון הלח. מן הצד הזה תשיג היבש. ותשיג הטעמים, מפני שהיא רבה דם, תשיג המתוק, כי הוא הדם. ולא נאמר שתשיג המר, רק תשיג חסרון המתיקות, כפי שיתפשט ויתלחלח במתיקותו ויתקבץ ויתנגב במרירות, ותשיג טעם כל דשן ושמן, מפני שיש בה קצת שמן. ותשיג כל דבר חריף מפני שיש בה הפך המתיקות. וכן העין תשיג המראות ותשיג הצבעונים. ובתחלה תשיג המראה השחור כי הוא דמיונה, ותשיג הלבן מפני שהוא מאורה. ותשיג האדום והירוק מפני שהם מרכבים משני אלה:
<h3>[קל]:</h3>
אם היינו משיגים תאר מתארי הבורא היינו משיגים אותו:
ואחרי שהתבאר, כי מכל דבר לא תשיג כי אם דבר שיהיה ביניהם שתפות ודמיון, נדע, כי אלו היינו משיגים תאר מתארי הבורא יתברך, היה בינינו ובין התאר ההוא שתפות ודמיון. ועוד, אם היינו משיגים תאר מתאריו האמתיים היינו משיגים אותו, כי אין הפרש בינו ובין כחותיו, והצרכנו אז לומר שיש שתפות בינינו ובינו. אם כן, האות האמתי על היותו נשגב מהשגתנו הוא, מפני שאין שתוף ודמיון בין מדותיו ובינינו, כי הוא בורא, ואנחנו נבראים. והוא אין לו תחלה וסוף, ואנו יש לנו תחלה וסוף. והוא קים ואנחנו אובדים. אם כן אין דרך להשיגו:
<h3>[קלא]:</h3>
כל מה שתשלוט בו השגתנו הוא יוצא ליש מאין וסופו לחזור לאין והבורא בתכלית המרחק מן הענין הזה:
ואחרי אשר התבאר, כי אין דרך להשיגו, יהיה האות על מציאותו בהשגת מציאותו. כי העדר ידיעת מציאותו יתחיב להיותו נמצא כאשר השגת מציאותו יתחיב לבל יהיה נמצא. כי אלו נהיה משיגים אותו, תהיה מציאותו דומה למציאותינו שהיא מקרית והיא חולפת ואובדת. אם כן מציאותו הפך מציאותינו. אם כן, נאמר כי השגת מציאותו היא מציאות האמתית. ואחרי אשר נתבאר, כי נעדרה משכלנו מציאותו, נאמין כי הוא האות והמופת על היותו נמצא. ואחרי אשר נשגבה ממנו חכמתו, נאמר, כי [הוא] האות הברור על החכמה הנכונה אשר בו. וכן אחרי אשר נעלמה מכחנו ישותו, נאמר כי הוא אות אמת על ישותו, כי חסרון השגתנו לכל אלה הכחות הם לאות על המצאם בבורא. ואלו היינו משיגים אותם, יהיה לאות על היותם נעדרים. כי כל מה שאנו משיגים, הוא נעדר, וכל מה שתשלוט בו השגתנו, הוא יוצא ליש מאין וסופו לחזור לאין. והבורא הוא בתכלית המרחק מן הענין הזה:
<h3>[קלב]:</h3>
הבורא הוא כלל הכל ואין לנו לחקור אלא על מציאותו של הבורא יתברך והכל כלול בזה:
וכשנרצה לדעת מדות הבורא יתברך וכחותיו ותאריו, נאמר, כי הבורא הוא כלל הכל, ואחדותו היא כוללת תאריו וכחותיו ומדותיו. אם כן, אין צריך לנו לחקור אלא על מציאותו לבד. כי כשיחקור אדם על כללו של דבר וידע אותו, אינו צריך לחקור על פרטיו הנכללים בתוכו, כי בידיעת הכלל ידע הפרטים. וכן הבורא, אחרי אשר אמרנו במלה כוללת, כי הוא אחד, אחדות אשר לא נשיגנה, נאמר, כי האחדות ההיא, כוללת מציאותו וחכמתו וגבורתו וקיומו וכל כחותיו הראויים לו. והצרכנו להאמין באחדותו מפני כחו, לבל נאמין כי הוא נחלק או מרבה:
<h2>השער התשיעי:</h2>
<h3>[קלב]:</h3>
בסמני רצון הבורא ובאשר יוכל אדם להכיר אם מצא חן בעיני אלהיו, ואם קבל מעשיו:
<h3>[קלג]:</h3>
האדם יכול לדעת אם אלוקיו רוצה בו ואם לאו:
דע, שכל הרוצה להכיר אם אלהיו רוצה אותו, ישקול נפשו, כאשר אמרנו, בין הזכיות והעונות, ואם יראה כי נפשו נוטה לתאוות הרעות ולרדוף אחר העשר, ולתאות הנשים, והבצע, והגזל, והתענוגים, יותר מאשר היא נוטה לעבודת האל ולתפלה, ולצדקות ולמעשים טובים, ידע כי הוא רשע וכי האל אינו מקבל מעשיו. ואם היה נוטה למעשים הטובים יותר מאשר הוא נוטה לדברים הרעים, ידע, כי עלה זכרונו לטובה. וכאשר ירצה האדם לעשות דבר מצוה ותזדמן ותקרב לידו ולא נזדמן לו דבר מעכב לו, ידע, כי מצא חן בעיני אלהיו. ואם יראה כי ברצותו לעשות עבירה לא יזדמן לו דבר מטריד או מעכב, ובעשותו דבר מצוה יזדמנו לו דברים מעכבים ומטרידים, ידע, כי הבורא מואס בו ואינו אוהב מעשיו, שנאמר (ישעיה א' ט"ו) ובפרשכם כפיכם אעלים עיני מכם:
<h3>[קלד]:</h3>
עוד סימנים שמהם יוכל האדם לדעת אם אלוקיו אוהב אותו:
ועוד, כשיבואו על אדם יסורים וחליים וצרות, או יגלה מארצו, ידע, כי הבורא אוהב אותו וייסרהו כאשר ייסר איש את בנו. ואם יראה כי [הוא] שוקט ובוטח בלא יסורים וחליים, והוא עומד בשלוה ולא עברו עליו נסיונות, ידע, כי אין הבורא אוהב אותו. ועוד, בראותו לבבו קשה מעשות צדקה ומלהתענות ומלזכור יום הדין, ובראותו אנשים ימותו ולא יעביר על לבו יום המיתה, זה לאות גדול כי טח מראות עיניו, פן יראה בעיניו ובאזניו ישמע ולבבו יבין ושב ורפא לו:
<h3>[קלה]:</h3>
כיצד על האדם לדעת אם מוצא חן בעיני הבורא:
וכן, כשתבוא גזירה על אנשי עיר או על משפחה וימלט הוא ממנה, ידע כי הבורא אוהבו והראה לו היתרון אשר בינו ובין האנשים האל. וכן כשיהיו אנשי עיר או משפחה כלם רשעים הולכים בשרירות לבם, וזה האיש נפקחו עיניו, ויתעורר משנתו, ולא פנה לאלה הרשעים, ומהר לעשות תשובה גמורה, זה לאות על רצון אלהיו וכי מצא חן בעיניו. וכן, כשיהיה מפליג במעשים רעים, ועשה כל תועבת השם והכעיס אלהיו, ואחר כן התעורר ועזב כל המעשים הרעים ההם, ועזב הכל מלבו מבלי מורה כי אם מפחד אלהיו או מפני שהריחו ביראתו, זה לאות גדול על אהבת הבורא יתברך, וכי יחמול עליו בהסירו את לב האבן מבשרו ונתן לו לב בשר ואת רוחו נתן בקרבו ואין טובה למעלה מזו. וכן בבוא עליו חלי ויגיע עד שערי מות ואחר כן נמלט, הוא לאות על אהבת הבורא יתברך, וכי יחמול עליו, וכי רצה להזהירו למען יסור מרעתו. אך אם האדם עושה נאצות ובא בימים ועודנו לא ישוב, רק מחזיק ברשעתו, וכל אשר יבוא בימים ויזקין יוסיפו להתחדש תאוותיו, ויתחיל לבנות בתים ולעשות סחורות רבות ולקבץ ממון מגזל יותר ממה שעשה בימי בחורותיו, זה לאות גדול כי הבורא מואס אותו, ועל כן לא יעירהו ולא ייסרהו, רק ישלחהו בשרירות לבו, כאשר אמר (תהילים פ"א י"ג) ואשלחהו בשרירות לבם ילכו במועצותיהם:
<h3>[קלו]:</h3>
עוד סימנים לדעת אם מוצא חן בעיני הבורא:
וכן בעשותו צדקה או דבר מצוה ויתחרט עליה, וכל שכן אם תהיה במצוה ההיא יגיעה ויקוץ על עשותה אחרי עשותה, זה לאות הגדול כי אין לב אלהיו עליו ולא ימצא חן בעיניו ויגיעו לריק. וכן בעשותו העברה וישלימנה ישמח בה מאד ולא יתחרט, רק תאותו לעשות שניה, זה לאות כי הבורא יתברך הסתיר פניו ממנו. אך אם יעשה דבר מצוה וישמח בה, ויחשוב כי כבר מצאה ידו, אף על פי שהיא נקלה, ואם יגע במצוה ההיא שמח מאד ביגיעתו ותמתק מאד לחכו כאשר תמתק המנוחה לכסיל, זה לאות כי הבורא אוהב אותו:
<h3>[קלז]:</h3>
עוד מהסימנים לאהבת הבורא את האדם ומה על האדם לעשות כתוצאה מהכרת מצבו:
וכן בשמעו דברי אלהים, ויכנע לבבו, ויפחד מאד ואף על פי שהוא רשע, יש תקוה לאחריתו שיחזר בתשובה, כי רוח היראה היא צפונה בלבו. ועל כן נדע, כי כשתחלש התאוה המעורת עיניו או כשיבוא בימים, אז תתעורר לו היראה הצפונה בלבו, ועל כן הוא אות כי יש לבורא קצת אהבה בו: ועל זה יש לכל משכיל לשקול נפשו באלה המשקלים אשר זכרנו. ואם יכיר מהם כי הבורא מואס אותו, יזיל כנחל דמעה על רע מזלו ואחריתו הרעה. ואם יכיר מהם כי הבורא אוהבו, ישמח ויאמר, אשרי מה טוב חלקי ומה יפה גורלי. וימהר להעיר ולעורר את האהבה עד שתחפץ:
<h2>השער העשירי:</h2>
<h3>[קלז]:</h3>
בעניני התשובה:
<h3>[קלח]:</h3>
הרשע בעשותו תשובה גמורה הוא נקי מכל חטאתיו אך אין לו זכויות:
דע, כי התשובה הגמורה לרשע, תטהרנו מכל חטאתיו, ויהיה כבן יומו. וכאשר הילוד נקי מכל חטא אבל אין לו שום זכות, כך הרשע בעשותו תשובה גמורה, הוא נקי מכל חטאתיו, ונמלט מענש הבורא, אך אין לו זכיות, ולא יזכה למעלת הצדיקים הטהורים אשר מימיהם לא עשו עברה, כאשר אי אפשר לשני אנשים ממשרתי המלך, האחד נאמן, מיום היותו לא נמצא בו ערות דבר, והשני קשר עליו והכעיסו ומרד בו ואחר כן נכנע אליו והכיר חטאו, כמו שמעי בן גרא בבואו מתנפל לפני דוד המלך עליו השלום, בידוע, אף על פי שימחול לו המלך, לא תהיה מעלתו בעיניו כמעלת עבדו הנאמן. והשכל יורנו, כי מנשה בן חזקיהו עשה תשובה, אשר כמוה לא עשה איש, והפליג נפשו בענוי בעבודת האל כל ימיו, לא הגיע למעלת משה רבינו עליו השלום, ולא למעלת דוד מלך ישראל אשר היה מנעוריו ירא אלהים:
<h3>[קלט]:</h3>
ביאור דברי חז"ל מקום שבעלי תשובה עומדים צדיקים גמורים אינם עומדים:
ומה שאמרו רבותינו, זכרונם לברכה (ברכות ל"ד ב') מקום שבעלי תשובה עומדים צדיקים גמורים אינם עומדים, אמרו הם אמת. כי בידוע, שהצדיקים והבינונים יש לכל אחד מעלה אצל הבורא ברוך הוא זה למעלה מזה, ועל כן אמרו רבותינו זכרונם לברכה, כי במעלת בעלי תשובה, לא יעמדו שם הצדיקים, כי אינו מקומם ואינם בכת בעלי תשובה, אלא במקום אחר. ועוד פרוש אחר, כי הבורא יעשה בשביל בעלי תשובה יותר ממה שיעשה בשביל הצדיקים, כאשר עשה בעבור אנשי נינוה, וכאשר עשה בשביל אחאב והאריך לו אפו. וכל זה, כדי להראות הבורא לרשעים אהבתו בבעלי תשובה וזו היא ידו הפשוטה לשבים למען ישובו מרעתם. ועל זה יעשה לפעמים לבעלי תשובה נסים, אשר לא יעשה כהם לצדיקים. ולא מפני שמעלת בעלי תשובה כמעלת הצדיקים, אך מפני שבעלי תשובה, אם הבורא לא יקבל אותם ולא יראה אהבתו להם, ישובו מיד לרשעתם. אך הצדיק מפני שמכיר הבורא את לבבו, על כן לא יגלה לו אהבתו, כי ידע הבורא תם לבבו, וכי לא יתן תפלה לאלהים ולא יתקצף על דיניו:
<h3>[קמ]:</h3>
משל המבאר את הפירוש הראשון:
והמשל על זה, במלך שיש לו שני עבדים, האחד נאמן והשני חנף, והחנף הכעיס למלך ועשה לו כל הרעות אשר יכול, והמלך קצף עליו והשליכו מעל פניו, ואחר כך חזר זה החנף לבקש רצון המלך, והתנפל לרגליו, והמלך חמל עליו וקבל אותו. ויום אחד בקש ממנו זה הנאמן שאלה והחנף בקש ממנו שאלה אחרת, וצוה למלאת שאלת החנף ולא נתן שאלת הנאמן, בעבור אשר יכיר תמימות לב הנאמן, וידע כי לא יחשוב עליו רעה ולא יחרף לבבו מאמונתו. והחנף, מפני שידע כי אם לא יתן שאלתו ישוב לקדמותו לרעתו, ויחשוב על המלך רעה ברע לבבו, וינחם על עבודתו, ויאמר לחבריו, אין ראוי לעבודת המלך כזה, כי חליתי פניו בדבר נקל ולא מלא שאלתי, ובמה יוכל אדם לבטוח בו? וכן מדת הבורא עם בעלי תשובה:
<h3>[קמא]:</h3>
פירוש נוסף למאמר חז"ל הנ"ל:
פרוש אחר והוא הנכון, כי יש בעלי תשובה אשר לבם נכון כלב הצדיקים, ואלה הנקראים צדיקים. כי בתחלתם ישרים היו, ושגו, או נזדמנה להם עברה וגבר עליהם היצר, ואחר כן שבו לקדמותם ולישרם, ונכפלה צדקתם ועבודתם בעבור החטא אשר עשו, ואלה הם הנכבדים מהצדיקים. כי צדקתם כפלים מצדקת הצדיק אשר לא חטא. ועל אלה יש לומר כי במקום שבעלי תשובה עומדים אין צדיקים גמורים יכולים לעמוד:
<h3>[קמב]:</h3>
שמונה עתים לתשובה:
ודע, כי התשובה יש לה שמנה עתים, אשר בהן יוכל אדם לעשותה:
הראשונה - תכף בהעשות העברה:
והשניה - אחרי אשר יאריך ימיו ברעתו:
והשלישית - כשיאבדו תענוגיו ולא ישיגם:
והרביעית - כשיהיה חולה:
והחמישית - כשיהיה בצרה גדולה או במצור או ביד אויביו:
הששית - כשימצא מזהיר ומורה:
השביעית - בזקנותו וככלות כחו:
השמינית - בשעת המות:
<h3>[קמג]:</h3>
ביאור שמונת העתים לתשובה ומעלת כל אחד ואחד:
ומבחר אלה העתים, העת הראשונה אשר זכרנו, וזאת היא תשובת הצדיקים אשר עליהם נאמר, במקום שבעלי תשובה עומדים, אין צדיקים גמורים עומדים. ופחות מן העת הראשונה היא העת השניה, כשיאריך ימים ברשעתו, ואחר כן התעורר וייקץ משנתו, ויכיר כי הוא בחשך, וימהר לטהר לבבו ולבנות אשר הרס. ופחות מן העת השניה, השלישית, כשיהיה האדם בקצר יד ולא יוכל להשיג חפציו, ישוב בבשת פנים. ועם כל זה, יקבל אותו האלהים אם תהיה עבודתו תמימה. הרביעית - בהיותו חולה, אז יכנע או יתן צדקה ויתחנן לבורא וידור נדר. וכאשר יתרפא, ישלים קצת עניניו ולא בכלם. בכל זאת, אם יעשה תשובה במהרה, הוא מקבל. ופחות מזה [החמישית] - כשיפול ביד אויביו, אז ישוב לבורא מרב הצרות אשר אפפוהו. ובכל זאת, אם תשובתו גמורה, תקבל. הששית - כשיזדמן לו איש חסיד, יורהו בדרכי התשובה וירגילהו. השביעית - בהיות אדם בזקנותו ובכלות כחו וירצה כשיעשה אדם כל רעות שיוכל, ובעת הגיעו למות יעשה תשובה. ובכל זאת אם תהיה שלמה תקבל. זה הכלל, כי אין שעה בכל חיי האדם אשר יעשה בה תשובה גמורה, אשר לא תקבל תשובתו ותענה עתירתו, כי הבורא אינו כנברא שיזנח לעולם ויטור לנצח, כמו שאמר (ישעיה נ"ז ט"ז) כי לא לעולם אריב ולא לנצח אקצוף. ואומר (ירמיה ג' י"ב) כי חסיד אני נאם ה' לא אטור לעולם. ועל זה אמר (ישעיה נ"ה ו') דרשו ה' בהמצאו, כלומר, בעתים אשר ימצא בהן, רצונו לומר, בעוד שהאדם חי:
<h3>[קמד]:</h3>
התשובה היא עמוד העולם והיא מורכבת מארבעה יסודות:
ודע, כי העולם נברא מארבעה יסודות, והם עמודי אדם, והכל תלוים בהם, והם, אש, ומים, רוח, ועפר. וכאשר מאלה הגופות יתלכדו הגופות ויתערבו, כן התשובה עמוד העולם והכל תלוי בה, והיא נעשית מארבעה דברים, שיעזב החוטא חטאו עזיבה גמורה, ושינחם על מה שעשה, ויעיד לפני בוראו לבל ישוב לעשות מה שעשה, ושיתודה בשפתיו כל מה שעשה. והקודם לאלה הארבעה במעלה היא עזיבת החטא, והיא כמו האש העולה למעלה ונפרדה ממקומה ולא תשוב לעולם. והשני - שינחם על אשר עשה, ויתאבל על חטאיו כל ימיו, ויחשוב בהם תמיד, כמו האויר המסובב תמיד סביב לעולם. והשלישי - שיעיד לפני בוראו לבל ישוב לחטאיו, כמו המים הנגרים ארצה אשר לא יאספו. והרביעי - שיתודה חטאו בהכנעת הנפש וישפיל עצמו ויכנע, כעפר אשר הוא מדרך לכף רגלים. וידע, כי כל העושה אלה הארבעה, יהיה גמולו ארבע טובות, הראשונה - שם טוב בעולם, והשניה - כי ימלט מענש הבורא. והשלישית - כי תמשך טובתו לזרעו אחריו. והרביעית - כי ימצא לעולם הבא גמולו הטוב, ויזכה לראות פני הבורא יתברך:
<h3>[קמה]:</h3>
העבירות מתכפרות רק באורך ימי עבודתו:
ודע, כי התשובה אשר יעשה אותה האדם, אל יחשוב כי תכף שינחם ויקבל עליו שלא ישוב לחטאו, כי תכפר חטאתו, רק בארך ימי עבודתו תקבל תשובתו, כי לא יכנע הלב ביום אחד ולא בשנים, אלא בימים רבים. כאשר בן המלך חוטא למלך, אף על פי שהמלך חומל עליו וחושב לעשות לו טובה, לא יראה לו פנים יפות אלא אחרי ארוך עליו עניו וצעקתו ובכיתו. כאשר עשה דוד המלך עליו השלום לאבשלום, אף על פי שנתרצה להשיבו לירושלים, עמד שתי שנים ופני המלך לא ראה עד נכנע לבבו. וכן מנהג בעלי תשובה להתחנן ימים רבים ולצעוק, ואז תקבל תשובתו, כמו שנאמר (תהלים כ"ב ג') אלהי אקרא יומם ולא תענה ולילה ולא דמיה לי. ואמר חבקוק הנביא, עליו השלום (חבקוק א' ב') עד אנה ה' שועתי ולא תשמע. והנה הנביאים אינם נענים כי אם אחרי רב ענים ושועתם וצעקתם ותחנתם, וכל שכן איש חוטא מתעולל (מתגולל) בדמי עניו. והסבה הגורמת לזה, נקיון הלב. כי הלב, אף על פי שכונתו נכונה, צריך להכניעו ימים רבים בעבודה חזקה ובתענית, בצום ובכי, ואז יכנע הלב הערל. ובעת יכנע, אז יהיה נקי. וכאשר יהיה נקי, אז יקבלהו הבורא, כמו שנאמר (איוב י"ג ט"ז) כי לא לפניו חנף יבוא. ונאמר (תהלים כ"ד ג') מי יעלה בהר ה' ומי יקום במקום קדשו, נקי כפים ובר לבב:
<h2>השער האחד עשר:</h2>
<h3>[קמה]:</h3>
במעלות הצדיקים:
<h3>[קמו]:</h3>
צדיקים מועטים בעולם מפני קרבתם לבורא:
ידענו, כי הבורא אחד והנבראים רבים. וכל אשר ירחקו הנבראים מן הבורא, ירבו. וכל אשר יקרבו, ימעטו. כאשר הענפים רבים והעקר אחד, וכל אשר ירחקו הענפים מן העקר, ירבו וישתרגו. וכל אשר יקרבו, ימעטו. ודע כי הברואים רבים. ולמעלה מכלם, הנפש והשכל והמדע, והם שלושה. ולמעלה מהם, החפץ. ולמעלה ממנו, התכונה הראשונה והוא הבורא. ועל כן נמצאו הרשעים רבים כפי רחקם מן הבורא יתברך. והצדיקים מעטים מפני קרבתם לעקר. ועל כן, הבינתים אמצעיים. ובעבור זה, צריך אדם להשתדל במעשה הצדק ולהיות מהמעטים. כי כל אשר תמעט חברתם, הוא לאות על מעלתם וקרבתם לבורא. ושים לבך לשער זה והבן אותו:
<h2>השער השנים עשר:</h2>
<h3>[קמו]:</h3>
בסודות העולם הבא:
<h3>[קמז]:</h3>
מהות העולם הבא ומקומו:
העולם הבא הוא חוצה מהגלגלים המסובבים עלינו, והעולם הבא הוא רחב בלי קצוות, בלי אפל, רק באורה גדולה אשר לא תדמה לאור [העולם] הזה, ואין שם מעלה ומטה. והגלגלים האלה הם מחיצה בין העולם הזה והעולם הבא. והעולם הזה דומה למערה במדבר תחת הארץ. וזאת המערה יחשוב השוכן בה כי אין עולם אחר זולתה, מפני שלא ראה מה שיש בחוץ. ואלו יצא משם, היה רואה ארצות רחבות והשמים והים הגדול והמאורות והכוכבים. כן האדם בעולם הזה יחשוב כי אין עולם אחר, ואלו יצא ממנו, היה רואה רחב העולם הבא ואת יקר תפארת גדלתו:
<h3>[קמח]:</h3>
הנשמה הנקיה תשוב אל מקומה העליון אך הנפש החוטאת לא תוכל לעלות:
ודע, כי הנשמה אצל אותה הבורא מכחו, ונפח אותה בגוף האדם אחרי הביאה בעולם הזה בתוך הגלגלים האלה, כאשר יסכרו הרוח בתוך הנאד. ועל כן כשתפרד מן הגוף, אם תהיה חסידה נקיה, תשוב אל מקומה, ותעבור מן הגלגלים, ותצא לחוץ, כעוף הנתפש במצודה רעה. וכאשר ימלט, ישוב אל קנו. אך אם הנשמה תהיה חוטאת, תהיה כמו העוף אשר אברתו קצוצה ולא יוכל להתעופף, והוא מקונן בעברי פי פחת, ונופל בתוך שוחה עמקה, ולא יוכל לצאת ממנה עד אשר נצמחו אברותיו ויוכל לעוף. כן הנפש החוטאת לא תוכל לעלות, מפני כובד העונות אשר יכבדו עליה ולא יניחוה לעלות אל מקומה:
<h3>[קמט]:</h3>
בעת תחית המתים יגזור הבורא על חלק מהנשמות לשוב לגוייתן:
ודע, כי העולם הבא הוא מעמד נפשות הצדיקים, ותהיה קרבתם לבורא כפי מעלתם. אך נפש הרשעים לא תצא מן העולם הזה, עד אשר תענש ותטהר, ואז תקל לעלות אל מקומה כשירצה אלהיה. והנפשות העולות לעולם הבא, תהיה מלאכתן מלאכת המלאכים מעת הפרדן מן הגוף, עד אשר ירצה הבורא להשיבן לגויתן כבתחלה, וזה יהיה בעת תחית המתים. וכאשר יגזור על קצתן לשוב לגויתן, יתחדש העולם הזה מפני חדוש אנשיו. ועל זה אמר (ישעיה ס"ה י"ז) כי הנני בורא שמים חדשים וארץ חדשה:
<h3>[קנ]:</h3>
העולם שיהיה לאחר תחיית המתים יקרא גם הוא עולם הבא מפני החידושים שיהיו בו:
ואפשר, כי כאשר יחדש הבורא הגויות אחרי הפרדן וכלותן והנשמות אחרי עלותן, כן יחדש בשמים כח אשר אין בהם עתה, וכן יחדש בארץ כח אחר. כמו שיעשה המלך ברצותו לעשות סעודה לאוהביו, יצוה לפנות להם ביתו, ולהוציא כל מה שיש בו כדי לחדש אותו ולטוח אותו, ולעשות בו שכיות חמדה לכבוד בעלי בריתו הבאים לסעודתו. וזה העולם אשר יתחדש בעת תחית המתים נקרא גם כן העולם הבא. ויעמדו בו חסידי האל וקדושיו בעד רצונם לעמד ולעבד אותו, ולהלל לשמו, וללמד חכמות חדשות וקדושות כחכמת הנבואות והדומה לה. ולא יהיו אוכלים ושותים, רק כאשר עמדו חנוך ואליהו בלא אכילה ושתיה, וכמשה רבינו עליו השלום, אשר עמד ארבעים יום בלא אכילה ושתיה, כי האכילה והשתיה הן תערבת רעה בגוף, ואי אפשר שיהיה אדם בתכלית החסידות וקדשה בעוד שהוא אוכל ושותה, כי האכילה והשתיה אינן לבדן, רק ימשכו אחריהן שאר התענוגים הרעים. וימשכו אחרי התענוגים המתוקים וההנאות והחנופות. וכשתסור האכילה והשתיה, יסורו כל אלה המעשים הרעים. ועל כן אמר הכתוב (יחזקאל ל"ו כ"ז) ואת רוחי אתן בקרבכם:
<h3>[קנא]:</h3>
כל עניני הגאולה יהיו על ידי ניסים:
ואם יאמר אדם, אי אפשר לגוף שיתקים בלא אכילה ושתיה, נאמר לו, כי עניני הגאלה כלם יהיו על מעשה נס, כגון חדוש השמים והארץ, וכגון תחית המתים, אשר אנו יודעים כי אין כח בגוף שיחיה אחר מותו אלא בנפלאות הבורא יתברך, כמו שאין בכח הצומח כח שיתחדש אחרי שישרף. וכמו כן יוכל הבורא לקים הגויות בלא אכילה ושתיה לשלשת סבות,  האחת - להיות קדשתן גמורה כמו המלאכים. והשנית - להבדיל בין המעשים הרעים הנמשכים אחר אכילה ושתיה. והשלישית - לבל ימותו, כי סבת המות היא האכילה והשתיה. וזה היתרון הגדול יהיה בין זמן ימות המשיח לזמן יציאת מצרים:
<h3>[קנב]:</h3>
לאחר תחיית המתים יהיו בני האדם כמלאכים:
וכשיהיה כן הדבר, רצוני לומר שלא יהיה שם אכילה ושתיה, יהיה זה סבה שלא ימותו, כי אין להן דברים מחלישים הגוף ומחליאים ומכאיבים ומכלים אותו. כי כאשר תבא הבריאות מן האכילה והשתיה במישור, כן תהיה סבת החלאים והמות או מתוספת או מחסרון אכילה ושתיה, או משנוי המזג אשר להן. ואחרי אשר תסור הסבה הגורמת החליים והמות, יהיו כמו המלאכים, עד שירצה הבורא יתברך להעלותן:
<h2>השער השלשה עשר:</h2>
<h3>[קנב]:</h3>
בכל עניני העבודה:
<h3>[קנג]:</h3>
כל עובד ה' צריך שיהיה לו ספר כולל נפלאות הבורא:
כל הבא לעבוד עבודת האל ולקבל עליו על יראתו באמת, צריך תחלה שיהיה לו ספר כולל זכרון נפלאות הבורא יתברך, יראתו ותעצומו, ולכלול בו כל העסקים אשר בם זכרון ענש הבורא יתברך, לרשעים, ונסיו לצדיקים, וספור גבורותיו ונוראותיו, כגון אזר נא כגבר חלציך ואשאלך והודיעני (איוב ל"ח ג') וכל הפסוקים אשר אחריו. וישים עליו לחוק בשבועה לקרותו פעם אחת בשבוע בנחת וכונה, וישים לבו לכל עניניו, כי הוא יהיה לטוטפות בין עיניו:
<h3>[קנד]:</h3>
תשובה על החטאים היא התנאי המאפשר כניסה לעבודת ה':
וצריך לבעל העבודה לעשות קדם שיקרב אל העבודה, תשובה שלמה על כל חטאתיו אשר עשה, ואז תהיה העבודה נכונה, כי מלאכת העבודה נחלקת לשני חלקים. האחד - לטהר אדם לבו מכל פשעיו וזדוניו אשר עשה, ויטיב אמונתו, ויהיה לבבו זך ונבר מכל סיגי העונות אשר עברו. וכאשר יהיה נקי וירחץ במים טהורים ויטהר, אז ילבש בגדי קדש לשרת בקדש, ואז יוכל ללכת בדרכי החסידים ולהתקרב לאל, וזהו החלק השני, אשר לא יגיע אליו עד עשותו החלק הראשון:
<h3>[קנה]:</h3>
ההנהגות הראויות לבעל התשובה לפני שיעלה למעלת החסיד:
והנה אזכור לך כל אחד מהם. דע, כי החלק הראשון הוא להנחם אדם ממעשיו, ולהזכיר כי חטא לאלהיו, ולהתודות חטאיו בכל רגע, וידור נדר לבל ישוב לעשותם עוד כל ימי חייו, ואחרי אשר יתנחם ויתודה וישים בלבבו לבל ישוב לעשותם כל ימיו, אז הוא צריך שיכנע לפני הבורא יתברך, בצום ובכי וצדקות, ולקום בחצי הלילות, ולומר דברי תחנונים, ולבקש מחילה עליהם בלב שלם וכונה גמורה. וירגיל בזה שנה או שנתים, ובעשותו כן אז ישא פניו ממום ונסלח לו, ותהיה תשובתו מקבלת, ואז יהיה כבן יומו נקי מכל חטא, אבל לא עלה בזה למעלת החסידים:
<h3>[קנו]:</h3>
החסיד משתדל להכיר דרכי הבורא ולהתדמות אליו במהלכיו:
ואחרי אשר יכיר כי לבו טהור ונקי, צריך לו, שיאהב הבורא לא לפחד ענש ולא לתקות שכר, אלא מפני שיכיר גדלתו וכי הוא ראוי לאהבה אותו כל מי שיכירהו. ולדעת כי כל אוהב דבר הוא ממינו. וכשיאהב אדם לבורא, הוא לאות כי נפשו אלהית ורוצה להדמות אליו במהלכיו. כי הבורא חסיד והיא תשתדל ללמד זאת המדה ולהיות חסידה. והבורא צדיק ותשתדל להיות כן. והבורא מוחל, והיא תיגע בכל כחה ללמד זאת המדה. והבורא רחמן,  וכמו כן תלמד היא להיות כמוהו. והבורא מואס באנשי רשע, וכן תרגיל היא למאוס אנשי רשע. והבורא טהור עינים מראות ברע, והיא ראויה להדמות אליו. ואלה הדברים הם דרכי ה', והוא החלק השני מעבודת האל יתברך, והוא חלק החסידים, ובו יעלה אדם למעלה העליונה:
<h3>[קנז]:</h3>
מעיקרי העבודה ההתמדה בתורה:
וצריך כל אדם הבא לעבודת האל לשמור כל אלה התנאים אשר אנכי זוכר, כי הם עקרי העבודה. צריך שלא יעמוד יום אחד שלא יקרא בו דברי תורה ודברי רבותינו זכרונם לברכה, כי בדברי תורה הוא אומר (יהושע א' ח') לא ימוש ספר התורה הזה מפיך והגית בו יומם ולילה, ובהם יראה נפלאות הבורא יתברך וכל מעשיו. ובדברי רבותינו זכרונם לברכה, יראה כל עניני האסור והמתר, ויתנו לו סיג, ולא יניחוהו לפרוץ גדר או לעשות עבירה, כי הם מפרשים ומבארים יותר מדברי תורה, ודברי תורה סתומים וחתומים:
<h3>[קנח]:</h3>
חובה על העובד להתרחק מן האפיקורסים והליצים ולדבוק בחכמים ולהתבונן בגבורות הבורא:
והוא צריך להרגיל נפשו בחברת החכמים והחסידים ולהרחיק מן האפיקורסים והלצים והפריצים, כי אם יתחבר להם תאבד אמונתו. ואם לא יוכל לפרד מהם מפני שהוא צריך להם בצרכי מחיתו, ימעיט מחברתם, ותהיה חברתם בפיו ובשפתיו ולא בלבו, וימהר להשלים עסקו ולהרחיקם מעליו. וצריך להרגיל נפשו להסתכל כל ארבעה עשר השערים המבטלים העבודה אשר זכרנו. וצריך להרגיל נפשו ולקרא עניני התוכחות אשר בתורה ובנביאים, ועניני ענש הבורא יתברך, ועזו ואפו, והנסים והנפלאות אשר עשה עם עבדיו, ונוראות בריאת שמים וארץ, ויהיו כתובים לפניו במלים קצרות כוללות להביט בהן בכל עת:
<h3>[קנט]:</h3>
שירגיל עצמו להתפלל בכונה:
וצריך להרגיל נפשו להיות תפלתו בכונה גדולה. ואם לא יוכל לפנות לבו מן המחשבות, יבקש עצה, כגון שיחשוב בעת תפלתו, כי הבורא נצב כנגדו ומביט מוצא שפתיו, כמו שנאמר (תהלים ל"ג י"ד) ממכון שבתו השגיח אל כל ישבי הארץ. וכשיאמין אדם בזה הדבר, אז יחרד ויפנה לבבו. וצריך שיסגור עיניו בתפלתו, כי זה יעזור על הכונה:
<h3>[קס]:</h3>
חובת הנקיון והטהרה המוטלת על העובד:
ובכל עת יהיו בגדיו לבנים, ויתכון להיות גופו טהור ונקי מכל טמאה. ואם יקרב לאשתו ויוכל לרחוץ ולטהר גופו בכל פעם, אז ישכיל לעשות. כי נקיות הגוף יחדש נקיות הלב. וטנוף הגוף יטנף כמו כן הלב:
<h3>[קסא]:</h3>
שתהיה תפילתו בכונה וידע את פירוש מלות התפילה:
ויתכון בתפלתו להיות מן הבאים ראשונה והיוצאים באחרונה, ותהיה תפלתו בנחת רוח ובלב נשבר. ואל יהיה כמו עגור המדבר ולא ידע מה אומר, רק צריך שישמור המלות היוצאות מפיו ויתכון לבו לעניניהן, ואל תהיה תפלתו גוף בלא נפש, כי המלות הן כמו הגוף, והענינים אשר בהן הם הנפש. וכשלא ישית המתפלל לבו אליהם הן גוף בלי נפש. והנפש אשר באדם לא תקרב לבורא במלים ריקות כי אם במלים חזקות. וצריך שהיה בתפלתו כמלאך, מתעטף בציצית ובתפלין. וכשיראה ויכיר בעצמו כי הוא דומה למלאך, אז יבז בעיניו לשלוח יד בעבירות ובמעשים רעים:
<h3>[קסב]:</h3>
העובד צריך להרגיל עצמו בתעניות ובצדקה:
וצריך להרגיל עצמו בתעניות, אך עם מעשים טובים וצדקות. כי המתענה ולבו מלא מרמה, אין לו מתעניותיו כי אם ענוי והרעב והצמא. ואין אדם ראוי לענות נפשו בצומות בלתי מעשים טובים, כי המעשים הטובים והצדקות הם כמו הנפש, והצומות הם כמו הגוף, כאשר זכרנו, ועל כן לא יועיל גוף בלא נפש. וירגיל עצמו לתת מעט צדקה בכל יום כפי אשר תשיג ידו. ובכל יום אשר יתן צדקה יבטח להנצל ממיתה משנה, כמו שנאמר (משלי י' ב') וצדקה תציל ממות. או להאכיל עני על שלחנו, כי בזה יכבד שלחנו, כמו שאמר חכם אחד, כשירצה הבורא לשלוח מנחה לחסידיו, יזמין לו עני על שער ביתו:
<h3>[קסג]:</h3>
על העובד להסתיר את מעשיו הטובים:
וצריך בעבודתו להתנהג בענוה, ויסתיר כל עניני עבודתו מבני אדם, כי אז יכפל שכרו וינצל מלעג הלועגים, ובזה יודע כי אינו גונב דעת הבריות. כי המגלה צדקתו ועבודתו, אין כונתו כי אם להללו בשערים ולהיות לראש, ולבטוח בו הכסילים, כדי שיוכל למצוא חפציו מהם. ואל יהי דומה לנזכר במשלי "כלילא ודמנא", כי החתול כשהזקין וקצר ידו לטרוף טרף, ונעשה נזיר, ובטחו בו החיות היראות ממנו, עד אשר נלכדו ברשתו וגרם עצמותן:
<h3>[קסד]:</h3>
על הצורך בעשיית חשבון הנפש מזמן לזמן:
וצריך לו לשקול מעשיו בכל יום ובכל חדש ובכל שנה, לראות מה שבין מעשיו בשנה זו ובין השנה שעברה. ואם יראה כי הוסיף מדות טובות, ישמח ויגיל ויכיר כי נפשו חכמה. ואם יראה כי לא הוסיף ולא החסיר, יכיר כי נפשו חלושה, וכי היא עיפה מלרדוף אחר המצות, והוא לאות על כי איננה גמורה. ואם יראה כי החסיר בשנה זו מן המעשים
הטובים שעשה בשנה שעברה, יבכה על אחריתו הרעה, וייאש מלהשיג רצון אלהיו, לבד אם תעירהו נפשו לתפור מהרה מה שקרע ולתקן את אשר עות. וצריך לחסר מעט מעסקי העולם ולהנזר מרב הסחורות והעסקים:
<h3>[קסה]:</h3>
הנהגת העובד הבא בימים:
וצריך כשיבוא בימים להתפלל בכל לילה, ולערך תחנונים, ולהמנע מגשת אל אשה, וימעט מלאכול בשר ולשתות יין, ויתעסק בצרכי עניים וחולים, וילוה מתים לקבורתם, וילך לקברות המתים בכל שבוע, ויעמד לבדו בהם, ויזכור לנפשו את המעמד ההוא:
<h3>[קסו]:</h3>
דברי כיבושין נוראים שעל האדם לומר לעצמו:
כאשר היה עושה איש אחד שהיה בתכלית הרשע והפריצות, והיו מספרים תועבותיו לפני המלך, ויען איש אחד מהם ויאמר, אדוני המלך, דע, כי עתה הפליג לעשות מאשר עשה מימיו, ואני מעיד לפניך כי שמעתי אותו בחצי הלילה הולך לקברות לגנוב תכריכי מתים, כי ביתי בקיר החומה. ויצו המלך לשנים מנאמניו לחקור הדבר, והלכו אחריו בלילה, עד אשר ראוהו כי נכנס בקבר אחד, והוציא שלשלת של ברזל, וקשר אותה על צוארו, והיה מושך אותה בידו בחזקה, והיה אומר, אוי לך, גוף נגוף, וגויה עניה, ונשמה נשמה, ויחידה גלמודה, ושכל סכל, ואנוש אנוש, ואדם מאדמה, מה תקותך, ומה תהיה תשובתך ביום שכבך במקום הזה, ומה יהיה מענך, האויב לנפשו, העוכר רכושו. מדוע התמכרת וזדת, ובמעמד הזה לא חשבת, ועל מי בטחת, איה עוזריך, ואיה אוהביך ונאמניך, ואיה איפה מכיריך, יקומו אם יושיעוך בעת רעתך. אתה עשית ואתה תשא, אתה זרעת ואתה תקצר, אתה מאסת ואתה תהיה נמאס. הכנעי נפש אולת, אשר צורה מנבלת וכבודה מחללת. דעי יסודך והכירי שרשך, ראי ביתך והדרך, גוש ורמה יכניעוך, ותולעים יחלקוך, ורשפי אש שלהבת יאכלוך. ומה תעשי בבואך במקום הזה, בית חשך וצלמות, בית פחד ושאון, בית יגון וחרון, השמים יתקדרו עליך, והשמש יהפך לחשך והירח לדם, והכוכבים יאספו ממך נגהם, אנה תברחי, או אנה תמלטי, זה ביתך וזה מעונך. מה לך לבתי גבירים והיכלים בנויים ועליות מרוחים, חשבת אותם נחלתך וירושתך, הלא ידעת, כי כאשר יצאו משם שוכניהם, כן תצאי גם את. לבי, לבי, ראה ביתך צר ואפל ואין נגה לו, מאוריו דועכים וכוכביו נזעכים, פה תהיה כאלו לא היית, ותמות כאלו לא חיית, די לך מכל אשר עשית, ושוב לאלהיך. זכר המעמד הזה, כי אלו היית יכל להמלט ממנו היית ראוי לעשות רצונך, וגם אני אודך כי תושיע לך ימינך, אבל אחרי אשר סופך למעמד הזה ופה תשכב למעצבה, דע, כי אין לעמלך תנובה, כי אם התשובה. וכאשר נשמע הדבר למלך, תמה ונפלא על תשובתו, ונכנע המלך ממעשיו הרעים, הוא ואנשים רבים מפריצי עמו:
<h3>[קסז]:</h3>
סדר היום הנכון של עובד ה':
וצריך לבעל העבודה לחלק היום והלילה. והשעה הראשונה והאחרונה מן היום תהיה לתפלותיו, ומשעה שניה עד חצי היום לעסק. והשביעית והשמינית, לאכל ולישון. והתשיעית, להיות צופה הליכות ביתו וצרכי בניו ואשתו. ושאר היום לקרות דברי אלהים. וכן הוא צריך לחלק שעות הלילה, ובתחלת הלילה ילמד אם מנהגו ללמד, ואחר כן יישן עד עבור חצות הלילה, ואז יקום משנתו ברן יחד כוכבי בקר, ויעמד בתחנונים לפני בוראו עד תפלת השחר. וכל המרגיל עצמו בזה, יוסיף לו סיג מהעבירות, ולא יהיה לו פנאי לחשוב בהן, וכל שכן להתעסק בהן:
<h3>[קסח]:</h3>
בחובת הזהירות המופלגת בעניני ממון:
וצריך בעל העבודה, אם יהיה מתעסק בסחורות, להשמר מן האונאה ועשק וגזילה והחנופות והרבית והשבועות, ומעשות עול במדה ובמשקל ובמשורה. ולא ישתתף עם איש בליעל ובעל שבועות ונבהל להון. ואל יתקצף בראותו חבריו יעשירו ויצליחו. ואם יארע לו ויפסיד, אל יכעס רק יחשוב כי לטובתו ולפדיון נפשו ארע לו:
<h3>[קסט]:</h3>
נתינת צדקה היא שלמות הממון:
ואם השיגה ידו הון עתק, אל יקפוץ ידו מתת ממנו מעשר וצדקות ונדרים ונדבות, כי בנתון יהיה הנשאר שמור, ובזה החסרון תהיה שלמות הונו. כאשר ברית המילה היא חסרון קצת מאבריו, ובחסרון ההוא תהיה שלמות האדם. ואם לא יחסרהו, יהיה חסר כל ימיו. כן מתת הצדקה. וצריך לבל ישמח בו יותר מדאי, ולא יבטח עליו, כי לא ידע אם ישאר לו או יאבד. על כן אם יאבד לו והוא לא בטח עליו, לא ידאג על אבדו, רק יצדיק דין אלהיו, כאשר אמר איוב (איוב א' כ"א) ה' נתן וה' לקח יהי שם ה' מברך:
<h3>[קע]:</h3>
ההנהגה הראויה לעובד ה' שהוא בעל שררה:
ואם יתעסק בעבודת המלך, הוא צריך להקדים על עבודת המלך עבודת מלך מלכי המלכים, ואל יתגאה לבו בכח המלכות, ואל יזיק לבני אדם בכחו וברב עזריו, כאשר אמר איוב (איוב ל"א כ"א) אם הניפתי על יתום ידי כי אראה בשער עזרתי. ויהיה מיסר הרשעים ומכניעם, ויליץ טוב על כל אדם, ויעמד בפרץ למטים להרג, ויצל לקוחים למות, ויעזור הדלים למען הבורא יתברך, ולא למען היות לו שם גדול:
<h3>[קעא]:</h3>
ההנהגה הראויה לעובד ה' שהוא רופא:
ואם יתעסק ברפואת חולים ויש לאל ידו, אל יקבל שכר מחולה, וישמור השביל הגדול ולא יאבדהו בשביל הנקל, כי בזה יקנה חיי העולם הבא, כי הוא כמציל לקוחים למות. ואף על פי שהכל ביד הבורא יתברך, אחרי אשר כונתו לטוב ולעזר החולה ולהצילו מרעתו, נחשב לו כאלו חלצהו ממות. ואם לא תשיג ידו די מזונו, יקח מן העשירים כפי אשר ידע כי יספיק לו, מלקח מן העניים. ויבקר חולים המסכנים שלש פעמים ביום, והבינונים פעמים, ערב ובקר, וידבר על לבם, ויבשרם בשלום:
<h3>[קעב]:</h3>
ההנהגה הראויה לעובד ה' העוסק לפרנסתו בחכמות חיצוניות:
ואם יתעסק בחכמות חיצוניות אשר מחיתו מהן, צריך לבקש עסק אחר שתהיה מחיתו ממנו, וישליך זה העסק אחרי גוו כי יותר יהיה ההזק הבא עליו מן התועלת אשר ירויח בו, כי כל המשחיתים אמונתם, המאבדים תקותם מן [העולם] הבא, הם אשר דבקו בחכמות החיצוניות ואשר התחברו ללומדיהן. ואם יחשב בנפשו כי הוא חסיד וכי לא יוכלו החכמות להשחית אמונתו, אין הדבר כאשר ידמה, אבל הוא מתרחק מעט מעט מן האמונה ואינו מרגיש, כאשר אמר המשורר, נחנו בעולם הזה ככוכבים, אשר חשבו חונים והם יסעו. ויחשוב כי הוא מחזיק בתמתו והוא לא ידע כי הוא רחוק ממנה מאד. ואם כי אין כונתו כי אם לטוב, לדעת יחוד הבורא מדרך המופת - אין לו די בקבלה ובדברי רבותינו זכרונם לברכה!? והוא כמי שלא יסתפק בחלקו, וירצה לבקש גדולות ונפלאות ממנו ולהתחבר למלכים, ויהיה סבה לאבד ממונו וגופו. ואם ימלט, אחרי צער גדול ותלאות קשות אשר יעברו עליו. ואם היה מסתפק במה שחננו אלהיו, היה עומד במנוחה. ועל כן צריך האדם לרחוק מהן לגמרי, אלא אם יהיה לו מורה שיהיו בו שתי מדות, שיהיה בתכלית החסידות, ושיהיה בקי בחכמה ההיא. כי במדת החסידות, ישמור לתלמידו בכל עת מן הספקות הרעים. ובעבור שהוא בקי באותה החכמה, יכיר מקום המכשולות ויזהיר לתלמידו לבל יאמין בהן, ויביא לו ראיות על בטולן, כמו שיעשה מורה הדור לתועים, יזהירם וישמרם, ובזה יוכל האדם להמלט אחרי אשר נפשו משתוקקת לזאת החכמה:
<h3>[קעג]:</h3>
ההנהגה הראויה לעובד ה' שהוא מרביץ תורה:
ואם יהיה מתעסק בתלמוד תורה וללמד לתלמידיו, אשריו, כי הוא העסק הטוב והישר, אשר אם ישגה יזהירוהו, ואם ישכח יזכירוהו, ואם יישן יעירוהו. ואם יהיה רשע, בעל כרחו יצדיקוהו. ומי שהוא מתעסק בתלמוד תורה והוא שב במקצת ומחזיק ברשעתו, דע, כי אלו היה מתעסק בענין אחר, היה רשעו כפול ורעתו פי שנים. ועל כן צריך לעסוק בתלמוד תורה להיות נזהר בחפץ ההוא אשר נתן לו הבורא, ואל יעשה ממנו כלי להשיג חפציו והנאותיו, כמו שאמרו חכמים, זכרונם לברכה (אבות פ"ד מ"ה) אל תעשם עטרה להתגדל בהם, ולא קרדום לחפור בהם. וכאשר ילמד לזולתו או ייסר לתלמידיו, אל ישכח ליסר נפשו עמו וללמדה, כי לא נכון לאדם ליסר לזולתו במה שאינו עושה, וללמד מה שאינו מאמין בו. כי כל דבר שיצא מן הלב יכנס בלב. וכל אשר לא יצא כי אם מן הפה לא יעבור האזן. והיה החכם אומר, כשייסרני אדם וארצה להכיר אם המוסר ההוא יבוא מן הלב, אראה אם נכנס מוסרו בלבי והתעוררה נפשי לדבריו, אכיר כי בכל לבו ובכל מאודו הוא מדבר. ואם נפשי לא תשית לבה לדבריו ולא התעוררה להחזיק בם, אדע כי מוסרו אינו כי אם דבר שפתים:
<h3>[קעד]:</h3>
על החובה להתעסק בצרכי העניים:
וצריך להתעסק בצרכי העניים ולבוא לבתיהם, כי יש לו בדבר שתי טובות. הראשונה, שכר הבורא, והשניה, הכנעת גאותו ושברון לבו. וצריך לדבר על לבם ולעזר אותם מאשר תשיג ידו. ואם אין לו כל, יעזרם באמרי פיו, להליץ בעדם טוב ולהתעסק במלאכתם. וצריך לגמול טובה תחת רעה לאויביו. כשיבואו לידו, לא ירצה להנקם, רק ימחול להם ויטיב אליהם יותר מאשר היה עושה קדם לכן. וצריך בהתחילו לבוא אל עבודת אלהיו לבל יחשבנה כמלאכות אשר אם יקוץ בהן ויניחן אין לדאוג עליו, רק הוא צריך לבל יקרב לעבודת אלהיו, עד יסכים עם לבבו לשקוד עליה כל ימיו, ולהתחיל במעט ממנה כדי להוסיף בה בכל יום, כמו שאמרו רבותינו זכרונם לברכה (ברכות כ"ח א') מעלין בקדש ולא מורידין:
<h3>[קעה]:</h3>
על העובד לצאת מעבדות האנשים ולהיות אך ורק עבד ה':
וצריך לזכור לנפשו כל תנאי העבודה, ואם יכיר מלבבו כי לא יוכל לסבול כל תנאיה, יקח מהם מה שיוכל לסבול, וטוב לו המעט התמידי מן הרב אשר לא יעמוד. וצריך לו בבואו בעבודת הבורא, אם יהיה בעבודת המלכים, להסיר מעל צוארו על עבודת בני אדם, כדי שלא יהיה לו אדון אחר, כי אם הבורא יתברך. ואשריו אם יצא מעבודת עבדים ויבא בעבודת המלך הגדול, אשר הוא צריך להתקדש ולהשמר, כי אין לבוא אל שער המלך בלבוש זרות ומעשה עברות. ובעבודת בני אדם הוא עבד עבדים, ובעבודת האל הוא חפשי. ומה טוב אמר האומר, עבדי זמן, עבדי עבדים הם. עבד ה', הוא לבד חפשי. כי מי שיש לו עליו על בני אדם, לא יעשה דבר בעתו, לא יתפלל ולא יעשה עבודת אלהיו בעתה. וכאשר לא יהיה עליו על אדון, יהיו חפציו ברשותו, יתפלל בכל עת שירצה, ויהיה בשלוה, ולא יירא מאימת המלך ולא משוד רשעים, ויהיה לו פנאי לעסוק בעבודת אלהיו, ויהיה שפל ועניו ולבו נשבר. כי כל מתחבר למלכים ולשרים, תיקר נפשו בעיניו, ויתגאה, ולא יכנע יצרו לעבודת אלהיו. וכן הוא צריך להזהר מדברי ליצנות ומדברי נבלות, או לתת דפי בבני אדם, ולהשמר מן השבועות, הן לשוא הן לאמת:
<h3>[קעו]:</h3>
על הצורך להכניע את הלב:
וכן הוא צריך ללכת לבתי המתים בעת מותם, ויעמד עליהם בשעת יציאת נשמה, ואז יכנע לבבו הערל, בהעבירו על לבו חרדת המות. וכן צריך לו, אם יהיה עשיר לבל ילבש בגדי רקמה, כי אם בגדים בינוניים. וישים אכילתו ושמחתו וגם תענוגיו במישור ובמשפט. וצריך לו, אם יהיה לו הון עתק, לבל ירבה בנינים ולא בהמות ועבדים וסחורות, כי המרבה מכל אלה תגדל נפשו ותאותו ותדל עבודתו:
<h3>[קעז]:</h3>
על העובד לעמוד בצדקתו גם אם יבואו עליו צרות:
וכן הוא צריך, אם יבואו עליו צרות, או יענו אותו, או יבואו עליו שודדים, או יאסרוהו בנחשתים, או ימותו בניו או מידעיו או [רעיו] ואוהביו, לבל יתקצף, לקבל הכל בסבר פנים יפות, ואל יכעס על אלהיו, ואל יבטל ענין מעניני עבודתו, רק יחזיק בצדקתו ואל יתרפה ולא יחרף לבבו:
<h3>[קעח]:</h3>
להיות רגיל בתפילה להנצל מהיצר הרע:
וכן צריך לבקש רחמים בתפלתו מאלהיו להצילו מן היצר הרע ולמלטהו מלחטא לפניו, ואל יתעהו מדרכיו, ואל תהיה יגיעתו לריק ותקותו למפח נפש. ויזכור, כי יש אנשים יגעו
בעבודה ימים רבים, ובסוף ימיהם עמד שטן לימינם וגבר יצרם עליהם והשחיתו כל מעשיהם, ויש מהם שיצאו לעבודה זרה, ומהם שחזרו לקדמותם ומתו ברשעתם, והיה יגיעם לריק והלכו לאבדון. ועל כן צריך לכל אדם לפחד על נפשו, ולהתפלל בכל יום לאלהיו להצילו מתקף יצר הרע:
<h3>[קעט]:</h3>
על העובד לשים עסקו בתורת ה' יומם ולילה ועוד הנהגות נאותות:
וצריך להתעסק בדברי חכמים ובדברי תורה יומם ולילה. וצריך ליסר הפושעים בשבט פיו, אחרי אשר ייסר נפשו. וצריך לתת מעשר מהונו, וצריך לבל יחסיר מעבודתו. ואם יחסיר, אל יבטל אותה לגמרי, בבוא עליו מאורעות רעים, ובבוא עליו חדושים טובים, ובלכתו בדרכים, ובהיותו חולה, וכי תתקפנו זקנה. וכן הוא צריך, אם יהיו לו בנים, ללמד אותם מנעוריהם לדעת את ה', ולהרחיקם מחברת מתי רשע ומללמדם חכמות רעות אשר ישחיתו אמונתם, וליסרם תמיד, כדי שתהיה יראתו על פניהם. וכן הוא צריך, אם הוא פנוי, לקחת לו אשה להיות לו עזר כנגדו, ואז תכון עבודתו וימלט מחצי התאוה הרעה, ואז תהיה עבודתו נקיה ותמימה. וכן הוא צריך, בבואו בעבודת אלהיו, להתחבר לאיש חסיד וילמד ממעשיו, או יקח לו חבר, ויהיו שניהם משתתפים בעבודה, ויקנא איש באחיו ויזכר איש באחיו, ובזה תגדל ותוסיף העבודה:
<h2>השער הארבעה עשר:</h2>
<h3>[קעט]:</h3>
בחשבון האדם עם נפשו:
<h3>[קפ]:</h3>
זכירת חסדי ה' שעשה עם אבותינו:
יש לו לאדם לזכור בכל עת החסדים והנסים אשר עשה הקדוש ברוך הוא עם חסידיו, כגון נוראות הים ומצרים. ובהיות עמו בין מות לחיים, חשף זרוע קדשו ונלחם עם אויביהם באף ובחמה ובקצף גדול והורידם לבאר שחת. וכאשר עשה למלכים האדירים, אשר הכניע גאונם מפני עמו. וכאשר העמיד להם השמש בחצי השמים עד יקום גוי אויביו. וכאשר ענה לחזקיהו בחלותו, ושמע תפלתו, וראה דמעתו, והאריך ימי חיותו. וכאשר ענה ליונה במעי הדגה, אשר מבטן שאול ענהו, וממעמקי תהום העלהו, ולאור עולם הוציאהו. וכאשר ענה לחנניה מישאל ועזריה באש הכבשן, ואשר שלח מלאכו והצילם ולא שלטה בהם האש. והאל אשר בטחו בו, הראה כחו וקדש שמו ברבים. וכאשר עשה לדניאל בגבא דאריותא, אשר שלח מלאכו וסגר פי האריות ולא אכלוהו, ויתן כפרו לאויביו אשר למות הגידוהו. וכאשר עשה למרדכי ואסתר, אשר ראה בענים ותעניתם ותפלתם, ויכמרו רחמיו להם, והפר מחשבת המן [והשיבה] על ראשו. ואשר עשה לאנשי נינוה, אשר ראה תחנתם ומרירות נפשם, והצילם ממות, ואשר דבר לעשות להם לא עשה. להודיעך, כי דברי הרע וניבו, התשובה לאחור תשיבו. ואם יהיה בשורה טובה, כל אשר דבר בוא יבוא. למען נכיר מזה חמלת אלהינו עלינו. כי דברו הרע, בתשובה ומעשים טובים לא יקימנו. ודברו הטוב, לעולם אחור לא ישיבנו. וכאשר עשה לאחאב בהכנעו לפניו, ולא הביא הרעה בימיו. וכאשר עשה למנשה, אשר ראה בצרתו ויעתר לו וישיבהו לירושלים. וכאשר עשה לאיוב, אשר נסהו להראות צדקתו, ואחר כן חמל עליו והגדיל טובתו באהבתו ובחמלתו. כל זה יש לאדם להשיב אל לבו בכל עת, ואז ידע ויכיר, כי יש לו תקוה טובה ככל אלה אם יעשה כמעשיהם, ואל יהי נואש מרחמי האל. ואל יאמר, אחרי אשר הגדלתי לעשות כל רע, איך אעשה התשובה? ויעביר על לבו אנשי נינוה ואחאב ומנשה, כי הגדילו לעשות רע מכל אשר לפניהם ולאחריהם, ובתשובה קבל אותם השם יתברך, ורצה בעדם והצילם מצרתם:
<h3>[קפא]:</h3>
על האדם להתבונן בעולם ולראות איך שהקב"ה ברא הכל לטובת האדם ולהנאתו:
ויש לאדם להביט יצורי הבורא והשמים והארץ וכל צבאם, ולדעת כי לא נברא הכל כי אם בעבור האדם. ויש לו להביט למאורות ולכוכבים, ולדעת כי לא נבראו כי אם לאורות לבני אדם ולהאיר להם בלילה. ויש לו להתבונן ברוחות הנושבות, העננים והגשמים, וידע כי לא נבראו כי אם לחיי בני אדם. ויש לו להתבונן בכל צמח ועוף השמים וחיות הארץ והמים והצאן והבקר והמקנה, וידע כי הכל נברא למאכל בן אדם ולתועלתו ולהנאתו, מהם רפואות ומהם מזונות. וכן יתבונן בכל טובות העולם וסגולות מלכים ואוצרות הזהב והכסף והפנינים ואבנים יקרות, וידע כי הכל לא נברא כי אם להנאת בני אדם ולהתענג בהם. וכן יתבונן בבניני העולם והבלי הענג והארמוניות והעירות והבירות והעליות והכרמים, ויכיר כי כלם לא נבראו כי אם להיות מעון לבן אדם ובית מנוח להתענג בתוכם:
<h3>[קפב]:</h3>
על האדם לזכור את מעלת התורה שנתנה לנו ואת יתרון האדם על שאר הברואים:
ויש לו להעביר על לבו החכמה כי היא יקרה מפנינים, וכאשר נתן התורה לישראל כי היא יקרה מפנינים, וכי לא נתנה הבורא כי אם למען ידעו אותו וילמדו מצותיו ויעשו רצונו. ויש לאדם להזכיר אל לבו כל הצרות הבאות בעולם, אשר יגיע האדם לשערי מות ואחר כן ירחם הבורא יתברך עליו ויוציאהו מצרה לאורה ומאפלה לאור גדול. ויש לאדם לזכור על לבו כל חטאתיו ואשמיו אשר עשה בכל שעה ובכל רגע, ולא יגמלהו האל כמעשהו, כי יאריך לו אפו. ויש עת אשר ייסרהו, כאשר ייסר איש את בנו, אבל לא יעשה כלה. ויש לו לזכור היתרון אשר נתן הבורא לבני אדם על שאר ברואיו בשכל ובדעת ובדבור ובהכרת הטוב והרע:
<h3>[קפג]:</h3>
על אהבת ה' לעם ישראל:
כן יש לו לזכור היתרון הגדול אשר נתן הבורא לעמו על כל העמים, [אשר נתן] להם מצותיו וחקיו, וקרע להם את הים, ודבר עמהם פנים אל פנים, ונתן להם התורה, ובנה להם בית המקדש, והקים מבניהם לנביאים וממלכת כהנים וגוי קדוש, והקים מזרעם חכמים קדושים אשר היו אור העולם, והאירו תורתו הקדושה, וכאשר התורה היא חיינו וארך ימינו, כן רבותינו זכרונם לברכה, היו חיי התורה וקיומה, כי בהם נתקימה ונתחדשה, והתבארו סתומיה ונגלו תעלומיה:
<h3>[קפד]:</h3>
זכירת הטובות שעושה הקב"ה עם כל יחיד ויחיד:
ואחרי אשר ישיב אל לבו כל הגדולות והנוראות האלה, הכוללים רב עניני בני האדם, יש לו להשיב אל לבו הטובות אשר עשה הבורא עמו לבדו מיום היותו. יש לו לזכור בראשונה הטובה אשר גמלהו, כי הוציאו לאויר העולם, ונפח בו נשמה, ובעצמות ובגידים סוככהו, ואחר כן הגדילהו, ושכל טוב הנחילהו, ודרך תבונות הודיעהו. ויש לו לזכור הטובות אשר גמלו, כי המציאו לחן בעיני אביו ואמו, עד אשר אהבוהו יותר מנפשם, ויסירו הלחם מפיהם ויאכילוהו, ויפשיטו עצמם וילבישוהו, ויענו נפשם כדי שישביעוהו. ויש לו לזכור, כי כאשר גדל וקנה שכל, נתן לו האל לחם לאכל ובגד ללבוש, ונתן לו הון וחפצים, ועזרו לקנות לו בית ואשה לחיות זרע אנשים. ויש לו לזכור כל התלאות והמארעות, אשר סבבוהו ומצאוהו מיום היותו, והצילו האל מכלם. יש לו בתחלה לחשוב בלבו, אם נמלט ממיתה משנה, ואם נמסר ביד אויביו והצילו אלהיו, ואם עבר על מקום סכנה ונמלט, או אם באו תלאות ומארעות על חבריו ונצל בין כלם. ויזכור אם חלה והגיע למות, והבורא העלה משאול נפשו. ויזכור אם היה בנערותו אביון ורש ואחר כן נתן לו האלהים הון ועשר, או אם היה שפל ובזוי עם ועלה למעלה גדולה. ויזכור אם היו עליו חובות, והבורא הרחיב לו והעניקו מטובו עד אשר פרע חובותיו ויצא מעל מצוקותיו. ויחשוב כמו כן אם יצאה עליו גזירת מלך להרג או לענש והצילו האל, או נלקח בשבי או נאסר בבית הסהר ונצל ממנו, או אם חשב לעשות עברה והבורא הצילו מעשות העברה ההיא, כמו שאמר (משלי י"ב כ"א) לא יאנה לצדיק כל און. ויחשוב, כי העתיר לאל בעת צרה ונענה, והתפלל בלבו אם היו לו אויבים, ונשמעה תפלתו ממבקשי רעתו, וראה נקמתו מהם, או באו לידו וגמלם טובה תחת רעה. ויחשוב כי אם עברו [ו]יש לו לחשוב אם באה עליו צרה, או צער, או טלטול, או מצאוהו חליים משנים, או נפל ממקום גבה, או הכה באבן או בחרב, או נפל באש, או נשכתהו חיה רעה, או קמו בו עדי שקר, או נועצו עליו עריצים להרגו ונצל מכלם. או נתן לו האל אשה טובה ובנים משכילים בכל. ובדברים האלה, אשר לא יספרו מרב, צריך האדם בכל עת לחשוב בהם ולהשיבם אל לבו, ומהם יתבונן נוראות אלהיו ויכיר כל הטובות אשר עשה לו:
<h2>השער החמשה עשר:</h2>
<h3>[קפד]:</h3>
בפרוש העת הראויה לעבודת האל יתברך:
<h3>[קפה]:</h3>
עבודת האל היא זו שמלוה את האדם לאחר מותו:
כשיחקור המשכיל על טובות העולם הזה, יכיר כי כל טובה אשר נחלקה לו, לא יוליכנה במותו, ולא ירד אחריו כבודו, אך יניח הכל וילך נעור וריק, לבד מטובה אחת אם נחלקה לו, היא עבודת האל, זו לבדה תלך לפניו, כמו שנאמר (ישעיה נ"ח ח') והלך לפניך צדקך. ועל כן אמר דוד המלך עליו השלום (דברי הימים א' כ"ח ט') אם תדרשנו ימצא לך. ואמר (הושע י' י"ב) ועת לדרוש את ה'. ואמר הנביא, עליו השלום (ישעיה נ"ה ו') דרשו ה' בהמצאו קראהו בהיותו קרוב:
<h3>[קפו]:</h3>
יש לנצל את ההזדמנות שה' קרוב לקוראיו:
ואנו צריכים לחקור ולשאל, למה אמר בהמצאו, היש עת שימצא ועת אשר לא ימצא? וכשנתבונן בדבר הזה, נכיר, כי יש עתים אשר ימצא האל לדורשיו ועתים לא ימצא, ועל כן אמר דרשו ה' בהמצאו:
העת הראשונה, כשיקנה האדם שכל, כמו (משלי ג' ד') ומצא חן ושכל טוב בעיני אלהים ואדם. כי בטרם שיקנה האדם שכל, לא יכיר את בוראו, ועל כן לא ימצא לו:
והשניה, בטרם שיעשה עונות ויכעיס אלהיו, אז לבו ישר ונקי, ובלב זך ונקי ימצא האל. וכשיחטא לו ויעבור על מצותיו, לא ימצא לו כי אם אחרי יגיעה רבה מאד, עד אשר יכנע וינקה לבבו מטמאתו בתשובה שלמה:
והשלישית, בשעה שהצבור [מתענין] (ומתפללים), כי תפלת הקהל היא יותר מקבלת מתפלת היחיד:
והרביעית, בטרם שיתחבר לאנשים רעים ולאפיקורסים, ותאבד אמונתו, ולא תוכל להרפא לעולם:
והחמישית, בעוד שהוא במרחב, כי בעת צרה ישוב אדם בעל כרחו, ולא ימצא לו אלא אם יעשה למען שמו. ועתות הצרה הן בעת חליו, ובעת היותו ביד אויביו או במצור, ובעת היותו עני ואביון, ובעת בואו בימים, ובעת לכתו בדרכים מסכנים, ובעת עברו בימים, ובעת שיחלש כחו ותאבד עצתו. ואלה החמש עתים אשר הקדמנו, כשיבקש אדם בהן אז, בוראו ימצא לו. גם בטרם שיקראנו, יעננו, כמו שאמר (ישעיה ס"ה כ"ד) והיה טרם יקראו ואני אענה. ועל כן, יש למשכיל להזהר באלה העתים בטרם יאבדו מרשותו, ואז ינחם ולא יועיל לו. וראוי למשכיל לדעת ולראות, כמה עתים אבדו לו וכמה עתים ישארו לו, וימהר באלה הנשארות לבקש בהן רצון אלהיו, בטרם יאבדו כאשר אבדו האחרות. והשם יעזרנו לעשות הטוב בעיניו, וימצא לנו בכל קראנו אליו:
<h2>השער הששה עשר:</h2>
<h3>[קפז]:</h3>
רק המשכיל יכיר כי העולם הזה הוא עולם התלאות:
אזכור בו קצת חמודות העולם הבא וכנגדם אזכור פגעי העולם הזה ומכשלותיו ורעותיו. דע, כי תלאות העולם הזה ורעותיו וכל מום אשר בו, לא יכירם הכסיל, כי אם המשכיל, בעבור כי תלאות העולם ורעותיו מכסות בשכיותיו ותענוגיו, ועל כן לא יכירן הכסיל. כמו אשה רעה, אשר יחשוק אדם אותה, ולא יכיר כל מום אשר בה באהבתו אותה, רק כשיראה אותה אדם אחר אשר לא יאהבנה, הוא יכיר כל מום אשר בה. וכן העולם הזה, בעוד שיעסוק בו האדם, ולא יכיר רעותיו מרב אהבתו אותו. וכשיפרד ממנו, אז יכירן:
<h3>[קפח]:</h3>
ההבדלים שבין העולם הזה והעולם הבא:
ודע, כי רעות העולם הזה עצמו מספר, ואין להן תכלה. וכנגדן הן טובות העולם הבא. כי אנו רואים העולם הזה אינו קים, וכל שוכניו יבלו ויאבדו, וכל טובו לא יעמוד. והעולם הבא קים, ושוכניו לא יבלו, וטובו לא יחלף. העולם הזה, לא יבטח אדם בעזו וכבודו. והעולם הבא, יבטח אדם בטובתו כי לא תסור. העולם הזה מלא אנחות, ופחד, וצרות, ותהפוכות, ושמועות רעות, וחליים משנים, ועונות, ואיבות, ומלחמות, וקלון, וחרפה, ומיתות, ודבר, ויגיעה, ועבודה קשה. והעולם הבא מלא שלוה, והשקט ובטחה, ושמחה, וחיים נצחיים, ובריאות,  ושלום, וכבוד, ומנוחה. העולם הזה, לא יאמין אדם בעצמו ולא בצדקתו עד יום מותו. ואפשר שיהיה צדיק ועובד אלהיו כל ימיו, ובאחריתו יהיה נבל, ויהיה כל יגיעו לריק. והעולם הבא, כל מי שימלט בצדקתו לא יפחד. [כי] הצדק והישר אשר בו לא ישתנה ולא יהפך. העולם הזה הוא מערת פריצים, ונוה הרשע, ומלא מאנשי בליעל, והם המתענגים בטובות העולם. אך רב הצדיקים אשר בו נגשים, ומענים, וחולים כל ימיהם ומאוסים, להודיעך כי אין העולם הזה נוה החסידים. אך העולם הבא, הוא נוה האמת, והאמונה, והישר, והזכות, והחסידים הם מתענגים בטובתו, ואין בו חלק ונחלה לרשעים, ולא ינוחו בו כי אם הקדושים הטהורים. העולם הזה, כל חדש אשר בו, יבלה. וכל מתחיל יכלה. אך העולם הבא, לא תבלה טובתו, ואין לו תכלית וסוף. העולם הזה טובתו ועשרו, גורם לבני אדם לגנוב, ולעשוק, ולחמוד, ולעשות אונאות. והעולם הבא, טובתו וכבודו, גורם לאדם לעשות ישר וצדק, ויעיר רוחו לעבודת האל. העולם הזה, מבחר תענוגיו איננו כי אם בענינים מאוסים ונבזים, כגון חברת הנשים אשר אין טנוף כמוה, אך העולם הבא, אין תענוגיו אלא בענינים קדושים זכים וצחים, כגון שיראה זיו השכינה, ויתחבר עם המלאכים ויעשה כמעשיהם להלל לשם יוצרו ברוך הוא. העולם הזה, בתענוגיו יסכל החכמים, וישיא הגדולים, ויקח טעם הזקנים, ויעור פקחים, עד אשר ימשכם אחריו ויתלכדו במוקשיו. אך העולם הבא, מחכים הפתאים, ופוקח עורים, ונותן דעת לכסילים, ויעורר הישנים, וישכיל המהוללים. העולם הזה, על פי הטובה והעשר והכבוד, אשר ישיג האדם ממנו, יהיה רב יגיעו ועסקיו ביום ובלילה. אך העולם הבא כפי הטובה, אשר ישיג האדם בו. כן תהיה רב מנוחתו ושלותו, ותסור יגיעתו וכל עסקיו:
<h2>השער השבעה עשר:</h2>
<h3>[קפח]:</h3>
בזכרון האדם יום המות:
<h3>[קפט]:</h3>
מוסר איום ונורא בענין זכירת יום המות:
ראוי לכל הירא דבר ה', להשיב אל לבו יום המות ושואתו וחרדתו, ויהיה לו למזכרת, ויאמר ללבו, לבי, לבי! הלא ידעת, כי לא נבראת כי אם לשוב לעפר. מיום היותך מדוע לא זכרת אחריתך, הלא תדע, כי כל הימים אשר אתה חי על האדמה כצל עובר אתה, וכמוץ יסער מגרן, וכעשן מארבה, ימיך חרוצים וחייך קצוצים, וכל אשר יעבור עליך יום או לילה, תחסר חלק מחלקי חייך, ובכל יום תקרב אל הקבר, ותעוף בלא אבר. ומדוע לא ידעת כי עפר אתה, ולא זכרת כי מן האדמה נוצרת, ועל מי בטחת כי מרדת. ומדוע אתה נמהר, ולא תעביר על לבך יום המר, יום אשר תאבד עצתך ונסרחה חכמתך, יום תדבק לשונך לחכך, יום ישאוך, על כתף יסבלוך, ועל ארץ תחתית ישליכוך, ועל כל מעשה יחשבוך, ובאבק תדכה ואשך לא תכבה. יום תראה החשבון ערוך והספר פתוח, ומאזני משפט וכוס תרעלה ביד ה', שם תמצה שמריה, ותהמה נפשך בציריה, ומה תשיב על זדונותיך, הלא אז תראה פרי מעלליך ותמצא גמולך. ואלו תמות כמות הבהמה ולא תהיה עתיד לתת חשבון, היה לך לשמוח במותך, אך תלך למר ממות, ולמקום אפל, ארץ חשך וצלמות, שם תפול עליך אימה, ותכסך כלמה, ולבושך גוש רמה, ויזורה על גופך גפרית, לבלתי השאיר לך שריד, הלא היום ההוא נורא ואיום, יום אשר אין לו פדיום, יום תמרור בבכיה ותאניה ואניה, יום חרדה וצעקה, יום שואה ונאקה, יום מספד מר, יום תערך אבל משמר מול משמר, יום יחרה אף האל וקנאתו, ונתכה כאש חמתו, יום ירבו המעצבים והמכאובים, יום יהמה כל איש ידיו על חלציו, יום יאבדו כל חפציו. יום תצא הנשמה, וישאר הגוף ככלי מלא כלמה, משלך כאבן דומם, ועתה בן אדם, על מי תנוס לעזרה, או מי יהיה עליך סתרה, הלא אז תאמר, אוי לי מה עשיתי, ומדוע דבר ה' בזיתי, ואחרי שרירות לבי פניתי, ובמה אתכסה וערום אנכי. התקושש והתבושש והכלם מחטאתיך, ותן תודה לאלהיך, בעוד נפש בגופך, בטרם יחשכו כוכבי נשפך. האל ממשפטים הקשים יצילנו, וממות יגאלנו, ויראו עינינו וישמח לבנו:
<h2>השער השמונה עשר:</h2>
<h3>[קפט]:</h3>
בהפרש אשר בין צדיק ורשע:
<h3>[קצ]:</h3>
צדיק מתעורר מיד ורשע רק כשבאה עליו שואה:
דע כי הרשע לא יוסר עד ייסרוהו, ולא יזהר בהיותו בטובה עד אשר תבואהו שואה, ואז ייקץ משנתו. אך הצדיק בהיותו בשלוה, אז יזהר ויפחד פן תבוא עליו הרעה, כמו שאמר (קהלת ז' י"ד) ביום טובה היה בטוב וביום רעה ראה:
והרשע, אם יתן לו ה' עשר ונכסים וכבוד, אז יוסיף צרה, ולא יחדל מעשות כל עברה, ויביט ויבטח ברב עשרו, ותיקר נפשו בעיניו, ויזיק לבני אדם, ולא יחמול על העניים ומרודים. והצדיק, אם יהיה לו הון עתק, לא ישכח העניים, ויזכור המרודים, ויעזור אותם תמיד, ויכניע נפשו, ולא יתגאה על אדם, ולא יבטח בעשרו, וידע כי הוא רוח הולך ולא ישוב:
והרשע, אם ישיג מעלה גדולה ועשר וכבוד, יאמר בלבו, למי יחפוץ המלך לעשות יקר יותר ממני. ראה האל, כי הייתי ראוי לכל הכבוד הזה, בתחבולותי ועצתי צברתי העשר הזה. ואלו אהיה כמו פלוני ופלוני העצלים, הייתי רש ועני כהם. והצדיק כאשר תשיג ידו לכבוד גדול, יאמר כאשר אמר דוד המלך עליו השלום (ש"ב ז' י"ח) מי אנכי ה' אלהים ומי ביתי כי הביאתני עד הלם. ויאמר, מדוע זכני הבורא לכל הטובה הזו, ואני אין בי מעשים טובים, והייתי ראוי להיות נגש ונענה כל ימי על רב חטאתי והבורא הפך לי הרע בטוב, ובמה אוכל לגמול אותו אחת מאלף. ויתוכח עם לבו ויאמר, לבי, לבי, אל תבטח ברב כבודך, כי מי יודע אם הוא לטובתך, או העשר הזה אם הוא לבלעדיך שמור, או התדע אם יבאו לך שודדי לילה ויבזו יגיעך, או התדע שנתן לך האל זה הכבוד מפני שהוא מואס בך, ואם יש לך שום זכות גומלך אותה בעולם הזה כדי שתלך ריקם לעולם הבא:
הרשע, אם יתחבר למלכים, יאמר בלבו, מפני שאני נכבד ובעל שכל ודעת, על כן עליתי למעלה הזאת, ולא יתן הבורא כבודו אלא למי שראוי לו, ועל כן חלק לי הכבוד הזה. והצדיק יאמר, אנא, אלהי, הנה אנכי עפר ואפר, רמה ותולעה, חרפת אדם ובזוי עם, ובמה זכיתי לזה הכבוד, ויש בעולם חסידים וטובים ממני, והם בצער ובדחק וקצר יד, ולא זכו לאחד מני אלף מכל אשר זכיתי:
והרשע אשר יורש, יכעס ויתקצף ולא יסתפק בחלקו, וילך בלילה לגנוב ולעשוק, ויעשה הונאות, כדי שיבוא לידו הון עתק, ויקנא בחבריו, ויבקש מכל אדם לעסוק ולעזר אותו. והצדיק אם יורש, יתן שבח לבורא, כמו שאמר איוב (איוב א' כ"א) ה' נתן וה' לקח יהי שם ה' מברך. ויסתפק בפת חרבה, וישמח בחלקו, ולא יחלל כבודו לעזרת בני אדם, כי אם עזרת האל לבדו:
והרשע, אם יחלה, יפחד ויירא מאד שמא קרבה עתו, ואז ינחם על כל אשר עשה, וידור נדר לעשות תשובה אם יתרפא. וכאשר יתרפא, ישוב לרשעתו. והצדיק, אם יחלה, לא יפחד מן המות, כי הוא יודע כי יצא מאפלה לאורה ומאנחה למנוחה, ויכיר כי הבורא אוהב אותו, ועל כן ייסרהו, כדי שיהיה טהור ונקי מכל עונותיו בלכתו לעולם הבא. וידור נדרים, אם יתרפא, להוסיף על עבודתו. וכאשר יתרפא, לא יחל דברו, ככל היוצא מפיו יעשה:
והרשע, אם יחכם מיד ישחית אמונתו בחכמתו, וילעג על החסידים, ויחשוב כי הם פתאים, ויחשוב כי החכמה לו לבדו נתנה. וראשית פרי חטאתו אשר יקנה מחכמתו, כי לא יאמין בתחית המתים ולא ביום הדין ולא בדברי רבותינו זכרונם לברכה, רק יחשוב הכל כאין, ויביא ראיות ואותות מחכמתו הדלה, ויניח הקבלה החזקה, וירדוף אחרי אותות חלושות וסברות גרועות, והוא כמו ירבעם חוטא ומחטיא את הרבים, ועל כן עון הרבים תלוי בו. ואם יחכם החסיד, תכפל אמונתו, ויתחזקו מוסדותיה בלבו, ויורה התועים, וילמד לפושעים, ויחזק אמונתם החלושה באותות ומופתים חזקים, מן השכל ומן הכתוב ומדברי רבותינו זכרונם לברכה:
ואם יבואו על הרשע חדושים או עסקים אשר יצלח בהם, ישכח אלהיו. ואם היה מתפלל, יניח תפלתו. ואם היה עוזר דלים, ישכחם. ואם היה לומד דברי אלהים, יניחם. ואם יבואו על הצדיק חדושים או עסקים רבים, לא ירף ידו מעבודתו, ולא יחרף לבבו מימיו, רק לבבו ועיניו אחרי עבודת אלהיו, ולא יטרידוהו העסקים החזקים, ולא החדושים והשבושים:
ואם יבואו על הרשע מארעות רעים, או יקחוהו בשבי, או יאסרוהו במאסר, או יענוהו, או יעשו בו שפטים, יתקצף על דין אלהיו ויאמר, טוב מותי מחיי, ומה היה מזלי הרע בין חברי, כי הם בשלוה ולא שבט אלוה עליהם, ואני מיום שנבראתי, מנוחה לא מצאתי, מרעה אל רעה יצאתי, ויוסף ה' לי יגון אנחותי על מכאובי. ויש עת אשר יכעס הרשע על נפשו, לרב הצרות אשר יתקפוהו, עד אשר ימות מדאגתו, או יהרוג עצמו, או שימהר לעבוד עבודה זרה, כדי שימלט מאותה צרה. וכאשר תבוא על צדיק תלאה או צרה, יאמר, עונותי הטו אלה, ומידי היתה זאת אלי, אני עשיתי ואני אשא, חיב אני לקבל כל זה, כי הבורא לא עשה לי רע, וחלילה לאל מרשע, אך אני הרעותי לעצמי. ויאמר, מי יודע, אם הבורא מיסרני מרב חמלתו עלי, או אם הצרות האלה הן לטובתי או לכפר בהן עוני, או למען לא יהיה לי פנאי עסק אשר החלותי, ועתה אתענג כפי אשר יגעתי, ואעשה שמחה גדולה וסעודות בעבור כי נמלטתי, ואעשה לנפשי כל הנאות אשר אוכל. והצדיק, כאשר יצא מצרה לרוחה, יתן הודאות לאל, ויאמר בלבו, במה אאמין כי לא יבואו עלי צרות אחרות, הברב צדקתי וחסדי, ומי יודע אם נמלטתי מן הצרה הזאת לעשות מעשים טובים, או להוסיף על חטאתי פשע, ובמה זכיתי למצא חן בעיני השם, והנה המלכים יבאו עליהם צרות רבות, ואיך נמלטתי אני ונצלתי?:
ואם ימלט הרשע מחלי רע, ימהר לעשות סחורות ולבנות בתים ולהתענג עם נשיו, ולחדש בגדי חמודות, ולהתחבר לגדולים, ולקנות עבדים, ולהרבות עסקים. ואם יתרפא הצדיק, יוסיף לעשות חסדים, ולעזר דלים, ולהכנע לאלהיו, ולהרבות תחנונים, ולשלם נדריו, ולהיטיב דרכיו ומעשיו:
ואם יעשה הרשע צדקה, תיקר נפשו בעיניו, ויתפאר בה לחבריו, ויחשוב כי אין בדורו כמוהו. ואם ימלט מצרה, יאמר כי בצדקתו נמלט. והצדיק, מעשיו בעיניו כאין, ויסתיר צדקותיו מבני אדם, ולא יתהלל בהן, והוא נבזה בעיניו. ואם ימלט מצרה, יאמר כי בחסדי האל נמלט, ולא בצדקתו:
ואם ירבו עסקי הרשע ויהיו לו מעשים רבים, לא ישקוט עד אשר ישלימם, ואין אלהים כל
מזמותיו. וכאשר יהיה לו פנאי, אז ילך ויתפלל, ולקרות ולהתחבר לחכמים. והצדיק, כל אשר ירבו עסקיו, תוסיף עבודתו, ולא יחסר ממנה דבר:
ואם יהיו לרשע בנים, ילמדם מנערותם לסחור ולעשות מלאכה, לא ילמדם דברי אלהים. והצדיק ילמד לבניו תורת השם, ויוכיחם וייסרם תמיד, עליו נאמר (משלי כ' ז') מתהלך בתמו צדיק אשרי בניו אחריו:
תם ונשלם שבח לבורא עולם. ברוך ה' לעולם אמן ואמן, ברוך הנותן ליעף כח ולאין אונים עצמה ירבה: