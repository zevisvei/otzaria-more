<h1>ספר שערי תשובה לרבינו יונה</h1>

<h2>שער ראשון</h2>
<h3>א</h3>
מן הטובות אשר היטיב השם יתברך עם ברואיו כי הכין להם הדרך לעלות מתוך פחת מעשיהם ולנוס מפח פשעיהם לחשוך נפשם מני שחת ולהשיב מעליהם אפו ולמדם והזהירם לשוב אליו כי יחטאו לו לרוב טובו וישרו כי הוא ידע יצרם שנאמר |תהלים כה ח| "טוב וישר ה' על כן יורה חטאים בדרך" ואם הרבו לפשוע ולמרוד ובגד בוגדים בגדו לא סגר בעדם דלתי תשובה שנאמר |ישעיה לא ו| "שובו לאשר העמיקו סרה" ונאמר |ירמיה ג כב| "שובו בנים שובבים ארפה משובותיכם"
והוזהרנו על התשובה בכמה מקומות בתורה והתבאר כי התשובה מקובלת גם כי ישוב החוטא מרוב צרותיו כל שכן אם ישוב מיראת השם ואהבתו שנאמר |דברים ד ל| "בצר לך ומצאוך כל הדברים האלה באחרית הימים ושבת עד ה' אלהיך ושמעת בקולו" והתבאר בתורה כי יעזור ה' לשבים כאשר אין יד טבעם משגת ויחדש בקרבם רוח טהורה להשיג מעלת אהבתו שנאמר |דברים ל ב| "ושבת עד ה' אלהיך ושמעת בקולו ככל אשר אנכי מצוך היום אתה ובניך בכל לבבך ובכל נפשך" ואומר בגוף הענין |דברים ל ו| "ומל ה' את לבבך ואת לבב זרעך" להשיג אהבתו והנביאים והכתובים דברו תמיד על דבר התשובה עד כי באו עקרי התשובה כלם מפורשים בדבריהם כאשר יתבאר
<h3>ב</h3>
ודע כי החוטא כאשר יתאחר לשוב מחטאתו יכבד עליו מאד ענשו בכל יום כי הוא יודע כי יצא הקצף עליו ויש לו מנוס לנוס שמה והמנוס הוא התשובה והוא עומד במרדו והנו ברעתו ובידו לצאת מתוך ההפכה ולא יגור מפני האף והחמה על כן רעתו רבה
ואמרו רבותינו זכרונם לברכה על הענין הזה |קהלת רבה ז לב| משל לכת של לסטים שחבשם המלך בבית האסורים וחתרו מחתרת פרצו ויעבורו ונשאר אחד מהם בא שר בית הסוהר וראה מחתרת חתורה והאיש ההוא עודנו עצור ויך אותו במטהו אמר לו קשה יום הלא המחתרת חתורה לפניך ואיך לא מהרת המלט על נפשך
<h3>ג</h3>
ולא ימצא איחור התשובה זולתי בעמי הארץ אשר הם ישנים שוכבים ולא ישיבו אל לבבם ולא דעת ולא תבונה להם למהר להמלט על נפשם ויש מהם נדחים מעל השם ברוך הוא ולא יאמינו לעונש החטא ואמרו רבותינו זכרונם לברכה |ברכות יט א| אם ראית תלמיד חכם שעבר עבירה בלילה אל תהרהר אחריו ביום כי באמת עשה תשובה
<h3>ד</h3>
ועוד התבונן ברעת המתאחר מן התשובה כי רבה היא כי לולא התמהמה כי עתה שב איש נאנח במרירות לב ברגזה ובדאגה ודלפה עינו מתוגה כי יפגשהו יצרו שנית ויזדמן החטא לידו יכבוש את יצרו ויזכור אשר עברה עליו כוס המרירות ולא יוסיף לשתותו עוד כמו שנאמר |תהלים ד ה| "רגזו ואל תחטאו" באורו רגזו והצטערו על אשר חטאתם ואל תחטאו עוד כי הזכיר חטאם למעלה |פסוק ג| באמרו "תבקשו כזב סלה" ויעיד על זה הפירוש אמרו "רגזו" מלשון "אל תרגזו בדרך" |בראשית מה כד| "ותחתי ארגז" |חבקוק ג טז| וענינם הצער על הדבר שעבר ועל ההווה ולא אמר "יראו" או "גורו" וכאשר יאחר לשוב בבא החטא לידו יפול במוקשו כנפול בתחלה ויגדל עוונו האחרון מאד ספר שערי תשובה לרבינו יונה שער א
ותעלה רעתו לפני השם כי מראשית לא חשב כי פתאום יבוא היצר השודד עליו אך אחרי אשר ראה דלות כחו ואשר גברה יד יצרו עליו וכי עצום הוא ממנו היה עליו לראות כי פרוע הוא ולשית עצות בנפשו להוסיף בה יראת ה' ולהפיל פחדו עליה ולהצילה ממארב יצרו ולהשתמר מעונו ואמר שלמה עליו השלום |משלי כו יא| "ככלב שב על קאו כסיל שונה באולתו" ביאורו כי הכלב אוכל דברים נמאסים וכאשר יקיאם נמאסים יותר והוא שב עליהם לאכלם כן ענין הכסיל כי יעשה מעשה מגונה וכאשר ישנה בו מגונה יותר כאשר בארנו
<h3>ה</h3>
השנית כי השונה בחטאו תשובתו קשה כי נעשה לו החטא כהיתר ובזה כבדה מאד חטאתו כמו שנאמר |ירמיה ג ה| "הנה דברת ותעשי הרעות ותוכל" ביאור "ותוכל" כי הרעות נעשות לך כהיתר וכדבר שהוא ביכלתך וברשותך מלשון "לא תוכל לאכול בשעריך" |דברים יב יז| שתרגומו לית לך רשו ואמרו רבותינו זכרונם לברכה |קדושין מ א| כיון שעבר אדם עבירה ושנה בה נעשית לו כהיתר ואמרו רבותינו זכרונם לברכה |שם| על איש שעבר עבירה ושנה בה כי מכאן ואילך אם יחשוב לעשות העבירה ונאנס ולא עשאה מחשבתו הרעה מצטרפת למעשה ועליו נאמר |ירמיהו ו יט| "הנה אנכי מביא רעה אל העם הזה פרי מחשבותם"
<h3>ו</h3>
ועתה בינה שמעה זאת כי הוא עיקר גדול אמת כי יש מן הצדיקים שנכשלים בחטא לפעמים כענין שנאמר |קהלת ז כ| "כי אדם אין צדיק בארץ אשר יעשה טוב ולא יחטא" אכן כובשים את יצרם מאת פניהם ואם יפלו בחטא פעם אחת לא ישנו לו ונקוטו בפניהם וחוזרים בתשובה אך כל אשר אינו נזהר מחטא ידוע ואינו מקבל על נפשו להשמר ממנו גם אם הוא מהעונות הקלים אף על פי שהוא נזהר מכל העבירות שבתורה קראוהו חכמי ישראל |חולין ד ב| "מומר לדבר אחד" ואת פושעים נמנה וגדול עונו מנשוא כי אם אמור יאמר העבד לרבו כל אשר תאמר אלי אעשה זולתי דבר אחד כבר שבר עול אדוניו מעליו והישר בעיניו יעשה ועל הענין הזה נאמר |דברים כז כו| "ארור אשר לא יקים את דברי התורה הזאת לעשות אותם" ביאורו אשר לא יקבל על נפשו לקיים כל דברי התורה מראש ועד סוף ויורה על זה "אשר לא יקים לעשות" ולא אמר "אשר לא יעשה אותם"
<h3>ז</h3>
ועוד תדע כי השונה עבירה אחת עשר פעמים אף על פי שנזהר מכל העבירות הנה הוא נחשב כעובר על עבירות חלוקות וכן אמרו רבותינו זכרונם לברכה |מכות כא א| כי אם יאמרו לנזיר "אל תשתה" והוא שותה "אל תשתה" והוא שותה לוקה באחרונה על כל אחד ואחד כמשפט האוכל טרפה בהמה טמאה וחלב ודם
<h3>ח</h3>
וראה ראינו כי רבו עונות הדור על זאת כי יש אנשים רבים |אינם| מקבלים על נפשם להזהר מעבירות ידועות וכל ימי חייהם אינם נזהרים בהן אבל הן אצלם כהיתר ואילו לא היו נוהגים כן רק על עבירה אחת חלי רע הוא בנפשם כאשר בארנו אף כי נוהגים על אזהרות רבות וכהנה מן החמורות כמו שבועת חנם ומקלל את חבירו או את עצמו בשם והזכרת שם שמים לבטלה או במקום שאינו טהור או בידים לא נקיות והעלמת עין מן העני ולשון הרע ושנאת חנם וגבהות הלב ונתינת חתתו והסתכל בעריות וביטול תלמוד תורה כנגד כלם ורבות כאלה כתבנו מקצתן אצל בני הדור להזכירם ולהזהירם וכן ראוי לכל בעלי תשובה לכתוב במגלת ספר הדברים אשר נכשלו בהם והמצות אשר קצרו בקיומן ולקרוא בספר זכרונותם בכל יום
<h3>ט</h3>
והנה מדרגות רבות לתשובה ולפי המדרגות יתקרב האדם אל הקדוש ברוך הוא ואמנם לכל תשובה תמצא סליחה אך לא תטהר הנפש טוהר שלם להיות העונות כלא היו זולתי כאשר יטהר האדם את לבו ויכין את רוחו כאשר יתבאר וכן כתוב |תהלים לב ב| "אשרי אדם לא יחשוב ה' לו עון ואין ברוחו רמיה" וכענין הבגד הצריך כבוס כי המעט מן הכבוס יועיל בו להעביר הגעל ממנו אך לפי רוב הכבוס יתלבן וכן כתוב |תהלים נא ד| "הרב כבסני מעוני" ותכבס הנפש מן העון כפי אשר תכבס את לבה שנאמר |ירמיה ד יד| "כבסי מרעה לבך ירושלים"
ואמרו רבותינו זכרונם לברכה |עבודה זרה יט א| "אשרי איש ירא את ה'" |תהלים קיב א| בעודו איש רצונם לומר כי תשובת האדם המעולה בימי בחורותיו בעוד כחו עליו ויתגבר על יצרו אכן כל תשובה מועילה כמו שנאמר |תהלים צ ג| "תשב אנוש עד דכא ותאמר שובו בני אדם" ואמרו רבותינו זכרונם לברכה |ירושלמי חגיגה פרק ב הלכה א| עד דכדוכה של נפש
עתה נבאר עיקרי התשובה העיקר הראשון
<h3>י</h3>
החרטה יבין לבבו כי רע ומר עזבו את ה' וישיב אל לבו כי יש עונש ונקם ושלם על העון כענין שנאמר |דברים לב לה| "לי נקם ושלם" ונאמר |איוב יט כט| "גורו לכם מפני חרב כי חמה עונות חרב" ויתחרט על מעשיו הרעים ויאמר בלבבו מה עשיתי איך לא היה פחד אלקים לנגד עיני ולא יגורתי מתוכחות על עון ומן השפטים הרעים כי רבים מכאובים לרשע לא חמלתי על גופי ולא חסה עיני עליו משחתו מפני הנאת רגע אחד ונמשלתי לאיש שיגזול ויחמוס ויאכל וישבע ויודע כי אחרי אכלו ואחרי שתו יגרס השופט בחצץ שניו כענין שנאמר |משלי כ יז| "ערב לאיש לחם שקר ואחר ימלא פיהו חצץ" ורעה מזאת כי הייתי על הנפש היקרה אכזרי ונטמאה בגלולי יצרי ומה הועילה בכל קניניה אם רעה בעיני אדוניה ואיך החלפתי בעולם חולף עולם עומד לעד לעולם איך נמשלתי כבהמות נדמיתי והלכתי אחרי יצרי כסוס כפרד אין הבין ותעיתי מדרך השכל והנה הבורא נפח באפי נשמת חיים חכמת לב וטובת שכל להכירו וליראה מלפניו ולמשול בגוף וכל תולדותיו כאשר המשילה על שאר בעלי חיים שאינם מדברים מאשר יקרה בעיניו נכבדה ואחרי אשר בעבור זאת נבראתי ויהי בי הפך מזה למה לי חיים כענין שנאמר |משלי כא טז| "אדם תועה מדרך השכל בקהל רפאים ינוח" ועוד כי כמשפט הבהמה לא עשיתי אבל שפלתי ממנה כי ידע שור קונהו וחמור אבוס בעליו ואני לא ידעתי ולא התבוננתי ושלחתי נפשי לחפשי מאדוניה וטעמתי צופי ונשיתי סופי וגזלתי וחמסתי ועל דל בוססתי ולא זכרתי יום המות אשר לא ישאיר לפני נשמתי בלתי אם גויתי ואדמתי והענין הזה אשר בארנו הוא אשר דבר ירמיה עליו השלום |ירמיה ח ו| "אין איש נחם על רעתו לאמר מה עשיתי"
העיקר השני
<h3>יא</h3>
עזיבת החטא כי יעזוב דרכיו הרעים ויגמור בכל לבבו כי לא יוסיף לשוב בדרך הזה עוד ואם און פעל לא יוסיף כענין שנאמר |יחזקאל לג יא| "שובו שובו מדרכיכם הרעים" ונאמר |ישעיה נה ז| "יעזוב רשע דרכו"
ודע כי מי אשר חטא על דרך מקרה כי התאוה תאוה ויחזק עליו יצרו ויתקפהו ולא נחלצו רעיוניו וחושיו בפגעו בו ולא מהרו לגעור בים התאוה ויחרב על כן יגורהו היצר בחרמיו ונפל במכמוריו לפי שעתו ועתו בהיות רוח היצר רע מבעתו ולא מאשר חפצו ורצונו למצוא עונו ולעשות כמוהו אחרי זאת ראשית תשובת האיש הזה החרטה ולשים יגון בלבו על חטאתו ולהיות נפש נענה ומרה כלענה אחרי כן יוסיף בכל יום יראת ה' בנפשו ויתן חתת אלקים בלבבו בכל עת עד אשר יהיה נכון לבו בטוח בה' כי אם יוסיף יעבור בו היצר ויפגשהו כפעם בפעם ורבה עליו תאותו כמשפט הראשון לא יהיה נפתה לבו עליו ויעזוב דרכו כמו שנאמר |משלי כח יג| "ומודה ועוזב ירוחם" הזכיר תחלה "ומודה" על החרטה והוידוי ואחר כך "ועוזב"
אך האיש המתיצב על דרך לא טובה תמיד וגבר על חטאיו דורך בכל יום ושונה באולתו ושב במרוצתו גם פעמים רבות וכל עת אוהב הרע ומכשול עונו ישים נוכח פניו רוצה לומר התאוה והיצר וחפצו ומגמתו אשר לא יבצר ממנו כל אשר יזם לעשות ראשית תשובת האיש הזה לעזוב דרכו ומחשבתו הרעה ולהסכים לקיים ולקבל עליו לבל יוסיף לחטוא אחרי כן יתחרט על עלילותיו הנשחתות ויתודה לשוב אל ה' כמו שנאמר |ישעיה נה ז| "יעזוב רשע דרכו ואיש און מחשבותיו וישוב אל ה' וירחמהו" והמשל בזה למי שאוחז השרץ ובא לטבול ולהטהר כי יניח השרץ תחלה ואחרי כן יטבול ויטהר וכל זמן שהשרץ בידו עוד טומאתו בו ואין הטבילה מועילה והנה עזיבת מחשבת החטא היא השלכת השרץ והחרטה מאשר חטא והודוי והתפלה במקום הטבילה
והיה כי יבואו יסורים ומכאובים על הרשע אשר תמיד כל זממיו להתהלך באשמיו יווסר בתחלה וישוב מחשבתו הרעה אשר חשב ויכרית מעבדיו מידיו והמשל בזה לעגל אשר יכוהו במלמד הבקר לכוון תלמיו כן המתיצב על דרך לא טובה יקח המוסר תחלה לעזוב דרכי מות ללכת דרך ישר כמו שנאמר |ירמיה לא יז| "שמוע שמעתי אפרים מתנודד יסרתני ואוסר כעגל לא למד"
עוד נאמר אחריו |ירמיה לא יח| "כי אחרי שובי נחמתי" רוצה לומר כי אחרי אשר יסרתני ואוסר ושבתי מדרכי הרעה נחמתי אחרי כן ואתחרט על מה שעבר מדברי עונותי והנה נתבאר לך מזה כל הענין אשר בארנו
העיקר השלישי
<h3>יב</h3>
היגון ישתונן כליותיו ויחשוב כמה רבה רעת מי שהמרה את יוצרו ויגדיל יגון בלבבו וסער מתחולל ברעיוניו ויאנח במרירות לב כי יתכן שיתחרט וירע בעיניו על חטאתו אשר חטא ולא השלים חקו בזה כי גם הפסד דינר או איסר קשה בעיני האדם אך אם אבד עשרו בענין רע ויצא נקי מנכסיו נפשו עליו תאבל ותכבד אנחתו ונפשו מרה לו וכן על צרות רעות ורבות כאבו נצח ויגון בלבבו יומם ויותר מהמה ראוי שיצטער ויאנח מי שהמרה את השם יתברך והשחית והתעיב עלילה לפניו ולא זכר יוצרו אשר בראו יש מאין וחסד עשה עמו וידו תנחהו בכל עת ונוצר נפשו בכל רגע ואיך מלאו לבו להכעיס לפניו ואיך טח מראות עיני החוטא מהשכיל לבבו והמשכיל אשר נפקחו עיניו יוחקו הדברים האלה בלבבו ויבואו חדרי רוחו
<h3>יג</h3>
ומדרגות התשובה ומעלותיה לפי גודל המרירות ועוצם היגון
והיא התשובה אשר תבא מדרך טוהר הנפש וזכות שכלה כי לפי שכלו וכפי אשר תפקח עיניו ירבו ויעצמו במאד מאד יגוניו ברעיוניו על רוב עוניו כמו שנאמר |ישעיה נז טז| "כי לא לעולם אריב ולא לנצח אקצוף כי רוח מלפני יעטוף ונשמות אני עשיתי" ביאורו כאשר יעטוף ויצטער הרוח שהוא מלפני כי הוא מן העליונים ויעטפו נשמות אשר אני עשיתי לא אריב עוד ולא אקצוף כי איך לא אחון וארחם על נפש יקרה אשר הוא מלפני ונשמות אני עשיתי על כן יקל העון כפי אשר תכבד העבודה והאנחה עליו כי היגון יבא מאת טוהר הנשמה העליונה ונרצתה בזה יותר מאשר תרצה ברוב יסורי הגוף ומכאוביו והמשל בזה כי המלך יחמול על חניכיו ילידי ביתו הקרובים אליו והם מאצילי ארץ הנכבדים ויתן להם חנינה יותר מחמלתו על הרחוקים והפחותים ואמר "ונשמות אני עשיתי" לקרבתן אל העליונים אף על פי שהגוף והכל מעשי ידיו וכמוהו |שמות לב טז| "והלוחות מעשה אלקים המה" ועוד אמרו רבותינו זכרונם לברכה |נדה לא א| שלושה שותפים יש באדם אביו ואמו והקדוש ברוך הוא ולפי שאין לאב ולאם שותפות בנשמה על כן אמר "ונשמות אני עשיתי" ואמרו "ונשמות אני עשיתי" יורה על אמרו "כי רוח מלפני" כי ענינו כאשר בארנו
<h3>יד</h3>
ואמר דוד המלך עליו השלום |תהלים לח י| "ה' נגדך כל תאותי ואנחתי ממך לא נסתרה" ביאורו גלויה לפניך כל תאותי כי איננה זולתי לעבודתיך ואתה יודע אנחתי כי איננה על עסקי עולם והדברים הכלים זולתי על חטאי ועל קוצר ידי בעבודתך
ואמר אחד מן המתנפלים בחין ערכו אנחתי מפחדך הרחיקה ממני האנחות דאגתי מקוצר ידי בעבודתך הרחיקה ממני הדאגות
העיקר הרביעי
<h3>טו</h3>
הצער במעשה כמו שנאמר |יואל ב יב| וגם עתה נאם ה' שובו עדי בכל לבבכם ובצום ובבכי ובמספד ואמרו זכרונם לברכה |ירושלמי ברכות פ"א ה"ה| הלב והעינים שני סרסורי החטא וכן כתוב |במדבר טו לט| ולא תתורו אחרי לבבכם ואחרי עיניכם לכן בזאת יכופר עון הסרסורים במדת תשובתם כנגד מדת משובתם כי יתכפר עון לבב החטאים במרירותם ואנחותם בשבר אשר הם שוברים אותו כמו שכתוב |ישעיה נז טז| כי רוח מלפני יעטוף ונאמר |תהלים נא יט| לב נשבר ונדכה אלקים לא תבזה
והמשל על זה מן הכלים הטמאים אשר נשברו מטומאתם טהרו כמו שנאמר |ויקרא יא לה| תנור וכירים יתץ ועון העינים יכפר בדמעות כמו שנאמר |תהלים קיט קלו| פלגי מים ירדו עיני על לא שמרו תורתך לא אמר "על לא שמרתי תורתך" אבל אמר "לא שמרו" כי המה סבבו החטא על כן הורדתי פלגי מים
העיקר החמישי
<h3>טז</h3>
הדאגה כי ידאג ויפחד מעונש עונותיו כי יש עונות שהתשובה תולה כפרתם ויסורים ממרקים כמו שנאמר |תהלים לח יט| כי עוני אגיד אדאג מחטאתי וענין היגון על שעבר וענין הדאגה על העתיד ועוד שנית ידאג אולי הוא מקצר בחובת התשובה בצער ובמרירות ובצום ובבכי וגם כי הרבה צער והרבה בכה יזחל ויירא אולי לעמת זה הרבה אשמה ולא השלים חוקו את כל ענותו ואשר יבכה בצום נפשו ומי שהתבונן בגודל עבודת הבורא על יצוריו וכי אין קץ לרעת הממרה את פיו כל אשר יוסיף בעבודה ובדרכי התשובה הלא מצער היא והנה למעט בעיניו ואמר שלמה המלך עליו השלום |משלי יד טז| חכם ירא וסר מרע ובאורו החכם אף על פי שהוא סר מרע בכל מאמצי כחו יירא ויזחל אולי לא כלה חוקו ולא נזהר כדת מה לעשות וכמוהו |שם כח ו| מעקש דרכים והוא עשיר אף על פי שהוא עשיר וכן אמרו רבותינו זכרונם לברכה |תנחומא א לך טו| אל תפרש "חכם ירא וסר מרע" אלא "חכם סר מרע וירא" וסוף הפסוק מוכיח עליו וכסיל מתעבר ובוטח אמר על מדות הכסיל שהוא בהפך ממדת החכם כי הכסיל "מתעבר" ועם כל זאת "בוטח" שלא יקרהו עון ונזק ובעל הכעס עלול לפשעים ומופקר לנזקים שנאמר |משלי כט כב| ובעל חמה רב פשע ונאמר |שם כה כח| עיר פרוצה אין חומה איש אשר אין מעצר לרוחו
<h3>יז</h3>
ועוד ידאג בעל תשובה פן יתגבר עליו יצרו כמו שאמרו רבותינו זכרונם לברכה |אבות ב ד| אל תאמין בעצמך עד יום מותך כל שכן האיש אשר נצחו לבו כבר כי ראוי להשמר מן היצר האורב בכל עת ולהוסיף בנפשו יראת השם יום יום ותהיה לו למעוז בעבור עליו כל משברי היצר המתחדש לעתיד
<h3>יח</h3>
ודבר שלמה עליו השלום על דבר התשובה ופרט בו הענין הזה ופתח פתח דבריו ואמר |משלי כח יב| בעלוץ צדיקים רבה תפארת ובקום רשעים יחופש אדם פרוש הצדיקים מפארים ומכבדים בני אדם על כל מעלה טובה הנמצאת בהם ורשעים מחפשים מומי בני אדם ושגיאותם להשפילם ואף על פי שכבר הזניחו המעשים ההם וחזרו בתשובה אחר כך אמר |שם פסוק יג| מכסה פשעיו לא יצליח ומודה ועוזב ירוחם כי אף על פי שאין לבעל תשובה לגלות עונותיו לבני אדם כמו שיש להבין ממה שאמר "ובקום רשעים יחופש אדם" אבל חייב להתודות עליהם כענין שנאמר |תהלים לב ה| חטאתי אודיעך ועוני לא כסיתי ונאמר |ירמיה ב לה| הנני נשפט אותך על אמרך לא חטאתי וחכמי ישראל זכרונם לברכה פרשו |יומא פו ב| פעמים שהמכסה פשעיו לא יצליח כמו בעבירות שבין אדם לחברו כי אין לו כפרה עד אשר ישיב הגזלה והחמס והעושק ועד אשר יבקש מחילה מאשר הציק לו או הלבין פניו או ספר עליו לשון הרע או בעבירות שבין אדם למקום שנתפרסמו לבני אדם כי העושה עבירות בפרהסיא מחלל את השם וחייב להתאונן ולהתאבל עליהם לפני בני אדם לקדש את השם וזהו שכתוב |ירמיה לא יח| כי אחרי שובי נחמתי ואחרי הודעי ספקתי על ירך ענין "נחמתי" החרטה והצער כי עיקר התשובה במרירות הלב כאשר בארנו "ואחרי הודעי ספקתי על ירך" אחרי שנודעתי לבני אדם והתפרסמו עונותי התאבלתי במעשים נראים לבני אדם כמו ספוק אל ירך |יחזקאל כא יז| ונאמר |איוב לג כז| ישור על אנשים ויאמר חטאתי וישר העויתי
<h3>יט</h3>
"ומודה ועוזב ירוחם" פירוש אף על פי כי יסודות התשובה שלשה החרטה והוידוי ועזיבת החטא החרטה והוידוי בכלל "מודה" כי המתודה מתחרט ואין תשובה פחותה משלשה אלה כי המתחרט ומתודה ואיננו עוזב החטא דומה למי שטובל ושרץ בידו שלא עלתה לו טבילה אכן מודה ועוזב ירוחם כי הוא בעל התשובה אף על פי שיש לתשובה מדרגות רבות כאשר בארנו
<h3>כ</h3>
אמר אחרי כן |משלי כח יד| אשרי אדם מפחד תמיד ומקשה לבו יפול ברעה פירוש אף על פי שהוא מודה ועוזב יש עליו לפחד תמיד אולי לא השלים חוק התשובה כי צריכה למדרגות רבות
ויוסיף אומץ בכל יום להשיג המדרגות גם יפחד אולי יתחדש עליו יצרו וישמר ממנו בכל עת ויוסיף יראת השם בנפשו תמיד ויתפלל תמיד אל השם לעזרו אל התשובה ולהצילו מיצרו
"ומקשה לבו יפול ברעה" האומר בלבו השלמתי חוק תשובתי
ואיננו משתדל תמיד להשיג מדרגות התשובה ולהוסיף בנפשו יראה יענש על זה כי הוא רם לבב ואיננו מכיר מגרעת נפשו וגם איננו מכיר גודל חיובו להכשיר דרכיו ביתרון הכשר לפני השם גם איננו נשמר מיצרו האורב לו תמיד על כן יפול ביד יצרו
העיקר הששי
<h3>כא</h3>
הבושה כענין שנאמר |ירמיה לא יח| בושתי וגם נכלמתי כי נשאתי חרפת נעורי והנה החוטא יבוש מאד לעבור עבירות לפני בני אדם ויכלם אם ירגישו ויכירו בעבירותיו ואיך לא יבוש מן הבורא יתברך ואין זה כי אם לפי היות השם יתברך רחוק מכליותיו על כן יבוש מן הנבראים ולא יבוש מן הבורא יתברך
ואמרו רבותינו זכרונם לברכה |ברכות כ"ח ב| כי בשעת פטירת רבן יוחנן בן זכאי אמרו לו תלמידיו רבנו ברכנו אמר להם יהי רצון שיהא מורא שמים עליכם כמורא בשר ודם אמרו לו רבנו עד כאן ולא יותר אמר להם הלואי תדעו שהרי אדם עובר עבירה בסתר ואומר הלואי לא יראני האדם
<h3>כב</h3>
והמדרגה העליונה בזה שיכלם האדם על עונותיו מלפני השם יתברך וענין ההכלמה ההרגשה בבושה והשתנות זיו פניו כענין שנאמר |תהלים סט ח| כסתה כלמה פני ובכל מקום תראה הכלמה נזכרת אחר הבושה כי היא יתרה מן הבושה בושו והכלמו |יחזקאל לו לב| בשתי וגם נכלמתי |ירמיה לא יח|
ובראות החוטא כי השם יתברך מעביר עונו ומאריך לו ואיננו נפרע ממנו ולא כחטאיו עשה לו ולא כעוונותיו גמל עליו יוסיף בושה בלבבו כי הלוא החוטא למלך בשר ודם ובוגד בו והוא מכפר לו יבוש ממנו וכן כתיב |יחזקאל טז סג| למען תזכרי ובושת ולא יהיה לך עוד פתחון פה מפני כלמתך בכפרי לך לכל אשר עשית
ואמרו רבותינו זכרונם לברכה |ברכות יב ב| העושה דבר עבירה ומתבייש ממנו מוחלים לו על כל עונותיו וכן מצינו בשאול שאמר |ש"א כח טו| ולא ענני עוד גם ביד הנביאים גם בחלומות ולא הזכיר אורים ותומים כי נתבייש להזכירם מפני שהרג אנשי נוב עיר הכהנים ואמר לו שמואל |שם פסוק יט| ומחר אתה ובניך עמי עמי במחיצתי וישיג אדם מדרגת הבושה בהתבודד לחשוב בגדולת השם וכמה רבה רעת הממרה את פיו ובזכרו תמיד כי השם רואה מעשיו ובוחן כליותיו וצופה מחשבותיו
העיקר השביעי
<h3>כג</h3>
הכניעה בכל לב והשפלות כי המכיר את בוראו ידע כמה העובר על דבריו שח ושפל ונגרע מערכו כענין שנאמר |תהלים טו ד| נבזה בעיניו נמאס ונאמר |איוב טו טז| אף כי נתעב ונאלח איש שותה כמים עולה |ירמיה ו ל| כסף נמאס קראו להם על כן יכנע ויהי שפל בעיניו ודוד עליו השלום בהתודותו על חטאו בבוא אליו נתן הנביא אמר בסוף דבריו |תהלים נא יט| זבחי אלקים רוח נשברה לב נשבר ונדכה אלקים לא תבזה "רוח נשברה" רוח נמוכה למדנו מזה כי ההכנעה מעיקרי התשובה כי המזמור הזה יסוד מוסד לעיקרי התשובה ובהכנעה יתרצה האדם אל השם שנאמר |ישעיה סו ב| ואל זה אביט אל עני ונכה רוח ונאמר בענין התשובה |שם נז יד טו| ואמר סלו סלו פנו דרך הרימו מכשול מדרך עמי כי כה אמר רם ונשא שוכן עד וקדוש שמו מרום וקדוש אשכון ואת דכא ושפל רוח להחיות רוח שפלים ולהחיות לב נדכאים למדנו כי ההכנעה מעיקרי התשובה וכן שאר כל הפרשה מדברת על בעלי התשובה כי לא לעולם אריב ולא לנצח אקצוף כי רוח מלפני יעטוף וגו' בעון בצעו קצפתי וגו' דרכיו ראיתי וארפאהו ואנחהו |פסוקים טז יח| פירוש "דרכיו ראיתי" בהכנעה כמו שאמר "ואת דכא ושפל רוח" ובמרירות הלב כמו שאמר "כי רוח מלפני יעטוף" "וארפאהו" כי אסלח לעונו כמו |הושע יד ה| ארפא משובתם |ישעיה ו י| ושב ורפא לו "ואנחהו" אעזרהו על עזיבת החטא ואגבירהו על יצרו
<h3>כד</h3>
ודע כי מעלות ההכנעה רבות כאשר יתבאר בשערי הענוה בעזרת ה' והמדרגה העליונה בהכנעה המחוייבת מדרך התשובה שיגדיל ויאדיר עבודת השם ולא יחזיק טובה לעצמו כי יקטן הכל בעיניו כנגד מה שהוא חייב בעבודת השם על כן יכנע ויעבוד בהצנע ולא יחמוד כבוד על מעשיו הנכבדים ולא יבקש תפארת אדם על פעליו המפוארים ויסתירם מדעתם כפי היכולת
<h3>כה</h3>
ובא הענין הזה על עיקר התשובה מבואר בדברי הנביא עליו השלום שנאמר |מיכה ו ו| במה אקדם ה' אכף לאלקי מרום
פירוש במה אקדם ה' על רוב חסדיו כי הזכיר למעלה בפרשה מחסדי השם יתברך ובמה אכף לאלקי מרום על רוב חטאי והזכיר "אלקי מרום" להורות ולהודיע כמה ראוי אשר יכף ויכנע מי שהמרה רם על הכל ובאר הענין אחרי כן האקדמנו בעולות בעגלים בני שנה הירצה ה' באלפי אילים ברבבות נחלי שמן אשר אקדמנו בהם על רוב חסדיו האתן בכורי פשעי בא הענין על מה שאמר "אכף לאלקי מרום" ואמר "האתן בכורי פשעי" להראות כניעתי וכפיפתי על רוב חטאי כי אני מכיר עוצם פשעי כי ראוי לתת בכורי קרבן בעבור פשעי כי רב מאד וכי עצום פרי בטני חטאת נפשי הזכיר על הפשע "בכורי" ועל החטאת "פרי בטני" כי הפשע הוא המרד כאשר אמרו רבותינו זכרונם לברכה |יומא לו ב| והוא יותר מן החטא והיתה התשובה |מיכה שם פסוק ח| הגיד לך אדם מה טוב ומה ה' דורש ממך כי אם עשות משפט ואהבת חסד כי זה נבחר מן העולות והמנחות לקדם בו את ה' על חסדיו והצנע לכת עם אלקיך זה עיקר כניעתך לעבוד את ה' בהצנע לכת כי זה יורה על כניעתך שלא תחמוד כבוד על מעשיך הנכבדים אף כי על המעלות אשר לא יחפוץ בהם היוצר את יצוריו כי אין להתהלל בהם כמו העושר והגבורה ומיני החכמות זולתי השכל וידוע את השם יתברך כמו שנאמר |ירמיה ט כב כג| אל יתהלל חכם בחכמתו ואל יתהלל הגבור בגבורתו אל יתהלל עשיר בעשרו כי אם בזאת יתהלל המתהלל השכל וידוע אותי
<h3>כו</h3>
עוד נתחייב בעל התשובה על הכניעה מפני שהוא חייב להסיר מנפשו המדות שגורמות לחטא ומעוללות הפשעים
<h3>כז</h3>
והגאוה מסבבת כמה עבירות ומגברת יצר לב האדם עליו שנאמר |דברים ח יד| ורם לבבך ושכחת את ה' אלקיך ונאמר |משלי כא ד| רום עינים ורחב לב נר רשעים חטאת פירוש הגאוה ניר הרשעים כי ממנה יפרו חטאים כאשר נאמר ורם לבבך ושכחת ונאמר |תהלים י ב| בגאות רשע ידלק עני ונאמר |שם לא יט| הדוברות על צדיק עתק בגאוה ונאמר |יחזקאל לב כד| אשר נתנו חתיתם בארץ חיים וכמו שעושים בני אדם ניר בשדה כדי לפרות בו הזרע ולאסוף רוב תבואות כן עושים הרשעים את הגאוה ניר בלבבם וזורעים בו המחשבות הרעות להוליד ולהצמיח העבירות שהם פרי מחשבותם ועל דרך המשל כמו שאמר הנביא |הושע י ד| ופרח כראש משפט וגו' ומה שאמר "חטאת" פירוש ניר רשעים ניר חטאת וכולל חטאים רבים כמו |ירמיה יז א| חטאת יהודה או יהיה פירושו וחטאת כמו |חבקוק ג יא| שמש ירח והטעם מלבד כי הגאוה גורמת חטאים המדה עצמה חטאת כמו שנאמר |משלי טז ה| תועבת ה' כל גבה לב ובעל הגאוה נמסר ביד יצרו כי אין עזר השם עמו אחרי אשר הוא תועבת ה'
<h3>כח</h3>
ועוד חייב בעל התשובה להכנע ולקיים עליו להתנהג על הדרך שאמרו רבותינו זכרונם לברכה |אבות ד י| והוי שפל רוח בפני כל אדם וישיג מזה שלא יכעוס ולא יקפיד על חבריו וגם לכל הדברים אשר ישמע יתן אל לבו להעביר על מדותיו ומעבירים מזה להתכפר על עונותיו כמו שאמרו רבותינו זכרונם לברכה |ר"ה יז א| המעביר על מדותיו מעבירים לו על כל פשעיו מדה כנגד מדה וזה פתח תקוה נכבד מאד ונאמר |איכה ג כט ל| יתן בעפר פיהו אולי יש תקוה יתן למכהו לחי ישבע בחרפה
העיקר השמיני
<h3>כט</h3>
ההכנעה במעשה שיתנהג במענה רך כענין שנאמר |משלי טו א| מענה רך ישיב חמה בקול נמוך כי זה מדרך השפלות כמו שנאמר |ישעיה כט ד| ושפלת מארץ תדברי ומעפר תשח אמרתך בהפך ממה שנאמר על העשיר בעל הגאוה |משלי יח כג| ועשיר יענה עזות ולא יתעסק בנוי המלבושים והתכשיטים כמו שנאמר |שמות לג ה| ועתה הורד עדיך מעליך ונאמר באחאב |מ"א כא כז| ויצום וישכב בשק ויהלך אט ואמר השם יתברך על זה |שם פסוק כט| הראית כי נכנע אחאב וענין "ויהלך אט" בהפך מדרך המלכים שהם מהלכים ברב חיל וקול המלה ויהיו תמיד עיניו שחות כענין שנאמר |איוב כב כט| ושח עינים יושיע וסימני ההכנעה כמו מענה רך וקול הנמוך ושחות העין יזכירוהו להכניע את לבו
העיקר התשיעי
<h3>ל</h3>
שבירת התאוה הגשמית ישיב אל לבו כי התאוה עוללה לנפשו לחטוא ולמשוך העון בחבלי השוא ויעשה גדר לשמור את דרך התשובה יפרוש מן התענוגים ולא ימשך אחר תאותו גם בדברים המותרים ויתנהג בדרכי הפרישות ולא יאכל רק לשובע נפשו וקיום גופו כענין שנאמר |משלי יג כה| צדיק אוכל לשובע נפשו ואל יגש אל אשה רק לקיים מצות פריה ורביה או למצות עונה כי כל זמן שהאדם הולך אחרי התאוה נמשך אחרי תולדות החומר וירחק מדרך הנפש המשכלת ואז יתגבר יצרו עליו כענין שנאמר |דברים לב טו| וישמן ישורון ויבעט ונאמר |שם ח יב יד| פן תאכל ושבעת וגו' ורם לבבך ונאמר |משלי ל ט| פן אשבע וכחשתי ואמרו רבותינו זכרונם לברכה |סוכה נב ב| אבר קטן יש באדם משביעו רעב מרעיבו שבע
<h3>לא</h3>
והנה התאוה הנתונה בלב אדם שורש כל הפעולות לכן אם יתקן התאוות תחת אשר כל האיברים ישרתום ימשכם אחרי השכל וילוו עליו וישרתוהו יכשרו כל הפעלים שנאמר |משלי כא ח| וזך ישר פעלו |ונראה לי שמפרש הפסוק "וזך" רוצה לומר שהוא זך מן התאוות "ישר פעלו" כל מעשיו בחזקת מתוקנים וישרים והוא דבר הלמד מענינו שכתוב אחריו ההפך |שם פסוק י| נפש רשע אותה רע לא יחון בעיניו רעהו | ונאמר |שם יג יט| תאוה נהיה תערב לנפש ותועבת כסילים סור מרע "נהיה" כמו נשברה מלשון |דניאל ח כז| נהייתי ונחליתי אמר כי כאשר ישבר אדם תאותו גם בדברים המותרים בזה תצליח הנפש והמדה הזאת תערב לה כי ירים השכל ידו וגבר ותועבת כסילים סור מרע הכסילים אשר אינם שוברים תאותם ורודפים תמיד תענוגות בני אדם כי תפגע תאותם בדרך חטא וכל דבר רע לא יסורו ממנו ונקראו כסילים על רדיפת התענוגים כמו שנאמר |משלי כא כ| וכסיל אדם יבלענו ונאמר |ישעיה ה יא יב| הוי משכימי בבקר שכר ירדופו וגו' והיה כנור ונבל וגו' ואת פעל ה' לא יביטו ונאמר |משלי יג כה| ובטן רשעים תחסר ונאמר |מלאכי ב ג| וזריתי פרש על פניכם פרש חגיכם ואמרו רבותינו זכרונם לברכה |שבת קנא ב| אלו בני אדם שכל ימיהם כחגים
ונאמר |משלי יח א| לתאוה יבקש נפרד בכל תושיה יתגלע פירוש מי שמבקש ללכת אחר תאותו ורצונו נפרד מכל חבר ועמית כי ירחקו ממנו אוהב ורע כי תאות בני אדם ומדותם חלוקות אין רצונו של זה כרצונו של זה אכן אם ילך בדרך השכל אז יתחברו לו החברים ויהיו אוהביו רבים ואמרו במוסר מי שהוא רוצה את מדותיו רבו הקופצים עליו ויש לפרש על הענין הזה בעצמו "לתאוה יבקש נפרד" איש נפרד מכל אח וחבר לתאוה הוא מבקש ובעבור שמבקש ללכת אחר רצונו למען זאת מרעהו רחקו ממנו כענין ודל מרעהו יפרד |משלי יט ד| "בכל תושיה יתגלע" ההולך אחר תאותו לא בדבר אחד יחטא בלבד אך בכל זאת שבתורה יתגלע כי יעבור על כולנה לשון |שם כ ג| וכל אויל יתגלע
<h3>לב</h3>
ועוד תמצא לו תועלת בשברו התאוה הגשמית כי אם תשאלנו תאותו דבר בליעל ועבירה ידבר אל לבו הן בהיתר לא אמלא תאותי ואיך אשלח ידי באיסור
<h3>לג</h3>
ועוד תמצא בשבירת התאוה תועלת רבה ועצומה כי יגלה בצדק לבבו וטוב חפצו לתשובה כי הוא מואס הטבע אשר גרם לו החטא ובזה יתרצה אל השם יתברך וימצא חן בעיניו וכן כתוב |תהלים נא יט| זבחי אלוקים רוח נשברה לב נשבר ונדכה אלקים לא תבזה "רוח נשברה" היא הרוח הנמוכה והנכנעה ו"לב נשבר" על שבירת התאוה הגשמית כי התאוה נתונה בלב כמו שנאמר |שם כא ג| תאות לבו נתתה לו ובמזמור התשובה נאמר הקרא הזה ובאמרו "לב נשבר ונדכה אלקים לא תבזה" למדנו מזה כי בעל התשובה מתרצה אל השם בשבירת התאוה הגשמית וכי זה מעיקרי התשובה ועוד נאמר בענין התשובה |ישעיה נז טו| להחיות רוח שפלים ולהחיות לב נדכאים
<h3>לד</h3>
ואמרו רבותינו זכרונם לברכה |אבות ה יט| כל מי שיש בו שלש מדות הללו הוא מתלמידיו של אברהם אבינו עין טובה ורוח נמוכה ונפש שפלה ענין נפש שפלה שאינו הולך אחר התאוה הגשמית גם בדברים המותרים כמו שמצינו שאמר אברהם |בראשית יב יא| הנה נא ידעתי כי אשה יפת מראה את שלא נסתכל בה עד היום ההוא להתבונן על תכונת יפיה ואמרו רבותינו זכרונם לברכה |ירושלמי סנהדרין פ"ב ה"ג| במה שכתוב |ש"ב כ ג| ותהיינה צרורות עד יום מותן אלמנות חיות בכל יום היה דוד מצוה להיטיב את ראשן ונותן תמרוקים לקשטן כדי להציק לתאותו ולהכניעה כאשר יכבוש יצרו מהן למען יתכפר לו על דבר בת שבע
העיקר העשירי
<h3>לה</h3>
להיטיב פעליו בדבר אשר זדה עליו אם הסתכל בעריות יתנהג בשחות העינים אם חטא בלשון הרע יעסוק בתורה ובכל האברים אשר חטא ישתדל לקיים בהם המצוות וכן אמרו רבותינו זכרונם לברכה |שמות רבה כג ג| הצדיקים באותו דבר שחוטאים בו הם מתרצים עוד אמרו |ויקרא רבה כא ד| אם עשית חבילות של עברות עשה כנגדן חבילות של מצוות רגלים ממהרות לרוץ לרעה יהיו רצות לדבר מצוה לשון שקר אמת יהגה חכו ופיו יפתח בחכמה ותורת חסד על לשונו ידים שופכות דם פתוח יפתח את ידו לאחיו לענייו עינים רמות יהיה דכא ושח עינים לב חורש מחשבות און בלבו יצפון אמרי התורה ויהי הגות לבו תבונות משלח מדנים בין אחים יבקש שלום וירדפהו
העיקר האחד עשר
<h3>לו</h3>
חפוש דרכיו כענין שנאמר |איכה ג מ| נחפשה דרכינו ונחקורה ונשובה עד ה' ויעשה כן לשלשה דברים האחד למען יזכור כל הדברים שחטא עליהם ויתודה על כולם כי הוידוי מעיקרי הכפרה השני למען ידע כמה לו עונות וחטאות ויוסיף להכנע והשלישי כי אף על פי שהוא מקבל עליו לעזוב כל חטא צריך שידע הדברים שחטא עליהם כדי לעשות בהם גדרים ולהשמר מאד לנפשו בהם ממארב היצר כי נפשו עלולה בהם אחרי אשר נקלו בעיניו ושלט יצרו בהם והנה נפשו חולה מהמעשים ההם והחולה כאשר יחל להבריא צריך להזהר מהרבה ענינים שלא יחזירוהו לחליו
העיקר השנים עשר
<h3>לז</h3>
צריך שיחקור וידע ויכיר גודל העונש לכל אחד מעונותיו באיזה מהם יש מלקות ובאיזה יש חייבי כריתות ובאיזה יש חייבי מיתות בית דין למען ידע גודל עונו בהתודותו וימרר בבכי על אשר הכעיס תמרורים ולמען יוסיף להכנע ולמען יפחד מעונותיו כי העבירות החמורות תשובה תולה כפרתן ויסורים ממרקים וכן כתוב |ירמיה ב כג| ראי דרכך בגיא דעי מה עשית ויתבאר העיקר הזה בשער השלישי
העיקר השלושה עשר
<h3>לח</h3>
להיות העבירות הקלות חמורות בעיניו לארבעה פנים האחד כי אין לו להביט לקטנות העברה אבל יביט לגדולת מי שהזהיר עליה והשני כי היצר שולט בעבירות הקלות ואולי תהיה זאת סבה להתמיד בהן ואז יחשבו גם הן כחמורות בהצטרף עונש כל פעם ומשלו על זה מחוט של משי שהוא נרפה וחלוש וכאשר יכפלו אותו כפלים רבים יעשה עבות חזקה השלישי כי בהתמדתו על העבירה נעשית לו כהיתר ויפרוק עולה מעליו ולא ישתמר ממנה ויחשב עם פורקי עול וכופרים ומשומדים לדבר אחד והרביעי כי אם נצחו היצר בדבר קטן ינצחהו מחר בדבר גדול כמו שאמרו רבותינו זכרונם לברכה |שבת קה ב| כל המשבר כלים בחמתו יהי בעיניך כאילו עובד עבודה זרה שכך דרכו של יצר הרע היום אומר לו עשה כך ולמחר אומר לו לך עבוד עבודה זרה ונאמר |בראשית ד ז| הלוא אם תיטיב שאת פירוש למה נפלו פניך הלוא אם תיטיב מעשיך ותשוב אלי שאת פירוש תשא פניך מלשון כי אז תשא פניך ממום |איוב יא טו| ויש לפרשו מלשון סליחה ואם לא תיטיב לפתח חטאת רובץ אם לא תשוב מאשר חטאת לא העון אשר בידך לבדו ילין אתך כי היצר רובץ לפתח להחטיא אותך בכל אשר תלך ונוצח אותך תמיד אחרי אשר נצח אותך ויקוש לך וגם נלכדת ולא שבת ואליך תשוקתו להדיחך ואורב לך בכל עת ואתה תמשל בו אם תרצה להתגבר עליו על כן תענש על החטא אחרי אשר נתתי לפניך היכולת לכבוש את יצרך
<h3>לט</h3>
ואמר שלמה עליו השלום |משלי יג יג| בז לדבר יחבל לו וירא מצוה הוא ישולם אמר זה על הבז לעבירות הקלות כי יחבל לו מן הפנים אשר זכרנו וירא מצוה שהוא ירא לבטל מצוה כאשר יירא מעבירה חמורה הוא ישולם הוא מתעתד אל הגמול השלם
ואמרו רבותינו זכרונם לברכה |אבות ב א| והוי זהיר במצוה קלה כבחמורה ועוד אמרו |שם ד ב| שמצוה גוררת מצוה ועבירה גוררת עבירה ששכר מצוה מצוה ושכר עבירה עבירה
העיקר הארבעה עשר
<h3>מ</h3>
הוידוי שנאמר |ויקרא ה ה| והתודה אשר חטא עליה ויש עליו להזכיר עונותיו ועונות אבותיו כי היה נענש עליהם באחזו מעשי אבותיו בידו וכן כתוב |שם כו מ| והתודו את עונם ואת עון אבותם
העיקר החמשה עשר
<h3>מא</h3>
התפלה יתפלל אל השם ויבקש רחמים לכפר את כל עונותיו שנאמר |הושע יד ג| קחו עמכם דברים ושובו אל ה' אמרו אליו כל תשא עון וקח טוב ונשלמה פרים שפתינו קחו עמכם דברים זה ענין הוידוי אמרו אליו כל תשא עון וקח טוב זה ענין התפלה ופירוש "וקח טוב" מעשה הטוב שעשינו כי אמרו רבותינו זכרונם לברכה |סוטה כא א| עבירה מכבה מצוה ובעת התשובה יתכפרו העונות ותתעורר זכות המצוה ויאיר נרה אחרי אשר לא הגיה אורו לפני התשובה וכן כתוב |איוב ח ו| אם זך וישר אתה כי עתה יעיר עליך ושלם נות צדקך אמרו רבותינו זכרונם לברכה |ירושלמי ר"ה פ"א ה"ג| "אם זך וישר היית" לא נאמר אלא "אם זך וישר אתה" שעשית תשובה כי עתה יעיר עליך עתה אחרי התשובה שעשית יעיר עליך כל הצדקות שעשית מלפנים ואשר היה ביתך פתוח לרווחה ונטעת אשל אכסניה כמו שכתוב |איוב לא לב| דלתי לאורח אפתח וקודם התשובה לא היו צדקותיך מגינות עליך ואחרי שובך וסר עונך יעיר זכותך ושלם נות צדקך ונשלמה פרים שפתינו יחשב וידויינו כחטאת פרים לרצון לנו לפניך והזכיר "פרים" כי חטאת פר היתה פנימית והיו מזין מדמה על הפרוכת ועל מזבח הזהב
<h3>מב</h3>
ועוד יתפלל בעל התשובה אל השם למחות כעב פשעיו וכענן חטאתיו ושיחפוץ בו וירצהו ויעתר לו כאשר אם לא חטא כענין שכתוב בדברי אליהוא על בעל התשובה אחרי היסורים |איוב לג כו| יעתר אל אלוק וירצהו כי יתכן להיות העון נסלח ונפדה מן היסורים ומכל גזרה ואין לה' חפץ בו ומנחה לא ירצה מידו ותאות הצדיקים מן ההצלחות להפק רצון מהשם ושיחפוץ בהם
ורצונו החיים הקיימים והאמתיים והאור הגדול הכולל כל הנעימות כענין שנאמר |תהלים ל ו| חיים ברצונו ונאמר |שם פ כ| ה' אלקים צבאות השיבנו האר פניך ונושעה ואמרו רבותינו זכרונם לברכה |מדרש תהלים מזמור פ| אין לנו אלא הארת פניך והוא ענין הרצון וכבר הקדמנו ובארנו זה על כן תראה בתפלת דוד בעת התשובה אחרי שאמר |תהלים נא ד| הרב כבסני מעוני ומחטאתי טהרני התפלל עוד על הרצון להיות רצון השם יתברך בו כקודם החטא ואמר |שם פסוק יג| אל תשליכני מלפניך ורוח קדשך אל תקח ממני אחרי כן התפלל ואמר |שם פסוק יד| השיבה לי ששון ישעך שיהיו נסי ה' וישעו מצויים אתו ושתצלח עליו רוח אלקים כאשר בתחלה אחרי כן אמר |שם| ורוח נדיבה תסמכני פירוש הנה קטונתי מפני פשעי ואינני ראוי לנסיך ולהגלות עלי זרוע קדשך ואם נשאת עון חטאתי אינני כדאי להיות נאהב ורצוי כירחי קדם אבל ברוח נדיבה תסמכני כי אין קץ לנדבתך וטובתך ובא "ורוח" בחסרון בי"ת כמו |בראשית כז לז| ודגן ותירוש סמכתיו וכענין הזה אמר הושע עליו השלום |הושע יד ה| ארפא משובתם אוהבם נדבה ענין "אוהבם נדבה" כענין מה שאמר דוד "ורוח נדיבה תסמכני"
<h3>מג</h3>
ועוד יתפלל בעל התשובה אל ה' תמיד שיעזרהו אל התשובה כמו שנאמר |ירמיה לא יז| השיבני ואשובה כי אתה ה' אלקי
העיקר הששה עשר
<h3>מד</h3>
תקון המעוות באשר יוכל לתקון כענין שנאמר |יונה ג י| וירא האלקים את מעשיהם כי שבו מדרכם הרעה ונאמר |שם פסוק ח| וישובו איש מדרכו הרעה ומן החמס אשר בכפיהם כי בדברים שבין אדם לחברו כמו הגזל והחמס לא יתכפר עונו עד אשר ישיב את הגזלה וכן אם ציער את חברו והציק לו או הלבין פניו או סיפר עליו לשון הרע אין לו כפרה עד שיבקש ממנו מחילה וכן אמרו רבותינו זכרונם לברכה |ב"ק צ"ב א| כי אף על פי שנתן דמי בושתו ודמי צער ההכאה אין צער הבושה וההכאה נמחל לו עד שיבקש ממנו מחילה שנאמר |בראשית כ ז| ועתה השב אשת האיש כי נביא הוא ויתפלל בעדך וחיה
<h3>מה</h3>
וראוי לבעל התשובה לעשות כן קודם הוידוי כדי שיתרצה בוידויו ודוד עליו השלום בעת התשובה כן עשה קודם הוידוי שנאמר |תהלים נא ו| לך לבדך חטאתי והרע בעיניך עשיתי למען תצדק בדברך תזכה בשפטך פירוש לך לבדך אני נחשב חוטא ואינני צריך זולתי למחילתך ואם חטאתי לאיש כבר בקשתי מחילה ממנו וכפרתי פניו וכמוהו |בראשית מד לב| וחטאתי לאבי כל הימים על החטא הזה אחשב חוטא כל הימים אצל אבי כי לזאת לא יסלח לי ותרגומו ואהי חטא לאבא או יהיה פירושו לך לבדך חטאתי לא חטאתי לאיש ולא העתרתי דברי עליו ולא לקחתי מיד איש מאומה שאצטרך למחילתו ולהשיב את גזלתו ואין כפרתי תלויה אלא בסליחתך למען תצדק בדברך תזכה בשפטך כדי להראות לעמים צדקתך וגודל סליחתך ביום דברך ודינך בעת שפטך אותי ולשון "למען" כי גודל החטא סבה להודע גודל הצדקה בסליחתו על כן ימשול הדבר כאלו היה ראשית חטאת למען יגלה חסד השם וצדקו בסליחתו ביום שפטו
וכמוהו |הושע ח ד| כספם וזהבם עשו להם עצבים למען יכרת כי עשיית העצבים סבת הכרת כספם וזהבם המשיל הדבר כאילו עשו העצבים למען יכרת או יהיה פירושו למען זה תצדק בדברך על הפקודה והשילום וכן "למען יכרת" למען זה יכרת
<h3>מו</h3>
ועל הדרך הראשון פירשו רבותינו זכרונם לברכה |מדרש תהלים מזמור נ"א| על זה משל לרופא שראה את המכה ואמר כמה המכה הזאת מכה רבה מאד אמר החולה והלוא אשר הוכיתי מכה נחלה לא היתה זאת כי אם לבעבור הגלות צדקת רפואתך ובעבור הראות את כחך ועוד נוסיף לקח על דבר העיקר הזה בשער הרביעי
העיקר השבעה עשר
<h3>מז</h3>
לרדוף פעולת החסד והאמת כענין שנאמר |משלי טז ו| בחסד ואמת יכופר עון וביראת ה' סור מרע ועתה התבונן בסוד המקרא הזה כי האמנם אם החוטא לא שב אל ה' לא יתכפר עונו בפועל החסד כמו שנאמר |דברים י יז| אשר לא ישא פנים ולא יקח שחד ופירשו רבותינו זכרונם לברכה |ילקוט משלי י"א תתקמ"ז| לא יקח שוחד מצוה למחול ולהעביר על העונות ועוד אמרו |ב"ק נ א| כל האומר הקדוש ברוך הוא ותרן הוא יותרו חייו אבל מאריך אפים ואם לא ישמעו ימד פעולתם אל חיקם אכן זה שאמר שלמה עליו השלום "בחסד ואמת יכופר עון" על בעל התשובה דיבר כי יש עבירות שהתשובה ויום הכפורים תולים ויסורים ממרקים כאשר יתבאר בשער הרביעי והנה החסד יגן בעד החוטא וישמור עליו מן היסורים בשגם הצל יציל מן המות כמו שכתוב |משלי י ב| וצדקה תציל ממות
ועוד יש עון והוא עון חלול השם שהתשובה ויסורים תולים ומיתה ממרקת כמו שנאמר |ישעיה כב יד| אם יכופר העון הזה לכם עד תמותון והנה כאשר האדם משתדל לתמוך ביד האמת ויעזור אחריה ויתעורר בדבריה והופיע אורו לעיני בני עמו ויחזק ידי אנשי האמת ונשא ראשם וכתות השקר ישפילם יגיעם עד עפר הנה אלה דרכי קדוש ה' והוד והדר לאמונתו ועבודתו בעולם ועוז ותפארת במקדש תורתו על כן בהרבות פעליו לקדש את ה' ולעודד האמת להכין אותו ולסעדו ונסלח לו מעון החלול עם התשובה בשומו האמת לעומת אשמת החלול מדת תשובתו נגד מדת משובתו זה באור "בחסד ואמת יכופר עון"
העיקר השמונה עשר
<h3>מח</h3>
היות חטאתו נגדו תמיד כי ראוי לנפש החוטאת לזכור עוניה תמיד ואל תשי אותם לקץ ימים ומלבבו לא יחטפו עד בוא חליפתו כענין שנאמר |תהלים נא ה| כי פשעי אני אדע וחטאתי נגדי תמיד והעיקר הזה יתבאר בשער השלישי
העיקר התשעה עשר
<h3>מט</h3>
עזיבת חטאו בהזדמן לו והוא בתוקף תאותו ואמרו רבותינו זכרונם לברכה |יומא פו ב| איזהו בעל תשובה אשר תשובתו מגעת עד כסא הכבוד כאשר נבחן ויצא נקי באותו פרק ובאותו מקום ובאותה אשה רצה לומר כי הזדמן החטא לידו והוא בתוקף יצרו ואונו בשרירי בטנו כעת הראשונה אשר חטא וכבש יצרו ונמלט מעון מיראת השם וגאון פחדו ומי שלא הזדמן לידו כענין הזה יוסיף בנפשו יראת השם דבר יום ביומו ככה כל הימים וכאשר יחליף כח היראה די כבוש בכח הזה את יצרו ומסת משלו בעוצם התאוה הלוא בוחן לבות הוא יבין ונוצר נפשו הוא ידע כי אם יבוא לידי נסיון ויגיע לידו כענין הראשון יציל את נפשו מיד יצרו והנה הוא לפני ה' במדרגה העליונה מן התשובה
וזהו שאמר שלמה עליו השלום |משלי טז ו| בחסד ואמת יכופר עון וביראת ה' סור מרע פירוש וביראת ה' לסור מן הרע אם יזדמן לידו ומלת "סור" מקור ויעיד על הפירוש הזה מה שלא אמר "וסור" ומה שנאמר |תהלים לד טו| סור מרע ועשה טוב |איוב א ח| ירא אלקים וסר מרע ענינו שיסור מן הרע בהזדמן לידו כי לא יאמרו אמור "סור מן המעשה" בלתי לאשר יקרב לעשותו ואמרו רבותינו זכרונם לברכה |מכות כ"ג ב| ישב ולא עבר עבירה נותנים לו שכר כעושה מצוה כגון שבא דבר עבירה לידו וניצל ממנו
העיקר העשרים
<h3>נ</h3>
להשיב רבים מעון כאשר תשיג ידו שנאמר |יחזקאל יח ל| שובו והשיבו מכל פשעיכם למדנו כי זה מעיקרי התשובה ונאמר |ויקרא יט יז| הוכח תוכיח את עמיתך ולא תשא עליו חטא למדנו כי אם לא יוכיחנו יענש על חטאיו ודוד עליו השלום אמר במזמור התשובה |תהלים נא טו| אלמדה פושעים דרכיך וחטאים אליך ישובו
<h3>נא</h3>
הנה השלמנו באור עיקרי התשובה ועתה שים על לבבך להתבונן בדברים המעכבים את התשובה רוצה לומר כי מי שפורק עולו ונכשל באחד מהם תמיד תשובתו קשה אם כשלת באחד מהם תמיד חזק ואמץ לשפוך שיח והרבה תפלה ותחנון ואזור חיל לקיים כל דבר עיקרי התשובה ותוסיף לקח בהם מן הדרכים אשר יתבארו בשער הרביעי ותמצא חנינה ותנתן לרחמים
נב אזכור לך מאשר דברו רבותינו בזה אמרו רבותינו זכרונם לברכה |רי"ף יומא פרק ח| עשרים וארבעה דברים מעכבים את התשובה ואלו הם א| רכילות ב| ולשון הרע ג| ובעל החמה ד| ובעל מחשבה רעה ה| והמתחבר לרשע ו| והרגיל בסעודה שאינה מספקת לבעליה ז| ומסתכל בעריות ח| והחולק עם גנב ט| והאומר אחטא ואשוב וכן אמרו במשנה |יומא פ"ה ב| האומר אחטא ואשוב אין מספיקין בידו לעשות תשובה אחטא ויום הכפורים מכפר אין יום הכפורים מכפר י| והמתכבד בקלון חברו יא| והפורש מן הצבור יב| והמבזה אבותיו והמבזה רבותיו יג| והמקלל את הרבים יד| והמעכב את הרבים מעשות דבר מצוה טו| והמטה את חברו מדרך טובה לדרך רעה טז| והמשתמש בעבוטו של עני יז| והמקבל שוחד על מנת להטות אחרים בדין יח| והמוצא אבדה ואינה מחזירה לבעליה יט| והרואה בנו בתרבות רעה ואינו מוחה בידו כ| והאוכל שוד עניים יתומים ואלמנות כא| והחולק על דברי חכמים כב| והחושד בכשרים כג| והשונא את התוכחות כד| והמלעיג על המצוות
<h2>שער שני</h2>
<h3>נא</h3>
להורות הדרכים שיתעורר האדם בהן לשוב אל ה'
<h3>א</h3>
דע כי דרכי הסבות שיתעורר האדם בהן לשוב מדרכיו הרעות ששה הן ובכל אחת מהן למדנו דעת את האדם איך יתחלק בחקר תבונתו ויאזין עד תכונתו ונעיר להם אזן לשמע השכל וידוע עיקרים יקרים לכל חפציהם דרושים ונחקרים ויותר מהמה בני הזהר לשוב בכל יום ונפשך לטהר בלעדי תחזה סבה מעוררת וילדי יום יקושון מחשבותיך
כי תזכור את בוראך והיה לך זכרו למשיב נפש מדרכי תולדות גוש עפר ובכן עריה תעור קשת מדע לישר הדורי טבעך ומיראת השם ואהבתו והבושה מלפניו תוסיף מעלה תמיד ותשקוד על נקיון כפיך וכרות רעיונים מורדים משרעפיך והברו נושאי כלי נפשך ובזכרה יוצרה תעדה עדיה ותכלול יפיה כמו שכתוב |ישעיה מה כה| "בה' יצדקו ויתהללו כל זרע ישראל" ותוסף אומץ להעיר את רוחך בדרכי הסבות הששה אשר יתבארו ואשר לא השיג המעלה הזאת יכנע לבבו הערל מדרך הסבות וראות רבות ולפי מיעוט ההכרה מדרך הסבה המעוררת לב האדם לתשובה וכפי נטותה אל הדרך הרצון יודע ויבחן כי התשובה מן הנפש החשובה
הדרך הראשונה
<h3>ב</h3>
כאשר תמצאנה את האיש צרות ישיב אל לבו ויאמר אין זה כי אם דרכיו ומעלליו אשר עשו אלה לו וחטאיו עוללו לנפשו וישוב אל ה' וירחמהו כענין שנאמר |דברים לא יז| "ומצאוהו רעות רבות וצרות ואמר ביום ההוא הלא על כי אין אלהי בקרבי מצאוני הרעות האלה" ותראה במנהג בשר ודם כי יחטא איש לאיש ובעת צרתו יתחרט ויכנע אליו מפני שהוא צריך לעזרתו תהיה החרטה הזאת גרועה בעיני חברו כענין שאמר יפתח |שופטים יא ז| "ומדוע באתם אלי עתה כאשר צר לכם" ומחסדי השם יתברך שהוא מקבל התשובה מתוך הצרה ותהי לרצון לפניו ויאהב נדבה את החוטא בשובו עדיו ביום תוכחה ומקרב צרה שנאמר |הושע יד ב ה| "שובה ישראל עד ה' אלקיך כי כשלת בעונך קחו עמכם דברים ארפא משובתם אוהבם נדבה" |משלי ג יב| "כי את אשר יאהב ה' יוכיח וכאב את בן ירצה"
ואם לא ישוב האיש מדרכו הרעה ביום רעה והוכח במכאוב ולא שב עד המוכיחו יגדל עונו ויכפל ענשו הלא תראה אם המלך מיסר את מי אשר חטא לו ולא יוסר יקשה מוסרו ויכביד עולו מאד וכתוב |ויקרא כו יח| "ואם עד אלה לא תשמעו לי ויספתי ליסרה אתכם" ונאמר |איוב לו יג| "וחנפי לב ישימו אף לא ישועו כי אסרם"
ואם לא ידע ולא יתבונן כי התלאות מצאוהו מפני חטאיו אך יאמר כאשר אמרו הפלשתים |שמואל א ו ט| "כי לא ידו נגעה בנו מקרה הוא היה לנו" בזאת יהיה קצף עליו מלפני ה' ויגדל עון הכת הזאת מחטאת הכת הראשונה על כן כתוב בראשון על הכת הראשונה "ויספתי ליסרה אתכם" וכתוב אחרי כן על הכת האחרת הנזכרת |ויקרא כו כא| "ואם תלכו עמי קרי ולא תאבו לשמוע לי ויספתי עליכם מכה שבע כחטאתיכם" כי כל כת האחרונה בפרשה קשה מן הראשונה
ואחרי כן כתוב |שם שם כג כד| "ואם באלה לא תוסרו לי והלכתם עמי קרי והלכתי אף אני עמכם בקרי" ואחרי כן כתוב |שם שם כז כח| "ואם בזאת לא תשמעו לי והלכתם עמי בקרי והלכתי עמכם בחמת קרי" ופירוש "והלכתם עמי בקרי" כי תאמרו מקרה הוא היה לנו
ואם אין האיש מכיר מעבדיו ואיננו יודע כי יש בידו עון אשר חטא עליו לפשפש במעשיו ולחפש דרכיו כענין שנאמר |איכה ג מ| "נחפשה דרכינו ונחקורה" ואם העלם יעלים עיניו ונואלו ונשאו רעיוניו ולא הפרו דרכיו ולא ידע מעשה ידיו ואשר עשו אצבעותיו ויאמר לא חטאתי חטאתו כבדה מאד כמו שנאמר |ירמיה ב לה| "הנני נשפט אותך על אמרך לא חטאתי" ונאמר |ישעיה מב כה| "ותלהטהו מסביב ולא ידע ותבער בו ולא ישים על לב" ונאמר |משלי יט ג| "אולת אדם תסלף דרכו ועל ה' יזעף לבו"
<h3>ג</h3>
ותדע ותשכיל כי מוסר השם יתברך לטובת האדם כי אם חטא איש לפניו ויעש הרע בעיניו מוסר השם עליו לשתי תועלות האחת לכפר על חטאיו ולהעביר את עונו כמו שנאמר |תהלים כה יח| "ראה עניי ועמלי ושא לכל חטאתי" ובתחלואי הגוף אשר חלה השם בו ירפא חלי נפשו כי העון חלי הנפש כמו שנאמר |שם מא ה| "רפאה נפשי כי חטאתי לך" ונאמר |ישעיה לג כד| "ובל יאמר שכן חליתי העם היושב בה נשוא עון" והשנית להזכירו ולהשיבו מדרכיו הרעים כמו שכתוב |צפניה ג ז| "אך תיראי אותי תקחי מוסר" ואם לא קבל המוסר ולא נחת מפני תוכחה ולא מל ערלת לבבו אוי לו ואוי לנפשו כי סבל יסורים ונשא את עונו ולא נרצה עונו אבל נכפל ענשו כאשר בארנו
<h3>ד</h3>
וכאשר יקבל האדם את מוסר השם וייטיב דרכיו ומעלליו ראוי לו שישמח ביסוריו לפי שהועילוהו תועלות נשגבות ויש לו להודות לשם יתעלה עליהם כמו על שאר ההצלחות שנאמר |תהלים קטז יג| "כוס ישועות אשא ובשם ה' אקרא" ונאמר |שם שם ג ד| "צרה ויגון אמצא ובשם ה' אקרא" ואמרו רבותינו זכרונם לברכה |ספרי דברים ואתחנן ו ה| רבי אליעזר בן יעקב אומר כל זמן שהאדם שרוי בשלוה אין מתכפר לו מעונותיו כלום ועל ידי היסורים הוא מתרצה למקום שנאמר |משלי ג יב| "כי את אשר יאהב ה' יוכיח וכאב את בן ירצה" פירוש כאב את בן כן ירצה ה' את אשר הוכיח וקבל מוסרו וכדרך שהאב ירצה את בנו אחרי התוכחות ויש לפרש עוד וכאב יוכיח את הבן אשר ירצה בו ואיננו מוכיח את הבנים אשר נואש מהם ויודע שלא יועילום התוכחות ונאמר על האנשים שאינם מכירים טובת התוכחה ותועלתה כמו שנאמר |הושע ז יג| "ואנכי אפדם והמה דברו עלי כזבים" ונאמר |שם שם טו| "ואני יסרתי חזקתי זרועותם ואלי יחשבו רע" ונאמר |שם יא ג| "ואנכי תרגלתי לאפרים קחם על זרועותיו ולא ידעו כי רפאתים"
<h3>ה</h3>
ויש על הבוטח בשם להוחיל במעוף צוקתו כי יהיה החושך סבת האורה כמו שכתוב |מיכה ז ח| "אל תשמחי אויבתי לי כי נפלתי קמתי כי אשב בחשך ה' אור לי" ואמרו רבותינו זכרונם לברכה |מדרש תהלים מזמור כב| אלמלא נפלתי לא קמתי אלמלא ישבתי בחושך לא היה אור לי וכל איש ואיש ביום צר לו יתן לבו להבין ולהתענות עם התשובה והתפלה כמו שהצבור חייבים לצום ולהתענות בעת צרתם כאשר תקנו חכמינו זכרונם לברכה |תענית י א י"ב ב א| וזה צום נבחר ויום רצון וכאשר יבא מוסר השם יתברך על האיש אשר הוא זך וישר יהיה לנסיון ולהגדיל שכרו לעולם הבא כמו שנאמר |דברים ח טז| "למען ענותך ולמען נסותך להיטיבך באחריתך" ואמרו רבותינו זכרונם לברכה |ברכות ה א| פשפש במעשיו בעת צרתו וחפש וחקר ולא מצא חטא בידו הם הם יסורים של אהבה
<h3>ו</h3>
ומענין הדרך הזו אשר זכרנו התשובה ביום המות בראות החוטא כי כלתה אליו הרעה ואבדה תקותו כמו שכתוב |משלי יא ז| "במות אדם רשע תאבד תקוה" והוא מתודה בעת ההיא ושב אל ה' בלב שלם וגם התשובה ההיא מועילה אף על פי שאינה משגת לתשובת השב בעצם תומו כאשר הקדמנו בשער הראשון
הדרך השניה
<h3>ז</h3>
כאשר יבואו ימי הזקנה והגיעו ימי השיבה ויכל כחו וימעט וישח יצרו גם יזכור קצו כי קרוב הוא ויבין לאחריתו וישוב אל ה' וירחמהו ואשר איננו חוזר בתשובה בבוא ימי הזקנה יכפל ענשו ורבה משטמה עליו כמו שאמרו רבותינו זכרונם לברכה |פסחים קיג ב| שלשה הקדוש ברוך הוא שונאם דל גאה ועשיר מכחש וזקן מנאף ונאמר |הושע ז ט| "אכלו זרים כחו והוא לא ידע גם שיבה זרקה בו והוא לא ידע" ומן התמיהה והפליאה כי יעמוד האדם בחצי ימיו ורואה כי הימים הולכים ודלים ותחל הריסות הבנין ויחסר המזג בטבעו ותראה בו היבשת כענין שנאמר |תהלים קב יב| "ימי כצל נטוי ואני כעשב איבש" איך טח מראות עיניו ומהשכיל לבבו ולא יראה כי נוסע הוא אל מקום בית עולמו הלוך ונסוע יומם ולילה
<h3>ח</h3>
ויש אנשים רבים ימנע מהם אור התשובה כי הם זכאים וטהורים בעיניהם ולא יתעשתו על תיקון מעשיהם כי ידמו בנפשם שהם מתוקנים והם חטאים לה' מאד הלא כתוב |קהלת ז כ| "כי אדם אין צדיק בארץ אשר יעשה טוב ולא יחטא" והאנשים ההם מאשר הם בוזים לדבר עונות לא ירגישו ולא יבינו למו או הודע אליהם חטאתם ונשכחה מלבם אחרי כן והנם כמו החולה שאינו מרגיש בחליו ולא יחשוב על הרפואה ויכבד חליו תמיד עד אשר לא יוכל להרפא ופעמים תהיה נסבה לזאת מקוצר בינתם כי לא יבאו לדרוש אלקים ודעת דרכיו לא יחפצון על כן לא ישקדו על דלתות חכמים ותלמידיהם כענין שנאמר |משלי טו יב| "לא יאהב לץ הוכח לו אל חכמים לא ילך"
<h3>ט</h3>
והנה אנשים צדיקים וישרים בלבותם שאגה להם כלביא תמיד במחשבותם וינהמו על חטאיהם כנהמת ים ועל אשר קצור קצרה ידם מעבודת השם כי על זה יפשע גבר והרבה אשמה כמו על העבירות החמורות כענין שאמרו רבותינו זכרונם לברכה |ירושלמי חגיגה פרק א הלכה ז| ויתר הקדוש ברוך הוא על עבודה זרה ועל גלוי עריות ועל שפיכות דמים ולא ויתר לעון בטול תורה אף כי מלאו רע האנשים אשר עיקר מחשבותיהם ומעשיהם על חפצי גופם והבלי זמנם ובסוד היראה אל תבא נפשם ולהשתונן כליותם עליה אל תחד כבודם במשכיות לבבם וחדרם ומשכיותם לעתים מזומנים ולא יתנו חלק לתורה בעסקיהם ומקרב לבם אבד חשבון על נפשם כי גוי אובד עצות המה וכמה הם במדרגה התחתונה
ואמרו רבותינו זכרונם לברכה |אבות פרק ה משנה כא| בן ששים לזקנה בן שבעים לשיבה בן שמונים לגבורה בן תשעים לשוח בן מאה כאלו מת ועבר ובטל מן העולם והיתה כונתם זכרונם לברכה בדברים האלה להזהיר על התשובה ושיחשוב האדם על קצו בהגיעו לימי הזקנה אם לא זכה לעשות כן בימי בחורותיו ואחרי כי קרבה לבא עתו יעזוב חפצי הגוף ותאוותיו ויתקן נפשו ובהגיעו לימי השיבה ויוסיף לגרש מלבו ענין העולם ולפי מיעוט השנים הבאות ימעיט בעסק העולם ויתיחד תמיד להתבונן ביראת השם ולחשוב עם נפשו ולתקן מדותיו ולבקש תורה ומצוות ומה שאמרו "בן תשעים לשוח" הוא מלשון |תהלים קב א| "ישפוך שיחו" |בראשית כד סג| "לשוח בשדה" כמו שפרשו רבותינו זכרונם לברכה |ברכות כו ב| יצחק תיקן תפלת המנחה שנאמר "ויצא יצחק לשוח בשדה" כי אחרי שהגיע לתשעים ראוי לו להיות כל עסקו בתפלות ובתהלות השם ולשיח בנפלאותיו
ודבר שלמה עליו השלום בענין ימי הזקנה שלא יתעצל האדם בהם מעבודת השם יתברך ואמר |קהלת יא ו| "בבקר זרע את זרעך ולערב אל תנח ידך כי אינך יודע אי זה יכשר הזה או זה ואם שניהם כאחד טובים" המשיל ימי הילדות והשחרות לבקר וימי הזקנה לערב והזרע דרך משל לבנים ותלמידים כמו שאמרו רבותינו זכרונם לברכה |יבמות סב ב| נשא אשה בילדותו ישא אשה בזקנותו העמיד תלמידים בילדותו יעמיד תלמידים בזקנותו כי אולי יצליחו בני הזקונים בתורה ובמצות מבני הנעורים וכן התלמידים אשר יעמיד בזקנותו אולי יצליחו מן הראשונים או יהיו כאחד טובים
אחרי כן אמר |קהלת יא ז| "ומתוק האור וטוב לעינים לראות את השמש" פירוש חזר לדבר על ימי הזקנה שהמשיל אותם לערב ומפני כי הזקן לא יטעם את אשר יאכל ואת אשר ישתה כדברי ברזלי הגלעדי |שמואל ב יט לו| אמר כי יש לו לזקן ליהנות במאור השמש ואל תקצר נפשו עליו כי קוצר הנפש מונע ממלאכת שמים ויערב לו האור כאשר יערכנו לעומת ימי החושך הבאים כאשר יזכיר במקרא אשר למטה מזה |שם פסוק ח| "כי אם שנים הרבה יחיה האדם בכולם ישמח ויזכור את ימי החשך כי הרבה יהיו כל שבא הבל" פירוש גם כי יזקין האדם מאד אל יהי על עצמו למשא אך בכל שנותיו ישמח למען לא יאבד אחת משנותיו ולא ישבות מעבודת הבורא ויזכור ימי החשך כי הרבה יהיו ואז לא יוכל לעבוד עבודה כענין שנאמר |תהלים ו ו| "בשאול מי יודה לך"
והצדיקים מתגברים בזקנתם ויאזרו חיל ויחליפו כח לעבודת השם כמו שאמרו רבותינו זכרונם לברכה |שבת קנב א| תלמידי חכמים כל זמן שמזקינים חכמה מתוספת בהם ונאמר |תהלים צב טו| "עוד ינובון בשיבה דשנים ורעננים יהיו" והזכיר למעלה |שם שם יג יד| "צדיק כתמר יפרח כארז בלבנון ישגה שתולים בבית ה'" כי הצדיקים שתולים בבית ה' מנעוריהם וגדלים בבתי מדרשות מבחוריהם כתמר שיפרח וכארז שגדל בלבנון
וכן אמרו רבותינו זכרונם לברכה |מדרש תהלים צב י| "שתולים בבית ה'" אלו התינוקות על דרך מה שכתוב |תהלים קמד יב| "אשר בנינו כנטיעים מגודלים בנעוריהם" ואמר אחרי כן בדבר הזה אינם נמשלים לאילנות כי האילנות בהזקינם לא יתנו חילם והצדיקים ינובון בשיבה עוד אמר עליו השלום |שם עא יח| "וגם עד זקנה ושיבה אלקים אל תעזבני עד אגיד זרועך לדור לכל יבא גבורתך"
הדרך השלישית
<h3>י</h3>
כאשר ישמע מוסר החכמים והמוכיחים יקשיב וישמע ויכנע ויחזור בתשובה ויקבל בלבו כל דברי התוכחות ושלא יגרע דבר מדבריהם והנה האיש הזה ברגע קטן יצא מאפלה לאור גדול כי עת אשר יאזין ויסכית ולבבו יבין ושב ויקבל ביום שמעו דברי המוכיח ויקיים עליו להיותו עושה ככל אשר יורוהו תופשי התורה מן היום ההוא ומעלה להזהר כאשר יזהירו יודעי בינה לעתים עלתה בידו התשובה ונהפך לאיש אחר ומעת אשר קבל כזאת במחשבתו וגמר עליו ככה בלבבו קנה לנפשו זכות ושכר על כל המצות והמוסרים ואשריו כי צדק נפשו בשעה קלה וכן אמרו רבותינו זכרונם לברכה |מכילתא בא יב כח שמות יב כח| "וילכו ויעשו בני ישראל" וכי מיד עשו והלא לא עשו עד ארבעה עשר לחדש אלא כיון שקבלו עליהם לעשות מעלה עליהם הכתוב כאילו עשו מיד ואמרו |אבות דרבי נתן פרק כב| כל שמעשיו מרובים מחכמתו חכמתו מתקיימת שנאמר |שמות כד ז| "נעשה ונשמע ביאור הדבר כי האיש אשר קבל על נפשו בלב נאמן לשמור ולעשות על פי התורה אשר יורוהו ועל פי המשפט אשר יאמרו לו היושבים על המשפט יש בידו מן היום הזה שכר על כל המצות על אשר שמעה אזנו מדברי התורה ותבן להם ועל הדברים אשר לא גלו אזנו עליהם עדנה וצדק לבש וקנה זכות על הנגלות אליו ועל כל נעלם מעיניו ואחרי זאת יום יום ידרוש וישקוד על דלתות מוכיחיו וישכיל מכל מלמדיו ונמצא האיש הזה מעשיו מרובים מחכמתו כי לא ידע את הדבר והנה שכרו אתו וכענין מה שאמרו ישראל בסיני "נעשה ונשמע" שהקדימו קבלת המעשה על נפשם לפני השמיעה ובענין אחר לא יתכן שיהיו מעשי האדם מרובים ממה שהוא יודע
<h3>יא</h3>
ואשר לא יתעורר לקול המוכיחים כפל עונו כי הזהירוהו והקשה את לבו ולא נזהר כמו שנאמר |משלי יז י יא| "תחת גערה במבין מהכות כסיל מאה אך מרי יבקש רע ומלאך אכזרי ישולח בו" פירוש האיש הרע לא יכנע לכל המוכיחים אך יבקש להמרות ותחת כי לא נחת מדברי המלאך המוכיח "מלאך אכזרי ישולח בו" מדה כנגד מדה כי המוכיחים נקראו מלאכים שנאמר |דברי הימים ב לו טז| "ויהיו מלעיבים במלאכי האלקים ובוזים דבריו ומתעתעים בנביאיו" ועוד אמר שלמה עליו השלום |משלי טו י| "מוסר רע לעוזב אורח שונא תוכחת ימות" אמת כי ראוי מוסר רע לעוזב אורח ועובר על דברי תורה אכן יש תקוה כי יוסר וישוב מדרכו הרעה אך רע ממנו שונא תוכחות כי אין לו תקוה ותקנה במוסר רע אבל אחת דתו למות כי העובר עבירה תתקפהו התאוה והיצר השיאו ויתכן כי נפשו מרה לו על אשר לא עצר כח מפני יצרו ואולי יכסוף לתוכחה ויקוה למוסר אבל שונא התוכחות כבר נואש מנפשו ושנאת התוכחה תהיה לו לעדה כי הוא שונא דברי השם יתברך
<h3>יב</h3>
עוד אמר שלמה עליו השלום |משלי טו ל לא| "מאור עינים ישמח לב שמועה טובה תדשן עצם אזן שומעת תוכחת חיים בקרב חכמים תלין" ויש לכל חכם לב לדעת כי לא יתכן שחבר שלמה עליו השלום דברים בטלים כאלה חנם בתוך דברי המוסר ויראת ה' בשכבר העיד עליו הכתוב |מלכים א ה יא| "ויחכם מכל האדם" אכן זה פשר הדבר "מאור עינים ישמח לב" העין אבר נכבד מאד כי יראו בה את המאורות המשמחים את הלב ונכבדה ממנו האזן כי ישמעו בה שמועה טובה המדשנת את העצם שאין בו ההרגשה ולא ידושן במאור עינים בלתי בתענוג יתר וכן אמרו זכרונם לברכה |בבא קמא פה ב| כי האזן נכבדת משאר האברים שאם סימא את עינו נותן לו דמי עינו חרשו נותן לו דמי כולו והן האדם חייב לעבוד את השם יתברך באבריו ויצוריו כלם כי לעבודתו יצרם כמו שכתוב |משלי טז ד| "כל פעל ה' למענהו" אף כי באברים הנכבדים אשר יצר בו נתחייב לעבוד בהם את יוצרם והעונש הגדול יתר מאד אם יפריעם ממעשה מצותיו ועבודה לא יעבוד בהם ולא כגמול עליהם השיב כי ה' היטיב עמו בחושיו הנכבדים טובה עצומה וכבוד והדר עטרו בהם על כן הקדים להזכיר אחת ממעלות האזן בעבור הראותך גודל חובת עבודתו ובאר אחרי כן כי תהיה עבודת האזן בשמוע אל התוכחות ואמר "אזן שומעת תוכחת חיים בקרב חכמים תלין" פירוש ראוי לשכון בין החכמים אחרי אשר יקשיב בתוכחתם
ואמרו רבותינו זכרונם לברכה |שמות רבה יתרו סוף פרשה כז| נפל אדם מן הגג ונשברו אבריו צריך רטיה ותחבושת על כל אבר מאבריו ועצם מעצמיו והחוטא אשר חטא בכל אבריו ונחשב כאילו רבתה מכה באבריו כלם מכף רגלו ועד קדקדו שנאמר |ישעיה א ו| "מכף רגל ועד ראש אין בו מתום" והנה הקדוש ברוך הוא מרפא כל אבריו ברטיה אחת והיא שמיעת האזן שנאמר |ישעיה נה ג| "הטו אזנכם ולכו אלי שמעו ותחי נפשכם"
הדרך הרביעית
<h3>יג</h3>
בעת אשר יהגה האדם בתורת ה' ויקרא בדברי הנביאים והכתובים ויבין בנועם המוסרים ויראה האזהרות והעונשים יחרד לדברים ויכין לבו להיטיב דרכיו ומעלליו ויתרצה אל השם כענין שנאמר |ישעיה סו ב| "ואל זה אביט אל עני ונכה רוח וחרד על דברי" וכן כתוב בענין יאשיהו |מלכים ב כב יא| "ויהי כשמוע המלך את דברי ספר התורה ויקרע את בגדיו" ובענין עזרא נאמר |נחמיה ח ט| "כי בוכים כל העם בשמעם את דברי התורה"
ואשר לא שת לבו אל דברי ה' יכבד פשעו עליו כענין שנאמר |ירמיה לו כד| "ולא פחדו ולא קרעו את בגדיהם" ואמרו רבותינו זכרונם לברכה |ירושלמי ברכות פרק א הלכה א| כל הלומד ואינו מקיים נוח לו שנהפכה שליתו על פניו ולא יצא לאויר העולם ונאמר |הושע ח יב| "אכתב לו רובי תורתי כמו זר נחשבו" ונאמר |ירמיה ח ח| "איכה תאמרו חכמים אנחנו ותורת ה' אתנו אכן הנה לשקר עשה עט שקר סופרים"
הדרך החמישית
<h3>יד</h3>
בעשרת ימי תשובה הירא את דבר השם לבו יחיל בקרבו בדעתו שכל מעשיו בספר נכתבים ובעת ההיא האלקים יביא במשפט את כל מעשה על כל נעלם אם טוב ואם רע כי האדם נדון בראש השנה וגזר דין שלו נחתם ביום הכפורים
ובעת אשר ידע האדם כי יביאו את דינו לפני מלך בשר ודם הלא יחרד חרדה גדולה וישית עצות בנפשו ובכל דרכי חריצות יחיש מפלט לו ולא תעלה על רוחו לפנות על ימין או על שמאל ולהתעסק ביתר חפציו ולא ישגיח לפתח ולשדד אדמתו ולא יפנה דרך כרמים ולא יתרפה ביום צרה מהכין לב להנצל כצבי מיד לכן מה נואלו היוצאים לפעלם ועבודתם עדי ערב בימים הנוראים ימי הדין והמשפט ואינם יודעים מה יהיה משפטם הלא להגותם יהגה לבם ביום שידובר בם שנאמר |שיר השירים ח ח| "מה נעשה לאחותנו ביום שידובר בה"
וראוי לכל ירא אלקים למעט בעסקיו ולהיות רעיוניו נחתים ולקבוע ביום ובלילה עתים להתבודד בחדריו ולחפש דרכיו ולחקור לקדם אשמורות ולהתעסק בדרכי התשובה וכשרון המעשה ולשפוך שיח ולשאת תפלה ורנה ולהפיל תחנה והעת עת רצון והתפלה נשמעת בה כענין שנאמר |ישעיה מט ח| "בעת רצון עניתיך וביום ישועה עזרתיך" ואמרו רבותינו זכרונם לברכה |יבמות מט ב ישעיה נה ו| "דרשו ה' בהמצאו" אלו עשרה ימים שבין ראש השנה ליום הכפורים ומצות עשה מן התורה להעיר אדם את רוחו לחזור בתשובה ביום הכפורים שנאמר |ויקרא טז ל| "מכל חטאתיכם לפני ה' תטהרו" על כן הזהירנו הכתוב שנטהר לפני ה' בתשובתנו והוא יכפר עלינו ביום הזה לטהר אותנו
הדרך הששית
<h3>טו</h3>
כל עת יכון לקראת אלקיו כי לא ידע האדם את עתו על כן כליותיו ישתונן ובצדקה יכונן להשיב רוחו בטהרה אל האלקים אשר נתנה ויחפש דרכיו ומעלליו בכל יום יפקדם לבקרים ולרגעים יבחנם ואמרו רבותינו זכרונם לברכה |שבת קנג א| רבי אליעזר אומר שוב יום אחד לפני מיתתך אמרו לו תלמידיו רבינו וכי אדם יודע באיזה יום ימות
אמר להם כל שכן ישוב היום שמא ימות למחר ונמצאו כל ימיו בתשובה ואומר |קהלת ט ח| "בכל עת יהיו בגדיך לבנים ושמן על ראשך אל יחסר" לובן הבגדים משל על נקיות הנפש בתשובה והשמן משל למעשים טובים ושם טוב
עוד אמרו רבותינו זכרונם לברכה |קהלת רבה ט ו| בענין הזה משל לאשתו של מלח שהיתה מתקשטת ותשם בפוך עיניה ובעלה עובר ארחות ימים ותאמרנה לה השכנות הלא בעלך הלך בדרך למרחוק ועל מה זה לשוא תתיפי אמרה להם בעלי מלח הוא אולי יהפך רוח ים וקל מהרה יבא וימצאני והנני מקושטת
ויש על האדם לשער בנפשו בהיותו שאנן ושלו איך ידאג לבבו ויירא ורעד יבא בו ביום המות בהיותו נכון לעלות ליתן את החשבון ואיך יתודה בעת מותו בלב נשבר וככה יעשה כל הימים יתודה בלב נדכה ויהיה מורא שמים עליו
<h3>טז</h3>
ויש על האדם לחדש לו בכל יום מצוות אולי יגיע תור מותו ולא יחסר המצוות ההן ואמרו רבותינו זכרונם לברכה |קהלת רבה ג כד| כל העושה מצוה אחת סמוך למיתתו דומה שקיים את כל התורה ולא היה חסר אלא אותה מצוה וכל העושה עבירה אחת סמוך למיתתו דומה כאילו בטל כל התורה
<h3>יז</h3>
ויש אנשים אשר לא ירגישו בענין המות לעשות צדה לדרך ולתקן מעשיהם ולא יעלו על לבם יום מותו עד בואו והם נמשלים כבהמות אשר לא ירגישו בענין המות עד יום הטביחה כמו שנאמר |תהלים מט טו| "כצאן לשאול שתו מות ירעם וירדו בם ישרים לבקר וצורם לבלות שאול מזבול לו" פירוש כצאן שתו נפשם לשאול כי לא ירגישו בענין מותם עד בואו פתאום "מות ירעם" אין מות הרשעים כמות הבהמות מות הבהמות פעם אחת והרשעים מות ירעה בהם בכל יום |מיכה ז יד| "ירעו בשן וגלעד" ומענין |איוב יח יג| "יאכל בדיו בכור מות" כי נפש הרשעים ההשחתה וההפסד ידבקו בה בכל עת עד אשר תשחת ותבלה ותאבד "וירדו בם ישרים לבקר" המשיל זמן תחיית המתים לבקר אשר יעור בו האדם משנתו וכענין שנאמר |דניאל יב ב| "ורבים מישני אדמת עפר יקיצו" כי אז ירדו הישרים ברשעים כמו שכתוב |מלאכי ג כא| "ועסותם רשעים כי יהיו אפר תחת כפות רגליכם" ואמרו רבותינו זכרונם לברכה בענין יום הדין לתחיית המתים |ראש השנה יז א| לאחר שנים עשר חדש גופם כלה ונשמתם נשרפת ונעשים אפר תחת כפות רגלי הצדיקים שנאמר "ועסותם רשעים וגו'" "וצורם לבלות שאול" "צורם" כמו צורתם וכן |הושע יג ב| "כתבונם עצבים" כתבונתם ותקרא הנפש צורת האדם ויש מן הדוברים על הנפש שאמרו בגדר הנפש שהיא צורה עקרית ובאור הענין כי נפש הרשע יבלה שאול אותה והיא "מזבול לו" כי הנפש מן העליונים מלשון |ישעיה סג טו| "מזבול קדשך" והרשע סבב בחטאותיו ועולל לנפשו נפש היקרה והעליונה שהיא מזבול לו ולבלות אותה שאול מטה
וכמה קשה המות למי שלא הפריד תאות העולם מנפשו עד אשר יפרידנה המות ואמרו רבותינו זכרונם לברכה במסכת דרך ארץ רצונך שלא תמות מות עד שלא תמות ביאור הענין הרוצה שיהיה לו יום המות לחיי עד ידבר אל לבו אחרי אשר סופו לעזוב את האדמה ולהניח חפצי הגוף ובאחריתו ישטמם ויטשם יעזבם בחיים ולא ישתמש באדמה רק לעבודת הבורא יתעלה ואז יהיה לו יום המות לחיים שאין להם הפסק
<h3>יח</h3>
ודע כי נפש הרשע אשר כל תאותה לחפצי הגוף בחייו ונפרדת תאותה מעבודת הבורא ונבדלת משרשיה תרד במותו למטה לארץ אל מקום תאותה ותהי תולדתה כטבע העפר לרדת ולא לעלות אבל יעלוה למרום לדין ולמשפט ולראות איך החליפה מרום בשאול כאשר יעלו את האבן על ידי כף הקלע ואחרי עלותה למרום תרד בטבעה למטה לארץ כאשר האבן חוזרת ונופלת לארץ אחרי הזריקה שנאמר |שמואל א כה כט| "והיתה נפש אדוני צרורה בצרור החיים את ה' אלקיך ואת נפש אויביך יקלענה בתוך כף הקלע" ואמרו רבותינו זכרונם לברכה |קהלת רבה ג כז| אחת נשמתם של צדיקים ואחת נשמתם של רשעים עולות למעלה ונידונות שם נשמותיהם של צדיקים זוכות בדין וגנוזות תחת כסא הכבוד ונשמותיהם של רשעים חוזרות ויורדות ומטורפות לארץ שנאמר "ואת נפש אויביך יקלענה וגו'" ונאמר |משלי יא ז| "במות אדם רשע תאבד תקוה" כי לא תהיה תקוה לנפש הרשע לצאת מחשך לאור שנאמר על נפש הרשע |תהלים מט כ| "תבא עד דור אבותיו עד נצח לא יראו אור"
<h3>יט</h3>
הנה נתבאר כי נשמת הרשעים יורדת לשאול משני מקראות שזכרנו ומדברי חכמינו זכרונם לברכה ועוד נאמר |משלי טו כד| "אורח חיים למעלה למשכיל למען סור משאול מטה" ועוד נאמר |קהלת ג כא| "מי יודע רוח בני האדם העולה היא למעלה ורוח הבהמה היורדת היא למטה לארץ" פירוש מי יכיר הצדיקים והרשעים בעולם הזה כי יש רשעים אשר מעשיהם במחשך ולא יכירו בהם בני אדם ויש צדיקים שייראו שמים בסתר כענין שנאמר |מיכה ו ח| "והצנע לכת" ויקרא לנפש הרשע נפש הבהמה מפני שנמשכת אחר התאוה הגשמית כבהמה וכענין שכתוב |יונה ד יא| "אשר לא ידע בין ימינו לשמאלו ובהמה רבה" ולנפש הצדיקים קרא "רוח בני האדם" וכענין שנאמר |יחזקאל לד לא| "אדם אתם" ובאור לשון המקרא כן הוא מי יודע רוח בני האדם והם הצדיקים העולה היא למעלה כי יש הרבה צדיקים שאין אדם יכול לגזור עליהם בעולם הזה שהם צדיקים באמת וכי תעלה נפשם למרום כענין מה שנאמר |שמואל א טז ז| "כי האדם יראה לעינים וה' יראה ללבב" וגם כי רבים מן הצדיקים הם יראי שמים בסתר ואין צדקתם מודעת וכענין שנאמר |מיכה ו ח| "והצנע לכת עם אלקיך" "ורוח הבהמה היורדת היא למטה לארץ" גם יש רשעים רבים שאין אדם מכיר במעשיהם כענין שנאמר |ישעיה כט טו| "והיה במחשך מעשיהם ויאמרו מי רואנו ומי יודענו"
וכן פירשו זכרונם לברכה |קהלת רבה ג כז| "כי רוח בני האדם" אלו הצדיקים "ורוח הבהמה" אלו הרשעים
ולא יוכל איש לומר כי היה מסתפק על נשמת האדם אם תעלה למעלה כי הנה כתוב |קהלת יב ז| "והרוח תשוב אל האלקים אשר נתנה" ועוד איך יסתפק על רוח הבהמה אם יורדת למטה הלא רוח הבהמה מן הארץ ואיך תעלה
ונתבאר בתורה כי נשמת האדם עליונית כי כתוב על נפש הבהמה כי היא מן הארץ שנאמר |בראשית א כד| "תוצא הארץ נפש חיה למינה" ועל נשמת האדם כתוב |שם ב ז| "ויפח באפיו נשמת חיים" על כן תעלה נשמת האדם במות הגוף למעלה כי כל הדברים שבים אל שרשם כענין שנאמר |קהלת יב ז| "וישוב העפר על הארץ כשהיה והרוח תשוב אל האלקים אשר נתנה" ונאמר על נשמת הצדיקים |זכריה ג ז| "ונתתי לך מהלכים בין העומדים האלה" פירוש בין המלאכים שהם עומדים וקיימים כמו שנאמר |תהלים קמח ו| "ויעמידם לעד לעולם" ונאמר |דניאל ז טז| "קרבת על חד מן קאמיא" ואמרו זכרונם לברכה |שבת קנב ב| נפשותיהם של צדיקים גנוזות תחת כסא הכבוד שנאמר |שמואל א כה כט| "והיתה נפש אדוני צרורה בצרור החיים"
וכל אנשי לבב יחשבו העולם הזה כמו דירת עראי ולא ישתמשו בו רק לעבודת הבורא יתברך ויכינו בו צדה לנפשם כי אם שנים רבות יחיה האדם ואילו חיה אלף שנים פעמים אחרי שיש מספר לשניו יכלה המספר וסופו כלא היה יהיה ועולם הגמול אין לו תכלית כענין שנאמר |איוב טז כב| "כי שנות מספר יאתיו ואורח לא אשוב אהלוך" אף כי ימי האדם כצל עובר כענין שנאמר |תהלים צ י| "ימי שנותינו בהם שבעים שנה" ונאמר |שם קמד ד| "ימיו כצל עובר" ואמרו רבותינו זכרונם לברכה |קהלת רבה א ג| לא כצלו של אילן ולא כצלו של כותל אלא כצל עוף הפורח ועובר רצונם לומר כי חייב האדם להמשיל העולם הזה בלבבו כצל עוף הפורח וברגע קטן עובר גם כי אין האדם יודע אם היום כאן ולמחר בקבר ונמצא בהשתדלו וטרחו על יום מחר כי הוא מצטער על עולם שאינו שלו ואמרו רבותינו זכרונם לברכה |סנהדרין ק ב| אל תצר צרת מחר "כי לא תדע מה ילד יום" |משלי כז א|
<h3>כ</h3>
ועיקר ספר קהלת חברו שלמה המלך עליו השלום למען ישים האדם על לבו כי העולם הבל הבלים ולא ישתמש בו זולתי לעבודת הבורא יתעלה והודיע כוונתו בפתיחתו וחתימתו כי פתח ואמר |קהלת א ב| "הבל הבלים אמר קהלת הבל הבלים הכל הבל" ואמרו רבותינו זכרונם לברכה |קהלת רבה ג יג| אילו אדם אחר היה אומר כן היינו אומרים אולי לא אסף שתי פרוטות מימיו על כן נחשב העולם הבל בעיניו אכן שלמה שנכתב עליו |מלכים א י כז| "ויתן המלך את הכסף בירושלים כאבנים" לו נאה לומר כי העולם הבל הבלים וחתם ספרו ואמר |קהלת יב יג| "סוף דבר הכל נשמע את האלקים ירא ואת מצותיו שמור כי זה כל האדם"
ספר שערי תשובה לרבינו יונה שער ב
<h3>כא</h3>
ומי שחננו השם יתברך דעה ישיב אל לבו כי השם יתברך שלחו בעולם הזה לשמור משמרתו ותורתו וחוקותיו ומצותיו ולא יפקח עיניו זולתי לעשות שליחותו ולקץ הימים אם עשה שליחותו באמונה ישוב ובא ברנה ושמחת עולם על ראשו כעבד אשר שלחו המלך לעבר הים שאין עיניו ולבו זולתי על דבר שליחותו עד שובו אל אדוניו וכן אמר שלמה עליו השלום |משלי כב יט כא| "להיות בה' מבטחך וגו' להודיעך קשט אמרי אמת להשיב אמרים אמת לשולחיך"
<h3>כב</h3>
ומן הדברים שאדם חייב לזכור בעבורם יום המות כדי שלא יתבטל ואל תרפינה ידיו בעבודת השם יתברך ותדד שנתו מעיניו לעמול בתורה ולהתבונן ביראת ה' ולתקן מדות נפשו ולהשיג מעלות היראה והאהבה ולחשוב מחשבות איך יגדיל ויאדיר מצות להיות לנפשו סגולה ואוצר כענין שנאמר |משלי י ח| "חכם לב יקח מצות" כי ידע ויזכור שהימים קצרים כמו שאמרו רבותינו זכרונם לברכה |אבות פרק ב משנה טו| היום קצר והמלאכה מרובה והפועלים עצלים והשכר הרבה ובעל הבית דוחק
<h3>כג</h3>
ומי שאינו זוכר יום המות תמיד דומה בעיניו שיש לו פנאי ומתון להשיג חפצו ואמרו רבותינו זכרונם לברכה |אבות פרק ד משנה יז| יפה שעה אחת בתשובה ומעשים טובים בעולם הזה מכל חיי העולם הבא ויפה שעה אחת של קורת רוח בעולם הבא מכל חיי העולם הזה
<h3>כד</h3>
וכן אמר שלמה המלך עליו השלום |קהלת ט ד| "כי מי אשר יחובר אל כל החיים יש בטחון כי לכלב חי הוא טוב מן האריה המת" פירוש שיבח חיי העולם הזה לענין התשובה ופעולת המצוה והשגת מעלות הנפש והוא הבטחון הנמצא לאשר יחובר אל החיים ופירוש "כי לכלב חי" כי האדם הפחות בחיים יכול להוסיף מעלות בנפשו מה שלא יוכל לעשות כן החכם והצדיק המת ובמקום אחר ביזה וגינה העולם הזה לענין השגת תענוגיו וכבודו ואמר |קהלת א ג| "מה יתרון לאדם בכל עמלו שיעמול תחת השמש" עוד אמר |שם ד ב| "ושבח אני את המתים שכבר מתו מן החיים אשר המה חיים עדנה"
<h3>כה</h3>
ואמרו רבותינו זכרונם לברכה |אבות פרק ג משנה א| הסתכל בשלשה דברים ואין אתה בא לידי עבירה מאין באת
מטיפה סרוחה ולאן אתה הולך למקום עפר רמה ותולעה ולפני מי אתה עתיד ליתן דין וחשבון לפני מלך מלכי המלכים הקדוש ברוך הוא ביאור הדבר כאשר תחשוב מאין באת תכניע נפשך ותשנא הגאוה וכאשר תזכור לאן אתה הולך תבזה העולם ותכיר כי מותרו אין ולא תתעסק בו זולתי לעבודת הבורא ית' וכאשר תשיב אל לבך לפני מי אתה עתיד ליתן את החשבון יהא מורא שמים עליך ואמרו רבותינו זכרונם לברכה |בראשית רבה ט ה| |בראשית א לא| "וירא אלקים את כל אשר עשה והנה טוב מאד" זה המות כי גם המות טוב להכניע הנפשות ולהיות חתת אלקים על הלבבות ולבלתי עשות העולם הזה עיקר
ויש אנשים שאינם נותנים פנאי לנפשם לקבוע עתים להבין לאחריתם מטרדתם בקניני העולם כעין שכתוב |איוב ד כא| "הלא נסע יתרם בם ימותו ולא בחכמה" פירוש "הלא נסע יתרם" ממונם מהם בנסיעתם הנה כי אין לו בהם תועלת אבל אבד מהם טובה הרבה כי גרם להם אשר ימותו ולא בחכמה כי לא חכמו להבין לאחריתם ולתקן נפשם ולהכין צידה לדרכם כענין שכתוב |דברים לב כט| "לו חכמו ישכילו זאת יבינו לאחריתם"
<h3>כו</h3>
והנה נחתום הענין הזה במאמר נכבד אשר לחכמי ישראל זכרונם לברכה |אבות פרק א משנה יד| היה הלל עליו השלום אומר אם אין אני לי מי לי וכשאני לעצמי מה אני ואם לא עכשיו אימתי ביאור הדבר אם האדם לא עורר נפשו מה יועילוהו המוסרים כי אף על פי שנכנסים בלבו ביום שמעו ישכחם היצר ויעבירם מלבבו כענין שנאמר |הושע ו ד| "וחסדכם כענן בקר" ונאמר |משלי י כ| "כסף נבחר לשון צדיק לב רשעים כמעט" פירוש מוסר הצדיק זך בלי סיג ולשונו נבחר אבל לב הרשעים השומעים מוסרו רגע אחד הוא מלשון |תהלים פא טו| "כמעט אויביהם אכניע" ענינו כרגע אויביהם אכניע ויקרא "לב" הלב הנבון והמתוקן כמו שנאמר |משלי טו לב| "ושומע תוכחת קונה לב" |שם יז טז| "לקנות חכמה ולב אין" אכן צריך האדם בשמעו המוסר לעורר נפשו ולשום הדברים אל לבו ולחשוב בהם תמיד ועליהם יוסיף לקח ומלבו יוציא מלין ויתבודד בחדרי רוחו וישוב יהפוך יד תוכחתו על נפשו ולא יסמוך על תוכחת המוכיח לבדו ותוכחתו לבקרים ולרגעים תהיה עד אשר תקבל נפשו המוסר ועד אשר תטהר
"וכשאני לעצמי מה אני" גם כשאני לי להשתדל לתקן נפשי בכל כחי ואני הוגה בחכמה בכל עת מה אני כי השגת האדם קצרה ודלה ועם הטורח והתקון ישיג מעט מן המעלות ראה מי אנכי ומה חיי כשאין אני לעצמי להשתדל ולטרוח לתקן נפשי והמשל בזה מן השדה שהיא זיבורית כי עם רב הטורח בתיקונה ועם רב עבודה יוציא זרע מעט ואם לא יטרחו בתיקונה לא יצמיח ולא יעלה בה כל עשב אבל קוץ ודרדר תצמיח רק השדה אשר היא עידית גם כי לא יטרח בעבודתה ימצא בזריעתה תועלת ואמרו רבותינו זכרונם לברכה |אבות דרבי נתן טז| בענין מה שכתוב |תהלים קג יד| "כי הוא ידע יצרנו" משל למלך שנתן שדה לעבדיו והזהירם לעבדו ולשמרו ולהביא לו ממנו שלשים כור בכל שנה והם טרחו בו ועבדו אותו היטב והביאו ממנו לפני המלך חמשה כורים אמר להם מה זאת עשיתם אמרו לו אדוננו המלך שדה שנתת לנו זיבורית היא ואנחנו בכל כחנו עבדנו אותה ועם כל הטורח לא עשתה את התבואה יותר מזה השיעור
"ואם לא עכשיו אימתי" אין ראוי לי לאחר יום או יומים השתדלותי בתקון נפשי ובקביעות עתים לתורה כי אם אומר אקוה לעת הפנאי ועד היות בידי כסף די ספוקי הנה טרדות העולם אינן פוסקות כמו שאמרו רבותינו זכרונם לברכה |אבות פרק ב משנה ד| אל תאמר לכשאפנה אשנה שמא לא תפנה
<h3>כז</h3>
והשנית אחרי אשר יאסוף ויכנוס עוד יכסוף לאסוף כמו שאמרו רבותינו זכרונם לברכה |קהלת רבה א לד| אין אדם יוצא מן העולם וחצי תאותו בידו יש בידו מנה מתאוה לעשותה מאתים השיגה ידו מאתים מתאוה לעשותם ארבע מאות וכן כתוב |קהלת ה ט| "אוהב כסף לא ישבע כסף"
<h3>כח</h3>
והשלישית הזמן מתמעט והמלאכה מרובה מלאכת התורה ותקון הנפש והשגת המעלות כמו האהבה והיראה והדביקות כמו שאמרו זכרונם לברכה |אבות פרק ב משנה טו| היום קצר והמלאכה מרובה
<h3>כט</h3>
הרביעית כאשר יאוחר תקון נפשו יקרהו עון ויכשל בעבירות תמיד
<h3>ל</h3>
החמישית באיחור תקון הנפש היצר הולך ומתגבר ויקשה עליו לתקן נפשו אחר כן כמו שכתוב |משלי כד לא| "והנה עלה כלו קמשונים" וגו' ואמרו רבותינו זכרונם לברכה |עבודה זרה יז א| כאשר היצר קשור בעבירה ידמה כענין המינות ולא תשיג ידו לטהרתו ואמרו במוסרים ההרגל על כל דבר שלטון
<h3>לא</h3>
הששית אולי לא ימשכו ימיו וימות טרם ישלים חוק התשובה על כן הזהיר שלמה עליו השלום |קהלת ט ח| "בכל עת יהיו בגדיך לבנים"
<h3>לב</h3>
השביעית בהתאחרו מן התשובה יהיו עונותיו ישנים וישכח יגונם ולא ידאג להם כאשר בתחלה
<h3>לג</h3>
השמינית בבואו בימים ויחלש כח היצר לא יקבל שכר על התשובה כאשר בתקון לבבו בימי בחורותיו ואמרו רבותינו זכרונם לברכה |עבודה זרה יט א| |תהלים קי"ב א| "אשרי איש ירא את ה'" בעודו איש ואמרו |סנהדרין כב א| כאשר לא תמצא יד הגנב לגנוב יחזיק נפשו כאיש שלם
<h3>לד</h3>
התשיעית בימי הזקנה בהעדר כח ההרגשות איננו עוצר כח לחדש מסלות בלבבו ולערוך מחשבות להלחם בהן ביצרו ולהשיג המעלות ולטרוח ולעמול בתורה ובפעולות כמו שנאמר |קהלת יב א| "וזכור את בוראיך בימי בחורותיך עד אשר לא יבאו ימי הרעה והגיעו שנים אשר תאמר אין לי בהם חפץ" על כן ראוי לאדם להחיש מפלט לנפשו כענין שנאמר |תהלים קיט ס| "חשתי ולא התמהמהתי לשמור מצותיך"
<h2>שער שלישי</h2>
<h3>לד</h3>
נבאר חומר המצוות והאזהרות וחלוקי העונשים
<h3>א</h3>
מפני שהוזהר בעל התשובה לחפש דרכיו וכמה לו עונות וחטאות ואחרי אשר תם חפש מחופש הוזהר לחקור גודל כל חטא מחטאיו כמו שנאמר |איכה ג מ| "נחפשה דרכינו ונחקורה" להודע עליו כל חטאתו אשר חטא כמה הגדיל לאשמה בה כי יש אשמה עד לשמים גדולה ויש רעה כנגד כמה חטאים גדולים שקולה והתשובה הגדולה כפי היות גדולים חקרי לב באלה כי לדעתו רב העון וגדלו נפשו ירעה לו או אז יכנע לבבם הערל ואז ירצה את עונם
<h3>ב</h3>
ועוד תועיל חקירת עוצם העון לכסות כלימת פניו בשאלת המחילה כענין שנאמר |עזרא ט ו| "אלקי בושתי ונכלמתי להרים אלקי פני אליך" ולהעטות בושה על נפשו לפני השם יתברך אחרי הבטחון בסליחתו כענין שנאמר |יחזקאל טז סג| "למען תזכרי ובושת וגו' בכפרי לך לכל אשר עשית" ולהיות לנגד עיניו גדולת חסד הכפרה כענין שנאמר |תהלים כו ג| "כי חסדך לנגד עיני" והמשל בזה כי אם חטא העבד לאדוניו ובא להכנע לפניו אין נפשו אל העבד בלתי אחרי ידיעתו כובד פשעו ואם ידמה בנפשו כי החטא נקל יגדל הקצף עליו לכן יתחייב החוטא להכיר עוצם החטא וענשו כענין שנאמר |שמואל א כו כא| "הנה הסכלתי ואשגה הרבה מאד" על כן הוצרכנו ללמד לבני יהודה לתורה ולתעודה חומר העונשים לכל עון ולכל חטאת על כן על כל דברי ההקדמה הזאת ועוד לתועלת נשגבה גדולה ובצורה כי ראה ראיתי רוב העם חושבים על כמה פשעים כבדים כי הם קלים ועל חייבי מיתות וכריתות כי הזהירות בהם יתרון הכשר או מדת החסידות ונכשלים מבלי משים ואין תוכחת כענין שנאמר |ישעיה מח ח| "גם מאז לא פתחה אזנך" על כן הוצרכנו להזהירם ולגלות אזנם על חומר עבירות רבות וכי יש במצוות הקלות דרכים וצדדים רבים לכליון חרוץ ואבדון הנפש ורבים מן הרשעים יעזבו דרכם כי ידעו האבדון וההפסד אשר בה בהגלות להם גודל החטא ואת אשר נגזר עליו ונכשלים יאזרו חיל לכבוש תאותם כי איככה יוכלו וראו באבדן נפשם
<h3>ג</h3>
והמשל בזה לאדם החפץ ללכת אל עיר ויאמרו לו כי הדרך משובשת בצנים ופחים ואבני נגף ולצרכו אל המקום ההוא לא יחדל מלכת והיה כי יאמרו אליו כי שחל בדרך ונמר שוקד עליו אז יכלה רגליו מן הדרך ההיא על כן אמר שלמה עליו השלום |משלי א ב| "לדעת חכמה ומוסר להבין" פירוש כשרון המעשה ועזיבת העבירות יקרא חכמה כענין שנאמר |דברים ד ו| "כי היא חכמתכם ובינתכם" ואחר שילמוד וידע המצות ומה הן העבירות צריך שילמוד גנות העבירות וההפסד והאבדון הנמצא בהן להרחיק נפשו מהן ולהוכיח עצמו בזכרון העונשים וליסר זולתו וזאת הידיעה תקרא מוסר ולמוכיחים ינעם ללמוד לדעת זאת ועתה נבאר מעלות חומר המצות ואזהרות וחלוק העונשים
המדרגה הראשונה חומר דברי סופרים
<h3>ד</h3>
נתחייבנו מן התורה לקבל תקנות הנביאים והשופטים ולשמוע דברי חכמים ולהזהר בגדריהם שנאמר |דברים יז יא| "לא תסור מן הדבר אשר יגידו לך ימין ושמאל" וגם כי הוזהרנו מן התורה לקיים עלינו להיות עושים ככל אשר יורנו
אכן מצות עשה מן התורה חמורה מדבריהם מפני שהוזכר עיקר הדבר בספר תורת האלקים מפורש וצוה השם יתברך עליו בפרט ויש דרכים וצדדים ימצאום שם דברי סופרים חמורים מדברי תורה כאשר אמרו רבותינו זכרונם לברכה |סנהדרין פח ב| חומר בדברי סופרים מדברי תורה שהאומר "אין תפילין" לעבור על דברי תורה פטור "חמש טוטפות" להוסיף על דברי סופרים חייב וכל העובר על דברי חכמים חייב מיתה |ברכות ד ב|
<h3>ה</h3>
ועתה הלא לך לדעת מפני מה העובר על דברי חכמים חייב מיתה יותר מן העובר על מצות עשה ועל מצות לא תעשה
וזה פשר הדבר כי העובר על דברי חכמים אשר מלאו לבו לעשות כן כי תקל מצותם בעיניו לא מהתגבר יצרו עליו אבל כי תכהינה עיניו מראות אור דבריהם ולא יהלך לנוגה האמונה ולא משך בעול גזרתה ולא יטרח לקיים מאמרם כי לא נכתב בספר התורה ולא נהג כדרך העובר על דברי התורה אשר נפשו מרה לו ונקוט בפניו ויירא וייצר לו כי ישיאהו יצרו לחטוא על כן משפט מות יהיה לאיש כי הפיל דבר אחד מכל דבריהם הטובים והוא כאומר ננתקה את מוסרותימו ודומה למה שכתוב בענין זקן הממרה את פי החכמים |דברים יז יב| "והאיש אשר יעשה בזדון לבלתי שמוע אל הכהן וגו'"
<h3>ו</h3>
והשנית כי האיש ההוא רחוק מן התשובה אחרי אשר אין הדבר חמור עליו כי ישנה באולתו תמיד והחטא הקל ענשו יותר מן החמור בהכשל בו החוטא פעמים רבות
<h3>ז</h3>
עוד אמרו רבותינו זכרונם לברכה |עבודה זרה לה א| "כי טובים דודיך מיין" חביבים דברי סופרים יותר מיינה של תורה ואנחנו צריכים לפרש גם את זה ידוע תדע כי יראת ה' יסוד המצות שנאמר |דברים י יב| "ועתה ישראל מה ה' אלקיך שואל מעמך כי אם ליראה את ה' אלקיך" ובזה ירצה ה' את ברואיו כמו שנאמר |תהלים קמז יא| "רוצה ה' את יראיו" ותקנות חכמים וגדריהם יסוד לדרך היראה כי יעשו גדר והרחקה פן תגע יד אדם באיסור התורה כבעל השדה אשר יעשה גדר לשדהו מאשר יקר בעיניו כי ירא פן יכנסו בו בני אדם והיה למשלח שור ולמרמס שה כענין שנאמר |ויקרא יח ל| "ושמרתם את משמרתי" עשו משמרת למשמרתי ורב הזהירות והגדר והרחקה מן האיסור הלא זה מעיקרי המורא והמרבה להזהר יגיע אל השכר הגדול כענין שנאמר |תהלים יט יב| "גם עבדך נזהר בהם בשמרם עקב רב" על כן אמרו חביבים דברי סופרים יותר מיינה של תורה כי גדריהם וגזרותיהם מעיקרי היראה ומצות היראה שכר הרבה כנגד מצוות רבות כי היא היסוד להן והדוגמא לדבר כי הנזהר מהתיחד עם אשה מפחדו פן יכשול בעון וכאשר גזרו רבותינו זכרונם לברכה |סנהדרין כא ב| הלא זה מאשר זרח על נפשו אור יראת אלקים יתברך
<h3>ח</h3>
והנה הקדמנו לך בשער היראה כי נתחייב האדם לראות בבנים ולהבין בהם ולהבדיל בין עקש ופתלתול ובין הישר הולך לתועלת נשגבה אשר הודענוך והנה כי תראה אנשים זוללים מזלזלים בנטילת ידים וישבו לאכול לחם ואינם מברכים לפני אכלם ואחר אכלם וכהנה רבות דברי חכמים ותקנותם אשר פורצים גדרם בזאת יבחנו בזאת תדע ובחנת את דרכם כי הם רעים וחטאים לה' מאד ואחריתם עדי אובד ועליהם אמרו כל העובר על דברי חכמים חייב מיתה כי המעללים האלה לא יכריחם היצר עליהם ולא תתקפם תולדות החומר והתאוה הגשמית לחטוא בהם אין זה כי אם רוע לב ופרוק עול שמים מעל צוארם והנה הם ככל המון כת הזדים האומרים לאל סור ממנו ודעת דרכיך לא חפצנו גם הם רחוקים מדרך האמת גם הכת אשר אינם נזהרים מגבינה של עובדי עבודה זרה ובשולי עובדי עבודה זרה כי יקלו דברי חכמים בעינם אף על פי שחוטאים למלא בטנם הנה בזו לדברי חכמים ושברו עול התורה והמורא גם עליהם אמרו העובר על דברי חכמים חייב מיתה כאשר בארנו והשנית כי אחרי שידעו כי עם הקודש נשמרים בכל אלה הבדל הבדילו עצמם מעל עמנו ופרשו מדרכי צבור ואמרו רבותינו זכרונם לברכה |ראש השנה יז א| כי הפורשים מדרכי צבור יורדים לגיהנם ונדונים שם לדורי דורות ודע כי העובר על דברי חכמים ענשו ביד בית דין להכות מכות מרדות כפי אשר עיני בית דין רואות ליסר ולענוש בעת ההיא אם לפחות מארבעים או להוסיף להכותו על אלה
המדרגה השניה חומר מצות עשה
<h3>ט</h3>
יסוד השכר ושורש הגמול חלף העבודה בקיום מצות עשה כמו שנאמר |משלי יג יג| "וירא מצוה הוא ישולם" ונאמר |מלאכי ג יח| "ושבתם וראיתם בין עובד אלקים לאשר לא עבדו" והעבודה היא במצוות התלויות במעשה בין שאין בהן זולתי מצות עשה בין שיש עמהן לא תעשה כגון שנאמר |דברים טו ז| "לא תאמץ את לבבך וגו'" ומצות העבודה תתבאר בשער העבודה בעזרת השם אולם ימצא דרך בשכר הנזהר מעבור על מצות לא תעשה אשר השג ישיג לשכר עושה מצוה כגון אם הזדמן דבר עבירה ליד האיש והתאוה תאוה לדבר ערוה וכבש יצרו כי זה מעקרי יראת השם יתברך וכן מי שהזדמן לידו להתעשר באונאה ותרמית ואין רואה ואין יודע והתהלך בתומו ובור כפיו שכרו על זה כזורע לצדקה וטורח במצוה וכן כתוב |תהלים קיט ג| "אף לא פעלו עולה בדרכיו הלכו" ואמרו רבותינו זכרונם לברכה |ירושלמי קדושין סוף פרק א| כיון שלא פעלו עולה בדרכיו הלכו וכבר הקדמנו לך פירוש המקרא הזה וכן אמרו רבותינו זכרונם לברכה |מכות כג ב| ישב ולא עבר עבירה נותנים לו שכר כעושה מצוה כגון שבא דבר עבירה לידו ונצול ממנו ועוד אמרו |מדרש תהלים ל מלאכי ג טו| "ליראי ה' ולחושבי שמו" זה הבא דבר עבירה לידו ונצול ממנו גם השכר הזה עיקרו ויסודו מצות עשה שכבש יצרו ביראת אלקים כמו שנאמר |דברים י כ| "את ה' אלקיך תירא" ואמרו רבותינו זכרונם לברכה |אבות פרק ב משנה א| הוי זהיר במצוה קלה כבחמורה שאין אתה יודע מתן שכרן של מצוות והנה בתורה פורש מה יעשה לכל העובר על מצות לא תעשה ויחלק עליהם עונשים ומשפטים ודת מה לעשות בהם והעונשים מלקות ארבעים מיתה וכרת בידי שמים וארבע מיתות בית דין ומתן שכר על כל מצוה לא נתפרש בתורה כדי שלא יחדלו לקיים המצוות הקלות ויתעסקו בחמורות לבדנה
<h3>י</h3>
ומשלו על זה מענין המלך אשר אמר לעבדיו לנטוע בפרדסו כל עץ נחמד ושכר אמר לתת להם ולא הודיעם שכר מטע כל אילן כי חפץ המלך אשר לא יחסר כל בפרדסו על כן יטעו רב מינים נטעי נעמנים ואילו ידעו עבדיו שכר נטיעות כל עץ מעצי הפרדס אז יתנו את כל עמלם בנצרי מטעיו אשר שכרם רב מן השאר להרבות השכר כן ענין המצוות כי הואיל השם לזכות את ישראל בקיום כל המצוות להנחילם חיי עולם ולהיות כל המצוות יחדיו לוית חן לראשם כי בהשלים חק מלאכתם תהי משכורתם שלמה מעמו הלא ידעת כי אמרו רבותינו זכרונם לברכה |עבודה זרה יז ב| כל העוסק בתורה בלבד דומה כמי שאין לו אלוק אף על פי שאמרו |ריש מס' פאה| תלמוד תורה כנגד כולם והמצוה הקלה שכרה גדול והפלא אשר לא ימד ולא יספר הלא תראה במצות שלוח הקן שאין בה טורח ולא פיזור ממון נאמר עליה |דברים כב ז| "למען ייטב לך והארכת ימים" ואמרו רבותינו זכרונם לברכה |חולין קמב| רבי יעקב אומר אין לך מצוה קלה בתורה שאין תחית המתים תלויה בה שנאמר בשלוח הקן "למען ייטב לך וגו'" "למען ייטב לך" לעולם שכלו טוב "והארכת ימים" לעולם שכלו ארוך ומה אם מצוה קלה שהיא כאיסר אמרה תורה כך מצוות חמורות על אחת כמה וכמה
<h3>יא</h3>
ועתה נדבר בענין עונש בטול מצות עשה אמרו רבותינו זכרונם לברכה |חולין קלב ב| אם יזהירו את האיש לעשות סוכה או לולב ואינו עושה מכין אותו עד שתצא נפשו ואמרו |ראש השנה יז ב| כי האנשים אשר לא הניחו על ראשם תפלין מעולם הם הנקראים פושעי ישראל בגופם וענשם חמור מן העובר פעם אחת על חייבי כריתות ומיתות בית דין ואמרו |שם| כל שעונותיו מרובים מזכיותיו ובכללם עון פושעי ישראל בגופם כגון שלא הניח תפלין מעולם או עון פשעי אומות העולם בגופן והם עוברי עבירה כגון עריות ליום הדין יורדים לגיהנם ונידונים שם שנים עשר חדש ולאחר שנים עשר חדש גופם כלה ונשמתם נשרפת ורוח מפזרתם תחת כפות רגלי הצדיקים שנאמר |מלאכי ג כא| "ועסותם רשעים כי יהיו אפר וגו'" ואמרו |סנהדרין צט ב| מי שמקל בענין מצות עשה כמו המבזה חולו של מועד שיש בו מצות עשה שנאמר |שמות כג טו| "את חג המצות תשמור" אף על פי שיש בידו תורה ומעשים טובים אין לו חלק לעולם הבא ויש על כל מצות עשה אזהרת לאו כוללת שנאמר |דברים יג א| "לא תוסף עליו ולא תגרע ממנו"
<h3>יב</h3>
וקיום מצות עשה נקרא יראת שמים כמו הזהירות במצות לא תעשה שנאמר |ויקרא יט לב| "מפני שיבה תקום והדרת פני זקן ויראת מאלקיך אני ה'" ונאמר |תהלים לד יב| "יראת ה' אלמדכם" ונאמר אחריו |שם שם טו| "סור מרע ועשה טוב בקש שלום ורדפהו" למדנו מזה כי מי שאינו עוסק בעשיית הטוב ובקשת שלום הפר יראת שמים והוא מן הרשעים כי לא יירא אלקים שנאמר |קהלת ח יג| "וטוב לא יהיה לרשע ולא יאריך ימים כצל אשר איננו ירא מלפני אלקים"
<h3>יג</h3>
ויש במצות עשה מן החמורות שאין המון העם נזהרים בהן כגון הזכרת שם שמים לבטלה שנאמר |דברים י כ| "את ה' אלקיך תירא" ואמרו רבותינו זכרונם לברכה |תמורה ד א| הוזהרנו בזה שלא להזכיר שם שמים לבטלה וכן גמילות חסדים שהיא מצות עשה שנאמר |שמות יח כ| "והודעת להם את הדרך ילכו בה" זו גמילות חסדים |בבא מציעא ל ב|
ואמרו |סוכה מט ב| גדולה גמילות חסדים יותר מן הצדקה שהצדקה לעניים וגמילות חסדים בין לעניים בין לעשירים
על כן אמרו |אבות ריש פרק א| על שלשה דברים העולם עומד על התורה ועל העבודה ועל גמילות חסדים והנה הצדקה בממונו וגמילות חסדים בין בגופו בין בממונו כי חייב אדם לטרוח בדרישת טוב לעמו ולשקוד בעמל נפשו על תקנת חברו אם דל ואם עשיר וזאת מן החמורות ומן העקרים הנדרשים מן האדם שנאמר |מיכה ו ח| "הגיד לך אדם מה טוב ומה ה' דורש ממך כי אם עשות משפט ואהבת חסד" וכן מצוה להכנס לפנים משורת הדין שנאמר |שמות יח כ| "ואת המעשה אשר יעשון" ואמרו רבותינו זכרונם לברכה |בבא מציעא ל ב| זה לפנים משורת הדין ויש בענין זה דרכים רבות אשר תהיה בהן המצוה הזאת מן החמורות הכל לפי ענין הדין כמו שאמרו רבותינו זכרונם לברכה |שם| לא חרבה ירושלים אלא על שהעמידו דבריהם על דין תורה ולא נכנסו לפנים משורת הדין
<h3>יד</h3>
ויש אנשים רבים בהמון העם חושבים כי אין עיקר האבדון והפסד הנפש זולתי בעבירות שיש בהן מעשה וכי אין אבדן נפש אל האיש אשר הוא טהור מחטוא במעשה ובדרך העבירות לא הלך וחדל מעשות מצות ומעשים טובים על כן אנו חייבים להודיע תועי רוח בינה כי אמרו זכרונם לברכה |ירושלמי חגיגה פרק א הלכה ז| ויתר הקדוש ברוך הוא על עבודה זרה וגלוי עריות ושפיכות דמים ולא ויתר על עון בטול תורה ואמרו |ספרי דברים עקב| כשם ששכר תלמוד תורה גדול מכל המצוות כך עונש המבטל גדול מכל העבירות ואמרו |סנהדרין צט א| |במדבר טו לא| "כי דבר ה' בזה ואת מצותו הפר" נאמר על מי שאפשר לו לעסוק בתורה ואינו עוסק וכבר זכרנו לך כל אלה בשער התורה
<h3>טו</h3>
ומצאנו בענין אנשי סדום שהיו רעים לה' מאד בכמה עלילות נשחתות כמו הגזל והחמס ועיוות הדין וגלוי עריות ואם כל זה הזכיר הכתוב כי אבדו ונשמדו בעון בטול הצדקות שנאמר |יחזקאל טז מט| "הנה זה היה עון סדום אחותך גאון שבעת לחם ויד עני ואביון לא החזיקה" ונאמר על האנשים שאינם עורכים מחשבות להתבונן תמיד ביראת ה' |ישעיה כט יג יד| "ותהי יראתם אותי מצות אנשים מלומדה לכן הנני יוסיף להפליא את העם הזה הפלא ופלא" ונאמר |ירמיה יב א ב| "מדוע דרך רשעים צלחה קרוב אתה בפיהם ורחוק מכליותיהם" ונאמר |תהלים עג כז| "כי הנה רחקיך יאבדו"
<h3>טז</h3>
ודע כי לפי גודל המצוה יגדל עונש מי שיחדל לעשותה אף על פי שאינו עושה מעשה בהפרתה כמו שמצינו במצות הפסח ובמצות המילה שהן מצוות עשה ויש בהן כרת
<h3>יז</h3>
ודע כי המעלות העליונות נמסרו במצות עשה כמו מעלת הבחירה שנאמר |דברים ל יט| "ובחרת בחיים" ומעלות תלמוד תורה שנאמר |שם ו ז| "ודברת בם" ומעלות לכת בדרכי ה' שנאמר |שם כח ט| "והלכת בדרכיו" ומעלות התבונן בגדלות ה' שנאמר |שם ד לט| "וידעת היום והשבות אל לבבך כי ה' הוא האלקים" ודוד אמר |תהלים יד ב| "ה' משמים השקיף על בני אדם לראות היש משכיל דורש את אלקים" ומעלות זכרון חסדיו והתבונן בהם שנאמר |דברים ח ב| "וזכרת את כל הדרך" ונאמר |שם ח ה| "וידעת עם לבבך כי כאשר ייסר איש את בנו ה' אלקיך מיסרך" ודוד אמר |תהלים קז מג| "ויתבוננו חסדי ה'" ונאמר |שם כו ג| "כי חסדך לנגד עיני" ומעלות הקדושה שנאמר |ויקרא יא מד| "והתקדשתם והייתם קדושים" ומעלות העבודה שנאמר |דברים י כ| "אותו תעבוד" ומעלות היראה שנאמר |שם| "את ה' אלקיך תירא" ומעלות האהבה שנאמר |שם ו ה| "ואהבת את ה' אלקיך" ומעלות הדביקות שנאמר |שם י כ| "ובו תדבק" לכל אחת מהנה כמה מדרגות כאשר יתבאר בעזרת השם ובעבור המעלות האלה נברא האדם שנאמר |ישעיה מג ז| "כל הנקרא בשמי ולכבודי בראתיו" ומה תקות הנברא אם לא ישים עמל נפשו ועיקר עסקו בדברים שנברא בעבורם
<h3>יח</h3>
והנה נתבאר בתורה עונש בטול המצוה שנאמר |דברים כז כו| "ארור אשר לא יקים את דברי התורה הזאת לעשות אותם" אמר "לעשות אותם" יורה כי זה נאמר על בטול מעשה המצוות
<h3>יט</h3>
ודע כי נתחייב הנברא להיות ציר נאמן ועבד משכיל בכל מלאכת עבודת אדניו והפועל הנאמן יהיה מהיר במלאכתו וישגיח על מלאכת הפועלים חביריו ועיניו על דרכיהם לראות אם באמונה הם עושים ויזהירם ויודיעם את המעשה אשר יעשון כי חפצו ורצונו אשר תעשה מלאכת אדוניו בלא רמיה על כן יחזיק ידי עושי המלאכה ואמרו רבותינו זכרונם לברכה |ירושלמי סוטה פרק ז הלכה ד| "ארור אשר לא יקים" אדם שלמד ושנה ולימד לאחרים וקיים את התורה ויש בידו כח להחזיק ידי העוסק בתורה ובמצות ולא החזיק הרי הוא בכלל "ארור אשר לא יקים"
<h3>כ</h3>
ומן המצוות החמורות שלא לדון בערכאות של עובדי עבודה זרה שנאמר |שמות כא א| "ואלה המשפטים אשר תשים לפניהם" "לפניהם" ולא לפני עובדי עבודה זרה ופושעים יכשלו בם וכבר הקדמנו לדבר על דרכי מות הנמצאים בעבירה הזאת
ספר שערי תשובה לרבינו יונה שער ג
<h3>כא</h3>
ועל בטול מורא אב ואם שהיא מצות עשה שנאמר |דברים כז טז| "ארור מקלה אביו ואמו" ענין "מקלה" שמזלזל בכבודם ומפר מוראם כמו שאמרו רבותינו זכרונם לברכה |קדושין לא ב| |ויקרא יט ג| "איש אמו ואביו תיראו" איזהו מורא אב לא ישב במקומו ולא סותר את דבריו ולא מכריעו
<h3>כב</h3>
ומצות תפלין |דברים ו ח| ומצות מזוזה |שם שם ט| מצוות עשה הן והנן בכלל קבלת מלכות שמים כי על כן נכתבו בפרשת שמע ישראל ותוכל להתבונן מזה על עונש המבטל המצוות האלה כי הוא שובר עול מנתק מוסרות וכבר הקדמנו לדבר על המצוות האלה ועל מצות ציצית אמרו רבותינו זכרונם לברכה |ספרי במדבר סוף פרשת שלח| שהציצית מוספת קדושה שנאמר |במדבר טו מ| "למען תזכרו ועשיתם את כל מצותי והייתם קדושים לאלקיכם" וגם כי אין מצות ציצית זולתי על מי שיש לו בגד אשר לו ארבע כנפות ואם אין לו בגד כזה אינו חייב לקנותו אף גם זאת אמרו רבותינו זכרונם לברכה |מנחות מא א| כי ענוש יענש לעתות בצררה על דבר אשר לא חמד בלבבו יפי המצוה ושכרה לבעבור סבב פני דבר חיובה עליו ולקחת לו בגד שיש לו ארבע כנפות לעשות בו ציצית על כנפיו
<h3>כג</h3>
ודע כי הירא את דבר ה' יחמיר וידקדק וישים נפשו בכפו על מצוה קלה כמו על החמורות כי לא יבינו לאשר המצוה הזאת קלה לעומת החמורות אך יבינו לגדולת המזהיר עליה יתברך ופקח עיניך היטב לראות כי העיקר הנכבד הזה נתבאר בתורה כי נכתב על מצות הקימה מפני השיבה כמו שנכתב על מצות מורא אביו ואמו ושמירת השבת אני ה' ורבות מן המצוות אשר הרבה מן העם הנמצאים בדור קצרי יד מעשותן הבאנום אל מקום זה יסוד לכל אחד בספר הזה קחם נא אליך ענדם על לוח לבך
המדרגה השלישית לאו שניתק לעשה
<h3>כד</h3>
אמרו רבותינו זכרונם לברכה |חולין קמא| לאו שניתק לעשה אין לוקים עליו כגון |דברים כב ו| לא תקח האם על הבנים שניתק לעשה שנאמר |שם פסוק ז| שלח תשלח ואף על פי שלא היו לוקים בידי בית דין יש בהם שענשם חמור ונגע עד שמים ומשפטם נשא עד שחקים כגון הגזל שנאמר |ויקרא יט יג| ולא תגזול וניתק לעשה |שם ה כג| והשיב את הגזלה ואמרו |סנהדרין קח א| לא נחתם גזר דינם של דור המבול אלא על הגזל שנאמר |בראשית ו יג| קץ כל בשר בא לפני כי מלאה הארץ חמס ואף על פי שהערוה חמורה מן הגזל מדת עונש הגזל להקריב יום אידו ולהחיש עתידות לו
עוד אמרו |ויק"ר לג ג| סאה מלאה מעונות אין מקטרג בכולם כמו הגזל ואמר שלמה עליו השלום על אוצרות המרמה והאונאה |משלי כא ו| פועל אוצרות בלשון שקר הבל נדף מבקשי מות פרוש אוצרות המרמה והאונאה הבל נדף הם כי אחריתם לכליון ועודם ברשותו צוררים הם לו ומבקשים נפש בעליהם ומסבבים למותו כענין שאמר חבקוק עליו השלום |חבקוק ב ט יא| הוי בוצע בצע רע לביתו כי אבן מקיר תזעק וגו' וגזל העני חייבים עליו מיתה בידי שמים שנאמר |משלי כב כב כג| אל תגזל דל כי דל הוא ואל תדכא עני בשער כי ה' יריב ריבם וקבע את קובעיהם נפש פרוש אל תגזל דל בעבור שהוא דל ואין עוזר לו ואל תדכא עני בשער בהכלמה ובבזיון "בשער" כלומר ברבים וכענין שנאמר |ישעיה ג טו| מה לכם תדכאו עמי ופני עניים תטחנו כי ה' יריב ריבם אחר שאין להם סומך ומי שיטען ויריב ריבם וקבע את קובעיהם נפש אחרי שהובאת אליו צעקת הדל לא יקח ממך ממון תחת הגזילה אשר גזלת אבל ישל אלוה נפשך ונאמר |איוב כז ח| כי מה תקות חנף כי יבצע כי ישל אלוה נפשו ונאמר |משלי א יט| כן ארחות כל בוצע בצע את נפש בעליו יקח ומי שיצעיק ויצער אלמנה ויתום בין בגזל בין בעושק בין בהכלמה וכל מיני הצער חיב מיתה בידי שמים וכן הדיינים שיש בידם להציל גזול מיד עושק ויתום לא ישפוטו משפט מות להם שנאמר |שמות כב כא כג| כל אלמנה ויתום לא תענון אם ענה תענה אתו כי אם צעק יצעק אלי שמוע אשמע צעקתו וחרה אפי והרגתי אתכם בחרב והיו נשיכם אלמנות ובניכם יתומים פרוש והיו נשיכם אלמנות כנגד ענוי האלמנה ובניכם יתומים כנגד ענוי היתום מדה כנגד מדה והמצער כל איש מישראל אף על פי שלא נכתב בו העונשים האלה עובר בלא תעשה שנאמר |ויקרא כה יז| ולא תונו איש את עמיתו ואמרו רבותינו זכרונם לברכה |ב"מ נח ב| באונאת דברים הכתוב מדבר והוא מענין הצער והמצוק מלשון |ישעיה מט כו| והאכלתי את מוניך את בשרם ואמרו רבותינו זכרונם לברכה |ב"מ נט א| כל השערים ננעלו חוץ משערי אונאה ובמקום שדבר הכתוב באונאת ממון הזכיר שם מקח וממכר שנאמר |ויקרא כה יד| וכי תמכרו ממכר לעמיתך ואמרו |ב"מ נח ב| גדולה אונאת דברים מאונאת ממון שזו בגופו וזו בממונו זו נאמר בה |ויקרא כה יז| ויראת מאלקיך וזו לא נאמר בה "ויראת"
<h3>כה</h3>
והנשך והרבית יש בהם לא תעשה שנאמר |ויקרא כה לו| אל תקח מאתו נשך ותרבית וניתק לעשה שנאמר |שם| וחי אחיך עמך פרוש אם לקחת מאתו נשך ותרבית השב תשיבם לאחיך למען יחיה עמך וענשו חמור מאד כל זמן שלא תקן המעוות שאינו בא לתחיית המתים שנאמר |יחזקאל יח יג| בנשך נתן ותרבית לקח וחי לא יחיה ופרשו רבותינו זכרונם לברכה |פרקי ר"א לג| על ענין תחית המתים כי אין הנותן כספו בנשך ותרבית חייב מיתה ואמרו רבותינו זכרונם לברכה |שמו"ר לא טו| כי מי שיש בידו עון הרבית אין מלאך מליץ מלמד עליו זכות וזהו שנאמר "וחי" בלשון שאלה ותמיהה היש מליץ שיאמר כי דתו לחיות כלם יענו ויאמרו לא יחיה
המדרגה הרביעית לאו שאין בו מעשה
<h3>כו</h3>
אמרו רבותינו זכרונם לברכה |סנהדרין סג א| לאו שאין בו מעשה אין לוקים עליו ומפורש בדבריהם זכרונם לברכה |יומא פו א| כי לאו שאין בו מעשה חמור מן הלאו שניתק לעשה ויש באזהרות לאו שאין בו מעשה אזהרות תלויות בלב מהן בלשון ומהן בקפיצת יד והמנע מן המעשה וכן יש עברות שאין בהן מעשה תלויות בחוש השמע ובחוש הראות וראינו רבים מבני אדם שכחו רבות מהן ויש אשר ידעו ואינם נזהרים בהן מפני שאינן תלויות במעשה כי העברות התלויות במעשה כמו אכילת החלב והדם והנבלה והטרפה אין הדבר קרוב להכשל בהן כמו העברות הנעשות במחשבה ובלשון ובשבת מן המעשה על כן ראינו לזכור מקצתן להזכיר ולהזהיר אשר לא ידע להזהר ולא באנו להאריך בהן זולתי לרמוז עליהן להיות לזכרון לשבי פשע
<h3>כז</h3>
מן האזהרות התלויות בלב השמר לך פן תשכח את ה' אלקיך |דברים ח יא| ואמרו רבותינו זכרונם לברכה |מנחות צט ב| כל מקום שנאמר "השמר פן" ו"אל" הרי זה לא תעשה הוזהרנו בזה לזכור את השם יתברך בכל עת וחייב האדם להשתדל לקנות לנפשו תמיד ההנהגות המחויבות מן הזכירה כמו היראה והצניעות וקישוט המחשבות וטכסיס המידות כי זרע הקודש ישיגו כל הנהגה נאוה והמעטירה בעליה מזכירת השם יתברך כמו שנאמר |ישעיה מה כה| "בה' יצדקו ויתהללו כל זרע ישראל"
<h3>כח</h3>
ישמר לך ושמור נפשך מאד פן תשכח את הדברים אשר ראו עיניך |דברים ד ט| ואמרו רבותינו זכרונם לברכה |מנחות צט ב| כל השוכח דבר אחד מתלמודו עובר בשני לאוין יכול אפילו תקפה עליו משנתו תלמוד לומר |שם| ופן יסורו מלבבך לא דבר הכתוב אלא במי שיסירם מלבבו על ידי שהוא בטל מן התורה ואינו הוגה בה תמיד
<h3>כט</h3>
על תאמר בלבבך בהדוף ה' אלקיך אותם מלפניך לאמר בצדקתי הביאני ה' לרשת את הארץ הזאת |דברים ט ד|
הוזהרנו בזה שלא נדמה בנפשנו הצלחתנו בצדקתנו ויושר לבבנו אבל נאמין ונדע עם לבבנו כי הצלחתנו מחסד העליון ורב טובו וכענין שאמר יעקב אבינו עליו השלום |בראשית לב י| "קטנתי מכל החסדים ומכל האמת"
<h3>ל</h3>
לא תנסו את ה' אלקיכם |דברים ו טז| הוזהרנו בזה שלא יאמר אדם אנסה נא בעבודת הצדקה היצליח ה' דרכי ואבחן בכשרון המעשה עם כסף וזהב ירבה לי והאיש הטוב לא נמצא בו רפיון ידים אם עמלו בחכמה ודעת וכשרון המעשה ולא צלחה דרכו בענין קנין כספו ובשאר טובת חפצי הגוף ואמרו רבותינו זכרונם לברכה |תענית ט א| כי במצות המעשרות בלבד הותרה הבחינה שנאמר |מלאכי ג י| "הביאו את כל המעשר אל בית האוצר ויהי טרף בביתי ובחנוני נא בזאת" ואמר שלמה עליו השלום |משלי ג ט יא| "כבד את ה' מהונך ומראשית כל תבואתך" וימלאו אסמיך שבע ותירוש יקביך יפרוצו מוסר ה' בני אל תמאס ואל תקוץ בתוכחתו פרוש אם לא יהיה לך כן להמלא אסמיך שבע בתתך מהונך ומראשית כל תבואתך לעבודת הצדקה אבל יאחזוך ימי עוני אל תמאס מוסר ה' ודע כי גם זה לטובתך "כי את אשר יאהב ה' יוכיח" |שם פסוק יב| להיטיב באחריתו להיות תמורת שכר העולם הזה ותחת כבודו שכר אמת והטוב הצפון העומד לעד לעולם
<h3>לא</h3>
לב כי תאמר בלבבך רבים הגוים האלה ממני איכה אוכל להורישם לא תירא מהם |דברים ז יז יח| כי תצא למלחמה על אויבך וראית סוס ורכב עם רב ממך לא תירא מהם |שם כ א| הוזהרנו בזה שאם יראה האדם כי צרה קרובה תהיה ישועת ה' בלבבו ויבטח עליה כענין שנאמר |תהלים פה י| "אך קרוב ליראיו ישעו" וכן כתוב |ישעיה נא יב| "מי את ותיראי מאנוש ימות"
<h3>לג</h3>
לא תגורו מפני איש כי המשפט לאלקים הוא |דברים א יז| הוזהרנו בזה להאמין שלא יקרנו נזק מצד משפט הצדק כאשר לא נכיר בו פנים כמו שאמרו רבותינו זכרונם לברכה |פסחים ח ב| שלוחי מצוה אינם נזוקים לא בהליכתם ולא בחזירתם וזהו פרוש "כי המשפט לאלקים הוא" שלא יבואכם נזק בסבתו
<h3>לד</h3>
לבלתי רום לבבו מאחיו |דברים יז כ| הוזהרנו בזה להסיר מנפשנו מדת הגאוה ושלא יתגאה הגדול על הקטן ואפילו המלך לא ירום לבבו מאחיו וכי ישתרר עליהם גם השתרר בהנהגותיו אך היה יהיה שפל רוח והגאוה מן העברות החמורות המאבדות ומכלות הנפש שנאמר |משלי טז ה| "תועבת ה' כל גבה לב" ומה יועיל קנין כספו ורוב עשרו וגנזי מרומיו והנה אחרי כי נתעב ונאלח גבהי תפארת גדולתו עמוקים משאול ואל יתהלל חכם זולתי בעבודת השם יתברך וביראתו והבטחון בו ובאהבתו והדבקות בו שנאמר |דברים י כא| "הוא תהלתך והוא אלקיך" ונאמר |ירמיה ט כב כג| "אל יתהלל חכם בחכמתו וגו' כי אם בזאת יתהלל המתהלל השכל וידוע אותי"
<h3>לה</h3>
נתון תתן לו ולא ירע לבבך בתתך לו |דברים טו י| הוזרהנו בזה להרחיק מנפשנו צרות העין ולהיותנו טובי עין כענין שנאמר |משלי כב ט| טוב עין הוא יבורך ולא די במתנת היד לבד כי אם אשר נטע בנפשותינו מדת הנדיבות על כן הזהיר ואמר "ולא ירע לבבך" אחר שאמר "נתון תתן לו"
<h3>לו</h3>
לא תאמץ את לבבך ולא תקפוץ את ידך |דברים טו ז| הוזהרנו להסיר מנפשנו מדת האכזריות ולנטוע בה נטעי נעמנים הם הרחמים והחסדים הנאמנים כמו שכתוב |שם כח ט| והלכת בדרכיו ובעבור כי מן האפשר שלא יקפוץ את ידו ויחון את העני ולא מדרך הרחמנות כענין שנאמר |משלי יב י| ורחמי רשעים אכזרי על כן כתוב לא תאמץ את לבבך ועונש האכזריות רע ומר כאשר יתבאר בשער האכזריות בעזרת האל ואמרו רבותינו זכרונם לברכה |שבת קנא ב| ונתן לך רחמים והרבך |דברים יג יח| כל המרחם על הבריות מרחמים עליו מן השמים וכל שאינו מרחם על הבריות אין מרחמין עליו מן השמים
<h3>לז</h3>
ולא תחוס עינך עליו ולא תחמול לא תכסה עליו |דברים יד ט| הוזהרנו בזה שלא לחמול ולרחם על המחטיאים והמכשילים בני אדם ואמרו רבותינו זכרונם לברכה |ילקוט ש"א קכא| כל הנעשה רחמני על האכזרים לסוף נעשה אכזרי על הרחמנים
<h3>לח</h3>
לא תקום ולא תטור את בני עמך |ויקרא יט יח| אמרו רבותינו זכרונם לברכה |יומא כג א| איזו היא נקימה אמר לו השאילני קרדומך אמר לו איני משאילך כדרך שלא השאלתני את שלך ואיזו היא נטירה אמר לו הריני משאילך ואיני כמותך שלא השאלתני ואין העונש בזה על הדבור אלא על נטירת הלב ואמרו רבותינו זכרונם לברכה |שם| כי אזהרת הנטירה על דבר שבממון אבל על דברי גאוה ובוז ודרישת רעה מותר לשום הדברים על לבו ואמרו רבותינו זכרונם לברכה |שם| על זה כל תלמיד חכם שאינו נוקם ונוטר כנחש אינו תלמיד חכם אבל אם יבקשו ממנו מחילה יעבור על מדותיו
<h3>לט</h3>
לא תשנא את אחיך בלבבך |ויקרא יט יז| הוזהרנו בזה להסיר מנפשנו מדת השנאה והיא מדה מעוללת פשעים רבים ומסבבת כמה עלילות נשחתות כמו לשון הרע שהיא שקולה כנגד כמה חייבי מיתות בית דין כאשר יתבאר וכמו דרישת רעה והשמחה לאיד וגרמת נזקים לחברים והליכת רכיל ונקימה ונטירה ומאבדת טובה הרבה מן הנפש כאשר יתבאר בשער השנאה וראה עד היכן הגיע עונש השנאה כי אמרו רבותינו זכרונם לברכה |יומא ט ב| בית שני שהיו עוסקים בתורה ומעשים טובים מפני מה חרב מפני שנאת חנם שהיתה ביניהם
<h3>מ</h3>
ונשמרת מכל דבר רע |דברים כג י| פרשו זכרונם לברכה |כתובות מו א| שלא יהרהר אדם ביום ויבוא לידי טומאה בלילה ואף על פי שאינו מהרהר כדי לעשות ודבר הלמד מענינו שכתוב אחריו |פסוק יא| כי יהיה בך איש אשר לא יהיה טהור מקרה לילה
<h3>מא</h3>
ולא תתורו אחרי לבבכם ואחרי עיניכם |במדבר טו לט| הוזהרנו בזה שלא לחשוב לעשות עבירה וכל דבר פשע וחטא כענין שנאמר |משלי כד ח| מחשב להרע ושלא להרהר בדברי המינים פן יכשל וימשך אחריהם ואשר ישיב אל לבו כי השם יתברך בוחן לב וחוקר כליות איך יעיז פניו לטמא לבו לדבר בליעל יצוק בו ואמר שלמה עליו השלום |שם פסוק ט| זמת אולת חטאת ועוד אמר |משלי ו טז יח| שש הנה שנא ה' ושבע תועבת נפשו וגו' לב חורש מחשבות און
<h3>מב</h3>
לא תשא שמע שוא |שמות כג א| הוזהרנו בזה שלא לקבל לשון הרע וכמו שאמר התרגום לא תקבל שמע דשקר
<h3>מג</h3>
לא תחמוד בית רעך |שמות כ יד| לא תתאוה בית רעך |דברים ה יח| הוזהרנו בזה שלא להתעולל עלילות ברשע לקחת שדה וכרם וכל אשר לרענו גם כי נתן מכרם והוזהרנו על מחשבת הדבר הרע הזה שלא נסכים במחשבתנו לעשותו שנאמר לא תחמוד ואם יכסוף אדם שימכור לו חברו שדה או כרם או אחד מחפציו ולא יש את נפשו למכרו ואם יפצר בו ברוב דברי תחנונים יבוש להשיב פניו אסור לפצור בו כי זה כמו הכרח ואונס והחומד לקחת כל חפץ והוא איש נכבד שאם ישאל שאלה אור פניו לא יפילון אסור לשאול מעם רעהו מקח או מתת בלתי אם ידע כי נתון יתן לו בנפש חפצה ולא ירע לבבו בתתו לו
<h3>מן</h3>
האזהרות התלויות בלשון
<h3>מד</h3>
כי ה' אלקיך מתהלך בקרב מחנך להצילך ולתת אויבך לפניך והיה מחניך קדוש ולא יראה בך ערות דבר |דברים כג טו| אמרו רבותינו זכרונם לברכה |ברכות כה ב| כי בכלל האזהרה הזאת כי בהגותנו בתורת השם יתברך ובדברנו בתפלה לפניו יהיה מחננו קדוש ולא יראה בנו ערות דבר לכן נצטוינו בזה להזכיר שם שמים בקדושה ולעסוק בדברי תורה ותפלה בקדושה ושלא להזכיר שם שמים ודברי תורה אם הוא ערום או אם יש אדם ערום כנגדו וכן הוזהרנו שיהיה המקום נקי כמו שנאמר |דברים כג יד| וחפרתה בה ושבת וכסית את צאתך וכל שכן כי הוא מוזהר שלא להזכיר שם שמים אם אין ידיו נקיות ואם נגעו ידיו בדבר הנמאס עליו ירחצן וכענין שנאמר |תהלים כו ו| ארחץ בנקיון כפי
ובלכתו בדרך והוא מסתפק אם הדרך נקיה אל יזכור שם שמים ואל ידבר בדברי תורה ואם יש דבר שאינו נקי לאחריו כגון צואה או נבלה או מי משרה צריך שירחיק ארבע אמות ממקום שכלה הריח ולפניו כמלא עיניו והזהירות בזה מדרכי יראת שמים שנאמר |מלאכי ג טז| ליראי ה' ולחושבי שמו ואמרו רבותינו זכרונם לברכה |ברכות כד ב| כי דבר ה' בזה |במדבר טו לא| זה המדבר דברי תורה במבואות המטונפות ואמרו רבותינו זכרונם לברכה |קהלת רבה א יז| יהב חכמתא לחכימין |דניאל ב כא| מפני כי חכמים מכבדים את התורה ועוסקים בה בקדושה ואלו נתנה לטפשים היו מדברים בדברי תורה במבואות המטונפות
<h3>מה</h3>
ויש באזהרות התלויות בלשון שלוקין עליהם כי כן אמרו רבותינו זכרונם לברכה |מכות טז א| כל האזהרות שבתורה לאו שאין בו מעשה אין לוקים עליו חוץ מנשבע ומקלל את חברו בשם והשבועה לשוא אף על פי שאין בה מיתת בית דין ענשה חמור בידי שמים יותר מהרבה עבירות שיש בהן מיתות בית דין כי הנשבע לשקר מחלל את השם שנאמר |ויקרא יט יב| ולא תשבעו בשמי לשקר וחללת את שם אלקיך וחלול השם ענשו למעלה מכל העברות ולא נכתב כן על אחת מן העבירות אלא על השבועה לשקר ועל עבודה זרה שנאמר |שם כ ג| כי מזרעו נתן למולך למען טמא את מקדשי ולחלל את שם קדשי ונאמר באזהרות עבודה זרה |שמות כ ה| לא תשתחוה להם ולא תעבדם כי אנכי ה' אלקיך אל קנא רוצה לאמר כי לא יסלח עון עבודה זרה על דרך סליחתו לשאר עברות כענין שכתוב |ירמיה ה ז| אי לזאת אסלח לך בניך עזבוני וישבעו בלא אלהים וכן כתוב באזהרות השבועה לשקר |שמות כ ז| כי לא ינקה ה' את אשר ישא את שמו לשוא ונכתבה אזהרת השבועה לשקר אחר אזהרת עבודה זרה יען וביען כי השבועה לשקר נמצא בכנפיה עון חלול השם יתברך ואמרו רבותינו זכרונם לברכה |ילקוט משלי תתקסב| בענין מה שכתוב |משלי ל ח ט| ראש ועושר אל תתן לי הטריפני לחם חוקי פן אשבע וכחשתי ואמרתי מי ה' ופן אורש וגנבתי ותפשתי שם אלהי השניה קשה מן הראשונה שנאמר |יחזקאל כ לט| ואתם בית ישראל כה אמר ה' אלקים איש גלוליו לכו עבודו ואחר אם אינכם שומעים אלי ואת שם קדשי לא תחללו עוד רצונם לומר כי עון הנשבע לשקר בבית דין חמור מעונש העובד עבודה זרה בסתר מפני חלול השם ואמרו רבותינו זכרונם לברכה |שבועות לט א| על כל עברות שבתורה נפרעים ממנו וממשפחתו וכאן ממנו ומכל העולם ואם חייבו בית דין את האדם להשבע שבועה והוא יודע אשר פיו דבר שוא אסור לקבל עליו השבועה לאמר "אנכי אשבע" למען הפחיד את חברו אף על פי שאין בלבבו להשבע שנאמר |שמות כ ז| לא תשא ויש בכלל משמעו לא תקבל להשבע לשוא וכן אמרו רבותינו זכרונם לברכה |מכילתא יתרו כ ז| ותרגום "לא תשא שמע שוא" |שמות כג א| לא תקבל ואסור להשבע חנם אף על פי שהוא נשבע על אמת שנאמר |שמות כ ז| לא תשא את שם ה' אלקיך לשוא ותרגומו למגנא וכן המסבב להשביע את חברו חנם גדול עונו כגון שהיה חברו חייב לו מנה ויכפול על תביעתו למען יצא קו הדין על הודאתו למקצת להשבע שבועת התורה או שתובע את חברו על חנם אשר לא ידע ישאלהו ומשביעו שבועת היסת ואמרו רבותינו |שבועות לט א| כי זה האיש נקרא גנב שגונב דעת הבריות ועליו נאמר |זכריה ה ד| הוצאתיה נאם ה' צבאות ובאה אל בית הגנב ואל בית הנשבע בשמי לשקר ולנה בתוך ביתו וכלתו ואת עציו ואת אבניו ומי שהוא יודע שאם ישבע יחשדוהו בני אדם על שבועתו יש לו להמנע ולחשוך נפשו מן השבועה לכבוד שמים גם כי האמת אתו
<h3>מו</h3>
אלהים לא תקלל ונשיא בעמך לא תאור |שמות כב כז| לא תקלל חרש |ויקרא יט יד| הוזהרנו בזה שלא יקלל איש מישראל בשם ולא באחד מכל הכנויים ומה שהוזכר בתורה "אלהים לא תקלל" "ונשיא" ו"חרש" כי בא להזהיר שלא לקלל השופט כאשר ירשיעהו בדין ולא את הנשיא כאשר יענוש אותו לשלחו ביד פשעו והוצרך להזכיר החרש פן תאמר אין עונש בקללתו אחרי אשר איננו שומע ולא ישיגהו צער על קללתו ובסוף פרשת משפטים נכתב "אלהים לא תקלל" לאמר שלא תקלל השופט את המשפטים האלה אבל השופט אשר לא כדת אותו תקלל ואמרו רבותינו |שבועות לה א| המקלל את חברו או את עצמו בשם לוקה וענשו בידי שמים רב מאד שנאמר |דברים כח נח נט| אם לא תשמור לעשות את כל דברי התורה הזאת הכתובים בספר הזה ליראה את השם הנכבד והנורא הזה את ה' אלקיך והפלא ה' את מכותך וגו' ופרשו רבותינו זכרונם לברכה |תמורה ג ב| ענין הפסוק הזה על מי שמקלל את חברו או את עצמו בשם
<h3>מז</h3>
ואסור לאדם שיאמר כן יושיעהו השם כאשר הדבר הזה דבר אמת והנה הוא כזב כי הנה קלל את עצמו בשם שמכלל "הן" אתה שומע "לאו"
<h3>מח</h3>
יין ושכר אל תשת וגו' ולהבדיל בין הקדש ובין החול ולהורות את בני ישראל |ויקרא י ט יא| אמרו רבותינו זכרונם לברכה |עירובין סד א| השותה רביעית יין שאינו מזוג במים אל יורה ואם שתה יותר מרביעית אף על פי שמזגו אל יורה
<h3>מט</h3>
ולא תונו איש את עמיתו |ויקרא כה יז| באונאת דברים הכתוב מדבר כאשר הקדמנו למעלה ואמרו רבותינו |ב"מ נח ב| היה בעל תשובה לא יאמר לו זכור מעשיך הראשונים היה בן גרים לא יאמר לו זכור מעשי אבותיך וזהו שנאמר |שמות כב כ| וגר לא תונה ולא תלחצנו לא תונה בדברים ולא תלחצנו בממון ובכמה מקומות הזהירה התורה על אונאת הגר מפני אשר שכח עמו ובית אביו ובא לחסות תחת כנפי השכינה כענין שנאמר |רות ב יא| ותעזבי אביך ואמך וארץ מולדתך ותלכי אל עם אשר לא ידעת ונאמר |שם פסוק יב| ותהי משכרתך שלמה מעם ה' אלקי ישראל אשר באת לחסות תחת כנפיו משל לצבי שבא לעדר ושם ירבץ עם הצאן ירעה וחמל עליו בעל העדר כי עזב כר נרחב ויעמוד במקום צר
<h3>נ</h3>
לא תהיה אחרי רבים לרעות |שמות כג ב| הוזהרנו בזה שלא לחזק ידי עוברי עברה בדברים ושלא להתחבר אל המסכימים אל העול וכענין שנאמר |ישעיה ח יב| לא תאמרון קשר לכל אשר יאמר העם הזה קשר
<h3>נא</h3>
ואסור להתחבר אל הרשע בעסקי העולם שנאמר |דה"ב כ לז| בהתחברך עם אחזיהו פרץ ה' את מעשיך ואפילו לדבר מצוה אסור להתחבר לרשע שנאמר |משלי ג לא| אל תקנא באיש חמס ואל תבחר בכל דרכיו ואמרו רבותינו זכרונם לברכה |אדר"נ ש| אך תהי חבר לרשע אפילו לדבר מצוה ורבו דרכי מות הנמצאים בחברת הרשעים וכבר גלינו על העון הזה וכובד ענשו
<h3>נב</h3>
ולפני עור לא תתן מכשול |ויקרא יט יד| הוזהרנו בזה שלא להורות את בני ישראל אשר לא כדת ושלא כהלכה
ואמרו רבותינו זכרונם לברכה |ריש מס' אבות| הוו מתונים בדין ונמהרי לב להבין ולהורות לא יצילו את נפשם מתת מכשול לפני עור וחטאתם כבדה מאד כמו שנאמר |תהלים פב ה| לא ידעו ולא יבינו בחשכה יתהלכו ימוטו כל מוסדי ארץ ועוד אמרו |אבות ד יב| הוי זהיר בתלמוד ששגגת תלמוד עולה זדון ואמרו |סוטה כב א| כי רבים חללים הפילה |משלי ז כו| זה תלמיד שלא הגיע להוראה ומורה ועצומים כל הרוגיה זה תלמיד שהגיע להוראה ואינו מורה
<h3>נג</h3>
עוד הוזהרנו מן המקרא הזה להשיא עצה הוגנת לאשר יועץ מבני עמנו ולא להכשילו בעצה נבערה ולא ייעץ את חברו לפי דרכו
<h3>נד</h3>
וחייב אדם לחשוב מחשבות להעלות עצות הגונות ומתוקנות לחברו וזה אחד מעיקרי דרכי גמילות חסדים שנאמר |משלי כז ט| שמן וקטרת ישמח לב ומתק רעהו מעצת נפש
<h3>נה</h3>
לא תלך רכיל בעמך |ויקרא יט טז| אמרו רבותינו זכרונם לברכה |כתובות מו א| כי בכלל האזהרה הזאת שלא להוציא שם רע על איש מבני עמנו וענשו חמור בידי שמים כאשר יתבאר במדרגת חייבי מיתה עוד אמרו רבותינו זכרונם לברכה |שם| לא תלך רכיל בעמך אזהרה לדיין שלא יהא רך לזה וקשה לזה
<h3>נו</h3>
ושם אלהים אחרים לא תזכירו |שמות כג יג| לא יאמר אדם לחברו שמור לי אצל עבודה זרה פלונית
<h3>נז</h3>
ולא תחנם |דברים ז ב| פרשו רבותינו זכרונם לברכה |ע"ז כ א| לא תתן להם חן שאסור לאדם שיאמר כמה נאה גוי זה עוד פרשו שלא לתת להם מתנת חנם
<h3>נח</h3>
ולא יהיה כקרח וכעדתו |במדבר יז ה| אמרו רבותינו זכרונם לברכה |סנהדרין קי א| כל המחזיק במחלוקת עובר בלאו שנאמר ולא יהיה כקרח וכעדתו ומותר לספר לשון הרע על בעל המחלוקת שנאמר |מ"א א כו| ולי אני עבדך ולצדוק הכהן ולבניהו בן יהוידע ולשלמה עבדך לא קרא
<h3>נט</h3>
מי שאינו מחזיק במחלוקת על המתיצבים על דרך לא טוב ומושכי העון הרי הוא נענש מפשעיהם לכל חטאתם ועובר בלאו שנאמר |ויקרא יט יז| ולא תשא עליו חטא ונאמר |הושע י ט| מימי הגבעה חטאת ישראל שם עמדו לא תשיגם בגבעה מלחמה על בני עולה פירוש אם שם עמד הדור הזה לא השיגה אותו בגבעה מלחמה לבער הרע כאשר השיגה מלחמה לבני הדור ההוא "שם עמדו" כמו אם שם עמדו וכן |בראשית מד כב| ועזב את אביו ואם עזב רוצה לומר ממין חטא גבעה היתה חטאתם אכן הם היו טובים מאלה כי נקהלו ועמדו על נפשם לבער הרע ונאמר |שופטים ה כג| אורו מרוז אמר מלאך ה' אורו ארור יושביה כי לא באו לעזרת ה' לעזרת ה' בגבורים ונאמר |דברים א יז| לא תגורו מפני איש וכל מי שהוא לשם יתברך ימסור נפשו על קדושת השם שנאמר |שמות לב כו| מי לה' אלי ויאספו אליו כל בני לוי ונאמר |במדבר כה ז| וירא פינחס ויקח רמח בידו וחובה על כל ירא אף כי אוהב טהר לב להעיר קנאה כי יראה והנה יד שרים וסגנים במעל ואמרו רבותינו |ב"ר כו ה| כל פרצה שאינה מן הגדולים אינה פרצה שנאמר |עזרא ט ב| ויד השרים והסגנים היתה במעל הזה ראשונה
<h3>ס</h3>
ובאחיכם בני ישראל איש באחיו לא תרדה בו בפרך |ויקרא כה מו| לא ישתעבד אדם בחבריו ואם אימתו עליהם או שהם בושים להחל דברו לא יצוה אותם לעשות קטנה או גדולה אלא לרצונם ותועלתם ואפילו להחם צפחת מים או לצאת בשליחותו אל רחוב העיר לקנות עד ככר לחם אבל אדם שאינו נוהג כשורה מתר לצוותו לכל אשר יחפץ
<h3>סא</h3>
ולא תחללו את שם קדשי |ויקרא כב לב| זה מחייבי כריתות כאשר יתבאר ודע כי ההפסד והאבדון המצוי בנפשות המון העם הלוא הוא על שפת לשון כי הם מזכירים שם שמים לבטלה וגם מזכירים מבלי מורא ועל ענין זה פרשו רבותינו זכרונם לברכה |ויק"ר אמור כז| מה שכתוב |ישעיה א ג| ישראל לא ידע גם אינם מדקדקים בנקיות המקום ונקיון כפים וחכמי ישראל היו מנדים ומשמתים המוציא שם שמים לבטלה והיו חושדים אותו על השבועה ואמרו |נדרים ז ב| השומע מחברו שמזכיר שם שמים לבטלה צריך לנדותו ואם לא נדהו הוא עצמו יהא בנדוי
<h3>סב</h3>
ועל דברת בני אדם שאינם נזהרים בלשונם בכבוד תלמידי חכמים בין בפניהם בין שלא בפניהם נעשים אפיקורסים שאין להם חלק לעולם הבא וכן אבדון ארבע כתות הלוא הוא בחטאת פימו דבר שפתימו הכל כמו שיתבאר בשער הזה על כן כתוב |משלי יח כא| מות וחיים ביד לשון
<h3>סג</h3>
והתבונן וראה עון הלשון וכובד פשעו כי המקלל אביו ואמו ענשו חמור מן המכה כי משפט המקלל בסקילה שהיא החמורה במיתות בית דין והמכה משפטו בחנק
<h3>סד</h3>
וגם רבים נוקשים ונלכדים בחללם החושים הנכבדים חוש הראות וחוש השמע ונאמר על חוש הראות |במדבר טו לט| ולא תתורו אחרי לבבכם ואחרי עיניכם הוזהרנו בזה שלא יסתכל אדם באשת איש ובשאר עריות פן יוקש בהן
<h3>סה</h3>
ומן העברות התלויות בחוש הראות רום עינים כי הוא מעולל מן הגאוה שנאמר |תהלים קא ה| גבה עינים ורחב לבב אותו לא אוכל
<h3>סו</h3>
ומדברי רבותינו על חוש השמע |כתובות ה ב| אל ישמיע אדם לאזניו דברים בטלים שהם נכוים תחלה לאיברים
ועל המאזין לכל פה דובר נבלה נאמר |משלי כב יד| שוחה עמוקה פי זרות ישיתו לב לכל אלה יראי אלקים בעלי תשובה להציל את נפשם מיד להבה וכבר הקדמנו לך דברים נכבדים בענין הזה בשער גדרי הזהירות
<h3>מן</h3>
האזהרות התלויות בקפיצת יד והמונע מן המעשה
<h3>סז</h3>
ולא תקפוץ את ידך מאחיך האביון השמר לך פן יהיה דבר עם לבבך בליעל לאמר קרבה שנת השבע שנת השמטה ורעה עיניך באחיך האביון ולא תתן לו |דברים טו ז ט| למדנו מזה כי הנמנע מהלוות לעני עובר בשני לאוין שהם "השמר פן" ואם לעת אשר קרבה שנת השבע הוזהרנו שלא נחדול מלהלוות מיראת דבר השמטה אף כי בזמן שלא יפסיד חובו כי יגדל חטא הקופץ ידו מלהלוות ועל גודל העון קרא הכתוב מחשבת צר העין מלהלוות "דבר בליעל" ואמרו רבותינו זכרונם לברכה |כתובות סח א| כל המעלים עיניו מן הצדקה כאלו עובד עבודת כוכבים כתיב כאן פן יהיה דבר עם לבבך בליעל ושם כתיב |דברים יג יד| יצאו אנשים בני בליעל מקרבך ואמרו רבותינו זכרונם לברכה |ילקוט ש"א קלד| כי נקרא צר העין בליעל וכן כתוב |ש"א כה כה| אל איש הבליעל הזה על נבל על שהיה צר עין שאמר לעבדי דוד |שם פסוק יא| ולקחתי את לחמי ואת מימי ואת טבחתי וגו' ואמרו רבותינו זכרונם לברכה |שבת סג א| גדול המלוה לעני יותר מן העושה צדקה
<h3>סח</h3>
לא תעשוק את רעך |ויקרא יט יג| ואמר דוד עליו השלום |תהלים לז כא| לוה רשע ולא ישלם לא תלין פעולת שכיר אתך עד בקר |ויקרא יט יג| ביומו תתן שכרו ולא תבוא עליו השמש |דברים כד טו| ואמרו רבותינו זכרונם לברכה |ב"מ קי ב| שכיר יום גובה כל היום וכל הלילה שכיר לילה גובה כל הלילה וכל היום אחד שכר הבהמה ואחד שכר האדם ואחד שכר הכלים עובר עליהם על בל תלין קבלנות עובר עליו על בל תלין
<h3>סט</h3>
לא תלין נבלתו על העץ |דברים כא כג| המלין את מתו עובר בלאו זולתי אם הלינו לכבודו
<h3>ע</h3>
לא תוכל להתעלם |דברים כב ג| הוזהרנו בזה שלא להתרשל מהצלת ממון חברנו בין מטלטלים בין קרקעות כמו שאמרו רבותינו זכרונם לברכה |ב"מ לא א| וכן תעשה לכל אבדת אחיך |דברים שם| לרבות אבדת קרקעות כגון אם היו מים שוטפים ובאים שם חייב לגדור בפניהם אף כי הוזהרנו להשתדל בהצלת חברנו ולשית עצות לעזרתם בעת צרתם וכן כתוב |ויקרא יט טז| לא תעמוד על דם רעך ואמר שלמה |משלי כד י| התרפית ביום צרה צר כחכה פרוש אם יש לך כח להציל בעצה או בהשתדלות ואתה מראה את נפשך שאין בך יכולת יקצר כחך מדה כנגד מדה ונאמר אחריו |פסוק יב| כי תאמר הן לא ידענו זה הלא תוכן לבות הוא יבין ונוצר נפשך הוא ידע והשיב לאדם כפעלו הנה המניעה מן ההצלה ושית עצות על העזר הקדוש ברוך הוא יחשוב לו כפעלו
<h3>עא</h3>
וטוב ונכון מאד להיות בכל עיר ועיר מתנדבים בעם מן המשכילים להיות נכונים ומזומנים לכל דבר הצלה בהיות איש או אשה מישראל שרויים בצער והנה נתחייבנו לטרוח בשור אחינו או שיו הנדחים להיות עמנו עד דרוש אחינו אותו עתה מה לעשות יקר וגדולה לבעליהם וכן כתוב |ישעיה נח ז| ועניים מרודים תביא בית
<h3>עב</h3>
הוכח תוכיח את עמיתך ולא תשא עליו חטא |ויקרא יט יז| הוזהרנו בזה שלא נשא חטא בחטא חברינו בהמנענו מהוכיח אותם ואם איש אחד יחטא בהגלות נגלות חטאו כל העדה יענשו עליו אם לא יוכיחוהו בשבט מוסרם וכן כתוב |יהושע כב כ| הלוא עכן בן זרח מעל מעל בחרם ועל כל עדת ישראל היה קצף והוא איש אחד לא גוע בעונו ונאמר |דברים כט כח| והנגלות לנו ולבנינו עד עולם ואפילו אומות העולם אמרו |יונה א ז| ונדעה בשלמי הרעה הזאת אף כי ישראל שהם ערבים זה בזה
<h3>עג</h3>
ולהנצל מן העונש הזה נכון הדבר לבחור אנשי אמת ולחזות מכל העם אנשי חיל לתתם ראשי השגחה על כל שוק ומגרש משכנותם להשגיח על שכניהם ולהוכיחם על כל דבר פשע ולבער הרע
<h3>עד</h3>
כי תדור נדר לה' אלקיך לא תאחר לשלמו |דברים כג כב| הנה יש עונש באחור הנדרים והצדקות אף על פי שמשלם אותם אחרי כן ואם נדר אדם לתת צדקה לעניים חייב לשלם אותו מיד ואם מדרך השכחה יארע לו אחור הנדרים אף גם זאת ענוש יענש כי אחרי שהוא יודע שהשכחה מצויה באדם היה לו לזכור נדריו ולהעלותם על לבו תמיד לבלתי ישכחם כענין שנאמר |משלי כ כה| מוקש אדם ילע קדש ואחר נדרים לבקר על כן ענשו חמור על פשיעתו שנאמר |קהלת ה ה| אל תתן את פיך לחטיא את בשרך ואל תאמר לפני המלאך כי שגגה היא למה יקצוף האלקים על קולך וחבל את מעשה ידך פרוש אל תתן את פיך לחטיא וגו' למה תדור אם אינך זהיר בנדריך ותביא עליך אשם וכבר הקדמנו לבאר המקרא הזה בשערי גדרי הזהירות ואמרו רבותינו זכרונם לברכה |שבת לב ב| בעון נדרים בנים מתים שנאמר וחבל את מעשה ידיך עוד יתפרש המקרא על ענין לשון הרע כי יענש על הפשיעה בה אף על פי שלא נתכוין לבזות חברו והנה נצטוינו שלא לנדור נדרים שנאמר |דברים כג כג| וכי תחדל לנדור לא יהיה בך חטא ורבותינו דרשו מזה |נדרים עז ב| שאם תדור יהיה בך חטא כי הנדר מכשול לפני הנודר פן יחל דברו או יאחר לשלם אבל צדיק חונן ונותן מבלתי שידור זולתי כאשר יקרא מן המצר כי אז ידור נדר כענין שכתוב |בראשית כח כ| וידר יעקב נדר לאמר וגו' וכן בהתאסף ראשי עם יחד שבטי ישראל ידרו נדרים לחזק ידים רפות
המדרגה החמישית לאו שיש בו מעשה
<h3>עה</h3>
אמרו רבותינו זכרונם לברכה |מכות טז א| לאו שיש בו מעשה לוקים עליו והמלקות ארבעים חסר אחת |שם כב א|
ואמרו רבותינו זכרונם לברכה |סנהדרין י א| מלקות תחת מיתה עומדת ואמרו |שם פא ב| מי שלקה ושנה כונסים אותו לכיפה וחובה על המוכיחים לחפש דרכי העם ולחקור ולדעת במה יכשלו ולהזהירם כי יש אזהרות רבות אף על פי שהם שומרים מקצת האזהרה מבטלים הם מקצתן כגון אסור מלאכה בשבת שהם שומרים שבת מחללו ברוב ויש מלאכות שאין מקצת העם נזהרים בהן לפי שאינן ידועות אצלם ותלין אתם משוגתם תחת אשר לא ילינו בקרב חכמים ותורה לא יבקשו מפיהם על כן תורות עברו ונענשו כמו שנאמר |ישעיה כו י| יוחן רשע בל למד צדק ויש פושעים יכשלו בם כי לא הורגלו בנעוריהם בית אביהם להזהר בהן ונחלו אבות ולא ישמעו לקול מורים ואלה עושים בזדון
<h3>עו</h3>
וכן כל העם נזהרים מדם הנפש ומדם התמצית ומקצתם אינם נזהרים בהכשר המליחה להוציא הבשר מידי דמו כמשפט וכהנה רבות מאד מבלי הדעת ואין תוכחת וכמו שנאמר |משלי כט יח| באין חזון יפרע עם
<h3>עז</h3>
ויש אזהרות שאין מקצת ההמון שומרים עיקר האזהרות כמו החבלה וההכאה שהמכה את חברו עובר בשני לאוין שנאמר |דברים כה ג| ארבעים יכנו לא יוסיף פן יוסיף ורבים עוברים על הלאוין האלה בהכאת נשותיהם ואמרו רבותינו זכרונם לברכה |סנהדרין נח ב| כל המרים יד על חברו אף על פי שלא הכהו נקרא רשע שנאמר |שמות ב יג| ויאמר לרשע למה תכה רעך "למה הכית" לא נאמר אלא "תכה" ואיוב אמר |איוב לא כא| אם הניפותי על יתום ידי
ואמרו רבותינו זכרונם לברכה |סנהדרין שם| רב הונא קצץ יד המכה שנאמר |איוב לח טו| וזרוע רמה תשבר
<h3>עח</h3>
וכן בהשחתת הזקן שנאמר |ויקרא יט כז| ולא תשחית את פאת זקנך והחטאים מניחים חוט השער ועקרי פרקי הפאות לא נדע מקומם איה והנם בנים משחיתים בעיקר הפאה והקפת פאת הראש גם במספרים כעין תער
<h3>עט</h3>
ויש אנשים לא נשמרו בבגד כלאים שעטנז כי יתפרו בגד צמר בחוט הפשתים או יעשו מבגד פשתים שפה לפי בגד הצמר
<h3>פ</h3>
איש איש אל כל שאר בשרו לא תקרבו |ויקרא יח ו| כל קירוב בשר אסור כגון הנגיעה בידי אשת איש ופרוש "לגלות ערוה" כי הקריבה מביאה לידי ערוה וכי תאמר בלבבך איפה נמצא בכתוב כי גדרה התורה גדר כי תאמר אשר אסרו מגע יד ליד להיות גדר לעברה נשיבך דבר הנה במצות הנזיר אשר עקר נזירותו פן ישתה וישכח מחוקק או יתעהו רוח זנונים אוסרתו התורה |במדבר ו ד| מכל אשר יעשה מגפן היין וכל זה לגדר הרחקה ממשתה היין וכן אמרו רבותינו זכרונם לברכה במדרש |שמו"ר טז ב|
<h3>פא</h3>
ולפני עור לא תתן מכשול |ויקרא יט יד| אמרו רבותינו |מו"ק יז א| כי הוזהרנו בזה לבלתי הכות אדם בנו הגדול פן תהיה לבן לפוקה ולמכשול לחטוא בלשונו ולהקלות אביו וכן הוזהרנו בזה שלא לזמן כל מכשול עון לישראל וגם לא לאינו ישראל שלא יתן כוס יין לנזיר ואיבר מן החי לבני נח גם לא יושיט אליו את אשר לו וכן אם בא הנכרי לקנות מישראל לבונה או שעווה להקריב לעבודה זרה לא ימכרם לו וכן לא ימכור לנכרי ספרי מינים ולא יכשילהו באחד מן הדברים שהוזהרו בני נח עליהם
<h3>פב</h3>
לא תשחית את עצה לנצוח עליו גרזן |דברים כ יט| הוזהרנו בזה שלא לכרות כל עץ מאכל גם לבנות לו מצור כל זמן שימצא מאילני סרק די ספוקו וכן הוזהרנו בזה שלא לפזר ממון לריק אפילו שוה פרוטה ואמרו רבותינו |ב"ק צא ב| המקרע על מתו יותר מדי לוקה וכל שכן המשבר כלים בחמתו כי שתים רעות עשה השחית ממון והשליט את כעסו להעבירו על דברי תורה כי מעתה יש עמו מלחמה מיצר הכעס להעבירו על דתו כענין שכתוב |משלי כט כב| ובעל חמה רב פשע וכבר הקדמנו לך מה שאמרו רבותינו זכרונם לברכה |שבת קה ב| אם ראית אדם שמשבר כלים בחמתו יהי בעיניך כאלו עובד עבודה זרה שכן דרכו של יצר הרע היום אומר לו עשה כך ולמחר אומר לו עבוד אלהים אחרים ואמרו רבותינו זכרונם לברכה |יבמות מד א| לא ישפוך אדם מי בורו ואחרים צריכים לו אף כי שהוזהרנו שלא להשחית את הגוף במסירתו לסכנות או בסגוף הגוף לבלעו חנם בתענית מתוך צערו וכעסו או להתאבל על מתו
אבל המתאונן והמתאבל על עונותיו עליו נאמר |ישעיה נז יח| דרכיו ראיתי וארפאהו ואנחהו ואשלם נחומים לו ולאבליו ונאמר |בראשית ט ה| ואך את דמכם לנפשותיכם אדרוש ואמרו רבותינו זכרונם לברכה |ב"ק צא ב| מיד נפשותיכם אדרוש את דמכם
<h3>פג</h3>
שלש שנים יהיה לכם ערלים לא יאכל |ויקרא יט כג| הערלה נוהגת בחוצה לארץ ואסורה בהנאה וכל אשר יאסר בהנאה אסור לתתו במתנה לגוי ועל כן הוצרך הכתוב להתיר לתת נבלה לנכרי להודיע כי מותרת היא בהנאה שנאמר |דברים יד כא| לא תאכלו כל נבלה לגר אשר בשעריך תתננה ואכלה והנותן לגוי ערלה או חמץ בפסח או בשר שנתבשל בחלב לוקה וכן אם יתן מהן לפני כלב שמזונותיו עליו ומצות ערלה וכלאי הכרם בין בארץ בין בחוץ לארץ לשרוף אותם באש ואם יש לגוי אילן ערלה אסור לישראל ללקוט ממנו פרות לצורך הגוי אפילו בחנם לפי שהוא נהנה בזה שיחזיק לו הגוי טובה וכן אסור לישראל להשקות לגוי מיינו של גוי עצמו בין בשכר בין בחנם וכרם רבעי אסור בהנאה בלא פדיון ואין פודים אותו עד שיבואו פרותיו לעונת המעשרות ואימתי עונת המעשרות משנגמרו פרותיהם כענין ששנו רבותינו זכרונם לברכה |ריש מס' מעשרות| מאימתי הפרות חייבים במעשר התאנים משיבחילו וכו'
<h3>פד</h3>
על כן לא יאכלו בני ישראל את גיד הנשה |בראשית לב לג| גיד הנשה אסור בהנאה ואסור לתתו לעבדו ולשפחתו הכנענים ואסור לשלוח ירך לכנעני וגיד הנשה בתוכה ואסור לתן גיד הנשה ושמנו לכלבו ולחתול שמזונותם עליו
<h3>פה</h3>
לא תגנובו ולא תכחשו ולא תשקרו |ויקרא יט יא| אמרו רבותינו |ב"מ סא ב| לא תגנובו על מנת למיקט שלא יאמר אגנוב כלי פלוני כדי שיצטער ונקוט בפניו ויזהר בשמירת כליו ואחר כך אחזירנו לו וכן אסור ליטול כלי מבית חברו דרך גנבה להשתמש בו ולהחזירו ולא יגנוב את שלו מאחרי הגנב שלא יראה כגנב
<h3>פו</h3>
לא תנחשו ולא תעוננו |ויקרא יט כו| לא תנחשו כגון אלו המנחשים בחולדה ובעופות פתו נפלה מפיו צבי הפסיקו בדרך ואומר אות הוא כי לא יצליח דרכו וסר מן הדרך בעבור זה והדומה לענינים האלה שלא ילך לקראת נחשים הן לעשות מעשה הן להמנע מן המעשה לא תעוננו לשון עונות ושעות שאומר יום פלוני יפה להתחיל מלאכה שעה פלונית קשה לצאת ואין לשמוע אל דברי הוברי השמים אבל יבטח לבך בה' אלקי השמים ואלקי הארץ על כן כתוב על הענין הזה |דברים יח יג| תמים תהיה עם ה' אלקיך למדנו מזה כי המעוננים והקוסמים נעדרים הבטחון והעלילות הנשחתות ההן מעשה ארץ כנען שנאמר |שם פסוק יד| כי הגוים האלה אשר אתה יורש אותם אל מעוננים ואל קוסמים ישמעו ואתה לא כן נתן לך ה' אלקיך
<h3>פז</h3>
לא תעשו עול במשפט |ויקרא יט טו| הרי הוא אומר אחרי כן לא תשא פני דל ולא תהדר פני גדול בצדק תשפוט עמיתך ומהו "משפט" האמור בתחלת המקרא אמרו רבותינו זכרונם לברכה |ספרי ויקרא קדושים יט פד| הוא המדה והמשקל והמשורה מלמד שהמודד נקרא דיין שאם שקר במדה הרי הוא כמקלקל את הדין וקרוי עול ומשוקץ וחרם ותועבה וגורם לחמשה דברים כמעוות הדין מטמא את הארץ ומחלל את השם ומסלק את השכינה ומפיל העם בחרב ומגלה אותם מארצם וכן נאמר |ויקרא יט לה לו| לא תעשו עול במשפט במדה במשקל ובמשורה מאזני צדק אבני צדק איפת צדק והין צדק יהיה לכם אני ה' אלקיכם וגו' במדה זו מדת הארץ במשקל כמשמעו ובמשורה היא מדת הלח והיבש אבני צדק הם המשקלות ששוקלים כנגדם איפה היא מדת היבש הין זו מדת הלח אני ה' אלקיכם אשר הוצאתי וגו' אני הבחנתי במצרים בין טפה של בכור לטפה שאינה של בכור ואני נאמן ליפרע ממי שטומן משקלותיו במלח כדי להטעות את הבריות שאין מכירים בהם
<h3>פח</h3>
לא תהיה לו כנושה |שמות כב כד| הוזהרנו בזה שלא לצער את הלוה ולא יעבור המלוה לפניו ויודע שאין לו מה לפרוע כי הוא מציק לו ומרפה את רוחו בזה ואמרו רבותינו זכרונם לברכה |ב"מ עה ב| הרי הוא כאלו דן אותו בשני דינים שנאמר |תהלים סו יב| הרכבת אנוש לראשנו באנו באש ובמים וראוי לעטות קנאה להוכיח המסתוללים בעמנו במקצת מקומות לאסור הלוה בזיקים גם כי לא יזדמן לו לפרוע
<h3>פט</h3>
לא תשימון עליו נשך |שמות כב כד| אזהרה לעדים שהמלוה והלוה והעדים עוברים בלא תעשה על כן אמר "לא תשימון" לשון רבים אחר שאמר "לא תהיה לו כנושה" לפי שהוא אזהרה לעדים
<h3>צ</h3>
כל מום לא יהיה בו |ויקרא כב כא| הוזהרנו בזה שלא להטיל מום בבכור אפילו בזמן הזה
<h3>צא</h3>
לא תחרוש בשור ובחמור יחדיו |דברים כב י| הוזהרנו בזה שלא לחרוש ושלא לדוש בשני מינים כשהם מצומדים בעול או בחבל והוא הדין שלא להנהיגם כשהם מצומדים וזה שהזכיר חרישה דבר הכתוב בהוה ואפילו להנהיגם בקול אסור ושתי פרדות זו בת סוסיא וזו בת חמורה שני מינים הן ואסור להנהיגם יחד ואסור להנהיג הפרד עם הסוס או עם החמור
<h3>צב</h3>
"ואבן משכית לא תתנו בארצכם" |ויקרא כו א| הוזהרנו בזה שלא להשתחוות על רצפת אבנים בבית הכנסת ובכל מקום חוץ מבית המקדש
<h3>צג</h3>
"אל תשקצו את נפשותיכם" |ויקרא יא מג| הוזהרנו בזה שלא לאכול הדברים הנמאסים על הנפש שלא יאכל דג או חגב עד שימות וכן לא ישתה בקרן מקיזי דמים והמשהה את נקביו עובר משום "אל תשקצו את נפשותיכם"
<h3>צד</h3>
"אל תחלל את בתך להזנותה ולא תזנה הארץ ומלאה הארץ זמה" |ויקרא יט כט| פירשו רבותינו |סנהדרין עו א| כי בא הכתוב הזה להזהיר שלא ימסור אדם בתו פנויה לביאה שלא לשם קדושין "ולא תזנה הארץ" שאם אתה עושה כן הארץ מזנה ועושה פירותיה במקום אחר ולא בארצכם וכן הוא אומר |ירמיה ג ג| "וימנעו רביבים ומלקוש לא היה ומצח אשה זונה היה לך" ולא הותרו פילגשים בלא כתובה ובלא קידושין אלא למלך שאימתו מוטלת על הבריות ולא יזנו אחרים עמה על כן ייחוד המלך על הפילגש כעין אישות ואחר היתר הפילגשים למלך גזרו רבותינו על כלה בלא ברכה שתהא אסורה על בעלה כנדה
<h3>צה</h3>
והנה ראית גודל עונש המייחד לו פנויה לזנות כי נאמר על זה |ויקרא יט כט| "ולא תזנה הארץ ומלאה הארץ זמה"
והבא על הפנויה פעם אחת דרך מקרה לוקה מכת מרדות מדברי סופרים מלבד המכשלה הגדולה והרעה אשר תמצא את הבאים אל הפנויה כי היא בושה לטבול מטומאת נדתה במי נהר או מקוה מים פן יגלה לרבים קול זנותה על כן תהיה בנדתה טומאתה בשוליה לא זכרה אחריתה עוד אמרו רבותינו |סנהדרין עו א| אל תחלל את בתך להזנותה הרי זו אזהרה שלא ישיא אדם את בתו לזקן
<h3>צו</h3>
"לא תאכלו כל נבלה" |דברים יד כא| אמרו רבותינו זכרונם לברכה |חולין לב א| כל שנפסלה בשחיטתה נבלה
ולמוכיחים יונעם העד בעם ויזהרו בתורת השחיטה ודקדוקיה להשלים חוקיה ויבחרו להם בכל חוקיה שוחט ירא חטא כי עם רב מישראל תלוים עליו במצות השחיטה והבדיקה וגם אמנה אמרו רבותינו זכרונם לברכה |שם ג ב| רוב מצויים אצל שחיטה מומחים הם יש מקומות מבלי משים ואין תוכחת מצויים שם רבים מן העם הנמצאים אצל שחיטה בלתי מומחים בתושיה ועוד ראינו במקצתם שערוריה כי רבים מן המומחים רחקו לבם מיראת חטא ואשר איננו ירא לבו לא יבין לדקדק בבדיקת הסכין כי צריך לכוין את לבו במאד מאד בבדיקתו הלא תראה כי יבדוק אדם פעמים שלש ולא ירגיש בפגימה דקה ואחר כן ימצאנה כי הכין לבו באחרונה ובחינת חוש המשוש כפי כונת הלב מלבד כי יפשע גבר מבלי יראה בבדיקת הסימנים ויתר דרכים וצדדים כהגלות נגלות לפני כל יודעי דת ודין
<h3>צז</h3>
"ושוחד לא תקח" |שמות כג ח| ואפילו על מנת לזכות את הזכאי ולחייב את החייב ואף על פי שהסכימו שני אנשים אשר להם הריב לתת לו שכר בשותפות כך אמרו רבותינו זכרונם לברכה |כתובות קה א| הנוטל שכרו לדון דיניו בטלים אבל רשאים ליתן לו שכר ההפסד אשר יפסיד באשר יפריעוהו ממעשיו אם ההפסד ניכר וקצוב וידוע לבני אדם ובלבד שלא יתן אחד מהם בשכר ההפסד יותר מחבירו
<h3>צח</h3>
אמרו רבותינו זכרונם לברכה |כתובות קה ב| "ושחד לא תקח" אפילו שחד דברים שאם אמר לו אחד מהם דברי חונף יחשוך נפשו מן הדין ההוא ואם הביא אליו תשורה בבואו לדון לפניו לא יקחנה מידו ואם הקדים והעביר המנחה על פניו ולקח את מנחתו כבר נפסל השופט הזה לשפטו
<h3>צט</h3>
"כל מלאכה לא יעשה בהם אך אשר יאכל לכל נפש" |שמות יב טז| אמרו רבותינו |ביצה יב א| מתוך שהותרה הוצאה לצורך אוכל נפש ביום טוב הותרה שלא לצורך אוכל נפש ובלבד שהוא לצורך היום כענין שאמרו |שם| מוציאים את ספר התורה לרשות הרבים ביום טוב לקרוא בו ביום ההוא אבל אסור להוציא לצורך חול זולתי יום טוב
ורבים מן העם חוטאים להוציא מפתח תיבתם לרשות הרבים ביום טוב גם כי אין בתוכה מכל מאכל אשר יאכל ביום טוב
<h3>ק</h3>
"ולא ילבש גבר שמלת אשה" |דברים כב ה| אזהרה למעביר שער בית השחי ובית הערוה
<h3>קא</h3>
"ולא תשים דמים בביתך" |דברים כב ח| אזהרה למעמיד כלב רע בתוך ביתו וסולם רעוע בתוך ביתו
<h3>קב</h3>
"לא תעבוד בבכור שורך ולא תגוז בכור צאנך" |דברים טו יט| הבכור נוהג בין בארץ בין בחוצה לארץ ובכור שנתערב במאה או באלף אוסר את כולם בהנאה
<h3>קג</h3>
"לא תעשון כן לה' אלקיכם" |דברים יב ד| אזהרה למוחק את השם
<h3>קד</h3>
"ובחוקותיהם לא תלכו" |ויקרא יח ג| הוזהרנו בזה להתרחק מכל דרכי האמורי ומהם הלחשים והקמיעים שאינם מן המומחה לרפואה
<h3>קה</h3>
"ולחם וקלי וכרמל לא תאכלו עד עצם היום הזה" |ויקרא כג יד| החדש אסור מן התורה גם בחוצה לארץ
<h3>קו</h3>
כתבנו מקצת הדברים אשר שוגגים בהם רבים מבלי הדעת כי לא גלו עליהם את אזנם ומקצת הדברים אשר ידעו כי אסורים ולא ידעו חומר האיסור וזכרנו מהם למען לא ילין העם המשגה בהם ישמע חכם ויוסיף לקח להזהיר את העם על הדברים אשר תקראנה אותם כאלה עליהם והמשכילים יזכירו וכזהר הרקיע יזהירו
המדרגה השישית מיתה בידי שמים
<h3>קז</h3>
ההפרש אשר בין מיתה וכרת כי חיוב המיתה עליו לא על זרעו ובעונש הכרת הוא וזרעו נכרת אולם אמרו רבותינו זכרונם לברכה |פסחים לב ב| כי על ענין אחד ועל צד ינשא חומר המיתה בידי שמים מן הכרת כי מי שהוא חייב מיתה בידי שמים עולה מות בחלונותיו ובעלי חיים מקנה קנינו מתים פרתו רועה באפר והיא מתה תרנגולתו רועה באשפה והיא מתה וידבק המות בו עד כלותו אותו
<h3>קח</h3>
וחייבי מיתות בידי שמים נסדרו במשנה מקצתם כמו האוכל את הטבל והוא הדגן שלא נתקן בהפרשת תרומה ומעשרות ממנו והמצוה הזאת נוהגת בארץ ישראל וכגון כהן טמא שאכל תרומה טהורה וזר שאכל את התרומה
<h3>קט</h3>
ויש בהם אשר בארו אותם רבותינו זכרונם לברכה בגמרא ובמדרשים ורובם יש ללמוד אותם מן הפסוק כגון המענה אלמנה ויתום שנאמר |שמות כב כא כג| "כל אלמנה ויתום לא תענון אם ענה תענה אותו וגו' וחרה אפי" ואמרו רבותינו זכרונם לברכה |מכילתא שמות כב כב| אחד הצועק ואחד שאינו צועק רצונם לומר כי נענש מענה יתום ואלמנה אחת דתו אם צעוק יצעק המתענה תחת ידו ואם החריש יחריש אבל ממהרים ליפרע ממנו כאשר יצעק היתום אל השם יתברך
<h3>קי</h3>
והגוזל את העני שנאמר |משלי כב כב כג| "אל תגזל דל כי דל הוא כי ה' יריב ריבם וקבע את קובעיהם נפש" וכבר בארנו זה במדרגה השלישית ואמרו רבותינו זכרונם לברכה |בבא קמא קיט א| כל הגוזל את העני כאילו נוטל הימנו נשמתו שנאמר |משלי א יט| "כן ארחות כל בוצע בצע את נפש בעליו יקח" פעמים שמקפח פרנסתו אפילו בגזלה פחות משוה פרוטה על כן דם יחשב לאיש ההוא דם שפך אם גזל ממנו שוה פרוטה
<h3>קיא</h3>
והמוציא שם רע שנאמר |במדבר יד לז| "וימותו האנשים מוציאי דבת הארץ רעה במגפה לפני ה'" אמרו רבותינו זכרונם לברכה |ערכין טו א| אם המוציא שם רע על הארץ ענשו במיתה המוציא שם רע על איש ישראל שנתחייב בתורה ובמצוות על אחת כמה וכמה ונאמר |דברים כב יט| "וענשו אותו מאה כסף ונתנו לאבי הנערה כי הוציא שם רע וגו'" הנה לא הזכיר הכתוב חטאו על אשר היה מבקש נפש האשה ומסבב להמיתה בבית דין בעידי שקר אשר הביא על זנותה והזכיר עון הוצאת שם רע כי הוא העון הגדול יותר מן המבקש נפש לספותה כי צער הכלימה מר ממות וכן אמרו רבותינו זכרונם לברכה |כתובות מו א| על הוצאת שם רע חייבו הכתוב מלקות וממון לא על דבר אשר בקש להמיתה ואמרו רבותינו זכרונם לברכה |ירושלמי בבא קמא פרק ח הלכה ז| כי המוציא שם רע בדברי פגם משפחה אין לו כפרה עולמית כי לא דיו במחילת החיים אשר המה חיים עדנה כי סבב להחפיר ולהבאיש מולדתם אשר הולידו
ועוד אנחנו מוסיפים באור בזה בבאור חומר עון ארבע מיתות
<h3>קיב</h3>
והמשחק עם התינוקות ומנאף בין ביד ובין ברגל חייב מיתה בידי שמים ואמרו רבותינו זכרונם לברכה |נדה יג ב| כי ענשו כעונש דור המבול שהיו משחיתים דרכם וכן העושה כמעשה ער ואונן דש מבפנים וזורה מבחוץ לאבד הזרע חייב מיתה שנאמר |בראשית לח י| "וירע בעיני ה' אשר עשה וימת גם אותו" ונאמר על המוציאים את הזרע לבטלה |ישעיה נז ה| "הנחמים באלים תחת כל עץ רענן שוחטי הילדים וגו'"
<h3>קיג</h3>
ותלמיד חכם שאינו נוהג בצניעות חייב מיתה בידי שמים לפי שמרחיק אהבת הבריות מן התורה ואמרו רבותינו זכרונם לברכה |שבת קיד א| כי על זה נאמר |משלי ח לו| "כל משנאי אהבו מות" פירוש "משנאי" משניאי שהם גורמים להבריות לשנוא את התורה ואמרו רבותינו זכרונם לברכה |יומא פו א| בזמן שאדם קורא ושונה ודבורו בנחת עם הבריות ומקחו ומתנו בשוק נאה ונושא ונותן באמונה מה הבריות אומרות עליו אשרי אביו ואמו שלמדו לו תורה
אוי להם לבני אדם שלא למדו תורה פלוני שלמד תורה ראיתם כמה יפים דרכיו וכמה מתוקנים מעשיו עליו הכתוב אומר |ישעיה מט ג| "ויאמר לי עבדי אתה ישראל אשר בך אתפאר" ובזמן שאדם קורא ושונה ואין דבורו בנחת עם הבריות ואין מקחו ומתנו בשוק נאה ואינו נושא ונותן באמונה מה הבריות אומרות עליו אוי לו לפלוני שלמד תורה
אוי לו לרבו ולאביו שלמדו לו תורה אשרי בני אדם שלא למדו תורה פלוני שלמד תורה ראיתם כמה מכוערים מעשיו כמה מקולקלים דרכיו עליו הכתוב אומר |יחזקאל לו כ| "ויחללו את שם קדשי באמור להם עם ה' אלה ומארצו יצאו"
<h3>קיד</h3>
אמרו רבותינו זכרונם לברכה |מסכת דרך ארץ יא| כל שיש בית המדרש בעירו ואינו הולך שם חייב מיתה
<h3>קטו</h3>
והחולק על ישיבתו של רבו חייב מיתה
<h3>קטז</h3>
והמורה הלכה בפני רבו חייב מיתה ואמרו רבותינו זכרונם לברכה |עירובין סג א| לא מתו נדב ואביהוא בהקריבם אש זרה על חטא ההקרבה כי כונתם היתה לשם מצוה כי אמרו הנה כתוב בתורה |ויקרא א ז| "ונתנו בני אהרן הכהן אש על המזבח" אף על פי שיורדת האש מן השמים מצוה להביא מן ההדיוט אבל ענשם היה מפני שהורו הלכה בפני משה רבינו
<h3>קיז</h3>
ואמרו רבותינו זכרונם לברכה |אבות פרק ה משנה ח| דבר בא לעולם על מיתות האמורות בתורה שלא נמסרו לבית דין ועל פירות שביעית ואמרו עוד |שם משנה ט| בארבעה פרקים הדבר מתרבה ברביעית ובשביעית ובמוצאי שביעית ובמוצאי החג שבכל שנה ברביעית מפני מעשר עני שבשלישית בשביעית מפני מעשר עני שבשישית ובמוצאי שביעית מפני פירות שביעית ובמוצאי החג שבכל שנה מפני גזל מתנות עניים וראינו מזה כי יש מיתה בידי שמים על גזל מתנות עניים ותדע ובחנת מזה חומר הנודר לצדקה ואינו משלם
<h3>קיח</h3>
גם הקופץ ידו מאחיו האביון ומבשרו התעלם דומה לאלה כי אחרי אשר נתחייב לתת הנה הוא כגוזל מתנותיו
המדרגה השביעית חומר הכרת
<h3>קיט</h3>
העונות שחייב על זדונו כרת שחייב השוגג בהם להביא חטאת וכן אמרו רבותינו זכרונם לברכה |כריתות ב א| כי אין אדם חייב להביא חטאת זולתי בדבר שענוש על זדונו כרת והכרת שנכרת הוא וזרעו כענין שנאמר |ויקרא כ כ| "חטאם ישאו ערירים ימותו" וחיוב הכרת על שני החלקים
<h3>קכ</h3>
החלק האחד שנכרתים מן העולם הזה כגון הבא על אחותו ועל אחות אביו ועל אחות אמו ועל אחות אשתו ועל אשת אחיו ואחר שלוחיה או אחרי מות בעלה וכן הבא על אשת אחי אביו ועל אשת אחי אמו והאוכל חלב ודם והאוכל חמץ בפסח והעושה מלאכה ביום הכפורים ומי שלא עשה פסח והבא על הנדה
<h3>קכא</h3>
והחלק השני שנכרתים מן העולם הזה והעולם הבא כגון העובד עבודה זרה והעושה עבירות בפרהסיא והבוזה את התורה כגון המבזה את לומדיה ואוהבי השם יתברך והמפר ברית בשר ואנו מבארים היטב ענין הכתות ההן במדרגה העשירית
<h3>קכב</h3>
ומי שנתחייב כרת פעמים שתאריך לו הזכות בעולם הזה שנים ושלושה דורות ואיחור המות לרשעים לשלם שכרם בעולם הזה ולאבדם מן העולם הבא שנאמר |דברים ז י| "ומשלם לשונאיו אל פניו להאבידו לא יאחר לשנאו אל פניו ישלם לו" ומפורש הדבר בדברי דוד עליו השלום |תהלים צב ז| "איש בער לא ידע וכסיל לא יבין את זאת בפרוח רשעים כמו עשב" וכן אמר עליו השלום |תהלים עג ג יז| "כי קנאתי מהוללים שלום רשעים אראה כי אין חרצבות למותם עד אבוא אל מקדשי אל אבינה לאחריתם" פירוש כי הנקמה ברשעים באחריתם כמו שנאמר |משלי כד כ| "כי לא תהיה אחרית לרע נר רשעים ידעך"
<h3>קכג</h3>
ואמרו רבותינו זכרונם לברכה |קהלת רבה ז ל"ב| אמר רבי יאשיהו מפני שלשה דברים הקדוש ברוך הוא מאריך פנים עם הרשעים בעולם הזה שמא יעשו תשובה או עשו מצוות שישלם להם הקדוש ברוך הוא שכרם בעולם הזה או שמא יצאו מהם בנים צדיקים שכן מצינו שכאשר האריך פנים לאחז יצא ממנו חזקיה וגם אמון יצא ממנו יאשיהו וגם שמעי יצא ממנו מרדכי
<h3>קכד</h3>
וענין הכרת קיצור השנים כענין שנאמר |משלי י כז| "ושנות רשעים תקצורנה" ויש בענין קיצור השנים הפרש בין מיתה לכרת כי הכרת מות האדם קודם חמשים שנים והמיתה קודם ששים כמתי מדבר רוצה לומר כי מי שנגזר עליו לחיות שבעים או שמונים שנה ונתחייב מיתה ימות פחות מבן ששים אבל יש צדיקים שמספר ימיהם פחות מששים כמו שאמרו |ירושלמי ביכורים פרק ב הלכה א| בן חמשים ושתים זו היא מיתתו של שמואל הרמתי שנאמר |במדבר ד יח| "אל תכריתו את שבט משפחות הקהתי מתוך הלוים" ודרשו רבותינו זכרונם לברכה מזה הכרת קודם חמשים שנה פירוש המקרא אל תהיה נסבה מאתכם להכרית שבט הקהתי מתוך עבודת הלוים כי אם לא תשמרו אותם שלא יבואו לראות כבלע את הקודש יכרתו מתוך עבודת הלוים וימותו קודם חמשים |במדבר ח כה| "ומבן חמשים שנה ישוב מצבא העבודה וגו'"
<h3>קכה</h3>
ויש בחייבי כריתות אשר גורם לזרעו מוקש רע ושחיתות לבד מאשר אחרית הזרע להכרית והוא הבא על הנדה וההוא יקרא זרע מרעים כי יהיה תיו העזות על מצחו בעודו בחיים חייתו כמו שאמרו רבותינו זכרונם לברכה |מסכת כלה רבתי פרק ב| עז פנים הלא הוא בן אשה נדה ויהיו עונות הבן על עצמות האב כי הוא עולל לנפשו להיות פושע מבטן ואוי לרשע רע כי שחת לו והכרת תכרת נפשו ונפש אשתו וזרעו בליעל כלו נכרת והאשה הנה היא בנדת טומאתה גם אם טהרה מזובה וספרה לה שבעת ימים כמשפט כל זמן שלא טבלה במקורי מים או מי נהר ומעיין אשר בו ארבעים סאה גמטריא לדבר ההולכים לא"ט |ישעיה ח ו|
המדרגה השמינית ארבע מיתות בית דין
<h3>קכו</h3>
והן סקילה שריפה הרג וחנק והסקילה חמורה מן השריפה והשריפה מן ההרג שהוא בסייף וההרג מן החנק ומן העבירות שהן בסקילה הבא על אשת אביו ועל הכלה ועל הזכר ובעל אוב וידעוני והמחלל את השבת והמקלל אביו ואמו והבא על נערה ומאורסה והמסית והמכשף ובן סורר ומורה וחמורים מכלם המגדף והעובד עבודה זרה
<h3>קכז</h3>
בשריפה הבא על אשה ובתה ועל בת אשתו ועל בת בנה ועל בת בתה ועל חמותו ועל אם חמותו ועל אם חמיו
<h3>קכח</h3>
בסייף שנים הרוצח ואנשי עיר הנדחת
<h3>קכט</h3>
בחנק מכה אביו ואמו וגונב נפש מבני ישראל וזקן ממרה על פי בית דין ונביא השקר והמתנבא בשם עבודה זרה והבא על אשת איש
<h3>קל</h3>
אמרו רבותינו זכרונם לברכה |סנהדרין לז ב| מיום שחרב בית המקדש אף על פי שבטלו ארבע מיתות בית דין דין ארבע מיתות לא בטלו מי שנתחייב סקילה או נופל מגג או חיה דורסתו ומי שנתחייב שריפה או נופל בדלקה או נחש מכישו ומי שנתחייב הריגה או נמסר למלכות או ליסטים באים עליו ומי שנתחייב חנק או טובע בנהר או מת בסרונכי
<h3>קלא</h3>
והבא על השפחה דומה לחייבי מיתות בית דין בשני דרכים כי אמרו רבותינו זכרונם לברכה |סנהדרין פא ב| הבועל ארמית קנאים פוגעים בו כענין שכתוב |במדבר כה ח| "וידקור את שניהם" ופשר הענין כי ימצאהו איש והנה תועה במקום רואים ועוד לא פירש מן העבירה בפגעו בו הוא ימיתנו והדבר הזה חמור מכל חייבי מיתות בית דין כי לא ימותו זולתי בעדים והתראה ועל פי סנהדרין והחוטא הזה כל מוצאו יהרגהו בלא עדים והתראה
<h3>קלב</h3>
ומלבד אלה כי חלל הרשע הנזכר את קדש ה' אשר אהב ובעל בת אל נכר וכל בן נכר אשר יוליד יהיה לו לפח ולמוקש ולמזכיר העון ישא האב בעון הבן ובה' בגד כי בנים זרים ילד
<h3>קלג</h3>
עוד שנית יגלו שמים עונו וארץ מתקוממה לו כי חטאו על מפלתו ישקוד ואחריתו יהיה נתלה על העץ בקדקוד והנה נדמה בזה לחייבי מיתות בית דין לאחר חורבן הבית כי מן השמים ישפטון שימותון במרדם שלא כמות כל האדם כאשר בארנו וכן אמרו רבותינו זכרונם לברכה |במדבר רבה נשא י ד| כל הבועל את הארמית נתלה בקדקוד שנאמר |תהלים סח כב| "אך אלקים ימחץ ראש אויביו קדקד שער מתהלך באשמיו" פירוש ימחץ קדקד בשער כי יתלה בשערו ונאמר |מלאכי ב יב| "יכרת ה' לאיש אשר יעשנה ער ועונה ואהלי יעקב" ופירשו רבותינו |סנהדרין פב א| "ער" בחכמים ו"עונה" בתלמידים
<h3>קלד</h3>
ואמרו רבותינו זכרונם לברכה |אבות פרק ה' משנה ח| חרב באה לעולם על ענוי הדין ועל עוות הדין ועל המורים בתורה שלא כהלכה חיה רעה באה לעולם על שבועת שוא ועל חלול השם
<h3>קלה</h3>
ומן הדברים אשר ינעם למוכיחים להזהיר ולהעד בעם עליהם ולשמור ארחות פריץ במצות השבת על אודות אבות מלאכות ותולדות כי אבות מהנה נעלמו מעיני רבים אף אין מגיד אף אין משמיע
המדרגה התשיעית חומר העבירות שיהרג ואל יעבור עליהן
<h3>קלו</h3>
אמרו רבותינו זכרונם לברכה |סנהדרין עד א| בכל עבירות שבתורה אם יאמר לו אדם עבור ואל תהרג יעבור ואל יהרג שנאמר |ויקרא יח ה| "אשר יעשה אותם האדם וחי בהם" וחי בהם ולא שימות בהם חוץ מעבודה זרה גלוי עריות ושפיכות דמים שאם יאמר לו אדם על אחת משלש אלה עבור ואל תהרג יהרג ואל יעבור ואף על פי שיאמרו לו לעשות העבירה בצנעה ואם יאמרו לו לעבור על אחת מכל מצוות שבתורה בפרהסיא יהרג ואל יעבור שנאמר |שם כב לב| "ונקדשתי בתוך בני ישראל" ובשעת השמד אפילו בצנעה יהרג ואל יעבור
<h3>קלז</h3>
והשלש עבירות הנזכרות הצד הקל שבהן ענשו חמור מכמה עבירות חמורות וקראו רבותינו זכרונם לברכה הצד הקל שבעבירה "אבק עבירה" ואמרו |פסחים כה א| בכל מתרפאים מחולי שיש בו סכנת נפשות חוץ מעצי אשירה שאם יאמרו לו הבא עצים של אשירה והתרפא בהם ימות ואל יתרפא בהם ואף על פי שאין הנהנה מעצי אשירה עובד עבודה זרה מפני שהוא אבק עבודה זרה ימות ואל יתרפא בהם לפי שהוא כמחזק ידי עובדי האשירה פן יאמרו לו האשירה הצילתהו
<h3>קלח</h3>
וכן לענין גלוי עריות ימות ואל יתרפא מן האבק של גלוי עריות כגון שחשק באשת איש ואמרו לו אין לו רפואה ותעלה עד שתעמוד לפניו ערומה או שתספר עמו ימות ואל יפרוץ גדר איסור אשת איש והכר מזה חומר המגע ביד אשת איש
<h3>קלט</h3>
והנה אבק הרציחה הלבנת פנים כי פניו יחורו ונס מראה האודם ודומה אל הרציחה וכן אמרו רבותינו זכרונם לברכה |בבא מציעא נח ב| והשנית כי צער ההלבנה מר ממות על כן אמרו רבותינו זכרונם לברכה |בבא מציעא נט א| לעולם יפיל אדם עצמו לכבשן האש ואל ילבין פני חבירו ברבים ולא אמרו כן בשאר עבירות חמורות אכן דמו אבק הרציחה אל הרציחה וכמו שאמרו |סנהדרין עד א| כי יהרג ולא ירצח ודומה לזה אמרו שיפיל עצמו לכבשן האש ולא ילבין פני חבירו ברבים ולמדו זה מענין תמר שנאמר |בראשית לח כה| "היא מוצאת והיא שלחה אל חמיה וגו'" הנה כי אף על פי שהוציאוה לישרף לא גלתה כי היתה הרה מיהודה שלא להלבין פניו
<h3>קמ</h3>
ועוד אמרו |בבא מציעא נח ב| כל היורדים לגיהנם עולים חוץ משלשה שיורדים ואינם עולים המלבין פני חבירו ברבים והמכנה שם רע לחברו והבא על אשת איש הנה כי דמו המלבין פני חבירו ברבים והמכנה שם רע לחבירו בשגם הוא מלבין פניו אל הבא על אשת איש שהוא מן העבירות שיהרג עליהן ואל יעבור
<h3>קמא</h3>
ועוד אמרו |בבא מציעא נט א| המלבין פני חבירו ברבים אין לו חלק לעולם הבא ומה שלא אמרו כן על הרוצח שאין לו חלק לעולם הבא כי המלבין פני חבירו איננו מכיר גודל חטאו ואין נפשו מרה לו על עונו כמו הרוצח על כן הוא רחוק מן התשובה
<h3>קמב</h3>
ועל מצות שבת אמרו רבותינו זכרונם לברכה |נדרים ירושלמי פרק ג הלכה יד| שקולה שבת כנגד כל המצוות
ואמרו רבותינו זכרונם לברכה |חולין ה א| כי העובד עבודת כוכבים או המחלל שבת בפרהסיה הוא מומר לכל התורה כולה ושחיטתו נבלה ואוסר את היין במגעו
המדרגה העשירית חומר העבירות אשר אין לעושיהן חלק לעולם הבא
<h3>קמג</h3>
היצורים כולם נבראו לכבוד השם יתברך שנאמר |ישעיה מג ז| "כל הנקרא בשמי ולכבודי בראתיו יצרתיו אף עשיתיו" אכן נודע מן השכל כי המחלל את ה' ובוזה דברו אבדה תקותו כי לא רב לו אשר לא יקים מה שנדרש ממנו מעיקר יצירתו לכבד את השם ולקדשו אבל שלח ידיו לעשות התמורה וההפך ולחלל את שם קדשו וכן כתוב |במדבר טו ל לא| "והנפש אשר תעשה ביד רמה את ה' הוא מגדף ונכרתה הנפש ההיא מקרב עמה כי דבר ה' בזה ואת מצותו הפר הכרת תכרת הנפש ההיא עונה בה" כי לא יכפר המות עליו ואין לו חלק לעולם הבא על כן הזכיר בענין הזה "עונה בה" כי לא זכר כן בשאר כריתות ופירוש "והנפש אשר תעשה ביד רמה" כגון העושה עבירות ידועות לבני אדם בפרהסיא וכן הפורק עול מלכות שמים ואפילו בסתר כי גם הוא עושה ביד רמה וענין הפורק עול כגון הכופר לאכול נבילות או לאכול חלב ודם או לחלל יום טוב ואף על פי שאינו עובר על שאר המצוות אחרי אשר הסיר מעליו עול אזהרה אחת כבר מרד בשם יתעלה אמנם כי גם פעמים הצדיקים נכשלים בחטא אחד אבל אין זה בלתי על דרך מקרה בהתגבר עליו היצר ונפשו מרה לו על הדבר ונזהר ממנו אחרי כן אבל האומר בלבבו לפרוק מעליו עול אזהרה אחת כל עת אשר יתאוה לעבור הוא הנקרא מומר לדבר אחד וכבר הקדמנו לבאר זה בשער הראשון משערי התשובה ואמרו זכרונם לברכה |עבודה זרה כו א| כי הרועים לא מעלים אותם מן הבור ולא מורידים אותם לבור וענין "הרועים" אנשים ירעו בהמתם בשדות אחרים פורקים מעליהם עול אזהרת הגזל וענינם כענין המשומד לאכול נבלות או לאחת משאר עבירות לתאבון אבל האפיקורסים מורידים אותם לבור והמשומד לאכול נבלות להכעיס גם הוא בכלל האפיקורסים וענין "להכעיס" שאיננו חוטא לתאות מאכל תאוה כי גם בהיות לפניו בשר שחוט יקח מן הנבלה כי הוא מורד ואינו מקבל על נפשו להשמר מאיסור נבלה
<h3>קמד</h3>
הנה בארנו ענין "והנפש אשר תעשה ביד רמה" עתה נבאר "כי דבר ה' בזה" אמרו רבותינו זכרונם לברכה |סנהדרין צ"ט א| "כי דבר ה' בזה ואת מצותו הפר" זה האומר אין תורה מן השמים והמגלה פנים בתורה והמבזה תלמידי חכמים והמבזה את המועדות כי אף על פי שיש בידו תורה ומעשים טובים אין לו חלק לעולם הבא
<h3>קמה</h3>
ופירוש המגלה פנים בתורה האיש אשר העיז פניו לדבר על התורה דברים אשר לא כן ואומר חנם נכתבו בתורה אלה הפסוקים וספירות הענינים האלה ומגאותו וגאונו אומר בלבו כי אחר שאין ידו משגת לבוא עד תכונת טעם הדברים כי אין סתר למו ונאמר |דברים לב מז| "כי לא דבר רק הוא מכם" ואמרו רבותינו זכרונם לברכה |ירושלמי כתובות סוף פרק ח| אם רק הוא מכם שאינכם יודעים לפרש טעם הדבר וכן כל העוזב דבר אחד מדברי התורה ולא יודה עליו הנה זה מגלה פנים בתורה כגון האומר מה הועילו אצלנו לומדי תורה אם חכמו חכמו לנפשם ולא נחלה לנו בשכרם והנה כחשו במה שכתוב בתורה |בראשית יח כו| "ונשאתי לכל המקום בעבורם"
<h3>קמו</h3>
וענין המבזה את המועדות שעושה מלאכה בחולו של מועד ובז אל העונש מפני שאין איסור מלאכת חולו של מועד מפורש בתורה וזהו על דרך משומד לדבר אחד להכעיס אשר בארנו כבר כי אין לו חלק לעולם הבא ואמרו רבותינו זכרונם לברכה |בכורות ל ב| הרי שבא להתגייר ואמר הרי אני מקבל עלי כל התורה חוץ מדברי סופרים אין מקבלים אותו ואמרו רבותינו זכרונם לברכה |מכות כג א| המבזה את המועדות כאילו עובד עבודה זרה שנאמר |שמות לד יח| "את חג המצות תשמור" וסמוך לו |שם פסוק יז| "אלהי מסכה לא תעשה לך" ופירשו רבותינו זכרונם לברכה |חגיגה יח א| "את חג המצות תשמור" שלא תעשה מלאכה בכל חג המצות והוזהרנו בזה על מלאכת חולו של מועד ומה שכתוב |ויקרא כג לט| "ביום הראשון שבתון וביום השביעי שבתון" כי יש מלאכות רבות שהן מותרות בחולו של מועד כמו שהן מפורשות בדבריהם זכרונם לברכה
<h3>קמז</h3>
וזה שאמרו רבותינו זכרונם לברכה |סנהדרין צט ב| כי המבזה תלמיד חכם הוא בוזה דבר ה' ואין לו חלק לעולם הבא יש לדבר שרש בשכל ועיקר במחקר והנה אנחנו מציעים לענין טוב טעם ודעת אמר שלמה עליו השלום |משלי ג לה| "כבוד חכמים ינחלו וכסילים מרים קלון" ענין "קלון" איש קלון וכן "ואני תפלה" |תהילים קט ד| איש תפלה |ירמיה ט ה| "שבתך בתוך מרמה" בתוך אנשי מרמה פירוש האיש הנקלה והנבל מרים כסילים ומכבד ומשבח אותם כי יש בכבוד החכמים והישרים תועלות גדולות ובכבוד הכסילים והרשעים מכשולים רבים ועצומים כי בהתהדר החכמים ובתתם עליונים דבריהם נשמעים וילוו עליהם העם כולו וידמו למועצותם והשנית בראות בני אדם את כל כבודם ילמדו לקח לנחול כבוד ותרבה הדעת ואמרו רבותינו זכרונם לברכה |פסחים נ ב| לעולם יעסוק אדם בתורה ואפילו שלא לשמה כי מתוך שלא לשמה בא לשמה והשלישית רבים מישני לבבות יעורו משנתם בראותם הדר כבוד התורה ויכירו מעלתה ויבא חשקה בלבבם ויהיה עסקם בה לשם יתעלה ולעובדו בלבב שלם
<h3>קמח</h3>
הנה אלה טעמים נכבדים חזקים כראי מוצק ויש עוד טעם נכבד עולה על כולם ואליו רמזנו בפתח דברינו בענין הכתות הרעות הנזכרות כי הדבר ידוע כי מדרכי קידוש השם יתברך להודיע בכל מבטא שפתים ובכל אשר ירמזון עינים ובכל הנהגה ופועל ידים כי יסוד לנפש האדם וצבי עדיו והטוב והעיקר והתועלת והיקר אשר בו עבודת השם יתברך ויראתו ותורתו כמו שכתוב |קהלת יב| "כי זה כל האדם" ודבר זה כבוד השם יתברך והמבזים לתלמיד חכם ויראתו מבטלים הידיעה הזאת ומראים ההפך בהנהגתם וכאילו אומרים אמור כי אין העבודה עיקר וכי שרש הדבר נמצא מבלתי עבודת השם יתברך והם מחללים את התורה על כן יאבדו מתוך הקהל ויכלו בפיהם כי הם עובדים את ה' מבלי עסק התורה הלא הדבר ידוע כי אין העבודה מתקיימת בלתי על ידי לומדי התורה אשר יהגו בה יומם ולילה כי הם יורו דעה ויודעי בינה לעיתים לדעת מה יעשה ישראל והם יעמידוה בישראל לבלתי תשכח מפי זרעם ובמקום שאין עוסקי תורה ירבו המכשולים וישר בעדם אין על כן יכבדו עבדי השם יתברך את חכמי התורה לכבוד השם יתברך ולהודיע כי עבודתו לבדה עיקר הנמצא ואחרי אשר התברר שהכל ברא השם יתברך לכבודו חייב האדם לשום לבו בכל עת לכבד את ה' ולקדשו בכל דבריו ולרוממו להודות לו ולברכו תמיד כמו שנאמר |תהלים לד ב| "אברכה את ה' בכל עת תמיד תהלתו בפי" וכאשר יתיצב בתוך העם וידבר עם חביריו יתבונן בינה וידקדק וישגיח בכל מוצא שפתיו לקדש את ה' בדבריו ולדבר בשבח עבודתו ותהלת יראתו ולשבח עבדיו ויראיו ויזכה בזה בהגיון לבו ומבטא שפתיו בלא יגיעה ופועל כפים זכות גדולה עד לשמים כי זה מעיקרי יצירת האדם ונאמר |משלי כז כא| מצרף לכסף וכור לזהב ואיש לפי מהללו" פירושו מעלות האדם לפי מה שיהלל אם הוא משבח המעשים הטובים והחכמים והצדיקים תדע ובחנת כי איש טוב הוא ושרש הצדק נמצא בו כי לא ימצא את לבו רק לשבח את הטוב והטובים תמיד בכל דבריו ולגנות את העבירות ולהבזות בעליהן מבלי מאוס ברע ובחור בטוב ואם יתכן כי יש בידו עונות נסתרים אבל מאוהבי הצדק הוא ולו שרש בבחירה והוא מעדת מכבדי ה' והמשבח מעשים מגונים או מהלל רשעים הוא הרשע הגמור והמחלל את עבודת השם יתברך
<h3>קמט</h3>
עוד אמר שלמה עליו השלום |משלי כה כו כז| "מעין נרפש ומקור משחת צדיק מט לפני רשע אכול דבש הרבות לא טוב וחקר כבודם כבוד" כי כאשר ירפש האדם את המעין ברגליו ידלח מימיו לפי שעה אחרי כן ישקיטו המים ויהיו צלולים כבראשונה כן הצדיק כאשר הוא מט לפני רשע לא תשפל מעלתו ולא תמעט בעבור זאת ואם הוא עכור לפי שעה שבע יפול צדיק וקם וישוב לאיתנו וכבודו "אכול דבש הרבות לא טוב" אבל הרבות החקר בכבוד צדיקים כבוד החוקר כי נזכר הצדיק בפסוק שלמעלה ומלת "הרבות" נמשכת לחקר כבודם כמשפט במקומות הרבים
והמכשולות הנמצאים בכבוד הרשעים רבים וידועים כי יש בכבודם חלול התורה והעבודה והוא העון המכלה מנפש ועד בשר
<h3>קנ</h3>
והשנית כי רבים נמשכים אחריהם ואוחזים מעשיהם
<h3>קנא</h3>
והשלישית כי המתחברים להם אף על פי שאינם עושים כמעשיהם מקבלים פורעניות כיוצא בהם כאשר זכרנו כבר
<h3>קנב</h3>
והרביעית כי הם מכניעים כבוד אנשי אמת ומבטלים העבודה ואין הצלחה לכבוד הצדיקים זולתי אחרי השפלת כבודם כמו שכתוב |משלי יד יא| "בית רשעים ישמד ואהל ישרים יפריח" ונאמר |שם יא יא| "בברכת ישרים תרום קרת ובפי רשעים תהרס"
<h3>קנג</h3>
עוד אמרו רבותינו זכרונם לברכה |ברכות כד ב| כי יש בכלל מה שכתוב "כי דבר ה' בזה" המדבר בדברי תורה במבואות המטונפות וכל שאפשר לו לעסוק בתורה ואינו עוסק והקורא בספרי מינים ומה שכתוב "ואת מצותו הפר" זה המפר ברית בשר |סנהדרין צט א|
<h3>קנד</h3>
עוד שנינו |סנהדרין צ א| כל ישראל יש להם חלק לעולם הבא שנאמר |ישעיה ס כא| "ועמך כלם צדיקים לעולם יירשו ארץ" ואלו שאין להם חלק לעולם הבא האומר אין תחיית המתים מן התורה ואין תורה מן השמים והאפיקורס
והזהירונו רבותינו זכרונם לברכה במאמר הזה להאמין כי נכתבה אמונת תחיית המתים בתורה וכי היא אחת מעיקריה ואחד מן המקומות שנתפרשה בהם תחיית המתים בתורה שנאמר |דברים לב לט| "אני אמית ואחיה מחצתי ואני ארפא" ואמרו רבותינו זכרונם לברכה |סנהדרין צא ב| יכול מיתה באחד ותחיה באחד תלמוד לומר "מחצתי ואני ארפא" כשם שהמחץ והרפואה באחד כך מיתה ותחיה באחד
<h3>קנה</h3>
וענין האפיקורס פירשו בו רבותינו זכרונם לברכה |סנהדרין צט ב| כי הוא האיש אשר איננו נוהג בדרך מורא והדר בתלמידי חכמים אף על פי שאינו מבזה אותם כגון שהוא מבזה חבירו בפני תלמיד חכם ולא שם כבוד לתורת החכם כי אחרי שאין התורה הדורה בעיניו לנהוג בה דרך כבוד אין לו חלק לעולם הבא כי גם זה במחללי התורה יחשב על כן אמרו רבותינו זכרונם לברכה |פסחים כב ב| "את ה' אלקיך תירא" |דברים ו יג| לרבות תלמידי חכמים
<h3>קנו</h3>
והשנית כי היראה מהם סבה ליראת שמים כי בהיות דבריהם נשמעים מדרך יראתם הלא הם יורו וידריכו את העם ליראה את השם הנכבד והנורא ונאמר |שמואל א יב יח| "ויירא כל העם מאד את ה' ואת שמואל" וכן בכלל האפיקורס האומר מה הועילו לנו הלומדים בלמודם היש דבר שיאמר ראה זה חדש הוא מעולם לא התירו לנו את כל עורב ולא אסרו לנו בני יונה ואלה האנשים גם לא שמעו גם לא ידעו גם לא פתחה אזנם על התועלות הנמצאות בעסק התורה ובעבור זאת עסק התורה שפל בעיניהם והמה היו במורדי אור מעלתה ואין להם חלק לעולם הבא על כן נתחייבנו ללמד לבני יהודה התועלות הנמצאות בעסק התורה וכתבנו מקצתם בשער התורה בעזרת השם למען יכספו הלבבות לתורה ואשר אין כח בהם ללמוד ידעו הדר כבוד עסק התורה ויזכו בידיעתו ולא תאבד נפשם מן העולם הבא
<h3>קנז</h3>
וכן בכלל האפיקורס הקורא לרבו בשמו ואמרו |סנהדרין ק א| כי סבת מה שנענש גיחזי מפני שקרא לרבו בשמו שנאמר |מלכים ב ח ה| "זאת האשה וזה בנה אשר החיה אלישע"
<h3>קנח</h3>
והנה עיקר כל העונשים הנזכרים במדרגה הזאת מפני חלול התורה ואמרו רבותינו זכרונם לברכה |נדרים ירושלמי פרק ג הלכה ט| כי עון חלול גדול מכל העבירות ולא יתכן להתכפר בתשובה ויסורים כאשר יתבאר בשער חלוקי הכפרה ואמרו רבותינו זכרונם לברכה |קדושין מ א| אין מאריכים בפורענות לעונש חלול השם אחד שוגג ואחד מזיד ועתה עמוד והתבונן גודל חיובנו לקדש את השם כי עיקר מה שקדשנו השם יתברך בתורתו ובמצותיו והבדילנו להיות לו לעם כדי לקדשו וליראה ממנו ראוי שיהיו מקדישיו קדושים בשגם הכלים שעובדים בהם לפני השם יתברך צריכים להיות קודש כמו שנאמר |ויקרא כב לב| "ולא תחללו את שם קדשי ונקדשתי בתוך בני ישראל אני ה' מקדשכם" שים לבך להבין כי הענין שאמרנו מפורש במקרא הזה ונאמר |תהלים קיא ט| "צוה לעולם בריתו קדוש ונורא שמו" פירוש בעבור כי קדוש ונורא שמו צוה לעולם בריתו וקדשנו במצותיו כדי ליראה ממנו על כן כתוב אחריו |שם פסוק י| "ראשית חכמה יראת ה' וגו'" ועל ידי קדושת המצות נחשב בהקדישנו את השם יתברך עם הקדושים העליונים שמקדישים ומעריצים אותו כמו שנאמר |שם פט ח| "אל נערץ בסוד קדושים רבה וגו'"
<h3>קנט</h3>
עוד יש כתות שאין להן חלק לעולם הבא והן כת אויבי השם יתברך וכת המחבלים כרם השם וכת הנותנים חתיתם בארץ חיים והנה אנחנו מציעים ענינם והראיות על ענשם מפורש בתורה כי כת אויבי השם יאבדו מן העולם הבא שנאמר |דברים ז י| "ומשלם לשנאיו אל פניו להאבידו לא יאחר לשנאו אל פניו ישלם לו" פירוש משלם לשונאיו שכר המצות שהם עושים בעולם הזה להאבידם מן העולם הבא ותרגומו ומשלם לסנאוהי טבן דאינון עבדין קדמוהי בחייהון לאובדיהון ואמר דוד |תהלים לז כ| "כי רשעים יאבדו ואויבי ה' כיקר כרים כלו בעשן כלו" הזכיר על הרשעים לשון אבידה כי יאמר על הצער והגלות כענין שנאמר |ישעיה כז יג| "האובדים בארץ אשור וגו'" |ירמיה נ ו| "צאן אובדות היו עמי" |תהלים קיט קעו| "תעיתי כשה אובד" ויאמר על המות כענין שנאמר |שם פסוק צב| "אז אבדתי בעניי" |אסתר ח ו| "באבדן מולדתי" |ויקרא כג ל| "והאבדתי את הנפש ההיא" ענינו הכרת מן העולם הזה כי הרשעים יענשו בצרות ויסורים או במות וכן יענשו במשפט על מעשיהם בעולם הבא לקץ וזמן אבל אויבי ה' המשילם לחלבי הכבשים ושמנם שהוא נתך באש וכלו בעשן ולא המשילם לבשר הכרים כי יעשה גחלת וישאר האפר על כן אמר "כלו בעשן כלו" כאשר חלבי הכרים כלים בעשן כך יכלו אויבי השם כי תכלה נפשם ותאבד מן העולם הבא ונאמר |שמות כ ה| "פוקד עון אבות על בנים על שלשים ועל רבעים לשנאי"
<h3>קס</h3>
וענין שונאי השם נמצא לפעמים גם באנשים שהם עושים המצוה ונזהרים מכל עבירה במעשה ולשון אם נפשם רעה ובקרב לבם יקשה להם כאשר חבריהם עוסקים בתורה וירע ביניהם בהיות בני אדם עובדים את ה' ויראים מלפניו כאשר תאמר על האיש אשר לא יחפוץ שיכבדו בני אדם את המלך ושיעבדוהו כי הוא שונא את המלך כל שכן אם הוציאו מחשבתם אל הפועל שהם מניאים את לב בני אדם מעסק התורה ומן המצות כי הם שונאי ה' וכן האנשים אשר עינם צרה בכבוד תלמידי חכמים הישרים והצדיקים ושונאים עטרת תפארתם או ירע לבבם אם עדיהם תאתה ובאה ממשלת הדור וכן כתוב |שמואל א ח ז| "כי לא אותך מאסו כי אותי מאסו ממלוך עליהם" וכל שכן אם יבקשו כבודם לכלימה או ישפילו וכן אם יאהבון כבוד הרשעים ומשלם על עפר כי אלה באמת שונאי השם ואין רצונם בקיום עבודתו ולא יחפצו בהדרת קדש יראתו ואשר ירבון מאד עבדיו ויראיו
<h3>קסא</h3>
וכן כת המחבלים כרם ה' כמו המסורות ומחטיאי הרבים הנה הם שונאי השם כאשר תאמר כי האנשים המשחיתים ערי המלך או כרמיו ופרדסיו כי הם שונאי המלך ונאמר |ישעיה ה ז| "כי כרם ה' צבאות בית ישראל ואיש יהודה נטע שעשועיו" ונאמר |תהלים פג ד| "על עמך יערימו סוד ויתיעצו על צפוניך" ונאמר |שם פסוק ו| "כי נועצו לב יחדיו עליך ברית יכרותו" ונאמר |שם ב ב| "ורוזנים נוסדו יחד על ה' ועל משיחו" על כן אמרו רבותינו זכרונם לברכה |ראש השנה יז א| כי אותם שחטאו והחטיאו את הרבים יורדים לגיהנם ונידונים שם לדורי דורות
<h3>קסב</h3>
וכת הנותנים חתיתם בארץ חיים דבר עליהם יחזקאל עליו השלום |יחזקאל לב כד כז| "אשר נתנו חתיתם בארץ חיים ותהי עונותם על עצמותם" למדנו מזה כי לא יכפר עליהם המות אכן עד עולם עונותם על עצמותם ואמרו רבותינו זכרונם לברכה |ראש השנה יז א| המינים והמשומדים והאפיקורסים והמסורות ושכפרו בתחיית המתים ושפירשו מדרכי צבור ושנתנו חתיתם בארץ חיים כגון הפרנסים המטילים אימה יתירה על הצבור שלא לשם שמים ושחטאו ושהחטיאו את הרבים כגון ירבעם בן נבט וחביריו יורדים לגיהנם ונידונים בה לדורי דורות שנאמר |ישעיה סו כד| "ויצאו וראו בפגרי האנשים הפושעים בי כי תולעתם לא תמות וגו'"
<h3>קסג</h3>
ועונש הנותנים חתיתם בארץ חיים מחמשה פנים השנים מצד עצמו והשלשה מצד העם השנים שהם מצד עצמו האחד כי האנוש רמה ותולעה וכן נקרא גם עוד בחיים חייתו ולא דיו שלא ישח ולא ישפל כי ישתרר גם השתרר שלא לשם שמים וגם במחשבת הגאוה מבלי השתרר נפסד האדם שנאמר |משלי טז ה| "תועבת ה' כל גבה לב"
<h3>קסד</h3>
והשני כי האדם חייב להכין מערכי לבו בכל עת ולהשכין בלבו אימה ויראה מעל פני השם יתברך ועל הרשעים נאמר |ירמיה ה כד| "ולא אמרו בלבבם נירא נא את ה' אלקינו" והאיש הנותן חתיתו בארץ חיים שלא לשם שמים אין בלבו אימה מלפני השם ורוצה להטיל אימתו על בריותיו ותחת שיש לו לערוך מחשבות להשכין אימת השם בלבו הוא עורך אותן להטיל אימת עצמו על עם השם יתברך ונאמר |שמואל ב כג ג| "מושל באדם צדיק מושל יראת אלקים" פירוש ראוי להיות מושל באדם צדיק שהוא מושל יראת אלקים כי אחר שהוא ירא את השם יתברך ראוי לעמו שייראו מלפניו
<h3>קסה</h3>
והשלשה פנים שהם מצד העם האחד כי הוא מצער את הצבור בהטלת אימתו ונאמר |ויקרא כה יז| "ולא תונו איש את עמיתו" והוא על ענין הצער בדברים כאשר בארנו כבר
<h3>קסו</h3>
והשני כי כמה מכשולים באים בסבת הטלת אימה כמו שאמרו רבותינו זכרונם לברכה |גיטין ז א| לעולם אל יטיל אדם אימה יתירה בתוך ביתו שהרי פילגש בגבעה הטיל עליה בעלה אימה יתירה והפילה כמה רבבות מישראל
<h3>קסז</h3>
והשלישי כי עם הקדוש שהם עובדי השם יתברך אין להם להכנע לבשר ודם ואינו מן הראוי להיות מורא בשר ודם עליהם אלא לשם שמים שנאמר |ויקרא כה נה| "כי לי בני ישראל עבדים" ולא עבדים לעבדים ונאמר |שמות יט ו| "ואתם תהיו לי ממלכת כהנים וגוי קדוש" לשון "כהנים" אדונים ושרים וכמוהו |שמואל ב ח יח| "ובני דוד כהנים היו"
וכל העם נקראו ממלכה מלשון |מלכים א יח י| "אם יש גוי וממלכה" |ישעיה ס יב| "כי הגוי והממלכה" פירוש אתם תהיו לי ממלכה שכלה שרים שלא יהיה עליכם עול בשר ודם ונאמר |שם נא יב| "מי את ותיראי מאנוש ימות" ונאמר |שם פסוק ז| "אל תיראו חרפת אנוש" ואמרו רבותינו זכרונם לברכה |סוטה מז ב| "משרבו האומרים לרע טוב ולטוב רע פרקו מעליהם עול שמים והומלך עליהם בשר ודם" ואמר דוד המלך עליו השלום |תהלים ט כ כא| "קומה ה' אל יעוז אנוש ישפטו גוים על פניך שיתה ה' מורא להם ידעו גוים אנוש המה סלה" למדנו מזה כי עת אשר יעוז אנוש אינו מכיר שהוא אנוש כי אין שררה ראויה לאנוש זולתי לשם שמים
<h3>קסח</h3>
ועתה נפרש ענין עונש הפורשים מדרכי צבור וכי הוא נכלל בענשי הכתות שהקדמנו בהתאסף ראשי עם וקהלות הקדש לעבוד את השם יתברך ומסכימים הסכמות להעמיד להם מצוות הנה הם מקדישים את השם יתגדל ויתקדש שנאמר |דברים לג ה| "ויהי בישורון מלך בהתאסף ראשי עם יחד שבטי ישראל" ונאמר |תהלים מז י| "נדיבי עמים נאספו עם אלקי אברהם כי לאלקים מגיני ארץ מאד נעלה" נקרא ישראל "עמים" מפני שהם שנים עשר שבטים כענין שנאמר |דברים לג יט| "עמים הר יקראו" והם עם אחד לעבוד את השם על כן אמר "עם אלקי אברהם" והמלכים והשרים נקראו מגנים מלשון |ישעיה כא ה| "משחו מגן" פירוש נדיבי עמים נאספו לעבוד את השם יתעלה כי מלכיהם ושריהם לאלקים שהם עבדיו ואמוניו כענין שנאמר |תהלים פט יט| "כי לה' מגננו ולקדוש ישראל מלכנו" "מאד נעלה" שהקדוש ברוך הוא מתעלה ומתהלל באסיפתם ועבודתם והאיש הפורש מדרכי הצבור הנה הוא כמקטרג על הסכמת עבודת השם וכיוצא מכלל המקדשים את השם ומראה עצמו כי לא יחפוץ להיות בסודם ולהכתב בכתבם הנה הוא מחלל את העבודה והוא בכלל הכתות שזכרנו שהן בוזים את דבר השם ואין להם חלק לעולם הבא והשנית כי הן מניאים לב חלושי הדעות בפרישתם מדרכי הצבור והנם מן המחטיאים את הרבים
<h3>קסט</h3>
עתה נפרש ענין כת עוזבי ה' ונאמר כי הם האנשים שאין עליהם עול יראת שמים והם מקיימים את המצוות מצות אנשים מלומדה וכאשר יתגבר היצר על האדם ההוא ועליו חלף רוח ויעבור ואשם לא יאנח ולא ידאג לחטאו אכל ומחה פיו והוא בעיניו כאילו לו פעל און כענין שנאמר |תהלים לו ב| "נאם פשע לרשע בקרב לבי אין פחד אלקים לנגד עיניו"
<h3>קע</h3>
ויש מן הכת הרעה ההיא כי לא רב להם אשר לא לבשו חרדות כי חלפו חק ועדות אבל יהללו ויברכו נפשם במלאותם תאותם והם המכעיסים והמנאצים לפני השם שנאמר |תהלים י ג| "כי הלל רשע על תאות נפשו ובוצע ברך נאץ ה'" ודבר ישעיה עליו השלום על אבדן הכת ההיא שנאמר |ישעיה א כח| "ושבר פושעים וחטאים יחדיו ועוזבי ה' יכלו" המשיל המורדים והחוטאים לכלי הנשבר שיש שארית ואמר "כי עוזבי ה' יכלו" שאין להם חלק לעולם הבא כענין שנאמר |מלאכי ג יט| "אשר לא יעזוב להם שרש וענף"
<h3>קעא</h3>
ואבדן הכתות הנזכרות בזמן שלא עשו תשובה אבל אם שבו מדרכיהם הרעים נמלטה נפשם מן האבדון כענין שנאמר |ירמיה ג כב| "שובו בנים שובבים ארפא משובותיכם"
ארבע כתות
<h3>קעב</h3>
באור דברי עונות ארבע כתות אמרו רבותינו זכרונם לברכה |סוטה מב א| ארבע כתות אין מקבלות פני השכינה כת ליצנים כת שקרים כת חנפים כת מספרי לשון הרע כת ליצנים דכתיב |הושע ז ה| "משך ידו את לוצצים" כת שקרים דכתיב |תהלים קא ז| "דובר שקרים לא יכון לנגד עיני" כת חנפים דכתיב |איוב יג טז| "כי לא לפניו חנף יבוא" כת מספרי לשון הרע דכתיב |תהלים ה ה| "כי לא אל חפץ רשע אתה לא יגורך רע"
<h3>קעג</h3>
עתה נאזין עד תכונת עניניהם ותכונת אופניהם להשכילך בינת מבחר עמקיהם ונחלק אותם לחלקיהם ונחשוף סוף חומר ענשי עלילות נגעלות ותשיג במערכי החלקים הרבה תועלות כי אולי טרם עמדת על דברינו לא בחנת טוב טעם כובד פשע כל חלק מחלקיהם וחזות קשה וחומר העונש אשר בכל אחד מהם לא חזית ואולי קצהו ראית וכולו לא ראית וכל חלק אשר נסדר ראשון הוא חמור מן השני ומתוך דברינו גם בחלקים הקלים אשר נזכיר תכיר בלהות צלמות ותדע כי אחריתם דרכי מות ואולי מאז לא פתחה אזנך היו כמו דרך ישר לפניך ועתה כי נכתוב עליהם מרורותם תביא מגורתם ברעיוניך גם יבואו חדרי רוחך המוסרים הנכונים בראותך כי אעידה לי עדים נאמנים השכל והמקראות ודברי חכמים וחידותם הנפלאות והיו לעד ולאות ובזה האמת אליך יבחן ויערה עליך ממרום חן ובערת המדות הרעות מקרבך ויתמך דברים נברים לבך
<h3>קעד</h3>
וזה דבר כת הלצים נחלקה ליצנות על חמשה חלקים החלק האחד איש לשון הנותן דופי בבני אדם כענין שנאמר |תהלים נ כ| "תשב באחיך תדבר בבן אמך תתן דופי" ונקרא לץ שנאמר |משלי כא כד| "זד יהיר לץ שמו עושה בעברת זדון" פירוש שתי המדות הרעות שהם הזדון והגאוה נקבצו ונתחברו באדם הלץ כי מבלי היות לו תועלת בדבר הוא גורם נזק עצום לחבריו אשר יבאיש את ריחם בעני האדם וזה תכלית הזדון יותר מן הגוזל והחומס שעושה להרבות לו ממון וגם הוא יהיר כי השפל והנכנע כאשר יכיר מגרעת עצמו ומומיו לא יתלוצץ על בני אדם ואמרו רבותינו זכרונם לברכה |תענית ח א| לעתיד לבא מתקבצות כל החיות אצל הנחש ואומרות לו ארי דורס ואוכל זאב טורף ואוכל אתה מה הנאה יש לך אמר להם ומה יתרון לבעל הלשון שנאמר |קהלת י יא| "אם ישוך הנחש בלא לחש ואין יתרון לבעל הלשון" וזה החלק גם הוא מחלקי כת מספרי לשון הרע
<h3>קעה</h3>
החלק השני מי שלועג לבני אדם כי יבוז להם בלבו לקוצר השגתם במעלות או בהצלחות הזמן בכבוד ובשררה או יבוז אותם לענים ורישם והגאוה הביאתהו אל המדה הזאת או רב השלוה והתענוג כענין שנאמר |תהלים קכג ד| "רבת שבעה לה נפשנו הלעג השאננים הבוז לגאי יונים" ופעמים ילעיג הלץ על הקדושים והנביאים כענין שנאמר |ירמיה כ ז| "כלה לועג לי" ואמר שלמה עליו השלום |משלי יד כא| "בז לרעהו חוטא" עוד נאמר |שם יא יב| "בז לרעהו חסר לב" ונאמר |שם יז ה| "לועג לרש חרף עושהו שמח לאיד לא ינקה" פירוש "לועג לרש" הראה את נפשו כי תדמה אשר ההצלחות ביד בני אדם והשג ישיגון אותן בחכמתם כענין שנאמר |דברים ח יז| "ואמרת בלבבך כחי ועצם ידי עשה לי את החיל הזה" ונאמר |ישעיה י יג| "כי אמר בכח ידי עשיתי ובחכמתי כי נבונותי" ועבור זה לועג לרש כי יאמר בלבבו שלא השיג לעושר מחוסר דעתו ושפלות ידיו והנה חרף עושה הרש והעשיר כי הכל מאת השם יתברך כענין שנאמר |משלי כב ב| "עשיר ורש נפגשו עושה כולם ה'" ועל השמח לאיד אמר "לא ינקה" כי אף על פי שלא הזיק במעשה ולא בדבור לא ינקה אך אין רעת השמח לאיד משגת לרעת הלועג לרש ומפני כי הליצנות בסבת הגאוה שהיא הפך הענוה אמר שלמה עליו השלום |משלי ג לד| "אם ללצים הוא יליץ ולענוים יתן חן" פירוש "אם ללצים" באמת הלצים הלועגים לבני אדם השם יתברך ילעג להם כענין שנאמר |תהלים ב ד| "יושב בשמים ישחק ה' ילעג למו" ולשון "אם" לאמת הדבר וכן |במדבר כד כב| "כי אם יהיה לבער קין" |משלי כג יח| "כי אם יש אחרית"
<h3>קעו</h3>
החלק השלישי מי שלועג תמיד לדברים ולפעולות ואין דעתו להבזות בעליהם אך מרחיק הדברים שאין להרחיקם ומרחיק תועלת הפעולות שיש תקוה לתועלותן ועל זה נאמר |משלי יג יג| "בז לדבר יחבל לו" ואמרו |אבות פרק ד משנה ג| "אל תהי בז לכל אדם ואל תהי מפליג לכל דבר שאין לך אדם שאין לו שעה ואין לך דבר שאין לו מקום" והלץ הזה הביאהו למדתו הרעה היותו חכם בעיניו ופעמים שהביאה מדה הזאת את האדם לידי מינות להלעיג על מצוות כענין שנאמר |תהלים קיט נא| "זדים הליצוני עד מאד מתורתך לא נטיתי" והחלק השלישי הזה היא הכת שאינה מקבלת תוכחה שנאמר |משלי ט ח| "אל תוכח לץ פן ישנאך" ונאמר |שם פסוק ז| "יוסר לץ לוקח לו קלון" ונאמר |שם יט כה| "לץ תכה ופתי יערים" והגורם אל הכת הזאת לבלתי שמוע מוסר מפני שהמדה המביאה אל הלץ הזה היא מדת היות האדם חכם בעיניו וכל כך משלה בו המדה הזאת עד שיתלוצץ לדעת זולתו והיא המדה שאין לה תקוה שנאמר |שם כו יב| "ראית איש חכם בעיניו תקוה לכסיל ממנו"
<h3>קעז</h3>
החלק הרביעי הקובע עצמו תמיד לשיחה בטלה ודברים בטלים כדרך יושבי קרנות ושתים רעות יש בדבר הרע הזה האחת כי כל המרבה דברים מביא חטא |אבות סוף פרק א| והשנית כי הוא בטל מדברי תורה ויש בדבר הזה דרכי מות כי איך לא זכר ולא שם על לבו כי בעתים ההם אשר הוא משחיתם יוכל להשיג הנעימות ולקנות חיי עולם אם יקבע העתים המזומנים ההם לתורה אשר הוא פנוי בהם ממלאכתו ועסקיו אין זה כי אם בזות לבו את המצות ואת שכר העולם הבא ומלבד אשר אבד טובה הרבה ישא את עונו כי אשמת הבטול מן התורה בעת היכולת לעסוק בה אש היא עד אבדון תאכל כאשר אמרו |סנהדרין צט א| "כי דבר ה' בזה" כל שאפשר לו לעסוק בתורה ואינו עוסק כאשר הקדמנו לך ואמרו ז"ל |ע"ז יח ב| ההולך למקום אשר אוספו שם אספה לשחוק זה הוא מושב לצים ועליו אמר הכתוב |תהלים א א| "ובמושב לצים לא ישב" ונאמר אחריו "כי אם בתורת ה' חפצו" למדת כי מושב לצים מביא לידי ביטול תורה ואשר לא שת לבו לעסוק בתורה בשעותיו הבטלות יתעשת לנפשו ולא יאבד ויתבודד בהן לחשוב על קצו ולהבין לאחריתו ולחפש דרכיו ולקנות מעלת הנפש ולהתקרב אל השי"ת
<h3>קעז</h3>
ב' החלק החמישי המתלוצץ בדבר שפתים על המעשים והדברים לא שיבוז להם בלבו אך מדרך השמחים ללא דבר וחוק השחוק ופעמים שגורם לזה משתה היין והשכרות שנאמר |משלי כ א| "לץ היין הומה שכר כל שוגה בו לא יחכם" פירוש "לץ" איש היין "הומה" איש שכר "כל שוגה בו לא יחכם" כמו |תהלים קט ד| "ואני תפלה" איש תפלה ורוצה כי משתה היין גורם לשלושה דברים רעים האחד להיות האיש המתלוצץ והשנית להיות הומה ובעל דברים ואמרו ז"ל |אבות סוף פרק א| וכל המרבה דברים מביא חטא ונאמר |קהלת ה ב| "וקול כסיל ברב דברים" והשלישי "כל שוגה בו לא יחכם" ודע כי לא יהיה מנהג הליצנות קבוע בנפש האדם עד שהוא פורק עול שמים מעליו על כן יענש לשאת עליו עול היסורים מדה כנגד מדה שנאמר |ישעיה כח כב| "ועתה אל תתלוצצו פן יחזקו מוסריכם" ואמרו זכרונם לברכה |עבודה זרה יח ב| כל המתלוצץ יסורים באים עליו שנאמר "פן יחזקו מוסריכם" והחכמים היו מזהירים לתלמידיהם שלא להתלוצץ גם על דרך מקרה ועראי ועל החלק הזה הוצרכו להזהיר כי רבים יכשלו בו על דרך מקרה
<h3>קעח</h3>
וזה דבר כת שקרים ענין הכת הזו נחלק לתשעה חלקים החלק האחד איש כזב אשר תורה עזב וירע וישחית במענה פיו כמו המכחש בעמיתו בפקדון או בתשומת יד או בשכר שכיר שנאמר |ויקרא יט יא| "ולא תכחשו ולא תשקרו איש בעמיתו" וכן העונה ברעהו עד שקר שנאמר |שמות כ יג| "לא תענה ברעך עד שקר" ומן החלק הזה כלל התרמית והאונאות במסחרים ובשותפות שנאמר |ויקרא כה יד| "אל תונו איש את אחיו" ונאמר |תהלים נה יב| "ולא ימיש מרחובה תוך ומרמה" ונקרא איש און ונקרא בליעל והוא כבד עון בכתות הרשעים כאשר הקדמנו בשערי יראת חטא ומדות זה איש האון שהוא קורץ בעיניו ומולל באצבעותיו כמו שנאמר |משלי ו יב יג| "אדם בליעל איש און וגו' קורץ בעיניו מולל ברגליו מורה באצבעותיו"
<h3>קעט</h3>
החלק השני המשקר ואין בעצם השקר נזק והפסד לחברו אך יתכוין בו לעשותו סבה אל הנזק ואל הרע כמו המתעה את חברו שיאמין בו כי הוא אוהב וריע נאמן עמו ומתכוין בזה כדי שיבטח בו ולא ישמר ממנו ויוכל להדיח עליו רעה כענין שנאמר |ירמיה ט ז| "בפיו שלום את רעהו ידבר ובקרבו ישים ארבו" ונאמר אחריו |שם פסוק ח| העל אלה לא אפקד בם נאם ה' אם בגוי אשר כזה לא תתנקם נפשי" ואלה שני החלקים ענשם על שני דברים על השקר ועל הנזק הצרור בכנפיו כי השקר מלבד צד הנזק הוא תועבת ה' שנאמר |משלי יב כב| "תועבת ה' שפתי שקר" ונאמר |שם ו טז יח| "שש הנה שנא ה' עינים רמות לשון שקר וגו' לב חורש מחשבות און וגו'" ונאמר |שם ח יג| "ופי תהפוכות שנאתי" ונאמר |איוב טו טז| "אף כי נתעב ונאלח איש שותה כמים עולה" ואף בשר ודם נתעב השקר להם
<h3>קפ</h3>
החלק השלישי הבא בערמה ודברי מרמה למנוע טוב מבעליו להעביר הטובה אליו לא לגזול מחברו דבר שהוא שלו ולא לחמסו אבל יתן עינו בטובה העתידה לבא לידי חברו וצודה אותה לקחתה אליו בשקר מליו או יסבב בשקריו לו אשר יתן חברו לו מתת ועיקר ענשו על השקר אכן יגדל עונש השקר כאשר יסבב ממנו הפסד לזולתו אף על פי שאין עיקר העונש על ההפסד כי לא הפסיד ממנו דבר שיזכה בו כענין שאמרו רבותינו זכרונם לברכה |סנהדרין צב א| כל המחליף בדבורו כאילו עובד עבודה זרה שנאמר |בראשית כז יב| "אולי ימושני אבי והייתי בעיניו כמתעתע" ונאמר על עבודה זרה |ירמיה י טו| "הבל המה מעשה תעתעים" ואמרו רבותינו זכרונם לברכה כאילו עובד עבודה זרה הביאו הדמיון על קצהו אחר כי הוא נסתר בשקר ונעזר בשוא
<h3>קפא</h3>
החלק הרביעי המשקר בספור הדברים אשר שמע ומחליף קצתם במתכוין ואין לו תועלת בשקריו ולא הפסד לזולתו אבל כה משפטו מאהבתו שקר מדבר צדק סלה ופעמים שהוא בודה מלבו ספור הדברים כולו והאיש הזה יקל ענשו מצד אחד על כי אין הפסד לאיש בשקריו ופחזותו אבל גדול מאד ענשו בעז פניו ואהבת השקר ויכבד עונו כי יאהבהו לבלי תועלת ואמר שלמה עליו השלום |משלי ו יט| "יפיח כזבים עד שקר" פירוש אם תראה אדם אשר יפיח כזבים בשיחתו וספור דבריו תדע כי תביאהו המדה הזאת להעיד שקר באחיו ולענות בו סרה אחרי אהבתו השקר וזה החלק התירוהו לקיים מצות ודרישת טובה ושלום ואמרו |כתובות יז א| כי מותר לשבח הכלה לפני החתן ולאמר שהיא נאה וחסודה אף על פי שאינו כן ואמרו |יבמות סה ב| מותר לשנות בדברי שלום שנאמר |בראשית נ טז יז| "אביך צוה לפני מותו לאמר כה תאמרו ליוסף אנא שא נא וגו'" ויש אנשים יחליפו מקצת הדברים אשר שמעו בבלי דעת כי לא ישיתו לבם לחקור בעת שמעם גם זאת מדה רעה ואמר שלמה עליו השלום |משלי כא כח| "ואיש שומע לנצח ידבר" פירוש איש נותן לב לשמוע ולהאזין עד תכונת הדברים אשר ידברו באזניו למען יספר אותם על נכון ולא ימצא בפיו לשון תרמית "לנצח ידבר" כי יאהבו בני אדם לשמוע דבריו ולא יאמרו לו לעולם למה תדבר עוד דבריך
<h3>קפב</h3>
החלק החמישי האומר לחברו כי ייטיב עמו ויתן לו מתת ועודנו מדבר עם לבבו ישיח שלא לתת ונאמר |תהלים לד יד| "נצור לשונך מרע ושפתיך מדבר מרמה" ופירשו רבותינו זכרונם לברכה |בבא מציעא מט א| שלא ידבר אחד בפה ואחד בלב ועוד אמרו |ב"מ ירושלמי פרק ד הלכה ב| דברים אין בהם משום מחוסרי אמנה אם יחזור מדבריו ובלבד שיהא אומר בפה וגומר בדעת
<h3>קפג</h3>
החלק הששי המבטיח את חברו להיטיב עמו וישקר דבריו וישים לאל מלתו כי אחרי אשר אמר להיטיב עמו בלשון הבטחה ובטח בו לב חברו אין לו לחלל הבטחתו כי זה דרך שקר והוא כאדם עבר ברית שנאמר |צפניה ג יג| "שארית ישראל לא יעשו עולה ולא ידברו כזב ולא ימצא בפיהם לשון תרמית" וכן האומר לתת לחברו מתנה מועטת אף על פי שלא הזכיר לשון הבטחה ואמרו רבותינו |ב"מ מט| כי יש בו משום מחוסרי אמנה כי לב חברו סומך עליו ובוטח בו אחרי שהמתנה מועטת כי נתון יתן לו |ירושלמי ב"מ פ"ד ה"ב| ואם איש עני הוא אף על פי שהמתנה מרובה אם יחזור בו רעתו רבה כי נדר נדר ונאמר |במדבר ל ג| "לא יחל דברו" וכן מי שמתפאר בפני רבים לתת מתנה לאדם והנה הוא כמתהלל על נדיבתו בזה הנה זאת כמו הבטחה ולא נכון שישוב מדבריו אחרי שהתכבד והתהלל בדבר כענין שכתוב |משלי כה יד| "נשיאים ורוח וגשם אין איש מתהלל במתת שקר" פירוש כמו שיצטערו בני אדם אחרי בוא סימני הגשם ולא בא הגשם כן ענין איש מתהלל במתת שקר כי מה שהתהלל בדבר סימן קיום הדבר על כן יצטער האיש שהבטיחהו על המתנה כי הכזיב תוחלתו
<h3>קפד</h3>
החלק השביעי מי שמתעה את חברו לאמר כי עשה עמו טובה או דיבר טוב עליו ולא עשה אמרו רבותינו זכרונם לברכה |חולין צד א| אסור לגנוב דעת הבריות ואפילו דעת נכרי והנה החטא הזה חמור אצל חכמי ישראל יותר מגזל הנכרי יען וביען כי שפת שקר אשמה רבה ונתחייבנו על גדרי האמת כי הוא מיסודי הנפש
<h3>קפה</h3>
החלק השמיני מי שמשתבח במעלות שאינן נמצאות בו אמר שלמה עליו השלום |משלי יז ז| "לא נאוה לנבל שפת יתר אף כי לנדיב שפת שקר" פירוש אין לנבל להתגאות ולהתנשא במעלת אבותיו כי אמרו במקרא שלמעלה מזה |שם פסוק ו| "ותפארת בנים אבותם" אף כי אין לנדיב להתכבד בשקר ולאמר כה עשיתי ופזרתי ונתתי ולא כן עשה וזה גנאי לכל אדם וכל שכן לנדיב וגנה נדבותיו אשר עשה כי הלל נפשו על מה שלא עשה כי זאת תהיה לעדה כי לבו בכל צדקותיו אשר עשה אך לשם ולתהלה ואמרו רבותינו זכרונם לברכה |ירושלמי סוף שביעית| כי מי שמכבדים אותו במדרגות הכבוד הראויות לתת למי שהוא יודע שתי מסכתות והוא אינו יודע זולתי אחת עליו שיאמר להם אחת לבדה אני יודע כל שכן כי אסור לכזב ולהתפאר לאמר שמענו כאלה רבות
<h3>קפו</h3>
החלק התשיעי בנים לא ישקרו בספור דברים אשר ישמעו והגדת מאורעות אבל יחליפו דברים על אודות חפציהם מאין הפסד לאדם בדבר אך ימצאו כמעט הנאה בשקרותם אף על פי שאינם מרויחים ממון בכך ואמרו רבותינו |יבמות סג א| כי גם זה אסור והוא שנאמר |ירמיה ט ד| "למדו לשונם דבר שקר" אך אין ענשם כעונש המשקרים ללא דבר אשר זכרנו ענינם בחלק הרביעי הנה אלה חלקי כת של שקרים וכבר הקדמנו לך עקרים בדרכי איש אמונים וכי המה יסודות לנפש
<h3>קפז</h3>
וזה דבר כת החנפים ענין הכת הזאת נחלק לתשעה חלקים החלק הראשון החנף אשר הכיר או ראה או ידע כי יש עול בכף חברו וכי החזיק בתרמית או כי יחטא איש בלשון הרע או באונאת דברים ויחליק לו לשון הרע לאמר לא פעלת און המעט ממנו עון הנמנע מן התוכחה שנאמר |ויקרא יט יז| "הוכח תוכיח את עמיתך ולא תשא עליו חטא" ויוסיף לחטוא על אמרו לא חטאת כענין שנאמר |ירמיה כג יד| "וחזקו ידי מרעים" והנה זה ביד החנף האויל עון פלילי כי לא יקנא לאמת אבל יעזור אחרי השקר ויאמר לרע טוב וישם חשך לאור גם נתן מכשול לפני החוטא משני פנים האחד כי איננו נחם על רעתו והשני כי ישנה באולתו ביום מחר כי הלל רשע החנף אותו על תאות נפשו מלבד כי ישא עונש על הנזק אשר הזיק לאשר אשם לו החוטא על צדקו מי אשר חטא לו מלבד כי יענש על דבר שקר שנאמר |תהלים ה ז| "תאבד דוברי כזב" ונאמר |משלי יז טו| "מצדיק רשע ומרשיע צדיק תועבת ה' גם שניהם" כל שכן אם העול אשר בכף רשע חברו גלוי לרבים כי באמור אליו החנף לפני בני אדם זך אתה בלי פשע חלל ובזה דת ודין
<h3>קפח</h3>
וחייב האדם למסור עצמו לסכנה ואל ישיא את נפשו עון אשמה כזאת ואמרו רבותינו |סוטה מא א| על ענין אגריפס שהיה קורא בתורה וכשהגיע לפסוק זה |דברים יז טו| "לא תוכל לתת עליך איש נכרי" זלגו עיניו דמעות ואמרו לו אחינו אתה באותה שעה נתחייבו שונאיהם של ישראל כליה שחנפו לו לאגריפס אף כי היושב על המשפט אין לו לפחד מאנוש ימות שנאמר |דברים א יז| "לא תגורו מפני איש" ויש בחלקי כת חנפים אשר בם החנף נספה ואבד בעון החנופה לבד כאשר יתבאר
<h3>קפט</h3>
החלק השני החנף אשר יהלל רשע לפני בני אדם אם בפניו אם שלא בפניו אף על פי שלא יצדיקנו על חמסו ולא יכזב על משפטו אבל יאמר עליו כי איש טוב הוא ועל זה נאמר |משלי כח ד| "עוזבי תורה יהללו רשע" כי לולא אשר עזב את התורה לא הלל העובר על דבריה ומפר מצותיה וגם כי לא ישבח את הרשע זולתי במה שנמצא בו מן הטוב ויליץ עליו בפני בני אדם להגיד לאדם ישרו גם זו רעה חולה כי בהזכירו את הטוב ואת הרע לא יזכור ועל כל פשעיו יכסה צדיק יחשב אצל השומעים ויתנו לו יקר וירים ידו וגבר וכבר הקדמנו להודיעך המכשולות והשחיתות הנמצאות בכבוד הרשעים על כן לא נכון להזכיר צדקתם בלתי אם יזכיר רשעם וכסלם כמו שנאמר |משלי י ז| "ושם רשעים ירקב" ונאמר |ישעיה נז יב| "אני אגיד צדקתך ואת מעשיך ולא יועילוך" פירוש לא יועילוך מעשיך הטובים להצילך מרעתך בקומי למשפט בערכי לעומתם רב פשעיך ומעשה תעתועיך כי דברי עונותיך גברו מהם וכמו שאמרו רבותינו |ראש השנה טז ב| כי מי שעונותיו מרובים מזכיותיו נכתב ונחתם למיתה והרשעים נכרים הם בשיחתם והנהגתם כאשר הקדמנו לך בשערי יראת חטא
<h3>קצ</h3>
והנה הצדיקים יתעבו הרשע כמו שנאמר |משלי כט כו| "תועבת צדיקים איש עול" ואשר בסוד הצדיקים לא יהיה אם תעב לא יתעבנו וגם קב לא יקבנו גם ברך לא יברכנו
<h3>קצא</h3>
ויתכן כי יקר מקרה המשבח את הרשע מדרך פתיות כי הפתי אומר לשבח טוב הוא אם היו יהיה על דבר אמת ואם תהיה תמורתו ומבלי הדעת שבח הוא את המתים כי אמרו רבותינו |ברכות יח ב| על הרשעים רפאים יחשבו בחיים ומתים קרויים שנאמר |קהלת ט ה| "והמתים אינם יודעים מאומה" והשגגה הזאת עולה זדון כי לא יאהב העבד האדון אם יאהב משנאיו ויקרב רחוקיו הלא להם לדעת מדרך הדעת כי כן ואמר |משלי ג לה| "וכסילים מרים קלון" וכבר הקדמנו פירושו
<h3>קצב</h3>
החלק השלישי החנף המשבח את הרשע בפניו אף חכמתו עמדה לו כי לא ישבחנו בפני בני אדם פן יהיה למוקש
גם זה החנף גדול עונו כי החליק אליו בעיניו ולא ישוב מדרכו הרעה ולא ידאג לעוניו כי צדיק הוא בעיניו וכל אשר אינו מעדת הצדיקים אם ישבחוהו יאמר בלבו אמנם ידעתי כי כן כענין שנאמר |משלי יא ט| "בפה חנף ישחית רעהו ובדעת צדיקים יחלצו" פירוש החנף משחית רעהו בפיו כי ישבחנו ויאמין לדברים ויקשה את רוחו ויראה את נפשו ביקר ולא יבין כי עפלה נפשו והמכשלה הזאת תחת ידו גם ירום לבבו ויפול במכמורת גאותו והנה כי השחת השחיתו בחלק שפתיו "ובדעת צדיקים יחלצו" הצדיקים יחלצו בדעתם מנזקי החנף כי אם ישבחנו לא ירום לבבו למען זאת כמו שאמרו רבותינו |נדה ל ב| אפילו כל העולם אומרים עליך "צדיק אתה" הוי בעיניך כרשע ואמרו |אבות דרבי נתן פרק כט| אם יש עליך ריעים מקצתם משבחים מקצתם מוכיחים אהב את המוכיחים ושנא את המשבחים כי אלה לחיי עולם יביאוך ואלה ברעתך ישמחוך כי ישבחוך ויתכן גם כן לפרש "ובדעת צדיקים יחלצו" רעיהם כי לא יחניפו להם אבל הוכח יוכיחו ויורו אותם בדרך בתעותם בתהו לא דרך ונאמר |משלי כו כח| "ופה חלק יעשה מדחה" המשיל פה חלק לדרך חלקלקות ואמר כי כאשר יפול האדם וידחה בלכתו בדרך חלקלקות כענין שנאמר |תהלים לה ה| "יהיו כמוץ לפני רוח ומלאך ה' דוחה יהי דרכם חשך וחלקלקות" כן יפול האדם וידחה בפה חלק והוא פה חנף ועל הענין אשר בארנו אמר דוד עליו השלום |שם יב ד| "יכרת ה' כל שפתי חלקות לשון מדברת גדולות" קלל פה חלק כי ישחית בו רעהו והלשון הקשה שהוא הפך החלק והוא לשון הרע ויש מן החנפים שמתכוונים להחניף לאנשי זרוע כדי שיכבדו אותם וינשאום ואמרו רבותינו כל המחניף לחברו לשם כבוד לסוף נפטר ממנו בקלון
<h3>קצג</h3>
החלק הרביעי המתחבר לרשע ולא דיו אשר לא יוכיחהו בשבט פיו והרחק ירחיקהו אבל כמו חבר יקריבהו ונאמר |דברי הימים ב כ לז| "בהתחברך עם אחזיהו פרץ ה' את מעשיך" והצדיקים מאוס ימאסוהו את הרשע כמו שנאמר |תהלים טו ד| "נבזה בעיניו נמאס" ואמרו רבותינו זכרונם לברכה |בבא קמא צב ב| לא לחנם הלך זרזיר אצל עורב אלא מפני שהוא מינו ואמרו |שם| כל עוף למינו ישכון ובן אדם לדומה לו ואמרו |מגילה כח א| אסור להסתכל בדמות אדם רשע שנאמר |מלכים ב ג יד| "לולי פני יהושפט מלך יהודה אני נושא אם אביט אליך ואם אראך" ואמרו |שם במגילה| כל המסתכל בדמות אדם רשע עיניו כהות לעת זקנתו שנאמר |בראשית כז א| "ויהי כי זקן יצחק ותכהין עיניו מראות" מפני שהסתכל בדמות עשו אף על פי שלא היה מכיר מעבדיו כי היה עשו מסתיר מעשיו כענין שנאמר |ישעיה כט טו| "והיה במחשך מעשיהם" וכבר הקדמנו להודיעך באר היטב כי רבו דרכי מות הנמצאים אל המתחבר לרשע
<h3>קצד</h3>
החלק החמישי איש כי יאמינו בני אדם בדבריו וסמכו כל השומעים על דבריו ויתכון לנשא אחד העם או גואלו הקרוב אליו באהבתו אותו ויאמר עליו כי הוא איש חכם והוא בן לא חכם והיה לפוקה וצור מכשול כי יסמכו על הוראותיו ועל פיו יהיה כל ריב ויעוות משפט ואת העולם יחריב וכן כי יאמר על איש כי הוא נאמן רוח ולא הכירו אם הוא איש אמונים או בן לא אמון בו ואולי ישמע השומע ויפקידהו על ביתו וכל יש לו יתן בידו וכחש בו לאמר לא ראיתיך ואמרו רבותינו |סנהדרין ז ב| כל המעמיד דיין שאינו הגון כאילו נטע אשרה ובמקום תלמיד חכם כאילו נטע אצל מזבח והיה מי שהקים לראש בימים הראשונים מי שאינו ראוי להורות קראו עליו מקרא שכתוב |חבקוק ב יט| "הוי אומר לעץ הקיצה עורי לאבן דומם הוא יורה הנה הוא תפוש זהב וכסף וכל רוח אין בקרבו" ועתיד הקדוש ברוך הוא להפרע ממעמידיו שנאמר |שם פסוק כ| "וה' בהיכל קדשו הס מפיו כל הארץ"
<h3>קצה</h3>
החלק הששי מי שיש בידו למחות ואינו מוחה ואין בפיו תוכחות ועל מעשה החטאים לא ילטוש עין ולא ישגיח ולא יהיה להם לאיש מוכיח והנה נצטוינו לבער הרע מקרב עמנו שנאמר |דברים יג ו| "ובערת הרע מקרבך" ואמרו רבותינו |שבת נד ב| כי מי שיש בידו למחות באנשי ביתו ואינו מוחה נתפש על אנשי ביתו יש בידו למחות באנשי עירו ואינו מוחה נתפש על אנשי עירו יש בידו למחות בכל העולם ואינו מוחה נתפש על כל העולם ונאמר |ויקרא כו לז| "וכשלו איש באחיו" ודרשו בו זכרונם לברכה |סנהדרין כז ב| איש בעון אחיו ואמרו |שם| כל ישראל ערבים זה לזה
<h3>קצו</h3>
החלק השביעי הרואה את אנשי מקומו עם קשה עורף ואומר בלבו אולי לא יקשיבו אם אדבר להם נכוחות ופי אמלא תוכחות על כן יחשוך פיו והנה עונו ישא כי לא נסה להוכיח ולהזהיר אולי אם רוחם העיר יעורו משנת אולתם ולא תלין אתם משוגתם ואמרו רבותינו זכרונם לברכה |שבת נה א| בענין מה שכתוב |יחזקאל ט ד| "והתוית תו על מצחות האנשים הנאנחים והנאנקים וגו'" אמרה מדת הדין אף על פי שהללו צדיקים גמורים וקיימו את התורה היה להם למחות ולא מיחו אמר הקדוש ברוך הוא גלוי וידוע לפני שאם היו מוחים לא היו מקבלים מהם אמרה מדת הדין רבונו של עולם אם לפניך גלוי הם לא ידעו אם ישמעו העם לקולם ואם יחדלו וצוה השם יתברך אחרי כן |שם פסוק ו| "וממקדשי תחלו" והם הצדיקים המקודשים כי נענשו על דבר שלא מיחו ונאמר |ויקרא יט יז| "הוכח תוכיח את עמיתך ולא תשא עליו חטא" ואם הדבר גלוי לכל וידוע ונבחן ונחקר כי החוטא שונא מוסר ולא ישמע לקול מוריו ולמלמדיו לא יטה אזנו על זה נאמר |משלי ט ח| "אל תוכח לץ פן ישנאך" ואמרו |יבמות סה ב| כשם שמצוה לומר דבר הנשמע כך מצוה שלא לומר דבר שאינו נשמע ואמרו |ביצה ל א| מוטב שיהיו שוגגים ואל יהיו מזידים
<h3>קצז</h3>
החלק השמיני איש אשר ישמע את דברי בני אדם מדברים לשון הרע או כי ישמע כל פה דובר נבלה או יושב בסוד משחקים בוזים תורה ומצות ויודע כי הם סרבים וסלונים ואם יוכיחם לא יקשיבו אל דבריו על כן ישים יד על פה גם זה יענש כי לא יענה כסילים באולתם פן יאמרו כי הוא כמו הם וכי הודה על דבריהם אף כי יתחייב לענות ולגעור בהם לתת גודל לתורה ולמצוות אשר בזו לעגו להם ויקנא לכבוד נקי וצדיק אשר ישיחו בו
<h3>קצח</h3>
וזה אחד מן הדברים אשר יתחייב האדם לעזוב בעבורם חברת הרשע כי יענש בשמעו דבריהם הרעים וילאה לענותם וזה הדבר מפורש בדברי שלמה שנאמר |משלי כד א ב| "אל תקנא באנשי רעה ואל תתאו להיות אתם כי שוד יהגה לבם ועמל שפתיהם תדברנה" רצונו לומר כי תשא עון בחטאתם כי תשמע דבריהם הרעים תמיד ותהיה כמחריש
<h3>קצט</h3>
החלק התשיעי המכבד את הרשעים מדרך שלום אמנם לא ידבר טוב על הרשע ולא יתנהג בכבודו על דרך אשר יחשבו בני אדם כי יכבדנו מאשר יקר בעיניו נכבד כי לא יחלוק לו כבוד זולתי כדרך שמכבדים בני האדם את העשירים מדרך סלסול ולתקות תועלת בעבור כי צלחה דרכם ולא מפני חין ערכם ואף גם זאת יש חטא ואשמה בדבר הזה כי אם הותר לכבד העשירים לא כן הרשעים שנאמר |איוב מ יא יב| "וראה כל גאה והשפילהו ראה כל גאה הכניעהו והדוך רשעים תחתם" אך החלק הזה הותר מדאגה מדבר פן יזיק הרשע ויגרום הפסד בזמן שיד הרשע תקיפה ושעתו חצופה ואין בידינו להכניעו ובחילנו להניעו על כן הותר לכבדו כדרך שמכבדים בני האדם אנשי זרוע רמה מפחד ואימה בקימה והדור ודומה להם אך לא ישבחנו ולא ידבר טוב עליו לבני אדם וכן אמרו רבותינו זכרונם לברכה |סוטה מא ב| מותר להחניף את הרשעים בעולם הזה
<h3>ר</h3>
וזה דבר כת מספרי לשון הרע אמרו רבותינו זכרונם לברכה |ערכין טו ב| כל המספר לשון הרע כאילו כופר בעיקר שנאמר |תהלים יב ה| "אשר אמרו ללשוננו נגביר שפתינו אתנו מי אדון לנו" ועל כן חשבוהו כאילו כפר בעיקר כי הוא מסבב וגורם נזק גדול ורעה רבה לחביריו בהבאישם את ריחם בעיני העם או שאר דרכי הפסד ולא יתכן אשר יכין אדם לחבירו כלי משחית ונזק מר ממות מבלי שיועיל לעצמו בזה תועלת וריוח ממון בלתי אם לכד יצרו את נפשו ופרק עול שמים מעליו ונתק המוסרות כמו שנאמר |תהלים נד| "בא הזיפים ויאמרו לשאול וגו' כי זרים קמו עלי ועריצים בקשו נפשי לא שמו אלקים לנגדם" ופירשו רבותינו זכרונם לברכה |מדרש תהלים נד| "לא שמו אלקים לנגדם" כי נתכוונו שיברך אותם שאול כמו שאמר להם |שמואל א כג כא| "ברוכים אתם לה' כי חמלתם עלי" "לא שמו אלקים לנגדם" שכתוב בתורתו |דברים כז כד| "ארור מכה רעהו בסתר" ונאמר |קהלת י יא| "ואין יתרון לבעל הלשון" ונאמר על דואג |תהלים נב ד ה| "הוות תחשוב לשונך אהבת רע מטוב שקר מדבר צדק סלה" ופירשו |מדרש תהלים נב| מה יתרון לך ומה בצע כי ספרת לשון הרע הלא לממון לא היית אתה צריך אך עשרת כמו שנאמר עליו |שמואל א כא ח| "אביר הרועים אשר לשאול" אין זה כי אם אהבת את הרע מן הטוב ו"שקר מדבר צדק" כי פרקת עלו
ונאמר |משלי ו ל| "לא יבוזו לגנב כי יגנוב וגו'" ונאמר אחריו |שם פסוק לב| "נואף אשה חסר לב וגו'" רצונו לומר כי הוא רע מן הגנב שהוא צריך למלא נפשו כי ירעב ואמרו רבותינו זכרונם לברכה |מדרש תהלים קכ| כי בעל לשון הרע משניהם רע כי יחטא חטאה גדולה מבלי הנאה כמו שנאמר |תהלים קכ ג| "מה יתן לך ומה יוסיף לך לשון רמיה"
<h3>רא</h3>
והשנית על כן נחשב המספר לשון הרע כאילו כפר בעיקר לפי שאומר בלבבו כי שפתיו ברשותו ומפני שאין בה מעשה וכי הוא השליט על לשונו וגמר בדעתו כי אין לו לכלוא את רוח שפתיו מדבר העולה על רוחו וכי האברים המה לבדם אינם ברשותו לחטוא בהם כענין שנאמר |תהלים יב ה| "שפתינו אתנו מי אדון לנו" ולא יאמר איה אלוק עושי אשר כל תנועות יצירותיו נתונות הנה לו אחת מהנה לא נעדרה כולם לעשות רצונו משועבדות רק אין דבר וארשת שפה ברשותנו לא כן הרשעים החוטאים בשאר עבירות כי יודעים הם כי רע ומר עזבם את השם אך נמשכים אחר תאותם ויצרם המתגבר וצר להם על זה ואמרו רבותינו |ערכין טו ב| שקולה לשון הרע כנגד שלש עבירות ואלו הן עבודה זרה גלוי עריות ושפיכות דמים בעבודה זרה נאמר |שמות לב לא| "אנא חטא העם הזה חטאה גדולה" בגלוי עריות נאמר |בראשית לט ט| "ואיך אעשה הרעה הגדולה הזאת" בשפיכות דמים נאמר |בראשית ד יג| "גדול עוני מנשוא" ואילו על לשון הרע נאמר |תהלים יב ד| "יכרת ה' כל שפתי חלקות לשון מדברת גדולות"
<h3>רב</h3>
והנה אנו צריכים לפרש לך היאך יתכן כי יהיה עון לשון הרע יתר על השלש האלה הלא על כל אחת מהן אמרו רבותינו זכרונם לברכה |סנהדרין עד א| יהרג אדם ואל יעבור עליהן ואמרו |חולין ה א| חמורה עבודה זרה שכל המודה בה ככופר בכל התורה ואמרו |שם| כי המומר לעבודה זרה מומר לכל התורה כולה וכאשר תשים לבך למאמרם זכרונם לברכה תמצא לו כמה שרשים וכמה פנים
<h3>רג</h3>
האחד כי בעל הלשון הוא שונה באולתו עשר פעמים ביום יכלים ויבאיש ויחפיר וידבר שפת יתר ויכה בסתר ומי יתן קץ לענשו כי בעל הלשון לא ישים קנצי למילין בשגם עבירה קלה כבדה מאד על השנות האולת פעמים רבות כאשר הקדמנו אף כי חטאה גדולה ורעה חולה וכאמרם רבותינו זכרונם לברכה שקולה לשון הרע כנגד שלש עבירות רצונם לומר כנגד עובר אותן לעת שיתקפו יצרו ולא כנגד המשומד והיוצא מן הכלל לעבור עליהן בכל עת
<h3>רד</h3>
והשני כי בעל הלשון תשובתו קשה אחרי אשר למד לשונו דבר שקר ופיו שלח ברעה מרוב ההרגל איננו שליט ברוחו וכאילו לשונו גורם המחשבה כענין שנאמר |תהלים נב ד| "הוות תחשוב לשונך" ונאמר |קהלת י יב| "ושפתות כסיל תבלענו" ונאמר |משלי יח ז| "פי כסיל מחתה לו" "מחתה" לשון יראה ומגור רצונו לומר כי הכסיל יירא ויגר מזעם לשונו פן יוקש בו כאשר יירא מאויבו כי אין שפתיו ברשותו
<h3>רה</h3>
והשלישי בעל הלשון חטאו נקל בעיניו כי יאמר אך דבר שפתים הוא ולא פנה אל נזקיו הרבים על כן לא ישוב מדרכו הרעה ואם שוב ישוב אין תשובתו שלמה כי לא יכיר גודל חטאו כי התשובה השלימה להנקות מפשע רב כי יקד יקוד היגון בנפשו כיקוד אש
<h3>רו</h3>
ואמר שלמה עליו השלום |משלי כא כד| "זד יהיר לץ שמו עושה בעברת זדון" פירוש הלץ אשר גבר זדונו להכות בלשונו בגאותו וגאונו ועברתו וחרונו אל תאמר כי בלשונו לבד יכה ולא במעשה כי ידוע תדע כי הוא עושה בעברת זדון רצונו לומר כי אם לא יוכל להכות את אויביו בלשונו ויוכל הכות בו במעשה יכה בעברה ולא יחמול כאשר אמרו רבותינו זכרונם לברכה |סנהדרין ירושלמי פרק י הלכה ב| בענין דואג כי כאשר צוה שאול להכות בכהנים וימאנו אנשיו להכותם אמר לדואג אתה הכית בלשון אתה תכה בחרב שנאמר |שמואל א כב יח| "סוב אתה ופגע בכהנים"
<h3>רז</h3>
והרביעי אם ישוב בעל הלשון בתשובה צריך לבקש מחילה לאשר מוצק לו מזעם לשונו והוא לא יזכור מספר כלם כי רבים מכאובים הכאיב וכמה נפשות הדאיב גם רבים מאשר זכר כי אותם עכר והם לא ידעו כי הדיח עליהם את הרעה יתבייש להודיעם ולגלות אזנם על אשר גמלם רעה כי הוא מכה ואין מכתו ידועה כענין שנאמר |תהלים קכ| "מה יתן לך ומה יוסיף לך לשון רמיה חצי גבור שנונים" על כן נמשל לשון הרע לחץ כי המושך בקשת פעמים רבות ישלח חציו באדם ולא נודע מי הכהו
<h3>רח</h3>
ועוד על ענין אחר נמשל לחץ כי שולף החרב אם נכמרו רחמיו על האדם בהתחננו אליו ישיב חרבו אל נדנה לא כן זורק החץ כי אין בידו להשיבה כן בעל לשון הרע אחר אשר יצא הדבר מפיו לא יוכל לתקן ופעמים שידבר על פגם משפחה והזיק כל הדורות הבאים אחריו ולא תגיע עליו מחילה מזה על כן אמרו רבותינו זכרונם לברכה |בבא קמא ירושלמי סוף פרק ח| כי המדבר בפגם משפחה אין לו כפרה עולמית והנה המשלח לשונו גם על הקדושים אשר בארץ המה ידבר כי על מי לא עברה רעתו תמיד וכבר אמרו רבותינו זכרונם לברכה |סנהדרין צ א| כי האפיקורס אין לו חלק לעולם הבא
<h3>רט</h3>
והחמישי כי לשון הרע תביא את בעליו לתת את פיו לדבר על השם תועה כמו שנאמר |תהלים עג ט| "שתו בשמים פיהם ולשונם תהלך בארץ" ואין בכל העבירות אשר ישיג ענשם לעונש המטיח דברים ואמרו רבותינו |ערכין טו א| עשר נסיונות נסו אבותינו ובכלם לא נתחתם גזר דינם אלא על לשון הרע שנאמר |במדבר יד כח| "אם לא כאשר דברתם באזני כן אעשה לכם" ונאמר |דברים א לד| "וישמע ה' את קול דבריכם ויקצוף וישבע לאמר" ונאמר |מלאכי ב יז| "הוגעתם ה' בדבריכם" ואמר דוד עליו השלום |תהלים נ טז כ| "ולרשע אמר אלקים מה לך לספר חקי ותשא בריתי עלי פיך אם ראית גנב ותרץ עמו פיך שלחת ברעה ולשונך תצמיד מרמה תשב באחיך תדבר" הנה למדת מזה כי אין התורה מגינה על בעלי לשון הרע ועל המשומד לגנוב ונאוף וכי אינם ראויים לעסוק בתורה ואמרו רבותינו זכרונם לברכה |סוטה כא א| דואג כיון שסיפר לשון הרע אף חכמתו לא עמדה לו ולא הגינה עליו תורתו ומה שאמרו רבותינו זכרונם לברכה |שם| עבירה מכבה מצוה ואין עבירה מכבה תורה שנאמר |משלי ו כג| "כי נר מצוה ותורה אור" על העובר עבירה דרך מקרה אמרו ולא על הפורק עול אזהרת העבירה מעליו
<h3>רי</h3>
והתבונן כמה יגדל עון בני אדם המספרים לשון הרע המעט מהם עונם הגדול כי יכלו שפתיהם וחשכו לשונם מדבר בדברי תורה עד כי השחת ישחיתון לדבר בלשון הרע ואמר דוד עליו השלום |תהלים קיט כג| "גם ישבו שרים בי נדברו עבדך ישיח בחקיך" פירוש הם בטלים מלשיח בחקיך ומדברים לשון הרע ונדברים בי בעוד אשר אשיח בחקיך ואמרו רבותינו |ערכין טו א| מרפא לשון הרע להנצל ממנו שיעסוק אדם בתורה שנאמר |משלי טו ד| "מרפא לשון עץ חיים" וזהו שנאמר |תהלים לט ב| "אשמרה לפי מחסום" ופירשו רבותינו זכרונם לברכה |מדרש תהלים לט| כי המחסום הוא העסק בתורה ואמרו רבותינו |ילקוט תהלים תשכא| כנסת ישראל בקולה אהובה ובקולה שנואה בקולה אהובה שנאמר |שיר השירים ב יד| "השמיעיני את קולך כי קולך ערב" ובקולה שנואה שנאמר |ירמיה יב ח| "נתנה עלי בקולה על כן שנאתיה" וזהו שנאמר |משלי יח כא| "מות וחיים ביד לשון ואוהביה יאכל פריה" פירוש "ואוהביה יאכל פריה" אוהב הלשון והוא האיש החפץ לדבר תמיד העצה הנכונה אליו שיאכל פריה שלא ידבר בדברי בטלה אך בדברי תורה חכמה ומוסר והבאת שלום בין אדם לחבירו להצדיק הרבים ולשבח הטוב ולגנות את הרע ולקנא אל האמת כי זכיות אין קץ יוכל לקנות לנפשו בלשונו וכאשר הקדים כי "חיים ביד לשון"
<h3>ריא</h3>
והנה כת מספרי לשון הרע נחלקה לששה חלקים החלק הראשון כאשר יתן מום באדם והמום לא יהיה בו פעמים תחת יופי יתן דופי והנה זה לבו יקפץ פיו ממדת שתי הכתות הרעות מהן כת שקרים וכת מספרי לשון הרע והנה הוזהרנו מן התורה שלא לקבל לשון הרע אולי הנה הוא שוא ודבר כזב שנאמר |שמות כג א| "לא תשא שמע שוא" ואמר שלמה עליו השלום |משלי יז ד| "מרע מקשיב על שפת און שקר מזין על לשון הוות" פירוש שתי כתות מקבלות לשון הרע האחת איש מרע ובעל זדון מלשון |ישעיה ט טז| "כי כולו חנף ומרע" כי הוא חושד בכשרים ואוהב למצוא פגם ואשם על חברו וקלון על כבודו והיה כשמעו כי יגיד עליו רעו לשון הרע זדון לבו השיאו להאמין כי הדברים כנים
והכת השנית איש שקר גם הוא מאזין ומאמין על לשון הוות כי אחרי אשר לא ירחק מדבר שקר לא יחוש אם תקבל נפשו כזב ואם תשא שמע שוא על כן ימהר לקבל לשון הרע "שקר מזין" כמו איש שקר וכן |ירמיה ט ה| "שבתך בתוך מרמה" בתוך אנשי מרמה וכן |תהלים קט ד| "ואני תפלה" איש תפלה
<h3>ריב</h3>
ודע כי כאשר יודה השומע על לשון הרע אחת דתו ומנת מדיו עם המספר לשון הרע כי יאמרו אמור הנה קבלו השומעים את הדבר ואות הוא כי הנה אמת הנה נכון גם אם הטה אזן השומע והראה את נפשו כמקשיב קשב ומאמין לדברים ההם בפני בני אדם גם זה עוזר לרעה וגורם קלון לחבירו ומחזק ידי המביא את דבתו רעה אל הבריות ואמר שלמה עליו השלום |משלי כה כג| "רוח צפון תחולל גשם ופנים נזעמים לשון סתר" פירוש כאשר רוח צפון תפזר העבים ותמנע הגשם כן פנים נזעמים ימנעו לשון הרע כי בראות המגיד את פני השומע והנם זועפים יחדל קול המון גשם דבריו אבל אם יראה כי השומע ישמע לו ישתה כמים עולה ולא יחשוך פיו משקריו והיה כזה יום מחר כי שנה באולתו לספר תמיד לשון שקר ושב לשונו אחר גשם כזביו "תחולל" מלשון חלילה וכן |במדבר ל ג| "לא יחל דברו" לא יבטל וכן |בראשית ד כו| "אז הוחל לקרא" אז נמנע
<h3>ריג</h3>
עוד אמר שלמה עליו השלום |משלי כו כח| "לשון שקר ישנא דכיו" פירוש האיש העניו ודכא ושפל רוח ישנא את לשון שקר לא יאבה לו ולא ישמע אליו כי העניו חפץ ביקר הבריות וצר לו על בשתם וקלונם וי"ו "דכיו" במקום ה"א השורש כוי"ו "עניו" ויש מפרשים בעל לשון שקר ישנא מדכיו ומוכיחיו ולא יוסיף להביא אליהם דבת בני אדם רעה
והנה הוזהרנו במה שכתוב |שמות כג א| "לא תשא שמע שוא" שלא נאמין בלבנו ספור לשון הרע להחזיק במחשבתינו כי הדברים אמת ולהבזות בעינינו את מי שנאמרו עליו
<h3>ריד</h3>
החלק השני המספר לשון הרע וירחק בו מדבר שקר ואל זה כוונו באמרם כת מספרי לשון הרע אף על פי שאינם מן הכת של שקרים והנה אם יזכיר אדם לחבירו בינו לבין עצמו מעשה אבותיו הרעים הנה הוא עובר על מה שכתוב בתורה |ויקרא כה יז| "ולא תונו איש את עמיתו" באונאת דברים דבר הכתוב כמו שהקדמנו ונאמר |יחזקאל יח כ| "בן לא ישא בעון האב" ואם יכלימהו על מעשה אבותיו בפני אחרים על זה אמרו רבותינו |בבא מציעא נח ב| כי המלבין פני חברו ברבים הוא מן היורדים לגיהנם ואינם עולים ואם יספר ויודיע את תועבות אבותיו בפני בני אדם שלא בפניו להבאיש את ריחו ולהבזותו בעיני בני עמו על זה אמרו |סוטה מב א| אשר כת מספרת לשון הרע אין מקבלת פני השכינה וכן אם היה בעל תשובה והוא מספר עליו עונות ראשונים
<h3>רטו</h3>
ודע כי אם יראה איש כי עבר חברו על דבר תורה בסתר והוא גלה על חטאותיו על שער בת רבים אשום אשם על זה כי אולי החוטא ההוא שב מדרכו הרעה ויגוניו ברעיוניו ולב יודע מרת נפשו ולא נכון לגלותם זולתי לחכם צנוע אשר לא יספר ליתר ההמון רק הרחק ירחיק מחברתו עד אשר יודע אליו כי שב מדרכו הרעה ואם החוטא תלמיד חכם ואיש ירא חטא ראוי לחשוב עליו כי באמת עשה תשובה ואם יתקפו יצרו פעם אחת נפשו מרה לו אחרי כן
<h3>רטז</h3>
והמספר לשון הרע שתים הנה קוראותיו הנזק והבושת אשר יגרום לחבירו ובחירתו לחייב ולהרשיע את חביריו ושמחתו לאידם ועל צד אחד יגדל עון המספר לשון הרע על דבר אמת מן המספר על דבר שקר כי יאמין העם בספרו על חברו דברים כנים ויעלה באשו לפניהם ויהיה לבוז בעיניהם אחר אשר נחם על רעתו ונסלח לו מחטאותיו
<h3>ריז</h3>
ואמר שלמה עליו השלום |משלי יד ט י| "אוילים יליץ אשם ובין ישרים רצון לב יודע מרת נפשו ובשמחתו לא יתערב זר" פירוש האויל יליץ חובה כי יחפש מומי בני אדם ואשמתם ויתן בהם דופי ולא ידבר לעולם בשבח ודבר טוב הנמצא בם והמשל על זה כי הזבובים לעולם באו ונחו כולם על מקומות הלכלוך ואמר "אוילים יליץ" לשון יחיד על כל אחד ואחד מן האוילים כמו |בראשית מט כב| "בנות צעדה עלי שור" ואמרו רבותינו |קידושין ע א| כל הפסול פוסל ואינו מדבר בשבחו של עולם ודרכו לפסול בני אדם במומו "ובין ישרים רצון" כי דרך הישרים לכסות על כל פשעים ולשבח האדם כי נמצא בו דבר טוב וזכרו במוסר כי אדם אחד וחכם עברו על הנבלה אמר האדם כמה מוסרחת נבלה זו אמר החכם כמה לבנות שניה וכתיב אחרי זה "לב יודע מרת נפשו" וכל חכם יודע כי לא הביא שלמה בתוך המוסרים הנבחרים דברים אין בם מועיל אבל בא הענין על דבר הפסוק הראשון להגיד רעת האויל המליץ אשם כי יתכן שהחוטא שב מדרכו ונפשו מרה לו ואין יודע מרת נפש האדם ולא שמחתו זולתו והוא נשוא עון כי עיקר התשובה לפי מרירות הלב על כן יחטא ואשם האויל המזכיר עונו
<h3>ריח</h3>
ועליך לדעת כי עונש האויל המליץ אשם איננו זולתי כי יתן דופי באיש ירא חטא אשר יתקפו יצרו ויעבור ואשם כי מנהגו ודרכו להתחרט על חטאיו וכל שכן אם נודע הדבר כי חזר בתשובה אבל האיש אשר תדע ובחנת את דרכו כי אין פחד אלקים לנגד עיניו ותמיד יתיצב על דרך לא טוב מצוה לספר בגנותו ולגלות על חטאותיו ולהבאיש בעלי עבירות בעיני בני אדם ולמען תגעל נפש השומעים את המעשים הרעים ונאמר |משלי כט כו| "תועבת צדיקים איש עול" ונאמר |שם ח יג| "יראת ה' שנאת רע" ואמרו |סנהדרין נב א| רשע בן צדיק מותר לקרותו רשע בן רשע צדיק בן רשע מותר לקרותו צדיק בן צדיק והנה כי תראה אדם אשר ידבר דבר או יעשה מעשה ויש לשפוט דברו ומעשהו לצד טובה ולצד הזכות אם האיש הוא ירא אלקים נתחייבת לדון אותו לכף זכות על דרך אמת גם כי יהיה הדבר קרוב ונוטה יותר אצל הדעת לכף חובה ואם הוא מן הבינונים אשר יזהרו מן החטא ופעמים יכשלו בו יש עליך להטות הספק ולהכריעו לכף הזכות כמו שאמרו רבותינו זכרונם לברכה |שבת קכז ב| הדן את חברו לכף זכות המקום ידינהו לכף זכות והוא מצות עשה מן התורה שנאמר |ויקרא יט טו| "בצדק תשפוט עמיתך" ואם הדבר נוטה לכף חובה יהיה הדבר אצלך כמו ספק ואל תכריעהו לכף חובה ואם האיש ההוא רוב מעשיו לרוע או בחנתו כי אין יראת אלקים בלבבו תכריע מעשיו ודבריו לכף חובה שנאמר |משלי כא יב| "משכיל צדיק לבית רשע מסלף רשעים לרע" וכבר הקדמנו לך פירושו
<h3>ריט</h3>
ואמר שלמה עליו השלום |משלי כד כח כט| "אל תהי עד חנם ברעך והפתית בשפתיך אל תאמר כאשר עשה לי כן אעשה לו אשיב לאיש כפעלו" פירוש לא הוצרך להזהיר לאמר "אל תהי עד שקר" אבל אמר "אל תהי עד חנם" כי אם נוקש רעך בחטא אל תעיד עליו ואל תגלה על חטאו חנם ללא תוכחת כי האמנם אם גזל האדם או עשק את עמיתו חייב להעיד על זה כדי שישיב הגזלה אשר גזל על פי שנים עדים ואם אין שם זולתי עד אחד שבועה תהיה בין שניהם אבל אם ראה כי נכשל חברו בדבר ערוה או באחת מן העבירות אין ראוי שיעיד על זה חנם רוצה לומר ללא תוכחת גם כי יש אתו עד שני להקים דבר ואם החוטא ירא חטא ראוי לו לדבר על לבו כי באמת עשה תשובה גם ראוי שיירא לנפשו ויאמר בלבו אחרי כי האיש ירא שמים אולי זכיותיו מרובות מעונותיו ואמרו רבותינו |קידושין לט ב| כי האיש אשר זכיותיו מרובות מעונותיו הנה הוא מעדת צדיקים אמנם אם החוטא הוא מן האולים אשר משפטם לשנות באולתם טוב כי יגידו אל השופטים ליסרו להפרישו מן האיסור אבל אם הוא עד אחד לא טוב היות האדם לבדו מעיד עד חנם כי עדותו חנם לפי שאין סומכים עליו שנאמר |דברים יט טו| "לא יקום עד אחד באיש" לכן מוציא שם רע יחשב ומלת "והפתית" במשקל הכבד רצונו לומר כי בשפתיך אתה טוחן פניו בגלותך מסתר עונו ואמר אחר כן "אל תאמר כאשר עשה לי כן אעשה לו" כי אם גלה על חטאיך לא תקום ולא תטור לעשות לו כאשר עשה לך וזה מוסר נכבד ומעיקרי היראה ואם החוטא איש אשר איננו ירא מלפני האלקים כמו הפורק מעליו עול מלכות שמים ואינו נזהר מעבירה אחת אשר כל שער עמו יודע כי היא עבירה מותר להכלימו ולספר בגנותו כך אמרו רבותינו |בבא מציעא נט א| |ויקרא כה יז| "ולא תונו איש את עמיתו" עם שאתך בתורה ובמצות אל תונהו בדברים ואשר לא שת לבו אל דבר ה' מותר להכלימו במעלליו ולהודיע תועבותיו ולשפוך בוז עליו ועוד אמרו |יומא פו ב| מפרסמים את החנפים מפני חלול השם אבל אם נכשל בחטא על דרך מקרה ורוב הימים דרכו להשתמר מעונו אין לגלות על חטאו כאשר בארנו ויתכן לפרש "אל תהי עד חנם ברעך" להעיד עליו על עבירות אשר גם אתה חלית בהן כמוהו על כן יקרא "רעהו" ויורה על זה אומרו אחרי כן "אל תאמר כאשר עשה לי כן אעשה לו" כי אף על פי שהיא מצוה לפרסם את החוטאים בנפשותם ואת החנפים אבל החוטא אם לאיש כמוהו רשעו ולבן אדם חטאותיו אין לפרסמו כי אין כונתו בגלותו מסתריו לטובה כי אם לשמוח לאיד והשנית כי איך בוש לא יבוש להזכיר על זולתו דופי המעשים ההם והוא אוחז בהם ונאמר |הושע א ד| "ופקדתי את דמי יזרעאל על בית יהוא" הנה כי אף על פי שעשה יהוא מצוה בהכריתו בית אחאב נשא עונו כי גם הוא היה רב פשע
<h3>רכ</h3>
ואמרו רבותינו |פסחים קיג ב| כי המעיד יחידי על חברו בדבר עבירה מלקים אותו מכת מרדות אך יוכל לגלות הדבר בהצנע לרבו ולאיש סודו אם ידע כי יאמינו דבריו כדברי שני עדים ואם יש שני עמו ישמעו השופטים דבריהם ליסר החוטא בהצנע ולא ילבינו פניו ברבים כמו שנאמר |ויקרא יט יז| "הוכח תוכיח את עמיתך ולא תשא עליו חטא"
<h3>רכא</h3>
ודע כי בדברים שבין אדם לחבירו כמו גזל ועושק ונזק וצער ובושת ואונאת דברים יכול לספר הדברים לבני אדם גם היחיד אשר יראה יגיד כדי לעזור לאשר אשם לו ולקנא לאמת והנה אמרה התורה שיעיד עד אחד בבית דין על תביעת ממון לחייב את הנתבע שבועה אמנם יש עליו להוכיח את האיש תחלה
<h3>רכב</h3>
החלק השלישי הולך רכיל והוזהרנו על זה מן התורה שנאמר |ויקרא יט טז| "לא תלך רכיל בעמיך" וגם זה נקרא לשון הרע והוא בכלל כת מספרי לשון הרע כמו שזכרו רבותינו זכרונם לברכה על דואג האדומי שהיה בעל לשון הרע כי הגיד לשאול ויאמר לו בא דוד אל בית אחימלך |תהלים נב| ונזק הרכילות חדל לספור כי אין מספר כי הוא מרבה שנאה בעולם ומכשיל את בני אדם לעבור על מה שכתוב בתורה |ויקרא יט יז| "לא תשנא את אחיך בלבבך" והנה העולם קיים על השלום |אבות סוף פרק א| ומפני השנאה נמוגים ארץ וכל יושביה כאשר הקדמנו ופעמים רבות יתן הרכיל חרב ביד חברו להרוג את רעהו כמו שכתוב |יחזקאל כב ט| "אנשי רכיל היו בך למען שפך דם" ונאמר |ירמיה ו כח| "כלם סרי סוררים הולכי רכיל נחשת וברזל כלם משחיתים המה" וקראו רבותינו |פאה ירושלמי פרק א הלכה א| את הרכילות לשון שלישי מפני שהוא הורג שלשה האומרו והמקבלו ומי שנאמר עליו כמו שידעת מענין דואג שנטרד בסבת הרכילות ונהרגו הכהנים ונענש שאול אשר קבל את הרכילות
<h3>רכג</h3>
ואמרו רבותינו זכרונם לברכה |נדה סא א| על ענין הרכילות אף על פי שאסור לקבלה ולשנוא את חברו בגללה אבל אל יהי בז לדבר אך את נפשו ישמור ויחוש לדברים ואמרו רבותינו זכרונם לברכה |פאה ירושלמי פרק א הלכה א| דורו של שאול היו בהם דילטורין כמו דואג והזיפים ועל ידי כן היו יורדים למלחמה ונופלים דורו של אחאב לא היו בהם דילטורין כמו שידעת מענין הנביאים שהיו מתחבאים מפני איזבל כמו שכתוב |מלכים א יח כב| "אני נותרתי נביא לה' לבדי" ועובדיה החביא מהם מאה נביאים ולא גלה אדם כי יש נביא בישראל זולתי אליהו ועל ידי כן היו יורדים למלחמה ונוצחים אף על פי שהיה אחאב עובד עבודה זרה
<h3>רכד</h3>
והמסכסך אחים ואוהבים ומביא שנאה ביניהם קשה מכל חלקי לשון הרע שנאמר |משלי ו יט| "ומשלח מדנים בין אחים" ואמרו רבותינו |ויקרא רבה מצורע טו א| כי השביעית קשה מכולן כאשר הקדמנו לך בשערי יראת חטא
<h3>רכה</h3>
וחייב האדם להסתיר הסוד אשר יגלה אליו חברו דרך סתר אף על פי שאין בגלוי הסוד ההוא ענין רכילות כי יש בגלוי הסוד נזק לבעליו וסבה להפר מחשבתו כמו שנאמר |משלי טו כב| "הפר מחשבות באין סוד" והשנית כי מגלה הסוד אך יצא מדרך הצניעות והנה הוא מעביר על דעת בעל הסוד ואמר שלמה עליו השלום |שם כ יט| "גולה סוד הולך רכיל" רצונו לומר אם תראה איש שאיננו מושל ברוחו לשמור לשונו מגלוי הסוד אף על פי שאין במחשוף הסוד ההוא ענין רכילות בין אדם לחברו תביאהו המדה הזאת להיות הולך רכיל שהוא מארבע כתות הרעות אחרי אשר אין שפתיו ברשותו לשמרן עוד אמר |שם יא יג| "הולך רכיל מגלה סוד" רצונו לומר אל תפקיד סודך למי שהולך רכיל כי אחרי אשר איננו שומר שפתיו מן הרכילות אל תבטח עליו בהסתר סודך אף על פי שמסרת דבריך בידו דרך סוד וסתר והוזהרנו מן התורה שלא לקבל לשון הרע שנאמר |שמות כג א| "לא תשא שמע שוא" ונאמר |משלי כט יב| "מושל מקשיב על דבר שקר כל משרתיו רשעים" ופירשו חכמינו זכרונם לברכה |מדרש תהלים נד| כאשר המושל מקבל לשון הרע ודברי רכילות יעשו משרתיו רשעים והולכי רכיל למצוא חן בעיני אדוניהם והנה לאלה שלשת החלקים אשר זכרנו כוונו בזכרם רבותינו ז"ל |סוטה מב א| כת מספרי לשון הרע
<h3>רכו</h3>
החלק הרביעי אבק לשון הרע אמרו רבותינו |בבא בתרא קסה א| רוב העולם נכשלים בגזל ומיעוטם בעריות וכולם באבק לשון הרע ואמרו כי ענין אבק לשון הרע כאשר יסבב האדם בדבריו שיספרו בני אדם לשון הרע ואמרו |ערכין טז א| לעולם אל יספר אדם בטובתו של חברו שמתוך טובתו בא לידי גנותו והנה אנחנו צריכים לבאר המאמר הזה כי ידוע הדבר כי מן המדות הנאות לספר בשבח החכמים והצדיקים כמו שנאמר |משלי כה כז| "וחקר כבודם כבוד" ואמרו על האויל שאינו מדבר בשבחו של עולם אבל זאת תכונת הענין הזה כי אין לספר בטובת האדם זולתי בד בבד רוצה לומר כאשר ידבר איש אל רעהו ולא בקהל עם ובמושב רבים עד אשר יודע אליו כי אין במעמד ההוא שונא ומקנא לאיש אשר ידבר טוב עליו ואם יחפוץ לשבח אדם אשר כבר הוחזק לבני עמו ונודע אשר הוא אדם כשר ולא תמצא בו רעה ואשמה גם על פני שונא ומקנא יש לשבחו כי לא יוכל לגנותו ואם יגנהו ידעו הכל אשר פיו דיבר שוא ותהי לשונו מוקש לנפשו
<h3>רכז</h3>
עוד זכרונם לברכה על ענין לשון הרע ואמרו |ערכין טו ב| הנה אם שאלה אשה משכנתה לחתות אש מיקוד ותען ותאמר איה איפה גחלי אש כי אם בבית פלוני אשר תמיד יצלה בשר ויאכל זה והדומה לו אבק לשון הרע ונאמר |משלי כז יד| "מברך רעהו בקול גדול בבקר השכם קללה תחשב לו" ופירשו רבותינו |ערכין טז א| המקרא הזה על המשבח את חברו בשבח הבא לידי הפסד כענין האורח אשר יצא אל רחוב העיר ויקרא בקול גדול ויספר את אשר גמלו בעל הבית טובה כי טבח טבח והכין לאורח הבא אליו ויהי בהשמע דבר האורח יתלקטו אנשים ריקים ויסורו אל בית בעל הבית וחייב האדם לשמור פיו ולשונו שלא יחשד בדבריו ולא יתנו אותו כמספר לשון הרע ואם יביא עצמו לידי החשד בזה הנה השחית מוסרו ויחשב לאיש הזה אבק לשון הרע
<h3>רכח</h3>
ועתה השתונן בכליותיך לעמוד על עיקר הדבר הזה הנה הקדמנו כי מותר לספר בגנות החוטא על חמס אשר בכפיו אם נודע הדבר כי לא עזב דרכו כמו הגוזל והחומס או המזיק והמציק או המלבין פנים ומבאיש ומחפיר והמספר לשון הרע ולא השיב את הגזלה ולא שלם נזקו ולא בקש פני חברו להעביר את עונו ואמנם המטיבים דרכם דבר ידברו בראשונה את החוטא אולי יוכלו הועיל בדרך תוכחה להשיבו מדרכו הרעה ואם מאן ימאן אז יודיעו לרבים את דרכיו ומעלליו ועתה כאשר יחפש אדם על מעשה חברו על דבר אשר הזיד על רעהו ויספר מעשהו לבני אדם ויגלה חובת החוטא ויגנה מעשהו מטענות רבות הנה יחשד המספר בזה ויתן אותו כמספר לשון הרע ויאמרו אמור כי גם אם אמת היה הדבר היה ראוי לגלות אזן החוטא למוסר בתחלה ועל דבר אשר לא קדם לו תוכחות יחשדנו שומעו לאמר כי לא היה אומר כל אלה בפני חברו וכי הוא מחניף לו כענין שנאמר |הושע ד ד| "אך איש אל ירב ואל יוכח איש" ונהנה לדבר באשמת העם אשר בהעוותם ישמח ובקלונם יתכבד שלא בפניהם ודומה לבעל לשון הרע ובו דבק מן האבק ועוד יאמרו בני אדם אין הדברים כנים ומלבו הוא בודאם ואם לא איפוא מדוע לא גלה על עונו בפניו ראשונה והעלים ממנו על כן אמרו רבותינו |ערכין טו ב| כל דבר אשר יאמר בפני בעליו אין בו דרך לשון הרע רצונם לומר כי אם הקדים לחברו תוכחת מגולה על מעשהו ולא הקשיב על דבריו אחרי כן יוכל להודיע לבני אדם אשמת האיש ורוע מוסרו ולא יחשד כי יחפוץ לתת דופי בחברו וכן אם המספר מוחזק לרבים כי לא ישא פני איש ואל אדם לא יכנה ואת כל אשר יאמר שלא בפני חברו אותו ידבר בפניו ולא יגור מפני איש והוחזק גם כן בתוך עמו אשר לא ידבר רק אמת אין לחשדו בדברו על אשמת אדם לחברו שלא בפניו וכן זכרו בדבריהם זכרונם לברכה על הענין הזה ואמרו |ערכין טו ב| אמר רבי יוסי מימי לא אמרתי דבר וחזרתי לאחורי רצונו לומר לא אמרתי דבר על אדם שלא בפניו וכבשתי אותו בהיותי בפניו עוד אמרו |שם טז א| כל דבר אשר יאמר בפני שלשה אין בו דרך לשון הרע רצונם לומר אחרי כי ברבים היו עמו בעת אשר ספר הדברים אכן נודע הדבר לחברו והנה זה כאילו אמר הדברים בפניו
<h3>רכט</h3>
החלק החמישי נבלות הפה אמרו רבותינו זכרונם לברכה |שבת לג א| כל המנבל את פיו אפילו נגזר עליו גזר דין של שבעים שנה לטובה נהפך עליו לרעה ואמר ישעיה |ישעיה ט טז| "על כן על בחוריו לא ישמח ה' ואת יתומיו ואת אלמנותיו לא ירחם כי כלו חנף ומרע וכל פה דובר נבלה בכל זאת לא שב אפו ועוד ידו נטויה" ובעבור זאת המנבל את פיו כבד עון ונתעב ונאלח כי עזב והניח הבושה והצניעות שהן המדות הידועות לזרע הקדש והלך על שבילי עזות פנים שהיא מדת הנבלים הרעים והשנית כי חלל את קדש ישראל שנאמר |דברים ד ו| "ואמרו רק עם חכם ונבון הגוי הגדול הזה" וזה נהג על דרך הסכלים הנמאסים המרוחקים מדרך השכל שכולו יפה אף נעים ועלה באשם ותעל צחנתם וכל חכם ונבון שקץ ישקצם ותעב יתעבם והנה הוא מחלל כלי השכל אשר הוא יקר מכל כלי חמדה שנאמר |משלי כ טו| "וכלי יקר שפתי דעת" והשומע דבר נבלות הפה ענשו גדול כי לא יאטם אזנו ולא יבדל מתוך דוברי נבלה ועליו נאמר |שם כב יד| "שוחה עמוקה פי זרות זעום ה' יפול שם" רל ואמרו רבותינו |פסחים ג א| לעולם אל יוציא אדם דבר מגונה מפיו שהרי עקם הכתוב שמונה אותיות ולא הוציא דבר מגונה מפיו שנאמר |בראשית ז ח| "ומן הבהמה אשר איננה טהורה" כי בעת ההיא היתה בהמה הטמאה מותרת באכילה אך לא היתה טהורה לקרבן על כן נחשב לשון מגונה אם יגנה אדם הדברים אשר הם למאכל אדם והנה חייב האדם להזהר שלא יוציא מפיו דבר מגונה גם כי תביאנו הנחתו לשון מגונה להאריך דבריו ולהרחיב מאמריו וזה כמו גדר להזהר מנבלות הפה שהיא מן העבירות החמורות וגם גדר להזהר מספור לשון הרע ונתינת דופי בבריות כמו שאמרו רבותינו זכרונם לברכה על הרחקת הדבור בגנות |בבא בתרא קכג א| אפילו בגנות בהמה טמאה לא דבר הכתוב ואמרו רבותינו |פסחים ג ב| כי אחד מן הכהנים אמר לפני רבן יוחנן בן זכאי הגיע לחלקי מלחם הפנים כשיעור זנב הלטאה ובדקו אחריו ומצאו בו שמץ פסול ועוד אמרו רבותינו |פסחים ג ב| כי חייב האדם לבחור בדבריו לשון כבוד ולהניח לשון שאיננה של כבוד גם כי איננה מגונה בין בדברי התורה ובין בשיחת עסקי העולם ובלבד שלא יאריך דבריו בעבור זה בדברו בדברי תורה כי חייב האדם לשנות לתלמידיו בדרך קצרה |שם| וענין לשון כבוד הוא דרך הדבור והשיחה אשר דרכו בה נקיי הדעת ומדברי צחות והם שוקלים ומכירים איזו לשון כבוד ואיזו תמורתו כמו שנאמר |איוב טו ה| "ותבחר לשון ערומים" ונאמר |שם לג ג| "ודעת שפתי ברור מללו" ונאמר |משלי י כ| "כסף נבחר לשון צדיק"
<h3>רלא</h3>
החלק הששי נרגן אמר שלמה עליו השלום |משלי יח ח| "דברי נרגן כמתלהמים והם ירדו חדרי בטן" פירוש הנרגן הוא האיש אשר דרכו וחוקו להתאונן ולהתרעם וימצא תנואות על חברו תמיד על מעשיו ועל דבריו ואף על פי שחברו בתומו מתהלך עמו ולא זד עליו בדבר וידון כל דבר לחובה ולא לזכות וכל שגגה ישים לזדון והנה יתן עצמו כמו עשוק והלום וכאילו כבד חטאת חברו עליו והוא המכה וההולם כי דבריו יורדים חדרי בטן כי מי שילין תלונות על חברו כאשר לא נגעו וכאשר עשה עמו רק טוב זה סער מתחולל על הלב והנה הוא כיורה זיקים יורדים חדרי בטן
מלת "כמתלהמים" כמו "מתלהמים" וכמו "שמלה" "שלמה" מלשון |משלי כג לה| "הלמוני בל ידעתי" וכאילו אמר "דברי נרגן כמתלהם" ואמרו "מתלהמים" לשון רבים כי נרגן כולל הנרגנים כמו |ירמיה יא טו| "ובשר קדש יעברו מעליך" |ישעיה מה ח| "ויפרו ישע" עוד אמר שלמה המלך עליו השלום |משלי טז כח| "ונרגן מפריד אלוף" רצונו לומר כי יפריד מעליו אוהב וריע כי לא יוכלון שאת חברתו ואמרו רבותינו |מסכת דרך ארץ זוטא פרק ט| אל תרבה בתרעומות שלא תבא לידי חטא ופעמים רבות הנרגן כפוי טובה גם יחשבה לרעה וישיב רעה תחת טובה ונאמר |משלי יז יג| "משיב רעה תחת טובה לא תמוש רעה מביתו" ופעמים יחשוב על חסדי ה' כי הם לנקם ושלם כענין שנאמר |דברים א כז| "ותרגנו באהליכם ותאמרו בשנאת ה' אותנו הוציאנו וגו'" על כן התרחק מדרך הנרגנים כי נתיבותיהם עקשו להם כל דורך בה לא ידע שלום ולדון לכף זכות למד לשונך והיה צדק אזור מתניך
<h2>שער רביעי</h2>
<h3>רלא</h3>
חלוקי הכפרה
<h3>א</h3>
כדרך שיש לגוף חלי ומדוה כן יש לנפש ומדוה הנפש וחליה מדותיה הרעות וחטאיה ובשוב רשע מדרכו הרעה ירפא השם יתברך חלי הנפש החוטאת כמו שנאמר |תהלים מא ה| "ה' חנני רפאה נפשי כי חטאתי לך" ונאמר |ישעיה ו י| "ושב ורפא לו" ועל דרך שימצא פעמים בתחלואי הגוף שהקל החולי מעליו ועלתה ארוכת רוב המדוה ועוד לא ינקה הגוף ממנו זולתי במשתה המשקים המרים ועוד שיסבול הצער בעינוי נפשו מכל מאכל תאוה כן יש נפש חולה מעון רב ואף על פי שנרפא רוב החולי וסר מרבית חלקי העונש אחרי התשובה ושב השם יתברך מחרון אפו לא תנקה הנפש עדנה מן החולי ולא נרצה עונה עד אשר יוסר החוטא ביסורים והוכח במכאוב ותקראנה אותו רעות וצרות כענין שנאמר |בראשית ד יג יד| "גדול עוני מנשוא הן גרשת אותי היום מעל פני האדמה ומפניך אסתר והייתי נע ונד בארץ והיה כל מוצאי יהרגני" ועל ידי התשובה נסלח רוב עונו וסר עיקר העונש ונמלט מן מות כמו שנאמר |שם פסוק טו| "וישם ה' לקין אות לבלתי הכות אותו כל מוצאו" ונשאר עליו עונש הגלות כמו שנאמר |שם פסוק טז| "וישב בארץ נוד קדמת עדן" ואמרו ז"ל |סנהדרין לז ב| כי עונש הטלטול גם הוא הקל מעליו אחרי התשובה כי לפני זה נכפלה עליו גזירת הטלטול שנאמר "והייתי נע ונד בארץ" הנה הזכיר הטלטול בכפל הלשון ואחרי התשובה נאמר "וישב בארץ נוד"
<h3>ב</h3>
והענין הזה התברר עוד ממה שכתוב בתורה |ויקרא ד כז כח| "ואם נפש אחת תחטא בשגגה מעם הארץ בעשותה אחת ממצות ה' אשר לא תעשינה ואשם או הודע אליו חטאתו אשר חטא וגו'" ואמרו רבותינו זכרונם לברכה כי החטאת תבא על השגגה בדבר שחייבים על זדונו כרת ומפני עון הכרת כי רב הוא לא תשלם כפרת החוטא בו גם השגגה עד שיביא חטאת ואף על פי שהתודה על חטאו כי מבלתי הוידוי והתשובה לא יתכפר עונו בקרבן החטאת שנאמר |משלי כא כז| "זבח לה' תועבה" ואחרי הוידוי והקרבן יכופר עונו כמו שנאמר |ויקרא ד לא| "וכיפר עליו הכהן ונסלח לו" והתבונן מזה אם השוגג בלתי טהור הוא אחרי התשובה עד שיביא קרבן מה עז ענש המזיד אכן יתכפר עונו ביסורים כמו שנאמר |איוב לג יט כו| "והוכח במכאוב על משכבו יעתר אל אלוק וירצהו" ונאמר |משלי ג יב| "כי את אשר יאהב ה' יוכיח וכאב את בן ירצה" ויש עצה ותקנה לחוטא במעשים טובים להגן עליו מן המכאובים כאשר יתבאר
<h3>ג</h3>
עוד התברר הענין הזה בתורה שנאמר |ויקרא טז ל| "כי ביום הזה יכפר עליכם לטהר אתכם וגו'" הנה כי הוצרכה כפרת יום הכפורים אחרי התשובה כי עיקר כפרת יום הכפורים עם התשובה
<h3>ד</h3>
ויש עון אשר לא תנקה הנפש ממנו ובלתי טהורה היא ואינה רצויה עד אשר המות יפריד בינה ובין הגוף אשר חטאה בו כמו שיש חולי שלא ינקה הגוף ממנו כל הימים והוא עון חלול השם שנאמר |ישעיה כב יג| "והנה ששון ושמחה הרוג בקר ושחוט צאן וגו'" כי לא היו משגיחים על דברי הנביאים ולא חרדים עליהם אבל היו קובעים בגלוי והקהל חברים במיני שמחה ונאמר על זה |שם פסוק יד| "אם יכופר העון הזה לכם עד תמותון" ונאמר |דברי הימים ב לו טז| "ויהיו מלעיבים במלאכי האלקים ובוזים דבריו ומתעתעים בנביאיו עד עלות חמת ה' בעמו עד לאין מרפא"
<h3>ה</h3>
וגם לחלי הזה אף על פי שאין לו מרפא על דרך שאר העונות ימצא לו מרפא אם יעזרהו השם יתברך לקדש תורתו נגד בני אדם ולהודיע לבני אדם גבורת השם וכבוד הדר מלכותו וסר עונו ברוב גודל כשרון המעשה שהוא בהפך מן המעשה אשר נואל ואשר חטא בו כמאמר הרופאים על חלי הגוף כי ירפא בהפכו והעלה ארוכתו בתמורתו ואמר שלמה המלך עליו השלום |משלי טז ו| "בחסד ואמת יכופר עון" ובארנוהו בשער הראשון מן התשובה וענין אמת שהזכיר באורו שיכין החוטא לבו לחזק ידי האמת ולעזור למבקשי אמונה ולהסיר השקר והעול כי הודעת אמת והשיבו לבצרה כבוד אלקים כענין שנאמר |ירמיה כב טז| "דן דין עני ואביון אז טוב הלא היא הדעת אותי" ונאמר על רודפי השקר |ירמיה ט ה| "במרמה מאנו דעת אותי" ואמרו רבותינו זכרונם לברכה |בבא בתרא ד א| בענין הורדוס שהרג את החכמים ושאל עצה לבבא בן בוטא אם יוכל לרפוא לו ולגהות ממנו מזור ויאמר אליו אתה כבית נרו של עולם לך ועסוק באורו של עולם והשתדל בבנין בית המקדש
ועתה נבאר ענין חלוקי הכפרה
<h3>ו</h3>
אמרו רבותינו זכרונם לברכה |יומא פו א| שאל רבי מתיה בן חרש את רבי אלעזר בן עזריה ברומי שמעת ארבעה חלוקי כפרה שהיה רבי ישמעאל דורש אמר לו שלשה הם ותשובה עם כל אחת ואחת עבר אדם על מצות עשה ועשה תשובה אינו זז משם עד שמוחלים לו מיד שנאמר |ירמיה ג כב| "שובו בנים שובבים ארפא משובותיכם" עבר על לא תעשה ועשה תשובה תשובה תולה ויום הכפורים מכפר שנאמר |ויקרא טז ל| "כי ביום הזה יכפר עליכם לטהר אתכם מכל חטאתיכם לפני ה' תטהרו" עבר על כריתות ועל מתות בית דין ועשה תשובה תשובה ויום הכפורים תולים ויסורים ממרקים שנאמר |תהלים פט לג| "ופקדתי בשבט פשעם ובנגעים עונם" אבל מי שיש בידו עון חלול השם אין כח בתשובה לתלות ולא ביום הכפורים לכפר ולא ביסורים למרק אלא כולם תולים ומיתה ממרקת שנאמר |ישעיה כב יד| "אם יכופר העון הזה לכם עד תמותון" ואמרו רבותינו זכרונם לברכה |יומא לו א| עולה מכפרת על מי שעבר על מצות עשה אחרי התשובה כי אמנם נתכפר עונו בתשובה אך העולה תוסיף על כפרתו ויוסיף להתרצות בה את השם יתברך
<h3>ז</h3>
עוד אמרו |יומא ירושלמי פרק ח הלכה ז| עולה מכפרת על העולה על רוח בני האדם מהרהורי הלב ומחשבת העבירות וכן כתוב |איוב א ה| "ויהי כי הקיפו ימי המשתה וישלח איוב ויקדשם והשכים בבקר והעלה עולות מספר כלם כי אמר איוב אולי חטאו בני וברכו אלקים בלבבם"
<h3>ח</h3>
ועתה כי אין לנו קרבנות בעונותינו ובעונות אבותינו אם חטא בהרהורי הלב או שעבר על מצות עשה יקרא פרשת העולה אשר בתחילת סדר ויקרא ובתחלת סדר צו את אהרן כי מקרא פרשת הקרבן יהיה לנו במקום הקרבת הקרבן בין שנקרא בכתב בין שנקרא בעל פה כמו שאמרו רבותינו זכרונם לברכה |מנחות קי| כל העוסק בפרשת עולה כאילו הקריב עולה בפרשת חטאת כאילו הקריב חטאת בפרשת אשם כאילו הקריב אשם ואם עבר אדם על מצות לא תעשה ועשה תשובה ידאג לעונו ויכסוף ויחכה להגיע ליום הכפורים למען יתרצה אל השם יתברך כי רצונו חיי הנפש והגוף וחיי כל נוצר כמו שנאמר |תהלים ל ו| "חיים ברצונו" ועל כן אמרו רבותינו זכרונם לברכה |ראש השנה ט א| כל הקובע סעודה בערב יום הכפורים כאילו נצטוה להתענות תשיעי ועשירי והתענה בהם כי הראה שמחתו בהגיע זמן כפרתו ותהיה לו לעדה על דאגתו לאשמתו ויגונותיו לעונותיו
<h3>ט</h3>
והשנית כי בשאר ימים טובים אנחנו קובעים סעודה לשמחת המצוה כי יגדל וישגא מאד שכר השמחה על המצוות כמו שנאמר |דברי הימים א כט יז| "ועתה עמך הנמצאו פה ראיתי בשמחה להתנדב לך" ונאמר |דברים כח מז| "תחת אשר לא עבדת את ה' אלקיך בשמחה ובטוב לבב" ומפני שהצום ביום הכפורים נתחייבו לקבוע סעודה על שמחת המצוה בערב יום הכפורים
<h3>י</h3>
והשלישית למען נחזק להרבות תפלה ותחנונים ביום הכפורים ולשית עצות בנפשנו על התשובה ועיקריה
<h3>יא</h3>
ואם עבר אדם על כריתות ועל מיתות בית דין ועשה תשובה אחרי כי לא נרצה העון בלי יסורים כי התשובה תולה ויסורים ממרקים יכין לבו לעשות מצוות המגינות מן היסורים כמו מצות הצדקה כי היא מצלת גם מן המות שנאמר |משלי י ב| "וצדקה תציל ממות" ומי שאין לו ממון לעשות צדקה ידבר טוב על העני ויהיה לו לפה לבקש אחרים להיטיב עמו ואמרו רבותינו זכרונם לברכה |בבא בתרא ט א| גדול המעשה יותר מן העושה וכן יעסוק במצות גמילות חסדים לעזור את חבירו בעצמו והשתדלותו כמו שאמרו רבותינו זכרונם לברכה |סוכה מט ב| גדולה גמילות חסדים מן הצדקה שהצדקה בממונו וגמילות חסדים בין בגופו ובין בממונו והצדקה לעניים בלבד וגמילות חסדים בין לעניים ובין לעשירים וכן ידבר על לב העני ויכבדהו וינחמהו מצרתו כענין שנאמר |ישעיה נח י| "ותפק לרעב נפשך" ואמרו רבותינו זכרונם לברכה |בבא בתרא ט ב| כי המפייסו בדברים גדול מן הנותן צדקה וכן יעסוק במצות בקור חולים וקבורת מתים ותנחומי אבלים ולשמח חתן וכלה כי כל אלה מדרכי החסד וכנגד כולן מצות תלמוד תורה לשם שמים וכל המועצות שזכרנו הן בכלל מה שאמר שלמה המלך עליו השלום |משלי טז ו| "בחסד ואמת יכופר עון" כי קנין התורה נקרא קנין האמת כמו שאמר |משלי כג כג| "אמת קנה ואל תמכור" ונאמר |תהלים קיט קמב| "ותורתך אמת" ואמרו רבותינו זכרונם לברכה |ויקרא רבה קדושים כה א| "עץ חיים היא למחזיקים בה" |משלי ג יח| עבר אדם על כריתות או מיתות בית דין אם היה רגיל לקרוא פרק אחד ביום יקרא שני פרקים אם היה רגיל לקרוא פרשה אחת יקרא שתי פרשיות ומשני פנים תגן עליו התורה מן היסורים האחת כי אמרו רבותינו זכרונם לברכה |קדושין לא ב| תלמוד תורה כנגד כלם והשנית כי ישית עמלו בתורה וטרחו בה ואשר תדד שנתו מעיניו יעלה במקום יסורים כמו שאמרו רבותינו זכרונם לברכה |סנהדרין צט ב| כל הגופים לעמל יולדו אשרי מי שהיגיעה שלו בתורה ואמרו |שם כו ב| למה נקרא שמה תושיה שמתשת כחו של אדם
<h3>יב</h3>
וכן ישים במקום יסורים צומות ותעניות והורדת דמעות ומניעת נפשו מן התענוגים כמו שנאמר |תהלים קט כד| "ברכי כשלו מצום ובשרי כחש משמן" ונאמר |יואל ב יב| "שובו עדי בכל לבבכם ובבכי ובמספד" ויאנח תמיד במרירות לבו כמו שזכרנו בשער הראשון מן התשובה וישים רבוי המרירות במקום היסורים כמו שנאמר |משלי יח יד| "רוח איש יכלכל מחלהו ורוח נכאה מי ישאנה" פירוש כאשר יחלה הגוף הנפש תסבול חליו מלשון |מלאכי ג ב| "ומי מכלכל את יום בואו" כלומר תעזור לגוף ותסעדהו כאשר תדבר על לבו ותנחמהו לקבל ולסבול אבל כאשר הנפש חולה ונכאה מן היגון והדאגה מי ינחם הנפש ומי יסבול ויסעד אותה הנה כי הדאגה ומרירות הלב יכבדו מחלי הגוף כי הנפש סועדת הגוף בחליו אבל כשהנפש חולה ונכאה מיגוניה לא יסעדנה הגוף ואם תמצא את החוטא תלאה ותקרה אותו צרה ויצדיק עליו את הדין ויקבל המוסר באהבה יהיה זה לו למגן מן היסורים הרבים הראויים לבא עליו כמו שנאמר |תהלים עו יא| "כי חמת אדם תודך שארית חמות תחגור" פירוש כאשר צער האדם יודה אותך כלומר שיודה אותך האדם בעת צערו מלשון |איוב ו ב| "לו שקול ישקל כעשי" שענינו הצער "שארית חמות" שהיו מפותחות לבא על האדם כענין שנאמר |מלכים א כ יא| "אל יתהלל חוגר כמפתח" תחגור ותעכב אותם ולא תביאם עליו וזה הדרך משל למפתח החרב ומשיב אותה אל נדנה ונאמר |ישעיה יב א| "אודך ה' כי אנפת בי ישוב אפך ותנחמני" פירוש אודך על מוסרך וקבלתיו באהבה ובעבור זה שאודך על שאנפת בי ישוב אפך ותנחמני וכן בענין ההודאה על הטובה נאמר |תהלים נב יא| "אודך לעולם כי עשית ואקוה שמך כי טוב נגד חסידיך" פירוש אודך על הטובה שעשית עמדי ובעבור זה אקוה להתמדת טובותיך ונאמר |תהלים קטז יג| "כוס ישועות אשא ובשם ה' אקרא" |שם שם ג ד| "צרה ויגון אמצא ובשם ה' אקרא" ואמרו רבותינו זכרונם לברכה |מדרש תהלים עט| בענין מה שכתוב |תהלים ג א| "מזמור לדוד בברחו" |משלי כא טו| "שמחה לצדיק עשות משפט" מדתם של צדיקים פורעים חובם ומזמרים להקדוש ברוך הוא משל לבעל הבית שהיה לו אריס והיה אותו אריס חייב לו עשה אותו אריס את הגורן וצברה ועשאה כרי נטל בעל הבית את הכרי ונכנס האריס ריקן לביתו והיה שמח שהיה נכנס ריקם אמרו לו יצאת מגרנך וידיך על ראשך ואתה שמח אמר להם אף על פי כן השטר ממורק פרעתי את חובי
<h3>יג</h3>
וחייב האדם להתבונן ולדעת כי אין התלאה אשר מצאתהו והיסורים הבאים עליו לפי גודל עונו ורוב חטאיו אך השם יתברך מיסרו דרך מוסר האב את בנו בחמלת ה' עליו שנאמר |דברים ח ה| "וידעת עם לבבך כי כאשר ייסר איש את בנו ה' אלקיך מיסרך" ופירשו רבותינו זכרונם לברכה |ילקוט שמות יתרו שג| לבך יודע מעשים שעשית ויסורים שהבאתי עליך כי לא לפי מעשיך יסרתיך ונאמר |איוב יא ו| "ודע כי ישה לך אלוק מעונך" ונאמר |עזרא ט יג| "כי אתה אלקינו חשכת למטה מעוננו" וכאשר יבא המוסר על אויבי ה' בעון אחד הם נספים כי תבא עליהם הפורענות בבת אחת כמו שנאמר |תהלים לד כב| "תמותת רשע רעה" ושאר עונותם נשארים על נפשם כמו שנאמר |יחזקאל לב כז| "ותהי עונותם על עצמותם" אבל בבוא המוסר על הצדיקים מעט מעט יבא עליהם עד תם עונותם כמו שנאמר |עמוס ג ב| "רק אתכם ידעתי מכל משפחות האדמה על כן אפקוד עליכם את כל עונותיכם" ופירשו רבותינו זכרונם לברכה |עבודה זרה ד א| משל לאדם שהלוה לשני בני אדם אחד אוהבו ואחד שונאו אוהבו נפרע ממנו מעט מעט שונאו נפרע ממנו בבת אחת ונאמר |משלי כד טז| "כי שבע יפול צדיק וקם ורשעים יכשלו ברעה" פירוש ברעה אחת יכשלו ויתמו |ירמיה י כד| "יסרני ה' אך במשפט אל באפך פן תמעיטני" פירוש "אך במשפט" במדת רחמיך וחק חסדיך מלשון |במדבר כט כא| "במספרם כמשפט" כחוק |תהלים קיב ה| "יכלכל דבריו במשפט" במדה ומשלו עוד משל בענין הזה ואמרו |מדרש תהלים לח| מי שאינו יודע להכות מכה את בנו על עיניו ועל פניו אבל מי שיודע להכות מכה את בנו בענין שלא יזיק לו וכן כתוב |תהלים קיח יח| "יסור יסרני יה ולמות לא נתנני" ונאמר |איוב ב ו| "אך את נפשו שמור" ולא יבואו על הרשעים זולתי יסורי נקם אבל יסורי הבחינה לא יבואו זולתי על הצדיקים שהם מקבלים אותם באהבה ומוסיפים תיקון במעשיהם והיסורים לטובתם ותועלתם וגודל שכרם כמו שנאמר |תהלים יא ה| "ה' צדיק יבחן"
ומשלו רבותינו זכרונם לברכה משל בזה ואמרו |בראשית רבה נח פרשה לב| בזמן שיודע בעל הפשתן כי הפשתן חזק מכה עליו הרבה לעשותו רך וטוב
<h3>יד</h3>
והנה אנחנו חוזרים לענין דברינו בסדר הכפרות ונאמר כי כאשר יעבור אדם על כריתות ועל מיתות בית דין בשוגג חייב להתודות ולבקש תחנונים על הסליחה ולהאנח במרירות לב ולדאוג ולפחד כי אלה מעיקרי הכפרות ויעסוק תמיד בפרשת חטאת ויחשב לו כאילו הקריב חטאת רוצה לומר כי יועיל הרבה בדבר ויתכפר לו מעין כפרת חטאת
<h3>טו</h3>
ודע כי השוגג ענוש יענש כאשר הקדמנו לבאר אף כי הפושע רוצה לומר מי ששגג בדבר שדרך בני אדם להזהר ממנו ויש לו לדאוג ולפחד מחטאו ואמרו רבותינו זכרונם לברכה |מדרש תהלים מח| בפירוש מה שכתוב |תהלים מח ג| "יפה נוף משוש כל הארץ הר ציון ירכתי צפון קרית מלך רב" כאשר היה אדם עובר עבירה בשוגג היה לבו דואג עליו וחרד ומפחד לחטאו עד שהיה עולה לירושלים והיה מקריב קרבן החטאת היה אך שמח על זה נאמר "יפה נוף משוש כל הארץ" ומה שכתוב "ירכתי צפון" על המזבח ירכתי צפון היה משוש כל הארץ כי החטאת היתה נשחטת על ירך המזבח צפונה ואמרו רבותינו זכרונם לברכה |מדרש תהלים נא| בזמן שאדם עובר עבירה ונושא ונותן בלבו תמיד על ענין חטאתו אשר חטא וחרד ומפחד עליה הקדוש ברוך הוא מוחל לו ובזמן שמעביר העבירה מנגד עיניו והיא קטנה וקלה לנגד עיניו דומה למי שנשכו עקרב והוא בז לנשיכה ודוחק רגלו על הארץ להעביר הארס ורואיו יאמרו לו הלא ידעת כי תעלה מכף רגלך ועד קדקדך
<h3>טז</h3>
עתה נדבר על מי שיש בידו עון חלול השם שלא יתכפר עונו ביסורים והנה הקדמנו כי יש לו רפואות תעלה אם יקדש את השם יתברך תמיד עוד תמצא לו כפרה בהגיונו תמיד בתורה ויגיעתו בה כאשר אמרו רבותינו זכרונם לברכה |ראש השנה יח א| "אם יתכפר עון בית עלי בזבח ובמנחה" |שמואל א ג יד| בזבח ובמנחה אין מתכפר אבל מתכפר בדברי תורה ואף על פי שהיה עון בית עלי מחלול מצות קדשים כמו שנאמר |שם פסוק יג| "בעוון אשר ידע כי מקללים להם בניו" והנה כי התורה רפואה לכל מכה נחלה מאד על כן כתוב |משלי טו ד| "מרפא לשון עץ חיים"
<h3>יז</h3>
ועל זה שאמרו רבותינו זכרונם לברכה |יומא פו א| כי על כריתות ומיתות בית דין תשובה ויום הכיפורים תולים ויסורים ממרקים יש שאלה והלא כתוב |ויקרא טז ל| "מכל חטאתכם לפני ה' תטהרו" והתשובה בזה כי מה שנאמר "לפני ה' תטהרו" מצות עשה על התשובה שנחפש דרכינו ונחקורה ונשובה אל ה' ביום הכפורים ואף על פי שנתחייבנו על זה בכל עת החיוב נוסף ביום הכפורים והטהרה אשר בידינו היא התשובה ותיקון המעשים אבל מה שכתוב |שם| "כי ביום הזה יכפר עליהם לטהר אתכם" שהוא אמור על הטהרה שהשם יתברך מטהר אותנו מן העון ומכפר עלינו כפרה שלמה ביום הכפורים בלא יסורים זה נאמר על מצות לא תעשה אבל על כריתות ומיתות בית דין תשובה ויום הכפורים תולים ויסורים ממרקים
<h3>יח</h3>
ואמרו רבותינו זכרונם לברכה |יומא פה ב| "מכל חטאתיכם לפני ה' תטהרו" עבירות שבין אדם למקום יום הכפורים מכפר עבירות שבין אדם לחברו אין יום הכפורים מכפר עד שירצה את חברו לכן מי שגזל את חברו ישיב את הגזלה ואחרי כן יתודה ואם התודה תחלה לא עלה לו הוידוי כמו שאמרו רבותינו זכרונם לברכה |בבא קמא קי א| בענין הגוזל ונשבע לשקר שהוא חייב לשלם קרן וחומש ולהביא אשם שהמביא גזלו עד שלא הביא אשמו יצא אשמו עד שלא הביא גזלו לא יצא שנאמר בענין גזל הגר שאין לו יורשים ונותן התשלומים לכהן |במדבר ה ח| "האשם המושב לה' לכהן מלבד איל הכפורים אשר יכפר בו עליו" פירוש האשם הנזכר במקרא הזה הוא על התשלומים מלשון |שם פסוק ז| "ונתן לאשר אשם לו" והוא מביא התשלומים מלבד איל הכפורים אשר יכפר בו עליו אחר כן
<h3>יט</h3>
ואמרו רבותינו זכרונם לברכה |יומא פז א| אם הקניט אדם את חברו בדברים צריך לפייסו ואין צריך לומר אם דבר עליו לשון הרע כי זה מן העבירות החמורות ואם לא מחל לו חבירו חייב לבוא לפניו עם חבורת שלשה בני אדם לא מחל לו יבוא לפניו שנית עם חבורה אחרת וכן יעשה פעם שלישית ואמר אליהוא |איוב לג כז| "ישור על אנשים ויאמר חטאתי וישר העויתי ולא שוה לי" פירוש האיש הישר העויתי מלשון |שם א א| "תם וישר" כי לא הייתי רואה זכות לאיש הישר אבל שמתיו נעוה ונעקש ולא היה שוה וישר אצלי "ולא שוה לי" מלשון |ישעיה כח כה| "הלוא אם שוה פניה" |בראשית יד יז| "אל עמק שוה" וענין הישר והשואה אחד ולפי שבזה את הישרים לפני בני אדם צריך להכנע להם ולהתודות לפני רבים על כן אמר "ישור על אנשים" ועל כן דבר אליהוא על החטא ההוא בפרט כי הוא מן העבירות החמורות והמפסידות את הנפש ואמרו רבותינו זכרונם לברכה |שבת קיט ב| כל המבזה תלמיד חכם אין לו רפואה למכתו מפני שחלל את התורה שנאמר |דברי הימים ב לו טז| "ויהיו מלעיבים במלאכי האלקים וגו' לאין מרפא"
<h3>כ</h3>
ומה שאמרו רבותינו זכרונם לברכה |יומא פו א| כי מי שיש בידו חלול השם תשובה ויום הכפורים ויסורים תולים ומיתה ממרקת לפי שהמיתה ממרקת כל חטא אשר התשובה מועילה ואם נהרג והתודה לפני מותו מעת שנפלה עליו אימת מות יש לו כפרה ונחשב ההורג כשופך דם נקי וחסיד שנאמר |תהלים עט ב| "בשר חסידיך לחיתו ארץ" ואמרו רבותינו זכרונם לברכה |מדרש תהלים עט| כי זה נאמר גם על הרשעים שבהם שנאמר עליהם |ירמיה ה ח| "סוסים מיוזנים משכים היו" כי נחשבו כחסידים לפי שנעשה בהם הדין כמו שכתוב |דברים כה ג| "ונקלה אחיך לעיניך" כיון שלקה הרי הוא כאחיך
<h3>כא</h3>
ואמרו רבותינו זכרונם לברכה |יומא פו ב| עבירות שהתודה עליהן ביום הכפורים זה חוזר ומתודה עליהן ביום הכפורים אחר שנאמר |תהלים נא ה| "וחטאתי נגדי תמיד" רבי אליעזר בן יעקב אומר אינו חוזר ומתודה עליהן ביום הכפורים אחר ובמדרשים הזהירו מאד שלא יחזור ויתודה עליהן ביום הכפורים אחר |מדרש תהלים לב| והזהירו על זה משני פנים האחד כי הוא מראה עצמו מקטני הבטחון וכאילו איננו בוטח על גדולת סליחת השם יתברך שהוא נושא עון ועובר על פשע והזכירו על זה |תהלים לא יט| "תאלמנה שפתי שקר וגו'" והשני כי אם אינו מזכיר זולתי העונות הקודמים ידמה כי אין דאגתו זולתי על הראשונות וכי לא חטא מאחרי כן ואם כן ידמה כי איננו חופש וחוקר דרכיו וזה חלי רע הוא כי המשגיחים על נפשם רואים בה תמיד דברי עונות או במדותיה וכאשר מקצרת מהשגת מדרגות היראה או כאשר מקצרת מן העבודה ועסק התורה כי העונשים גדולים על אלה גם כי פשיעות הלשון מצויות ואמרו רבותינו זכרונם לברכה |בבא בתרא קסד ב| שלשה דברים אין אדם נצול מהם בכל יום הרהור עבירה ואבק לשון הרע ושאינם מכוונים לבם בתפלתם פעמים רבות והשלישית כי ידמה שהוא מתפאר בהתודותו על הראשונים לבדם כי לא חטא אחרי כן ואמרו במדרשים |מדרש תהלים לב| בשביל שאין לך מן החדש אתה מתודה על הראשונות ומה שכתוב |תהלים נא ה| "וחטאתי נגדי תמיד" פירשו במדרש |שם| שיהיו נגד עיניו ונזכרים בלבו אבל לא יזכרם בפיו
עוד פירשו בו בתלמוד ירושלמי |יומא פרק ח הלכה ז| שלא יהיו בעיניך כאילו לא עשיתם אלא כאילו עשיתם ונמחלו
וכבר זכרנו זה בשערי עיקרי התשובה ואמנם יש לו לבקש רחמים כל ימי חייו על סליחת עונותיו הראשונים והאחרונים ולהיות ירא ומפחד אולי לא השלים חוק עיקרי התשובה והשנית כי העברות שיש בהן כרת יסורים ממרקים אותן כאשר זכרנו גם דוד המלך עליו השלום אמר |תהלים כה ז| "חטאות נעורי ופשעי אל תזכור" אך לא יזכיר הקודמות בפרט אחרי אשר שב מהן והתודה עליהן ביום הכיפורים שכבר קיים מצות הוידוי בהן ויש לו לבטוח שכבר נתקבל וידויו במה שהוידוי ראוי לכפר אכן כל הימים יתפלל על סליחת עונותיו כאשר זכרנו ואין מחובת התפלה לפרוט חטאיו רק מחובת הוידוי ועוד מטעם אחר צריך להתפלל על עונות הימים הראשונים כי אולי יש לו עונות וחטאות שלא התבונן עליהם ולא זכרם ולא התודה עליהם כענין שנאמר |תהלים יט יג| "מנסתרות נקני"
<h3>כב</h3>
וסדר הוידוי חטאנו עוינו פשענו והחטא כולל השגגה והפשיעה וענין הפשיעה בלשון חכמי ישראל כשאינו נזהר בענין שדרך בני אדם להזהר כאשר הקדמנו והעונות הם הזדונות והפשעים הם המורדים מלשון |מלכים ב ג ז| "מלך מואב פשע בי" |יומא לו ב| והשם יתברך סולח כגודל חסדו גם למורדים בו כי ישובו אליו בכל לבם ונאמר |דניאל ט ט| "לה' אלקינו הרחמים והסליחות כי מרדנו בו" ונאמר |תהלים כה יא| "למען שמך ה' וסלחת לעוני כי רב הוא" ונאמר |שם סה ד| "דברי עונות גברו מני פשעינו אתה תכפרם"