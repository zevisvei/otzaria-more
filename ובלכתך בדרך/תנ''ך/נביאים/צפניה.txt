<h1>צפניה</h1>

<h2>צפניה פרק-א</h2>
<h3>{א}</h3>
דְּבַר־יְהוָ֣ה ׀ אֲשֶׁ֣ר הָיָ֗ה אֶל־צְפַנְיָה֙ בֶּן־כּוּשִׁ֣י בֶן־גְּדַלְיָ֔ה בֶּן־אֲמַרְיָ֖ה בֶּן־חִזְקִיָּ֑ה בִּימֵ֛י יֹאשִׁיָּ֥הוּ בֶן־אָמ֖וֹן מֶ֥לֶךְ יְהוּדָֽה׃
<b style="color: gray;">מצודת דוד</b> <b>דבר ה' .</b> ר''ל זהו דבר ה' אשר היה וגו' :
<h3>{ב}</h3>
אָסֹ֨ף אָסֵ֜ף כֹּ֗ל מֵעַ֛ל פְּנֵ֥י הָאֲדָמָ֖ה נְאֻם־יְהוָֽה׃
<b style="color: gray;">רש"י</b> <b>אסוף אסף .</b> לשון כליון כמו ( שופטים יח ) ואספת את נפשך דמיכה ואל''ף חסרה בתיבה שנייה שהרי היה לו לכתוב אאסוף אבל יש כאלה הרבה כמו לא יהל שם ערבי ( ישעיה יג ) שהוא כמו לא יאהל :
<b style="color: gray;">מצודת דוד</b> <b>אסוף .</b> אכלה כל מעל אדמת ישראל :
<b style="color: gray;">מצודת ציון</b> <b>אסוף אסף .</b> ענין כליון כמו ואספת את נפשך ( שופטים יח ) והיה ראוי לומר אסף אאסף ותחס' האל''ף :
<h3>{ג}</h3>
אָסֵ֨ף אָדָ֜ם וּבְהֵמָ֗ה אָסֵ֤ף עוֹף־הַשָּׁמַ֙יִם֙ וּדְגֵ֣י הַיָּ֔ם וְהַמַּכְשֵׁל֖וֹת אֶת־הָרְשָׁעִ֑ים וְהִכְרַתִּ֣י אֶת־הָאָדָ֗ם מֵעַ֛ל פְּנֵ֥י הָאֲדָמָ֖ה נְאֻם־יְהוָֽה׃
<b style="color: gray;">רש"י</b> <b>והמכשלות את הרשעים .</b> הם העכו''ם :
<b style="color: gray;">מצודת דוד</b> <b>אסף אדם .</b> עתה יפרש את מי יכלה : <b>והמכשלות .</b> ר''ל התחבולות מה שהרשעים מכשילים בהם את הבריות יאבדו הם עם הרשעים : <b>והכרתי וגו' .</b> כפל הדבר להפלגת הענין :
<b style="color: gray;">מצודת ציון</b> <b>את הרשעים .</b> עם הרשעים :
<h3>{ד}</h3>
וְנָטִ֤יתִי יָדִי֙ עַל־יְהוּדָ֔ה וְעַ֖ל כָּל־יוֹשְׁבֵ֣י יְרוּשָׁלִָ֑ם וְהִכְרַתִּ֞י מִן־הַמָּק֤וֹם הַזֶּה֙ אֶת־שְׁאָ֣ר הַבַּ֔עַל אֶת־שֵׁ֥ם הַכְּמָרִ֖ים עִם־הַכֹּהֲנִֽים׃
<b style="color: gray;">רש"י</b> <b>את שאר הבעל .</b> שלא תהא שארית לזכרונו : <b>הכמרים עם הכהנים .</b> פלחיהון עם כומריהם :
<b style="color: gray;">מצודת דוד</b> <b>ונטיתי ידי וגו' .</b> להכות בהם : <b>את שאר הבעל .</b> ר''ל אף שארית מה לא יהיה :
<b style="color: gray;">מצודת ציון</b> <b>שאר .</b> שיור : <b>הכמרים .</b> כן יקראו כהני עבודת כוכבים וכן וכמריו עליו יגילו ( הושע י ) : <b>הכהנים .</b> הם מין אחר מתחלפים בלבושיהם :
<h3>{ה}</h3>
וְאֶת־הַמִּשְׁתַּחֲוִ֥ים עַל־הַגַּגּ֖וֹת לִצְבָ֣א הַשָּׁמָ֑יִם וְאֶת־הַמִּֽשְׁתַּחֲוִים֙ הַנִּשְׁבָּעִ֣ים לַֽיהוָ֔ה וְהַנִּשְׁבָּעִ֖ים בְּמַלְכָּֽם׃
<b style="color: gray;">רש"י</b> <b>ואת הנשבעים לה' .</b> וחוזרים ונשבעים במלכם בעכו''ם שלהם עושין עכו''ם עיקר לומר אם אין אתה מאמין בשבועת ה' הריני נשבע לך בעכו''ם :
<b style="color: gray;">מצודת דוד</b> <b>על הגגות .</b> דרכם היה לעלות על הגגות להשתחות שמה לצבא השמים : <b>ואת המשתחוים וגו' .</b> ר''ל גם הצדיקים יכרתו : <b>והנשבעים במלכם .</b> הם האנשים שאינם משתחוים לא לה' ולא לצבא השמים שאין בהם אמונה כלל וכאשר ישבעו נשבעים במלכם כי לבד ממנו יראו ויפחדו וגם המה יאספו :
<h3>{ו}</h3>
וְאֶת־הַנְּסוֹגִ֖ים מֵאַחֲרֵ֣י יְהוָ֑ה וַאֲשֶׁ֛ר לֹֽא־בִקְשׁ֥וּ אֶת־יְהוָ֖ה וְלֹ֥א דְרָשֻֽׁהוּ׃
<b style="color: gray;">מצודת דוד</b> <b>ואת הנסוגים וגו' .</b> ר''ל אותם שבתחלה האמינו בה' ולאח''ז פרשו ממנו : <b>ואשר לא בקשו .</b> הם האנשים אשר מעולם לא בקשו את ה' :
<b style="color: gray;">מצודת ציון</b> <b>הנסוגים .</b> ענין החזרה לאחור כמו ולא נסוג ממך ( תהלים פ ) :
<h3>{ז}</h3>
הַ֕ס מִפְּנֵ֖י אֲדֹנָ֣י יְהוִ֑ה כִּ֤י קָרוֹב֙ י֣וֹם יְהוָ֔ה כִּֽי־הֵכִ֧ין יְהוָ֛ה זֶ֖בַח הִקְדִּ֥ישׁ קְרֻאָֽיו׃
<b style="color: gray;">רש"י</b> <b>הקדיש קרואיו .</b> זימן חיילותיו ליום מועד :
<b style="color: gray;">מצודת דוד</b> <b>הס מפני אד' .</b> שתקו מפני ה' לבל תאמרו יארכו הימים כי לא כן הוא כי קרוב יום הגמול הבא מה' כי כבר הכין ה' לכם את הזביחה והזמין את הקרואים לסעודה הם חיות היער ועוף השמים שיאכלו בשר נבלת ההרוגים :
<b style="color: gray;">מצודת ציון</b> <b>הס .</b> ענין שתיקה כמו ויהס כלב ( במדבר יג ) : <b>הקדיש .</b> ענין הזמנה כמו קדשו קהל ( יואל ב ) : <b>קרואיו .</b> המזומנים לסעודה וכן בראש הקרואים ( ש''א ט ) :
<h3>{ח}</h3>
וְהָיָ֗ה בְּיוֹם֙ זֶ֣בַח יְהוָ֔ה וּפָקַדְתִּ֥י עַל־הַשָּׂרִ֖ים וְעַל־בְּנֵ֣י הַמֶּ֑לֶךְ וְעַ֥ל כָּל־הַלֹּבְשִׁ֖ים מַלְבּ֥וּשׁ נָכְרִֽי׃
<b style="color: gray;">רש"י</b> <b>מלבוש נכרי .</b> תכשיטי עכו''ם :
<b style="color: gray;">מצודת דוד</b> <b>ופקדתי .</b> אשגיח להביא גמול על השרים וגו' : <b>מלבוש נכרי .</b> דרך החשובים היה ללבוש מלבוש שהוא זר ומשונה ממלבושי יתר העם :
<b style="color: gray;">מצודת ציון</b> <b>ופקדתי .</b> ענין השגחה : <b>נכרי .</b> ענין זרות :
<h3>{ט}</h3>
וּפָקַדְתִּ֗י עַ֧ל כָּל־הַדּוֹלֵ֛ג עַל־הַמִּפְתָּ֖ן בַּיּ֣וֹם הַה֑וּא הַֽמְמַלְאִ֛ים בֵּ֥ית אֲדֹנֵיהֶ֖ם חָמָ֥ס וּמִרְמָֽה׃
<b style="color: gray;">רש"י</b> <b>הדולג על המפתן .</b> ת''י דמהלכין בנימוסי פלשתאי , שלא היו דורכים על מפתן דגון שנא' על כן לא ידרכו כהני דגון וגו' ( שמואל א ה ) :
<b style="color: gray;">מצודת דוד</b> <b>על וגו' .</b> הם עבדי המושלים אשר ידלגו במהירות רב על מפתן פתחי העם לעשוק ולגזול חמס ומרמה ר''ל עושר הבא בחמס ובמרמה :
<b style="color: gray;">מצודת ציון</b> <b>הדולג .</b> ענין קפיצה : <b>המפתן .</b> אסקופה כמו מתחת מפתן הבית ( יחזקאל מז ) : <b>חמס .</b> עושק :
<h3>{י}</h3>
וְהָיָה֩ בַיּ֨וֹם הַה֜וּא נְאֻם־יְהוָ֗ה ק֤וֹל צְעָקָה֙ מִשַּׁ֣עַר הַדָּגִ֔ים וִֽילָלָ֖ה מִן־הַמִּשְׁנֶ֑ה וְשֶׁ֥בֶר גָּד֖וֹל מֵהַגְּבָעֽוֹת׃
<b style="color: gray;">רש"י</b> <b>משער הדגים .</b> ת''י מתרע נוניא ושער היה בירושלים וכך שמו : <b>מן המשנה .</b> משער העופות שהוא שני לו :
<b style="color: gray;">מצודת דוד</b> <b>משער הדגים .</b> יהיה נשמע משער הדגים כן היה שם השער : <b>ויללה .</b> קול יללה יהיה נשמע מן המשנה ושבר גדול ישמע מן הגבעות אשר הם סביבות ירושלים :
<b style="color: gray;">מצודת ציון</b> <b>המשנה .</b> מל' שנים ור''ל בין שתי החומות שהיא משנה לעיר וכן והיא יושבת בירושלים במשנה ( מ''ב כב ) :
<h3>{יא}</h3>
הֵילִ֖ילוּ יֹשְׁבֵ֣י הַמַּכְתֵּ֑שׁ כִּ֤י נִדְמָה֙ כָּל־עַ֣ם כְּנַ֔עַן נִכְרְת֖וּ כָּל־נְטִ֥ילֵי כָֽסֶף׃
<b style="color: gray;">רש"י</b> <b>יושבי המכתש .</b> נחלא דקדרון שעמוקה כמכתשת זה ת''י ומדרש אגדה משער הדגים זו עכו הנתונה בחיקו של הים ששם נצודים דגים הרבה : <b>מן המשנה .</b> לוד שהיא משנה לירושלים : <b>מהגבעות .</b> זו צפורי שיושבת בראשי ההרים כצפור : <b>יושבי המכתש .</b> זו טבריא שעמוקה מכל ארץ ישראל : <b>כי נדמה כל עם כנען .</b> ת''י ארי אתר כל עמא דדמי עובדיהון לעובדי עמא דארעא דכנען : <b>כל נטילי כסף .</b> כל עתירי נכסיא טעוני משא כסף וזהב כמו ( משלי כז ) כובד האבן ונטל החול ל' משא :
<b style="color: gray;">מצודת דוד</b> <b>כי נדמה .</b> כי נכרת כל עדת התגרים וכל נושאי משא הכתף הם עשירי העם :
<b style="color: gray;">מצודת ציון</b> <b>הילילו .</b> מל' יללה : <b>המכתש .</b> שם מקום בירושלים עמוקה ככלי המכתשת שדוכין בה בשמים : <b>נדמה .</b> ענין כריתה כמו ער מואב נדמה ( ישעיה טו ) : <b>עם כנען .</b> ר''ל עדת התגרים כמו כנען בידו מאזני מרמה ( הושע יב ) : <b>נטילי .</b> ענין משא כמו ונטל החול ( משלי כו ) :
<h3>{יב}</h3>
וְהָיָה֙ בָּעֵ֣ת הַהִ֔יא אֲחַפֵּ֥שׂ אֶת־יְרוּשָׁלִַ֖ם בַּנֵּר֑וֹת וּפָקַדְתִּ֣י עַל־הָאֲנָשִׁ֗ים הַקֹּֽפְאִים֙ עַל־שִׁמְרֵיהֶ֔ם הָאֹֽמְרִים֙ בִּלְבָבָ֔ם לֹֽא־יֵיטִ֥יב יְהוָ֖ה וְלֹ֥א יָרֵֽעַ׃
<b style="color: gray;">רש"י</b> <b>אחפש את ירושלים בנרות .</b> אדקדק בעונותיהם : <b>הקופאים .</b> הצפים על שמריהם ויצף הברזל ( מלכים ב ו ) מתרגמינן וקפא פרזלא : <b>האומרים בלבבם לא ייטיב ה' .</b> לעושי רצונו : <b>ולא ירע .</b> לעוברי רצונו :
<b style="color: gray;">מצודת דוד</b> <b>אחפש וגו' .</b> לבל יסתיר מי מפני והוא ענין מליצה לומר לא השאיר מי מהם : <b>ופקדתי .</b> אשגיח להביא גמול על האנשים היושבים שקט ושאנן כיין הצף על שמריו שאינו מפיג טעם כלומר לא בא להם שום מחסור ומרוב כל מבעטים במקום ואומרים בלבבם לא ייטיב ה' לצדיקים ולא יעשה רע להרשעים הכל לפי המקרה :
<b style="color: gray;">מצודת ציון</b> <b>אחפש .</b> ענין בקור ודרישה כמו תמנו חפש מחפש ( תהלים סד ) : <b>הקופאים .</b> הצפים ממעל כי ויצף הברזל ( מ''ב ו ) תרגומו וקפא פרזלא : <b>שמריהם .</b> הוא עכירת המשקה הנופל לשולי הכלי כמו ושקט הוא אל שמריו ( ירמיה מח ) : <b>ירע .</b> מלשון רעה :
<h3>{יג}</h3>
וְהָיָ֤ה חֵילָם֙ לִמְשִׁסָּ֔ה וּבָתֵּיהֶ֖ם לִשְׁמָמָ֑ה וּבָנ֤וּ בָתִּים֙ וְלֹ֣א יֵשֵׁ֔בוּ וְנָטְע֣וּ כְרָמִ֔ים וְלֹ֥א יִשְׁתּ֖וּ אֶת־יֵינָֽם׃
<b style="color: gray;">מצודת דוד</b> <b>והיה חילם למשסה .</b> לכן יהיה עשרם למדרס רגלי האויב ובתיהם יהיו שממה כי יגלו מהם : <b>ובנו בתים .</b> הם יטריחו בבניין כי יבנו בתים אבל לא ישבו בהם כי יגלו מארצם וכן ונטעו כרמים וגו' :
<b style="color: gray;">מצודת ציון</b> <b>חילם .</b> עשרם כמו ישא את חיל דמשק ( ישעיה ח ) : <b>למשסה .</b> ענין רמיסה כמו למשסה ואין אומר השב ( שם מב ) :
<h3>{יד}</h3>
קָר֤וֹב יוֹם־יְהוָה֙ הַגָּד֔וֹל קָר֖וֹב וּמַהֵ֣ר מְאֹ֑ד ק֚וֹל י֣וֹם יְהוָ֔ה מַ֥ר צֹרֵ֖חַ שָׁ֥ם גִּבּֽוֹר׃
<b style="color: gray;">רש"י</b> <b>מר צורח שם גבור .</b> הגבור יצרח שם בקול מר :
<b style="color: gray;">מצודת דוד</b> <b>קרוב יום ה' הגדול .</b> יום הגמול הגדול הבא מה' קרוב הוא ומאד מהר יבוא : <b>קול יום ה' .</b> ר''ל הקול של יום ה' תהיה גדול כ''כ עד שאפילו הגבור ימם לבבו וישאג במלחמה קול מר :
<b style="color: gray;">מצודת ציון</b> <b>צורח .</b> ענין שאגת קול גדול כמו יריע אף יצריח ( , שם ) :
<h3>{טו}</h3>
י֥וֹם עֶבְרָ֖ה הַיּ֣וֹם הַה֑וּא י֧וֹם צָרָ֣ה וּמְצוּקָ֗ה י֤וֹם שֹׁאָה֙ וּמְשׁוֹאָ֔ה י֥וֹם חֹ֙שֶׁךְ֙ וַאֲפֵלָ֔ה י֥וֹם עָנָ֖ן וַעֲרָפֶֽל׃
<b style="color: gray;">רש"י</b> <b>יום שואה .</b> לשון שממון : <b>ומשואה .</b> שממון יותר :
<b style="color: gray;">מצודת דוד</b> <b>יום עברה .</b> זה היום יהיה יום עברה כי המקום ישלח בהם עברה וזעם :
<b style="color: gray;">מצודת ציון</b> <b>עברה .</b> ענין כעס : <b>ומצוקה .</b> עניינו כמו צרה וכן בארץ צרה וצוקה ( שם ל ) וכפל המלה בשמות נרדפים להפלגות הענין : <b>שואה ומשואה .</b> ענין חושך ושממון כמו אמש שואה ומשואה ( איוב ל ) : <b>וערפל .</b> הוא עב הענן :
<h3>{טז}</h3>
י֥וֹם שׁוֹפָ֖ר וּתְרוּעָ֑ה עַ֚ל הֶעָרִ֣ים הַבְּצֻר֔וֹת וְעַ֖ל הַפִּנּ֥וֹת הַגְּבֹהֽוֹת׃
<b style="color: gray;">מצודת דוד</b> <b>יום שופר ותרועה .</b> אז יהיה נשמע קול שופר מן הכשדים הצרים על הערים הבצורות וגו' :
<b style="color: gray;">מצודת ציון</b> <b>הפנות .</b> הם המגדלים שדרכם לעמוד בפנות וזויות המבצר :
<h3>{יז}</h3>
וַהֲצֵרֹ֣תִי לָאָדָ֗ם וְהָֽלְכוּ֙ כַּֽעִוְרִ֔ים כִּ֥י לַֽיהוָ֖ה חָטָ֑אוּ וְשֻׁפַּ֤ךְ דָּמָם֙ כֶּֽעָפָ֔ר וּלְחֻמָ֖ם כַּגְּלָלִֽים׃
<b style="color: gray;">רש"י</b> <b>והצרותי לאדם .</b> לישראל הקרויים אדם : <b>ולחומם .</b> בשרם ול' ערבי בשר קורין אל לחם : <b>כגללים .</b> רעי :
<b style="color: gray;">מצודת דוד</b> <b>והצרותי לאדם .</b> אביא צרה על יושבי ארץ ישראל וילכו כעורים מבלי דעת אנה ימצאו הצלה : <b>כעפר .</b> כמו העפר הנשפך בכל הארץ ובשרם יושלך בכל המקומות כגללי הצואה :
<b style="color: gray;">מצודת ציון</b> <b>והצרותי .</b> מל' צרה : <b>ולחומם .</b> כן יקרא גם הבשר כמו כי לחמם לנפשם ( הושע ט ) : <b>כגללים .</b> כצואה כמו כגללו לנצח יאבד ( איוב כ ) :
<h3>{יח}</h3>
גַּם־כַּסְפָּ֨ם גַּם־זְהָבָ֜ם לֹֽא־יוּכַ֣ל לְהַצִּילָ֗ם בְּיוֹם֙ עֶבְרַ֣ת יְהוָ֔ה וּבְאֵשׁ֙ קִנְאָת֔וֹ תֵּאָכֵ֖ל כָּל־הָאָ֑רֶץ כִּֽי־כָלָ֤ה אַךְ־נִבְהָלָה֙ יַֽעֲשֶׂ֔ה אֵ֥ת כָּל־יֹשְׁבֵ֖י הָאָֽרֶץ׃
<b style="color: gray;">מצודת דוד</b> <b>גם כספם וגו' .</b> לא די שלא יוכלו להציל עצמם בגבורתם כי גם בכספם וזהבם לא יצילו את עצמם בתת שוחד אל הכשדים כי לא יקחו פדיון נפש : <b>ביום עברת ה' .</b> ביום בא עברת ה' : <b>כל הארץ .</b> כל יושבי הארץ : <b>כי כלה אך נבהלה יעשה .</b> ר''ל הבהל' יעש' אך כליון אל כל יושבי הארץ ולא ימצאו פדיון בשוחד ממון :
<b style="color: gray;">מצודת ציון</b> <b>קנאתו .</b> ענין כעס וחמה כמו הם קנאוני בלא אל ( דברים לב ) : <b>תאכל .</b> ענין השחתה : <b>נבהלה .</b> מל' בהלה :
<h2>צפניה פרק-ב</h2>
<h3>{א}</h3>
הִֽתְקוֹשְׁשׁ֖וּ וָק֑וֹשּׁוּ הַגּ֖וֹי לֹ֥א נִכְסָֽף׃
<b style="color: gray;">רש"י</b> <b>התקוששו .</b> התלקטו ואספו יחד כמו לקושש קש ( שמות ה ) : <b>וקושו .</b> מעשיכם השוו מעשיכם לדעת קונכם , ורז''ל דרשו קשוט עצמך ואח''כ קשוט אחרים עשו שניהם לשון היקש אדם המשוה עצמו ומישר דרכו : <b>הגוי לא נכסף .</b> ת''י דלא חמד למיתב לאורייתא :
<b style="color: gray;">מצודת דוד</b> <b>התקוששו וקושו .</b> חפשו עצמיכם אחר העבירות שבידכם לשוב מהם וגם חפשו עבירת זולתכם להשיב אותם : <b>הגוי לא נכסף .</b> אתם הגוי שאינכם עתה חשוקים לה' :
<b style="color: gray;">מצודת ציון</b> <b>התקוששו וקושו .</b> ענין החפוש והלקיטה היטב כמו לקושש קש ( שמות ה' ) : <b>נכסף .</b> ענין חשק וחמוד כמו נכסוף נכספתה ( בראשית לא ) :
<h3>{ב}</h3>
בְּטֶ֙רֶם֙ לֶ֣דֶת חֹ֔ק כְּמֹ֖ץ עָ֣בַר י֑וֹם בְּטֶ֣רֶם ׀ לֹא־יָב֣וֹא עֲלֵיכֶ֗ם חֲרוֹן֙ אַף־יְהוָ֔ה בְּטֶ֙רֶם֙ לֹא־יָב֣וֹא עֲלֵיכֶ֔ם י֖וֹם אַף־יְהוָֽה׃
<b style="color: gray;">רש"י</b> <b>בטרם לדת חוק .</b> לפני בא הגזירה : <b>כמוץ עבר .</b> הרי זה מקרא קצר כמוץ העובר מלפני רוח וכעשן העובר מלפני השמש וזהו תרגומו של עבר יום כך ת''י תהוון דמן לכמוצא דנשב ביה רוחא וכתננא דעדי מן קדם יומא , נ''א כטולא דעדו וכו' זהו ל' צל :
<b style="color: gray;">מצודת דוד</b> <b>בטרם לדת חוק .</b> עד לא יולד חוק הגזירה : <b>כמוץ עבר יום .</b> הוא כמו היפך יום כמוץ עבר ומוסב על בטרם לומר בטרם יבא יום שתהיו בו נפזרים לבין הבבליים כמוץ העובר ברוח : <b>בטרם וגו' .</b> חרון אף ה' . הוא חוק הגזירה וכפל הדבר לתוספות אזהרה : <b>יום אף ה' .</b> והוא יום הבא מהפורעניות :
<b style="color: gray;">מצודת ציון</b> <b>חוק .</b> גזירת המקום : <b>כמוץ .</b> היא פסולת התבואה כמו כמוץ יסוער מגורן ( הושע יג ) :
<h3>{ג}</h3>
בַּקְּשׁ֤וּ אֶת־יְהוָה֙ כָּל־עַנְוֵ֣י הָאָ֔רֶץ אֲשֶׁ֥ר מִשְׁפָּט֖וֹ פָּעָ֑לוּ בַּקְּשׁוּ־צֶ֙דֶק֙ בַּקְּשׁ֣וּ עֲנָוָ֔ה אוּלַי֙ תִּסָּ֣תְר֔וּ בְּי֖וֹם אַף־יְהוָֽה׃
<b style="color: gray;">מצודת דוד</b> <b>אשר משפטו פעלו .</b> אשר עשו משפט ה' : <b>בקשו צדק .</b> ר''ל ואתם יתר העם בקשו מעתה צדק וענוה אולי עי''ז תהיו נסתרים ביום אף ה' ולא יעשה עמכם כלייה בגולה ולאח''ז תשובו לארציכם :
<b style="color: gray;">מצודת ציון</b> <b>בקשו .</b> ענין דרישה :
<h3>{ד}</h3>
כִּ֤י עַזָּה֙ עֲזוּבָ֣ה תִֽהְיֶ֔ה וְאַשְׁקְל֖וֹן לִשְׁמָמָ֑ה אַשְׁדּ֗וֹד בַּֽצָּהֳרַ֙יִם֙ יְגָ֣רְשׁ֔וּהָ וְעֶקְר֖וֹן תֵּעָקֵֽר׃
<b style="color: gray;">רש"י</b> <b>כי עזה עזובה תהיה .</b> כי אם תעשו כן אפקוד על שכיניכם הרעים פלשת ועמון ומואב כמו שהנביא מסדרן והולך : <b>בצהרים יגרשוה .</b> אשדוד שמה ובצהרים אשר ישוד בה קטב יגרשוה ותהי שדודה , ד''א בצהרים יגרשוה מקום מרעה צאן היה וצהרים קשה לצאת בו צאן וכן הוא אומר איכה תרביץ בצהרים ( שיר א ) :
<b style="color: gray;">מצודת דוד</b> <b>כי עזה עזובה תהיה .</b> ר''ל כאשר כן תעשו לא תהיו כלים בגולה ותשבו פה ותמצאו אז את עזה כשהיא עזובה מיושביה ואשקלון תהיה עוד לששמה : <b>בצהרים יגרשוה .</b> כאומר ואם יגרשוה בעת הצהרים לא יוכל מי מהם להסתיר עצמו ואת הכל יגרש ולא ישאר מי בארץ להחזיק בה : <b>תעקר .</b> ר''ל לא ישאר מי כדבר הנעקר בכח :
<h3>{ה}</h3>
ה֗וֹי יֹֽשְׁבֵ֛י חֶ֥בֶל הַיָּ֖ם גּ֣וֹי כְּרֵתִ֑ים דְּבַר־יְהוָ֣ה עֲלֵיכֶ֗ם כְּנַ֙עַן֙ אֶ֣רֶץ פְּלִשְׁתִּ֔ים וְהַאֲבַדְתִּ֖יךְ מֵאֵ֥ין יוֹשֵֽׁב׃
<b style="color: gray;">רש"י</b> <b>חבל הים .</b> ספר ימא ול' חבל מדת הקרקע היא שמודדין בחבל כלומר הסמוכים לים : <b>גוי כרתים .</b> ת''י עמא דמחייבין לאישתצאה ומי הן יושבי חבל הים כנען ארץ פלשתים כי פלשתים יושבים על שפת הים האחרון במערב' של א''י בתוך מצרי תחומיה ואף שדורשו יונתן לכליה גוי כרתים מדינה היא בפלשתים ושמה כרתי וכן הוא אומר בצקלג אנחנו פשטנו על נגב הכרתי ועל אשר ליהודה ות''י על דרום כרתי ולמטה כתוב בכל השלל הגדול אשר לקחו מארץ פלשתים ומארץ יהודה :
<b style="color: gray;">מצודת דוד</b> <b>הוי יושבי חבל הים .</b> אוי על היושבים במחוז שפת הים שהוא גוי כרתים הם מפלשתים כמ''ש פשטנו נגב הכרתי ( ש''א ל ) ולמטה בענין נאמר את השלל הגדול אשר לקחו מארץ פלשתים ( שם ) : <b>דבר ה' .</b> הוא האמור בסוף המקרא והאבדתיך וגו' : <b>כנען ארץ פלשתים .</b> פלשתים תחשב לארץ כנען כמ''ש מן השיחור וגו' לכנעני תחשב חמשת סרני פלשתים ( יהושע י ) ור''ל גם הם יחשבו לכנעני כי היה סמוך לה : <b>מאין יושב .</b> מבלי ימצא מי יושב שם :
<b style="color: gray;">מצודת ציון</b> <b>חבל .</b> כן יקרא המחוז כמו חבלי מנשה ( יהושע יז ) :
<h3>{ו}</h3>
וְֽהָיְתָ֞ה חֶ֣בֶל הַיָּ֗ם נְוֹ֛ת כְּרֹ֥ת רֹעִ֖ים וְגִדְר֥וֹת צֹֽאן׃
<b style="color: gray;">רש"י</b> <b>נות כרות רועים .</b> נוה עראי שיכרו בה הרועים לחם בבוקר כרות לשון ויכרה להם כירה גדולה ( מלכים ב ו ) :
<b style="color: gray;">מצודת דוד</b> <b>נות כרות .</b> מקום מדור חפירות הרועים לשבת בהן ושם יעשו גדרות צאן :
<b style="color: gray;">מצודת ציון</b> <b>נות .</b> מל' נוה ומדור : <b>כרות .</b> ענין חפירה כמו בור כרה ( תהלים ז ) : <b>וגדרות .</b> בנין גדר למרבץ צאן :
<h3>{ז}</h3>
וְהָ֣יָה חֶ֗בֶל לִשְׁאֵרִ֛ית בֵּ֥ית יְהוּדָ֖ה עֲלֵיהֶ֣ם יִרְע֑וּן בְּבָתֵּ֣י אַשְׁקְל֗וֹן בָּעֶ֙רֶב֙ יִרְבָּצ֔וּן כִּ֧י יִפְקְדֵ֛ם יְהוָ֥ה אֱלֹהֵיהֶ֖ם וְשָׁ֥ב (שבותם) [שְׁבִיתָֽם]:
<b style="color: gray;">רש"י</b> <b>והיה חבל לשארית בית יהודה .</b> והיה אותו הגבול גורל לשארית בני יהודה חבל זה ל' גורל הוא וכן ת''י ויהי עדבא לשארא דבית יהודה :
<b style="color: gray;">מצודת דוד</b> <b>והיה חבל .</b> המחוז ההיא תהיה לשארית בית יהודה ומוסב לתחלת הענין שאמר אם תבקשו צדק וענוה לא תהיו כלים בגולה ותשבו פה ותמצאו ערי פלשתים שוממין אז תירשו אתם את הערים ההם : <b>עליהם ירעון .</b> ר''ל יתענגו בטובה : <b>בערב ירבצון .</b> ר''ל שם ינוחו בהשקט : <b>כי יפקדם .</b> כי ה' יזכרם לטובה ואת בני שבי הגולה יניחם בהשקט ומרגוע :
<b style="color: gray;">מצודת ציון</b> <b>ירעון .</b> מל' מרעה : <b>ירבצון .</b> ענין השכיבה לנוח : <b>ושב .</b> ענין ההשקט ומרגוע כמו בשובה ונחת ( ישעיה ל ) : <b>שביתם .</b> מל' שבי הגולה :
<h3>{ח}</h3>
שָׁמַ֙עְתִּי֙ חֶרְפַּ֣ת מוֹאָ֔ב וְגִדּוּפֵ֖י בְּנֵ֣י עַמּ֑וֹן אֲשֶׁ֤ר חֵֽרְפוּ֙ אֶת־עַמִּ֔י וַיַּגְדִּ֖ילוּ עַל־גְּבוּלָֽם׃
<b style="color: gray;">רש"י</b> <b>אשר חרפו את עמי .</b> כשהיו מוליכין ישראל בגולה לצד ארץ כשדים והיו עוברין דרך עמון ומואב ורואים ישראל בוכים וגונחים וצועקין היו מונין אותן ואומרים מה לכם להיות סגופים מה תבכו הלא לבית אביכם אתם הולכים בעבר הנהר ישבו אבותיכם מעולם : <b>ויגדילו על גבולם .</b> ויתגאו על גבולם :
<b style="color: gray;">מצודת דוד</b> <b>אשר חרפו את עמי .</b> כאשר גלה דרך ארצם חרפו אותו בדברים : <b>ויגדילו על גבולם .</b> ר''ל לקחו מאדמת ישראל להגדיל ולהוסיף על גבולם כמ''ש לבני עמון וגומר מדוע ירש מלכם את גד ( ירמיה מט ) , או ר''ל כשעברו ישראל על גבולם דברו שם למולם דברים גדולים וקשים לבזותם :
<b style="color: gray;">מצודת ציון</b> <b>וגדופי .</b> ענין חרפה כמו וישראל לגדופים ( שם מג ) :
<h3>{ט}</h3>
לָכֵ֣ן חַי־אָ֡נִי נְאֻם֩ יְהוָ֨ה צְבָא֜וֹת אֱלֹהֵ֣י יִשְׂרָאֵ֗ל כִּֽי־מוֹאָ֞ב כִּסְדֹ֤ם תִּֽהְיֶה֙ וּבְנֵ֤י עַמּוֹן֙ כַּֽעֲמֹרָ֔ה מִמְשַׁ֥ק חָר֛וּל וּמִכְרֵה־מֶ֥לַח וּשְׁמָמָ֖ה עַד־עוֹלָ֑ם שְׁאֵרִ֤ית עַמִּי֙ יְבָזּ֔וּם וְיֶ֥תֶר (גוי) [גּוֹיִ֖י] יִנְחָלֽוּם׃
<b style="color: gray;">רש"י</b> <b>כי מואב כסדום תהיה .</b> גם אתם לקדמתכ' תשובו לוט אביכם לא מסדום היה : <b>ממשק חרול .</b> השמעת קול כמו משק גבים ( ישעיה לג ) ואף מ''ם הראשונה יסוד היא בתיבה כמו ממשח הסוכך ( יחזקאל כח ) ממשק חרול השמעת קול חרולים הגדילים שם מאין עובר והן נוקשין זו על זו ומשמיעות קול : <b>ומכרה מלח .</b> מקום כריית מלח :
<b style="color: gray;">מצודת דוד</b> <b>לכן חי אני .</b> לכן הריני נשבע כמו שאני חי כן תהיה מואב נהפכת כסדום וגומר : <b>ממשק חרול .</b> תהיה מלאה מהשמעות קול חרולים כי שם יגדלו הרבה מאין עובר ומנשיבת הרוח מקישים זה בזה ומשמיעים קול : <b>ומכרה מלח .</b> תהיה מלאה מכריית מלח בכל הפנות שיחפרו ימצאו מלח : <b>שארית עמי .</b> הנשאר מעמי יבוזו נחלתם כאשר ישובו לארצם מגלות בבל : <b>ויתר וגו' .</b> כפל הדבר במ''ש :
<b style="color: gray;">מצודת ציון</b> <b>ממשק .</b> ענין השמעת קול כמו כמשק גבים ( שם לג ) : <b>חרול .</b> מין קוצים כמו תחת חרול יספחו ( איוב ל ) : <b>ומכרה .</b> מל' כרייה וחפירה : <b>יבזום .</b> מל' בזה :
<h3>{י}</h3>
זֹ֥את לָהֶ֖ם תַּ֣חַת גְּאוֹנָ֑ם כִּ֤י חֵֽרְפוּ֙ וַיַּגְדִּ֔לוּ עַל־עַ֖ם יְהוָ֥ה צְבָאֽוֹת׃
<b style="color: gray;">מצודת דוד</b> <b>זאת להם .</b> זאת יבוא להם בעבור גאונם אשר חרפו ודברו גדולות וקשות על עם ה' :
<b style="color: gray;">מצודת ציון</b> <b>גאונם .</b> מל' גאוה :
<h3>{יא}</h3>
נוֹרָ֤א יְהוָה֙ עֲלֵיהֶ֔ם כִּ֣י רָזָ֔ה אֵ֖ת כָּל־אֱלֹהֵ֣י הָאָ֑רֶץ וְיִשְׁתַּֽחֲווּ־לוֹ֙ אִ֣ישׁ מִמְּקוֹמ֔וֹ כֹּ֖ל אִיֵּ֥י הַגּוֹיִֽם׃
<b style="color: gray;">רש"י</b> <b>כי רזה .</b> התיש כחם : <b>וישתחוו לו .</b> כשיראו שנתקלקלו יראתן :
<b style="color: gray;">מצודת דוד</b> <b>נורא ה' .</b> ה' הנורא ימשול עליהם לקחת מהם נקם כי ירזה ויתיש כח את כל אלהי הארץ הם שרי מעלה של העכו''ם ולא יוכלו להשפיע להם טובה : <b>וישתחוו לו וגו' .</b> ועוד יבא זמן אשר מכל איי העכו''ם ישתחוו לו כל איש ממקום מושבו כי כולם יכירו שאין אלהים זולתו וזה יהיה לעתיד :
<b style="color: gray;">מצודת ציון</b> <b>רזה .</b> ענין כחשות כמו במשמניו רזון ( ישעיה ו ) :
<h3>{יב}</h3>
גַּם־אַתֶּ֣ם כּוּשִׁ֔ים חַֽלְלֵ֥י חַרְבִּ֖י הֵֽמָּה׃
<b style="color: gray;">רש"י</b> <b>גם אתם כושים .</b> כשגלו שם ישראל מעבר לנהרי כוש :
<b style="color: gray;">מצודת דוד</b> <b>גם אתם כושים .</b> הואיל וגם אתם שמחתם על מפלת ישראל לכן תהיה גם אתם חללי חרבי :
<h3>{יג}</h3>
וְיֵ֤ט יָדוֹ֙ עַל־צָפ֔וֹן וִֽיאַבֵּ֖ד אֶת־אַשּׁ֑וּר וְיָשֵׂ֤ם אֶת־נִֽינְוֵה֙ לִשְׁמָמָ֔ה צִיָּ֖ה כַּמִּדְבָּֽר׃
<b style="color: gray;">רש"י</b> <b>על צפון .</b> אשור בצפון אצל בבל : <b>נינוה .</b> הוא ראש לאשור :
<b style="color: gray;">מצודת דוד</b> <b>ויט ידו .</b> המקום יטה ידו להכות את כשדים היושבים בצפון א''י וגם יאבד את אשור : <b>את נינוה .</b> הוא ראש ממלכת אשור :
<b style="color: gray;">מצודת ציון</b> <b>ציה .</b> ענין חורב ויובש :
<h3>{יד}</h3>
וְרָבְצ֨וּ בְתוֹכָ֤הּ עֲדָרִים֙ כָּל־חַיְתוֹ־ג֔וֹי גַּם־קָאַת֙ גַּם־קִפֹּ֔ד בְּכַפְתֹּרֶ֖יהָ יָלִ֑ינוּ ק֠וֹל יְשׁוֹרֵ֤ר בַּֽחַלּוֹן֙ חֹ֣רֶב בַּסַּ֔ף כִּ֥י אַרְזָ֖ה עֵרָֽה׃
<b style="color: gray;">רש"י</b> <b>כל חיתו גוי .</b> כל בהמות הגוים : <b>קאת : וקפוד .</b> עופות : <b>בכפתוריה .</b> פומל''ש שבראש הגג : <b>חורב בסף .</b> החורבן יהיה ניכר בספי הבית : <b>קול ישורר בחלון .</b> קול העופות מצפצפים בחלונות : <b>כי ארזה ערה .</b> כי ארזיה עקר ושרש כמו ערו ערו ( תהלים קלו ) וי''ת וטללה סתרו הוא גג הבית הספון בארז שאפי' בתי אבנים מסככין בנסרים של עץ :
<b style="color: gray;">מצודת דוד</b> <b>ורבצו .</b> לא ידורו שם אנשים כ''א יהיה מקום מרבץ לעדרים של כל בהמות העכו''ם ועופות המדבריות יתמידו לשבת על המשקופים היפות : <b>קול ישורר בחלון .</b> קול העופות יהיה מתרונן בכל חלון : <b>חורב בסף .</b> חורבן יהיה בסף כל שער : <b>כי ארזה ערה .</b> כי תקרות הבתים שהמה מארז יהיה מגולה למטר השמים ולרוח הנושב כי הגגות יפלו ולכן יהיו הבתים חרבות והעופות יקננו שמה :
<b style="color: gray;">מצודת ציון</b> <b>חיתו .</b> גם הבהמה תקרא בשם חיה וכן וחיתם לדבר הסגיר ( תהלים עח ) : <b>קאת .</b> קפוד . שמות עופות המצויות בחרבות : <b>בכפתוריה .</b> כן יקרא המשקוף לפי שעושין בו ציורי כפתורים וכן הך הכפתור ( עמוס ט ) : <b>ילינו .</b> ענין התמדה וכן צדק ילין בה ( ישעיה א ) : <b>ישורר .</b> מל' שיר ורנן : <b>חרב .</b> מל' חורבן : <b>בסף .</b> מזוזה כמו וסף השער ( יחזקאל מ ) : <b>ארזה .</b> תקרת הארז : <b>ערה .</b> ענין גלוי כמו וקיר ערה מגן ( ישעיה כ''ב ) :
<h3>{טו}</h3>
זֹ֞א֠ת הָעִ֤יר הָעַלִּיזָה֙ הַיּוֹשֶׁ֣בֶת לָבֶ֔טַח הָאֹֽמְרָה֙ בִּלְבָבָ֔הּ אֲנִ֖י וְאַפְסִ֣י ע֑וֹד אֵ֣יךְ ׀ הָיְתָ֣ה לְשַׁמָּ֗ה מַרְבֵּץ֙ לַֽחַיָּ֔ה כֹּ֚ל עוֹבֵ֣ר עָלֶ֔יהָ יִשְׁרֹ֖ק יָנִ֥יעַ יָדֽוֹ׃
<b style="color: gray;">רש"י</b> <b>ואפסי .</b> ואפס זולתי :
<b style="color: gray;">מצודת דוד</b> <b>זאת העיר וגו' .</b> היא נינוה שהיתה עיר עליזה ושמחה בהצלחת' : <b>אני ואפסי עוד .</b> ר''ל אני היא לבדה עיר עליזה ואין בלתי עוד עיר להדמות אלי : <b>איך וגו' .</b> איך עתה היתה לשממון וכל העובר דרך עליה ישרוק בקול ויניע ידו וכדרך הרואה דבר חשוב שנחרב :
<b style="color: gray;">מצודת ציון</b> <b>העליזה .</b> ענין שמחה כמו יעלזו חסידים ( תהלים קמט ) : <b>ואפסי .</b> כמו ואין : <b>ישרוק .</b> ענין השמעת קול הבאה בקבוץ השפתים כמו שרקו ויניעו ראשם ( איכה ב' ) : <b>יניע .</b> מלשון הנעה והנדה :
<h2>צפניה פרק-ג</h2>
<h3>{א}</h3>
ה֥וֹי מֹרְאָ֖ה וְנִגְאָלָ֑ה הָעִ֖יר הַיּוֹנָֽה׃
<b style="color: gray;">רש"י</b> <b>הוי מוראה ונגאלה .</b> עד עכשיו דבר בנינוה ועכשיו חוזר על ירושלים הוי שתהא לבז ולסחי כרואי ותהא מגואלת בצחן עוונה , מוראה כמו מוראתו ( ויקרא א ) ושמתיך כרואי ( נחום ג ) : <b>העיר היונה .</b> כיונה פותה אין לב :
<b style="color: gray;">מצודת דוד</b> <b>הוי מוראה ונגאלה .</b> יש להתאונן על ירושלים המטונפת ומלוכלכת העיר המאנה ואונסת את הבריות :
<b style="color: gray;">מצודת ציון</b> <b>מוראה ונגאלה .</b> ענין שניהם מלוכלך ומטונף כמו ושמתיך כרואי ( נחום ג ) וכמו נגאלו בדם ( ישעיה נט ) וכפל המלה בשמות נרדפות : <b>היונה .</b> מל' אונאה ועניינו קחת ההון וכן מפני חרון היונה ( ירמיה כה ) :
<h3>{ב}</h3>
לֹ֤א שָֽׁמְעָה֙ בְּק֔וֹל לֹ֥א לָקְחָ֖ה מוּסָ֑ר בַּֽיהוָה֙ לֹ֣א בָטָ֔חָה אֶל־אֱלֹהֶ֖יהָ לֹ֥א קָרֵֽבָה׃
<b style="color: gray;">מצודת דוד</b> <b>לא שמעה בקול .</b> ר''ל בקול הנביאים המזהירים אותה : <b>לא לקחה מוסר .</b> ממה שבא על עשרת השבטים בגמול העוון : <b>בה' לא בטחה .</b> כי בקשה עזר ממלכי מצרים : <b>לא קרבה .</b> לבקש עזר ממנה :
<h3>{ג}</h3>
שָׂרֶ֣יהָ בְקִרְבָּ֔הּ אֲרָי֖וֹת שֹֽׁאֲגִ֑ים שֹׁפְטֶ֙יהָ֙ זְאֵ֣בֵי עֶ֔רֶב לֹ֥א גָרְמ֖וּ לַבֹּֽקֶר׃
<b style="color: gray;">רש"י</b> <b>זאבי ערב .</b> הממהרים לאכול טרפם בלילה : <b>לא גרמו לבוקר .</b> לא השאירו אף העצמות לגרם לבוקר :
<b style="color: gray;">מצודת דוד</b> <b>שריה בקרבה .</b> שריה אשר בקרבה מאיימים על העם בקול שאגתם כאריות השואגים : <b>זאבי ערב .</b> ר''ל ימהרו לטרוף כזאבים הטורפים בערב הממהרים לטרוף בעבור הרעבון שלא אכלו כל היום : <b>לא גרמו לבוקר .</b> לא השאירו לבוקר אף העצמות כי את הכל יאכלו ור''ל השופטים משחיתים את העם מכל וכל ולפי שהמשילם לזאבי ערב אמר לשון הנופל בהם :
<b style="color: gray;">מצודת ציון</b> <b>גרמו .</b> ענין עצם כמו גרמיו כמטיל ברזל ( איוב מ ) :
<h3>{ד}</h3>
נְבִיאֶ֙יהָ֙ פֹּֽחֲזִ֔ים אַנְשֵׁ֖י בֹּֽגְד֑וֹת כֹּהֲנֶ֙יהָ֙ חִלְּלוּ־קֹ֔דֶשׁ חָמְס֖וּ תּוֹרָֽה׃
<b style="color: gray;">רש"י</b> <b>חמסו תורה .</b> לא הורו אותה לשואליהם :
<b style="color: gray;">מצודת דוד</b> <b>נביאיה פוחזים .</b> נביאי הבעל המה קלי הדעת ואנשי בוגד : <b>כהניה .</b> כהני המקדש חללו את הקודש ומבזין אותה : <b>חמסו תורה .</b> הסירו את התורה ולא למדוה את העם ועל הכהן ללמד כמ''ש כי שפתי כהן וגו' תורה יבקשו מפיהו ( מלאכי א ) :
<b style="color: gray;">מצודת ציון</b> <b>פוחזים .</b> קלי הדעת וכן אנשים ריקים ופוחזים ( שופטים ט ) : <b>בוגדות .</b> מל' בוגד : <b>חללו .</b> ענין בזיון : <b>חמסו .</b> ענין הסרה כמו ויחמוס כגן שכו ( איכה ב ) :
<h3>{ה}</h3>
יְהוָ֤ה צַדִּיק֙ בְּקִרְבָּ֔הּ לֹ֥א יַעֲשֶׂ֖ה עַוְלָ֑ה בַּבֹּ֨קֶר בַּבֹּ֜קֶר מִשְׁפָּט֨וֹ יִתֵּ֤ן לָאוֹר֙ לֹ֣א נֶעְדָּ֔ר וְלֹֽא־יוֹדֵ֥עַ עַוָּ֖ל בֹּֽשֶׁת׃
<b style="color: gray;">רש"י</b> <b>ה' צדיק .</b> השרה שכינתו בקרבם ולפיכך אינו יכול לראות במעשיהם הרעים כי צדיק הוא ואין עולה לפניו : <b>משפטו יתן לאור .</b> נותן לאור דן דין אמת לאמתו : <b>ולא יודע עול בשת .</b> וכל זה לא נתנו שופטי עול שבתוכה אל לבם להתבייש מן הצדיק השוכן ביניהם :
<b style="color: gray;">מצודת דוד</b> <b>ה' צדיק בקרבה .</b> הנה ה' הצדיק משרה הוא שכינתו בקרב ירושלים והוא הלא אין עושה עולה כי שנואה היא לו : <b>בבוקר בבוקר .</b> ר''ל בכל יום ויום הוא דן משפט אמת וברור ולא נעדר בשום פעם מדין משפט האמת והגוי העול הזה אינו יודע מהו בושה כי איך לא יכלם לעשות עול במקום שכינת האל השונא את העול' ואוהב המשפ' :
<b style="color: gray;">מצודת ציון</b> <b>לאור .</b> ר''ל ברור כאור ודומה לו : <b>נעדר .</b> ענין חסרון כמו איש לא נעדר ( ישעיה מ ) :
<h3>{ו}</h3>
הִכְרַ֣תִּי גוֹיִ֗ם נָשַׁ֙מּוּ֙ פִּנּוֹתָ֔ם הֶחֱרַ֥בְתִּי חֽוּצוֹתָ֖ם מִבְּלִ֣י עוֹבֵ֑ר נִצְדּ֧וּ עָרֵיהֶ֛ם מִבְּלִי־אִ֖ישׁ מֵאֵ֥ין יוֹשֵֽׁב׃
<b style="color: gray;">רש"י</b> <b>הכרתי גוים .</b> הבאתי פורענו' על העכו''ם כדי שתראו ותיראו כמו שהוא מסיים והולך אמרתי אך תראי אותי :
<b style="color: gray;">מצודת דוד</b> <b>הכרתי גוים .</b> והנה הכרתי את העכו''ם ונשמו מגדליהם : <b>החרבתי .</b> עשיתי חוצותם חרבות מבלי איש עובר בהן ונשמו עריהם מבלי איש וחוזר ומפרש מאין יושב ר''ל לפי שאין מי יושב בהן לכן אין איש עובר בהן :
<b style="color: gray;">מצודת ציון</b> <b>נשמו .</b> מל' שממון : <b>פנותם .</b> הם המגדלים הגבוהים כמו ועל הפנות הגבוהות ( לעיל א ) : <b>החרבתי .</b> מל' חרבן : <b>חוצותם .</b> ענין שוק ורחוב : <b>נצדו .</b> ענין שממון כי והשמותי אני את הארץ ( ויקרא כו ) ת''א ואצדי :
<h3>{ז}</h3>
אָמַ֜רְתִּי אַךְ־תִּירְאִ֤י אוֹתִי֙ תִּקְחִ֣י מוּסָ֔ר וְלֹֽא־יִכָּרֵ֣ת מְעוֹנָ֔הּ כֹּ֥ל אֲשֶׁר־פָּקַ֖דְתִּי עָלֶ֑יהָ אָכֵן֙ הִשְׁכִּ֣ימוּ הִשְׁחִ֔יתוּ כֹּ֖ל עֲלִילוֹתָֽם׃
<b style="color: gray;">רש"י</b> <b>ולא יכרת מעונה .</b> ולא יחרבון מדוריה : <b>כל אשר פקדתי עליה .</b> ולא יכרת ממנו כל הטוב אשר צויתי להביא עליה :
<b style="color: gray;">מצודת דוד</b> <b>אמרתי .</b> חשבתי ע''י אבדן העכו''ם באמת עתה תיראו מפני ומהגמול הבא עליהם תקחו מוסר ואז לא יהיה נכרת מדורו זהו בהמ''ק וכן לא יכרת ממנה כל הטובה אשר פקדתי עליה : <b>אכן .</b> באמת לא כן עשו כי עוד השכימו בזריזות רב ועוד השחיתו כל מעלליהם יותר ממה שעשו מאז :
<b style="color: gray;">מצודת ציון</b> <b>אך .</b> עניינו כמו באמת וכן אך עצמי ובשרי אתה ( בראשית כט ) : <b>מעונה .</b> מדורה כמו ה' מעון אתה היית ( תהלים צ ) : <b>פקדתי .</b> צויתי כמו והוא פקד עלי ( עזרא א ) : <b>עלילותם .</b> מעשיהם :
<h3>{ח}</h3>
לָכֵ֤ן חַכּוּ־לִי֙ נְאֻם־יְהוָ֔ה לְי֖וֹם קוּמִ֣י לְעַ֑ד כִּ֣י מִשְׁפָּטִי֩ לֶאֱסֹ֨ף גּוֹיִ֜ם לְקָבְצִ֣י מַמְלָכ֗וֹת לִשְׁפֹּ֨ךְ עֲלֵיהֶ֤ם זַעְמִי֙ כֹּ֚ל חֲר֣וֹן אַפִּ֔י כִּ֚י בְּאֵ֣שׁ קִנְאָתִ֔י תֵּאָכֵ֖ל כָּל־הָאָֽרֶץ׃
<b style="color: gray;">רש"י</b> <b>קומי לעד .</b> שאקום להתוועד עליכם :
<b style="color: gray;">מצודת דוד</b> <b>לכן חכו לי .</b> הואיל ולא שבתם אלי לא אמהר הגאולה אלא המתינו לי על היום המוגבל שאקום לשלול את העכו''ם ועל יום מפלת גוג יאמר : <b>כי משפטי .</b> אשר אז תצא משפטי לאסוף עכו''ם וכו' לשפוך עליהם זעמי וכל חרון אפי : <b>כל הארץ .</b> כל יושבי הארץ :
<b style="color: gray;">מצודת ציון</b> <b>חכו .</b> ענין המתנה ואיחור כמו ונסתה ולא תחכה ( מ''ב ט ) : <b>לעד .</b> ענין בזה ושלל כמו בבוקר יאכל עד ( בראשית מט ) :
<h3>{ט}</h3>
כִּֽי־אָ֛ז אֶהְפֹּ֥ךְ אֶל־עַמִּ֖ים שָׂפָ֣ה בְרוּרָ֑ה לִקְרֹ֤א כֻלָּם֙ בְּשֵׁ֣ם יְהוָ֔ה לְעָבְד֖וֹ שְׁכֶ֥ם אֶחָֽד׃
<b style="color: gray;">מצודת דוד</b> <b>כי אז אהפוך .</b> אשר אז אהפוך על העכו''ם שידברו שפה ברורה תמורת עמקי השפה אשר עמכם ר''ל שידברו בלשון הקדש במקום הלשון שמדברים עכשיו : <b>לקרוא כולם .</b> ר''ל אחדות הלשון יהיה סבה שיתייחדו באמונה לקרוא כולם בשם ה' לעבדו שכם אחד ובדעה אחת :
<b style="color: gray;">מצודת ציון</b> <b>שפה .</b> כן יקרא לשון עם ועם וכן שפת רעהו ( שם יא ) : <b>ברורה .</b> כלפי שקורא לשון העכו''ם עמקי שפה כמ''ש עם עמקי שפה ( ישעיה לג ) קורא למולם לשון הקדש שפה ברורה ונקיה : <b>שכם .</b> ר''ל צד אחד ודעה אחת כמו דרך ירצחו שכמה ( הושע ו ) :
<h3>{י}</h3>
מֵעֵ֖בֶר לְנַֽהֲרֵי־כ֑וּשׁ עֲתָרַי֙ בַּת־פּוּצַ֔י יוֹבִל֖וּן מִנְחָתִֽי׃
<b style="color: gray;">רש"י</b> <b>מעבר לנהרי כוש .</b> יובילון לי מנחה : <b>עתרי .</b> את המתפללין אלי : <b>בת פוצי .</b> כנסיות נפוצותי אשר הפיצותי :
<b style="color: gray;">מצודת דוד</b> <b>מעבר לנהרי כוש .</b> מהעבר האחר של נהרי כוש , האומה עתרי ועדת פוצי יביאון המנחה הראוי לי והוא אנשים מבני ישראל כמ''ש הוי ארץ וגו' אשר מעבר לנהרי כוש וגו' ( ישעיה יח ) ובסוף הענין נאמר ביום ההוא יובל שי לה' צבאות עם ממושך וגו' ( שם ) :
<b style="color: gray;">מצודת ציון</b> <b>עתרי .</b> שם אומה : <b>בת פוצי .</b> עדת פוצי והוא שם אומה : <b>יובילון .</b> ענין הבאה כמו יובל שי ( ישעיה יח ) :
<h3>{יא}</h3>
בַּיּ֣וֹם הַה֗וּא לֹ֤א תֵב֙וֹשִׁי֙ מִכֹּ֣ל עֲלִילֹתַ֔יִךְ אֲשֶׁ֥ר פָּשַׁ֖עַתְּ בִּ֑י כִּי־אָ֣ז ׀ אָסִ֣יר מִקִּרְבֵּ֗ךְ עַלִּיזֵי֙ גַּאֲוָתֵ֔ךְ וְלֹֽא־תוֹסִ֧פִי לְגָבְהָ֛ה ע֖וֹד בְּהַ֥ר קָדְשִֽׁי׃
<b style="color: gray;">רש"י</b> <b>לא תבושי מכל עלילותיך .</b> כי כבר לקית ונרצה עוונך :
<b style="color: gray;">מצודת דוד</b> <b>לא תבושי .</b> לא תסבול בושה בעבור כל רוע העלילות והמעשים אשר פשעת בי מאז : <b>אסיר מקרבך .</b> ר''ל עוד לא ימצא מי בך שישמח ויתפאר בגאותו ולכן לא תבוש עוד כי בעבור זה תלך העון ואין לו : <b>לגבהה עוד .</b> להתגאות עוד : <b>בהר קדשי .</b> ר''ל היושבת בהר קדשי היא ירושלים :
<b style="color: gray;">מצודת ציון</b> <b>עלילותיך .</b> מעשיך : <b>עליזי .</b> ענין שמחה :
<h3>{יב}</h3>
וְהִשְׁאַרְתִּ֣י בְקִרְבֵּ֔ךְ עַ֥ם עָנִ֖י וָדָ֑ל וְחָס֖וּ בְּשֵׁ֥ם יְהוָֽה׃
<b style="color: gray;">רש"י</b> <b>עם עני ודל .</b> עם ענוותן ומקבל עולבן :
<b style="color: gray;">מצודת דוד</b> <b>עם עני ודל .</b> ר''ל הנשארים יהיו נכנעים כעני ודל ויחסו בשם ה' :
<b style="color: gray;">מצודת ציון</b> <b>עני ודל .</b> ר''ל מוכנע כעני ודל : <b>וחסו .</b> ענין בטחון :
<h3>{יג}</h3>
שְׁאֵרִ֨ית יִשְׂרָאֵ֜ל לֹֽא־יַעֲשׂ֤וּ עַוְלָה֙ וְלֹא־יְדַבְּר֣וּ כָזָ֔ב וְלֹֽא־יִמָּצֵ֥א בְּפִיהֶ֖ם לְשׁ֣וֹן תַּרְמִ֑ית כִּֽי־הֵ֛מָּה יִרְע֥וּ וְרָבְצ֖וּ וְאֵ֥ין מַחֲרִֽיד׃
<b style="color: gray;">מצודת דוד</b> <b>שארית ישראל .</b> הנשארים מהם לא יעשו עוד עולה : <b>לשון תרמית .</b> אמרי מרמה : <b>כי המה .</b> כי אז המה ירעו וירבצו ואין מי יחרידם בין בעת שירעו בין בעת שירבצו :
<b style="color: gray;">מצודת ציון</b> <b>תרמית .</b> מל' רמיה ומרמה : <b>ירעו .</b> מל' מרעה : <b>ורבצו .</b> ענין השכיבה לנוח :
<h3>{יד}</h3>
רָנִּי֙ בַּת־צִיּ֔וֹן הָרִ֖יעוּ יִשְׂרָאֵ֑ל שִׂמְחִ֤י וְעָלְזִי֙ בְּכָל־לֵ֔ב בַּ֖ת יְרוּשָׁלִָֽם׃
<b style="color: gray;">מצודת דוד</b> <b>רני .</b> אז רני עדת ציון וישראל הריעו תרועת שמחה :
<h3>{טו}</h3>
הֵסִ֤יר יְהוָה֙ מִשְׁפָּטַ֔יִךְ פִּנָּ֖ה אֹֽיְבֵ֑ךְ מֶ֣לֶךְ יִשְׂרָאֵ֤ל ׀ יְהוָה֙ בְּקִרְבֵּ֔ךְ לֹא־תִֽירְאִ֥י רָ֖ע עֽוֹד׃
<b style="color: gray;">רש"י</b> <b>משפטיך .</b> יסוריך יושטיצ''א בלע''ז :
<b style="color: gray;">מצודת דוד</b> <b>הסיר ה' משפטיך .</b> הרחיק ממך משפט היסורים שהיה בך מאז : <b>פנה אויביך .</b> ביער את אויביך מן העולם : <b>ה' בקרבך .</b> ה' השרה שכינתו בקרבך ולא תראי עוד מרעה כי לא תבוא עליך :
<b style="color: gray;">מצודת ציון</b> <b>פנה .</b> ענין הסרה וביעור כמו פנית לפניה ( תהלים פ ) :
<h3>{טז}</h3>
בַּיּ֣וֹם הַה֔וּא יֵאָמֵ֥ר לִירֽוּשָׁלִַ֖ם אַל־תִּירָ֑אִי צִיּ֖וֹן אַל־יִרְפּ֥וּ יָדָֽיִךְ׃
<b style="color: gray;">מצודת דוד</b> <b>יאמר לירושלים .</b> יהיה נאמר לה בדבר ה' אל תפחדי מעתה ולציון יהיה נאמר לא יהיה לך עוד רפיון ידים להתפחד מדבר רע :
<b style="color: gray;">מצודת ציון</b> <b>ירפו ידיך .</b> כן נקרא המתפחד ומתייאש וכן ורפה ידים ( ש''ב יז ) :
<h3>{יז}</h3>
יְהוָ֧ה אֱלֹהַ֛יִךְ בְּקִרְבֵּ֖ך גִּבּ֣וֹר יוֹשִׁ֑יעַ יָשִׂ֨ישׂ עָלַ֜יִךְ בְּשִׂמְחָ֗ה יַחֲרִישׁ֙ בְּאַ֣הֲבָת֔וֹ יָגִ֥יל עָלַ֖יִךְ בְּרִנָּֽה׃
<b style="color: gray;">רש"י</b> <b>גבור יושיע .</b> גבור הוא אשר יושיע מן העכו''ם : <b>יחריש באהבתו .</b> יכסה על פשעיך באהבתו וכן ת''י יכבוש על חובך ברחמתיה :
<b style="color: gray;">מצודת דוד</b> <b>גבור יושיע .</b> ר''ל הוא הגבור שעשה הגבורות האלה והוא יושיע לך : <b>יחריש באהבתו .</b> בעבור אהבתו לך ישתוק על העונות שעשית מאז ולא יזכירם לך להכלימך : <b>יגיל .</b> וגו' . כפל הדבר להפלגת הענין :
<b style="color: gray;">מצודת ציון</b> <b>יחריש .</b> ענין שתיקה כמו והחריש לה ( במדבר ל ) :
<h3>{יח}</h3>
נוּגֵ֧י מִמּוֹעֵ֛ד אָסַ֖פְתִּי מִמֵּ֣ךְ הָי֑וּ מַשְׂאֵ֥ת עָלֶ֖יהָ חֶרְפָּֽה׃
<b style="color: gray;">רש"י</b> <b>נוגי ממועד .</b> אספתי את המוצאים ממועדי שלא היו משמרים שבתות וימים טובים : <b>נוגי .</b> לשון הוצאה כמו הגו סיגים ( משלי כה ) כאשר הוגה מן המסילה ( שמואל ב כ ) ואין שורש בתיב' אלא הגימ''ל לבדה : <b>אספתי .</b> כליתי : <b>ממך היו .</b> מעמך היו : <b>משאת עליה חרפה .</b> על אותה אשמה היה לך משאת חרפה :
<b style="color: gray;">מצודת דוד</b> <b>נוגי ממועד .</b> אל מול ירושלים יאמר בניך שהיו מליאי יגון בעבור איחור זמן הגאולה הכנסתים אליך כי ממך היו והושבתים למקומם : <b>משאת עליה חרפה .</b> ר''ל כבר נשאו על חורבן ירושלים חרפה מרובה בהיותם בארץ אויביהם :
<b style="color: gray;">מצודת ציון</b> <b>נוגי .</b> מל' יגון ותוגה : <b>ממועד .</b> ענין זמן ועת כמו למועד אשוב אליך ( בראשית יח ) : <b>אספתי .</b> ענין הכנסה כמו ואין איש מאסף אותם ( שופטים יט ) : <b>משא .</b> מל' משא וסבל :
<h3>{יט}</h3>
הִנְנִ֥י עֹשֶׂ֛ה אֶת־כָּל־מְעַנַּ֖יִךְ בָּעֵ֣ת הַהִ֑יא וְהוֹשַׁעְתִּ֣י אֶת־הַצֹּלֵעָ֗ה וְהַנִּדָּחָה֙ אֲקַבֵּ֔ץ וְשַׂמְתִּים֙ לִתְהִלָּ֣ה וּלְשֵׁ֔ם בְּכָל־הָאָ֖רֶץ בָּשְׁתָּֽם׃
<b style="color: gray;">רש"י</b> <b>הנני עושה .</b> ת''י הא אנא עביד גמירא ויש לפותרו ל' עישוי כמו ועסות' רשעים ( מלאכי ג ) : <b>בכל הארץ בשתם .</b> בכל מקום אשר היו שם לבשתם שם אתנם לשם ולתהלה :
<b style="color: gray;">מצודת דוד</b> <b>הנני עושה .</b> אני אכתש ואמעך את כל העכו''ם שעינו אותך : <b>בעת ההיא .</b> בזמן הגאולה אכתש אותם : <b>והושעתי .</b> ואז אושיע את עדת ישראל שהיא כצולעה שאינה יכולה לזוז ממקומה : <b>והנדחה .</b> ישראל הנדחה מארצה לארצות העכו''ם הנה אקבץ אותה והוא כפל ענין במ''ש : <b>ושמתים .</b> אשים אותם לתהלה ולפרסום שם טוב בכל הארץ שלקחו בשתם ר''ל במקומות שהיו לבושת שם יהיו לתהלה :
<b style="color: gray;">מצודת ציון</b> <b>עושה .</b> ענין כתישה ומעוך כמו בעשות ממצרים דדיך ( יחזקאל כג ) : <b>מעניך .</b> מל' עינוי : <b>הצולעה .</b> החגרת כמו והוא צולע על ירכו ( בראשית לב ) : <b>והנדחה .</b> מלשון דחיה : <b>לתהלה .</b> מל' הלול ושבח : <b>לשם .</b> ר''ל לפרסום שם טוב :
<h3>{כ}</h3>
בָּעֵ֤ת הַהִיא֙ אָבִ֣יא אֶתְכֶ֔ם וּבָעֵ֖ת קַבְּצִ֣י אֶתְכֶ֑ם כִּֽי־אֶתֵּ֨ן אֶתְכֶ֜ם לְשֵׁ֣ם וְלִתְהִלָּ֗ה בְּכֹל֙ עַמֵּ֣י הָאָ֔רֶץ בְּשׁוּבִ֧י אֶת־שְׁבוּתֵיכֶ֛ם לְעֵינֵיכֶ֖ם אָמַ֥ר יְהוָֽה׃
<b style="color: gray;">מצודת דוד</b> <b>בעת ההיא וגו' .</b> זה אמר על עשרת השבטים כאומר אם כי בבנין בית השני לא חזרתם לארצכם אבל בעת הגאולה ההיא אביא אתכם לארצכם : <b>ובעת קבצי אתכם .</b> זה אמר על יהודה כאומר עם כי בבנין בית השני לא חזרתם כולכם אבל בעת הגאולה ההיא אקבץ את כולכם אל ארצכם : <b>כי אתן אתכם וגו' .</b> ולכן לא ישאר מי מהם בגולה כי בעבור שיהיו לתהל' בכל עכו''ם יביאום למנחה לירושלים את מי אשר ימצאו בקצות הארץ : <b>בשובי .</b> בעת אשקיט וארגיע את בני השבי לשבת שאנן אז תהיו לתהלה : <b>לעיניכם .</b> בזה ירמוז על תחיית המתים לומר לבני דורו הנה תעמודו בתחיה ואת זה תראו בעיניכם כן אמר ה' :
<b style="color: gray;">מצודת ציון</b> <b>בשובי .</b> ענין השקט ומרגוע כמו בשובה ונחת ( ישעיה ל ) : <b>שבותיכם .</b> מל' שבי הגולה : וסגנים ( יחזקאל כג ) :