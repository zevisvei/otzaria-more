<h1>נחום</h1>

<h2>נחום פרק-א</h2>
<h3>{א}</h3>
מַשָּׂ֖א נִֽינְוֵ֑ה סֵ֧פֶר חֲז֛וֹן נַח֖וּם הָאֶלְקֹשִֽׁי׃
<b style="color: gray;">רש"י</b> <b>משא נינוה .</b> ת''י מטל כס דלווט לאשקא' ית נינוה : <b>ספר חזון נחום .</b> חזון נקוד קמץ לפי שאינו דבוק ואינו דומה לחזון ישעיה שהוא נקוד חטף פתח וכן פי' ספר חזון כבר נכתב עליה והוא נבואת יונה בן אמיתי ועתה חזר ונתנבא עלי' נחום האלקושי את המשא הזה אלקוש היה שם עירו וכן ת''י מלקדמין אתנבי עלה יונה בר אמתי ותבת מחובהא וכדו דאוסיפת למיחטי תב ואיתנבי עלה נחום דמבית אלקוש :
<b style="color: gray;">מצודת דוד</b> <b>משא נינוה .</b> הנבואה ההיא נאמרה על נינוה היא ראש ממלכת אשור : <b>ספר וגו' .</b> זהו ספר נבואה של נחום האלקושי הוא היה המתנבא על נינוה :
<b style="color: gray;">מצודת ציון</b> <b>האלקושי .</b> שם עיר אלקוש :
<h3>{ב}</h3>
אֵ֣ל קַנּ֤וֹא וְנֹקֵם֙ יְהוָ֔ה נֹקֵ֥ם יְהוָ֖ה וּבַ֣עַל חֵמָ֑ה נֹקֵ֤ם יְהוָה֙ לְצָרָ֔יו וְנוֹטֵ֥ר ה֖וּא לְאֹיְבָֽיו׃
<b style="color: gray;">רש"י</b> <b>אל קנוא ונוקם ה' .</b> על זרעו של סנחריב נתנבא נחום ובימי מנשה כמו שמצינו בסדר עולם אל קנא ונוקם ה' מאז שנפרע לישראל מאויביהם וגם עדיין עתה נוקם הוא ובעל חימה ועתיד הוא להיות נוקם לצריו שהחריבו את ארצו והגלו את עמו ונוטר הוא את איבתו לבבליים ור''ש אומר ג' נקימות הללו כנגד ג' גליות שהגלה סנחריב את ישראל כמו שמצינו בסדר עולם :
<b style="color: gray;">מצודת דוד</b> <b>אל קנוא וגו' .</b> ה' הוא אל זועם ונוקם וכפל עוד ואמר נוקם ה' וגו' : <b>נוקם ה' לצריו .</b> ר''ל רק לצריו הוא נוקם ונוטר איבה לאויביו הם העכו''ם אבל לא כן לישראל עמו :
<b style="color: gray;">מצודת ציון</b> <b>קנוא .</b> ענין כעס כמו הם קנאוני בלא אל ( דברים לב ) : <b>ונוטר .</b> ענין שמירת איבה כמו לא תקום ולא תטור ( ויקרא יט ) :
<h3>{ג}</h3>
יְהֹוָ֗ה אֶ֤רֶךְ אַפַּ֙יִם֙ (וגדול־)[וּגְדָל־]כֹּ֔חַ וְנַקֵּ֖ה לֹ֣א יְנַקֶּ֑ה יְהוָ֗ה בְּסוּפָ֤ה וּבִשְׂעָרָה֙ דַּרְכּ֔וֹ וְעָנָ֖ן אֲבַ֥ק רַגְלָֽיו׃
<b style="color: gray;">רש"י</b> <b>ה' ארך אפים : וגדל כח .</b> גדל כח הוא והיכולת בידו להנקם ואשר לא מיהר נקמתו לפי שארך אפים הוא ומכל מקום נקה לא ינקה . ה' בסופה ובשערה דרכו . הם שלוחיו להפרע מאויביו שנא' במצרים ( שמות יד ) ברוח קדים עזה ובדור המבול ( איוב ד ) מנשמת אלוה יאבדו בצור נאמר ( יחזקאל כו ) רוח קדים שברך : <b>וענן אבק רגליו .</b> גם הוא דרך נקמתו ( שמות יד ) וישקף אל מחנה מצרים בעמוד אש וענן ( יחזקאל ל ) היא ענן יכסנה :
<b style="color: gray;">מצודת דוד</b> <b>ה' ארך אפים .</b> ר''ל הן אמת שה' מאריך אף ואינו ממהר לפרוע גמול הרשע עם כי הוא גדול כח ובידו להפרע בכל זמן : <b>ונקה לא ינקה .</b> אבל הוא אינו מנקה לותר על הרשע מכל וכל : <b>בסופה ובשערה דרכו .</b> הלוכו הוא ברוח סופה וסערה ר''ל כשבא לענוש העכו''ם מביא רוח סופה וסערה להניעם ולכלותם מהר : <b>וענן אבק רגליו .</b> ר''ל הגזירות הבאות מסבתו אל העכו''ם הם לו לחושך ואפלה כענן והמשילם לאבק הנופל מתחת הרגלים :
<b style="color: gray;">מצודת ציון</b> <b>בסופה .</b> כן יקרא רוח החזק : <b>ובשערה .</b> כמו בסערה בסמ''ך וגם הוא רוח חזק . אבק . עפר דק :
<h3>{ד}</h3>
גּוֹעֵ֤ר בַּיָּם֙ וַֽיַּבְּשֵׁ֔הוּ וְכָל־הַנְּהָר֖וֹת הֶֽחֱרִ֑יב אֻמְלַ֤ל בָּשָׁן֙ וְכַרְמֶ֔ל וּפֶ֥רַח לְבָנ֖וֹן אֻמְלָֽל׃
<b style="color: gray;">רש"י</b> <b>גוער בים .</b> כמשמעו ודוגמא הוא כלפי העכו''ם שנמשלו למים כענין שנאמר ( ישעיה יז ) לאומים כשאון מים כבירים ישאון : <b>וכל הנהרות החריב .</b> כאן ניבא שעתיד הקב''ה להמליך את נבוכדנצר ( ירמיה כה ) בימי יהויקים ויתן את אשור ואת כל הארצות לחרב : <b>אומלל בשן וכרמל .</b> מושבות הטובים : <b>ופרח לבנון אומלל .</b> חכמי ישראל פירשו כלפי מיני מגדים שנטע שלמה בבהמ''ק שהיו של זהב וכיון שנכנסו גוים להיכל יבשו :
<b style="color: gray;">מצודת דוד</b> <b>גוער בים וגו' .</b> הוא משל על כריתת השרים מנינוה : <b>אמלל בשן וגו' .</b> הם מקומות מרעה השמן והוא משל על אבדן בעלי העושר : <b>ופרח וגו' .</b> ר''ל יכלה הצלחתם :
<b style="color: gray;">מצודת ציון</b> <b>גוער .</b> ענין צעקת נזיפה : <b>החריב .</b> ענין יובש כמו חרבו המים ( בראשית ח ) : <b>אמלל .</b> ענין כריתה כמו כי אמלל אני ( תהלים ו ) : <b>לבנון .</b> שם יער :
<h3>{ה}</h3>
הָרִים֙ רָעֲשׁ֣וּ מִמֶּ֔נּוּ וְהַגְּבָע֖וֹת הִתְמֹגָ֑גוּ וַתִּשָּׂ֤א הָאָ֙רֶץ֙ מִפָּנָ֔יו וְתֵבֵ֖ל וְכָל־יֹ֥שְׁבֵי בָֽהּ׃
<b style="color: gray;">רש"י</b> <b>הרים רעשו ממנו .</b> המלכים והשרים מהכשדים יפחדו מגזירתו : <b>ותשא הארץ .</b> משאת עשן :
<b style="color: gray;">מצודת דוד</b> <b>הרים רעשו .</b> מפחדו ירעשו ההרים וימסו הגבעות גם הוא משל על שרי נינוה וכפל הדבר במ''ש : <b>ותשא הארץ מפניו .</b> הארץ תשרף מפני אש חמתו והוא משל על גודל הרעדה והכליון : <b>ותבל .</b> הוא החלק מן הארץ המיושבת מבני אדם :
<b style="color: gray;">מצודת ציון</b> <b>התמוגגו .</b> מל' המגה והמסה : <b>ותשא .</b> ענין שרפה כמו שאו משאת ( ירמיה ו ) :
<h3>{ו}</h3>
לִפְנֵ֤י זַעְמוֹ֙ מִ֣י יַֽעֲמ֔וֹד וּמִ֥י יָק֖וּם בַּחֲר֣וֹן אַפּ֑וֹ חֲמָתוֹ֙ נִתְּכָ֣ה כָאֵ֔שׁ וְהַצֻּרִ֖ים נִתְּצ֥וּ מִמֶּֽנּוּ׃
<b style="color: gray;">רש"י</b> <b>נתכה .</b> הגיע לארץ כמו ( שמות ט ) ומטר לא נתך ארצה : <b>נתצו ממנו .</b> מאימתו :
<b style="color: gray;">מצודת דוד</b> <b>מי יעמוד .</b> מי יוכל להתקיים לפני זעמו : <b>ומי יקום וגו' .</b> כפל הדבר במ''ש : <b>נתכה כאש .</b> היא נשפכת לכלות ולהאביד כאש ההולך ושורף : <b>והצורים .</b> הסלעים נתצו ונכתתו ממני ר''ל בעלי הכח יחלשו ויאבדו :
<b style="color: gray;">מצודת ציון</b> <b>נתכה .</b> ענין התכה ושפיכה כמו ותתך חמתי ( שם מד ) : <b>והצורים .</b> מל' צור וסלע : <b>נתצו .</b> מל' נתיצה ושבירה :
<h3>{ז}</h3>
ט֣וֹב יְהוָ֔ה לְמָע֖וֹז בְּי֣וֹם צָרָ֑ה וְיֹדֵ֖עַ חֹ֥סֵי בֽוֹ׃
<b style="color: gray;">רש"י</b> <b>טוב ה' למעוז .</b> ואף בשעה שהוא נפרע מאויביו לא זזו רחמיו מלהטיב ליראיו ולא כמדת בשר ודם שכשהוא עסוק בזו אינו פנוי בזו כענין שנא' ( שם טו ) ה' איש מלחמ' ה' שמו כמו שהוא במכילתין : <b>ויודע .</b> את צרכי חוסי בו :
<b style="color: gray;">מצודת דוד</b> <b>טוב ה' למעוז וגו' .</b> ר''ל אף ביום צרה כשהוא עוסק בהבאת המשפט עכ''ז הוא טוב אז להיות למעוז ולחוזק ונותן לב לדעת את החוסים בו להזמין להם הצלה ועזר לא כבשר ודם שאין מי יעמוד לפניו בעת זעמו ולא יתן אז לב להיטיב עם מי :
<b style="color: gray;">מצודת ציון</b> <b>למעוז .</b> ענין חוזק : <b>חוסי .</b> ענין בטחון :
<h3>{ח}</h3>
וּבְשֶׁ֣טֶף עֹבֵ֔ר כָּלָ֖ה יַעֲשֶׂ֣ה מְקוֹמָ֑הּ וְאֹיְבָ֖יו יְרַדֶּף־חֹֽשֶׁךְ׃
<b style="color: gray;">רש"י</b> <b>ובשטף עובר .</b> ובחמה שוטפת : <b>כלה יעשה מקומה .</b> של ארץ ומוסב זה על ותשא הארץ מפניו כמו שאמור למעלה :
<b style="color: gray;">מצודת דוד</b> <b>ובשטף עובר .</b> הנה בשטף מים רבים יעשה כלה את מקום נינוה שזכר בתחילת הנבואה ר''ל האויב הבא והוא נ''נ הוא יכלה הכל כמו שטף מים העובר השוטף הכל מבלי ישאר מה : <b>ואויביו .</b> החושך ירדף את אויביו הם אנשי אשור :
<b style="color: gray;">מצודת ציון</b> <b>ובשטף .</b> ענין מריצת המים כמו כנחל שוטף ( שם מז ) :
<h3>{ט}</h3>
מַה־תְּחַשְּׁבוּן֙ אֶל־יְהוָ֔ה כָּלָ֖ה ה֣וּא עֹשֶׂ֑ה לֹֽא־תָק֥וּם פַּעֲמַ֖יִם צָרָֽה׃
<b style="color: gray;">רש"י</b> <b>כלה הוא עושה .</b> לנינוה ומלכי אשור לא ישנה להם עוד פעם אחרת :
<b style="color: gray;">מצודת דוד</b> <b>מה תחשבון .</b> ר''ל אתם אנשי נינוה מה תחשבון על ה' הגוזר עליכם את הכלייה הזאת אם תחשבו להנצל מידו דעו כי כלה הוא עושה לכם ולא תקום הצרה פעמים כי בפעם אחת יכלה אתכם :
<h3>{י}</h3>
כִּ֚י עַד־סִירִ֣ים סְבֻכִ֔ים וּכְסָבְאָ֖ם סְבוּאִ֑ים אֻ֨כְּל֔וּ כְּקַ֥שׁ יָבֵ֖שׁ מָלֵֽא׃
<b style="color: gray;">רש"י</b> <b>כי עד סירים סבוכים .</b> כלומר פתאום תבא עליהם מכתם ולא ירדו מכבודם מעט מעט כי בעוד שהסירים והקוצי' נסבכים נשרשים בחזקה : <b>וכסבאם סבואים .</b> ועודם במשתיהן ובשמחתן ויש פותרין כי עד סירים לשון הסרה : <b>אכלו כקש יבש .</b> אשר נתמלא ונגמר בשולו ויבש : <b>מלא .</b> אשובי''ר בלע''ז וכן מלאתך , המלאה הזרע :
<b style="color: gray;">מצודת דוד</b> <b>כי עד סירים סבוכים .</b> בעוד שהקוצים יהיו מסובכים ונאחזים אלה באלה ר''ל בעוד שיהיו אנשים בתכלית החוזק מקובצים יחד באגודה אחת : <b>וכסבאם סבואים .</b> כאשר המשכרים יהיו עוסקים בשכרות היין פתאום יהיו נאכלים כקש יבש שנמלא ונשלם בשולו שהוא קל להשרף :
<b style="color: gray;">מצודת ציון</b> <b>סירים .</b> מין קוצים כמו כקול הסירים ( קהלת ז ) : <b>סבוכים .</b> ענין אחיזה וקליעה וכן סבכי היער ( ישעיה י ) : <b>וכסבאם סבואים .</b> ענין שתיית משקים המשכרים כמו ונסבאה שכר ( שם כו ) : <b>אכלו .</b> נאכלו ר''ל נשרפו : <b>מלא .</b> ענין השלמה ר''ל נשלם בשולו :
<h3>{יא}</h3>
מִמֵּ֣ךְ יָצָ֔א חֹשֵׁ֥ב עַל־יְהוָ֖ה רָעָ֑ה יֹעֵ֖ץ בְּלִיָּֽעַל׃
<b style="color: gray;">רש"י</b> <b>ממך .</b> את נינוה : <b>יצא .</b> סנחריב החושב רעה דימה להחריב דירת מטה ומעלה כתוב אחד אומר ( מלכים ב יט ) ואבא מלון קיצו וכתוב אחד אומר ( ישעיה לז ) ואבא מרום קיצו בתחילה אחריב דירה של מטה ולבסוף דירה של מעלה כדאי' בחלק ( דף צד ) :
<b style="color: gray;">מצודת דוד</b> <b>ממך וגו' .</b> אתה נינוה ממך יצא סנחריב החושב רעה על ה' להחריב את בה''מ ויועץ עצת בליעל לשלוח לחרף כלפי מעלה כמ''ש ( במ''ב ובישעיה ) :
<b style="color: gray;">מצודת ציון</b> <b>בליעל .</b> בלי עול שמים ר''ל רשע :
<h3>{יב}</h3>
כֹּ֣ה ׀ אָמַ֣ר יְהוָ֗ה אִם־שְׁלֵמִים֙ וְכֵ֣ן רַבִּ֔ים וְכֵ֥ן נָגֹ֖זּוּ וְעָבָ֑ר וְעִ֨נִּתִ֔ךְ לֹ֥א אֲעַנֵּ֖ךְ עֽוֹד׃
<b style="color: gray;">רש"י</b> <b>אם שלמים וכן רבים .</b> יפה תרגום של יונתן מיושב על המקרא אם יהון שלמים בעצה שיהו כולם שוים בהסכמה א' וכן אם יהיו רבי' מאד אנשי נינוה אויביך ירושלים וכן אף אם גזו חדקל ועברו את פרת לצור עליה לא יצליחו שהרי עניתיך ולא אענך עוד , ועוד שמעתי אם שלמים אנשי נינוה בגדולתם וכן אם יהו עוד רבים ונכבדים יותר וכן נגוזו ועבר וכן אגיזם ואעבירם הרי זה כמו ( שמו' א ) וכאשר יענו אותו כן ירבה : <b>ועניתיך לא אענך עוד .</b> אענה אותך בפעם הזאת כלה ונחרצה ולא אזקוק לך עוד ורבותינו דרשו לענין מעשה הצדקה במסכת גיטין אך אינו על סדר שאר הנבואה :
<b style="color: gray;">מצודת דוד</b> <b>אם שלמים .</b> אם יהיו אנשי נינוה שלמים בדעה אחת ובעצה מוסכמת וכן יהיו רבים במספר שכל זה הוא סבה אל הנצחון : <b>וכן נגוזו .</b> ר''ל אעפ''כ יהיו גזוזים ונכרתים כאשר אמרתי ועבר העם מן העולם : <b>ועניתך .</b> ר''ל אענה אותך בתכלית העינוי והאבדון עד שלא אצטרך לענות אותך עוד כי בפעם ההיא תכלה מכל וכל והוא דוגמת אמרו לא תקום פעמים צרה :
<b style="color: gray;">מצודת ציון</b> <b>שלמים .</b> מל' שלום : <b>וכן נגוזו .</b> הוי''ו היא במקום אעפ''כ וכן הנמלים עם לא עז ויכינו בקיץ לחמם ( משלי ל ) : <b>נגוזו .</b> מל' גזוזה וכריתה : <b>וענתך .</b> מל' עינוי וצער :
<h3>{יג}</h3>
וְעַתָּ֕ה אֶשְׁבֹּ֥ר מֹטֵ֖הוּ מֵֽעָלָ֑יִךְ וּמוֹסְרֹתַ֖יִךְ אֲנַתֵּֽק׃
<b style="color: gray;">רש"י</b> <b>ועתה אשבור מטהו מעליך .</b> שכינה אומרת כן לנביא שהוא ישראלי אשבור מטהו של אשור מעליך ומעמי :
<b style="color: gray;">מצודת דוד</b> <b>ועתה .</b> ר''ל בזמן קרוב אשבור מטהו מעליך ישראל ר''ל עוד לא יצר לך . ומוסרותיך . המוסרות שהייתם קשורים בהם אנתק ממך ר''ל לא תהיה עוד מוכנע לאשור :
<b style="color: gray;">מצודת ציון</b> <b>מטהו .</b> ענינו בדי העול כמו מוסרות ומוטות ( ירמיה נז ) : <b>ומוסרותיך .</b> הם קשורי רצועי העול : <b>אנתק .</b> ענין ההעתק ממקומו :
<h3>{יד}</h3>
וְצִוָּ֤ה עָלֶ֙יךָ֙ יְהוָ֔ה לֹֽא־יִזָּרַ֥ע מִשִּׁמְךָ֖ ע֑וֹד מִבֵּ֨ית אֱלֹהֶ֜יךָ אַכְרִ֨ית פֶּ֧סֶל וּמַסֵּכָ֛ה אָשִׂ֥ים קִבְרֶ֖ךָ כִּ֥י קַלּֽוֹתָ׃
<b style="color: gray;">רש"י</b> <b>וצוה עליך ה' .</b> עתה מוסב הדיבור אל מלך אשור : <b>לא יזרע משמך עוד .</b> לא יעמוד ממך מלך : <b>מבית אלהיך אכרית פסל ומסכה .</b> ואשים את בית אלהיך קברך שם תברח להמלט ושם תהרג כמו שכתוב שנהרג אביך בית נסרוך אלהיו : <b>כי קלות .</b> בעיני :
<b style="color: gray;">מצודת דוד</b> <b>וצוה עליך ה' .</b> מול מלך אשור יאמר : <b>לא יזרע משמך עוד .</b> ר''ל לא ימלוך מי מזרעך : <b>אכרית פסל ומסכה .</b> כי שממה תהיה : <b>אשים קברך .</b> ר''ל אני אשים לך קבר המיוחד לך כי אני אלחם בך : <b>כי קלות .</b> היית קל בדעתך לשלוח לחרף כלפי מעלה ולכן אקח ממך נקם :
<b style="color: gray;">מצודת ציון</b> <b>קלות .</b> מל' קל :
<h2>נחום פרק-ב</h2>
<h3>{א}</h3>
הִנֵּ֨ה עַל־הֶהָרִ֜ים רַגְלֵ֤י מְבַשֵּׂר֙ מַשְׁמִ֣יעַ שָׁל֔וֹם חָגִּ֧י יְהוּדָ֛ה חַגַּ֖יִךְ שַׁלְּמִ֣י נְדָרָ֑יִךְ כִּי֩ לֹ֨א יוֹסִ֥יף ע֛וֹד (לעבור־)[לַֽעֲבָר־]בָּ֥ךְ בְּלִיַּ֖עַל כֻּלֹּ֥ה נִכְרָֽת׃
<b style="color: gray;">רש"י</b> <b>שלמי נדריך .</b> אשר נדרת להקב''ה אם יצילך מכף סנחריב מלך אשור כי עתה נצלת : כי לא יוסיף עוד : <b>לעבר בך .</b> אותו הבליעל : <b>כלה נכרת .</b> הוא וזרעו :
<b style="color: gray;">מצודת דוד</b> <b>הנה על ההרים .</b> הנה כבר נראה על ההרים ביאת רגלי המבשר המשמיע שלום כי יבשר ויאמר שנפלה אשור ועוד לא יבוא למלחמה על ארץ ישראל : <b>חגי יהודה חגיך .</b> ר''ל שמחו בחג בשמחת לבב : <b>שלמי נדריך .</b> מה שנדרת לה' אם יצילך מכף מלך אשור כי הנה נצלת ממנו כי לא יוסיף עוד לעבר בך בליעל הוא זרע סנחריב כי נכרת כל הזרע ואין להם שארית :
<h3>{ב}</h3>
עָלָ֥ה מֵפִ֛יץ עַל־פָּנַ֖יִךְ נָצ֣וֹר מְצֻרָ֑ה צַפֵּה־דֶ֙רֶךְ֙ חַזֵּ֣ק מָתְנַ֔יִם אַמֵּ֥ץ כֹּ֖חַ מְאֹֽד׃
<b style="color: gray;">רש"י</b> <b>עלה מפיץ על פניך נצור מצורה .</b> המפיץ אשר עלה על פניך אל ארץ יהודה בימי יחזקיהו עכשיו הוא נצור מצורה נבוכדנצר מלך בבל שהוא צר עליו : <b>צפה דרך .</b> הבט אתה איש יהודה על אם הדרכים ותראה את ההולכים לצור עליו ויתחזקו מתניך ואמץ כח מאד :
<b style="color: gray;">מצודת דוד</b> <b>עלה מפיץ .</b> אשור שהגלה אותך והפיץ אותך בארצות הנה נסתלק מן העולם : <b>על פניך .</b> ר''ל לפניך וכאלו אתה רואה הסתלקו : <b>נצור מצורה .</b> ערי המבצר שעזבתם מפחד מלך אשור הנה עתה שמור אותם : <b>צפה דרך .</b> הסתכל בדרך הבא מאשור ולא תראה עוד מי בא מהם : <b>חזק מתנים .</b> חזק ואמץ כי לא תירא עוד מאשור :
<b style="color: gray;">מצודת ציון</b> <b>עלה .</b> ענין סלוק כמו אל תעלני ( תהלים קב ) : <b>מפיץ .</b> מל' הפצה ופזור : <b>נצור .</b> ענין שמירה כמו נוצר תאנה ( משלי כז ) : <b>מצורה .</b> ערי מבצר כמו ויבן ערי מצורה ( ד''ה ב יד ) : <b>צפה .</b> ענין הבטה כמו עמדי וצפי ( ירמיה מח ) : <b>אמץ .</b> ענין חוזק :
<h3>{ג}</h3>
כִּ֣י שָׁ֤ב יְהוָה֙ אֶת־גְּא֣וֹן יַעֲקֹ֔ב כִּגְא֖וֹן יִשְׂרָאֵ֑ל כִּ֤י בְקָקוּם֙ בֹּֽקְקִ֔ים וּזְמֹרֵיהֶ֖ם שִׁחֵֽתוּ׃
<b style="color: gray;">רש"י</b> <b>כגאון ישראל .</b> כמו שהיה כבר : <b>בקקום .</b> בזזום והריקום לשון בקיקה נופל על גפן :
<b style="color: gray;">מצודת דוד</b> <b>כי שב וגו' .</b> כי עתה יניח וישקיט ה' את גאון יעקב להיות כגאון ישראל ר''ל כמו שהיה מאז ומקדם : <b>כי בקקום בוקקים .</b> כי המריקים הם הכשדים הריקו את אשור ושחתו זמוריהם ר''ל לקחו עשרם והרגו גבוריהם ולכן תשב במנוחה והשקט כי אין לך לפחוד עוד מאשור :
<b style="color: gray;">מצודת ציון</b> <b>שב .</b> ענין השקט ומרגוע כמו בשובה ונחת ( ישעיה ל ) : <b>גאון .</b> ענין רוממות וממשלה : <b>בקקום בוקקים .</b> ענין ריקות כמו גפן בוקק ( הושע י ) : <b>וזמוריהם .</b> כן יקראו ענפי הגפן כמו ויכרתו משם זמורה ( במדבר יג ) :
<h3>{ד}</h3>
מָגֵ֨ן גִּבֹּרֵ֜יהוּ מְאָדָּ֗ם אַנְשֵׁי־חַ֙יִל֙ מְתֻלָּעִ֔ים בְּאֵשׁ־פְּלָד֥וֹת הָרֶ֖כֶב בְּי֣וֹם הֲכִינ֑וֹ וְהַבְּרֹשִׁ֖ים הָרְעָֽלוּ׃
<b style="color: gray;">רש"י</b> <b>מגן גבוריהו .</b> של נבוכדנצר הצרים על אשור : <b>מאדם .</b> מאודמים הם ואנשי חילם : <b>מתולעים .</b> לבושי זהורית : <b>באש פלדות הרכב ביום הכינו .</b> ביום שהוא מוכן לצאת בצבא מצחצח רכב ברזל שלו ולא ידעתי מהו פלדות ואומר אני שהוא מין המצחצחת ברזל יפה ויש פותרין פלדות לשון לפיד אש בדרך ההפך : <b>והברושים הרעלו .</b> ת''י ורבני משריתהון מסרבלין בצבעונין : <b>הרעלו .</b> מעוטפין ודומה לו ( ישעיה ג ) הנטיפות והשרות והרעלות ובל' משנה שנינו מדיות רעולות מסכת שבת ( דף ס''ה ע''ש ) :
<b style="color: gray;">מצודת דוד</b> <b>מגן גבוריהו מאדם .</b> המגן של גבורי הבוקקים הכשדים יהיו אדומים מדם החללים : <b>אנשי חיל מתולעים .</b> יהיו מלובשים בגדי תולעת שני שהיא צבע אדומה ר''ל בגדיהם יהיו צבועות מדמי ההרוגים : <b>באש פלדות הרכב וגו' .</b> ר''ל ביום שהכינו את הרכב למלחמה היה נראה כאלו הולך בלפידי אש כי הברזל שעל גלגלי הרכב היה מוציא ניצוצי אש במרוצתם על הסלעים : <b>והברושים הרעלו .</b> ר''ל המקלות של ברוש העשויות כחניתות המחודדות בראשן כבר הושם שם הסם הממית כי הכינו מקלות כאלה על המלחמה :
<b style="color: gray;">מצודת ציון</b> <b>גבוריהו .</b> גבוריו : <b>מאדם .</b> מל' אודם : <b>מתלעים .</b> ל' תולעת שני והיא צבע אדומה : <b>פלדות .</b> מל' לפיד אש בדרך ההפוך והוא העץ שהשלהבת נאחז בו : <b>והברושים .</b> ר''ל מקלות מאילני ברוש : <b>הרעלו .</b> ענינו סם הממית ודוגמתו יין תרעלה ( תהלים ס ) המטמטם את הלב מרוע תכונתו והוא מל' ערל בדרך ההפך שהוא ענין אוטם כמו ערלה אזנם ( ירמיה ו ) :
<h3>{ה}</h3>
בַּֽחוּצוֹת֙ יִתְהוֹלְל֣וּ הָרֶ֔כֶב יִֽשְׁתַּקְשְׁק֖וּן בָּרְחֹב֑וֹת מַרְאֵיהֶן֙ כַּלַּפִּידִ֔ם כַּבְּרָקִ֖ים יְרוֹצֵֽצוּ׃
<b style="color: gray;">רש"י</b> <b>יתהוללו .</b> ינהגו עצמן בשגעון : <b>ישתקשקון .</b> ת''י קל נקוש זיניהון משתמע והוא מלשון והשיקו היקבים ( יואל ב ) כמשק גבים ( ישעיה לג ) ל' השמעת קול : <b>ירוצצו .</b> ירועעו את השומעים כברקים הללו הטורדים את הבריות כן ת''י :
<b style="color: gray;">מצודת דוד</b> <b>יתהוללו הרכב .</b> אנשי הרכב יתהוללו בחוצות לרוץ הנה והנה : <b>ישתקשקון ברחובות .</b> השמעת קול כלי זיין ישמיעו ברחובות קריה : <b>מראיהן .</b> מראה פניהם כלפידי אש וקלות מרוצתם כברקים אשר מעט תשיגם הראות לרוב המהירות :
<b style="color: gray;">מצודת ציון</b> <b>יתהוללו .</b> ענין שטות ושגעון כמו ויתהולל בידם ( ש''א כג ) כי מרוב המרוצה נראה כמשתגעים : <b>הרכב .</b> ר''ל אנשי הרכב : <b>ישתקשקון .</b> ענין השמעת קול כמו והשיקו היקבים ( יואל ב ) : <b>ירוצצו .</b> מלשון ריצה ורדיפה :
<h3>{ו}</h3>
יִזְכֹּר֙ אַדִּירָ֔יו יִכָּשְׁל֖וּ (בהלכותם) [בַּהֲלִֽיכָתָ֑ם] יְמַֽהֲרוּ֙ חֽוֹמָתָ֔הּ וְהֻכַ֖ן הַסֹּכֵֽךְ׃
<b style="color: gray;">רש"י</b> <b>יזכור .</b> מלך אשור את אדיריו וגבוריו וידמה בלבו לצאת ולהלחם והם יכשלו בהליכתם : <b>ימהרו חומתה .</b> לנוס לרוץ אל חומת העיר כל תיבה הצריכה למ''ד בתחלתה הטיל לה ה''א בסופה : <b>והוכן הסוכך .</b> ת''י יבנון מגדליא ויש לפרש והוכן הסוכך והמלך נזדיין בכלי זיונו כמו ממשח הסוכך לשון מושל :
<b style="color: gray;">מצודת דוד</b> <b>יזכור אדיריו .</b> מלך אשור יזכור גבוריו ללכת לקראת המלחמה אבל יכשלו בהליכתם ולא יצליחו : <b>ימהרו חומתה .</b> ר''ל ישובו למהר לעלות על חומת העיר למנוע את הכשדים לבוא בעיר : <b>והוכן הסוכך .</b> יכינו דבר הסוכך עליהם ממעל להגן מן החצים ואבני הקלע :
<b style="color: gray;">מצודת ציון</b> <b>אדיריו .</b> גבוריו : <b>והוכן .</b> מלשון הכנה : <b>הסוכך .</b> מל' סכך ומכסה :
<h3>{ז}</h3>
שַׁעֲרֵ֥י הַנְּהָר֖וֹת נִפְתָּ֑חוּ וְהַֽהֵיכָ֖ל נָמֽוֹג׃
<b style="color: gray;">רש"י</b> <b>שערי הנהרות .</b> שערי העיר אשר מצד הנהרות : <b>וההיכל נמוג .</b> נרעד ונע מכח אבני בליסטרא הנזרקי' בכתליו הנקרא בומ''א :
<b style="color: gray;">מצודת דוד</b> <b>שערי הנהרות .</b> ר''ל עכ''ז לא יוכלו למנוע את האויב כי נפתחו שערי העיר הפונים מול הנהרות כי חיל הכשדים שברום : <b>וההיכל נמוג .</b> היכל המלך נמוג ונמס ר''ל ינתצו ויכתתו אותו :
<b style="color: gray;">מצודת ציון</b> <b>נמוג .</b> מל' המגה והמסה ואמר בדרך שאלה :
<h3>{ח}</h3>
וְהֻצַּ֖ב גֻּלְּתָ֣ה הֹֽעֲלָ֑תָה וְאַמְהֹתֶ֗יהָ מְנַֽהֲגוֹת֙ כְּק֣וֹל יוֹנִ֔ים מְתֹפְפֹ֖ת עַל־לִבְבֵהֶֽן׃
<b style="color: gray;">רש"י</b> <b>והוצב .</b> היא המלכה הנצבת לימין המלך כד''א ( תהלים מ''ה ) נצבה שגל לימינך : <b>גלתה הועלתה .</b> בגלוי הלכה בשבי והעלתה מן העיר : <b>מנהגות כקול יונים .</b> מנהגות עצמן בקינה כקול יונים המקוננים מנהגות שרימייצנ''ט בלע''ז : <b>מתופפות על לבבהן .</b> ת''י מקישות ידיהן על לבן כהקיש בתופים :
<b style="color: gray;">מצודת דוד</b> <b>והוצב גלתה הועלתה .</b> ר''ל המלכה הנצבת פנימה לימין המלך כענין שנאמר נצבה שגל לימינך ( תהלים מה ) נתגלית לעין כל והועלתה על המרכבה להוליכה בגולה : <b>ואמהותיה .</b> שפחותיה מנהגות אותה בקול קינה כנהימת קול יונים : <b>מתופפות .</b> כמו שהאדם מכה בתוף כן הן מכות על לבבהן כדרך הנשים המקוננות :
<b style="color: gray;">מצודת ציון</b> <b>והוצב .</b> ר''ל דבר הנצב במקום אחד מבלי רגילות התנועה וההליכה : <b>גלתה .</b> מל' גלוי : <b>הועלתה .</b> מל' עליה : <b>ואמהותיה .</b> שפחותיה : <b>מנהגות .</b> מל' הנהגה והבאה : <b>מתופפות .</b> מל' תוף והוא שם כלי נגון :
<h3>{ט}</h3>
וְנִינְוֵ֥ה כִבְרֵֽכַת־מַ֖יִם מִ֣ימֵי הִ֑יא וְהֵ֣מָּה נָסִ֔ים עִמְד֥וּ עֲמֹ֖דוּ וְאֵ֥ין מַפְנֶֽה׃
<b style="color: gray;">רש"י</b> <b>ונינוה כברכת מים מימי היא .</b> מיום שהיא נעשית ישבה בשלוה ואין מניד כבריכת מים מכונסין שאין זזים ממקומם : <b>והמה .</b> עתה מרוב דוחקם למדו לנוס ונסים : <b>עמדו עמודו .</b> אומרים להם ואין מפנה לבו לשמוע ולעמוד :
<b style="color: gray;">מצודת דוד</b> <b>ונינוה .</b> והנה נינוה מימים קדמונים היא היתה מלאה כל טוב כברכת המים המלאה לה : <b>והמה נסים .</b> ועתה המה נסים ומניחים כל העושר : <b>עמדו עמודו .</b> עם כי המלך והשרים יצעקו למה תנוסו עמדו והלחמו מול האויב אבל אין מי פונה להקוראים ולא יאבו להלחם :
<b style="color: gray;">מצודת ציון</b> <b>כברכת .</b> הוא מקום בנוי באבנים ובסיד ושם מתכנסים המים כמו בתעלת הברכה ( מלכים ב יח ) : <b>מימי .</b> ר''ל מימים רבים : <b>נסים .</b> בורחים : <b>מפנה .</b> מל' הפנה וסבוב :
<h3>{י}</h3>
בֹּ֥זּוּ כֶ֖סֶף בֹּ֣זּוּ זָהָ֑ב וְאֵ֥ין קֵ֙צֶה֙ לַתְּכוּנָ֔ה כָּבֹ֕ד מִכֹּ֖ל כְּלִ֥י חֶמְדָּֽה׃
<b style="color: gray;">רש"י</b> <b>בזו כסף .</b> אתם הבאים על נינוה : <b>ואין קצה .</b> אין חשבון : <b>לתכונה .</b> לאוצרותיהם על שם שהכסף והזהב הנתון באוצר נתון בחשבון כמה דאת אמר את הכסף המתוכן ( מ''ב יב ) : <b>כבוד מכל כלי חמדה .</b> לשון הכבדה כמו ( לקמן ג ) התכבד כילק לשון מכבד הבית אשקוונ''ט בלע''ז ולכבד אותם מכל כלי חמדתא וכן ת''י ספו מכל מני חמדתא , כבוד כמו זכור ושמור :
<b style="color: gray;">מצודת דוד</b> <b>בוזו כסף .</b> אתם אנשי כשדים שללו הכסף והזהב ואין סוף אל העושר שתקחו מאשר הכינו אנשי נינוה לעצמם : <b>כבוד .</b> ר''ל שם תמצאו כבוד היקר מכל כלי חמדה והוא כבוד נצחון המלחמה , או ר''ל גרפו אותה מכל כלי חמדה וקחו לעצמיכם :
<b style="color: gray;">מצודת ציון</b> <b>בוזו .</b> מל' בזה ושלל : <b>קצה .</b> סוף : <b>לתכונה .</b> מל' הכנה : <b>כבד .</b> מל' כבוד או הוא ענין טיאוט וגריפה כמו התכבד כילק ( לקמן ג ) :
<h3>{יא}</h3>
בּוּקָ֥ה וּמְבוּקָ֖ה וּמְבֻלָּקָ֑ה וְלֵ֨ב נָמֵ֜ס וּפִ֣ק בִּרְכַּ֗יִם וְחַלְחָלָה֙ בְּכָל־מָתְנַ֔יִם וּפְנֵ֥י כֻלָּ֖ם קִבְּצ֥וּ פָארֽוּר׃
<b style="color: gray;">רש"י</b> <b>בוקה .</b> ריקנית : <b>ומבוקה .</b> ומרוקנת על ידי בוקקים : <b>ומבולקה .</b> מפורצת בחומותיה אישברטיר''א בלע''ז : <b>ופיק ברכים .</b> כשלון ברכים כמו ( שמואל א כה ) לפוקה ולמכשול : <b>קבצו פארור .</b> שחרורית כקדירה :
<b style="color: gray;">מצודת דוד</b> <b>בוקה וגו' .</b> ר''ל נינוה תשאר ריקה וכרותה מן העושר : <b>ולב נמס .</b> לבם יהיה נמס מגודל החרדה וכשלון ברכים מבלי חוזק וכל מתנים יהיה חלחלה ורעד לבל יוכלו לעמוד על מתניהם : <b>קבצו פארור .</b> פני כולם ישחר כאלו קבצו כל השחרות שיש בקדרה הנשחרה מעשן האש :
<b style="color: gray;">מצודת ציון</b> <b>בוקה ומבוקה .</b> ענין ריקות כמו גפן בוקק ( הושע י ) וכפל המלה לחוזק הענין : <b>ומבולקה .</b> ענין כריתה כמו ובולקה ועוה פניה ( ישעיה כד ) : <b>ופיק .</b> ענין כשלון כמו ולא יפיק ( ירמיה י ) : <b>פארור .</b> קדרה כמו ובשלו בפרור ( במדבר יא ) :
<h3>{יב}</h3>
אַיֵּה֙ מְע֣וֹן אֲרָי֔וֹת וּמִרְעֶ֥ה ה֖וּא לַכְּפִרִ֑ים אֲשֶׁ֣ר הָלַךְ֩ אַרְיֵ֨ה לָבִ֥יא שָׁ֛ם גּ֥וּר אַרְיֵ֖ה וְאֵ֥ין מַחֲרִֽיד׃
<b style="color: gray;">רש"י</b> <b>איה מעון אריות .</b> קינה היא על נינוה שהיתה מדור מלכים גבורים וחזקים כאריות : <b>אשר הלך אריה לביא שם .</b> ת''י אתר דהוו אזלין מלכין ושבקין תמן בניהון הא כאריה דשרי לרוחצן :
<b style="color: gray;">מצודת דוד</b> <b>איה מעון אריות .</b> אמר דרך קינה איה נינוה שהיתה מדור אריות ומקום מרעה אל הכפירים ר''ל מקום מלכים אדירים ושרים עצומים : <b>אשר הלך .</b> ר''ל אשר היה הולך ויוצא משם האריה והלביא לכל פאות העולם לטרוף טרף והיה נשאר שם גורי האריה הם הבנים הקטנים וישבו בבטחה ולא היה מי מחרידם ר''ל המלך והגבורים יצאו לשלול שלל ובניהם נשארו במקומם בבטחון רב :
<b style="color: gray;">מצודת ציון</b> <b>מעון .</b> מדור : <b>לכפירים .</b> לביא . שם משמות האריה : <b>גור .</b> כן יקרא האריה הקטן וכן גור אריה יהודה ( בראשית מ''ט ) :
<h3>{יג}</h3>
אַרְיֵ֤ה טֹרֵף֙ בְּדֵ֣י גֹֽרוֹתָ֔יו וּמְחַנֵּ֖ק לְלִבְאֹתָ֑יו וַיְמַלֵּא־טֶ֣רֶף חֹרָ֔יו וּמְעֹֽנֹתָ֖יו טְרֵפָֽה׃
<b style="color: gray;">רש"י</b> <b>אריה טורף בדי גורותיו .</b> כתרגומו מלכיה היו מביאים שלל רב עד שהיה די לבני ביתם : <b>ומחנק .</b> בהמות לצורך לבאותיו כלומר מרבה אוצרותיו לבניו : <b>וימלא טרף חוריו .</b> ת''י וממלן אוצרותיהן חטוף :
<b style="color: gray;">מצודת דוד</b> <b>אריה טורף .</b> האריה ההוא אשר הלך היה טורף בעבור מרבית צורך ספוק גורותיו הם בניו הקטנים והיה מחנק והורג מחיות השדה להביא אל לבאותיו הם נקבות האריה : <b>וימלא .</b> והיה ממלא החורים שיושב בהן מן הטרף וכפל דבריו ואמר ומעונותיו טרפה והוא משל על מלכי נינוה ושריה שהיו מביאים שלל רב די צורך בניהם ונשותיהם ומלאו ארצם מן העושר ששללו :
<b style="color: gray;">מצודת ציון</b> <b>בדי .</b> בהרבות כמו בדי שופר ( איוב ל''ט ) : <b>ומחנק .</b> מלשון חנק : <b>חוריו .</b> מלשון חור ונקב היא המערה אשר יסתר שם האריה : <b>ומעונותיו .</b> מלשון מעון ומדור :
<h3>{יד}</h3>
הִנְנִ֣י אֵלַ֗יִךְ נְאֻם֙ יְהוָ֣ה צְבָא֔וֹת וְהִבְעַרְתִּ֤י בֶֽעָשָׁן֙ רִכְבָּ֔הּ וּכְפִירַ֖יִךְ תֹּ֣אכַל חָ֑רֶב וְהִכְרַתִּ֤י מֵאֶ֙רֶץ֙ טַרְפֵּ֔ךְ וְלֹֽא־יִשָּׁמַ֥ע ע֖וֹד ק֥וֹל מַלְאָכֵֽכֵה׃
<b style="color: gray;">רש"י</b> <b>רכבה .</b> רוב רכב שבה קרטדי''ן בלע''ז ה''א יתירה היפך הלשון לריבוי מרכבות וכן ( יחזקאל כד ) סיר אשר חלאתה בה זוהם רב : <b>ולא ישמע עוד קול מלאככה .</b> קול מלאכיך כמו שעשה כבר רבשקה וחביריו שלוחי אשור ( ישעיה לז ) ויקרא בקול גדול יהודית :
<b style="color: gray;">מצודת דוד</b> <b>הנני אליך .</b> הנה אני אלחם בך : <b>והבערתי .</b> אשרוף רוב הרכב שבה בהעלאת עשן השמים לגודל השרפה : <b>וכפיריך .</b> ר''ל בניך וזרעם תאכל החרב : <b>והכרתי וגו' .</b> ר''ל עוד לא תטרוף בארץ לשלול את העכו''ם : <b>קול מלאככה .</b> שהיו מרימים קול על ארצות העכו''ם ליראם ולבהלם וכמו שעשה רבשקה על ירושלים כמ''ש ( במ''ב ובישעי' ) :
<b style="color: gray;">מצודת ציון</b> <b>והבערתי .</b> ענין שריפה : <b>רכבה .</b> קבוצת המרכבות : <b>מלאככה .</b> מל' מלאך ושליח :
<h2>נחום פרק-ג</h2>
<h3>{א}</h3>
ה֖וֹי עִ֣יר דָּמִ֑ים כֻּלָּ֗הּ כַּ֤חַשׁ פֶּ֙רֶק֙ מְלֵאָ֔ה לֹ֥א יָמִ֖ישׁ טָֽרֶף׃
<b style="color: gray;">רש"י</b> <b>פרק .</b> גזל שמפרקו מיד בעליו : <b>לא ימיש טרף .</b> מתוכה תמיד :
<b style="color: gray;">מצודת דוד</b> <b>הוי עיר דמים .</b> אוי לך את נינוה עיר שופכת דמים כלה עדת שקר ומלאה שבר לשבר את הבריות ולא תסור מפיה את הטרף בי תתמיד להרוג ולאבד את העכו''ם :
<b style="color: gray;">מצודת ציון</b> <b>הוי .</b> כמו אוי : <b>כחש .</b> שקר : <b>פרק .</b> ענין השבר כמו ופרסיהן יפרק ( זכריה י''א ) : <b>ימיש .</b> ענין הסרה כמו לא ימיש עמוד הענן ( שמות י''ג ) :
<h3>{ב}</h3>
ק֣וֹל שׁ֔וֹט וְק֖וֹל רַ֣עַשׁ אוֹפָ֑ן וְס֣וּס דֹּהֵ֔ר וּמֶרְכָּבָ֖ה מְרַקֵּדָֽה׃
<b style="color: gray;">רש"י</b> <b>קול שוט .</b> להכות סוסים היה נשמע בה תמיד : <b>וקול רעש .</b> אופני מרכבות : <b>וסוס דוהר .</b> דולג ומקפץ וכן מדהרות דהרות אביריו ( שופטים ה ) :
<b style="color: gray;">מצודת דוד</b> <b>קול שוט .</b> היו משמיעים קול שוט להכות הסוסים : <b>וקול רעש .</b> אופני המרכבות להבהיל את האנשים : <b>וסוס דוהר .</b> הסוס שמשך את המרכבה היה מדלג וקופץ והמרכבה היתה מרקדת לרוב מרוצתה לאיים על הרואים :
<b style="color: gray;">מצודת ציון</b> <b>שוט .</b> שבט ושרביט כמו שוט לסוס ( משלי כ''ו ) : <b>אופן .</b> גלגל המרכבה : <b>דוהר .</b> כן יקרא דליגת וקפיצת הסוס כמו מדהרות דהרות אביריו ( שופטים ה' ) : <b>מרקדה .</b> מלשון רקוד וקפיצה :
<h3>{ג}</h3>
פָּרָ֣שׁ מַעֲלֶ֗ה וְלַ֤הַב חֶ֙רֶב֙ וּבְרַ֣ק חֲנִ֔ית וְרֹ֥ב חָלָ֖ל וְכֹ֣בֶד פָּ֑גֶר וְאֵ֥ין קֵ֙צֶה֙ לַגְּוִיָּ֔ה (יכשלו) [וְכָשְׁל֖וּ] בִּגְוִיָּתָֽם׃
<b style="color: gray;">רש"י</b> <b>ולהב חרב .</b> רולימל''א בלע''ז כי סכין וחרב קרוי להב כמו ( שם ד ) ויבא הנצב אחר הלהב : <b>וברק חנית .</b> חנית מרוטה ומברקת אור יוצא ממנה פלנדו''ר בלע''ז : <b>וכובד פגר .</b> היו מרבים פגרים ולא היה חשבון לגויות נבילותיה המושלכות בה עד שהיו העוברי' נכשלים בגויות הפגרים :
<b style="color: gray;">מצודת דוד</b> <b>פרש מעלה .</b> הפרש היה מעלה עצמו כלפי מעל' בדליגת הסוס ובידו להב חרב וברק חנית והוא עושה חללים רבים ופגרים הרבה : <b>ואין קצה לגויה .</b> לא היה סוף אל גוית ההרוגים המושלכים בארץ עד שבני אדם נכשלו בגוית ההרוגים כי לא מצאו מקום פנוי ללכת :
<b style="color: gray;">מצודת ציון</b> <b>פרש .</b> כן יקרא הרגיל לרכוב על הסוס : <b>ולהב .</b> כן יקרא ברזל החרב כי כשהיא מלוטשת מברקת כלהב אש וכן ולהב חניתו ( ש''א י''ז ) : <b>וברק .</b> כן יקרא ברול החנית כי הוא מבריק כברק כאשר ילטשו וכן ברק חרבי ( דברים ל''ב ) : <b>וכובד .</b> ענין רבוי כמו בעם כבד ( במדבר כ' ) : <b>פגר .</b> כן יקרא גוף ההרוג : <b>לגויה .</b> לגוף כמו גוית שאול ( ש''א ל''א ) :
<h3>{ד}</h3>
מֵרֹב֙ זְנוּנֵ֣י זוֹנָ֔ה ט֥וֹבַת חֵ֖ן בַּעֲלַ֣ת כְּשָׁפִ֑ים הַמֹּכֶ֤רֶת גּוֹיִם֙ בִּזְנוּנֶ֔יהָ וּמִשְׁפָּח֖וֹת בִּכְשָׁפֶֽיהָ׃
<b style="color: gray;">רש"י</b> <b>מרוב זנוני זונה .</b> מרוב חנופות עיר שהיו יודעי' לפתות לב מלכי הארץ להתחבר עמם וסוף היו כובשי' אותם תחתיה' :
<b style="color: gray;">מצודת דוד</b> <b>מרוב זנוני זונה .</b> ר''ל כל ההרג הזה עשתה בעבור שהיה בה רוב הנהגות זנוני הזונה כשהיא טובת חן ובעלת כשפים אשר אז מוכרת עכו''ם לעצמה להיות כרוכים אחריה בעבור זנותה וכובשת משפחות עכו''ם עם כשפיה כי כן היה דרך אשור לפתות את העכו''ם בדברי חנוף להתחבר עמה וגלו להם מסתורם ואח''ז נלחמו בהם ויכלו להם והרבו להרוג ולאבד מבלי מצוא מנוס :
<h3>{ה}</h3>
הִנְנִ֣י אֵלַ֗יִךְ נְאֻם֙ יְהוָ֣ה צְבָא֔וֹת וְגִלֵּיתִ֥י שׁוּלַ֖יִךְ עַל־פָּנָ֑יִךְ וְהַרְאֵיתִ֤י גוֹיִם֙ מַעְרֵ֔ךְ וּמַמְלָכ֖וֹת קְלוֹנֵֽךְ׃
<b style="color: gray;">רש"י</b> <b>שוליך .</b> הם שפולי בגדי האשה : <b>מערך .</b> גלויך כמו ( מיכה א ) עריה בשת :
<b style="color: gray;">מצודת דוד</b> <b>הנני אליך .</b> הנה אני אלחם בך : <b>וגליתי שוליך .</b> לפי שהמשילה לזונה אמר לשון בזיון הזונה שמפשיטין חלוקה ומהפכין מלמטה למעלה דרך בזיון ומגלים שולי החלוק בהגבהתה כלפי מעלה על פניה : <b>והראיתי .</b> אראה את כל העכו''ם את גלויך ואת הממלכות את קלונך ובזיונך :
<b style="color: gray;">מצודת ציון</b> <b>וגליתי .</b> מלשון גלוי : <b>שוליך .</b> הוא תחתית הבגד כמו על שולי המעיל ( שמות כ''ה ) : <b>מערך .</b> גלויך וכן עריה בושת ( מיכה א' ) : <b>קלונך .</b> מלשון קלון ובזיון :
<h3>{ו}</h3>
וְהִשְׁלַכְתִּ֥י עָלַ֛יִךְ שִׁקֻּצִ֖ים וְנִבַּלְתִּ֑יךְ וְשַׂמְתִּ֖יךְ כְּרֹֽאִי׃
<b style="color: gray;">רש"י</b> <b>שקוצים .</b> בגדים צואים המנוולים אותך לפי הענין שדימה אותה לזונה דבר הכתוב : <b>כראי .</b> כזבל לשון והסיר את מוראתו בנוצתה ( ויקרא א ) :
<b style="color: gray;">מצודת דוד</b> <b>והשלכתי .</b> אשליך עליך דברים מאוסים ואגנה אותך ואשים אותך כדבר מטונף ומלוכלך ר''ל האויב הבא יהרוג בך ויוליכך בשבי בבזיון רב :
<b style="color: gray;">מצודת ציון</b> <b>שקוצים .</b> מלשון שקץ ומאוס : <b>ונבלתיך .</b> ענין כיעור ומגונה כמו אגלה את נבלותה ( הושע ב' ) : <b>כראי .</b> ענין טנוף ולכלוך וכן מוראה ונגאלה ( צפניה ג' ) :
<h3>{ז}</h3>
וְהָיָ֤ה כָל־רֹאַ֙יִךְ֙ יִדּ֣וֹד מִמֵּ֔ךְ וְאָמַר֙ שָׁדְּדָ֣ה נִֽינְוֵ֔ה מִ֖י יָנ֣וּד לָ֑הּ מֵאַ֛יִן אֲבַקֵּ֥שׁ מְנַחֲמִ֖ים לָֽךְ׃
<b style="color: gray;">רש"י</b> <b>ידוד ממך .</b> יתרחק ממך :
<b style="color: gray;">מצודת דוד</b> <b>כל רואיך .</b> כל הרואים אותך בשפלותך ובזיונך ינוד להתרחק ממך כדרך שמתרחקי' מדבר מאוס : <b>ואמר .</b> הרואה בבזיונך יאמר הנה שדדה נינוה מי ינוד לה בראש כדרך המנחמים כאומר הלא אין לה אוהבים כי הרעה לכל העכו''ם : <b>מאין .</b> מאיזה מקום אבקש לך מנחמים והוא כפל ענין במ''ש :
<b style="color: gray;">מצודת ציון</b> <b>ידוד .</b> מלשון נדידה : <b>שדדה .</b> ענין עושק : <b>ינוד .</b> מלשון נדידה והנעה : <b>מאין .</b> מאיזה מקום :
<h3>{ח}</h3>
הֲתֵֽיטְבִי֙ מִנֹּ֣א אָמ֔וֹן הַיֹּֽשְׁבָה֙ בַּיְאֹרִ֔ים מַ֖יִם סָבִ֣יב לָ֑הּ אֲשֶׁר־חֵ֣יל יָ֔ם מִיָּ֖ם חוֹמָתָֽהּ׃
<b style="color: gray;">רש"י</b> <b>התיטבי מנוא אמון .</b> ומה תבטחי בעשרך ובגבורתך וכי גדולה את מנוא היא אלכסנדרי' של מצרים אמון לשון פדגוג מנוא הגדולה שהיתה אומנת מלכי מצרים דמרבי בה מלכו : <b>אשר חיל ים .</b> אשר היה הים לה לחיל ולחומה שורא ובר שורא :
<b style="color: gray;">מצודת דוד</b> <b>התיטבי מנא אמון .</b> וכי טובה אתה מנוא שהיא בת רבת עם כמ''ש את המון נוא ( יחזקאל ל ) : <b>היושבה .</b> אשר יושבת בין היאורים והמים סביב לה והיא לה לחוזק : <b>אשר חיל ים וגו' .</b> ר''ל הים לה לחיל וגם חומתה היא מן הים ר''ל הים לה לחוזק במקום חיל וחומה :
<b style="color: gray;">מצודת ציון</b> <b>התיטבי .</b> מלשון טוב : <b>מנוא .</b> נוא היא אלכסנדריא כן ת''י : <b>אמון .</b> כמו המון והוא ענין עם רב וכן ואת יתר האמון ( ירמיה כ''ב ) : <b>ביאורים .</b> כן יקראו החפירות המושכות מים : <b>חיל .</b> הוא החומה הנמוכה שלפני הגבוה וכן ויאבל חיל וחומה ( איכה ב' ) :
<h3>{ט}</h3>
כּ֥וּשׁ עָצְמָ֛ה וּמִצְרַ֖יִם וְאֵ֣ין קֵ֑צֶה פּ֣וּט וְלוּבִ֔ים הָי֖וּ בְּעֶזְרָתֵֽךְ׃
<b style="color: gray;">רש"י</b> <b>כוש עצמה .</b> כושים היו לה לחוזק : <b>פוט ולובים היו בעזרתך .</b> והפוטים והלובים אשר היו בעזרתך גם הם היו בחילה :
<b style="color: gray;">מצודת דוד</b> <b>כוש עצמה .</b> כוש היה לה לחוזק כי בא לה לעזרה וגם אנשי מצרים באו בעזרתם ואין קצה אל הבאים בעזרתה : <b>פוט ולובים .</b> ר''ל גם פוט ולובים שהיו בעזרתך אתה נינוה גם הם היו בעזרתה :
<b style="color: gray;">מצודת ציון</b> <b>עצמה .</b> ענין חוזק : <b>פוט ולובים .</b> שמות אומות :
<h3>{י}</h3>
גַּם־הִ֗יא לַגֹּלָה֙ הָלְכָ֣ה בַשֶּׁ֔בִי גַּ֧ם עֹלָלֶ֛יהָ יְרֻטְּשׁ֖וּ בְּרֹ֣אשׁ כָּל־חוּצ֑וֹת וְעַל־נִכְבַּדֶּ֙יהָ֙ יַדּ֣וּ גוֹרָ֔ל וְכָל־גְּדוֹלֶ֖יהָ רֻתְּק֥וּ בַזִּקִּֽים׃
<b style="color: gray;">רש"י</b> <b>גם היא לגולה הלכה .</b> אף היא הלכה בגולה אעפ''כ גדולתה לא עמדה לפני נבוכדנצר : <b>רתקו .</b> נכבלו לשון רתוקות כסף ( ישעיה מ ) עשה הרתוק ( יחזקאל ז ) שלשלות : <b>בזיקים .</b> שלשלאות :
<b style="color: gray;">מצודת דוד</b> <b>גם היא .</b> עם כל החוזק והעזר הלכה לגולה בשבי על ידי הכשדים ואת עולליה בקעו בראש כל החוצות ועל המכובדים שבה השליכו גורל לחלקם ביניהם וכל גדוליה אסרו בשלשלאות :
<b style="color: gray;">מצודת ציון</b> <b>עולליה .</b> בנים הקטנים : <b>ירטשו .</b> ענין בקיעה כמו וקשתות נערים תרטשנה ( ישעיה י''ג ) : <b>ידו .</b> ענין השלכה כמו ואל עמי ידו גורל ( יואל ד ) : <b>רתקו .</b> ענין שלשלאות כמו עשה הרתוק ( יחזקאל ז ) ור''ל קשרו בשלשלאות : <b>בזקים .</b> גם הוא ענין שלשלאות כמו לאסור מלכיהם בזיקים ( תהלים קמט ) ועם כי אמר רתקו אמר גם בזקים לתוספת ביאור וכן מסעף פארה ( ישעיה י ) :
<h3>{יא}</h3>
גַּם־אַ֣תְּ תִּשְׁכְּרִ֔י תְּהִ֖י נַֽעֲלָמָ֑ה גַּם־אַ֛תְּ תְּבַקְשִׁ֥י מָע֖וֹז מֵאוֹיֵֽב׃
<b style="color: gray;">רש"י</b> <b>גם את .</b> אף לפי גדולתך תשכרי כמותה בכוס התרעלה ותהיה נעלמה :
<b style="color: gray;">מצודת דוד</b> <b>גם את .</b> גם אתה נינוה לא תהיה טובה ממנה כי תהיה שכורה ר''ל מגודל הצרה תהיה מבולבלת בדעת כמו השכור : <b>ותהי נעלמה .</b> תהיה נעלמה מן העולם כאלו לא היית : <b>גם את וגו' .</b> כמו שנוא בקשה עזר ומעוז להנצל מן האויב כן תבקשי את וכאומר והנה לא תמצא כמו שלא מצאה נוא :
<b style="color: gray;">מצודת ציון</b> <b>נעלמה .</b> מל' העלם : <b>מעוז .</b> ענין חוזק :
<h3>{יב}</h3>
כָּ֨ל־מִבְצָרַ֔יִךְ תְּאֵנִ֖ים עִם־בִּכּוּרִ֑ים אִם־יִנּ֕וֹעוּ וְנָפְל֖וּ עַל־פִּ֥י אוֹכֵֽל׃
<b style="color: gray;">רש"י</b> <b>כל מבצריך תאנים עם בכורים .</b> כל ערי מבצריך יהיו נוחים ליכבש ולבוז מה שבתוכה כאילני תאנים וכשהן עם בכורות מבושלת שבהם שכשמניעים האילן נופלים הבכורים לתוך פי האוכלים : <b>תאנים .</b> אילני תאנים : <b>אם ינועו .</b> אשר אם ינועו ביד אדם בחזקה :
<b style="color: gray;">מצודת דוד</b> <b>כל מבצריך .</b> עריך המבצרים יהיו נוחים לכבוש כאלו היו תאנים והם מבוכרים בבשול כי אז אם ינועו את האילן נופלים הם מעצמם על פי הרוצה לאכלם כן בנקל יכבוש נ''נ את ערי מבצריך :
<b style="color: gray;">מצודת ציון</b> <b>עם בכורים .</b> כמו ובכורים וכן אדמוני עם יפה עינים ( ש''א טו ) ור''ל ויפה עינים : <b>בכורים .</b> ענין גמר הבשול כמו בכורה אותה נפשי ( מיכה ז ) : <b>ינועו .</b> מל' הנעה והנדה :
<h3>{יג}</h3>
הִנֵּ֨ה עַמֵּ֤ךְ נָשִׁים֙ בְּקִרְבֵּ֔ךְ לְאֹ֣יְבַ֔יִךְ פָּת֥וֹחַ נִפְתְּח֖וּ שַׁעֲרֵ֣י אַרְצֵ֑ךְ אָכְלָ֥ה אֵ֖שׁ בְּרִיחָֽיִך׃
<b style="color: gray;">מצודת דוד</b> <b>נשים בקרבך .</b> כאלו היה נשים בקרבך ר''ל לא יכלו למנוע ביאת האויב כאלו היו נשים ולא גבורים בעלי מלחמה : <b>לאויביך .</b> אל אויביך כאלו מעצמם נפתחו שערי אצריך וכאלו האש שרפה בריחי השערים ר''ל בקלות רב יכבוש אותה האויב :
<b style="color: gray;">מצודת ציון</b> <b>בריחיך .</b> כעין מטה לנעול השערים ע''י :
<h3>{יד}</h3>
מֵ֤י מָצוֹר֙ שַֽׁאֲבִי־לָ֔ךְ חַזְּקִ֖י מִבְצָרָ֑יִךְ בֹּ֧אִי בַטִּ֛יט וְרִמְסִ֥י בַחֹ֖מֶר הַחֲזִ֥יקִי מַלְבֵּֽן׃
<b style="color: gray;">רש"י</b> <b>מי מצור שאבי לך .</b> עיר שבאים לצור עליה אוספים להם בני העיר מים רבים לתוכה בתוך חביות לשתות בימי המצור כשאין בתוכה בורות : <b>באי בטיט ורמסי .</b> אותו לעשות ממנו לבינים כדי לחזק בו בדקי החומות : <b>החזיקי מלבן .</b> אחזי בידך המלבן העשוי לדפוס הלבינים ללבון בתוכה :
<b style="color: gray;">מצודת דוד</b> <b>מי מצור שאבי לך .</b> שאבי לך מים להיות מוכן לך לשתותו בימי המצור כי לא תוכל ללכת אז מחוץ לעיר לשתות מים כי האויב יהרוג אותך : <b>חזקי מבצריך .</b> למען תשגב בהן מפני האויב : <b>בואי בטיט וגו' .</b> לטוח בנין החומה : <b>החזיקו מלבן .</b> אחזי מלאכת הלבנים לתקן עמהם בדקי החומה :
<b style="color: gray;">מצודת ציון</b> <b>מצור .</b> כן יקרא העיר בעת שהגייסות צרים עליה : <b>שאבי .</b> כן יקרא לקיחת המים כמו ותשאב לכל גמליו ( בראשית כד ) : <b>ורמסי .</b> מל' רמיסה ודריכה : <b>בחומר .</b> הוא הטיט וכפל הדבר במ''ש : <b>החזיקי .</b> ענין אחיזה : <b>מלבן .</b> מל' לבינה העומדים לבנין החומה :
<h3>{טו}</h3>
שָׁ֚ם תֹּאכְלֵ֣ךְ אֵ֔שׁ תַּכְרִיתֵ֣ךְ חֶ֔רֶב תֹּאכְלֵ֖ךְ כַּיָּ֑לֶק הִתְכַּבֵּ֣ד כַּיֶּ֔לֶק הִֽתְכַּבְּדִ֖י כָּאַרְבֶּֽה׃
<b style="color: gray;">רש"י</b> <b>התכבד .</b> במטאטי השמיד : <b>כילק .</b> הגומר ומכלה כל ירק השדה ויש פותרין התכבד כילק תתכסי בכובד גייסות כילק והתכבדי לשון עם כבד :
<b style="color: gray;">מצודת דוד</b> <b>שם וגו' .</b> רצה לומר אבל לא תועיל בזה כי שם במבצריך תאכלך האש והחרב תכריתך ותאכלך כילק האוכל עשבי השדה ולא ישאיר מה : <b>התכבד כילק .</b> תהיה מטואט במטאטא כילק המכלה כל הירק : <b>התכבדי כארבה .</b> כפל הדבר לחוזק הענין :
<b style="color: gray;">מצודת ציון</b> <b>כילק .</b> מין ארבה : <b>התכבד .</b> ענין טיאוט וגריפה לנקות ובדרו''ל מכבדים את הבית ( ברכות נה ) וכן כבוד מכל כלי חמדה ( לעיל ב ) :
<h3>{טז}</h3>
הִרְבֵּית֙ רֹֽכְלַ֔יִךְ מִכּוֹכְבֵ֖י הַשָּׁמָ֑יִם יֶ֥לֶק פָּשַׁ֖ט וַיָּעֹֽף׃
<b style="color: gray;">רש"י</b> <b>ילק פשט ויעוף .</b> יהיו קלים לצאת בסחורה כילק שפושט ועוף :
<b style="color: gray;">מצודת דוד</b> <b>הרבית .</b> מאז הרבית רוכליך יותר מכוכבי שמים ועתה הם כילק הפושט כנפיו ויעוף ר''ל הנה נסו והלכו שבי :
<b style="color: gray;">מצודת ציון</b> <b>הרבית .</b> מל' רבוי : <b>רוכליך .</b> סוחריך וכן בעיר רוכלים שמו ( יחזקאל יז ) : <b>פשט .</b> ענין פרישה : <b>ויעוף .</b> מל' עפיפה ופריחה :
<h3>{יז}</h3>
מִנְּזָרַ֙יִךְ֙ כָּֽאַרְבֶּ֔ה וְטַפְסְרַ֖יִךְ כְּג֣וֹב גֹּבָ֑י הַֽחוֹנִ֤ים בַּגְּדֵרוֹת֙ בְּי֣וֹם קָרָ֔ה שֶׁ֤מֶשׁ זָֽרְחָה֙ וְנוֹדַ֔ד וְלֹֽא־נוֹדַ֥ע מְקוֹמ֖וֹ אַיָּֽם׃
<b style="color: gray;">רש"י</b> <b>מנזריך .</b> שריך והמ''ם יסוד ושורש בתיבה כמ''ם של משמרתך ושל משמעתך ושל מנעליך ופעמים שהיא נופלת ממנה כמו נזיר אחיו ( בראשית מט ) , וכן נזיריה שריה ( איכה ד ) : <b>וטפסריך .</b> הממונים שלך : <b>כגוב גובי .</b> כחיילי גובאי גובי , קומלנגשטדי''ץ בלע''ז : <b>החונים בגדרות ביום קרה .</b> כן דרך הארבה והזבוב החסיל והילק בעת הקור נדבקים בכתלים וכשיבא חום הן נודדים משם והולכים להם כך יגלו כל עמך : <b>ונודד .</b> ומטלטל : <b>ולא נודע מקומו אים .</b> איפה הם ואנה הלכו :
<b style="color: gray;">מצודת דוד</b> <b>מנזריך .</b> השרים בעלי העטרות היו כארבה וטפסריך היו כמין הגדול שבארבה אשר ביום קרה יחנו בגדרות וכאשר תזרח השמש וחם להם אז כ''א מהם נודד ללכת ולא ניכר מקומו היכן חנה ואיה הלכו וכן יהיו שרי נינוה כי לא יהיה ניכר אם היו שם מעולם ולא יהיו נודע איה הם כי מהם נהרגו מהם הלכו שבי :
<b style="color: gray;">מצודת ציון</b> <b>מנזריך .</b> מל' נזר ועטרה כמו את הנזר ( מ''ב יא ) : <b>וטפסריך .</b> ענין שררה כמו פקדו עליה טפסר ( ירמיה נא ) : <b>כגוב גובי .</b> הוא מין ארבה וכן יוצר גובי ( עמוס ז ) ור''ל מין הגדול שבארבה ודוגמתו בעדי עדיים ( יחזקאל טז ) ור''ל בהטוב והיפה שבעדים : <b>בגדרות .</b> מל' גדר וכותל : <b>קורה .</b> מל' קור וצנה : <b>נודד .</b> מל' נדידה : <b>אים .</b> איה הם :
<h3>{יח}</h3>
נָמ֤וּ רֹעֶ֙יךָ֙ מֶ֣לֶךְ אַשּׁ֔וּר יִשְׁכְּנ֖וּ אַדִּירֶ֑יךָ נָפֹ֧שׁוּ עַמְּךָ֛ עַל־הֶהָרִ֖ים וְאֵ֥ין מְקַבֵּֽץ׃
<b style="color: gray;">רש"י</b> <b>נמו רועיך .</b> ל' תנומה : <b>ישכנו .</b> אין יכולים לקום : <b>נפושו .</b> כמו נפוצו וכל האותיות היוצאת ממוצא אחד מתחלפות זו בזו זי''ן שי''ן סמ''ך צד''י כולן יוצאין מסוף הלשון ושולי השניים :
<b style="color: gray;">מצודת דוד</b> <b>נמו רועיך .</b> מנהיגי המלחמה כאלו נתנמנמו בשינה ועזבו הנהגת המלחמה : <b>ישכנו אדיריך .</b> הגבורים שוכנים במקומם ואינם הולכים למלחמה מול האויב : <b>נפשו עמך .</b> המון העם מצאו נופש ומרגוע על ההרים ואין מי מקבצם לרדת אל המלחמה :
<b style="color: gray;">מצודת ציון</b> <b>נמו .</b> מל' תנומה ושינה : <b>רועיך .</b> מנהיגיך : <b>אדיריך .</b> גבוריך : <b>נפושו .</b> הוא מל' נופש ומרגוע כמו שבת וינפש ( שמות לא ) :
<h3>{יט}</h3>
אֵין־כֵּהָ֣ה לְשִׁבְרֶ֔ךָ נַחְלָ֖ה מַכָּתֶ֑ךָ כֹּ֣ל ׀ שֹׁמְעֵ֣י שִׁמְעֲךָ֗ תָּ֤קְעוּ כַף֙ עָלֶ֔יךָ כִּ֗י עַל־מִ֛י לֹֽא־עָבְרָ֥ה רָעָתְךָ֖ תָּמִֽיד׃
<b style="color: gray;">רש"י</b> <b>אין כהה לשברך .</b> אין מיצר על שברך כי הכל שמחים , כהה ל' דבר עמום : <b>תקעו כף .</b> לשמוח :
<b style="color: gray;">מצודת דוד</b> <b>אין כהה .</b> אין מי מיצר על שברך להיות זוהר פניו כהה וחשוכה ועם כי מכתך נחלה וכאובה מאד : <b>שמעך .</b> שמע מפלתך : <b>תקעו כף עליך .</b> ר''ל עוד ישמחו ועל מפלתך יכו כפם זה לזה דרך שמחה : <b>כי על מי .</b> רצה לומר מי הוא אשר לא עברה עליו תמיד רעתך כי לכולם הרעות ולכן הכל ישמחו במפלתך :
<b style="color: gray;">מצודת ציון</b> <b>כהה .</b> ענין עכירות וחושך כמו ככה הנגע ( ויקרא יג ) : <b>נחלה .</b> מל' חולי : <b>תקעו כף .</b> ענין ההכות כף אל כף לשמחה וכן כל העמים תקעו כף ( תהלים מז ) :