<h1>יונה</h1>

<h2>יונה פרק-א</h2>
<h3>{א}</h3>
וַֽיְהִי֙ דְּבַר־יְהוָ֔ה אֶל־יוֹנָ֥ה בֶן־אֲמִתַּ֖י לֵאמֹֽר׃
<h3>{ב}</h3>
ק֠וּם לֵ֧ךְ אֶל־נִֽינְוֵ֛ה הָעִ֥יר הַגְּדוֹלָ֖ה וּקְרָ֣א עָלֶ֑יהָ כִּֽי־עָלְתָ֥ה רָעָתָ֖ם לְפָנָֽי׃
<b style="color: gray;">רש"י</b> <b>וקרא עליה .</b> את קריאתי . ( ג ) לברוח תרשישה . ים ששמו תרשיש והוא בחוצה לארץ אמר אברח לי הים שאין השכינה שורה בח''ל אמר לו הקב''ה חייך יש לי שלוחים כיוצא בך לשלוח אחריך ולהביאך משם משל לעבד כהן שברח מן רבו ונכנס לבית הקברות אמר לו רבו יש לי עבדים כיוצא בך לשלוח אחריך ולהביאך משם ומה ראה יונה שלא רצה לילך אל נינוה אמר העכו''ם קרובי תשובה הם אם אומר להם ויעשו תשובה נמצאתי מחייב את ישראל שאין שומעים לדברי הנביאים : <b>ויתן שכרה .</b> הקדים לתת שכרה ואין דרך יורדי הים לתת שכר הספינה עד שעת היציאה והוא הקדים ולא עוד אלא שנתן שכר כולה :
<b style="color: gray;">מצודת דוד</b> <b>וקרא עליה .</b> ר''ל שיוכיחם ויזהירם וכדרך הנביא ועדיין לא פירש לו מה יקרא : <b>כי עלתה רעתם .</b> הרעות שהם עושים עלתה למרום לעמוד לפני לקטרג עליהם ( ולפי שננוה הוא ראש מלכות אשור שבט אפו של המקום ב''ה רצה להחזירם למוטב למען יעמדו להיות רצועה מרדות על ישראל ) :
<h3>{ג}</h3>
וַיָּ֤קָם יוֹנָה֙ לִבְרֹ֣חַ תַּרְשִׁ֔ישָׁה מִלִּפְנֵ֖י יְהוָ֑ה וַיֵּ֨רֶד יָפ֜וֹ וַיִּמְצָ֥א אָנִיָּ֣ה ׀ בָּאָ֣ה תַרְשִׁ֗ישׁ וַיִּתֵּ֨ן שְׂכָרָ֜הּ וַיֵּ֤רֶד בָּהּ֙ לָב֤וֹא עִמָּהֶם֙ תַּרְשִׁ֔ישָׁה מִלִּפְנֵ֖י יְהוָֽה׃
<b style="color: gray;">מצודת דוד</b> <b>לברוח תרשישה .</b> הוא חוץ לארץ מקום שאין הנבואה שורה על הנביאים וז''ש מלפני ה' ור''ל מהמקום שהוא לפני ה' והוא א''י שהוא מקום קבול הנבואה כי פחד פן יבוא לו הנבואה עוד פעם ויפרש מה יקרא ויוכרח ללכת ועל כי העמדת נינוה היה רעה לישראל לכן לא היה חפץ להיות שליח בדבר כי היה טוב בעיניו שיעמדו ברשעם ויאבדו ולא יהיו לשטן לישראל , ורז''ל אמרו שחשב יונה שהנה העכו''ם קרובי תשובה הם ויחייבו את ישראל שאינם ממהרים לשוב : <b>וירד יפו .</b> מקום שפורשים שם הספינות : <b>באה תרשיש .</b> היתה מוכנת ללכת ולבוא לתרשיש : <b>ויתן שכרה .</b> הקדים ליתן שכרה תחילה ולא , עוד אלא שנתן שכר כל הספינה למען תמהר ללכת : <b>לבוא עמהם .</b> עם אנשי הספינה :
<b style="color: gray;">מצודת ציון</b> <b>תרשישה .</b> לתרשיש והוא שם מקום : <b>יפו .</b> שם העיר שעל הנמל : <b>אניה .</b> ספינה :
<h3>{ד}</h3>
וַֽיהוָ֗ה הֵטִ֤יל רֽוּחַ־גְּדוֹלָה֙ אֶל־הַיָּ֔ם וַיְהִ֥י סַֽעַר־גָּד֖וֹל בַּיָּ֑ם וְהָ֣אֳנִיָּ֔ה חִשְּׁבָ֖ה לְהִשָּׁבֵֽר׃
<b style="color: gray;">רש"י</b> <b>חשבה להשבר .</b> נדמית כאלו היא נשברת :
<b style="color: gray;">מצודת דוד</b> <b>הטיל .</b> הסיע והמשיך אל הים רוח גדולה והיה סער גדול בים : <b>והאניה .</b> ר''ל אנשי האניה חשבו שהאניה תשבר מחוזק הרוח המוליכה ברדיפה ונדנוד רב מהרמת הגלים וכובד משא הספינה מונע הרדיפה והוא סיבה לשבירת הספינה :
<b style="color: gray;">מצודת ציון</b> <b>הטיל .</b> ענין הסעה כי ורוח נסע ( במדבר יב ) ת''א נטל : <b>סער .</b> הרעשת גלים מן הסערה : <b>חשבה .</b> מל' מחשב' :
<h3>{ה}</h3>
וַיִּֽירְא֣וּ הַמַּלָּחִ֗ים וַֽיִּזְעֲקוּ֮ אִ֣ישׁ אֶל־אֱלֹהָיו֒ וַיָּטִ֨לוּ אֶת־הַכֵּלִ֜ים אֲשֶׁ֤ר בָּֽאֳנִיָּה֙ אֶל־הַיָּ֔ם לְהָקֵ֖ל מֵֽעֲלֵיהֶ֑ם וְיוֹנָ֗ה יָרַד֙ אֶל־יַרְכְּתֵ֣י הַסְּפִינָ֔ה וַיִּשְׁכַּ֖ב וַיֵּרָדַֽם׃
<b style="color: gray;">רש"י</b> <b>המלחים .</b> בני אדם המנהיגים את הספינה : <b>איש אל אלהיו .</b> מן שבעים אומות של עכו''ם היו שם :
<b style="color: gray;">מצודת דוד</b> <b>וייראו המלחים .</b> מוליכי הספינה פחדו וכ''א מהם צעק להתפלל אל העכו''ם שלו : <b>ויטילו .</b> השליכו את הכלים מן הספינה אל הים להקל מעליהם המשא למען תוכל ללכת ברדיפה מבלי מונע : <b>אל ירכתי .</b> ר''ל אל אחת מהירכתים וכן ויקבר בערי גלעד ( שופטים יב ) :
<b style="color: gray;">מצודת ציון</b> <b>המלחי' .</b> כן יקראו מוליכי הספינ' וכן כל אניות הים ומלחיהם ( יחזקאל כו ) : <b>ויטילו .</b> ענין השלכה כמו והטלתי אתכם ( ירמיה טז ) : <b>ירכתי .</b> עבר וצד כמו ירך המזבח ( ויקרא א ) : <b>וירדם .</b> הוא שינה עמוקה וכן והוא נרדם ויעף ( שופטי' ד ) :
<h3>{ו}</h3>
וַיִּקְרַ֤ב אֵלָיו֙ רַ֣ב הַחֹבֵ֔ל וַיֹּ֥אמֶר ל֖וֹ מַה־לְּךָ֣ נִרְדָּ֑ם ק֚וּם קְרָ֣א אֶל־אֱלֹהֶ֔יךָ אוּלַ֞י יִתְעַשֵּׁ֧ת הָאֱלֹהִ֛ים לָ֖נוּ וְלֹ֥א נֹאבֵֽד׃
<b style="color: gray;">רש"י</b> <b>רב החובל .</b> שר המלחים שאף הם נקראים חובלי הים ובלע''ז גובירניי''ל : <b>מה לך נרדם .</b> מה לך להיות נרדם אין עתה עת רדם : <b>יתעשת .</b> לשון מחשבה וכן ( תהלים קמז ) עשתנותיו ומלכא עשית ( דניאל ז ) :
<b style="color: gray;">מצודת דוד</b> <b>מה לך נרדם .</b> מה לך שנרדמת כאומר וכי אינך מרגיש שאנו עומדים בסכנה : <b>קרא אל אלהיך .</b> התפלל לפניו : <b>אולי יתעשת .</b> ע''י התפלה אולי יחשוב האלהים לנו שלא נאבד :
<b style="color: gray;">מצודת ציון</b> <b>רב החובל .</b> שר מנהיגי הספינה כי רב הוא שר וכן ורבי המלך ( ירמיה מא ) ומנהיגי הספינה יקראו חובלים על כי מושכים בחבלי הוילון להפנותה מול הרוח וכן המה חבליך ( יחזקאל כז ) : <b>אולי .</b> עניינו כמו שמא : <b>יתעשת .</b> ענין מחשבה כמו אבדו עשתנותיו ( תהלים קמו ) : <b>לנו .</b> עלינו : <b>ולא נאבד .</b> הוי''ו הוא במקום שי''ן וכן ויקחו לי תרומה ( שמות כה ) ור''ל שיקחו :
<h3>{ז}</h3>
וַיֹּאמְר֞וּ אִ֣ישׁ אֶל־רֵעֵ֗הוּ לְכוּ֙ וְנַפִּ֣ילָה גֽוֹרָל֔וֹת וְנֵ֣דְעָ֔ה בְּשֶׁלְּמִ֛י הָרָעָ֥ה הַזֹּ֖את לָ֑נוּ וַיַּפִּ֙לוּ֙ גּֽוֹרָל֔וֹת וַיִּפֹּ֥ל הַגּוֹרָ֖ל עַל־יוֹנָֽה׃
<b style="color: gray;">רש"י</b> <b>לכו ונפילה גורלות .</b> רואים היו שאר ספינות הולכות בים בשלום ושלהם משתברת אמרו בשביל אחד ממנו הוא כן מצינו בפרקי דר' אליעזר : <b>בשלמי .</b> במעשיו של מי ממנו :
<b style="color: gray;">מצודת דוד</b> <b>ויאמרו .</b> אנשי הספינה : <b>גורלות .</b> אמרו להפיל גורלות הרבה כי לא רצו לסמוך על גורל אחד כי פן במקרה נפל על זה אבל כשיפול פעמים מרובות על אחד יהיה נראה שאין זה מקרה : <b>בשלמי .</b> בעבור מי בא עלינו רעת הסכנה הזאת : <b>הגורל .</b> ר''ל כל גורל וגורל :
<b style="color: gray;">מצודת ציון</b> <b>לכו .</b> ענין זרוז : <b>בשלמי .</b> בעבור מי :
<h3>{ח}</h3>
וַיֹּאמְר֣וּ אֵלָ֔יו הַגִּידָה־נָּ֣א לָ֔נוּ בַּאֲשֶׁ֛ר לְמִי־הָרָעָ֥ה הַזֹּ֖את לָ֑נוּ מַה־מְּלַאכְתְּךָ֙ וּמֵאַ֣יִן תָּב֔וֹא מָ֣ה אַרְצֶ֔ךָ וְאֵֽי־מִזֶּ֥ה עַ֖ם אָֽתָּה׃
<b style="color: gray;">רש"י</b> <b>הגידה נא לנו באשר למי .</b> למי חטאת אשר בשביל כן הרעה הזאת לנו : <b>מה מלאכתך .</b> שמא פשעת באומנותיך : <b>ומאין תבא .</b> שמא על אנשי אותו מקום נגזרה גזירה אפי' אין אתה בה : <b>ואי מזה עם אתה .</b> שמא עמך חטאו :
<b style="color: gray;">מצודת דוד</b> <b>הגידה נא לנו .</b> הואיל וכל הגורלות נפלו עליך הגידה עתה לנו באשר למי ר''ל במה היה החטא ולמי חטאת שבסבתו בא לנו רעת הסכנה הזאת וכאלו יאמרו אם היה בדבר העושק א''כ אפשר להחזיר העושק ואם הרעות למי בדבר הגדוף וכיוצא אפשר לפייסו בממון : <b>מה מלאכתך .</b> ר''ל אולי יש בידך מלאכת רמיה והונית אנשים מרובים עד שלא תדע מי ומי המה להחזיר להם העושק : <b>ומאין תבוא .</b> ר''ל שמא עשקת במקום שבאת משם ואולי רב הדרך ואין לבוא שמה להחזיר העושק : <b>מה ארצך .</b> ר''ל שמא עשית דבר היפך מנהג ארצך וכאלו חטאת לכולם ומי יכול לפייס את כולם : <b>ואי מזה עם אתה .</b> מ''ם השמוש כמו הפוך כאלו אמר ומאי זה עם אתה ר''ל מי הוא אלהיך וכאלו יאמרו פן עשית דבר שלא כדת אלהיך ואין א''כ מקום לפייסו בממון :
<b style="color: gray;">מצודת ציון</b> <b>נא .</b> עתה : <b>ומאין .</b> מאיזה מקום :
<h3>{ט}</h3>
וַיֹּ֥אמֶר אֲלֵיהֶ֖ם עִבְרִ֣י אָנֹ֑כִי וְאֶת־יְהוָ֞ה אֱלֹהֵ֤י הַשָּׁמַ֙יִם֙ אֲנִ֣י יָרֵ֔א אֲשֶׁר־עָשָׂ֥ה אֶת־הַיָּ֖ם וְאֶת־הַיַּבָּשָֽׁה׃
<b style="color: gray;">מצודת דוד</b> <b>עברי אנכי .</b> כאומר אין לכם לשאול כל השאלות הללו כי לא חטאתי לבן אדם ולכן על השאלה ששאלתם באחרונה ואי מזה עם אתה ע''ז השיב עברי אנכי ולתוספת ביאור אמר ואת ה' אלהי השמים אני ירא וכאלו יגיד בזה שאליו חטא : <b>אשר עשה את הים ואת היבשה .</b> ר''ל כמו שעשה את היבשה כן עשה את הים ובכל מקום משלה ידו וכאלו יאמר הנה גם בים מצאה אותי יד ה' וכאלו יכריחני ללכת לנבאות על נינוה וזהו האמירה לגבוה ועל חנם ברחתי בחושבי שפה לא יבוא אלי דבר ה' והנה כאלו באה :
<b style="color: gray;">מצודת ציון</b> <b>עברי .</b> כן יקראו בני ישראל וכן מילדי העברים ( שם א ) על כי מקור מחצבם מעבר הנהר :
<h3>{י}</h3>
וַיִּֽירְא֤וּ הָֽאֲנָשִׁים֙ יִרְאָ֣ה גְדוֹלָ֔ה וַיֹּאמְר֥וּ אֵלָ֖יו מַה־זֹּ֣את עָשִׂ֑יתָ כִּֽי־יָדְע֣וּ הָאֲנָשִׁ֗ים כִּֽי־מִלִּפְנֵ֤י יְהוָה֙ ה֣וּא בֹרֵ֔חַ כִּ֥י הִגִּ֖יד לָהֶֽם׃
<b style="color: gray;">רש"י</b> <b>מה זאת עשית .</b> למה עשית כן לברוח מן מושל כזה :
<b style="color: gray;">מצודת דוד</b> <b>וייראו וגו' .</b> בשמעם שחטא לה' ואין א''כ מקום לפייס בממון לכן פחדו מאד : <b>מה זאת עשית .</b> לא אמרו כשואלים אלא כמתמיהים כאומר איך עשית דבר כזה למרוד פי ה' ולברוח ממקום הנבואה ודוגמתו מה עשית ותגנוב את לבבי ( בראשית לא ) שהוא ענין תימה : <b>כי ידעו האנשים .</b> היה נודע להם שהוא בורח מלפני ה' ממקום הנבואה : <b>כי הגיד להם .</b> ר''ל ע''פ הדברים שאמר הבינו אמיתת הענין כאלו הגיד להם בפה מלא :
<h3>{יא}</h3>
וַיֹּאמְר֤וּ אֵלָיו֙ מַה־נַּ֣עֲשֶׂה לָּ֔ךְ וְיִשְׁתֹּ֥ק הַיָּ֖ם מֵֽעָלֵ֑ינוּ כִּ֥י הַיָּ֖ם הוֹלֵ֥ךְ וְסֹעֵֽר׃
<b style="color: gray;">מצודת דוד</b> <b>מה נעשה לך .</b> מה נעשה עמך שישתוק הים מעלינו ולא יוסיף להרעיש עוד בהרמת הגלים : <b>כי וגו' .</b> ר''ל הנה הים מרעיש בגליו בכל פעם יותר ולכן אין פנאי להתעכב ולהתיישב בדבר לזה אמור אתה מה נעשה עמך וכן יקום :
<b style="color: gray;">מצודת ציון</b> <b>וסוער .</b> מרעיש בהרמת הגלים מן הסערה :
<h3>{יב}</h3>
וַיֹּ֣אמֶר אֲלֵיהֶ֗ם שָׂא֙וּנִי֙ וַהֲטִילֻ֣נִי אֶל־הַיָּ֔ם וְיִשְׁתֹּ֥ק הַיָּ֖ם מֵֽעֲלֵיכֶ֑ם כִּ֚י יוֹדֵ֣עַ אָ֔נִי כִּ֣י בְשֶׁלִּ֔י הַסַּ֧עַר הַגָּד֛וֹל הַזֶּ֖ה עֲלֵיכֶֽם׃
<b style="color: gray;">מצודת דוד</b> <b>שאוני .</b> קחו אותי והשליכו אותי אל הים ובודאי ישתוק הים מעליכם כי ידעתי שבעבורי בא הסער הגדול הזה עליכם :
<b style="color: gray;">מצודת ציון</b> <b>שאוני .</b> ענין לקיחה : <b>והטילוני .</b> ענין השלכה : <b>בשלי .</b> בעבורי :
<h3>{יג}</h3>
וַיַּחְתְּר֣וּ הָאֲנָשִׁ֗ים לְהָשִׁ֛יב אֶל־הַיַּבָּשָׁ֖ה וְלֹ֣א יָכֹ֑לוּ כִּ֣י הַיָּ֔ם הוֹלֵ֥ךְ וְסֹעֵ֖ר עֲלֵיהֶֽם׃
<b style="color: gray;">רש"י</b> <b>ויחתרו האנשים .</b> יגעו ועסקו כחותר במחתרת :
<b style="color: gray;">מצודת דוד</b> <b>ויחתרו .</b> היו משתדלים עם המשוטות להשיב הספינה אל היבשה בחשבם ששם יטלו את יונה אל היבשה והם ילכו לדרכם : <b>הולך וסוער עליהם .</b> ר''ל הרעשת הגלים היה עליהם מן היבשה למול פניהם להרחיק את הספינה אל תוך הים :
<b style="color: gray;">מצודת ציון</b> <b>ויחתרו .</b> ענין חפירה וכן אם יחתרו בשאול ( עמוס ט ) ור''ל השיטו במשוטו' בתוך הים ונדמה כאלו חופרים בים :
<h3>{יד}</h3>
וַיִּקְרְא֨וּ אֶל־יְהוָ֜ה וַיֹּאמְר֗וּ אָנָּ֤ה יְהוָה֙ אַל־נָ֣א נֹאבְדָ֗ה בְּנֶ֙פֶשׁ֙ הָאִ֣ישׁ הַזֶּ֔ה וְאַל־תִּתֵּ֥ן עָלֵ֖ינוּ דָּ֣ם נָקִ֑יא כִּֽי־אַתָּ֣ה יְהוָ֔ה כַּאֲשֶׁ֥ר חָפַ֖צְתָּ עָשִֽׂיתָ׃
<b style="color: gray;">רש"י</b> <b>בנפש האיש הזה .</b> בעון שנשלח יד בנפשו :
<b style="color: gray;">מצודת דוד</b> <b>אל נא נאבדה .</b> לא נהיו עתה נאבדים בעון שנשלח יד בנפש האיש הזה להשליכו אל הים : <b>ואל תתן וגו' .</b> ר''ל אל תחשב לנו כאילו שפכנו דם נקי : <b>כי אתה ה' .</b> ר''ל הלא הכל בידך ומעולם עשית כאשר חפצת ואם היה חפצך להמיתו שלא על ידינו הלא אין מעצור בידך להמית אותו לבד אלא ודאי הגזירה היא להמיתו על ידינו :
<b style="color: gray;">מצודת ציון</b> <b>אנה .</b> ענין בקשה כמו אנא ה' הושיעה נא ( תהלים קיח ) :
<h3>{טו}</h3>
וַיִּשְׂאוּ֙ אֶת־יוֹנָ֔ה וַיְטִלֻ֖הוּ אֶל־הַיָּ֑ם וַיַּעֲמֹ֥ד הַיָּ֖ם מִזַּעְפּֽוֹ׃
<b style="color: gray;">מצודת דוד</b> <b>ויעמוד .</b> שתק ונח מקצף הרעשת גליו :
<b style="color: gray;">מצודת ציון</b> <b>ויעמוד .</b> ענין שתיקה כמו עמדו לא ענו עוד ( איוב לב ) : <b>מזעפו .</b> ענין קצף כמו זעף ה' אשא ( מיכה ז ) ועל הרעשת הגלים יאמר שנראה אז כאלו הים כועס ומתקצף :
<h3>{טז}</h3>
וַיִּֽירְא֧וּ הָאֲנָשִׁ֛ים יִרְאָ֥ה גְדוֹלָ֖ה אֶת־יְהוָ֑ה וַיִּֽזְבְּחוּ־זֶ֙בַח֙ לַֽיהוָ֔ה וַֽיִּדְּר֖וּ נְדָרִֽים׃
<b style="color: gray;">רש"י</b> <b>וידרו נדרים .</b> שיתגיירו :
<b style="color: gray;">מצודת דוד</b> <b>ויראו וגו' .</b> בראותם השגחת המקום ויכלתו : <b>ויזבחו .</b> ר''ל קבלו על עצמם לזבוח לה' בבה''מ : <b>וידרו נדרים .</b> לחלק צדקה לעניים :
<h2>יונה פרק-ב</h2>
<h3>{א}</h3>
וַיְמַ֤ן יְהוָה֙ דָּ֣ג גָּד֔וֹל לִבְלֹ֖עַ אֶת־יוֹנָ֑ה וַיְהִ֤י יוֹנָה֙ בִּמְעֵ֣י הַדָּ֔ג שְׁלֹשָׁ֥ה יָמִ֖ים וּשְׁלֹשָׁ֥ה לֵילֽוֹת׃
<b style="color: gray;">רש"י</b> <b>דג גדול .</b> זכר היה והיה עומד בריוח ולא נתן לב להתפלל רמז הקב''ה לדג והקיאו לתוך פיה של נקבה שהיתה מלאה עוברי' והיה שם בדוחק ויתפלל שם שנאמר ממעי הדגה :
<b style="color: gray;">מצודת דוד</b> <b>וימן .</b> הזמין את הדג לבלוע אותו מיד שלא יטבע במי הים :
<b style="color: gray;">מצודת ציון</b> <b>וימן .</b> ענין הזמנה כמו וימן להם המלך ( דניאל א ) :
<h3>{ב}</h3>
וַיִּתְפַּלֵּ֣ל יוֹנָ֔ה אֶל־יְהוָ֖ה אֱלֹהָ֑יו מִמְּעֵ֖י הַדָּגָֽה׃
<b style="color: gray;">מצודת דוד</b> <b>ממעי הדגה .</b> ארז''ל בתחילה בלעו דג זכר ועמד שם בריוח ולא נתן דעתו להתפלל ורמז המקום להדג והקיאו אל פי הדגה ושם עמד בדוחק מפני העוברים והתפלל מתוך הדחק :
<h3>{ג}</h3>
וַיֹּ֗אמֶר קָ֠רָאתִי מִצָּ֥רָה לִ֛י אֶל־יְהוָ֖ה וַֽיַּעֲנֵ֑נִי מִבֶּ֧טֶן שְׁא֛וֹל שִׁוַּ֖עְתִּי שָׁמַ֥עְתָּ קוֹלִֽי׃
<b style="color: gray;">רש"י</b> <b>מבטן שאול שועתי .</b> מבטן הדג שהוא כשאול לי :
<b style="color: gray;">מצודת דוד</b> <b>קראתי .</b> הנה קראתי אל ה' מפני הצרה אשר עלי וידעתי כי יענני הואיל ואני קיים כל הימים הללו : <b>מבטן שאול .</b> היא הדגה שהיא לו כעומק השאול : <b>שמעת קולי .</b> מובטח אני אשר שמעת קולי :
<b style="color: gray;">מצודת ציון</b> <b>מבטן שאול .</b> ר''ל מעומק הקבר : <b>שועתי .</b> ענין צעקה כמו הקשיבה לקול שועי ( תהלים ט ) :
<h3>{ד}</h3>
וַתַּשְׁלִיכֵ֤נִי מְצוּלָה֙ בִּלְבַ֣ב יַמִּ֔ים וְנָהָ֖ר יְסֹבְבֵ֑נִי כָּל־מִשְׁבָּרֶ֥יךָ וְגַלֶּ֖יךָ עָלַ֥י עָבָֽרוּ׃
<b style="color: gray;">רש"י</b> <b>כל משבריך וגליך .</b> כל נחשולוהי דימא על שם שהנחשול משבר ומפרק את הים :
<b style="color: gray;">מצודת דוד</b> <b>ותשליכני .</b> הנה השלכת אותי במצולה בחוזק הים : <b>ונהר יסובבני .</b> כי שם היה המקום שמתחברים מי הנהר ומי הים : <b>עלי עברו .</b> כי כשעברו על הדגה עברו גם עליו בהיותו במעיה :
<b style="color: gray;">מצודת ציון</b> <b>מצולה .</b> כן יקרא עומק המים וכן השלכת במצולות ( נחמיה ט ) : <b>בלבב .</b> ר''ל בחוזק והוא ל' מושאל על כי הלב הוא החזוק מבע''ח : <b>משבריך .</b> כן יקראו גלי הים ע''ש שנראה כשוברים את הים וחוזרים ונשברים וכן משברי' יתחטאו ( איוב מא ) וכפל המלה בשמות נרדפים ואמר וגליך וכן אדמת עפר ( דניאל יב ) :
<h3>{ה}</h3>
וַאֲנִ֣י אָמַ֔רְתִּי נִגְרַ֖שְׁתִּי מִנֶּ֣גֶד עֵינֶ֑יךָ אַ֚ךְ אוֹסִ֣יף לְהַבִּ֔יט אֶל־הֵיכַ֖ל קָדְשֶֽׁךָ׃
<b style="color: gray;">רש"י</b> <b>ואני אמרתי .</b> כשהשליכוני אל הים הנני מת ונגרשתי מנגד עיניך : <b>אך .</b> ראיתי שקיימתני כל אלו הימים ידעתי כי אוסיף להביט אל היכל קדשך :
<b style="color: gray;">מצודת דוד</b> <b>ואני אמרתי .</b> כשהשליכו אותי הימה חשבתי הנה נגרשתי מנגד עיניך ר''ל העלמת עין ממני : <b>אך אוסיף .</b> אך עתה הואיל וקיימתני כל הימים הללו מובטח אני לצאת מזה ואוסיף עוד להביט אל היכל קדשך לבא שמה בקול תודה :
<b style="color: gray;">מצודת ציון</b> <b>נגרשתי .</b> מל' גרושין : <b>להביט .</b> לראות :
<h3>{ו}</h3>
אֲפָפ֤וּנִי מַ֙יִם֙ עַד־נֶ֔פֶשׁ תְּה֖וֹם יְסֹבְבֵ֑נִי ס֖וּף חָב֥וּשׁ לְרֹאשִֽׁי׃
<b style="color: gray;">רש"י</b> <b>סוף חבוש לראשי .</b> ימא דסוף תלי לעיל מן רישי , שהראהו הקב''ה ים סוף ואיך עברו ישראל בתוכו שהיו שתי עיני הדגה כמין שתי חלונות ומסתכל ורואה כל מה שבים :
<b style="color: gray;">מצודת דוד</b> <b>אפפוני מים .</b> המים סבבו אותי עד קרוב להוצאת הנפש : <b>תהום יסובבני .</b> כפל הדבר במ''ש : <b>סוף חבוש לראשי .</b> כי כשהדגה שטה עמו בים נקשר הסוף בראש הדגה וכאלו נקשר בראשו הואיל והיה במעיה :
<b style="color: gray;">מצודת ציון</b> <b>אפפוני .</b> ענין הקפה וסבוב כמו אפפו עלי רעות ( תהלים מ ) : <b>תהום .</b> עומק הים : <b>סוף .</b> מין דשא הגדל במים וכן קנה וסוף קמלו ( ישעיה יט ) : <b>חבוש .</b> ענין קשירה כמו ולנשברת לא חבשתם ( יחזקאל לד ) :
<h3>{ז}</h3>
לְקִצְבֵ֤י הָרִים֙ יָרַ֔דְתִּי הָאָ֛רֶץ בְּרִחֶ֥יהָ בַעֲדִ֖י לְעוֹלָ֑ם וַתַּ֧עַל מִשַּׁ֛חַת חַיַּ֖י יְהוָ֥ה אֱלֹהָֽי׃
<b style="color: gray;">רש"י</b> <b>לקצבי הרים ירדתי .</b> לסוף מדת ההרים הקבועים על התהום ירדתי . אני אמרתי הארץ בריחיה בעדי . כנגדי למעלה ממני סגור ולא אצא לעולם , בעדי כמו ( מלכים ב ד ) וסגרת הדלת בעדך וכן כל בעד שבמקרא עור בעד עור ( איוב א ) אבר כנגד אבר : <b>לעולם .</b> מוסב על מה שאמר למעלה ואני אמרתי נגרשתי ואני אמרתי הארץ בריחיה סגורים בעדי לעולם : <b>ותעל משחת חיי .</b> אבל כבר ראיתי כאן גיהנם ומשם העליתני והנני עתה כנגד תחת ההיכל שבירושלים כענין שנאמר אך אוסיף להביט אל היכל קדשך ותבא אליך תפילתי אל היכל קדשך :
<b style="color: gray;">מצודת דוד</b> <b>לקצבי הרים .</b> לאחרית ההרים התקועים בים והוא קרקעית הים : <b>ירדתי .</b> בהיותי במעי הדגה : <b>הארץ בריחיה .</b> רצה לומר חשבתי שהארץ הבריח' בריחיה כנגדי עד עולם כי לא אשוב אלי' כאילו סגרה את עצמה בבריחים : <b>ותעל .</b> אבל הואיל וקיימתני כל הימים הללו אקוה שתעל חיי משחת הקבר הוא בטן הדגה :
<b style="color: gray;">מצודת ציון</b> <b>לקצבי .</b> ענין אחרית וסוף והוא מל' ויקצב עץ ( מ''ב ו ) כי אחרית דבר החתוך הוא במקום שנחתך : <b>בריחיה .</b> מל' בריח והוא כעין מטה המושם לרוחב השער לסגרו : <b>בעדי .</b> כנגדי וכן וסגרת הדלת בעדך ( שם ד ) : <b>משחת .</b> ענין בור וחפירה כמו בשחתם נתפש ( יחזקאל יט ) :
<h3>{ח}</h3>
בְּהִתְעַטֵּ֤ף עָלַי֙ נַפְשִׁ֔י אֶת־יְהוָ֖ה זָכָ֑רְתִּי וַתָּב֤וֹא אֵלֶ֙יךָ֙ תְּפִלָּתִ֔י אֶל־הֵיכַ֖ל קָדְשֶֽׁךָ׃
<b style="color: gray;">רש"י</b> <b>בהתעטף .</b> באשתלהיות וכן בהתעטף נפשם וכן בעטף עולל ( איכה ב ) :
<b style="color: gray;">מצודת דוד</b> <b>בהתעטף .</b> כשהיה נפשי שעלי מעוטף ומעונה זכרתי את ה' להתפלל לפניו והנה בא אליך תפילתי אל היכל קדשך הוא השמי' :
<b style="color: gray;">מצודת ציון</b> <b>בהתעטף .</b> מל' עטיפה ולבישה כי כשהאדם הוא בצרה הוא מעונה וכפוף כאלו מעוטף קצתו בקצתו וכן העטופים ברעב ( איכה ב ) :
<h3>{ט}</h3>
מְשַׁמְּרִ֖ים הַבְלֵי־שָׁ֑וְא חַסְדָּ֖ם יַעֲזֹֽבוּ׃
<b style="color: gray;">רש"י</b> <b>משמרים הבלי שוא .</b> אותן שעובדים לעכו''ם : <b>חסדם יעזובו .</b> יראת הקב''ה שכל חסדם וטובתם מאתו יעזובו אבל אני איני כן אלא בקול תודה אזבחה לך כך תרגם יונתן ופרקי דר' אליעזר דרשו כלפי המלחים שעזבו חסדם שהיו מטיבים לעכו''ם ונתגיירו :
<b style="color: gray;">מצודת דוד</b> <b>משמרים הבלי שוא .</b> הם אנשי הספינה המשמרים הבלי שוא הוא העבודת כוכבים ידעתי שהם יעזבו חסדם ולא יקיימו מה שנדרו בעת צרה :
<b style="color: gray;">מצודת ציון</b> <b>הבלי .</b> מל' הבל ודבר שאין בו ממש :
<h3>{י}</h3>
וַאֲנִ֗י בְּק֤וֹל תּוֹדָה֙ אֶזְבְּחָה־לָּ֔ךְ אֲשֶׁ֥ר נָדַ֖רְתִּי אֲשַׁלֵּ֑מָה יְשׁוּעָ֖תָה לַיהוָֽה׃
<b style="color: gray;">רש"י</b> <b>ישועתה לה' .</b> נדרי שלמים ותודה אשלם לשם ישועות אשר לה' , ישועתה כמו לישועתה וכן קומה עזרתה לנו ( תהלים מד ) לעזרה שלנו :
<b style="color: gray;">מצודת דוד</b> <b>ואני .</b> אבל אני אזבחה לך זבחים בקול תודה והודאה על הנס ואשר נדרתי אשלמה בעבור הישועה של ה' :
<h3>{יא}</h3>
וַיֹּ֥אמֶר יְהוָ֖ה לַדָּ֑ג וַיָּקֵ֥א אֶת־יוֹנָ֖ה אֶל־הַיַּבָּשָֽׁה׃
<b style="color: gray;">מצודת דוד</b> <b>ויאמר .</b> ר''ל העיר לבו להקיאו : <b>לדג .</b> יתכן שאחר התפלה חזרה הדגה להקיאו אל פי הדג לעמוד בריוח : <b>ויקא .</b> ר''ל כמו שהעיר לבו כן עשה והקיאו אל היבשה :
<b style="color: gray;">מצודת ציון</b> <b>ויקא .</b> ענין הוצאה דרך הפה כמו פן תשבענו והקאתו ( משלי כה ) :
<h2>יונה פרק-ג</h2>
<h3>{א}</h3>
וַיְהִ֧י דְבַר־יְהוָ֛ה אֶל־יוֹנָ֖ה שֵׁנִ֥ית לֵאמֹֽר׃
<b style="color: gray;">מצודת דוד</b> <b>שנית .</b> בדבר השליחות אל נינוה :
<h3>{ב}</h3>
ק֛וּם לֵ֥ךְ אֶל־נִֽינְוֵ֖ה הָעִ֣יר הַגְּדוֹלָ֑ה וִּקְרָ֤א אֵלֶ֙יהָ֙ אֶת־הַקְּרִיאָ֔ה אֲשֶׁ֥ר אָנֹכִ֖י דֹּבֵ֥ר אֵלֶֽיךָ׃
<b style="color: gray;">מצודת דוד</b> <b>אשר אנכי דובר אליך .</b> והוא מה שקרא ואמר עוד ארבעים יום ונינוה נהפכת ולא הוצרך לפרש כי מאיליו יובן :
<h3>{ג}</h3>
וַיָּ֣קָם יוֹנָ֗ה וַיֵּ֛לֶךְ אֶל־נִֽינְוֶ֖ה כִּדְבַ֣ר יְהוָ֑ה וְנִֽינְוֵ֗ה הָיְתָ֤ה עִיר־גְּדוֹלָה֙ לֵֽאלֹהִ֔ים מַהֲלַ֖ךְ שְׁלֹ֥שֶׁת יָמִֽים׃
<b style="color: gray;">מצודת דוד</b> <b>מהלך .</b> כשיעור הליכת שלשה ימים :
<b style="color: gray;">מצודת ציון</b> <b>לאלהים .</b> דרך המקרא כשרוצה להגז יל דבר בתכלית סומכו למלת אל וכן ארזי אל ( תהלים פ ) :
<h3>{ד}</h3>
וַיָּ֤חֶל יוֹנָה֙ לָב֣וֹא בָעִ֔יר מַהֲלַ֖ךְ י֣וֹם אֶחָ֑ד וַיִּקְרָא֙ וַיֹּאמַ֔ר ע֚וֹד אַרְבָּעִ֣ים י֔וֹם וְנִֽינְוֵ֖ה נֶהְפָּֽכֶת׃
<b style="color: gray;">רש"י</b> <b>נהפכת .</b> נחרבת ( ולא אמר נחרבת כי נהפכת משמש שתי לשונות רע וטוב אם לא יעשו תשובה נחרבת , ואם יעשו תשובה אז נהפכת על אנשי נינוה קאי שיהפכו מרעה לטובה ויעשו תשובה הג''ה דר''ע ) :
<b style="color: gray;">מצודת דוד</b> <b>ויחל .</b> כשהתחיל לבוא בעיר מהלך יום קרא ואמר הנה יש עוד זמן ארבעים יום ואח''ז תהיה נינוה נהפכת ר''ל כמהפכת סדום ועמורה מיש לאין :
<b style="color: gray;">מצודת ציון</b> <b>ויחל .</b> מל' התחלה :
<h3>{ה}</h3>
וַֽיַּאֲמִ֛ינוּ אַנְשֵׁ֥י נִֽינְוֵ֖ה בֵּֽאלֹהִ֑ים וַיִּקְרְאוּ־צוֹם֙ וַיִּלְבְּשׁ֣וּ שַׂקִּ֔ים מִגְּדוֹלָ֖ם וְעַד־קְטַנָּֽם׃
<b style="color: gray;">מצודת דוד</b> <b>באלהים .</b> ר''ל בדבר האמור בשם האלהים : <b>ויקראו צום .</b> הכריזו יום צום :
<h3>{ו}</h3>
וַיִּגַּ֤ע הַדָּבָר֙ אֶל־מֶ֣לֶך נִֽינְוֵ֔ה וַיָּ֙קָם֙ מִכִּסְא֔וֹ וַיַּעֲבֵ֥ר אַדַּרְתּ֖וֹ מֵֽעָלָ֑יו וַיְכַ֣ס שַׂ֔ק וַיֵּ֖שֶׁב עַל־הָאֵֽפֶר׃
<b style="color: gray;">רש"י</b> <b>אדרתו .</b> לבוש יקריה :
<b style="color: gray;">מצודת דוד</b> <b>ויגע הדבר .</b> השמועה הגיעה לאזני המלך וקם מכסאו לשבת על הארץ והעביר מעליו לבוש מלכות :
<b style="color: gray;">מצודת ציון</b> <b>אדרתו .</b> ת''י לבוש יקריה וכן אדרוז שנער ( יהושע ז ) והוא מל' אדיר : <b>שק .</b> יריעה עבה :
<h3>{ז}</h3>
וַיַּזְעֵ֗ק וַיֹּ֙אמֶר֙ בְּנִֽינְוֵ֔ה מִטַּ֧עַם הַמֶּ֛לֶךְ וּגְדֹלָ֖יו לֵאמֹ֑ר הָאָדָ֨ם וְהַבְּהֵמָ֜ה הַבָּקָ֣ר וְהַצֹּ֗אן אַֽל־יִטְעֲמוּ֙ מְא֔וּמָה אַ֨ל־יִרְע֔וּ וּמַ֖יִם אַל־יִשְׁתּֽוּ׃
<b style="color: gray;">רש"י</b> <b>ויזעק .</b> צוה והכריז : <b>מטעם המלך וגדוליו .</b> מעצת המלך וגדוליו ציוו להכריז :
<b style="color: gray;">מצודת דוד</b> <b>ויזעק .</b> צוה להכריז בקול זעקה לאמר מעצת המלך ומעצת גדולי המלכות נגזר לאמר האדם והבהמה וגו' ובעבור עגמת נפש ציוו למנוע מאכל מבהמות למען יכנע לב האנשים : <b>אל ירעו .</b> מוסב על הבהמה :
<b style="color: gray;">מצודת ציון</b> <b>ויזעק .</b> הכריז בקול זעקה : <b>מטעם .</b> ענין עצה הנאמרה בטעם וכן וטעם זקנים יקח ( איוב יב ) : <b>יטעמו .</b> מל' טעימה וענינו אכילה מועטת : <b>מאומה .</b> שום דבר : <b>ירעו .</b> מל' מרעה :
<h3>{ח}</h3>
וְיִתְכַּסּ֣וּ שַׂקִּ֗ים הָֽאָדָם֙ וְהַבְּהֵמָ֔ה וְיִקְרְא֥וּ אֶל־אֱלֹהִ֖ים בְּחָזְקָ֑ה וְיָשֻׁ֗בוּ אִ֚ישׁ מִדַּרְכּ֣וֹ הָֽרָעָ֔ה וּמִן־הֶחָמָ֖ס אֲשֶׁ֥ר בְּכַפֵּיהֶֽם׃
<b style="color: gray;">רש"י</b> <b>ויקראו אל אלהים בחזקה .</b> אסרו אמהות לבד והולדות לבד אמרו לפניו רבש''ע אם אין אתה מרחם עלינו אין אנו מרחמים על אלו :
<b style="color: gray;">מצודת דוד</b> <b>ויתכסו .</b> גם זה מן הכרוז שצוה שכולם יתכסו בשקים להראות הכנעה מרובה ושהאנשים יקראו אל אלהים בכל לב וכל אחד ישוב מדרכו הרעה ומן החמס אשר עשו בכפיהם :
<b style="color: gray;">מצודת ציון</b> <b>בחזקה .</b> ר''ל בכל לב :
<h3>{ט}</h3>
מִֽי־יוֹדֵ֣עַ יָשׁ֔וּב וְנִחַ֖ם הָאֱלֹהִ֑ים וְשָׁ֛ב מֵחֲר֥וֹן אַפּ֖וֹ וְלֹ֥א נֹאבֵֽד׃
<b style="color: gray;">רש"י</b> <b>מי יודע .</b> עבירו' שבידו ישוב :
<b style="color: gray;">מצודת דוד</b> <b>מי יודע .</b> גם זה מן הכרוז שאמר מי היודע דרכי התשובה ישוב לה' ואז ינחם האלהים וישוב מחרון אפו ולא נהיו נאבדים מן העולם :
<b style="color: gray;">מצודת ציון</b> <b>ונחם .</b> ענין הפוך מחשבה וחרטה :
<h3>{י}</h3>
וַיַּ֤רְא הָֽאֱלֹהִים֙ אֶֽת־מַ֣עֲשֵׂיהֶ֔ם כִּי־שָׁ֖בוּ מִדַּרְכָּ֣ם הָרָעָ֑ה וַיִּנָּ֣חֶם הָאֱלֹהִ֗ים עַל־הָרָעָ֛ה אֲשֶׁר־דִּבֶּ֥ר לַעֲשׂוֹת־לָהֶ֖ם וְלֹ֥א עָשָֽׂה׃
<b style="color: gray;">רש"י</b> <b>וינחם האלהים .</b> יתעשת על הרעה לשוב ממנה :
<b style="color: gray;">מצודת דוד</b> <b>כי שבו .</b> כי כן עשו כדבר המלך ועם כי לא נזכר : <b>וינחם .</b> נתחרט על הגזרה :
<h2>יונה פרק-ד</h2>
<h3>{א}</h3>
וַיֵּ֥רַע אֶל־יוֹנָ֖ה רָעָ֣ה גְדוֹלָ֑ה וַיִּ֖חַר לֽוֹ׃
<b style="color: gray;">רש"י</b> <b>וירע אל יונה .</b> אמר עכשיו יאמרו העכו''ם שאני נבי' השקר :
<b style="color: gray;">מצודת דוד</b> <b>וירע .</b> כי בנבואה נאמר לו שניחם ה' והיה רע בעיניו וחרה על עצמו כדרך המיצר :
<b style="color: gray;">מצודת ציון</b> <b>וירע .</b> מל' רעה :
<h3>{ב}</h3>
וַיִּתְפַּלֵּ֨ל אֶל־יְהוָ֜ה וַיֹּאמַ֗ר אָנָּ֤ה יְהוָה֙ הֲלוֹא־זֶ֣ה דְבָרִ֗י עַד־הֱיוֹתִי֙ עַל־אַדְמָתִ֔י עַל־כֵּ֥ן קִדַּ֖מְתִּי לִבְרֹ֣חַ תַּרְשִׁ֑ישָׁה כִּ֣י יָדַ֗עְתִּי כִּ֤י אַתָּה֙ אֵֽל־חַנּ֣וּן וְרַח֔וּם אֶ֤רֶךְ אַפַּ֙יִם֙ וְרַב־חֶ֔סֶד וְנִחָ֖ם עַל־הָרָעָֽה׃
<b style="color: gray;">רש"י</b> <b>הלא זה דברי .</b> יודע אני שאם יחזרו בתשובה לא תחריב' ואהיה שקרן בעיניהם :
<b style="color: gray;">מצודת דוד</b> <b>ויתפלל .</b> התפלה היה מה שאמר במקרא שלאחריו קח נא את נפשי : <b>הלוא זה דברי .</b> התנחומין הזה היה עם מחשבותי בעוד שהייתי על אדמתי עד לא ירדתי אל הים ובעבור זה הקדמתי לברוח תרשישה טרם בא לי הנבואה פעם שנית : <b>כי ידעתי .</b> מאז ידעתי שאתה אל חנון וכו' ומקבל השבים ומתנחם על הרעה ולזה היה קשה עלי הנבואה הזאת כי היה טוב בעיני שלא ישובו ויאבדו בעונם ולא יהיו רצועה מרדות על ישראל ולפ''ד רז''ל יאמר הנה בזה תוסיף כעסך על ישראל בראותם כח התשובה , ואינם לוקחים מוסר וע''ז חשבתי מתחלה ולכן היה קשה עלי הנבואה :
<b style="color: gray;">מצודת ציון</b> <b>עד .</b> בעוד וכן עד זה מדבר ( שם א ) : <b>קדמתי .</b> מל' הקדמה וזרוז :
<h3>{ג}</h3>
וְעַתָּ֣ה יְהוָ֔ה קַח־נָ֥א אֶת־נַפְשִׁ֖י מִמֶּ֑נִּי כִּ֛י ט֥וֹב מוֹתִ֖י מֵחַיָּֽי׃
<b style="color: gray;">מצודת דוד</b> <b>ועתה ה' .</b> הואיל וכן הוא אבקש ממך שתקח את נפשי ממני כי טוב מותי מחיי לראות באבדן בני עמי אשר ע''י באה הסבה :
<h3>{ד}</h3>
וַיֹּ֣אמֶר יְהוָ֔ה הַהֵיטֵ֖ב חָ֥רָה לָֽךְ׃
<b style="color: gray;">מצודת דוד</b> <b>ההיטב חרה לך .</b> בה''א התימה וכאומר הנה אראך במופת שאין מהדין שיחרה לך וקצר בדבר המובן כי בדבר הקיקיון הנאמר בענין הראה לו זאת :
<b style="color: gray;">מצודת ציון</b> <b>ההיטב .</b> ענין חוזק וכן שברו היטב ( מ''ב י''א ) :
<h3>{ה}</h3>
וַיֵּצֵ֤א יוֹנָה֙ מִן־הָעִ֔יר וַיֵּ֖שֶׁב מִקֶּ֣דֶם לָעִ֑יר וַיַּעַשׂ֩ ל֨וֹ שָׁ֜ם סֻכָּ֗ה וַיֵּ֤שֶׁב תַּחְתֶּ֙יהָ֙ בַּצֵּ֔ל עַ֚ד אֲשֶׁ֣ר יִרְאֶ֔ה מַה־יִּהְיֶ֖ה בָּעִֽיר׃
<b style="color: gray;">מצודת דוד</b> <b>עד אשר יראה וגו' .</b> כי חשב אולי לא יעמדו בתשובתם ותחזור הגזירה למקומה :
<h3>{ו}</h3>
וַיְמַ֣ן יְהוָֽה־אֱ֠לֹהִים קִיקָי֞וֹן וַיַּ֣עַל ׀ מֵעַ֣ל לְיוֹנָ֗ה לִֽהְי֥וֹת צֵל֙ עַל־רֹאשׁ֔וֹ לְהַצִּ֥יל ל֖וֹ מֵרָֽעָת֑וֹ וַיִּשְׂמַ֥ח יוֹנָ֛ה עַל־הַקִּֽיקָי֖וֹן שִׂמְחָ֥ה גְדוֹלָֽה׃
<b style="color: gray;">רש"י</b> <b>וימן .</b> לשון הזמנה : <b>להציל לו מרעתו .</b> מחום השמש : <b>קיקיון .</b> עשב הגדל למעלה בענפים רבים ומיצל וכך שמו :
<b style="color: gray;">מצודת דוד</b> <b>וימן .</b> הצמיח עשב קיקיון וגדלה למעלה ועלה ממעל ליונה להיות לו לצל להצילו מזריחת החמה הרעה לו כי צל הסוכה הוא דבר שאינו מתמיד כי הולך ומתייבש מחום השמש ולא כן הקיקיון היונק רטיבות הארץ : <b>וישמח וגו' .</b> על כי היה לו לצל מתמיד :
<b style="color: gray;">מצודת ציון</b> <b>וימן .</b> ענין הזמנה : <b>קיקיון .</b> שם עשב שעליו גדולים ורוב ים :
<h3>{ז}</h3>
וַיְמַ֤ן הָֽאֱלֹהִים֙ תּוֹלַ֔עַת בַּעֲל֥וֹת הַשַּׁ֖חַר לַֽמָּחֳרָ֑ת וַתַּ֥ךְ אֶת־הַקִּֽיקָי֖וֹן וַיִּיבָֽשׁ׃
<b style="color: gray;">רש"י</b> <b>ותך .</b> התולעת את הקיקיון במקום שיאמר לזכר ויך יאמר לשון נקבה ותך :
<b style="color: gray;">מצודת דוד</b> <b>בעלות השחר .</b> בעת שעלה השחר למחרת יום שמחתו : <b>ותך .</b> התולעת חתכה ופסקה את הקיקיון ממקום יניקתו ולא בא לו עוד רטיבות הארץ ולכן נתייבש מחום השמש :
<b style="color: gray;">מצודת ציון</b> <b>השחר .</b> הוא האור הנוצץ בפאת המזרח טרם צאת השמש על הארץ : <b>ותך .</b> ר''ל חתכה ופסקה :
<h3>{ח}</h3>
וַיְהִ֣י ׀ כִּזְרֹ֣חַ הַשֶּׁ֗מֶשׁ וַיְמַ֨ן אֱלֹהִ֜ים ר֤וּחַ קָדִים֙ חֲרִישִׁ֔ית וַתַּ֥ךְ הַשֶּׁ֛מֶשׁ עַל־רֹ֥אשׁ יוֹנָ֖ה וַיִּתְעַלָּ֑ף וַיִּשְׁאַ֤ל אֶת־נַפְשׁוֹ֙ לָמ֔וּת וַיֹּ֕אמֶר ט֥וֹב מוֹתִ֖י מֵחַיָּֽי׃
<b style="color: gray;">רש"י</b> <b>חרישית .</b> אמרו רבותינו בשעה שמנשבת משתקת כל הרוחות מפניה והיא חמה מאד וכן ת''י שתיקא : <b>ויתעלף .</b> פשמיי''ר בלע''ז :
<b style="color: gray;">מצודת דוד</b> <b>רוח קדים .</b> היא העזה שברוחות וחמה ביותר ולא היה דבר עומד בפניה כי הוא ישב במזרח העיר : <b>חרישית .</b> ר''ל משמיע שאון רב עד שהיה מחריש את האזנים : <b>ותך השמש .</b> ר''ל השמש השליך ניצוציו על ראש יונה : <b>ויתעלף .</b> בעבור חמימת הרוח וחום השמש : <b>וישאל את נפשו .</b> שאל ובקש את נפשו להפרד ממנו למען ימות : <b>ויאמר .</b> אמר אל נפשו טוב מותי מחיי וזהו על כי נחלה מאד מתוקף חמימות הרוח וניצוצי השמש וסבל יסורים הרבה :
<b style="color: gray;">מצודת ציון</b> <b>חרישית .</b> מל' חרש : <b>ותך .</b> ר''ל זרחה והשליך ניצוציו : <b>ויתעלף .</b> ענין חלשות והעדר ההרגשה כמו בניך עולפו ( ישעיה נא ) :
<h3>{ט}</h3>
וַיֹּ֤אמֶר אֱלֹהִים֙ אֶל־יוֹנָ֔ה הַהֵיטֵ֥ב חָרָֽה־לְךָ֖ עַל־הַקִּֽיקָי֑וֹן וַיֹּ֕אמֶר הֵיטֵ֥ב חָֽרָה־לִ֖י עַד־מָֽוֶת׃
<b style="color: gray;">מצודת דוד</b> <b>ההיטב .</b> בה''א השאלה ששאל לו אם מאד חרה לו על אבדן הקיקיון : <b>עד מות .</b> עד שאבחר המיתה בעבור זה או ר''ל עד המיתה יחרה לי ולא אנחם כל ימי עולם :
<h3>{י}</h3>
וַיֹּ֣אמֶר יְהוָ֔ה אַתָּ֥ה חַ֙סְתָּ֙ עַל־הַקִּ֣יקָי֔וֹן אֲשֶׁ֛ר לֹא־עָמַ֥לְתָּ בּ֖וֹ וְלֹ֣א גִדַּלְתּ֑וֹ שֶׁבִּן־לַ֥יְלָה הָיָ֖ה וּבִן־לַ֥יְלָה אָבָֽד׃
<b style="color: gray;">רש"י</b> <b>לא עמלת בו .</b> בחרישה וזריעה והשקאת מים : <b>שבן לילה .</b> כמו בן לילה לא גדל אלא לילה אחד :
<b style="color: gray;">מצודת דוד</b> <b>אתה חסת .</b> הנה אתה חסת ונצטערת על אבידת הקיקיון אשר אתה לא עמלת בו בחרישה ובזריעה ולא גדלת אותו להשקותו ולזבלו כי הדרך שאדם חס ומצטער על אבידת דבר שעמל בו ולא כן יחוס ויצטער על אבידת דבר שלא עמל בו : <b>שבן לילה היה .</b> ר''ל ועוד שבלילה אחד גדל וצמח ומיד בלילה שאחריה נאבד כי בעלות השחר הכהו התולעת עד לא זרחה השמש וכאומר הלא אין לחוס על דבר הנעשה מהר ולא עמד זמן רב :
<b style="color: gray;">מצודת ציון</b> <b>חסת .</b> מל' חס וחמלה : <b>עמלת .</b> מל' עמל ויגיעה : <b>גדלתו .</b> ענין הצמחה : <b>שבן .</b> בן בחיר''ק כמו בן בסגו''ל וכן בן נון ( יהושע א ) ור''ל בזמן לילה וכן כבש בן שנתו ( ויקרא יב ) : <b>אבד .</b> נאבד :
<h3>{יא}</h3>
וַֽאֲנִי֙ לֹ֣א אָח֔וּס עַל־נִינְוֵ֖ה הָעִ֣יר הַגְּדוֹלָ֑ה אֲשֶׁ֣ר יֶשׁ־בָּ֡הּ הַרְבֵּה֩ מִֽשְׁתֵּים־עֶשְׂרֵ֨ה רִבּ֜וֹ אָדָ֗ם אֲשֶׁ֤ר לֹֽא־יָדַע֙ בֵּין־יְמִינ֣וֹ לִשְׂמֹאל֔וֹ וּבְהֵמָ֖ה רַבָּֽה׃
<b style="color: gray;">רש"י</b> <b>אשר לא ידע וגו' .</b> קטנים : <b>ובהמה רבה .</b> בני אדם גדולים ודעתן כבהמה שאינם מכירים מי בראם :
<b style="color: gray;">מצודת דוד</b> <b>ואני לא אחוס .</b> ר''ל הלא נינוה היא מעשה ידי ואיך אני לא אחוס על עיר גדולה כזאת : <b>הרבה וגו' .</b> ר''ל יותר משתים עשרה וגומר : <b>אשר לא ידע .</b> אשר כל אחד מהם אינו יודע להבחין בין ימינו לשמאלו והם הקטנים שאין לחשוב להם עון ואין בהם עונש אלא בעבור האבות וכיון שהאבות שבו הנה הם בלא עונש וכן בהמה רבה שיש בעיר שאין להם עונש ועל כל אלה ראוי לחוס ולחמול :
<b style="color: gray;">מצודת ציון</b> <b>רבו .</b> הוא עשרת אלפים : <b>רבה .</b> מרובה :