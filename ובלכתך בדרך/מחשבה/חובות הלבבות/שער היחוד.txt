<h1>שער היחוד</h1>

<h2>הקדמה</h2>
בביאור אופני חיוב יחוד האל יתברך בלב שלם: אמר המחבר: כאשר חקרנו על מה שהצורך אליו יותר מפינות דתנו ושורשיה מצאנו ייחוד האלוהים בלב שלם - שורשה ויסודה שהוא השער הראשון משערי התורה. ובייחוד ייפרד המאמין מן הכופר והוא ראש אמיתת הדת. ומי שנטה ממנו לא יתכן לו מעשה ולא תתקיים לו אמונה. ומפני זה היה תחילת דברי האלוהים אלינו על הר סיני /שמות כ/ אנכי ה' אלוהיך... לא יהיה לך אלוהים אחרים וגו'. והזהירנו אחר כן על יד נביאו באומרו /דברים ו/ שמע ישראל ה' אלוהינו ה' אחד. וצריך שתבין הפרק הזה של שמע ישראל עד סופו ותראה היאך נעתקו בו דבריו מעניין לעניין וכלל עשרה עניינים כנגד עשרת הדברות. והוא שציוונו להאמין בבורא יתברך באומרו 'שמע ישראל ה". ולא התכוון בכאן באומרו 'שמע' - לשמע האוזן אך התכוון לאמונת הלב. כמו שאמר הכתוב /שמות כד/ נעשה ונשמע. /דברים ו/ ושמעת ישראל ושמרת לעשות וגו'. וכל מה שבא על הדרך הזה בלשון שמיעה לא התכוון בו כי אם להאמין ולקבל. ואחרי אשר חייבנו להאמין באמיתת מציאותו חייבנו להאמין שהוא אלוהינו. כמו שאמר 'אלוהינו'. ואחר כן חייבנו להאמין כי הוא אחד אמת כמו שאמר 'ה' אחד'. ואחר שחייבנו להאמין ולקבל שלושה העניינים האלה אשר זכרנו נעתק מהם אל מה שאנו חייבים לחבר אליהם - והוא אהבת האל בלב שלם בסתר ובגלוי בנפשנו ובמאודנו. כמו שאמר /שם/ 'ואהבת את ה' אלוהיך בכל לבבך ובכל נפשך ובכל מאודך'. ואני עתיד לבאר העניין הזה בשער אהבת האל בעזר הצור. ואחר כן נעתק מהם להזהיר על חובות הלבבות באומרו 'והיו הדברים האלה אשר אנכי מצווך היום על לבבך' רצונו לומר שתדביקם אל לבך ותאמין בם במצפונך. ואחר כן נעתק מהם אל מצוות האברים שהם כוללים הידיעה והעשייה כמו שנאמר 'ושיננתם לבניך ודברת בם' שאם לא יהיה לך בן אל תשים הבן עילת קריאתך אותם. ואחר כן אמר: 'בשבתך בביתך ובלכתך בדרך ובשכבך ובקומך' שאין נמנע מן הלב ומן הלשון מה שהם חייבים בו כמו שאפשר לנמנע משאר האברים כאשר הקדמנו מחיוב מצוות הלבבות תדיר בפתיחת הספר הזה. וכל זה להזהיר על מה שהקדים במאמר "והיו הדברים האלה אשר אנכי מצווך היום על לבבך" שתהיה רגילות לשונו בהם תמיד מביאה לידי זיכרון הלב ולא יפנה לבבו מזכור האלוהים תמיד. וזה דומה למה שאמר דוד המלך עליו השלום /תהילים פז/ שויתי ה' לנגדי תמיד. ואמר הכתוב /דברים ל'/ כי קרוב אליך הדבר מאוד בפיך ובלבבך לעשותו. ואחר כן נעתק מחובות האברים אל מה שיש בו מעשה בלבד ושמהו שלושה חלקים באמרו: 'וקשרתם לאות על ידך והיו לטוטפות בין עיניך וכתבתם על מזוזות ביתך ובשעריך' והם תפילה של יד ותפילה של ראש והמזוזה. וכולם גורמים לזכור את הבורא ולאהבו בלב שלם ולכסוף לו. וכמו שאמר הכתוב בחוקי זיכרון אהבת האוהבים /שיר השירים ח'/ שימני כחותם על לבך כחותם על זרועך וגומר. ואמר: /ישעיהו מט סז/: הן על כפים חקותיך. ואמר: /חגי ב כג/: אקחך זרובבל... ושמתיך כחותם. ואמר /שיר א/ צרור המור דודי לי בין שדי ילין. ושם אותם שלושה כדי שיהיו חזקים וקיימים יותר. כאשר אמר החכם /קהלת ו/ והחוט המשולש לא במהרה ינתק. והפרק הזה כולל עשרה עניינים: חמישה מהם רוחניים וחמישה מהם גשמיים. והרוחניים תחילתם שהבורא נמצא והשני שהוא אלוהינו והשלישי שהוא אחד והרביעי שנאהבהו בכל לבנו והחמישי שנעבדהו בלב שלם. והחמישה הגשמיים תחילתם ושיננתם והשני ודברת בם והשלישי וקשרתם לאות וגו' והרביעי והיו לטוטפות וגו' והחמישי וכתבתם על מזוזות וגו'. ואמרו רבותינו זיכרונם לברכה: למה קדמה 'שמע' ל'והיה אם שמוע' כדי שיקבל עליו עול מלכות שמים תחילה ואחר כך יקבל עליו עול מצוות. ועל כן ראיתי להקדים שער הייחוד על שאר שערי הספר הזה. וצריך שאבאר עתה מעניין הייחוד בלב שלם עשרה עניינים הראשון מה גדר הייחוד בלב שלם והשני על כמה חלקים מתחלק עניין הייחוד והשלישי אם נתחייב לחקור עליו בדרך העיון אם לא והרביעי איך דרך מחקרו ומה אנו צריכין לדעת תחלה קודם שנחקור על הייחוד והחמישי לברר ההקדמות אשר יתברר מהן כי יש לעולם בורא בראו מאין והשישי היאך נביאם לקיים מציאות הבורא והשביעי להביא ראיות שהוא אחד והשמיני לבאר עניני ה"אחד העובר" ו"האחד אמת" והתשיעי שהאל יתברך "אחד אמת" ואין "אחד אמת" זולתו והעשירי במידות האלוהיות המושכלות והכתובות והפנים אשר יתבאר מהם לקיימם לו ולהרחיקם ממנו. שער ראשון - שער הייחוד
<h2>פרק א</h2>
אמר המחבר: בגדר יחוד האלוהים בלב שלם הוא שיהיו הלב והלשון שווים בייחוד הבורא יתברך אחר אשר יבין בדרכי הראיות בירור מציאותו ואמיתת אחדותו מדרך העיון. מפני שייחוד האלוהים מתחלק במדברים כפי התחלקות הכרתם והבנתם. מהם מי שמיחד אותו בלשונו בלבד והוא שישמע בני אדם אומרים דבר והוא נמשך אחריהם מבלי דעת עניין מה שהוא אומר. ומהם מי שמיחדהו בלבו ולשונו ויבין עניין מה שהוא אומר מדרך הקבלה שקבל מאבותיו ואיננו יודע בירור מה שקבל מהעניין ההוא. ומהם מי שמיחדהו אחר שיבין מדרך הראיות אמיתת העניין אך יחשבנו במחשבתו כשאר האחדים הנמצאים ויבא להגשים הבורא ולהמשילהו בצורה ובדמות מפני שאיננו יודע אמיתת ייחודו ועניין מציאותו. ומהם מי שמיחדהו בלבו ולשונו אחר שיבין עניין האחד והאמת והאחד העובר ויביא ראיות על ברור מציאותו ואמיתת ייחודו. וזהו החלק השלם בעניין הייחוד. על כן אמרתי בגדר הייחוד השלם שהוא השוואת הלב והלשון בייחוד הבורא אחר שידע להביא ראיה עליו ולדעת אופני אמיתת אחדותו מדרך העיון.
<h2>פרק ב</h2>
אמר המחבר: אך על כמה פנים מתחלק ייחוד הבורא? אומר: מפני שפשטה מלת 'ייחוד' בדברי אנשי הייחוד הרגילו בה הרבה בלשונם ובמילותם תמיד עד אשר שבה אצלם ממילות התימה על הטוב ועל הרע והם משתמשים בה בחרדתם לצרה גדולה להגדילה ולהפליא ענינה ואינם מעלים על מחשבתם להבין אמיתת עניין מה שיעבירו על לשונם מפני הסכלות והעצלות. והם חושבים כי עניין הייחוד נגמר להם כאשר נגמרה מילתו ולא ירגישו כי לבותם ריקים מאמיתתו ומצפוניהם נעורים מעניינו מפני שמייחדים אותו בלשונם ובמיליהם ויחשבוהו בלבבם יותר מהאחד וידמוהו במצפונם בדמות שאר האחדים הנמצאים ויספרו אותו במידות לא תאותנה לאחד האמת. בעבור שאינם יודעים עניין האחד האמת ועניין האחד העובר אלא הסגולה מאנשי הייחוד שהעמיקו בחכמה והבינו עניין הבורא והנברא וחוקי האחד האמת ומה שהוא מתבודד בו. ואמת אמר הפילוסוף באומרו: לא יוכל לעבוד עילת העילות ותחילת ההתחלות אלא נביא הדור בטבעו או הפילוסוף המובהק במה שקנהו מן החכמה. אבל זולתם עובדים זולתו מפני שאינם מבינים נמצא אלא מורכב. ובעבור זה מתחלק הייחוד כפי התחלקות דעות בני אדם ויתרון הכרתם על ארבעה חלקים. תחילתם יחוד האל בלשון בלבד והמעלה הזאת היא המעלה אשר יגיע אליה הקטן והפתי אשר איננו יודע עניין האמונה ואין אמיתתה קבועה בלבו. והחלק השני הוא יחוד האל בלב ובלשון ע"י הקבלה מפני שהוא מאמין במי שקיבל מהם ואיננו יודע אמיתת העניין מצד שכלו ותבונתו. והוא כעיוור הנמשך אחרי פיקח ואפשר שיקבל ממקבל כמותו. והוא כחברת עיוורים שם כל אחד מהם ידו על שכם חברו עד שהגיעו אל הפיקח אשר בראש החבורה שמנהיגם. שאם יפשע הפיקח הזה בהם ויתעלם מהם ולא יזהר בשמירתם או אם ייכשל אחד מהם או יקרהו מקרה - יקרה לכל המקרה ההוא ויתעו מני דרך ואפשר שיפלו בבור או בגומץ או שייכשלו בדבר שימנעם מלכת. וכן המייחד מצד הקבלה אין בוטחין בו שלא יבוא לידי שיתוף שאם ישמע דברי המשיגים וטענותם אפשר שתשתנה דעתו ויטעה ולא יכיר. ומפני זה אמרו רבותנו זיכרונם לברכה: הוי שקוד ללמוד תורה ודע מה שתשיב לאפיקורס. והחלק השלישי מחלקי הייחוד הוא יחוד הבורא בלב ובלשון אחר שיוכל להביא עליו ראיות על אמיתת מציאותו בדרך העיון מבלי דעת עניין האחד האמת והאחד העובר. וזה דומה לפיקח שהוא הולך בדרך והוא רוצה ללכת אל ארץ רחוקה והדרך מתחלקת לדרכים רבים מסופקים ואינו יודע ומכיר הדרך הנכונה אל העיר אשר שם מגמתו אליה אע"פ שהוא יודע אותו הצד ואותה הפיאה. והוא יגע למאוד ואיננו מגיע אל חפצו מפני שאינו יודע הדרך. כמו שאמר הכתוב /קהלת י/ עמל הכסילים תייגענו אשר לא ידע ללכת אל עיר. והחלק הרביעי הוא יחוד האלוהים בלב ובלשון אחר אשר ידע להביא הראיות עליו ולעמוד על אמיתת אחדותו מדרך העיון והסברות הנכונות השכליות. וזהו החלק השלם והחשוב שבהם והמעלה הזאת היא אשר הזהיר עליה הנביא. באומרו /דברים ד'/ וידעת היום והשבות אל לבבך כי ה' הוא האלוהים וגומר.
<h2>פרק ג</h2>
אך לדעת אם אנו חייבים לחקור על הייחוד בדרך העיון אם לא אומר: כי כל מי שיוכל לחקור על העניין הזה והדומה לו מן העניינים המושכלים בדרך הסברא השכלית חייב לחקור עליו כפי השגתו וכוח הכרתו. וכבר הקדמתי בתחילת הספר הזה מן הדברים המראים חיוב העניין מה שיש בו די. והמתעלם מחקור הרי זה מגונה ונחשב מן המקצרים בחכמה ובמעשה. והוא דומה לחולה שהוא בקי בחוליו ובדרך רפואתו סמך על רופא שמרפא אותו בכמה מיני רפואות והוא מתעצל לעיין בחכמתו וסברתו ברפואות הרופא לדעת אם הוא מתעסק בענייניו על דרך נכונה אם לא והיה יכול לעמוד על זה מבלי דבר שימנעהו. וכבר חייבתנו התורה בזה. כמו שכתוב /שם/ וידעת היום והשבות אל לבבך וגו'. והראיה שההשגה אל הלב הוא עיון השכל - הוא מה שאמר הכתוב /ישעיה מד/ ולא ישיב אל לבו ולא דעת ולא תבונה וגו'. ואמר דוד המלך עליו השלום /דה"א כח/ ואתה שלמה בני דע את אלוהי אביך ועבדהו בלב שלם ובנפש חפצה כי כל לבבות דורש ה' וגו'. ואמר /תהילים ק/ דעו כי ה' הוא האלוהים וגו'. ואמר /שם צא/ אשגבהו כי ידע שמי. ואמר /ירמיה ט/ כי אם בזאת יתהלל המתהלל השכל וידוע אותי. ואמרו רבותינו זיכרונם לברכה: הווי שקוד ללמוד תורה ודע מה שתשיב לאפיקורוס. ואמרה תורה /דברים ד/ ושמרתם ועשיתם כי היא חכמתכם ובינתכם לעיני העמים וגו'. ואי אפשר שיודו לנו האומות במעלות החכמה והבינה עד שיעידו לנו הראיות והמופתים ועדי השכל על אמיתת תורתנו ואומן אמונתנו. וכבר הבטיחנו יוצרנו לגלות מסך הסכלות מעל שכלם ושייראה כבודו הבהיר לאות לנו על אמיתת תורתנו. כאשר אמר /ישעיה ס/ והלכו גוים לאורך וגו'. ואומר /שם ב/ והלכו עמים רבים ואמרו לכו ונעלה אל ה' וגו'. וכבר התבאר מן השכל ומן הכתוב ומן הקבלה שאנו חייבים לעיין במה שנוכל להשיג בירור בדעתנו.
<h2>פרק ד</h2>
אך איך דרך המחקר על אמיתת הייחוד? ומה שאנו צריכים לדעתו קודם שנחקור על הייחוד אומר: כי כל דבר שמבקשים לדעת אותו כשמסתפקים במציאותו צריך לשאול עליו תחילה אם הוא נמצא אם לא. וכשתתברר אמיתת מציאותו צריך לחקור עליו מהו ואיך הוא ולמה הוא. אך הבורא יתעלה אין אדם רשאי לשאול עליו אלא באם הוא בלבד. וכשתתברר מציאותו בדרך העיון נחקור עליו אם הוא אחד או יותר מאחד. וכאשר יתברר לנו שהוא אחד נחקור על עניין האחד ועל כמה פנים יאמר אחד ובזה יתקיים לנו הייחוד השלם. כמו שאמר הכתוב /דברים ו/ שמע ישראל ה' אלוהינו ה' אחד. על כן אנחנו חייבים לחקור תחלה היש לעולם הזה בורא אם לא. וכאשר יתברר לנו שיש לעולם בורא בראו וחידשו נחקור עליו אם הוא אחד או יותר מאחד. וכשיתברר כי הוא אחד נחקור על עניין האחד העובר והאחד אמת ומה שצריך לספר בו על הבורא מעניינו. ובו ישלם עניין הייחוד בלבנו ויגמר במחשבתנו בעזרת השם.
<h2>פרק ה</h2>
אך ההקדמות אשר יתברר מהן כי יש לעולם הזה בורא בראו מאין הן שלוש הקדמות. אחת מהנה כי הדבר אינו עושה את עצמו. והשנית - כי ההתחלות יש תכלית למספרן. וכיון שיש תכלית למספרן יש להן ראשון שאין ראשון לפניו. והשלישי - כי כל מחובר - מחודש. וכאשר תתקיימנה אלה השלוש הקדמות תהיה התולדה מהן למי שידע להשתמש בהן ולחברן כי יש לעולם בורא בראו מאין כמו שיתבאר ממה שאנו עתידים לבארו בעזרת השם. והראיה על בירור אלו השלוש הקדמות הוא מה שאספר. והוא שנאמר כי כל נמצא אחר שלא היה איננו נמלט מאחד משני דברים: אם שהמציא הוא את עצמו או שהמציא אותו זולתו. וכל מה שנחשוב עליו שהוא עשה את עצמו לא ימלט גם כן מאחד משני דברים: אם שעשה את עצמו קודם הוויתו או אחר הוויתו. ושניהם אי אפשר. כי אם נאמר שעשה את עצמו אחר הוויתו לא עשה כלום שלא היה צריך לעשות עצמו מפני הקדמת הוויתו למעשהו אם כן לא עשה כלום. ואם נאמר שעשה את עצמו קודם הוויתו בעת ההיא היה אפס והאפס לא יהיה ממנו מעשה ולא הנחה כי האפס לא יעשה דבר. ונמנע שיהיה הדבר עושה את עצמו בשום פנים. והתבררה ההקדמה הראשונה אשר הקדמנו: ובירור ההקדמה השניה הוא על הדרך הזה שכל מה שיש לו תכלה יש לו תחילה. כי כבר נתברר שכל מה שאין לו תחילה אין לו תכלה מפני שאי אפשר להגיע בדבר שאין לו תחילה אל גבול שיעמוד האדם אצלו. ומה שנמצא לו אחרית נדע כי היה לו ראשון אין ראשון לפניו ותחילה שאין לו תחילה. וכל אשר נעמוד על תכלית מההתחלות הנמצאות בעולם נדע כי היה להם ראשון אין ראשון לפניו ותחלה שאין לה תחלה. כי אין התחלות מבלי תכלית לתחילתם. ועוד: מן הידוע כי כל מה שיש לו חלק - יש לו כל כי אין הכל כי אם כלל חלקיו. ולא יתכן להיות חלק למה שאין לו תכלית כי גדר החלק אינו כי אם שיעור נפרד משיעור כי שיעור הקטן סופר את הגדול כאשר זכר אוקלידס בתחילת המאמר החמישי מספר השיעור. ואם נעלה במחשבתנו דבר שאין לו תכלית בפועל ונפריש ממנו קצתו יהיה הנשאר פחות ממה שהיה קודם מבלי ספק. ואם יהיה השאר מאין תכלית יהיה דבר שאין לו תכלית גדול מדבר שאין לו תכלית והוא מה שאי אפשר. ואם יהיה לשאר תכלית אם נוסיף עליו החלק המופרש ממנו והוא יש לו תכלית יהיה הכל דבר שיש לו תכלית. וכבר היה בתחילת דברינו מאין תכלית. ואם כן יהיה בתכלית ומאין תכלית וזה הפך שאי אפשר להיות. ולא יתכן להפריש ממה שאין לו תכלית חלק כי כל מה שיש לו חלק יש לו תכלית מבלי ספק וכשנחלק ממה שיצא אל גדר ההוויה בעולם מן האישים מימי נח עד ימי משה עליו השלום במחשבתנו יהיה חלק מכל אישי העולם והוא מגיע עד תכלית. אם כן הכל הוא מגיע אל תכלית מספר. וכיון שכל העולם הזה מגיע עד תכלית צריך שיהיו תחילותיו מגיעות עד תכלית מספר. והדין נותן שיהיה לעולם הזה ראשון אין ראשון לפניו וצריך בעבור זה להגיע התחלות בראשיתם כאשר הקדמנו. ובירור ההקדמה השלישית שנאמר כי כל מחובר מורכב מבלי ספק מדברים יותר מאחד. והדברים ההם אשר חובר מהם הם קודמים לו הקדמה טבעית. וכן צריך שיהיה מחברו קודם לו הקדמה זמנית וטבעית. והקדמון הוא שאין לו עילה. ומה שאין לו עילה אין לו תחילה. ומה שאין לו תחילה אין לו תכלה. ומה שיש לו תחילה איננו קדמון. וכל מה שאינו קדמון הוא מחודש מפני שאין בין הקדמון והמחודש אמצעי שיהיה לא קדמון ולא מחודש. אם כן כל מחובר איננו קדמון ועל כל פנים הוא מחודש. וכיוון שנתבררה ההקדמה השלישית אשר זכרנו נתקיימו השלוש הקדמות. שער ראשון - שער הייחוד
<h2>פרק ו</h2>
אך על איזה פנים נשתמש בהקדמות אשר זכרנו בברור מציאות הבורא יתעלה הוא - כאשר נסתכל בעולם הזה נמצאהו מחובר ומורכב אין חלק מחלקיו מבלי חיבור וסידור. כי אנחנו רואים אותו בהרגשותינו ושכלנו כבית הבנוי אשר זומן בו כל הצריך לו: השמים ממעל כתקרה והארץ מתוחה כמצע והכוכבים מסודרים כנרות וכל הגופות צבורות בו כמכמנים כל דבר למה שצריך לו. והאדם כבעל הבית המשתמש בכל אשר בו. ומיני הצמחים מזומנים לתועלת ומיני החיות משתמשים להנאתו. כמו שאמר דוד עליו השלום /תהילים ח/ תמשילהו במעשי ידיך כל שתה תחת רגליו צונה ואלפים כולם וגם בהמות שדי צפור שמים ודגי הים עובר אורחות ימים. וסדר זריחת השמש ובואה להעמיד עתי היום והלילה ועלייתה וירידתה להמציא הקור והחום והקיץ והחורף מענייני הזמנים ותועלותיהם. ושנותם תמיד על סדור אחד מבלי הפסק. כדכתיב /איוב ט/ האומר לחרס ולא יזרח ובעד כוכבים יחתום. וכתיב /תהילים קד/ תשת חשך ויהי לילה וגו'. וסיבוב הגלגלים אשר תנועותם מתחלפות והכוכבים והמזלות על הנהגה משוערת ומשקל מכיוון לא ייזח ולא ישתנה. והכוונה בכל דבר ממנו כוונת תועלת ותקנה למדברים. כמו שאמר שלמה עליו השלום /קהלת ג/ את הכל עשה יפה בעתו גם את העולם נתן בלבם וגו'. ואמר: לכל זמן ועת לכל חפץ תחת השמים. וכל זה חיבורו והרכבתו נראים בכולו ובמקצתו. וכשנעיין בצמחים ובבעלי חיים נמצאם מחוברים מהיסודות הארבעה והם האש והרוח והמים והעפר. והמה נחלקים ונפרדים ואין בנו יכולת לחברם החיבור הטבעי מפני שמקצתם משתנה אל קצתם וקצתם כנגד קצתם ואם נחבר דבר מהם הם ממהרים להשתנות ולהתחלף. אך החיבור שחיברה אותו התולדה הוא חיבור מתוקן וקיים עד עת קץ. וכבר חשבו קצת הפילוסופים כי הגלגלים והכוכבים והאישים העליונים הם מתולדות האש. ודומה לזה מה שכתב דוד עליו השלום /תהילים קד/ עושה מלאכיו רוחות משרתיו אש לוהט. ובזה ראיה על המחשבה הזאת ואיננה תולדה חמישית כאשר חשב אריסטו. וכיוון שהנמצאות הוות מן היסודות ומחוברות מהם וידענו כי לא נמזגו מאליהן ולא נתחברו בטבען מפני המחלוקת שביניהם עלה בדעתנו ונתברר בנפשותינו כי מחברם זולתם וקושרם בלעדיהם ומרכיבם כנגד טבעם על כרחם - הוא בוראם ית' אשר תיקן קישורם ותיכן חיבורם. וכאשר נחקור על היסודות הארבעה נמצאם מחוברים מחומר וצורה והמה העצם והמקרה והחומר שלהם הוא החומר הראשון אשר הוא שורש היסודות הארבעה והחומר ההיולי שלהם. והצורה היא הצורה הראשונה הכללית אשר היא שורש כל צורה עצמית וכל צורה מקרית כחום וכקור וכלחות וכיובש והכובד והקלות והתנועה והמנוחה והדומה להם. וההרכבה והחיבור נראים בכל העולם ובכל חלקיו בשורשיו ובענפיו בפשוטו ובמורכבו בעליונו ובתחתונו. וצריך ממה שהקדמנו שיהיה כולו מחודש כאשר התברר לנו כי כל מחובר - מחודש. והדין חייב שנאמין כי העולם מחודש. וכיוון שכן הוא ונמנע שיהיה הדבר עושה את עצמו צריך שיהיה לעולם עושה שהתחילו וחידשו. ומפני שהתברר כי ההתחלות אי אפשר שיהיו מאין תכלית לתחילתם. מן הדין שיהיה לעולם תחילה אין תחילה לפניו וראשון שאין לו ראשון. והוא אשר יצרו וחידשו מאין דבר לא בדבר ולא על דבר. כמו שאמר הכתוב בעניין הזה /ישעיה מד/ אנכי ה' עושה כל נוטה שמים לבדי רוקע הארץ מי אתי. ואמר /איוב כו/ נוטה צפון על תהו תולה ארץ על בלימה. והוא הבורא יתעלה אשר אותו דרשנו ולמצאו כווננו במחשבותינו ושכלנו. הוא הקדמון הראשון אשר אין ראשית לראשיתו ואין תכלית לקדמותו. כמו שאמר הכתוב /ישעיה מד/ אני ראשון ואני אחרון. ואמר /שם מא/ אני ה' ראשון ואת אחרונים אני הוא. ויש בני אדם שאמרו שהעולם נהיה במקרה מבלי בורא שהתחילו ויוצר שיצרו ומן התימה בעיני איך תעלה בדעת מדבר בעודנו בבריאותו כמחשבה הזאת. ואילו בעל המאמר הזה שומע אדם שיאמר במאמרו בגלגל אחד של מים שהוא מתגלגל להשקות חלקה אחת של שדה או גינה וחושב כי זה נתקן מבלי כוונת אומן שטרח בחיבורו והרכבתו ושם כל כלי מכליו לעומת התועלת היה לו להפליא ולהגדיל הרבה עליו ולחשוב אותו בתכלית הסכלות וימהר להכזיבו ולדחות מאמרו. וכיוון שידחה המאמר הזה בגלגל קטן ופחות ונבזה שנעשה בתחבולה קטנה לתקנת חלקה קטנה מהארץ איך יתיר לעצמו לחשוב במחשבה הזאת בגלגל הגדול הסובב את כל הארץ וכל אשר עליה מן הברואים. והוא בחכמה תקצרנה דעות כל בשר ושכלי המדברים להשיג הוויתה והוא מוכן לתועלת כל הארץ וכל אשר עליה. ואיך יוכל לומר שיהיה מבלי כוונת מכווין ומחשבת חכם בעל יכולת?! ומן הידוע אצלנו כי הדברים אשר הם מבלי כוונת מכווין לא ימצא במאומה מהם סימן לחכמה וליכולת. והלא תראה אם יישפך לאדם דיו פתאום על נייר חלק שאי אפשר שיצטייר ממנו עליו כתב מסודר ושיטות נקראות כמו שיהיה בקולמוס. ואלו הביא אדם לפנינו כתב מסודר ממה שאי אפשר להיות מבלי מיצוע קולמוס ואומר כי נשפך הדיו על הנייר ונעשתה צורת הכתב עליו מעצמה היינו ממהרים להכזיבו על פניו שאיננו נמלט מכוונת מכווין. וכיוון שזה בעינינו דבר שאי אפשר להיות בצורות רשומות בהסכמת דעתנו איך יוכל לומר בדבר שמלאכתו יותר דקה ותיקונו יותר רחוק ועמוק בעינינו עד אין תכלית שיהיה מבלי כוונת מכווין וחכמת חכם ויכולת יכול. וכל מה שהביאוני להעמיד מציאות הבורא יתעלה מצד מעשיו די למי שיבין ויודה על האמת ומספיק בתשובת אנשי הקדמות שאומרים כי העולם קדמון ודחיית דבריהם. ואתה דע לך.
<h2>פרק ז</h2>
אך הראיה שהבורא יתברך הוא אחד הוא מפני שנתברר לנו בדרך הראיות כי יש לעולם בורא. התחייבנו לחקור עליו אם הוא אחד או יותר מאחד. וצריך שנבאר אמיתת אחדותו משבעה פנים: האחד מהם מצד בחינתנו לעילות הנמצאות. כי כאשר נתבונן בהן נמצא מספרן פחות מעלוליהן. וכל אשר נחקור על עילות העילות ההן למעלה נמצא מספרן פחות מהן. וכל אשר תעלינה יתמעט מספרן עד שיגיע אל עילה אחת והיא עילת העילות. וביאור זה כי אישי הנמצאים אין תכלית למספרם. וכאשר נתבונן במיניהם הכוללים אותם יהיה מספרם פחות מן האישים אשר תחתיהם. כי כל מין מן המינים כולל אישים רבים. והמינים יש תכלית למספרם. וכאשר נערוך המינים אל סוגיהם הכוללים אותם יהיה מספר הסוגים פחות ממספרם כי תחת כל סוג מהסוגים מינים רבים. וכל אשר יעלו יהיה מספר הסוגים פחות עד אשר יגיעו אל סוגי הסוגים. וכבר אמר הפילוסוף כי סוגי הסוגים הם עשרה והם: עצם וכמה ואיך ומצטרף ואנה ומתי ומצב וקניין ופועל ונפעל. וכאשר נחקור על עילות אישי מיני עשרת הסוגים האלה נמצאם חמש: התנועה והיסודות הארבעה שהם: האש והרוח והמים והעפר. וכאשר נחקור על עילות היסודות הארבעה נמצאם: החומר והצורה והם שניים. וכאשר נחקור על עילתם יהיה מספרם פחות מהם והוא - רצון הבורא יתברך. ואין מספר פחות משנים אלא אחד. אם כן הבורא יתברך אחד על כל פנים. וכן אמר דוד עליו השלום /ד"ה א כט/ לך ה' הממלכה והמתנשא לכל לראש וגו'. רוצה לומר כי הוא רם על כל רמים ועליון על כל העליונים וראש כל תחלה ועילת כל עילה ועלול. והשני מצד סימני החכמה הנראים בכל העולם הזה עליונו ותחתונו קפאיו וצמחיו ובעלי חיים אשר בו. וכאשר נסתכל בו יורנו כי כולו מחשבת חושב אחד ומלאכת בורא אחד. והוא שאנו מוצאים אותו על מחלקותיו בשורשיו ויסודותיו מתדמה בתולדותיו ושווה בחלקיו. ואותות חכמת הבורא יתעלה נראות בקטני היצירות וגדוליהן מעידות כי הם לבורא אחד חכם. ואילו היה לעולם יותר מבורא אחד הייתה צורת החכמה מתחלפת בחלקי העולם ומשתנת בכלליו ובחלקיו. ועוד כי אנחנו מוצאים אותו כי הוא צריך בקיומו ותיקונו קצתו אל קצתו. ואין חלק ממנו נגמר אלא בחלק אחד כצורך קשקשי השריון וחלקי המטה ואברי גוף האדם ושאר המחוברים קצתם אל קצתם בתקונם והשלמתם. והלא תראה צורך הירח והכוכבים אל אור השמש וצורך הארץ אל השמים ואל המים וצורך בעלי חיים קצתם אל קצתם כי מקצת מיניהם אוכל מקצתם: כדורס מן העופות והדגים וחיות השדה. וצורך האדם אל הכל ותקנת הכל באדם. וצורך הארצות והפלכים והחכמות והמלאכות קצתם אל קצתם. והחכמה נראית בקטני היצירות וגדוליהם. כי כוח החכמה הנראית ביצירת הפיל לפי גודל גופו איננו יותר נפלא מכוח החכמה הנראית ביצירת הנמלה לפי קטנותה. אך כל אשר תקטן היצירה יהיה כוח החכמה והיכולת נראה בה יותר ותיקון הבורא יותר נפלא ונראה ממנה. וזה יורה כי כולם מחשבות חושב אחד ובורא אחד מפני שהם מתדמים ושווים ונכונים להשלמת סדר העולם והעמדתו כולו בכול חלקיו. ואילו היה לו יותר מבורא אחד הייתה צורת החכמה מתחלפת בקצת חלקיו ולא היה צריך קצתו אל קצתו. ומפני שהוא חלוק בשורשיו ויסודותיו שווה בתולדותיו ומחברותיו תראה כי מחדשו ומחברו ומנהיגו וחושבו - אחד. ואמר הפילוסוף: אין במה שברא האלוהים יותר נפלא ממה שברא. ורצה לומר כי החכמה בקטן ובגדול מחלקי העולם מתדמה ושווה. כמו שאמר דוד המלך עליו השלום בספרו מיני ענייני העולם ותכונות יישובו /תהילים קד/ מה רבו מעשיך ה' כלם בחכמה עשית מלאה הארץ קנייניך. ואמר /שם צב/ מה גדלו מעשיך ה' מאוד עמקו מחשבותיך. והשלישי מפני החידוש הכולל את כל העולם. כי הראיות לימדו על חידושו. והוצרך בעבור זה שהיה לו מחדש מפני הימנע היות הדבר מאליו. וכשאנו מוצאים הוויה ויתברר לנו כי היה אחר שלא היה נדע בעדות השכל השלם שזולתו בראו והמציא הוויתו ויצר אותו. וכיוון שהתקיים כי לעולם בורא שבראו וחידשו אין ראוי להעלות על דעתנו שהוא יותר או פחות מאחד. שאי אפשר למציאות עולם מבלי בורא אחד. ואילו היה אפשר שיעלה בדעתנו שיתקיים העולם בפחות מבורא אחד היינו מעלים על דעתנו כן. אך מפני שלא יכולנו להשכיל דבר שיוכל לעשות את זולתו פחות מאחד ידענו ידיעה שאי אפשר לדחותה כי הוא אחד. כי הדברים אשר יתבררו מצד הבאת הראיה עליהם ותהיה מציאתם מציאה שאי אפשר לדחותה אין אנו צריכין להעלות על דעתנו שהם יותר ממה שהצורך מביא אליו בהשלמת הדבר שהוא לראיה עליהם. והדמיון כי בעת שנראה כתב שווה בחיבורו וצורות המכתב אשר נכתב בו צורה אחת יעלה בדעתנו מיד כי כותב אחד כתבו וחיברו. כי הכתב לא ייתכן בפחות מכותב אחד. ואלו היה יכול להיכתב בפחות מכותב אחד היינו חושבים כן. ואע"פ שאפשר שיכתבנו יותר מאחד אין ראוי להעלות על דעתנו כן אלא בראייה שתעיד על בירור הדבר מהתחלף צורת המכתב במקצתו והדומה לזה. ואם היה הדבר כן אין אנו צריכין לדעתו פנים בפנים אם אי אפשר לעמוד עליו מן הצד הזה. ועמדו לנו הראיות עליו ממעשהו בסידור כתיבתו במקום ראותנו אותו. וידענו ידיעה ברורה כי כותב אחד נמצא יודע מכתב ויכול לכתוב כתבו ולא השתתף בו עמו זולתו מפני סדר חיבורו והשוואתו. מפני שמעשה שני עושים מתחלף ואיננו שווה ומסודר על ערך אחד ומשתנה בתקונו ותכונתו. וכן נאמר בבורא יתעלה. כי מפני שהיו אותות החכמה בבריאותיו מתדמות ושוות הוצרכנו להאמין כי בורא אחד בראם שאי אפשר למציאות המחודשים מבלעדיו ושאיננו דבר נראה בעצם ובמקרה. ומפני שאיננו נראה אי אפשר למוצאו ולדעתו אלא בדרכי הראיות והבחינות המורות עליו מצד בריאותיו. אז תעמוד לנו אמונתנו שהוא נמצא ושהוא אחד קדמון היה ויהיה ראשון ואחרון גיבור חכם חי. ועמדו לנו הראיות עליו במקום עמדנו עליו וראותנו אותו יתעלה מפני שאיננו מהעניינים הנראים. על כן הוצרכנו להעלות על דעתנו שבורא אחד בראם כי אי אפשר בלעדיו במציאות המחודשים. אך יותר מאחד אפשר בלעדיו ואין צורך אליו. על כן מי שיטעון שהוא יותר מאחד לא יתקיימו דבריו אלא בראיה זולת הראיה שהבאנו. ואי אפשר להעמידם מפני שהראיות שהן מדרך השכל אינן מכחישות זו את זו אך כל הראיות מעידות על אחדותו ומרחיקות ממנו עניין הריבוי והשיתוף והדמיון. כאשר אמר ה' יתברך /ישעיה מד/ היש אלוה מבלעדי ואין צור בל ידעתי. ואמר /שם/ אני ראשון ואני אחרון. ואמר /שם מה/ צדיק מושיע אין זולתי: והרביעי שנאמר למי שהוא חושב כי הבורא יותר מאחד לא ימלט שיהיה עצם הכל עצם אחד או שלא יהיה אחד. ואם יאמר כי העצם אחד אם כן העניין אחד והבורא איננו יותר מאחד. ואם יאמר כי לכל אחד מהם עצם איננו מעצם אחד נצטרך על כל פנים שיהיה ביניהם הפרש מפני מחלקותם והשתנותם. וכל נפרש - מוגבל; וכל מוגבל - יש לו תכלית; וכל אשר יש לו תכלית - מחובר; וכל מחובר - מחודש; וכל מחודש - יש לו מחדש. ומי שחושב כי הבורא יותר מאחד מצריך שיהיה מחודש. וכבר הקדמנו כי בורא העולם קדמון והוא עילת העילות ותחילת התחילות והוא על כל פנים אחד. והוא כמו שאמר הכתוב: /נחמיה ט/ אתה הוא ה' לבדך: והחמישי מצד עניין הריבוי והאחדות והוא שאוקלידס גדר האחדות בספרו ואמר כי האחדות היא אשר בה יאמר לכל דבר - אחד. רצונו לומר כי האחדות קודמת לאחד בטבעה. כאשר נאמר כי החום קודם לכל דבר חם. ולולא האחדות לא היה נאמר על דבר מן הדברים "אחד". והעניין אשר אנחנו צריכין להעלות על דעתנו מן האחדות הוא יחידות גמורה ובדידות שאין עמה חיבור ולא דמיון בשום עניין ולא ריבוי ולא מספר בשום פנים ולא התחבר אל דבר ולא התפרד מדבר. ועניין הריבוי הוא כלל אחדים ולא יתכן שיקדים הריבוי לאחדות אשר ממנה נתרבה. ואם נמצא בשכלנו או בהרגשותינו שום ריבוי נדע ידיעה ברורה כי האחדות קדמתו כקדימת האחד המניני לשאר המניין. ומי שיחשוב כי הבורא יותר מאחד יש לו לומר על כל פנים כי האחד קודם לכולם מפני הקדמת האחד למניין ואחדות לרב. אם כן הבורא אחד על כל פנים קדמון אין קדמון זולתו. כמו שנאמר /ישעיה מג/ לפני לא נוצר אל ואחרי לא יהיה. והשישי מצד המקרים הדבקים אל כל מתרבה. והוא שהריבוי והכלל מקרה נכנס על העצם והוא הכמות. והוא יתברך הבורא והעצם והמקרה לא תשיגנו מידה ממידותם בעצם כבודו. וכאשר התברר כי הבורא התעלה מכל דמיון וערך אל דבר מבריאותיו מן השכל ומן הכתוב והיה הריבוי הנכנס על עצם המתרבה מקרה ולא יאות שתשיג עצם כבוד הבורא מידה ממידות הריבוי. ואם לא יסופר ברוב הוא אחד על כל פנים מפני שאין בין הרב והאחדות אמצעי. אם כן אין הבורא יותר מאחד והוא אחד על כל פנים. כמו שאמרה חנה /שמואל אחד ב/ אין קדוש כה' כי אין בלתך וגו'. והשביעי כי הבורא אם הוא יותר מאחד יהיה כל אחד מהם יכול לברוא העולם או לא יכול אלא בעזר חברו. - ואם כל אחד מהם יכול הבורא האחר נוסף מפני שהאחד יכול ואינו צריך לזולתו. - ואם לא ישלם הדבר כי אם בהתחברם אין לאחד מהם יכולת שלמה ולא כוח גמור מפני שכל אחד מהם נלאה ומקצר וכל אחד מהם חלש - וכל חלש - יש לו תכלית לכוחו ולעצמו; וכל אשר יש לו תכלית - יש לו גבול; וכל אשר יש לו גבול - מחובר; וכל מחובר - מחודש; וכל מחודש - יש לו מחדש. אם כן החלש אי אפשר שיהיה קדמון מפני שהקדמון לא תקצר ידו מדבר ולא יצטרך לעזר זולתו. אם כן אין הבורא יותר מאחד. ואילו היה אפשר להיות יותר מאחד היה אפשר שתהיה ביניהם מחלוקת בבריאת הברואים ולא הייתה נגמרת מהם יצירת הברואים. ובמצאנו כל העולם הזה על סדר אחד ותנועה אחת נמצאת בכל חלק מחלקיו לא נשתנה עם הדורות נדע שיוצרו ומנהיגו אחד לא ישנה מעשהו ולא יחליף הנהגתו זולתו. כמו שאמר /ישעיה מד/ ומי כמוני יקרא ויגידה ויערכה לי וגו'. ואמר דוד /תהילים קיט/ לעולם ה' דברך ניצב בשמים לדור ודור אמונתך כוננת ארץ ותעמוד. ומה שאנו רואים - הנהגת הבורא השלמה בברואים כי ההנהגה לא תהיה שלמה מתמדת על עניין אחד אלא בהתייחד אחד בעצה ובהנהגה כמלך במדינה והנפש בגוף. ואמר אריסטו בספרו בעניין הייחוד: אין טוב ברבות הראשים אך הראש האחד. ואמר שלמה /משלי כח/ בפשע ארץ רבים שריה וגו'. ובמה שהבאנו בעניין הזה די למבין ומספיק בתשובה על הנחת הריבוי. כי בהעמידנו האחדות לבורא העולם תידחה טענת כל מי שיאמר שהוא יותר מאחד. ואתה דע לך.
<h2>פרק ח</h2>
אך ביאור אופני האחד האמיתי והאחד העובר הוא שה'אחד' שם נגזר מן האחדות והוא נאמר על שני עניינים: האחד מהם מקרי - והוא העובר והשני עצמי קיים - הוא האמיתי. והאחד המקרי גם כן הוא על שני עניינים: האחד מהם נראה בו הריבוי והכלל והקיבוץ כסוג האחד אשר הוא כולל מינים רבים וכמין האחד הכולל אישים רבים וכאיש האחד המחובר מחלקים רבים וכצבא האחד הכולל אנשים רבים. וכאמרנו כור אחד והין אחד ורובע אחד וליטרא אחת וכל אחד מהם כולל דברים רבים יאמר על כל אחד מהם 'אחד'. וכל אחד ממה שהכרנו נקרא 'אחד' על דרך העברה והוא מפני שהדברים ההם אשר יקבץ אותם השם ההוא שווים בעניין אחד. ונקרא 'רב' מפני שכולל דברים רבים וכאשר יתפרדו הדברים ההם ויתבודדו יאמר על כל אחד מהם 'אחד'. והאחד בכמו העניינים האלה אשר זכרנו מקרה והוא אחד מצד ורב מצד. והעניין השני מאחד המקרי הוא האחד הנאמר על האיש האחד לא מתרבה ולא כולל דברים רבים כנראה ממנו אך הוא רב בעצמו מצד חיבורו מחומר וצורה ועצם ומקרה. והוא מקבל ההוויה וההפסד והחילוק והחיבור והפרידה והשינוי והחילוף והשיתוף. אם כן הריבוי ישיג הדבר הנאמר עליו 'אחד' מכל מה שסיפרנו מפני שהם כנגד האחדות. כי האחד הנאמר על הדבר אשר ישיגנו בעצמו עניין מענייני הריבוי והשינוי הוא מקרה מבלי ספק והוא 'אחד' על דרך העברה ולא על דרך האמת. שים לבך להבין. אך האחד האמת ייאמר גם כן על שני פנים. האחד מהם במחשבה. והשני בפועל. והמחשבי הוא האחד המנייני אשר הוא שורש כל מנין ותחילתו. וטעם האחד המנייני שהוא אות וסימן לתחילה שאין תחילה לפניה כי כל תחילה אמיתית תקרא 'אחד'. כמו שנאמר /בראשית א/ ויהי ערב ויהי בקר יום אחד במקום יום ראשון. הוציאו בלשון 'אחד' מפני שהאחד שם לכל תחילה שאין לפניה תחילה. וכשהוא שונה יקרא 'שני' וכשהוא משלש - יקרא 'שלישי' וכן עד עשרה. ואחר כן ישוב אל האחד ואחר כן ישוב אל מאה ואל אלף אין תכלית למניין. ועל כן היה גדר המניין כולל מורכב מן האחדים. והטעם שקראתיו 'מחשבי' מפני שהמניין אינו נכנס תחת החושים הגשמיים אבל יושג במחשבה. אך המנוי הוא מורגש בחושים הגשמיים החמישה או במקצתם. והעניין השני אשר הוא אחד אמיתי נמצא בפועל. הוא עניין אשר לא יתרבה ולא ישתנה ולא יתחלף ולא יסופר במידה ממידות הגשמיים ולא תשיגהו לא הוויה ולא הפסד ולא תכלה ולא ייעתק ולא ינוע ולא ידמה אל דבר ולא ידמה אליו דבר ולא ישתתף עמו דבר. כי הוא על כל פנים אחד אמת והוא שורש לכל מתרבה כאשר עבר מדברינו. כי האחדות עילת הריבוי ואין לאחד האמיתי תחילה ולא תכלית. כי כל מה שיש לו תחילה ותכלה מן הדין שתיכנס ההוויה וההפסד עליו. וכל מה שתיכנס ההוויה וההפסד עליו משתנה. והשינוי כנגד האחדות. אם כן יהיה יותר מאחד כי הוא קודם ההתחלה לזולתו אחריה וזה מחייב לו הריבוי. וכן הדמות במתדמה - מקרה וכל אשר ישיגנו מקרה - מתרבה. והאחד האמת לא ישיגהו שום מקרה בעצם כבודו בשום פנים. ואם יאמר אומר שהאחדות באחד האמת מקרה נאמר כי עניין האחדות באחד האמת הוא הרחקת הריבוי והרב ממנו. וכאשר נספר האחד לא ספרהו כי אם בעניין אפיסת הריבוי והרב. והאחד האמת לא יסור במידה שמחייבת לעצם כבודו ריבוי ולא שנוי ולא חילוף בשום פנים. ובזה נשלמו כל דברינו באחד העובר והאחד האמת. ואתה דע לך.
<h2>פרק ט</h2>
אך הראיה שהבורא יתברך אחד אמת אין אחד אמת זולתו נאמר כי מפני שכל מחובר לא תיגמר הויתו אלא בהשתתף חלקיו אשר חובר מהם והוא התאחד קצתם עם קצתם. ועיקר השיתוף האחדות. וכן לא יתכן מציאות המחובר אלא בהתחלק חלקיו אשר מהם חובר כי החיבור לא יהיה כי אם מדברים שהם יותר מאחד. ועיקר המחלוקת - הרב. וכיוון שהיה סימן החיבור וההרכבה והסידור נמצא בעולם הזה בכלליו בפריו וחלקיו ושורשיו וענפיו צריך שימצא בכולם עניין השיתוף והמחלוקת ועיקרם האחדות והרב. ומפני שהאחדות קודמת לרב בטבע כקדימת האחד לשאר המניין מן הדין שתהיה עילת כל מתרבה בלתי-מתרבה בראש ההתחלות מפני הקדמת עניין האחדות לכל מתרבה. וכיוון שהיו העילות מגיעות בתחילתן ונמנע שיפעל הפועל כעצמו לא היה אפשר שתהיה עילת האחדות והרב כמותן רב ואחדות. וכיוון שאין עילת ההויות הרב בלבד ולא רב ואחדות מן הדין שיהיה עילת ההוויה אחד אמת. וכבר הקדמנו בדברינו כי העילות וכל אשר תעלינה למעלה תתמעטנה עד אשר תהיינה מגיעות אל שורש המניין והוא אחד האמת והוא הבורא יתברך. ומן הידוע עוד כי כל מה שימצא בשום דבר מקרה אי אפשר שלא ימצא בדבר אחד עצמי אמיתי ואין לו העתקה ממנו כי אם בהיפסדו כחום במים החמים שהוא מקרה במים והוא באש עצמי קיים. ומן הידוע עוד כי כל מה שימצא בשום דבר מקרה אין הדבר ההוא אשר יקרה בו המקרה מקבל אותו המקרה אלא מן הדבר אשר הוא בו עצמי. כמו שאנחנו רואים בחום המים שהוא מקרה בהם נאצל עליהם מן האש שחומה עצמי בה. וכאשר אנחנו רואים מלחות הדברים הלחים במקרה שנאצלה עליהם מן המים שהלחות בהם עצמית. וכן שאר כל ההוויות כאשר נסתכל בענייניהם. ועל ההקשה הזאת ננהיג דברינו בעניין האחדות. כי כיון שהייתה בכל אחד מהברואים מקרית כאשר הקדמנו מן הדין הוא שתהיה בעילת הברואים עצמית קיימת אמיתית וממנה קיבלו כל ההוויות עניין האחדות בדרך המקרה כאשר בארנו. וכאשר חקרנו על עניין האחדות האמיתית בברואים לא מצאנוה לאחד מהם קיימת אמיתית. ואם יאמר על כל אחד מן הסוגים והמינים והאישים והעצמים והמקרים והגרמים העליונים והעצמים הרוחניים וכל מנין ומנוי וכל אשר לו תכלה וגבול - 'אחד' ומיחסים אליו עניין האחדות לא יאמר לו 'אחד' אלא על דרך העברה מפני שהוא כולל דברים שנקראו אחד מדרך הידמותם והתחברותם בעניין אחד. והוא רב בעצמו מפני שמקבל הריבוי והשינוי והחילוק והמחלוקת והחיבור והפרידה והתוספת והחיסרון והתנועה והמנוחה והדמיון והצורה ושאר המקרים המיוחדים והכוללים לכל אחד מהברואים. והאחדות האמיתית איננה נמצאת ולא נאמרת באמת על דבר מן היצירות. ומפני שהיה האחד נמצא בברואים בדרך המקרה והורה האות והמופת כי הבורא אחד ידענו דעת ברורה כי האחדות אשר אמרנו על כל אחד מהברואים על דרך העברה נאצלת מעניין האחד האמת. והאחדות האמיתית היא הנאמרת על בורא הכל יתעלה והוא האחד האמת ואין אחד אמת זולתו כמו שהקדמנו. וכל חוקי האחד האמת אשר זכרנו לא ייאותו כי אם לו לבדו. וכל כל עניני הריבוי והמקרים והשינויים והתנועות והדימיונים וכל מה שלא יאות לאחד האמת רחוקים ממנו יתברך. כמו שכתב דוד עליו השלום /תהילים מ/ רבות עשית אתה ה' אלוהי נפלאותיך ומחשבותיך אלינו אין ערוך אליך וגו'. ואמר הכתוב /ישעיה מ/ ואל מי תדמיון אל ומה דמות תערכו לו. ונאמר /תהילים פו/ אין כמוך באלוהים ה' ואין כמעשיך. ונאמר /ירמיה י/ מאין כמוך ה' גדול אתה וגדול שמך בגבורה וגו'. וכבר התבאר והתברר כי בורא העולם יתברך אחד אמת ושאין אחד אמת זולתו. כי כל מה שייפול עליו שם 'אחד' זולת הבורא אם הוא אחד מצד אחד הוא רב מצד אחר כאשר זכרנו. אך הבורא אחד מכל פנים כמו שבארנו. ובמה שהבאנו בעניין הזה די למבין. שער ראשון - שער הייחוד
<h2>פרק י</h2>
אך ביאור המידות האלוהיות המושכלות והכתובות המסופר בהן הבורא יתברך הכוונות בהם רבות מאוד כפי רוב הברואים והטובות הכוללות אותן. והן מתחלקות לשני חלקים: עצמיות ופעליות. וטעם אמרנו 'עצמיות' - שהן מידות קיימות לאל יתעלה קודם הברואים ואחריהם תאותנה לו לעצם כבודו. והן שלוש מידות והן: שהוא נמצא ושהוא אחד ושהוא קדמון אין לו ראשית. והטעם שאנו מספרים אותו באלה המידות להורות על עניינו ואמיתת מציאותו ולהעיר על כבודו ולהבין המדברים כי יש להם בורא שחייבים בעבודתו. והוצרכנו לספר אותו בנמצא מפני שהראיות הורו על מציאותו בעדות סימני מעשיו בעולם. כמו שנאמר /ישעיה מ/ שאו מרום עיניכם וראו מי ברא אלה המוציא במספר צבאם לכולם בשם יקרא מרוב אונים ואמיץ כוח איש לא נעדר. על כן נתחייבנו לספר אותו בנמצא מפני שהתקיים בשכלנו כי הנעדר לא יהיה ממנו פועל ולא שום מעשה. וכיון שהתבררו מעשיו ובריאותיו התבררה בדעתנו מציאותו. אך מה שאנו מספרים אותו בו מן הקדמות מפני שהראיות הורו כי לעולם הזה ראשון אין ראשון לפניו ותחילה שאין תחילה לפניה. והתברר כי ההתחלות אי אפשר שתהיינה מאין תכלית מניין בתחילתן. והדין נותן על כל פנים שהבורא יתעלה ראשון אין ראשון לפניו וזהו עניין הקדמות. כמו שאמר /תהילים צ/ ומעולם עד עולם אתה אל. ונאמר /ישעיה מג/ לפני לא נוצר אל ואחרי לא יהיה. אך מה שנספר עליו שהוא אחד כבר בארנו זה באר היטב בראיות ידועות והתקיים בעדויות ברורות כי העניין האחדות האמיתי דבק אל עצם כבודו. ועניין האחד ריחוק הריבוי מעצם כבודו והימנע השנוי והחילוף והמקרה וההוויה וההפסד והחבור והפרידה והדמיון והשיתוף מאמיתת עצם כבודו ושאר גדרי הרב. וצריך שתבין מן המידות האלה שהן לא תחייבנה לעצם כבוד הבורא שינוי וחילוף אך עניינם להרחיק זולתם ממנו יתעלה. והעולה על דעתנו ושכלנו מעניינם כי בורא העולם יתעלה לא מתרבה ולא נעדר ולא מחודש. וכן צריך שתדע כי כל אחד מאלה המידות השלוש אשר זכרנו מחייבת שאריתם כאשר נתבונן בענייניהם. וביאור זה כי האחד האמת כשהוא דבק וקיים בשום דבר צריך על כל פנים שיהיה נמצא קדמון. מפני שהתברר כי הנעדר לא יסופר באחד ולא ברוב וכשיאות לשום דבר עניין האחד האמת ויתקיים לו דין הוא שיאות לו שם המציאות וענינה. וכן עניין הקדמות דבק לו מפני שהאחד האמת לא יהווה ולא ייפסד ולא ישתנה ולא יתחלף. אם כן הוא קדמון כיון שאין לו תחילה. ומי שהתקיים לו עניין האחדות האמיתית כבר התקיים לו עניין המציאות והקדמות. וכן נאמר כי מידת המציאות התמידית כשהיא נאותה לדבר תיאות לו עמה מידת האחד האמת ומידת הקדמות. אך מה שראוי לו ממידת האחד מפני שהנמצא תדיר לא יתכן שיהיה נמצא אחר אפס ולא ישתנה מעניין המציאה אל אפס מציאה; ולא מאפס מציאה אל מציאה. ומה שהוא במידה הזאת איננו רב מפני שהרב לא ימצא מציאה תדירה רצוני לומר תמידית בלתי נפסקת מפני הקדמת האחד לו. וכל הנמצא תדיר איננו רב אם כן הוא אחד. וכן ראויה לו עוד מידת הקדמות כי הנמצא תדיר אין לו תחילה ולא תכלה. אם כן עניין הקדמות דבק לו על כל פנים. וכן נאמר כי מידת הקדמות מחייבת למי שהיא ראויה לו מידת האחד האמת ומידת המציאות התדירה ומה שראוי לו ממידת האחד האמת. מפני שהנמצא תדיר הוא שאין לו תחילה. ומה שאין לו תחלה איננו מתרבה. שכל מתרבה יש לו תחילה והוא האחד. אם כן אין המתרבה קדמון. והקדמון לא יתכן שיהיה אלא אחד. והתחייבה מידת האחד בחיוב מידת הקדמות. וכן צריך שתתחייב מידת המציאות בהתחייב מידת הקדמות. כי האפס לא יסופר לא בקדמון ולא בחדש. וכבר התבאר כי המידות האלה השלוש עניינם אחד והנראה מהן אחד ושאינן מחייבות שינוי לעצם כבוד הבורא יתעלה ולא הכנסת המקרים עליו ולא הריבוי על עניינו. מפני שהעניין אשר נבין מהם הוא שהבורא יתעלה איננו נעדר ולא חדש ולא מתרבה. ואילו היינו יכולים להליץ על עניינו במילה אחת הכוללת אלו המידות בבת אחת כמו שכולל אותם השכל כדי שיעלו אלו השלושה עניינים בדעתנו בה כאשר הם עולים בשלוש אשר זכרנו היינו מליצים בה עליו. וכיון שלא מצאנו במה שאנו מדברים בו מן הלשונות מילה שתורה על אמיתת עניין הבורא ית' הוצאנו העניין ביותר ממילה אחת. והריבוי הנמצא במידות הבורא יתעלה איננו מצד עצם כבודו רק מצד קוצר כוח מליצת המספר מהשיג עניינו במילה אחת שתורה עליו. וצריך שתבין מעניין הבורא שאין כמוהו דבר וכל אשר תספר אותו בו מן המידות צריך שתבין מהם ריחוק שכנגדם ממנו. כאשר אמר אריסטו: השוללות במידות הבורא ית' אמיתיות מן המחייבות. מפני שכל מה שמחייבים לעצם כבודו מן המידות איננו נמלט ממידות העצם או ממידות המקרה. ובורא העצם והמקרה לא תשיגהו מידה ממידותם בעצם כבודו. וכל המרוחקות ממנו מן המידות הן אמיתות בלי ספק והנה נאותות לו כי הוא נעלה מכל מידה ותואר ומרומם מכל דמות ודמיון. ועל כן אתה צריך שתבין מן המידות האלה השלוש אשר זכרנו הרחקת שכנגדם מעל הבורא יתברך. אך המידות האלוהיות הפעליות הן המידות אשר יסופר בהן הבורא יתברך מצד פעולותיו. ואפשר שישתתף בסיפורם עם קצת ברואיו. והותרנו לספר אותו בהם מפני הדחק המצריך אותנו להודיענו ולעמוד על מציאותו כדי שנקבל עבודתו. וכבר מצאנו שמשתמשים במין הזה ממידות הבורא בספר התורה ובספרי הנביאים הרבה מאוד ובתשבחות הנביאים החסידים. והם על שני דרכים: הדרך האחד - מידות שהן מורות על דמות וצורה גשמית. כמו שאמר הכתוב /בראשית א/ ויברא אלוהים את האדם בצלמו בצלם אלוהים ברא אותו. /שם ט/ כי בצלם אלוהים עשה את האדם. /במדבר ט/ על פי ה'; /ישעיה מה/ אני ידי נטו שמים; /במדבר יא/ באזני ה'; /שמות כד/ ותחת רגליו; /ישעיה נא/ זרוע ה'; /תהילים כד/ אשר לא נשא לשווא נפשי; /בראשית ו/ בעיני ה'; /שם ח/ ויאמר ה' אל לבו. והדומה לזה מן האברים הגופיים. והשני - מידות שהן מורות על תנועות ומעשים גשמיים כמו שנאמר - /בראשית ח/ וירח ה' וירא וינחם ויתעצב אל לבו. /שם יא/ וירד ה'; /שם ח/ ויזכור אלוהים; /במדבר יא/ וישמע ה'; /תהילים עח/ ויקץ כישן ה'; ורבים כאלה ממעשי המדברים. אלא שקדמונינו זיכרונם לברכה בפרשם כתבי הקודש תרגמו לנו המין הזה מן המידות ודקדקו בו כפי יכלתם להבינם דרך כבוד וייחסו הכל אל כבוד הבורא יתברך. כאשר תרגמו: /בראשית כח/ והנה ה' ניצב עליו - "והא יקרא דה' מעתד עלוהי"; /שם ו/ וירא ה' - "וגלי קדם ה'"; /שם יא/ וירד ה' - "ואתגלי יקרא דה'"; /שם לה/ ויעל מעליו אלוהים - "ואסתלק מעלוהי יקרא דה'" - הוציאו את הכל דרך כבוד והרחיקו אותם מהבורא יתברך כדי שלא ישיגהו שום הגשמה ולא שום מקרה. וכבר האריך בביאור העניין הזה הגאון הגדול רבנו סעדיה זיכרונו לברכה בספר האמונות ובפירוש סדר בראשית ובפירוש סדר וארא ובספר יצירה מה שיש בו די ושלא נצטרך עמו לפרשם ולבארם בספר הזה. ואשר נסכים עליו כולנו כי הדחק הביאנו להגשים הבורא ית' ולספר אותו במידות הברואים כדי לשער עניין שיקיים מציאות הבורא יתברך בנפשות. והוציאו אותו ספרי הנביאים לבני אדם במילות גשמיות שהם קרובות לשכלם ולהבנתם. ואלו היו מספרים אותו בעניין שראוי לו מן המילות הרוחניות והעניינים הרוחניים לא היינו מבינים לא המילות ולא העניין ולא היה אפשר שנעבוד דבר שלא נדע. כי לא יתכן עבודת דבר שאינו נודע. על כן היה צריך שתהיינה המילות והעניינים כפי כוח בינת השומע כדי שייפול העניין על לבו על דרך הגשמות והמובן מן המילות הגשמיות בתחילה ואחר כך נתחכם לו ונדקדק להבינו ולהודיעו שכל זה על דרך הקירבה ומליצת הספר ושהעניין האמיתי הוא יותר דק ומעולה ומרומם ורחוק מאשר נוכל להבין אותו על תכונת דקות עניינו. והמשכיל הנלבב ישתדל להפשיט קליפות המילות וגשמותם מעל העניין ויעלהו במחשבתו ממדרגה אל מדרגה עד שיגיע מאמיתת העניין הנדרש אל מה שיש בכוח יכולתו והשגתו. והכסיל הפתי יחשוב הבורא ית' על דרך הנראה ממליצת הספר. וכשהוא מקבל על עצמו עבודת אלוהיו והוא משתדל לעשות לכבודו יש לו טענה גדולה מצד פתיותו ומיעוט הבנתו מפני שאין האדם נתבע אלא כפי יכולתו והשגתו בשכלו והבנתו וכוחו וממונו. אלא שהכסיל כשאפשר לו ללמוד החכמה ומתעלם ממנה הוא נתבע עליה ונענש על אשר קיצר ועמד מללמוד. ואילו היה נוהג הספר כשמתרגם העניין הזה המנהג הראוי באמיתו אשר לא יוכל להבינו כי אם המשכיל הנלבב לבד היו נשארים רוב המדברים בלי דת ובלי תורה מפני קוצר שכלם וחלישות הכרתם בעניינים הרוחניים. כי הדבר שיובן ממנו עניין גשמי לא יזיק המשכיל מפני שהוא מכיר בו ומועיל הכסיל כדי להתיישב בלבו ובדעתו כי יש לו בורא שהוא חייב בעבודתו. וזה דומה לאדם שבא אל אחד מאוהביו מן העשירים והיה חייב בארוחתו והיו לו בהמות שחייב לתת להם מספוא ושלח אליו הרבה מן השעורים לבהמותיו ושלח מן המאכל הראוי לו מעט כפי הצורך והמספיק למזונו בלבד. וכן הרחיבה לשון הקודש וכל ספרי הנביאים ודברי החסידים במידות הבורא ית' במליצות הגשמיות אשר זכרנו כפי הבנת ההמון ובלשון שמדברים בו בני אדם איש אל רעהו. ועל כן אמרו רבותנו זיכרונם לברכה בדומה לעניין הזה: "דברה תורה כלשון בני אדם". ורמזו הספרים במעט מן העניינים הרוחניים אשר יבינום אנשי השכל והלבבות להיות הכל שווים בדעת מציאות הבורא יתעלה ואם תתחלק אמיתת עצם כבודו בדעתם. וכן נאמר בכל עניין דק שיש בספר תורת האלוהים כמו גמול העולם הבא ועונשו. וכן נאמר בביאור החכמה הצפונה אשר כווננו לבארה בספר הזה. כי התורה קיצרה בביאור עניינה מפני שסמכה בו על השכל ורמזה ממנה ברמזים להעיר עליה כבר זכרנום בתחילת הספר הזה להתעורר אליה כל מי שיוכל לחקור עליה ולדרוש אותה כדי שיגיע אליה ויבינה. כמו שכתב /משלי כח/ ומבקשי ה' יבינו כל. וכבר הזהירנו הנביא שנישמר מחשוב שיש לה' צורה או דמיון. כמו שכתב: /דברים ד/ ונשמרתם מאוד לנפשותיכם כי לא ראיתם כל תמונה. ואמר /שם/ ותמונה אינכם רואים זולתי קול. רצונו לומר: היזהרו במחשבותיכם ורעיוניכם שלא תמשילו לבורא יתעלה תבנית ולא תדמוהו בדמות ולא דמיון מפני שלא נפלו עיניכם על דמות ולא על צורה בעת שדיבר עמכם. ואמר /ישעיה מ/ ואל מי תדמיון אל ומה דמות תערכו לו. ואמר /שם/ ואל מי תדמיוני ואשווה יאמר קדוש. ונאמר /תהילים פט/ כי מי בשחק יערוך לה' ידמה לה' בבני אלים. ואמר /שם פו/ אין כמוך באלוהים ה' ואין כמעשיך. והרבה כזה. ומפני שנמנע לדמותו בשכל ולהמשילו ברעיון מצאנו בספר הזה שהוא מיחס רוב שבחיו ותהילותיו אל שם הבורא. כמו שכתב: /נחמיה ט/ ויברכו שם כבודך. /דברים כח/ ליראה את השם הנכבד והנורא. /תהילים צט/ יודו שמך גדול ונורא. ואמר /מלאכי ב/ ומפני שמי נחת הוא. /שם ג/ וזרחה לכם יראי שמי שמש צדקה וגו'. /תהילים סח/ שירו לאלוהים זמרו שמו סולו לרוכב בערבות ביה שמו. וכל זה לגדל ולרומם עצם כבודו ית' מפני שאין מתברר במחשבתנו מעניינו אחר מציאותו זולתי שמו הגדול בלבד. אבל עצם כבודו ואמיתת עניינו אין לו דמות ותמונה במחשבתנו. ועל כן שנה במקומות רבים בספר התורה שמו וכן בספרי הנביאים כי לא נבין ממנו בלתי שמו ומציאותו. וכבר צרפו שם כבודו אל השמים ואל הארץ ואל הרוחות. כמו שאמר אברהם /בראשית כד/ ואשביעך בה' אלוהי השמים ואלוהי הארץ. ואמר יונה /בסימן א/ את ה' אלוהי השמים אני ירא. ואמר משה רבנו עליו השלום /במדבר כז/ יפקוד ה' אלוהי הרוחות לכל בשר. ואמר הכתוב /ירמיה לב/ אני ה' אלוהי כל בשר. והעילה בזה כי הוא נודע אלינו מן הצד אשר ממנו ידענוהו והשכלנו עניינו ומציאותו נודע אלינו הרבה מצד אבותינו. כמו שכתב /שמות ג/ ה' אלוהי אבותיכם אלוהי אברהם אלוהי יצחק ואלוהי יעקב שלחני אליכם זה שמי לעלם. והעילה בזה שנודע אלינו מן הצד שעמדנו עליו והוא קבלת אבותינו אשר ירשנו מהם דרכיו. כמו שכתב /בראשית יח/ כי ידעתיו למען אשר יצווה את בניו ואת ביתו אחריו ושמרו דרך ה' לעשות צדקה ומשפט. ואפשר שנודע אליהם בעבור התייחדם בעבודתו בדורם מפני שהיו אנשי דורם עובדים לאלוהים אחרים. וכן נאמר בהיקראו /שמות ג/ אלוהי העברים. /בראשית לג/ אלוהי ישראל. כמו שאמר הכתוב /ירמיה י/ לא כאלה חלק יעקב כי יוצר הכל הוא. ואמר דוד /תהילים פז/ ה' מנת חלקי וכוסי אתה תומיך גורלי. ואלו היינו יכולים להשיג אמיתת עניינו לא היה נודע אלינו בזולתה. וכיון שנמנעה משכלנו השגת אמיתת עניינו סיפר עצם כבודו שהוא אלוהי מבחר יצוריו מדברים ושאינם מדברים. ועל כן אמר למשה רבנו עליו השלום בעת ששאלו /שמות ג/ "ואמרו לי מה שמו מה אומר אליהם" - "ויאמר כה תאמר לבני ישראל אהיה שלחני אליכם". וכיון שידע שהשם הזה לא יבין העם ממנו אמיתת עניינו הוסיף ביאור ואמר: "כה תאמר אל בני ישראל ה' אלוהי אבותיכם אלוהי אברהם אלוהי יצחק ואלוהי יעקב שלחני אליכם זה שמי לעלם וזה זכרי לדר דר". והיה רצונו בזה: אם לא יבין העם המילות האלו ועניינם בדרך שכלם אמור להם שאני הוא הידוע אצלם מצד הקבלה שקבלו מאבותם מפני שלא שם הבורא דרך לדעתו זולתי אלה השני דרכים: האחד - מה שהשכל מראה מדרך אותות פעולותיו הנראות בבריאותיו והשני - מצד הקבלה מן האבות. כמו שאמר הכתוב /איוב טו/ אשר חכמים יגידו ולא כחדו מאבותם. ומפני שהייתה השגתנו לכל נמצא על אחד משלושה צדדים: האחד מהם - הרגשותינו הגשמיים כראות וכשמע וכטעם וכריח וכמשוש. והשני - בדרך שכלנו והוא שער הראיה על הדבר הנמצא מסימניו ומעשיו עד שתתקיים לנו אמיתת מציאותו ועניינו ממנו בקיום השגתנו בהרגשותינו והוא הנקרא בספר "דעת ומוסר השכל". והשלישי - ההגדה האמיתית והקבלה הנאמנת. ומפני שנמנעת השגת הבורא מצד הרגשותינו לא יכולנו להשיגו אלא מצד ההגדה האמיתית ומצד הראיה עליו מאותות מעשיו בלבד. וכיון שעמדו לנו הראיות מצד אותות פעולותיו בברואים ורבו מספרם רבו סיפורי מידותיו יתעלה בעבורם וסיפרוהו הנביאים והחסידים בסיפורים שאין דומים זה לזה. אמר משה רבנו עליו השלום /דברים לב/ הצור תמים פעלו כי כל דרכיו משפט. ואמר עוד /שם י/ הוא אלוהי האלוהים ואדוני האדונים האל הגדול הגיבור והנורא וגו'. ואמר /שם/ עושה משפט יתום ואלמנה וגו'. ואמר הוא יתעלה בספור מידותיו /שמות לד/ ה' ה' אל רחום וחנון ארך אפים ורב חסד ואמת נוצר חסד לאלפים וגו'. וכל אלה המידות הראיה עליהם מסימני מעשיו בבריאותיו והחכמה והיכולת הנראות במעשיו. ואם נחקור על העניין הזה בשכלנו והכרתנו נלאה מהשיג הקטן שבקטנים מחלקי מידותיו ושבחיו. כמו שאמר דוד המלך עליו השלום /תהילים מ/ רבות עשית אתה ה' אלוהי נפלאותיך ומחשבותיך אלינו וגו'. ואמר /שם קו/ מי ימלל גבורות ה' ישמיע כל תהילתו. ואמר /נחמיה ט/ ויברכו שם כבודך ומרומם על כל ברכה ותהילה. וכבר אמרו ז"ל /ברכות לג ב/: ההוא שלוחא דצבורא דנחית קמיה דרבי חנינא אמר האל הגדול הגיבור והנורא העזוז החזק והאמיץ. אמר ליה: סיימתינהו לכולהו שבחי דמרך? ומה "האל הגדול הגיבור והנורא" אי לאו דמשה אמרינהו ואתו אנשי כנסת הגדולה ותקנינהו בתפלה לא הוה אמרינן להו. ואת שבחתיה כולי האי?! משל למלך שהיה לו אלף אלפים דינרי זהב והיו מקלסים אותו בשל כסף. והלא גנאי הוא לו! ואמר /תהילים סה/ לך דומיה תהילה אלוהים בציון. ואמרו קדמונינו זיכרונם לברכה /ירושלמי ברכות ט יב/ : סמא דכולא משתוקא. משל למרגניתא דלית בה טימי /=חסרון/. כל כמה דאת משבח לה את מגנה לה. על כן אתה צריך להטריח נפשך עד שתדע את בוראך יתעלה מצד סימני מעשיו ולא מצד עצם כבודו. כי הוא קרוב מכל קרוב מצד פעולותיו ורחוק מכל רחוק מצד דמות עצם כבודו והמשלו . כי לא נוכל למצאו במחשבתנו מן הצד הזה כמו שהקדמנו. וכשתגיע להוציאו ממחשבותיך והרגשותיך כאילו איננו נמצא ומצאת אותו מצד סימני פעולותיו כאילו אינו נפרד ממך זאת היא תכלית ידיעתו אשר הזהיר הנביא עליה. באומרו /דברים ד/ וידעת היום והשבות אל לבבך כי ה' הוא האלוהים וגו'. ואמר אחד מן החכמים: היודע את הבורא דעת יתירה הוא נבהל בעניינו יותר. ואמר אחד: החכם שבבני אדם בדעת הבורא הוא יותר סכל באמיתת עצם כבודו. ומי שאינו יודע אותו - הוא סבור שיודע עצם כבודו. ונשאל קצת החכמים על הבורא מהו. ואמר: אלוה אחד. אמר לו השואל: ואיך הוא? אמר לו: מלך גדול. אמר לו: ואנה הוא? אמר לו: בצפייה. אמר לו השואל: לא שאלתיך על זה. אמר לו: שאלתני במילות האלה שמורות על המידות הראויות לנברא ולא על בורא. אך המידות שצריך להבין מבוראנו יתעלה מה שאמרתי לך מפני שאי אפשר לנו זולת זה. ונאמר על קצת מן החכמים שהיה אומר בתפילתו: אלוהי אנה אמצאך אך אנה לא אמצאך נסתרת ולא תראה והכל ממך מלא. דומה למה שאמר יתברך /ירמיה כג/ את השמים ואת הארץ אני מלא נאם ה'. ותכלית דעתך אותו שתודה ותאמין שאתה בתכלית הסכלות באמיתת עצם כבודו. וכשתדמה לו צורה במחשבתך או המשל ברעיונך השתדל לחקור על עניינו אז תתברר לך מציאותו ותדחה ממחשבתך דמותו עד שלא תמצאהו אלא בדרך הראיות בלבד. והדמיון בזה - על דרך הקירוב - מצאנו אמיתת הנפש מבלי שנשיג ממנה צורה ולא דמות ולא מראה ולא ריח אף על פי שפעולותיה נראות ומעשיה ניכרים בנו. וכן השכל שפעולותיו וסימניו ניכרים ונראים לא נשיג ממנו דמות ולא צורה ולא נמשילהו ברעיוננו. כל שכן יוצר הכל אשר אין כמוהו ית'. ואמר הפילוסוף: אם הדברים יגעים בעניין הנפש קל וחומר בעניין הבורא יתעלה. וכיון שהגענו עד הנה מדברינו אין צורך לבאר העניין הזה יותר מפני שאנו חייבים לרהות ולירא ולהיזהר ממנו. כמו שאמר קצת החכמים /בן סירא ג כא/ במופלא ממך אל תדרוש ובמכוסה ממך אל תחקור במה שהורשת התבונן ואין לך עסק בנסתרות. ואמרו רז"ל כל מי שלא חס על כבוד קונו ראוי לו כאלו לא בא לעולם. ואמרו ב"היסופר לו כי אדבר אם אמר איש כי יבולע" /איוב לו/ - אם בא אדם לספר גבורתו של מקום - מתבלע מן העולם. ואמר הכתוב /ש"א ו/ ויך באנשי בית שמש כי ראו בארון ה'. ואמר /משלי כה/ כבוד אלוהים הסתר דבר רוצה לומר להסתיר סודו מבני אדם שאינם חכמים. ואמר /תהילים כה/ סוד ה' ליראיו. וממה שצריך שתדע ויתבאר אצלך מעניין החושים הגשמיים אשר זכרנו והחושים הנפשיים אשר הם הזיכרון והמחשבה והרעיון והזמם וההכרה שכולם מגיעים עד עניין אחד והוא השכל הנותן להם כוח להשגת העניינים. ולכל חוש מהם עניין מיוחד להשיג מוחשו לא ישיג בזולתו: כמראים והצורות אשר לא נשיגם כי אם בחוש הראות בלבד וכקולות והניגונים אשר לא נשיגם כי אם בחוש השמע בלבד. וכן הריח ומיני המורחים בחוש האף וכן מיני המטעמים בחוש הטעם בלבד והחום והקור והרבה מענייני האיכות בחוש המשוש. ולכל חוש מהם כוח להשיג מוחשו עד גבול ידוע מגיע אצלו ואחר יעמוד בתכלית הגבול ההוא. כ-ראות שהוא משיג הדבר הנראה מקרוב וכל אשר ירחק ממנו תיחלש השגתו אותו עד שתעמוד ולא ישיגהו. וכן חוש השמע וכן שאר החושים. ואי אפשר להשיג מוחש מבלעדי חושו המוכן לו. ומי שיטרח להשיגו בזולתו לא יגיע אל חפצו כמו מי שיטרח להשיג הניגון בחוש ראותו והמראים בחוש שמעו והטעמים בחוש מישושו - לא יוכל למוצאם ולהשיגם ואם הם נמצאים. מפני שמבקשם בבלעדי האברים אשר בהם יושגו. וכן נאמר בחושים הנפשיים אשר זכרנו שיש לכל חוש מהם כוח מיוחד להשיג מוחש מיוחד לא יושג בזולתו והגבול אשר יגיע החוש אליו יעמוד אצלו כמו שזכרנו בחושים הגשמיים. וכן נאמר בשכל שהוא משיג הדברים המושכלים בעצמו ובדרך הראיות. מה שהוא קרוב אליו ישיגהו באמיתת עצמו ומה שהוא רחוק ונעלם ממנו - ישיגהו בדרך הראיות המורות עליו. וכיון שהבורא ית' נעלם מכל נעלם ורחוק מכל רחוק מצד עצם כבודו אצלנו לא ישיג השכל זולתי עניין מציאותו בלבד. ואם ישתדל להשיג אמיתת עצם כבודו או לדמותו תהיה מציאותו נעדרת ממנו אחר הימצאו מפני שהשתדל בדבר שאיננו ביכולתו. כמו שסיפרנו מהעדר המוחש הגשמי כשמבקשים אותו בבלתי החוש המוכן לו. ועל כן אנחנו צריכין לבקש מציאות הבורא יתברך מצד סימני מעשיו בברואים ויהיו לנו לראיות עליו. וכשתתקיים לנו מציאותו מן הדרך הזה אנחנו צריכים שנעמוד ולא נבקש במחשבותינו לדמותו ולא ברעיונינו לשים לו תבנית ולהמשילו ולהשיג הווית עצם כבודו. ואם נעשה כן ואנו חושבים להקריבו אל בינתנו אז תיעדר ממנו מציאותו. כי כל המתדמה במחשבותינו הוא עניין זולתו. ואמר הכתוב /משלי כה/ דבש מצאת אכול דיך פן תשבענו והקאותו: וראיתי לקרב לך העניין הזה בשני דמיונים קרובים: האחד מהם יורך כי כל חוש משיג מוחשו ואחר יעמוד ויתחיל חוש אחר סמוך לו ואחר יעמוד גם הוא וכן שאר החושים. וכשיעמדו - יתחיל השכל להשיג מה שיש בכוחו להשיג. וכל זה בעניין אחד בעצמו. והוא שתחשוב באבן מושלכת מרחוק עשתה צליל והכתה אדם אחד השיג בחוש ראותו מראה האבן ודמותה והשיג בחוש שמעו צליל אבן והשיג בחוש מישושו קרירותה וקשויה. ואחר עמדו החושים הגשמיים ולא השיגו מעניין האבן יותר מזה. ואחר כך השיג השכל כי יש לאבן משליך השליכה מפני שהתברר כי האבן לא נדה ממקומה מאליה. כי מה שדרכו שיושג בחושים הגשמיים יימנע מהשכל להשיגו בבלעדיהם. כל שכן שיימנע מהחושים הגשמיים מה שדרכו שיושג בשכל בלבד. וכיון שנמנע משכלנו להשיג הווית עצם כבוד הבורא יתברך איך יהיה לנו רשות להמשילו או להגבילו ולדמותו לשום דבר ממושגי חושינו הגשמיים? וזה דבר נמנע. והדמיון השני יורך כי העניינים הרוחניים כאשר נעמוד על בירור מציאותם אין מן הזריזות לדקדק בהם ולחקור על גופם כי זה מפסיד את שכלנו. וזה כמי שטרח להשיג השמש מצד אורה וניצוצה וזריחתה ורוחק האופל ממנו יעמוד על מציאותה ונהנה ממנה ומשתמש לאורה ומגיע אל העניין המבוקש ממנה. ומי שיטרח למוצאה מצד עיגולה וכיוון בעיניו להביט אל עין השמש תכהינה עיניו ויעדר אורם ולא ייהנה מהשמש. וכן יקרנו כשנשיג מציאות הבורא יתעלה מצד אותותיו וחכמתו בהם ויכולתו בכל ברואיו נשכיל ונבין עניינו אז יאור שכלנו בידיעתו ונשיג כל מה שיש בכוח שכלנו להשיג. כמו שכתב /ישעיה מח/ אני ה' אלוהיך מלמדך להועיל מדריכך בדרך תלך. ואם נטריח שכלנו להשיג עניין עצם כבודו ולדמותו ולהמשילו במחשבותינו נפקד שכלנו והכרתנו ולא נשיג בהם שום דבר מן הידוע לנו כמו שיינזקו עינינו בהביטנו אל עין השמש. וצריכים אנו להיזהר בעניין הזה ולזוכרו בחוקרנו על עניין מציאות הבורא יתברך. וכן אנו צריכים שניזהר במידותיו אשר סיפר בהם עצם כבודו ואשר סיפרוהו בהם נביאיו שלא לחשוב אותם כנראה מהמילות ומה שיורה עליהם פירושם הגשמי. אך צריך שנדע ידיעה ברורה כי הם על דרך העברות ומליצות כפי כוח הכרתנו ויכולת תבונתנו ושכלנו מפני דוחק צרכנו לדעתו ולרוממו. והוא יתברך גדול ומרומם מכל זה עד אין תכלית. וכמו שאמר הכתוב /נחמיה ט/ ומרומם על כל ברכה ותהילה. ואמר אחד מן הפילוסופים: מי שקצר שכלו להבין עניין הפשיטות החזיק בשמות אשר דברו בהם הספרים הנתונים מאת הבורא ולא ידע כי המליצה בספרי התורות לא תהיה אלא כפי בינת מי שניתנו להם לא כפי מה שמליץ בה המדבר אליהם. אך הם כמו השריקה לבהמה בעת שתות המים שמביאתה לשתות יותר ממה שהיה עושה הדיבור הצח והנכון. וכאשר תעמוד על המעלה הזאת מן הייחוד בשכלך ותבונתך יחד נפשך לבורא יתעלה והשתדל להשיג מציאותו מצד חכמתו וגבורתו וחנותו ורחמנותו ורוב השגחתו על ברואיו והתרצה אליו בעשות רצונו אז תהיה ממבקשי ה' ואז תשיג ממנו העזר והאומץ להבינו ולדעת אמיתת עניינו. כמו שאמר דוד עליו השלום /תהילים כה/ סוד ה' ליראיו ובריתו להודיעם. ואני עתיד לבאר לך דמיונות בשער השני מן הספר הזה כשתתנהג בהם ותלך בנתיביהם יקל עליך הדבר בעזרת האל יתעלה. אך מפסידות הייחוד בלב שלם הרבה מהם לשתף הבורא והוא על כמה פנים: מהם בעלי השניות ובעלי השילוש. ומהם עבודת הצורות והשמש והירח והמזלות והאש והצמחים והחיות. ומהם הגשמת הבורא עם ידיעת הכוונה שכוון בה הספר. ומהם השיתוף הנעלם והוא החונף בענייני הדת לבני אדם והוא על כמה עניינים אני עתיד לבאר אותם בשער החמישי מן הספר הזה בעזרת השם. ומהם הנטייה אל תאוות הגופות המגונות כי הוא שיתוף נעלם מפני שמשתף האדם עם עבודת אלוהיו עבודת תאוותו. והכתוב אומר /שם פא/ לא יהיה בך אל זר ואמרו רבותינו זיכרונם לברכה איזהו אל זר שיש בגופו של אדם הוי אומר זה יצר הרע. ושמא הכסיל הפתי כשיקרא הספר הזה ויעמוד על מה שזכרנו בשער הזה - יאמר בלבו היעלם עניין הייחוד ממי שלמד דף אחד מן התורה עד שיעיר אותנו המחבר הזה עליו ויורנו אותו?! אומר בתשובתו: כמו שצווה החכם /משלי כז/ ענה כסיל כאולתו וגו' כי האומר זה הכרתו חלושה להבין כלל העניינים המגיעים על מינים נחלקים. כי העניין הכולל אם מגיע על מינים נחלקים קיבולם מתחלק ברב ובמעט ובחזק ובחלש. והדומה לזה תועלת אור השמש שכוללת כל בני האדם. ומצאנו אותה מתחלקת לשלושה חלקים: האחד מהם - למי שעיניהם מאירות וניצלות מכל חולי שהם נהנים מן השמש ומשתמשים לאורה ומגיעים לכל הנאתם ממנה. והחלק השני - העיוורים אשר נעדר אור עיניהם לגמרי אין השמש מועילה אותם ולא מזקת אותם אבל תועלתם ממנה תהיה על ידי אמצעים. והחלק השלישי - בני אדם שנחלשו עיניהם מהשתמש בהם כנגד השמש והשמש מזקת אותם אם לא יסתירום מאורה. שאם ימהרו לרפא עיניהם בכחלים וברטיות ובתיקון מאכלם עם שמירת עיניהם מהשתמש בהם לאור השמש אפשר שיגיעו אל הבריאות ויהנו בשמש שהייתה מזקת אליהם. ואם יתעכבו לרפא עיניהם יגיעו אל כת העיוורים במהרה ויעדר מאור עינם לגמרי. ועל הדמיון הזה יתחלק עניין הייחוד הנכתב בספר התורה לקהילת המדברים אחר שכלל אותם ככלול אור השמש לכל בעלי העיניים כאשר זכרנו. ומתחלקת הבנתם לשלושה חלקים: האחד מהם - אנשי השכל הצלול והתבונות הזכות. והחלק השני - בני אדם ששכלם חלש מהבין מה שיש בספר התורה לגמרי. והחלק השלישי - בני אדם שקצר שכלם מהשיג כמו הכת הראשונה אך יש בהם כוח להכיר העניינים הקרובים הקלים. והכת הראשונה שהם אנשי השכל השלם הנמלט מכל פגע כשהם משימים אל לבם להבין מה שהגיע אליהם בספר התורה בעניין הייחוד יבינו אותם ויכנס עניינו בלבם בכוח הבנתם וזכות שכלם ואלה הם שאינם צריכים אל הספר הזה אלא להזכירם דבר שהתעלמו ממנו. אך הכת השניה אינה יודעת ספר תורת אלוהים כל שכן הייחוד אשר בו והם שומעים את שמעו ואינם מבינים עניינו - אין להם תועלת ולא נזק בספרי זה כלל. והכת השלישית שמבינים הייחוד אשר בספר תורת אלוהים קצת הבנה ואין בכוח הכרתם להבין עניינו ולעמוד על אמיתותו. אם יורם אותו מורה ויבינם עניינו על דרך המופתים האמיתיים הוראות השכליות יתברר להם עניינו ויתגלה להם סודו ויגיעו לכת הראשונה. ואם יתעלמו מחקור ויתרשלו מעיין במה שיחזק הכרתם וילטוש שכלם ירדו אל מדרגת הפתאים. וספרי זה מועיל לכת הזאת תועלת גדולה וכוללת מפני שיכולים לחקור ויהי להם הספר הזה ככחלים המועילים לבעלי העיניים החלושות שמקוים הארוכה ברפאם אותם. וכבר המשיל הספר האדם הכסיל בעיוור והחכמה באור והסכלות בחושך. אמר /קהלת ב יד/: החכם עיניו בראשו והכסיל בחושך הולך. ואמר /ישעיה מב/ החרשים שמעו והעורים הביטו לראות. והמשיל החכמה והמוסר בעץ החיים ככתוב /משלי ג/ עץ חיים היא למחזיקים בה וגו'. ואמר /שם ו/ כי חיים הם למוצאיהם. ואלוהים יורנו דרך ידיעתו ויישרנו לעבודתו ויפיק לנו רצונו ברחמיו ובחמלתו אמן. נשלם שער הייחוד בעזרת האל האחד הקדמון.