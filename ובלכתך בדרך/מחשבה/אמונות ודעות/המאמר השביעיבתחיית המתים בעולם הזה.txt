<h1>המאמר השביעי:בתחיית המתים בעולם הזה</h1>

<h2>מאמר שביעי - פרק א</h2>
1
אמר בעל הספר: אבל תחיית המתים אשר הודיענו ה' שתהיה בעולם הבא לגמול, הנה זה ממה
שאומתנו מסכמת עליו, ויסוד הסכמתם לפי העניין שנזכר לעיל במאמרים הראשונים.
לפי שהמטרה מכל הנבראים הוא האדם, וסבת רוממותו
2
משמעתו לדבר ה', ופריה החיים
הנצחיים בעולם הגמול. ולפני כן מה שראה להפריד בין רוחו וגופו עד עת השלמת הנפשות
עד שיקבץ את כולם כמו שביארתי. ולא ידוע לנו שום יהודי החולק על אמונה זו, ולא שתקשה
על דעתו היאך יחיה ה' את המתים, מפני שכבר נתברר לו שהוא ברא יש מן האין, ולא יתכן
שיקשה עליו להחזיר יש מדברים שנתפרדו או נתפרקו
3
עוד כתב לנו תחיית המתים בזמן הישועה, והעמידו לנו נביאיו מופתים על כך, ובזה מצאתי
שנפלה מחלוקת בסברא בתחיית המתים שבעולם הזה:
הרוב באומתנו אומרים שזה יהיה בזמן הישועה, ומפרשים כל הפסוקים שמוצאים במקרא
בעניין תחיית המתים כפשוטו, וקובעים זמנו בזמן הישועה בלי ספק.
וראיתי מעטים באומה שכל פסוק שמוצאים בזיכרון תחיית המתים לזמן הישועה מבארים
אותו על החייאת השלטון ותחיית האומה, ומה שאין זמנו קבוע לעת הישועה - מפרשים אותו
על העולם הבא
4
. ולפיכך ייחדתי מאמר זה לעניין זה.
ואומר אני בו, שאני עיינתי ודקדקתי, ונתברר לי מה שאומרים רוב האומה שתחיית המתים תהיה
בזמן הישועה, וראיתי לקובעו
5
כדי שיהא סעד והנחיה כמו מה שכבר קדם.
ואומר תחלה, כי מן הידוע באמתות הדברים
6
שכל דבר שנמצא במקרא הרי הוא כפשוטו,
זולתי מה שאי אפשר לפרשו כפשוטו מחמת אחת מארבע סיבות:
או מפני שהחוש דוחה אותו, כעין אמרו:
ויקרא האדם שם אשתו חוה כי היא היתה אם כל חי
7
והרי רואים אנו השור והאריה שאינם ילודי אישה, לכן צריך שנדע
8
שאין הדבר אמור אלא בבני
אדם
9
או שהשכל דוחה אותו, כאומרו:
כי ה' אלהיך אש אכלה הוא אל קנא
10
והרי האש ברואה וזקוקה ופעמים נכבית, ואין השכל מקבל שיהא הוא כך, ולכן מוכרח
שתהא מלה נסתרת בלשון שנקמתו כאש אכלה
11
, וכמו שנאמר:
כי באש קנאתי תאכל כל הארץ
12
או שיש מקרא מפורש הסותרו, צריך לבאר את שאינו מפורש, כגון אמרו:
לא תנסו את ה' אלהיכם כאשר נסיתם במסה
13
ואמר:
ובחנוני נא בזאת אמר ה' צבאות אם לא אפתח לכם את ארובות השמים
14
ומה שמתאם בין שני הפסוקים, שאין לנסות את ה' אם יכול הוא על כך אם לאו, כאותם שאמרו:
וינסו אל בלבבם לשאל אכל לנפשם, וידברו באלהים אמרו היוכל אל לערוך שלחן
במדבר
15
ועליהם אמר 'אשר נסיתם במסה'. אבל שיבחן האדם ערכו לפני ה'
16
אם ראוי
17
שיעשה לו אות
פלאי אם לאו, כמו ששאל גדעון:
אנסה נא רק הפעם בגזה
18
וכמו ששאל חזקיהו
19
וזולתם, הרי זה מותר.
וכן כל מה שנאמר לנו במסורת שיש בו תנאי נפרשהו פירוש המתאים למסורת האמיתית.
כמו שנאמר לנו כי המלקות הם תשע ושלשים מלקיות
20
וכתוב:
ארבעים יכנו
21
לפיכך אנו סוברים שהם שלשים ותשע אלא שסיכמן הכתוב, כדרך שסיכם:
במספר הימים אשר תרתם את הארץ ארבעים יום יום לשנה ארבעים שנה וגו'
22
ולא היו אלא תשע ושלשים, כי השנה הראשונה לא נכללה באותו העונש.
וכיון שהסיבות הגורמות
23
להסברת הפסוקים הם ארבעה אלה, ואין להם חמישית.
ומצאנו תחיית המתים שאין החוש דוחה אותו, לפי שאין אנו אומרים שיהיו מאליהם, אלא
אומרים אנו כי בוראם יחיה אותם.
וגם אין השכל דוחה אותו, מפני שהחזרת דבר שכבר היה ונתפרד קרוב למושכל יותר
מבריאת יש מאין.
וגם אין פסוק אחר המונעו, אלא הפסוק מחזקו, כמו שפירש בעולם הזה בהחייאת בן האשה
הצרפית
25
והשונמית
26
ואין במסורת מה שמחייב להוציאו מפשוטו
27
, אלא כל דברי חכמים מחזקים אותו,
- לפיכך חובה להניחו כמות שהוא כפשט הכתוב שה' יחיה מתי עמו
28
בזמן הישועה, ואין
להסבירו לאופן אחר, כל שכן כאשר המקומות שנזכרה תחיית המתים משמען שהיא
בעולם הזה דוקא. והנה הקדמתי דבר זה כפתיחה.
ואומר, כי שירת האזינו
29
סדורה כפי מצבי בני ישראל.
תחילתה מראשית בחירת ה' אותנו אמרה:
זכר ימות עולם בינו שנות דר ודר, בהנחל עליון גוים, כי חלק ה' עמו.
ושניה בטובו עלינו אמרה:
ימצאהו בארץ מדבר.
ושלישית במריינו וחטאינו אמרה:
וישמן ישרון ויבעט.
ורביעית בענשינו אמרה:
וירא ה' וינאץ
וכל שאחריו.
וחמישית בעונש אויבינו אמרה:
כי מגפן סדום גפנם.
וששית בגאולתינו וישועתינו מן:
ראו עתה כי אני אני הוא
עד סוף השירה. והרי לפי סדר זה יהיה אמרו:
אני אמית ואחיה מחצתי ואני ארפא
בזמן הישועה, וכדי שלא נטעה שענינו המתת אומה והחייאת אחרת כמנהגו של עולם, ולפיכך
אמר מחצתי ואני ארפא
30
להשמיענו כי כמו שהגוף שנחלה הוא עצמו המתרפא, כך הגוף
המומת הוא הגוף החוויה, ושכל זה יהיה בזמן הישועה, שהרי אמר בסמוך לו:
כי אשא אל שמים ידי, אם שנותי ברק חרבי, אשכיר חצי מדם, הרנינו גוים עמו,
כעניין:
רנו ליעקב שמחה
31
1
מאמר זה שונה מאד מן הנוסח שהיה לפני רי"ת ואשר הוא בנדפס, ברעיונות הגלומים בו,
במוקדם ומאוחר, בתוספת וגירעון. כמעט חבור אחר לגמרי. לי ברור כי הנוסח שבנדפס היה
המהדורה הראשונה, ואם לא הראשונה הרי אחת הראשוניות שכתב רבנו למאמר זה. ולא
זז מתקנו מגיהו ועורכו עד שהגיע לניסוחו הסופי כלפנינו. ובשל כך לא אציין כלל שינוים כל שהוא
מנוסחת רי"ת, כי כל כולו חדש ממש. תמצית מקוצרת ומעובדת מנוסח אשר לפנינו, ולדעתי
תמצית ועיבוד בלתי מוצלחים, נעשה על ידי מי שהוא בתרגום בלתי מוצלח, ויצא לאור כחוברת
נפרדת בשם "ספר התחיה והפדות לרס"ג" נדפס בסדילקאב בשנת תקצד לפ"ק. ושמעתי
אומרים שאין ספרון זה תקציר אלא חיבור מיוחד או אגרת מיוחדת של רס"ג, והרוצה יאמין להם.
2
רוממות האדם על כל יתר הנבראים מהלכי ארבע או מהלכי שתים.
3
כל העניין הזה של חיי העולם הבא לא הודגש כלל במהדורא קמא של מאמר זה. והנה להדיא
סובר רבנו כי גם לגוף יש קיום מבחינה מסוימת לעולם הבא, וכפי שיתבאר עוד להלן. וכך בא
בתרגום יונתן לנביאים במקומות רבים, ראה לדוגמא ישעיה נח נא 'ועצמותיך יחליץ' - וגופך ייחי
בחיי עלמא.
4
כלומר ואין לדעתם תחיית המתים בעולם הזה כלל.
5
לקבוע ולרשום את הדברים אשר נתבררו לי בספר.
6
כלומר מושכל ראשון, דבר שהדעת מחיבתו כמובן מאליו.
7
בראשית ג כ.
8
"נעתקדה" נהיה בדעה, נקבע בדעתינו.
9
וכן תרגם רבנו שם: אם כל חי מדבר. וראה פירושי רס"ג מהדורתי שם ובהערה, ובנספחות
שם עמ' קסב.
10
דברים ד כד.
11
ראה לעיל במאמר השני פרק ט ד"ה והנני מבאר. ובמאמר החמישי פרק ה ד"ה והעשירי.
12
צפניה ג ח.
13
דברים ו טז.
14
מלאכי ג י.
15
תהלים עח יח-יט. ובתרגומו הוסיף "במה ששאלו אוכל ללא צורך".
16
"קדרה רבה" וצ"ל "קדרה ענד רבה" ובהתאם לכך תרגמתי.
17
"הל יקדר" הדלת דגושה (משדדה), אם יש לו ערך לפני ה' וחשוב הוא לפניו.
18
שופטים ו לט.
19
מלכים ב כ, ח.
20
מכות פ"ג מ"י וכחכמים.
21
דברים כה ג.
22
במדבר יד לא. וכך תרגם שם ארבעים שנה - עד תום ארבעים שנה. ור"ל עד תום ארבעים
שנה לצאתם.
23
אפשר לתרגם: המביאות, הידועות.
24
כבר העירותי כמה פעמים כי סרח זה הוא כמנהג השפה הערבית הנוהגת לפטם דבריה, ואין
לו בשפה העברית שום עניין.
25
מלכים א יז כב.
26
מלכים ב ד לד. וכתב ר' אברהם בן שלמה בפירושו לנביאים: אמר רבנו סעדיה ז"ל יש שימות
האדם וירצה ה' להחיותו בגלל זכות שעשה או שעשו הוריו כפי שמחייבת חכמתו, כדרך שעשה
לצרפית על ידי אליהו ולשונמית על ידי אלישע.
27
אפשר היה לתרגם: להסבירו בדרך אחרת.
28
וכיוצא בדברי רבנו אלה האריך הרמב"ם במאמרו "מאמר תחיית המתים" אלא שלדעתו אין
הכרע אם זה יהיה בזמן הישועה או לפניה או אחריה.
29
דברים לב.
30
סנהדרין צא ב. יכול שתהא מיתה באחד וחיים באחד כדרך שהעולם נוהג, ת"ל מחצתי ואני
ארפא, מה מחיצה ורפואה באחד אף מיתה וחיים כאחד.
31
ירמיה לא ו.
<h2>מאמר שביעי - פרק ב</h2>
ואומר עוד, כי לפי שידוע לפני הבורא מחשבות שיעלו על ליבנו מקושי תחיית המתים אצלנו,
לפיכך הקדים דבר זה לנביאו יחזקאל ואמר לו:
בן אדם העצמות האלה כל בית ישראל המה, הנה אומרים יבשו עצמותינו ואבדה תקותינו
כי נגזרנו לנו
32
ואחר כך ציוהו לבשר אותנו שיעלנו מקברותינו ויחיה כל מתינו, במה שאמר אחריו:
לכן הנבא ואמרת אליהם כה אמר אד' ה',
הנה אני פתח את קברותיכם והעליתי אתכם מקברותיכם עמי,
וכדי שלא נחשוב שהבטחה זו לעולם הבא הוסיף בסוף הדבור:
והבאתי אתכם אל אדמת ישראל
33
כדי לאמת אותו שהוא בעולם הזה, והסמיך לו שכל אחד ממנו כאשר יחייהו ה' יזכור שהוא אשר
היה חי, ושהוא אשר מת, ושהוא אשר חיה, והוא אמרו:
וידעתם כי אני ה' בפתחי את קברותיכם.
וחזר להזכיר שישכנו בארץ ישראל שנית, כדי לחזק את הדבר אצלנו שהוא בעולם הזה, כאומרו:
ונתתי רוחי בכם וחייתם והנחתי אתכם על אדמתכם
וידעתם כי אני ה' דברתי ועשיתי נאם ה'
34
ואומר עוד, כי הנביא כבר בשר בכמו הבטחה זו, ואמר יחיו מתיך
35
, דומה למה שאמר שם:
יבשו עצמותינו אבדה תקותינו.
ומה שהמשיל מצב זה למי שניעור משנתו כאומרו הקיצו ורננו, דומה למה שאמר שם:
וזרעתם כי אני ה' בפתחי את קברותיכם.
ומה שהמשיל את החיים בטל אורות מפני שבנינו
36
מארבע יסודות והרי העפר מצוק והלחות
יביאנה ה' וזהו עניין טל, ואחר כך יביא לו את הרוח מעניין אורות, לפי שהנפש כך מאירה כמו
שבארנו
37
וארץ רפאים תפיל,
כלומר הכופרים יפלו לארץ וירדו
38
כמו שבארנו
39
ואשר נסכלו בצווי ה' ואזהרותיו, והוא אמרו:
אדם תועה מדרך השכל בקהל רפאים ינוח
40
ואומר עוד, מצאתי כי דניאל הודיעו ה' מה שיהיה באחרית הימים בשבעה וארבעים פסוקים, מהם
פסוק אחד במה שיהיה באחרית מלכות פרס והוא הראשון
41
, ומהם שלשה עשר פסוקים עניני
ממלכת היונים מן:
ועמד מלך גבור ומשל משל רב ועשה כרצונו
עד -
ויעש הבא אליו כרצונו
42
ומהם עשרים פסוקים עניני מלכות ה"רום"
43
מן:
ויעש הבא אליו כרצונו
עד -
ועשה כרצונו המלך
44
ומהם עשרה פסוקים עניני מלכות ערב, מן:
ועשה כרצונו המלך ויתרומם ויתגדל
עד -
ובעת ההיא יעמד מיכאל השר הגדול
45
ושלשת הפסוקים האחרונים בעניין הישועה, ואחד מהם:
ורבים מישני אדמת עפר יקיצו אלה לחיי עולם ואלה לחרפות
46
אבל אמר 'ורבים מישני', ולא אמר 'וכל ישני אדמת עפר', כי כל ישני אדמת עפר הם כל בני אדם,
ולא יעד הבטחה זו אלא לבני ישראל בלבד, ולפיכך אמר 'רבים'.
ואמר 'אלה לחיי עולם ואלה לחרפות', אין כוונתו אותם שיחיו יש מהם לגמול ויש מהם לעונש, כי
לא יחיה בזמן הישועה מי שיש עליו עונש, אלא נתכוון בחלוקת הדיבור כי אלה אשר יקיצו - לחיי
עולם, ואותם אשר לא יקיצו, הם לחרפות לדראון עולם. כי כל צדיק ובעל תשובה יחיו, ולא יישארו
אלא הכופרים ואשר מתו ללא תשובה. וכל זה בזמן הישועה.
ואם יבוא אדם ויוציא מקראות הללו מפשוטן ויפרשם שלא על תחיית המתים, ויאמר כבר מצאנו
הלשון אומר על שפל שהרים ה' קרנו כאלו הקימו מן העפר, כאומרו:
מקימי מעפר דל מאשפות ירים אביון, להושיבי עם נדיבים
47
ואומר על אדם פשוט שניתנה לו גדולה, כאומרו:
יען אשר הרימתיך מן העפר
48
והמשילה ריבוי הצרות והמצוקות למתים, כמו שאמרה:
במתים חפשי כמו חללים שכבי קבר
49
וממשילה מלוטו מצרותיו להחייאה, כאומרו:
אשר הראיתנו צרות רבות ורעות תשוב תחיינו
50
ואמר עוד:
הלא אתה תשוב תחיינו ועמך ישמחו בך
51
נבאר לו כי מחשבתו
52
זו טעות, מפני שאין רשות להעמיס על הפסוק כל הסבר שהוא סובל אלא
באחת מארבע סיבות שהקדמנו, אבל אם לא הייתה אף סיבה מהן הרי הפסוקים
כפשוטן
53
. ואלו היה מן הראוי לבאר כל פסוק בכל באור שיסבול ללא הכרח לא הייתה נשארת
לנו מצווה שמעית כלל, כי כולן סובלים באור אחר.
ואציע מזה פרטים אחדים ואומר, כי מה שאמרה התורה לא תבערו אש
54
, על תריקו
55
צבאות
למלחמה ביום השבת, כעין מה שנאמר שם:
כי אש יצאה מחשבון להבה וגו'
56
ואמרו:
ולא יאכל חמץ
57
יהיה ענינו מניעת הזנות. כעין מה שנאמר שם:
כלם מנאפים כמו תנור בערה, מאפה ישבות מעיר מלוש בצק עד חמצתו
58
ואמרו:
לא תקח האם על הבנים
59
אל תהרוג במלחמה הזקן, ובניו כמו שאמר יעקב:
פן יבא והכני אם על בנים
60
ובמקום אחר נאמר:
אם על בנים רטשה
61
ואלו היה זה ראוי במצוות כי אז יהיה ראוי גם בספורים, ויהיה מה שאמרה תורה:
ויבואו בני ישראל בתוך הים
62
יסבול לבארו שהם נכנסו בתוך גדודי הצבא, כיון שהלשון ממשילה את גדודי הצבא למים ואמרה:
הנה מים עלים מצפון והיו לנחל שוטף וישטפו ארץ ומלואה
63
ואמר עוד:
ולכן הנה ה' מעלה עליהם את מי הנהר העצומים והרבים
את מלך אשור ואת כל כבודו
64
והיה אומרו:
וידם השמש וירח עמד עד יקם גוי איביו
65
יסבול לבארו שהממשלה תתקיים והמלכות תעמוד, כעין מה שנאמר שם:
לא יבא עוד שמשך וירחך ולא יאסף
66
אלא שהדבר הנכון הוא שאין להוציא פסוק מפשוטו ומשמעו, אלא בסיבה מן הארבע אשר
הסברתי, ומה שאין בו סיבה מהן הרי הוא כמשמעו.
32
יחזקאל לז יא.
33
שם לז יב.
34
שם לז יד.
35
ישעיה כו יט, וכתב רבנו "כבר" כי ישעיה קדם ליחזקאל ושם תרגם רבנו: ואנו מבקשים
מלפניך שתחיה מתי עמך ותעמיד גופותיהם באמרך הקיצו ורננו שוכני עפר.
36
של גוף האדם.
37
לעיל במאמר השישי פרק ג ד"ה והואיל וכבר.
38
וכך כתב בתרגומו: ואל הארץ תפיל את האובדים.
39
במאמר השישי שם.
40
משלי כא טז. וכתב שם רבנו בפירושו: בעולם הזה כפי שאתה רואה מי שאין בו דעת יאבד, כי
בלא דעת ובלא תבונה יפול לכליון. ולעולם הבא לא יגיע אל האושר, לפי שאין מגיעין אליה כי אם
במשמעת לדבר ה', ואין דרך למשמעת, כי אם על ידי הדעת.
41
דניאל יא ב.
42
שם יא ג-טז.
43
בתיבת "רום" מכנה רבנו את אדום, וכדלקמן במאמר השמיני פרק ה ד"ה והואיל וכבר.
44
דניאל יא טז-לו.
45
שם יא לו-יב א.
46
שם יב ב.
47
תהלים קיג ז-ח.
48
מלכים א טז ב.
49
תהלים פח ו.
50
שם עא כ.
51
שם פה ז.
52
אפשר היה לתרגם נטייתו זו.
53
וכיוצא בדברי רבנו אלה כתב הרמב"ם במאמר תחיה המתים, עיין שם.
54
שמות לה ג.
55
תרגמתי כן מן וירק את חניכיו. ואפשר היה לתרגם: אל תגייסו צבאות.
56
במדבר כא כח.
57
שמות יג ג.
58
הושע ז ד.
59
דברים כו ו.
60
בראשית לב יב.
61
הושע י יד.
62
שמות יד כב.
63
ירמיה מז ב.
64
ישעיה ח ז.
65
יהושע י יג.
66
ישעיה ס כ.
<h2>מאמר שביעי - פרק ג</h2>
ואם יתעוררו לאדם טעויות הללו אשר במשמע פסוקים אלו ויחשוב שהם סותרים היות
67
תחיית
המתים בעולם הזה, לכן ראיתי להזכירם ולבאר את המטרה המכוונת בהם, ואומר שהם
שלשה סוגי מקום טעות, ולכל אחד מהן ביאור מיוחד.
הראשון מהם דבר העבד:
זכר כי רוח חיי וגו', לא תשורני עין רואי עיניך בי ואינני,
כלה ענן וילך כן יורד שאול לא יעלה, לא ישוב עוד לביתו
68
אם ימות גבר היחיה
69
ואיש שכב ולא יקום
70
אין כוונת החסידים בדברים אלו שאין הבורא יכול להחיות את המתים, והיאך יתכן שיתפלל לפניו
בזה והוא יודע שהוא יכול על כל, אלא כוונתם בכך תיאור קוצר יכולת האדם אחר ירידתו לקבר
וחולשתו מלהקים את עצמו, או להתעורר משנתו או לחזור לביתו, ואומרים, ה' רחם עבד שהוא
בצורה זו של חוסר יכולת וזקוק לרחמיך.
והפן השני מה שאמר הכתוב:
ויזכר כי בשר המה רוח הולך ולא ישוב
71
אנוש כחציר ימיו כציץ השדה כן יציץ כי רוח עברה בו ואיננו
72
הרי הכוונה בפסוקים אלו כי אחת סיבות רחמי ה' על עבדיו ידיעתו חולשתם, ואי יכולת רוחם
לחזור לגופם או לביתם מצד עצמם. ואין כוונתם בכך שאין בוראם יכול להחזירם, אלא כל מה
שמוסיפים לתאר ריחוק בני אדם ממצב זה, מתוספת עוד יכולת הבורא על כך
73
, וזה כעין פליאת
הכתוב במעמד הר סיני כאומרו:
כי שאל נא לימים ראשונים אשר היו לפניך למן היום וגו' הנהיה כדבר הגדול הזה או
הנשמע כמוהו, השמע עם קול אלהים חיים מדבר מתוך וכו'
74
כי תתגלה יכולת ה' יותר במה שתקצר בו יכולת הנבראים.
והפן השלישי מה שאמר הכתוב:
כי מי אשר יבחר אל כל החיים יש בטחון, כי לכלב חי הוא טוב מן האריה המת, כי
החיים יודעים שימותו והמתים אינם יודעים מאומה, ואין עוד להם שכר כי נשכח זכרם. גם
אהבתם גם שנאתם גם קנאתם כבר אבדה, וחלק אין להם לעולם בכל וגו'
75
שלשת הפסוקים הללו, ואף על פי שהם דברי החכם, לא אמרם דעת עצמו, אלא סיפור מה
שאומרים הסכלים. לפי שכבר הקדים לפניו מה שעולה בלבות הסכלים מן המצב הזה, ואמר
וגם לב בני האדם מלא רע והוללות בלבבם בחייהם ואחריו אל המתים.
וכיון שהקדים כי בלבות בני אדם רע והוללות בגלל חייהם ובגלל המות, סיפר אחר כך מה שיש
בלבם, ואמר שלשת הפסוקים, וכוונתם שהם אומרים 'כלב חי טוב מאריה מת', ושהחיים יודעים
לאן הם הולכים והמתים אינם יודעים מאומה, וכבר כלו כל מעשיהם ולא נשאר להם חלק בעולם
הזה. וכיון שלא אמר החכם דברים אלה אלא לאחר שהקדים לפניהם שהם דמיונות הסכלים
ורשעותם, הרי כל מי שנתלה בהם סכל הוא, ואין לחוש לו ולא להביאו בחשבון, אלא לא יקרב
אל משכן אור ה', כי אנשי רע והוללות ירחקו ממנו, כאומרו:
לא יגורך רע לא יתיצבו הוללים לנגד עיניך
76
67
כלומר שהם סותרים את ההנחה שתהיה תחיית המתים בעולם הזה.
68
איוב ז ז-י. וכתב שם רבנו בפירושו: ועניין כלה ענן וילך אין כוונתו בזה שאין ה' יתעלה יכול
להעלות את המת מקברו, או שהוא יכול אלא שלא הבטיחו בכך, אלא הוא יתעלה יכול ועם
זאת כבר הבטיחו בכך כמו שאמרו הנביאים ומוסכם באומתו, אלא נתכוון איוב בדבר זה
תיאור חולשת האדם וקוצר יכולתו שאינו יכול אחרי מותו להחיות את עצמו, וזה כעין מה
שאמר דוד ויזכור כי בשר המה רוח הולך ולא ישוב, וכמו שאמר איוב לקמן וגבר ימות ויחלש,
ואיש שכב ולא יקום, אם ימות גבר היחיה.
69
שם יד יד.
70
שם יד יב.
71
תהלים עח לט.
72
שם קג טו-טז.
73
כלומר כל מה שמוסיפים לתאר ולפרט קוצר יכולת האדם ומגרעותיו, מובלטת יותר יכולת ה'
ושבחו.
74
דברים ד לב.
75
קהלת ט ד-ו.
76
תהלים ה ה-ו.
<h2>מאמר שביעי - פרק ד</h2>
אחר כך עיינתי במה שקבלו בעלי המסורת, והנה יש בו כעין זה, שכל מי שאינו מאמין תחיית
המתים בעולם הזה אינו חויה
77
עם כלל האומה בזמן הישועה. והוא אומרם:
הוא כופר בתחיית המתים לפיכך אין לו חלק בו שכל מידותיו של הב"ה מדה כנגד
מדה
78
שנאמר: ויען השליש אשר למלך נשען על ידו את איש האלהים ויאמר הנה ה'
עושה ארבות בשמים היהיה כדבר הזה ויאמר הנך רואה בעיניך ומשם לא תאכל
79
ונאמר עוד במסורת בפירוש:
והקמנו עליו שבעה רעים ושמנה נסיכי אדם
80
כי השבעה הם דוד באמצע, אדם שת מתושלח מימינו, אברהם יעקב משה משמאלו, והשמונה
נסיכים ישי שאול שמואל עמוס צפניה חזקיהו אליהו ומשיח
81
וקבלו בעלי המסורת, כי כאשר יחייה הבורא את המתים, יחזיר בגדיהם עליהם
82
ואין זה
קשה מהחזרת המתים עצמם.
וכאשר נתפרסם דבר זה באומתנו הגזימו בני אדם בתכריכי מתיהם, והייתה קשה עליהם
ההוצאה, עד שפרקה אחד החכמים במה שהקל בתכריכיו, והוא אמרם:
בראשונה הייתה יציאת המת קשה על בעליו, עד שהיו מניחין אותו ובורחין, עד שבא
רבן גמליאל ונהג קלות בעצמו, ויצא בבגדי פשתן המגוהצין, ונהגו כל העם אחריו
83
ואחר שביארתי דברים אלו אומר על דרך הדיוק בעיון בעניין תחיית המתים אשר בזמן
הישועה ואשר לעולם הבא גם יחד
84
ושמא מתבונן יתבונן ויאמר, אם הדור הראשון מבני אדם כאשר מתו נתפרדו יסודותיהן
וחזר כל חלק מהם למקורו, כלומר חזר החום אל האש ונתערב בה, והלחות לאוויר, והקור
למים, והיובש נשאר עפר, ואחר כך הרכיב הבורא גופות הדור השני מן המקורות שכבר
נתערבו בהן חלקי הדור הראשון, ואחר כך מת הדור השני מבני אדם ונתערבו חלקיהם
גם הם במקורות היסודות, ושוב הרכיב הבורא מהם דור שלישי והייתה אחריתו כשני קודמיו,
וכך הרביעי והחמישי, והיאך יתכן שיחזיר את הדור הראשון בשלמותו והשני בשלמות והשלישי
בשלמות וכבר נתערב מקצת כל דור בשני.
והנני מבאר בזה באור מספיק ואומר, כי לא היה נזקק להשתמש בפרודות גופי הדור
הראשון להרכבת גופים אחרים אלא אילו לא נשאר במציאות כי אם אותם החלקים בלבד,
שאז היו חוזרים תמיד
85
והנני נושא לך משל, לאדם שיש לו כלי כסף של אלף דרהם ואין זולתו, כל זמן שנשבר חזר
והתיכו ויצקו, אבל מי שיש לו אוצרות ממון, ויעד שכל כלי שנשבר יצניע שבריו, עד שיחזירו
אותו הכלי בעצמו, הרי כל כלי חדש שהוא יוצק לוקח מבית ממונו ואינו מערב בו שברי
הנשבר, אלא מניחן עד שיחזירם כמו שיעד.
כך חקרתי ומצאתי מקורות האוויר והאש אשר בין הארץ ובין תחילת החלק של שמים
כשיעור כל גוף הארץ הריה וימים שבה אלף פעם ושמונה פעמים
86
, וכיון שהדבר במרחבים
שכאלה, אין הכרח שירכיב הבורא גופות הדור השני מפרודות הראשון, אלא מניחם עד שימלא
להם מה שיעד.
77
בתרגום מלולי "אינו נקבץ" והדברים ברורים.
78
סנהדרין צ, א.
79
מלכים ב ז ב.
80
מיכה ה ד.
81
סוכה נב ב. ושם צדקיהו במקום חזקיהו, והנכון כלפנינו, כי כבר מנה רבנו לעיל את
צדקיהו בין הרשעים.
82
סנהדרין צ, ב. הזכיר רבנו עניין זה דרך אגב, כדי להטיף מוסר לאותם המגזימים בקניית
תכריכין סגולתיים, שאין מחשבותיהם ומעשיהם אלא הבאי. ולא נגד רבנו כיון הרמב"ם
בתחילת מאמר תחיית המתים, אלא נגד העוסקים בהרחבה בעניין התכריכים כאלו היו גורמי
עולם הבא. וראה גם רמב"ם בהלכות אבל פרק ד הל' א.
83
מועד קטן כז ב. כתובות ח ב. ושם במועד קטן איתא "ונהג קלות ראש בעצמו" ושיבוש
הוא, כי הכוונה נהג קלות להקל על בני אדם ההוצאות שבזמנו היה הפשתן הזול ביותר ותיבת
"המגוהצין" כאן אין לה מקום, ונשתרבבה מעניין אחר.
84
אף כאן לא הודגש במהדורא קמא עניין העולם הבא.
85
אלו ראה ר' דוד הלבן בעל ספר מסורת הברית את דברי רבנו אלה, היה אולי חדל "מסוד
הגלגול האמתי" שלו, ע"ש.
86
לפי ב, אלף פעם ותשע ושמונים פעם. ובימינו גדלו ורחבו ונסבו מאד המרחבים האלה
שעליהם מדבר רבנו.
<h2>מאמר שביעי - פרק ה</h2>
שמא יחשוב עוד ויאמר, ואם אכל אריה את האדם, ואחר כך טבע האריה ואכלוהו הדגים,
ואחר כך ניצודו הדגים ואכלם אדם, ונשרף אותו האדם ונעשה אפר, מאין יחזיר הבורא את
האדם הראשון, האם מן האריה, או מן הדגים, או מן האדם, והשני האם מן האש או מן
האפר.
ונדמה לי כי זה ממה שמביא את המאמינים במבוכה, וראיתי להקדים הקדמה לפני שאענה על
כך, ואומר:
ראוי שנדע שאין בעולם גוף המכלה גוף, ואפילו האש שהיא ממהרת לשרוף אינה אלא מפרידה
בין חלקי הדבר ויחזור כל חלק ליסודו, ויהיה החלק העפרי אפר ומאומה אינו כלה, ולא יתכן
שיוכל לכלות דבר עד שיאפיסהו, כי אם הבורא אשר בראו מן האין, וכיון שדבר זה נכון בלי
ספק, הרי כל בעל חי שאכל גוף מסיים אינו מכלה אותו אלא מפריד את חלקיו בלבד
87
ואומר, כי הסיבה אשר הצריכה כל בעל חי למזון, הוא מה שמושך
88
האוויר מגופו כל
שלושת החלקים, החום והלחות והקרירות, ולא רק מבעלי חיים מושך
89
האוויר דבר זה,
אלא מכל הפרה-ורבה
89
והראיה לכך: אלו הנחנו ככר לחם בבית זמן רב, היינו מוצאים שהאוויר כבר משך
88
ממנו
שלשת החלקים, ולא נשאר בו אלא החלק העפרי בלבד, ולפיכך הוצרכו גופות בעלי החיים
למזון תמידי, כדי שיהא חומר מונח בהן שלא משכו האוויר
90
, לפי שאם לא ימצא מה למשוך
מחלקי המזון ימשוך מן היסודות הבסיסיים ויאבד הגוף.
ואומר עוד, כי כאשר אוכל האדם תפוח, הרי האוויר מושך
88
מגופו מה שהיה בתפוח מן
החום והלחות והקרירות, ומשאיר את העפרורית נהפך לפסולת ונפלט ממנו. הנה נתבאר
כי חלקי התפוח מתפרקים, שלושה נמצאים באוויר והרביעי בארץ. וכיון שהתפוח לא יעד
ה' החזרתו, מתערבים חלקיו במקורות העצומים וחוזר כל חלק ליסודו. אבל האדם הואיל
והבטיחו בוראו לקבץ חלקיו ולהחזירם למה שהיו, לפיכך מניחם בצד, ואינם מתערבים
ביסודות הגדולים, אלא נשארים מפורדים עד עת ההחזרה, ואפילו החלק העפרי שנמצא
בארץ ואף על פי שאנו רואין אותו כאילו כבר נתערב ונעלם מעינינו, אינו נעלם מלפני הבורא.
וכיון שהדברים כפי הביאור הזה, לפיכך האדם שנאכל, כיון שלא יכלה מאומה מחלקיו, הרי
כולם שמורים בכל מקום שהם, ביבשה או בים, עד אשר יחזרו כולן, ואין בזה פלא יותר
מעיקר בריאתו
91
ושמא יחשוב ויאמר אותם שיחיו בעולם הזה, האם יאכלו ויישתו ויתחתנו או לאו?
ראוי שנדע שהם יאכלו וישתו כמונו ויתחתנו, כמו שנתבאר בבן הצרפית ובן השונמית
שחיו בעולם הזה, אכלו ושתו והיו ראוים לנישואין. ואמר אחד החכמים שהוא מזרעו של אחד
מהם
92
ואותו המופת אשר ראה האדון יחזקאל הכהן הידועה בתחילת פרשת היתה עלי יד ה'
93
עד
סופה, היא האות המוכיח על תחיית המתים בעולם הזה התגלותם לנביא, כאומרו:
ותבוא בהם הרוח ויחיו ויעמדו על רגליהם חיל גדול מאד מאד
94
וזו הייתה הוכחה לנביא, אבל שאר האומה הרי ההוכחה על כך כאשר ראו את מי שהם
מכירים מהם שכבר חיה והמשיך בחיים. והיה שעור חיי אותם אשר החיה ה' עד ידי יחזקאל
כימי חיי בן הצרפית ובן השונמית בקירוב
95
אבל אותם שיחיו בזמן הישועה הרי המסורת גלתה לנו שהם לא ימותו, וכך אמרו קדמונינו:
מתים שהקב"ה עתיד להחיות, שוב אינן חוזרין לעפרן
96
וכאשר אנו מתבוננים בכתוב אנו מוצאים שהוא מחזק את זה, שהרי הוא אומר כי השמים
והארץ יכלו והישועה תתמיד, והוא אמרו:
שאו לשמים עיניכם והביטו אל הארץ מתחת כי שמים כעשן נמלחו והארץ כבגד תבלה
וישביה כמו כן ימותון וישועתי לעולם תהיה וצדקתי לא תחת
97
ואנחנו יודעים שאין הישועה עצם שתתקיים בעצמה, אלא הכוונה בישועה אנשי הישועה
98
כמו שהכוונה באמרו: 'חכמות נשים בנתה ביתה'
99
- בעלי החכמה.
87
ראה גטין נז ב. מבשן אשיב - מבין שיני אריות. אשיב ממצולות ים - אלו שטובעין בים.
וראה פרקי ר' אליעזר פרק לד.
88
אפשר לתרגם: ששואב.
89
הכוונה הצומח, למעט אבנים ועפר.
90
כלומר כדי שיישאר החומר היסודי שלהן קיים. אם כי כיום אין דעה זו מקובלת על
הרופאים.
91
יש מן האין המוחלט. וכפי שכבר קדם, ועל טענה זו חזר רבנו בספר זה פעמים רבות.
92
איני יודע מקורו. ועל מתים שהחיה יחזקאל אמרו בסנהדרין צב ב: עמד ר' יהודה בן
בתירה ואמר אני מבני בניהם. ושמא יש להוסיף כאן "כבן הצרפית ובן השונמית ומתים
שהחיה יחזקאל" ואז יהיו דברי רבנו מוסבים על דבור אחרון.
93
יחזקאל לז א.
94
שם לז י.
95
לא ברורה לי השוואה זו, כיון שאין אנו יודעים כמה חיו בן השונמית ובן הצרפית.
96
סנהדרין צב א.
97
ישעיה נא ו.
98
וכך באמת תרגם רבנו שם וצדקתי - ואנשי צדקתי.
99
משלי יד יא.
<h2>מאמר שביעי - פרק ו</h2>
ושמא יתבונן ויאמר היאך יועברו אל העולם הבא?
ראוי שנדע כי מנהגי אותם שיחיו כשאר בני אדם, יברא להם המקום והשני
2
, ויועברו
3
מן המקום הראשון בתהליך קל.
ושמא יאמר, הנה אלה אכלו ושתו והתחתנו, ואחר שחיו יעברו אל העולם הבא
באותו הבנין
4
ואז יהיו לא אוכלים ולא שותים?
הרי אנו נקרב את הדבר להבנתו ונאמר, כמו שידענו שמשה רבנו היה אוכל ושותה ועמד
ארבעים יום בהר, לא אכל ולא שתה ובנין גופו כמות שהוא
5
ושמא יאמר, אם הם יתחתנו האם תחזור אשת כל איש אליו אם היא תהיה עמו
6
, או
שכבר התיר המות את הנישואין
7
נאמר כי גם זה כמו ששאל אחד החכמים האם יצטרכו אותם שיחיו להזאת מי נידה או
לאו, וענו ואמרו לו: כיון שיבוא עמהם משה רבנו פטורים אנו מלאמץ את מחשבותינו בכך
8
וכך אני אומר בעניין הנישואין, לפי שאין דעתנו משגת אלא מצבנו
9
, אבל איסור והיתר בדבר
שלא היה כמוהו כלל, האם יבטלו לאותם שיחיו הנישואין או לאו, פטורים אנו מלטרוח בכך,
כיון שיהו שם נביאים ונבואה ותבונה
10
ושמא יאמר הרי הגאולה הראשונה, כלומר ישועת מצרים, לא מצאנו מת שחיה?
אנו אומרים נכון, מפני שהבורא לא הבטיח להם עם הגאולה תחיית המתים, ואלו הבטיח
להם היה עושה, אבל אמר ואחרי כן יצאו ברכוש גדול
11
בלבד, אבל בגאולה הזו האחרונה,
כבר הבטיח דבר זה ובודאי ימלאהו.
ואומר עוד, מה היא נקודת החכמה כפי השגת דעתינו בכך,
12
שבגאולה הראשונה לא
הבטיח כדבר הזה והבטיח בזו האחרונה?
מפני שהשעבוד הראשון היה קל מזה, והייתה תקופתו יותר קצרה מזה, ולא נתפזרה
בו האומה כמו שנתקרעה בזה, אלא היו כולם במקום אחד, ולפיכך היה מספיק להם היעוד
המועט והוחילו לו. אבל שיעבודינו זה מחמת קושיו ואורך תקופתו ופזורינו בו, ידע בוראינו
יתהדר ויתרומם שאנו לא נעמוד בו כי אם על ידי ההבטחות הגדולות והבשורות הרבות,
ולפיכך עשה את הגאולה השניה עולה על הראשונה בכמה דברים, וזה אחד מהם, כלומר
תחיית המתים.
ואוסיף לדבר עוד על דבר זה ואומר, כי הראשון היה בחיפזון ומהירות
13
, והאחרון אינו
כן, אלא אמר בו:
כי לא בחפזון תצאו
14
ועוד כי הראשון הייתה בו הנבואה באה אלינו על ידי הנביאים, ובזה יתנבא כל אחד ממנו,
עד שלא יהא זקוק שום אחד ממנו לחברו בעניני הדת, כמו שאמר:
ולא ילמדו עוד איש את רעהו ואיש את אחיו לאמר דעו את ה' כי כולם ידעו אותי
למגדולם ועד קטנם
15
ועוד שהגאולה הראשונה היה אחריה שעבוד, והאחרונה לא יהיה אחריה שעבוד, כאומרו:
וזרים לא יעברו בה עוד
16
וכל הדומה לזה מן ההוספות.
1
כלומר שהבורא ינהג באותם שיחיו כמנהגו של עולם. ואפשר היה לתרגם "כי דרך אותם
שיחיו".
2
כלומר העולם הזה והעולם הבא.
3
"פיתחללון" הוראות רבות ושונות לה בשפה הערבית, ולא יכולתי לתרגמה התפרקות
והתפרדות, כי שיטת רבנו שגם הגוף יש לו עונג לעולם הבא מבחינה מסויימת, ולפיכך
הבינותיה מעניין "מחל" מקום. ותרגמתי ויועברו.
4
באותו הגוף לכל אבריו ומערכותיו. ומה תועלת יהיה באותן האברים הדרושים רק לצרכי
האוכל?
5
שמות לד כח. והרמב"ם במאמר תחיית המתים דוחה בתוקף ראיה - הוכחה זו, וטוען כי
אצל משה לא היו לבטלה מפני שהוא חזר לסדרו ולמנהגו של עולם, מה שאין כן אצל אלה
לעולם הבא שכבר לא יחזרו למנהגו של עולם, ולהם יהיו בהחלט אברים אלה לבטלה.
6
כלומר אם היא מן הצדיקים הזוכים לחיות.
7
ראה באר היטב אבן העזר סי' יז ס"ק א, ופתחי תשובה שם.
8
ראה נידה ע, ב.
9
כלומר אין דעתנו יכולה ומסוגלת להשיג כי אם חקר הווייתנו ומציאותנו, אבל עניני איסור
והיתר של אז אינן נושא לחקירה, ואינם ניתנים לחקירה כי הם דברם הנתונים לרצון ה'
ולמצוותו אז.
10
"והדי" וכשרון. כלומר כל אשר יזכו לתחיית המתים יהיו מוכשרים אז להבין ולדעת
חובותיהם הדתיות המוטלות או אשר יוטלו עליהם.
11
בראשית טו יד.
12
כלומר כל מה שאמר בטעם הדבר וסיבתו הוא רק כעין השערה, אבל הטעם והסיבה
האמיתיים גלוים לפניו יתעלה.
13
שמות יב כט. דברים טז ג.
14
ישעיה נב יב.
15
ירמיה לא לג.
16
יואל ד יז.
<h2>מאמר שביעי - פרק ז</h2>
ואם ישאל אדם ויאמר, אותם שיחיו מי ומי הם?
נענהו, שהם האומה כולה הצדיקים מהם ומי שמת בתשובה, ונלמד זה ממה שנאמר:
והעליתי אתכם מקברותיכם עמי
17
כל מי שנקרא עמי הרי הוא נכלל בהבטחה זו. ומצאתי שהצדיקים נקראים עמי כאומרו:
ולאמר לציון עמי אתה
18
והחוטאים מי שלא עשה תשובה אינו נקרא עמי, כאומרו:
כי אתם לא עמי
19
ובעלי התשובה נקראים עמי כאומרו:
ואמרתי ללא עמי עמי אתה
20
ואמרו קדמונינו כאשר מנו סוגי החוטאים עבר על מצוות עשה, ועל מצוות לא תעשה, ועל
כריתות ועל מיתות בית דין, ומי שנתחלל שם שמים בו, או יכול שלא כיפרה לו מיתתו,
תלמוד לומר -
הנה אני פתח את קברותיכם
21
למדנו שכל מי ששב מכל עבירה אפילו מן הכפירה הרי הוא כלול בהבטחה זו.
ואומר עוד דבר כללי, האם אין אנו מקהלות המייחדים, מודים שהבורא יתרומם
ברוממותו מחיה כל המתים בעולם הבא לגמול, ואיזה דבר מוזר יש באומרנו שתהא לאומה זו
עדיפות בזמן
22
נוסף שיחייה בו מתינו לפני העולם הבא, כדי שישלב חייהם אלה בחיי העולם
הבא, ומה יכולה להיות הסיבה המונעת את זה והדוחה אותה האם אין צדק לפניו לשלם לכל
מיוסר כפי ייסוריו. והרי אומתנו זו, כבר ייסר אותה בדברים גדולים, כאומרו:
כי בחנתנו אלהים צרפתנו
23
כל שכן שיוסיף לה תקופת זמן זו לפני העולם הבא, ויהיה לה בכך עדיפות על כל אותם שיוטב
אליהם
24
כמו שהיתה תוחלתה ויסוריה יותר מהם.
ואם ישאל ויאמר, כאשר יחיה ה' כל מתי האומה הזו, כיצד תכיל אותם הארץ?
נאמר, שאם נעשה חשבון נמצא כי מאז שיצאה אומתנו לעולם,
25
עד זמן הישועה אלפים
ומאתים שנה ועוד כמה שנים
26
יהיו שלשים ושנים דורות
27
בקירוב, מאה ועשרים ריבוא
גברים ונשים
28
, ואם נניח שכולם צדיקים ובעלי תשובה שיהו זכאים לזמן הישועה, כי אז
היינו מוצאים שלא ימלאו מן הארץ אלא חלק אחד ממאה וחמישים חלקים, כל זה מתוך
הנחה שנתן לכל אחד מהם יותר על מאתים אמות למשכן וזריעה ויתר הצרכים.
פירוט הדבר שאם נכפיל מאה ועשרים ריבוא שהוא שעור מספר האומה בקירוב, במשך
הזמנים בשלושים ושנים דורות, שהוא מספר הדורות, יהיה זה שלושת אלפים ריבוא ושמונה
מאות וארבעים ריבוא. ואם נתן להם מן הארץ ארבע פרסאות על ארבע פרסאות שהם חלק
ממאה וחמישים
29
ונפרטם לאמות כל פרסה שלושה מילין, וכל מיל ארבעת אלפים אמה
באמה השחורה שהיא שתי אמות וחצי, יהיה לכל נפש מהם מרחב במקום רפ"ח אמות
30
וזה מה שלא יעלם אלא למי שאינו מתלמידי החכמים.
ואם ישאל אדם והאם יכירו ידידיהם וקרוביהם? והאם יכירו זה את זה? חקרתי בזה ומצאתי
שכן, כי הרועים והנסיכים והנביאים בהכרח שיהו מוכרים בתוך האומה, ואם כן יהיו בחיריה
והמוניה מוכרים, כדי שיהא הבדל בין אלו לאלו, ובפרט שכבר אמר הכתוב שכל אדם יסופח
לשבטו, כמו שהוא מפורש בפרשת ואלה שמות השבטים
31
, ואפילו הגרים, יסופח כל אחד
אל השבט אשר שכן בקרבו, כאומרו:
והיה בשבט אשר גר הגר אתו שם תתנו נחלתו נאם אד' ה'
32
17
יחזקאל לז יב.
18
ישעיה נא טז.
19
הושע א ח.
20
שם ב כה.
21
איני יודע מקורו. וראה יומא פו א.
22
"במידה" תקופת זמן, משך זמן מסוים.
23
תהלים סו י.
24
"אלמחסנין" אפשר לקרוא את הסמך חרוקה ולתרגם "על כל אותם אשר הטיבו". ואפשר
לקרוא את הסמך פתוחה וכפי שתרגמתי. והדברים ברורים שהכוונה על חסידי אומות העולם
שיש להם חלק לעולם הבא וכדאיתא בתוספתא סנהדרין פי"ג, אך לא בתחיית המתים. ובכל
קטע זה תרגמתי "מחנה" ייסורין, והנכון "ניסיון".
25
תרגום מלולי: בין בני אדם.
26
בשנת בתמ"ח יצאו ישראל ממצרים, ובשנת דתרצ"ג כתב רבנו את ספרו זה כמו שכתב
לעיל בסוף המאמר הראשון, ראה שם עמ' עד והע'
27
, הרי מאז בהמ"ה שנים, ורבנו קיווה -
כמצווה עלינו לצפות לגאולה בכל יום תמיד - שהישועה תהיה בימיו.
27
כל דור שבעים שנה שנאמר: ימי שנותינו בהם שבעים שנה (תהלים צ, י) ושבעים כפול
שלשים ושנים הם בר"מ, ולא חש רבנו לעודף כיון שהוא פחות מדור.
28
הערכה זהירה מאוד, מתוך הנחה שיוצאי מצרים שש מאות אלף רגלי, ועוד כמותם נשים,
הרי מאה ועשרים ריבוא.
29
לפי מ, חלק ממאה ועשרים.
30
לפי מקצת נוס' רכ"א אמות.
31
יחזקאל מח.
32
שם מז כג.
<h2>מאמר שביעי - פרק ח</h2>
ואם ישאל על בעלי המומין האם יקומו במומיהם או יתרפאו?
אנו עונים שהם יתרפאו, כמו שאמרו הקדמונים:
עומדין במומן ואחר כך מתרפאין
33
וכפי שהוא כלול בפסוק:
אני אמית ואחיה מחצתי ואני ארפא
34
וכמו שנאמר:
אז תפקחנה עיני עורים וגו', אז ידלג כאיל פסח ותרן וגו'
35
ואם יאמר והאם יוכלו לחטוא בזמן הישועה אם לאו, אם אינם יכולים לכך, הרי הם אז
מוכרחים, ואם יכולים הם על כך היאך יהיה מצבם, האם ימותו וייענשו או לאו?
תשובתנו על כגון שאלה זו ידועה, והם שלש שאלות אחרות:
הראשונה על אנשי הגמול בעולם הבא האם יכולים לחטוא או לאו?
והשניה על הנביאים האם יכולים להוסיף בנבואתם ולגרוע מנה או לאו?
והשלישית על המלאכים האם יכולים הם להמרות דבר ה' או לאו?
ותשובת אותם שלוש שאלות עם זו הרביעית
36
אחד הוא, והוא שנאמר, כיון שנתברר
בשכל כי יוצר הכל יודע מה שיהיה מהם לפני היותם, חובה עלינו להיות בדעה שלא יברא
מלאך אלא את שהוא יודע שהוא ישמע לדברו ולא ימרהו, ואינו בוחר נביא אלא את שהוא
יודע שהוא יבחר האמת בשליחותו ולא השקר. ולא הבטיח את הגמול לעתיד לבא לאותם
שיחיו, אלא מפני שכבר ידע שהם אז יבחרו משמעתו ולא ימרוהו. ולא הבטיח תחייה לאומתו
בזמן הישועה, אלא מפני שכבר ידע שהיא תבחר אחר התחייה משמעתו ולא תמרהו, כי אין
נסתר ממנו מאומה ממה שיהיה בדיוק כפי שיהיה.
ואם ישאל ויאמר האם יש להם גמול על אותה המשמעת אשר יסגלו בזמן הישועה?
נאמר כן, כמו שהשכל חייב שאנשי עולם הגמול יש להם גמול על המשמעת שהם מסגלים
בעולם הבא, ויהיו אלה תוספת נוספת להם על זכויותיהם אשר מלפני כן, ואין להתבייש
מלומר כי לעולם הבא תהיה סגול משמעת
37
, ומדוע אין לומר שיש בעולם הבא סגול גמול.
33
סנהדרין צא ב.
34
דברים לב לט.
35
ישעיה לה ה-ו.
36
אם יש משמעת ומרי בזמן הישועה.
37
ראה מועד קטן כט א: תלמידי חכמים אין להם מנוחה לעולם הבא שנאמר: ילכו מחיל
אל חיל יראה אל אלהים בציון (תהלים פד ח). ובירושלמי שביעית פ"ד ה' ח: עתידיו הן חברין
להתייגע מבתי כנסיות לבתי מדרשות, מה טעם ילכו מחיל אי חיל יראה וכו'.
<h2>מאמר שביעי - פרק ט</h2>
ואם ישאל על בני אדם אשר בימיהם תהיה הישועה כשהם חיים היאך יהיה מצבם, האם
ימותו או לאו?
אנו אומרים, כיון שדבר זה נמסר לשקול דעתם של בעלי העיון נחלקו בו לשלשה:
מקצתם אמרו יחיו ולא ימותו אלא יעברו לעולם הבא כדרך שעוברים אותם שיחיו.
ומקצתם אמרו יחיו ימים מעטים וימותו ויחיו שוב בזמן הישועה כדי שיהו שוים לאותם
שיחיו.
ומקצתם אמרו יחיו ימים רבים אבל לא יחיו עד עת ההעברה לעולם הבא.
והיותר קרוב לדעתי על דרך הכרע הדעת הדבר הזה השלישי
38
, ואותם בני אדם אשר
מתו מן האומה לא הובטחה להם התחייה אלא כדי שיראו את הישועה, אבל אותם שתמצאם
כשהם חיים, הרי כבר ראו אותה בעודם חיים, ואין עניין להחיות אותם לעת העולם הבא.
ומן הראיות על כך שהחיים יהיו ארוכים בזמן הישועה אמרו:
לא יבנו ואחר ישב לא יטעו ואחר יאכל כי כימי העץ ימי עמי וגו'
39
וזה שתמצא הכתוב אומר:
כי הנער בן מאה שנה ימות והחוטא בן מאה שנה יקלל
40
אינו אלא בקירוב ובאופן יחסי, והוא שימי החיים בדורותינו אלה קרוב למאה שנה, נעשה
אצלנו מי שמת בן עשרים שנה אנו אומרים שהוא מת נער, וכאשר יהיו ימי החיים באותו
הדור קרוב לחמש מאות שנה, יהיה באופן יחסי אילו מת בו אחד בן מאה, יאמרו עליו
שהוא מת נער.
אבל החוטא אינו מי שחטא לה', כי מי שחוטא לה' אין בו הבדל בין שהיה בן עשרים שנה ובין
שהיה בן מאה שנה, ואין זה אלא חוטא לבני אדם, לפי שבני אדם דרכם למחול לזקן אם חטא
להם, והרי בן מאה שנה אצלם ביחס לחמש מאות אינו זקן ולא יתביישו ממנו, אלא יקללוהו
ויזלזלו בו מפני שהוא בעיניהם בגיל הנערות.
והנה מה נכבד יעוד זה כאשר יתקבצו בו כל הנביאים והצדיקים ושאר האומה.
נשלם המאמר השביעי בעזרת ה'.
38
ראה ירושלמי שביעית שם: המת בשב שני גוג אין לו חלק לעתיד לבוא. ו"לעתיד לבוא"
האמור כאן להמשך ימות הישועה, אבל לעולם הבא יש לו. ואין צורך למה שנדחק שם הר'
מראה הפנים.
39
ישעיה סה כב.
40
שם סה כ. וכך תרגם שם: ולא יהיה שם כלל עול ימים ולא ייאמר זקן למי שלא השלים
את ימי ח"ו, אלא מי שמת בן מאה שנה ייאמר עליו נער, ומי שחטא בן מאה שנה יזלזלו בו.
בפסחים סח א דרשוהו על אומות העולם. וכך גם בסנהדרין צא ב, ע"ש.