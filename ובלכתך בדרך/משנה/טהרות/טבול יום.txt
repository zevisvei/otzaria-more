<h1>משנה - טבול יום</h1>

<h2>פרק א</h2>
<h3>פרק א - משנה א</h3>
הַמְכַנֵּס חַלּוֹת עַל מְנָת לְהַפְרִישׁ, וְנָשְׁכוּ, בֵּית שַׁמַּאי אוֹמְרִים, חִבּוּר בִּטְבוּל יוֹם. וּבֵית הִלֵּל אוֹמְרִים, אֵינוֹ חִבּוּר. מִקְרָצוֹת נוֹשְׁכוֹת זוֹ בָזוֹ, וְכִכָּרוֹת נוֹשְׁכוֹת זוֹ בָזוֹ, הָאוֹפֶה חֲמִיטָה עַל גַּבֵּי חֲמִיטָה עַד שֶׁלֹּא קָרְמוּ בַתַּנּוּר, וְקוֹלִית שֶׁל מַיִם הַמְחֻלְחֶלֶת, וּרְתִיחַת גְּרִיסִין שֶׁל פּוֹל רִאשׁוֹנָה, וּרְתִיחַת יַיִן חָדָשׁ, רַבִּי יְהוּדָה אוֹמֵר, אַף שֶׁל אֹרֶז, בֵּית שַׁמַּאי אוֹמְרִים, חִבּוּר בִּטְבוּל יוֹם. בֵּית הִלֵּל אוֹמְרִים, אֵינוֹ חִבּוּר. וּמוֹדִים בִּשְׁאָר כָּל הַטֻּמְאוֹת, בֵּין קַלּוֹת בֵּין חֲמוּרוֹת:
<b style="color: gray;">רע"ב</b> <b>המכנס חלות</b>. שמפרישין מן העיסה, ונתן מהם הרבה זו על זו עד שנדבקו זו בזו, ודעתו היה מתחילה להפרידן זו מזו: <b>ונשכו</b>. שנדבקו כל כך עד שכשבא להפרידן נושכות זו מזו, כלומר שנתלש מקצת מאחת מהן ועולה עם חברתה: <b>בית שמאי אומרים חיבור בטבול יום</b>. ואם נגע טבול יום באחת מהן, נפסלו כולן כאילו הן גוף אחד. דטבול יום פוסל בתרומה, וחלה דין תרומה יש לה: <b>ובית הלל אומרים אינו חיבור, כיון דדעתו להפרידן</b>. ואותה שנגע בה הטבול יום פסולה, והשאר טהורות: <b>מקרצות</b>. חתיכות של עיסות שנחתכו ונתלשו מעיסות הגדולות, קרויות מקרצות. לשון קרץ מצפון בא בא (ירמיה מ''ז). וכל הני דחשיב הכא. אפלוגתא דבית שמאי ובית הלל דסיפא קיימי. והא דלא חשיב חלות בהדייהו, משום דחלות לבית הלל אינן חיבור לא בטבול יום ולא בשאר טומאות {א}, אבל הני דוקא בטבול יום פליגי, אבל בשאר טומאות מודים, כדקתני סיפא: <b>חמיטה</b>. עוגה דקה: <b>עד שלא קרמו בתנור</b>. דכיון שנדבקו כשהן עיסה, הרי צורתן נפסדת אם מניחן מדובקין, הלכך ודאי עתיד להפרידם: <b>וקולית של מים</b>. הקצף והרתיחה שעולה במים, קולית שמה. ואם נגע טבול יום באותה רתיחה, לבית הלל לא הוי חיבור ולא נפסלו המים: <b>מחולחלת</b>. כשהרתיחה חלולה מתחתיה ואינה נוגעת במים אלא בקצותיה: <b>הראשונה</b>. שרתיחה ראשונה של גריסין אינה מודבקת על הגריסין: <b>ר' יהודה אומר אף ברתיחה של אורז</b>. נמי פליגי בית שמאי ובית הלל אי הוי חיבור לטבול יום, ואי נגע ברתיחה כאילו נגע באורז {ב}: <b>ומודים בית הלל בשאר כל הטומאות</b>. דהוי חיבור: <b>בין קלות בין חמורות</b>. קלות ראשון לטומאה {ג}. חמורות, אב הטומאה. ודוקא בטבול יום פליגי, לפי שכבר עלה מטומאתו ואינו חסר אלא הערב שמש:
<b style="color: gray;">תוי"ט</b>
{א} <b>הר''ש</b>. ונקט טבול יום, משום רבותא דבית שמאי. מהר''מ. והר''מ לא חילק ביניהן. ונראה לי דכך נשאלו בבית המדרש חלות בפני עצמם כו': {ב} <b>ומדלא</b> כתב הלכתא כמאן, נראה דסבירא ליה דלא פליג ר' יהודה, אלא קבלה היתה בידו דבהא נמי פליגי, ותנא קמא לא שמיע ליה. משא''כ במ''ב, דתנא קמא נחית למין קטניות ולא תני של טופח, משמע דפליגי: {ג} <b>ובר''מ</b> משמע, דקלות, אותן שהן מדברי סופרים:
<h3>פרק א - משנה ב</h3>
הַמְכַנֵּס חַלּוֹת עַל מְנָת שֶׁלֹּא לְהַפְרִישׁ, הָאוֹפֶה חֲמִיטָה עַל גַּבֵּי חֲמִיטָה מִשֶּׁקָּרְמוּ בַתַּנּוּר, וְקוֹלִית שֶׁל מַיִם שֶׁאֵינָהּ מְחֻלְחֶלֶת, וּרְתִיחַתּ גְּרִיסִין שֶׁל פּוֹל שְׁנִיָּה, וּרְתִיחַת יַיִן יָשָׁן, וְשֶׁל שֶׁמֶן לְעוֹלָם, וְשֶׁל עֲדָשִׁים, רַבִּי יְהוּדָה אוֹמֵר, (אַף) שֶׁל טֹפַח, טְמֵאִים בִּטְבוּל יוֹם, וְאֵין צָרִיךְ לוֹמַר בְּכָל הַטֻּמְאוֹת:
<b style="color: gray;">רע"ב</b> <b>המכנס חלות</b>. זו על גבי זו: <b>על מנת שלא להפריש</b>. שלא להפרידן זו מזו: <b>משקרמו בתנור</b>. דמאחר שאין צורתן נפסדת ונשארין רקיקין כמו שהיו, הוא מניחן מדובקין ושוב אין מפרידן זו מזו לעולם: <b>ושל שמז לעולם</b>. בין חדש בין ישן: <b>טופח</b>. מין קטנית. ורמב''ם אומר, שהוא שקורין לו בערבי קורטמא''ן. ואין הלכה כר' יהודה: <b>טמאים בטבול יום</b>. משום סיפא דתני ואין צריך לומר בכל הטומאות, נקט טמאים אצל טבול יום, ואע''ג דלא שייך טומאה גבי טבול יום, לפי שאינו מטמא אלא פוסל בתרומה בלבד:
<b style="color: gray;">תוי"ט</b> <b>.אין</b> פירוש למשנה זו
<h3>פרק א - משנה ג</h3>
מַסְמֵר שֶׁאַחַר הַכִּכָּר, וְגַרְגֵּר מֶלַח קָטָן {ד}, וְחִרְחוּר פָחוֹת מִכָּאֶצְבַּע {ה}, רַבִּי יוֹסֵי אוֹמֵר, כֹּל שֶׁהוּא נֶאֱכָל עָלָיו, טְמֵאִים בִּטְבוּל יוֹם, וְאֵין צָרִיךְ לוֹמַר בְּכָל הַטֻּמְאוֹת:
<b style="color: gray;">רע"ב</b> <b>מסמר שאחר הככר</b>. בצק הבולט מן הככר של לחם כמין מסמר, ויש שעושין אותו כך לסימן. וגרגיר מלח קטן. שנדבק בככר ונאפה עמו. והחרחור. שנשרף הלחם פחות מעובי אצבע סביבותיו. חרחור, לשון נחר מפוח מאש (ירמיה ו'): <b>ר' יוסי אומר</b>. כל שהשרוף נאכל עם הככר, הוי חיבור. ואם נגע טבול יום בשרוף כאילו נגע בפת, ואי לא, לא הוי חיבור. ואין הלכה כר' יוסי:
<b style="color: gray;">תוי"ט</b>
{ד} קטן. ושיעורו נראה שהוא לפי ראות עיני החכם המורה. ועתוי''ט: {ה} <b>פחות</b> כו', להר''מ קאי נמי אמסמר:
<h3>פרק א - משנה ד</h3>
הַצְּרוֹר שֶׁבַּכִּכָּר, וְגַרְגֵּר מֶלַח גָּדוֹל, וְהַתֻּרְמוֹס, וְהַחִרְחוּר יָתֵר {ו} מִכָּאֶצְבַּע, רַבִּי יוֹסֵי אוֹמֵר, כֹּל שֶׁאֵינוֹ נֶאֱכָל עִמּוֹ, טְהוֹרִים בְּאַב הַטֻּמְאָה, וְאֵין צָרִיךְ לוֹמַר בִּטְבוּל יוֹם:
<b style="color: gray;">רע"ב</b> <b>צרור שבככר</b>. שרגילים לשום צרור אבן בתוך הככר לסימן שלא יתחלף באחר, ופעמים שמשימין גרגיר של מלח גדול או תורמוס. כל הני לא חשיבי חיבור בלחם, ואם נגע אב הטומאה באחד מהן, לא הוי כאילו נגע בלחם עצמו. וכל שכן טבול יום שלא נפסל ככר של תרומה בכך: <b>והחרחור יותר מכאצבע</b>. וכן כשנשרף מן הלחם ביותר מעובי אצבע, ונגע טמא או טבול יום בשרוף, לא הוי חיבור ללחם: <b>ר' יוסי אומר כל שאינו נאכל עמו</b>. לא הוי חיבור. ולא משערינן בעובי אצבע כתנא קמא. ואין הלכה כר' יוסי:
<b style="color: gray;">תוי"ט</b>
{ו} <b>יתר</b>. יש לומר דהכי קאמר, כאצבע נעשה כיתר מאצבע ואינו חיבור. מהר''ם אי נמי, כאצבע הוי חיבור בשאר טומאות ולא הוי חיבור בטבול יום מוהרר''ז וורמיז''א ואתי שפיר הדיוקים דלא ליקשו אהדדי
<h3>פרק א - משנה ה</h3>
הַשְּׂעוֹרָה וְהַכֻּסֶּמֶת בִּזְמַן שֶׁאֵינָן קְלוּפִים {ז}, הַתִּיאָה וְהַחִלְתִּית וְהָאֲלוּם {ח}, רַבִּי יְהוּדָה אוֹמֵר, אַף אֲפוּנִים שְׁחוֹרִים, טְהוֹרִים בְּאַב הַטֻּמְאָה, וְאֵין צָרִיךְ לוֹמַר בִּטְבוּל יוֹם, דִּבְרֵי רַבִּי מֵאִיר. וַחֲכָמִים אוֹמְרִים, טְהוֹרִים בִּטְבוּל יוֹם, וּטְמֵאִים בְּכָל הַטֻמְאוֹת. הַשְּׂעוֹרָה וְהַכֻּסֶּמֶת בִּזְמַן שֶׁהֵן קְלוּפִים, וְהַחִטָּה בֵּין שֶׁהִיא קְלוּפָה בֵּין שֶׁאֵינָהּ קְלוּפָה, הַקֶּצַח, וְהַשֻּׁמְשׁוֹם, וְהַפִּלְפֵּל, רַבִּי יְהוּדָה אוֹמֵר, אַף אֲפוּנִים לְבָנִים, טְמֵאִים בִּטְבוּל יוֹם, וְאֵין צָרִיךְ לוֹמַר בְּכָל הַטֻּמְאוֹת:
<b style="color: gray;">רע"ב</b> <b>השעורה והכוסמת</b>. בזמן שאינן קלופים לא חשיבי מאכל אדם, שאין בני אדם אוכלין אותן בקליפתן, ודבר שאינו מאכל אדם אינו מקבל טומאה: <b>התיאה</b>. שורש של חלתיח: <b>והחלתית</b>. בערבית כך שמה חלתית. וקורין להו בלע''ז ספיטיד''א: <b>והאלום</b>. אמרו עליו שהוא שורש מין ממיני החלתית. וכל הני לא חשיבי מאכל אדם, ופעמים מערבין מהם מעט עם המזון: <b>אף אפונים שחורין</b>. שאינן אלא לרפואה ואין עשויות למאכל אדם: <b>טהורים בטבול יום</b>. כיון שטהר מטומאתו ואינו מחוסר אלא הערב שמש, אינו פוסל בכל אלה אם הם של תרומה {ט}. אבל בשאר טומאות חשיבי אוכל ומקבלות טומאה כשאר אוכלין. והלכה כחכמים: <b>הקצח</b>. מין זרע שחור. ובלע''ז נייל''ו. ורגילין לתת ממנו בלחם: <b>והשמשום</b>. כך שמו בערבי. ובא''י ממנו הרבה, ועושים ממנו שמן שומשמין:
<b style="color: gray;">תוי"ט</b>
{ז} השעורה כו'. והא דדרשינן שעורה בקליפתה, משום שאר טומאה לרבנן נקטה. הר''ש. ומהר''ם כתב, ושמא הכא איירי בקליפה החיצונה דרגילות להסיר אותה קודם זריעה, ולהכי לא חשיבא שומר מדאורייתא, אלא דרבנן גזרו אטו קליפה פנימית, ובטבול יום לא גזרו. ולר''מ לא גזרו כלל. ולדבריו מתניתין מיפרשא לענין חיבור: {ח} <b>התיאה</b> כו'. מיני זרעים הן. ואשאינן קלופים קיימו. מהר''מ: {ט} <b>וקשה</b>, דהא כוליה פירקין ודאי בשל תרומה מיירי, ולמה דייק הכא לפרושי הכי:
<h2>פרק ב</h2>
<h3>פרק ב - משנה א</h3>
מַשְׁקֵה טְבוּל יוֹם, כְּמַשְׁקִין שֶׁהוּא נוֹגֵעַ בָּהֶן. אֵלּוּ וָאֵלּוּ, אֵינָן מְטַמְּאִין. וּשְׁאָר כָּל הַטְּמֵאִין, בֵּין קַלִּין בֵּין חֲמוּרִין, הַמַּשְׁקִין הַיּוֹצְאִים מֵהֶן, כַּמַּשְׁקִין שֶׁהוּא נוֹגֵעַ בָּהֶן. אֵלּוּ וָאֵלּוּ תְּחִלָּה, חוּץ מִן הַמַּשְׁקֶה שֶׁהוּא אַב הַטֻּמְאָה:
<b style="color: gray;">רע"ב</b> <b>משקה טבול יום</b>. כגון רוקו, מימי רגליו, דמעות עינו, ודם מגיפתו, וחלב האשה: <b>כמשקים שהוא נוגע בהן</b>. כמשקים של תרומה {א} שהוא נוגע בהן. דטבול יום פוסל בתרומה: <b>אלו ואלו</b>. משקים היוצאים מגופו ומשקה תרומה שנגע בהן, אין מטמאין את הקודש, אבל מיפסל פסיל ליה: <b>בין קלין בין חמורין</b>. קלין שרץ {ב}, חמורין זב: <b>תחילה</b>. ראשון, ועושין שני, והשני עושה שלישי: <b>חוץ מן המשקה שהוא אב הטומאה</b>. כגון זובו של זב ומעינותיו:
<b style="color: gray;">תוי"ט</b>
{א} <b>דלחולין</b> טהור לגמרי. ולקודש מטמא. הר''ש: {ב} <b>דאין</b> לפרש קלין ראשון, דאין לך בעל חי טמא שמשקין יוצא ממנו שהוא ראשון. ואם תאמר, לימא קלין שרץ וזב, וחמורין מת שהוא אבי אבות הטומאה. אמרו בגמרא, דבמת לא גזרו רבנן במשקין (חוץ מדמו דבהדיא כתיב) דבדילי מיניה, אבל זב דלא בדילי מיניה, גזרו על המשקין שלו להיות תחילה, חוץ ממעינותיו שהן מדברי תורה והן אב הטומאה:
<h3>פרק ב - משנה ב</h3>
קְדֵרָה שֶׁהִיא מְלֵאָה מַשְׁקִים וְנָגַע בָּהּ טְבוּל יוֹם, אִם הָיָה מַשְׁקֵה תְרוּמָה, הַמַּשְׁקִין פְּסוּלִין וְהַקְּדֵרָה טְהוֹרָה. וְאִם הָיָה מַשְׁקֵה חֻלִּין, הַכֹּל טָהוֹר. וְאִם הָיוּ יָדָיו מְסֹאָבוֹת, הַכֹּל טָמֵא. זֶה חֹמֶר בַּיָּדַיִם מִבִּטְבוּל יוֹם. וְחֹמֶר בִּטְבוּל יוֹם מִבַּיָּדַיִם, שֶׁסְּפֵק טְבוּל יוֹם פּוֹסֵל אֶת הַתְּרוּמָה, וְהַיָּדַיִם סְפֵקָן טָהוֹר:
<b style="color: gray;">רע"ב</b> <b>המשקים פסולים</b>. דטבול יום פוסל את התרומה בלבד, וטמויי לא מטמא ואפילו משקין, דכל הפוסל את התרומה מטמא משקין להיות תחילה חוץ מן הטבול יום. הלכך, הקדרה טהורה, דמשקין שנגעו בטבול יום אפילו אוכלים לא מטמאי, וכל שכן כלים: <b>ואם היה משקה חולין הכל טהור</b>. דטבול יום טהור לחולין ולמעשר: <b>ואם היו ידיו מסואבות הכל טמא</b>. דידים פוסלות את התרומה, וכשנטמאו המשקים מחמת ידים חזרו להיות תחילה ומטמאין כלים: <b>שספק טבול יום פוסל את התרומה</b>. כגון שתי ככרות לפניו, ספק נגע ספק לא נגע, בכהאי גוונא בידים טהור, ובטבול יום פסול:
<b style="color: gray;">תוי"ט</b> <b>.אין</b> פירוש למשנה זו
<h3>פרק ב - משנה ג</h3>
הַמִּקְפָּה שֶׁל תְּרוּמָה וְהַשּׁוּם וְהַשֶּׁמֶן {ג} שֶׁל חֻלִּין, שֶׁנָּגַע טְבוּל יוֹם בְּמִקְצָתָן, פָּסַל אֶת כֻּלָּם. הַמִּקְפָּה שֶׁל חֻלִּין וְהַשּׁוּם וְהַשֶּׁמֶן שֶׁל תְּרוּמָה, שֶׁנָּגַע טְבוּל יוֹם בְּמִקְצָתָן, לֹא פָסַל אֶלָּא מְקוֹם מַגָּעוֹ, וְאִם הָיָה הַשּׁוּם מְרֻבֶּה, הוֹלְכִין אַחַר הָרֹב. אָמַר רַבִּי יְהוּדָה, אֵימָתַי, בִּזְמַן שֶׁהֵן גּוּשׁ בַּקְּעָרָה. אֲבָל אִם הָיָה מְפֻזָּר בַּמְּדוֹכָה, טָהוֹר, מִפְּנֵי שֶׁהוּא רוֹצֶה בְּפִזּוּרוֹ. וּשְׁאָר כָּל הַנִּדּוֹכִין שֶׁדָּכָן בְּמַשְׁקִין, אֲבָל אֵת שֶׁדַּרְכָּן לָדוּךְ בְּמַשְׁקִים וְדָכָן שֶׁלֹּא בְמַשְׁקִין וְהֵן גּוּשׁ בַּקְּעָרָה, הֲרֵי אֵלּוּ כְּעִגּוּל שֶׁל דְּבֵלָה:
<b style="color: gray;">רע"ב</b> <b>המקפה</b>. תבשיל קפוי ועב. כגון דייסא או גריסין של פול: <b>והשום והשמן</b>. נתונים בו לתבלין: <b>נגע טבול יום במקצתן פסל את כולם</b>. דמקפה עיקר, וטבול יום פוסל בתרומה. ואע''פ שלא נגע אלא בשום של חולין, חשוב חיבור: <b>ואם היה השום מרובה</b>. יותר מן המקפה של חולין: <b>הולכין אחר המרובה</b>. ודין הכל כדין תרומה {ד}. ואם נגע במקצתם, פסל את הכל: <b>אימתי</b>. כלומר במה אמרנו אם היה השום מרובה ונגע במקצת הוא פוסל את הכל, בזמן שהשום מכונס בקערה, והוא גוף אחד כמין גוש עפר: <b>אבל אם היה מפוזר במדוכה</b>. שחלקיו מפורדים זה מזה בתוך המדוכה, ונגע בו טבול יום, אז טהור, כלומר לא פסל אלא מקום מגעו בלבד, שכיון שהוא מתכוין בשעה שכותש להפריד חלקיו, לא חשוב חיבור: <b>ושאר כל הנדוכין שדכן במשקין</b>. כמו שעושין לחטין, כשדכין אותן במדוכה מזלפים עליהם מים: או דברים שדרכן לדוך במשקין ודכן שלא במשקין והן גוש בקערה הרי הן כעיגולי דבלה. דאם נגע טבול יום במקצתן, לא פסל את כולן. כך מצאתי בפירוש רבותי. ורמב''ם מפרש, ושאר כל הנדוכין שדכן במשקין. [כלומר, וכן שאר כל הנדוכים שדכן במשקין] דינם כשום. שאם נגע טבול יום במקצתו כשכותש אותו [במדוכה], לא פסל אלא מקום מגעו, מפני שהוא רוצה בפיזורו. ואם נגע בו כשנעשה גוש בקערה, הוי חיבור, וכשנגע במקצת פסל את הכל: <b>אבל את שדרכן לדוך במשקין</b>. גרסינן לפי פירוש רמב''ם: <b>ודכן שלא במשקין</b>. אע''פ ששם אותו גוש בקערה, הרי הן כעיגולי דבילה, דאמרינן דכי נגע במקצתו לא נטמאו כולן, בריש פרק ב' דתרומות:
<b style="color: gray;">תוי"ט</b>
{ג} והשום והשמן. דרך לדוך השום בשמן וייטב בו התבשיל. הר''מ. ואתי שפיר דתני הכא לא פסל אלא מגעו ולקמן תני אלא שמן, וגם לקמן תני שהשמן צף והכא לא תני, ודקדק הר''ש מכל זה דהכא ליתא לשמן בעין. ובפירוש הר''מ ניחא, דהא השמן מתערב עם השום ואינו צף, לכך לא תני ואם היה השמן מרובה כמו דתני השום. שהשמן מתערב עם השום. והא דנקט ברישא שמן, דברו בהוה: {ד} <b>ונראה</b>, דדוקא לחומרא סבירא ליה הולכין אחר הרוב, ואמקפה של חולין קאי, ולא ארישא להקל. ויש לומר נמי, דמשום דר''י קאי אשל תרומה, להכי פירש בתרומה, והוא הדין איפכא:
<h3>פרק ב - משנה ד</h3>
הַמִּקְפָּה וְהַחֲמִיטָה שֶׁל חֻלִּין וְהַשֶּׁמֶן שֶׁל תְּרוּמָה צָף עַל גַּבֵּיהֶן, וְנָגַע טְבוּל יוֹם בַּשֶּׁמֶן, לֹא פָסַל אֶלָּא הַשֶּׁמֶן. וְאִם חִבֵּץ, כָּל מָקוֹם שֶׁהִלֵּךְ הַשֶּׁמֶן, פָּסַל:
<b style="color: gray;">רע"ב</b> <b>המקפה והחמיטה</b>. דרכן היה להניח החמיטה, שהיא עוגה דקה כמין רקיק, בתוך המקפה: <b>חיבץ</b>. היינו שעירב המקפה והחמיטה עם השמן, ומכל מקום השמן ניכר. והא דפסיל בכל מקום שהילך השמן, לפי שאין יכולין להפרידו מן המקפה ומן החמיטה:
<b style="color: gray;">תוי"ט</b> <b>.אין</b> פירוש למשנה זו
<h3>פרק ב - משנה ה</h3>
בְּשַׂר הַקֹּדֶשׁ שֶׁקָּרַם עָלָיו הַקִּיפָה, נָגַע טְבוּל יוֹם בַּקִּיפָה, חֲתִיִכוֹת מֻתָּרוֹת. נָגַע בַּחֲתִיכָה, חֲתִיכָה וְכָל הָעוֹלִים עִמָּהּ חִבּוּר זֶה לָזֶה. רַבִּי יוֹחָנָן בֶּן נוּרִי אוֹמֵר, שְׁנֵיהֶם חִבּוּר זֶה לָזֶה. וְכֵן בְּקִטְנִיּוֹת שֶׁקָּרְמוּ עַל גַּבֵּי פְרוּסוֹת. מַעֲשֵׂה קְדֵרָה בַּקִּטְנִיּוֹת, בִּזְמַן שֶׁהֵן פְּרוּדִים, אֵינָן חִבּוּר. בִּזְמַן שֶׁהֵן גּוּשׁ, חִבּוּר. אִם הָיוּ גוּשִׁין הַרְבֵּה, הֲרֵי אֵלּוּ יִמָּנוּ. שֶׁמֶן שֶׁהוּא צָף עַל גַּבֵּי הַיַּיִן וְנָגַע טְבּוּל יוֹם בַשֶּׁמֶן, לֹא פָסַל אֶלָּא הַשֶּׁמֶן. רַבִּי יוֹחָנָן בֶּן נוּרִי אוֹמֵר, שְׁנֵיהֶם חִבּוּר זֶה לָזֶה:
<b style="color: gray;">רע"ב</b> <b>בשר הקודש שקרם עליו הקיפה</b>. קפאו עליו התבלין והמרק ושומן הבשר, שנימוח ונעשה הכל כמין קרום: <b>החתיכות מותרות</b>. דלא הוי הקרום חיבור: <b>וכל העולים עמה</b>. חשיב מחובר לה. והשאר טהור: <b>שניהם חיבור</b>. ובין שנגע בקיפה בין שנגע בחתיכות, פסל הכול. ואין הלכה כר' יוחנן בן נורי: על גבי פרוסות, של לחם שמניחין על הקטניות: <b>מעשה קדירה בקטניות</b>. כלומר, קטניות שנתבשלו בקדירה ודרכן להתבקע, וכשמתבשלות יפה מתחברות ונעשות כמין גוש. ויש שגורסין, מעשה קדירה וקטניות: <b>הרי אלו ימנו</b>. אם נגע שרץ באחד מהן, הרי הוא ראשון. והגוש הסמוך לו שני, והאחר הסמוך לשני שלישי בתרומה: <b>שניהן חיבור זה לזה</b>. ואם נגע טבול יום באחד מהן, נפסל חבירו. ואין הלכה כר' יוחנן בן נורי:
<b style="color: gray;">תוי"ט</b> .אין פירוש למשנה זו
<h3>פרק ב - משנה ו</h3>
חָבִית שֶׁשָּׁקְעָה לְתוֹךְ בּוֹר שֶׁל יַיִן וְנָגַע בּוֹ טְבוּל יוֹם, מִן הַשָּׂפָה וְלִפְנִים, חִבּוּר. מִן הַשָּׂפָה וְלַחוּץ, אֵינוֹ חִבּוּר. רַבִּי יוֹחָנָן בֶּן נוּרִי אוֹמֵר, אֲפִלּוּ עַל גַּבָּהּ רוּם קוֹמָה וְנָגַע כְּנֶגֶד פִּיהָ, חִבּוּר:
<b style="color: gray;">רע"ב</b> <b>חבית ששקעה</b>. חבית של יין של תרומה שנפלה לתוך הבור, ושקעה בתוך היין שבבור, והיין עזבבור חולין, וצף למעלה על פי החבית: <b>ונגע וכו'</b>. אם שלשל ידו לתוך פי החבית מן השפה ולפנים הרי זה חיבור. ונפסל כל היין שבחבית, ואפילו לא היתה החבית מתחילתה מלאה לגמרי מן היין של תרומה: <b>מן השפה ולחו</b>. ן. שלא הכניס ידו לתוך פי החבית, אע''פ שנגע ביין של בור שכנגד פי החבית, אפילו הכי אינו חיבור: <b>אפילו על גבה רום קומה</b>. שעלה יין שבבור על פני החבית רום קומת. אדם, אם נגע כנגד פיה הוי חיבור. ואין הלכה כר' יוחנן בן נורי:
<b style="color: gray;">תוי"ט</b> .אין פירוש למשנה זו
<h3>פרק ב - משנה ז</h3>
חָבִּית שֶׁנִּקְּבָה בֵּין (מִפִּיהָ בֵּין) מִשּׁוּלֶיהָ בֵּין מִצִּדֶּיהָ וְנָגַע בּוֹ טְבוּל יוֹם, טְמֵאָה {ה}. רַבִּי יְהוּדָה אוֹמֵר, מִפִּיהָ וּמִשּׁוּלֶיהָ, טְמֵאָה. מִן הַצְּדָדִין מִכָּאן וּמִכָּאן, טְהוֹרָה. הַמְעָרֶה מִכְּלִי לִכְלִי וְנָגַע טְבּוּל יוֹם בַּקִּלּוּחַ, אִם יֶשׁ בּוֹ, יַעֲלֶה בְּאַחַת וּמֵאָה:
<b style="color: gray;">רע"ב</b> <b>מפיה ומשוליה טמאה</b>. מפיה טמאה, הואיל וכל היין שלמטה נעשה בסיס לעליון, הוי חבור. ומשוליה נמי, הואיל וכל היין נמשך אחר הנקב, הוי חיבור: <b>אבל נקבה מצדה מכאן ומכאן טהורה</b>. ואין פסול אלא מה שנגע {ו}, ויעלה באחד ומאה. ואין הלכה כר' יהודה: <b>ונגע טבול יום בקילוח</b>. הקילוח לבד נפסל, דניצוק אינו חיבור, והויא לה תרומה טמאה שנתערבה בטהורה, ותעלה באחד ומאה, כתרומה בחולין. ובהא אפילו רבנן מודו, דקילוח לא חשיב חיבור. לכלים {ז}, כמו הנקב שבצדה לחבית. ואע''ג דמשקין אין להם טהרה מטומאתן, היינו דלא סלקא להו השקה במקוה כמו למים, אבל מטעם ביטול, בטלים הם באחד ומאה. ודוקא במגע טבול יום בטלים המשקין, משום דטבול יום פוסל ואינו מטמא. אבל בשאר טומאות, קא הדר מה שבקילוח ומטמא כל מה שבכלי במגע {ח}:
<b style="color: gray;">תוי"ט</b>
{ה} טמאה. וצריך עיון דהוה ליה למיתני פסולה: {ו} <b>וצריך</b> לחלק, דלא אמרינן בסיס ונמשך אלא במפיה ומשוליה, הואיל והכל הוא בסיס או נמשך. משא''כ מהצדדין אע''פ שמה שלמטה הוא בסיס ומה שלמעלה נמשך, הואיל ואין הכל שוה אינו חבור כלל. ועתוי''ט: {ז} <b>ולשון</b> הר''ש, לא חשיב חבור למה שבכלים כמו מה שבצדה. ונראה שכן צריך להיות נמי בהר''ב: {ח} <b>וקשה</b>, דהא סתמא קתני דנצוק אינו חבור וגם במתניתין דלקמן מטהרין אפילו באב הטומאה ומטעם דאינו חבור. ודוחק להעמידה בכגון דהנהו דמשנה ט' וי' דמכשירין. וצ''ע:
<h3>פרק ב - משנה ח</h3>
בִּעְבּוּעַ שֶׁבֶּחָבִית שֶׁנִּקַּב בֵּין מִבִּפְנִים בֵּין מִבַּחוּץ (בֵּין מִלְמַעְלָן בֵּין מִלְּמַטָּן), זֶה כְנֶגֶד זֶה, טָמֵא בְּאַב הַטֻּמְאָה וְטָמֵא בְּאֹהֶל הַמֵּת. הַפְּנִימִי מִלְּמַטָן וְהַחִיצוֹן מִלְמַעְלָן, טָמֵא בְּאַב הַטֻּמְאָה וְטָמֵא בְּאֹהֶל הַמֵּת. הַפְּנִימִי מִלְמַעְלָן וְהַחִיצוֹן מִלְּמַטָּן, טָהוֹר בְּאַב הַטֻּמְאָה וְטָמֵא בְּאֹהֶל הַמֵּת:
<b style="color: gray;">רע"ב</b> <b>בעבוע שבחבית</b>. כשמצרפין כלי חרס בכבשן יוצאין בדפנותיהן כמין אבעבועות, שיש להן שתי דפנות, אחת לצד פנים של חבית ואחת לצד חוץ, וחלול באמצע, ופעמים שיש באותו בעבוע שתי נקבים, אחד בדופן הבעבוע של צד פנים שהוא לצד חלל החבית, ואחד בדופן של צד חוץ, וכשהחבית מלאה משקים {ט}, נכנס המשקה דרך הנקב שבדופן הפנימי ומבצבץ ויוצא דרך הנקב שבדופן החיצון. ואם הנקבים שבשתי דפנות הבעבוע הן מכוונים ומפולשים זה כנגד זה, או אפילו אינן מכוונים אלא שהיה הנקב שבדופן הפנימי למטה לצד שולי הכלי והנקב שבדופן החיצון מלמעלה, אם היתה אותה חבית מונחת באוהל המת ומוקפת צמיד פתיל בפיה ואינה מוקפת בנקבים של הבעבוע, או שנגע אב הטומאה במשקה שבנקב החיצון, נטמאו כל המשקים שבחבית. אבל אם הפנימי מלמעלן והחיצון מלמטן, נהי דבאוהל המת מיטמא, שאוהל הטומאה נכנס לתוך החבית דרך הנקבים, באב הטומאה מיהא טהור, דאם נגע אב הטומאה במשקין שבנקב החיצון שבבעבוע מלמטן, מאחר שהפנימי מלמעלן, הוי ליה כניצוק וקטפרס, ולא הוי חיבור:
<b style="color: gray;">תוי"ט</b>
{ט} <b>ואף</b> דטבול יום נמי פוסל אותם ופוסל לכל מה שבחבית, נקט אב הטומאה, לרבותא דסיפא, אם נגע באבעבוע לא נטמאו משקין אע''פ שהוא אב הטומאה. ועתוי''ט:
<h2>פרק ג</h2>
<h3>פרק ג - משנה א</h3>
כָּל יְדוֹת הָאֳכָלִים שֶׁהֵם חִבּוּר בְּאַב הַטֻּמְאָה, חִבּוּר בִּטְבוּל יוֹם. אֹכֶל שֶׁנִּפְרַס וּמְעֹרֶה מִקְצָת, רַבִּי מֵאִיר אוֹמֵר, אִם אוֹחֵז בַּגָּדוֹל וְהַקָּטָן עוֹלֶה עִמּוֹ {א}, הֲרֵי הוּא כָּמוֹהוּ. רַבִּי יְהוּדָה אוֹמֵר, אִם אוֹחֵז בַּקָּטָן וְהַגָּדוֹל עוֹלֶה עִמּוֹ, הֲרֵי הוּא כָּמוֹהוּ. רַבִּי נְחֶמְיָה אוֹמֵר, בַּטָּהוֹר. וַחֲכָמִים אוֹמְרִים, בַּטָּמֵא. וּשְׁאָר כָּל הָאֳכָלִים, אֵת שֶׁדַּרְכּוֹ לֵאָחֵז בֶּעָלֶה, אוֹחֵז אוֹתוֹ בֶּעָלֶה. וּבַקֶּלַח, אוֹחֲזִין אוֹתוֹ בַּקֶּלַח:
<b style="color: gray;">רע"ב</b> <b>כל ידות האוכלים</b>. העוקצים שהאוכל נתלה בהן כשרוצין לתלותו, ואדם אוחז בו כשרוצה לאכול הפרי: <b>שהם חיבור באב הטומאה</b>. שאם אב הטומאה נגע בהן כאילו נגע בפרי עצמו: <b>חיבור בטבול יום</b>. אם הוא יד לפירות של תרומה, ונגע טבול יום באותו היד, נפסלו הפירות של תרומה: <b>שנפרס</b>. לשון פרוסה. ואית דגרסי שנפרם, לשון ובגדיו לא יפרום (ויקרא כ''א): <b>ומעורה</b>. מחובר: אם אוחז בגדול בפרוסה הגדולה, והפרוסה הקטנה עולה עמה ואינה נפסקת מכל וכל: <b>הרי הוא כמוהו</b>. אם נגע טבול יום באחד, נפסל השני: <b>ר' נחמיה אומר בטהור</b>. כלומר, באותו שלא נגע בו טבול יום משערין, בין שהוא גדול בין שהוא קטן, אם אוחז בו והטמא עולה עמו, שניהם טמאים: <b>וחכמים אומרים בטמא</b>. משערין, אם אוחז בטמא והטהור עולה עמו. והלכה כחכמים: <b>ושאר כל האוכלים</b>. כגון מיני ירקות: <b>את שדרכו לאחוז בעלה</b>. כשבא לטלטלו, אוחזים אותו בעלה, ואם לא יפסק הירק ויפול כשאוחזים אותו בעלה, הוי חיבור, ואי לא, לא הוי חיבור, בין אם נגע טבול יום בעלה בין נגע בירק עצמו:
<b style="color: gray;">תוי"ט</b>
{א} <b>בגדול</b> כו'. ואע''פ שאם אוחז בקטן אין הגדול עולה עמו, אפילו הכי הוי חבור. ועתוי''ט ות''ח:
<h3>פרק ג - משנה ב</h3>
יָרָק שֶׁל תְּרוּמָה וּבֵּיצָה טְרוּפָה נְתוּנָה עַל גַּבָּיו, וְנָגַע טְבוּל יוֹם בַּבֵּיצָה, לֹא פָסַל אֶלָּא הַקֶּלַח שֶׁכְּנֶגְדּוֹ. רַבִּי יוֹסֵי אוֹמֵר, כָּל הַסֵּדֶר הָעֶלְיוֹן. אִם הָיָה כְּמִין כּוֹבַע, אֵינָהּ חִבּוּר:
<b style="color: gray;">רע"ב</b> <b>ירק של תרומה שנתנו בקערה או באלפס: וביצה טרופה בקערה</b>. שנתערב החלבון והחלמון יחד {ב}, ונתונה על גבי הירק: <b>ונגע טבול יום בביצה</b>. אע''פ שהיא חולין, דאין שייך תרומה בביצה, וטבול יום אינו פוסל בחולין. אפילו הכי הוי חיבור, ונפסל הירק כאילו נגע בו. ומיהו לא פסל אלא הקלח שכנגד מגע ידו, ושאר הקלחים טהורים: <b>כל הסדר העליון</b>. קלחים העליונים שהביצה על פניהם. ואין הלכה כר' יוסי: <b>אם היה כמין כובע</b>. שמחמת הבישול נתנפחה הביצה ונעשית כמין כובע על הירק וחלו ', לה תחתיה:
<b style="color: gray;">תוי"ט</b>
{ב} <b>דאם</b> אינה טרופה אינה חיבור, שהיא נשמטת והולכת לכאן ולכאן. הר''א:
<h3>פרק ג - משנה ג</h3>
חוּט שֶׁל בֵּיצָה שֶׁקָּרַם עַל דְּפָנוֹת שֶׁל לְפָס, וְנָגַע בּוֹ טְבוּל יוֹם, מִן הַשָּׂפָה וְלִפְנִים, חִבּוּר. מִן הַשָּׂפָה וְלַחוּץ, אֵינוֹ חִבּוּר. רַבִּי יוֹסֵי אוֹמֵר, חוּט וְכֹל שֶׁנִּקְלָף עִמּוֹ. וְכֵן בְּקִטְנִיּוֹת שֶׁקָּרְמוּ עַל שְׂפָתָהּ שֶׁל קְדֵרָה:
<b style="color: gray;">רע"ב</b> <b>לפס</b>. כמו אלפס, כעין מחבת שעושין בה התבשיל. וביצה זו מתבשלת עם התרומה שנפסלה בטבול יום {ג}: <b>מן השפה</b>. של אלפס ולפנים. חשוב החוט של ביצה חיבור, ואם נגע שם טבול יום, הכל טמא. אבל החוט היוצא משפת האלפס ולחוץ לא הוי חיבור: <b>וכל שנקלף עמו</b>. היינו מה שעולה עם החוט, הוי חיבור ולא יותר. רבי יוסי לקולא. והכי מוכח בתוספתא. ואין הלכה כר' יוסי: <b>וכן בקטניות</b>. דינם כדין הביצה:
<b style="color: gray;">תוי"ט</b>
{ג} <b>הר''ש</b>. כלומר, שהתרומה נפסלת בט''י, ואם נגע כו':
<h3>פרק ג - משנה ד</h3>
עִסָּה שֶׁנִּדְמְעָה אוֹ שֶׁנִּתְחַמְּצָה בִּשְׂאוֹר שֶׁל תְּרוּמָה, אֵינָהּ נִפְסֶלֶת בִּטְבוּל יוֹם. רַבִּי יוֹסֵי וְרַבִּי שִׁמְעוֹן פּוֹסְלִין. עִסָּה שֶׁהֻכְשְׁרָה בְּמַשְׁקֶה וְנִלּוֹשָׁה בְּמֵי פֵרוֹת וְנָגַע בָּהֶן טְבוּל יוֹם, רַבִּי אֶלְעָזָר בֶּן יְהוּדָה אִישׁ בַּרְתּוֹתָה אוֹמֵר מִשּׁוּם רַבִּי יְהוֹשֻׁעַ, פָּסַל אֶת כֻּלָּהּ. רַבִּי עֲקִיבָא אוֹמֵר מִשְּׁמוֹ, לֹא פָסַל אֶלָּא מְקוֹם מַגָּעוֹ {ד}:
<b style="color: gray;">רע"ב</b> <b>אינה נפסלת בטבול יום</b>. דבתר עיסה אזלינן ולא בתר שאור, אע''ג דאסורה לזרים: <b>שהוכשרה במשקה</b>. שלתת החיטין במים: <b>ונלושה במי פירות</b>. ומי פירות אין מכשירין, והעיסה שנלושה בהן אם לא הוכשרה תחילה, אינה מקבלת טומאה: <b>פסל את כולה</b>. דמי פירות עושין העיסה חיבור: <b>לא פסל אלא מקום מגעו</b>. קסבר ר' עקיבא, דכיון דמי פירות אין מכשירין ולא מייתי להו לידי טומאה, רואין אותן כאילו אינן, ולא פסל אלא מקום מגעו. והלכה כר' עקיבא:
<b style="color: gray;">תוי"ט</b>
{ד} <b>מגעו</b>. ול''מ בדמוע דרבנן, אלא אפילו בנתחמצה בשאור של תרומה. ומדאורייתא טעם כעיקר, מכל מקום בתרומה הא לא נגע. ועתוי''ט:
<h3>פרק ג - משנה ה</h3>
יָרָק שֶׁל חֻלִּין שֶׁבִּשְּׁלוֹ בְּשֶׁמֶן שֶׁל תְּרוּמָה, וְנָגַע בּוֹ טְבוּל יוֹם, רַבִּי אֶלְעָזָר בֶּן יְהוּדָה אִישׁ בַּרְתּוֹתָא אוֹמֵר מִשּׁוּם רַבִּי יְהוֹשֻׁעַ, פָּסַל כֻּלָּהּ. רַבִּי עֲקִיבָא אוֹמֵר מִשְּׁמוֹ, לֹא פָסַל אֶלָּא מְקוֹם מַגָּעוֹ:
<b style="color: gray;">רע"ב</b> <b>פסל את כולו</b>. קסבר שמן מכשיר ומחבר: <b>לא פסל אלא מקום מגעו</b>. דשמן אינו מחבר, וקאי כל קלח וקלח באפי נפשיה:
<b style="color: gray;">תוי"ט</b> <b>.אין</b> פירוש למשנה זו
<h3>פרק ג - משנה ו</h3>
טָהוֹר שֶׁנָּגַס מִן הָאֹכֶל וְנָפַל עַל בְּגָדָיו וְעַל כִּכָּר שֶׁל תְּרוּמָה, טָהוֹר. הָיָה אוֹכֵל זֵיתִים פְּצוּעִים וּתְמָרִים רְטֻבּוֹת, כֹּל שֶׁהוּא רוֹצֶה לָמוֹץ אֶת גַּרְעִינָתוֹ {ה} וְנָפַל עַל בְּגָדָיו וְעַל כִּכָּר שֶׁל תְּרוּמָה, טָמֵא. הָיָה אוֹכֵל זֵיתִים נְגוּבִין וּתְמָרִים יְבֵשׁוֹת, כֹּל שֶׁאֵינוֹ רוֹצֶה לָמוֹץ אֶת גַּרְעִינָתוֹ וְנָפַל עַל בְּגָדָיו וְעַל כִּכָּר שֶׁל תְּרוּמָה, טָהוֹר. אֶחָד טָהוֹר וְאֶחָד טְבוּל יוֹם, כָּאֵלּוּ. רַבִּי מֵאִיר אוֹמֵר, אֵלּוּ וָאֵלּוּ טְמֵאִין בִּטְבוּל יוֹם, שֶׁמַּשְׁקִין שֶׁל טָמֵא מַכְשִׁירִין לִרְצוֹנוֹ וְשֶׁלֹּא לִרְצוֹנוֹ. וַחֲכָמִים אוֹמְרִים, אֵין טְבוּל יוֹם טָמֵא {ז}:
<b style="color: gray;">רע"ב</b> <b>שנגס</b>. שמהפך האוכל בפיו. לשון מגיס בקדרה: <b>ונפל</b>. האוכל עם לחלוחית הרוק שבו, על בגדיו ועל ככר של תרומה: <b>טהור הככר, כלומר לא הוכשר לקבל טומאה</b>. ואע''ג דרוק בעלמא מכשיר, שאני הכא דלא אחשביה לרוק ואינו לרצון, שהרי נפל על בגדיו, ופשיטא דלא ניחא ליה: <b>כל שהוא רוצה למוץ את גרעינתו</b>. אם נתכוין למצוץ הלחות שבגרעין, ונפל הגרעין עם הרוק שבו על ככר של תרומה, הוכשר הככר ברוק שעל גבי הגרעין, דהא אחשביה: <b>זיתים נגובים ותמרים יבשות כל שאינו רוצה למוץ גרעינתו</b>. לא הוחשב המשקה ההוא ואינו מכשיר {ו}: <b>אחד טהור ואחד טבול יום כאלו</b>. כלומר שניהם שוין בדין זה: <b>ר' מאיר אומר אלו ואלו</b>. בין רטובות בין יבשות: <b>טמאים בטבול יום</b>. כדמפרש טעמא, דמשקין של טמא מכשירים ומטמאין אפילו שלא לרצון, וטבול יום כטמא לדין זה. ורבנן חשבי ליה לטבול יום כטהור. והלכה כחכמים:
<b style="color: gray;">תוי"ט</b>
{ה} כל כו'. משמע דתרתי בעינן. ובסיפא משמע דברוצה למוץ לחוד סגי. והר''מ העתיק בשניהם וכל בוי''ו: {ו} <b>ואם</b> תאמר, הא מרישא שמעינן לה דטהור שנגס. ויש לומר, דמרישא ה''א שאוכל דבר יבש, אבל זיתים ותמרים לא קא משמע לן. מהר''מ {ז} וחכמים אומרים כו'. חכמים היינו תנא קמא, אלא טעמא קאמרי. וזה לשון מהר''מ, משום דר''מ מייתי ראיה שבזה הלשון קיבל שמשקין כו', וטבול יום נמי איקרי טמא, ומהדרי ליה רבנן אדרבה משם ראיה לדידן, דטבול יום לא איקרי טמא:
<h2>פרק ד</h2>
<h3>פרק ד - משנה א</h3>
אֹכֶל מַעֲשֵׂר שֶׁהֻכְשַׁר בְּמַשְׁקֶה, וְנָגַע בּוֹ טְבוּל יוֹם אוֹ יָדַיִם מְסֹאָבוֹת, מַפְרִישִׁין מִמֶּנּוּ תְּרוּמַת מַעֲשֵׂר בְּטָהֳרָה, מִפְּנֵי שֶׁהוּא שְׁלִישִׁי, וְהַשְּׁלִישִׁי טָהוֹר לַחֻלִּין:
<b style="color: gray;">רע"ב</b> <b>אוכל מעשר</b>. מפרישין ממנו תרומת מעשר בטהרה. דטבול יום וידים שניות הן, ומעשר ראשון כחולין הוא חשוב, ואין שני עושה שלישי בחולין. ואע''ג דהאי מעשר טבול לתרומת מעשר שבו, לענין שני ושלישי {א} הטבל כחולין, הלכך כשמפרישין ממנו תרומת מעשר אחר כך הויא טהורה:
<b style="color: gray;">תוי"ט</b>
{א} <b>פירוש</b>, לענין שני שעושה שלישי. דהא לא משכחת רביעי בתרומה, ולמאי נפקא מינה נקט שלישי:
<h3>פרק ד - משנה ב</h3>
הָאִשָּׁה שֶׁהִיא טְבוּלַת יוֹם, לָשָׁה אֶת הָעִסָּה, וְקוֹצָה לָהּ חַלָּה וּמַפְרְשַׁתָּה, וּמַנְּחַתָּה בִּכְפִישָׁה מִצְרִית אוֹ בִנְחוּתָא, וּמַקֶּפֶת וְקוֹרָא לָהּ שֵׁם, מִפְּנֵי שֶׁהִיא שְׁלִישִׁי, וְהַשְּׁלִישִׁי טָהוֹר לַחֻלִּין:
<b style="color: gray;">רע"ב</b> <b>וקוצה לה חלה</b>. ואינו קוראה לה שם. דכל זמן שלא קראה לה שם הרי היא כחולין: <b>בכפישה או בנחותא</b>. כלים שאינן מקבלים טומאה. ואצרכוה רבנן הכי, משום הכירא שלא תגע בה שוב, מאחר שקראה לה שם: <b>ומקפת</b>. מקרבת לכלי אצלה {ב}: <b>וקוראה לה שם</b>. שמצוה לתרום מן המוקף. ומוקף, לשון סמוך. כמו [ואין] מקיפין שתי חביות במסכת ביצה. ולא חשיב מוקף אלא אם כן הוי סמוך בשעת קריאת השם: <b>מפני שהיא שלישי</b>. דטבול יום דין שני יש לו {ג}:
<b style="color: gray;">תוי"ט</b>
{ב} <b>כלומר</b>, אצל העיסה. ולשון הר''מ, ותשים הכלי עם העיסה בכלי אחד: {ג} <b>לעיל</b> הוי ליה לפרש הכי. אלא דהך מתניתין בגמרא מפרש עלה דשאני טבול יום:
<h3>פרק ד - משנה ג</h3>
עֲרֵבָה שֶׁהִיא טְבוּלַת יוֹם, לָשִׁין בָּהּ אֶת הָעִסָּה וְקוֹצִין מִמֶּנָּה חַלָּה, וּמַקֶּפֶת וְקוֹרִין לָהּ שֵׁם, מִפְּנֵי שֶׁהִיא שְׁלִישִׁי, וְהַשְּׁלִישִי טָהוֹר לַחֻלִּין:
<b style="color: gray;">רע"ב</b> <b>לשין בה את העיסה</b>. לעיל אשמועינן טבול יום באדם, והכא אשמועינן טבול יום בבלי {ד}. דלא תימא בעריבה אסור דלמא אתי לאחלופי בטמאה:
<b style="color: gray;">תוי"ט</b>
{ד} <b>ומהר''מ</b> כתב, דלא תימא דאסור שמא תשכח ותקרא לה שם בעריבה, דיותר היא נזכרת טומאת עצמה מטומאת עריבה:
<h3>פרק ד - משנה ד</h3>
לָגִין שֶׁהוּא טְבוּל יוֹם, וּמִלְאָהוּ מִן הֶחָבִית מַעֲשֵׂר טֶבֶל, אִם אָמַר הֲרֵי זוֹ תְּרוּמַת מַעֲשֵׂר מִשֶּׁתֶּחְשַׁךְ, הֲרֵי זוֹ תְּרוּמַת מַעֲשֵׂר. אִם אָמַר הֲרֵי זֶה עֵרוּב, לֹא אָמַר כְּלוּם. נִשְׁבְּרָה הֶחָבִית, הַלָּגִין בְּטִבְלוֹ. נִשְׁבַּר הַלָּגִין, הֶחָבִית בְּטִבְלָהּ:
<b style="color: gray;">רע"ב</b> <b>לגין</b>. כעין כד של עץ: <b>ומלאהו מן החבית</b>. שיש בה מעשר טבל, היינו מעשר ראשון שלא ניטלה תרומתו: <b>תרומת מעשר משתחשך</b>. כדי שיעריב שמשו של לגין ולא יפסול את התרומה. דאם היתה תרומה חלה מבעוד יום, היתה נפסלת בטבול יום: <b>הרי זה ערוב</b>. לא אמר כלום. לפי שאין קונה עירוב אלא בסעודה הראויה מבעוד יום, וזה אינו ראוי עד הערב שמש: <b>נשברה החבית</b>. מבעוד יום: <b>הלגין בטבלו</b>. שבשעה שהיה ראוי שיקבע תרומה לא היה בעולם הדבר שנעשה תרומה עליו, הלכך לא חל עליו שם תרומה והרי הוא טבל: <b>נשבר הלגין</b>. מבעוד יום: <b>החבית בטבלה</b>. שלא חל שם תרומה על הלגין אלא משתחשך, ובאותה שעה לא היה בעולם:
<b style="color: gray;">תוי"ט</b> <b>.אין</b> פירוש למשנה זו
<h3>פרק ד - משנה ה</h3>
בָּרִאשׁוֹנָה הָיוּ אוֹמְרִים, מְחַלְּלִין עַל פֵּרוֹת עַם הָאָרֶץ. חָזְרוּ לוֹמַר, אַף עַל מְעוֹתָיו. בָּרִאשׁוֹנָה הָיוּ אוֹמְרִים, הַיּוֹצֵא בַקּוֹלָר וְאָמַר כִּתְבוּ גֵט לְאִשְׁתִּי, הֲרֵי אֵלּוּ יִכְתְּבוּ וְיִתְּנוּ. חָזְרוּ לוֹמַר, אַף הַמְפָרֵשׁ וְהַיּוֹצֵא בִשְׁיָרָא. רַבִּי שִׁמְעוֹן שְׁזוּרִי אוֹמֵר, אַף הַמְסֻכָּן:
<b style="color: gray;">רע"ב</b> <b>מחללים על פירות עם הארץ</b>. מחללים מעשר שני על פירות עם הארץ, ואין חוששין שמא הפירות של עם הארץ מעשר הן ונמצא מחלל מעשר במעשר {ה}: <b>חזרו לומר אף על המעות</b>. של עם הארץ, מחללין פירות מעשר שני, ואין חוששין שמא מעות הללו של עם הארץ מעות של מעשר שני הן: <b>היוצא בקולר</b>. בשלשלת. המלך תרגום ויתנוהו בסוגר (יחזקאל י''ט), ויהבוהו בקולרין: <b>הרי אלו יכתבו ויתנו</b>. ואע''ג שלא אמר תנו, ודאי בעי למימר כתבו ותנו, ואגב בעתותיה לא פסקיה למלתיה: <b>מפרש</b>. מן היבשה לים: <b>בשיירא</b>. במדבר. ארחת ישמעאלים (בראשית ל''ז), מתרגמינן שיירת ערבאי: <b>אף המסוכן</b>. חולה הנוטה למות. והלכה כר' שמעון שזורי:
<b style="color: gray;">תוי"ט</b>
{ה} ומיירי שהן בידו. דאילו ביד עם הארץ, הא אין מוסרין לעם הארץ מעשר שני אלא דמאי. וקשה, לפי הסברא טפי איכא למיחש בפירות מבמעות דליתנהו אלא על ידי חלול. ויש לומר, דבפירות כיון דאין רגילין לזלזל בהם, אילו היו של מעשר היו אומרים כבר הם מעשר ואין לחלל בהם, מצד שהוא זלזול במעשר, אף דלא ל ל גמירי הדין דאין לחלל מעשר במעשר. ועתוי''ט:
<h3>פרק ד - משנה ו</h3>
הַכַּדּוּמִין הָאַשְׁקְלוֹנִים שֶׁנִּשְׁבְּרוּ וְאֻנְקָלִי שֶׁלָּהֶם קַיֶּמֶת, הֲרֵי אֵלּוּ טְמֵאִים. הַמַעְבֵּר וְהַמִּזְרֶה וְהַמַּגּוֹב וְכֵן מַסְרֵק שֶׁל רֹאשׁ שֶׁנִּטְּלָה אַחַת מִשִּׁנֵּיהֶן וַעֲשָׂאָן שֶׁל מַתָּכוֹת, הֲרֵי אֵלּוּ טְמֵאִין. וְעַל כֻּלָּן אָמַר רַבִּי יְהוֹשֻׁעַ, דָּבָר חָדָשׁ חִדְּשׁוּ הַסּוֹפְרִים וְאֵין לִי מַה לְּהָשִׁיב:
<b style="color: gray;">רע"ב</b> <b>הכדומין</b>. עץ גדול ערוך ויוצאין ממנו אונקליות אילך ואילך, ותולין באותן אונקליות צלוחיות של מים באויר כדי לצננן. ורמב''ם פירש, כמין זיר של ברזל ואונקליות סביבותיו, ובו מעלין הכלים שנפלו לבור: <b>האשקלונים</b>. שנעשים באשקלון: <b>המעבר והמזרה והמגוב</b>. כלים עשויין לנקות התבואה מן התבן ולהעביר התבן ממקום למקום. המעבר, יש לו שינים דומה ליד של בני אדם, ובו מעבירין התבן ממקום למקום. והמזרה, בו ורים החטין בגורן, לפיכך נקרא מזרה. ושיניו מרובות משיני המעבר. והמגוב, שיניו מרובות משיני המזרה, ובו בוררים התבואה אחר שזרו אותה במזרה: <b>ועל כולם אמר רבי יהושע וכו'</b>. בתוספתא מוכח דאכל הני מילי דמתניתין קאי ר' יהושע, מהאשה שהיא טבולת יום עד כאן {ו}. ומשום דר' יהושע קאי אכולהו, תנא הכא מילי טובא שאין ענינם לכאן: <b>דבר חדש חדשו סופרים</b>. שאין הדעת נותנת שיהיה הדבר כן: <b>ואין לי מה להשיב</b>. מפני מה אמרו כן:
<b style="color: gray;">תוי"ט</b>
{ו} <b>הר''ש</b> מהתוספתא. ואני דלא קאי אלא אמשנה זו, וכמו שהיא שנויה במסכת כלים, דהתם עיקר, והכא אגב גררא. והר''מ כתב, שנשנית משנה זו כאן משום דבר חדש שבה דדמיא להקודם חזרו לומר כו'. (ומשניות דלעיל נשנו בפרק זה, שהם גם כן עניני תרומות ומעשרות):
<h3>פרק ד - משנה ז</h3>
הַתּוֹרֵם אֶת הַבּוֹר וְאָמַר, הֲרֵי זוֹ תְּרוּמָה עַל מְנָת שֶׁתַּעֲלֶה שָׁלוֹם, שָׁלוֹם מִן הַשֶּׁבֶר וּמִן הַשְּׁפִיכָה, אֲבָל לֹא מִן הַטֻמְאָה. רַבִּי שִׁמְעוֹן אוֹמֵר, אַף מִן הַטֻּמְאָה. נִשְׁבְּרָה, אֵינָהּ מְדַמַּעַת. עַד הֵיכָן תִּשָּׁבֵר וְלֹא תְדַמֵּעַ, כְּדֵי שֶׁתִּתְגַּלְגֵּל וְתַגִּיעַ לַבּוֹר. רַבִּי יוֹסֵי אוֹמֵר, אַף מִי שֶׁהָיָה בוֹ דַּעַת לְהַתְנוֹת וְלֹא הִתְנָה, נִשְׁבְּרָה אֵינָהּ מְדַמַּעַת, מִפְּנֵי שֶׁהוּא תְנַאי בֵּית דִּין:
<b style="color: gray;">רע"ב</b> <b>התורם את הבור</b>. של יין או של שמן: <b>על מנת שתעלה שלום</b>. כשהתנה שלום סתם ולא התנה לענין מה, מסתמא לענין שבר ושפיכה קאמר, שעל זה אדם ירא בשעה שמעלה מן הבור: <b>אבל לא מן הטומאה</b>. לפיכך אם נטמא, תרומתו תרומה: <b>אף מן הטומאה</b>. דכשאמר שתעלה שלום, שתעלה בטהרה קאמר. ואין הלכה כר' שמעון: <b>נשברה אינה מדמעת</b>. שלא חל עליה שם תרומה: <b>עד כדי שתתגלגל</b>. כל זמן שלא נתרחקה מן הבור כל כך דאם תתגלגל תשוב לבור, לא עלתה שלום קרינן בה: <b>שהיה בו דעת להתנות</b>. כלומר שהיה בדעתו וחשב בלבו להתנות, ושכח ולא התנה {ז}. ואין הלכה כר' יוסי:
<b style="color: gray;">תוי"ט</b>
{ז} <b>הר''ש</b>. וקשה, מאי טעמא דרבנן, דהא פיו ולבו שוין בעינן. ונראה לי, דהיינו דדייק הר''ב וכתב ושכח, דודאי אם היה בלבו בשעה שתורם דאף רבנן לא פליגי, וכי פליגי כששכח בשעה שתורם, וסבר ר' יוסי דאפילו הכי הואיל ובדעתו היה קודם לכן, אף על פי שעכשיו שכח, אזלינן בתר דעתו דמעיקרא. וכתב עוד הר''ש, אי נמי, חכם ובר דעת שיודע שראוי להתנות על כך. ע''כ. וזה נראה יותר. דאילו היה בדעתו כו', מודו רבנן דאזלינן בתר דעתו דטעיקרא. ור' יוסי סבירא ליה, דחכם כו' אף על פי שלא היה בדעתו כלל, לב בית דין מתנה. אבל על מי שאינו בר דעת אין תנאי בית דין מועיל לו: