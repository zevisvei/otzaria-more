<h1>משנה - חגיגה</h1>

<h2>פרק א</h2>
<h3>פרק א - משנה א</h3>
הַכֹּל חַיָּבִין בָּרְאִיָּה, חוּץ מֵחֵרֵשׁ, שׁוֹטֶה וְקָטָן, וְטֻמְטוּם, וְאַנְדְּרוֹגִינוֹס, וְנָשִׁים, וַעֲבָדִים שֶׁאֵינָם מְשֻׁחְרָרִים, הַחִגֵּר, וְהַסּוּמָא, וְהַחוֹלֶה, וְהַזָּקֵן, וּמִי שֶׁאֵינוֹ יָכוֹל לַעֲלוֹת בְּרַגְלָיו. אֵיזֶהוּ קָטָן, כֹּל שֶׁאֵינוֹ יָכוֹל לִרְכּוֹב עַל כְּתֵפָיו שֶׁל אָבִיו וְלַעֲלוֹת מִירוּשָׁלַיִם לְהַר הַבַּיִת, דִּבְרֵי בֵּית שַׁמַּאי. וּבֵית הִלֵּל אוֹמְרִים, כֹּל שֶׁאֵינוֹ יָכוֹל לֶאֱחוֹז בְּיָדוֹ שֶׁל אָבִיו וְלַעֲלוֹת מִירוּשָׁלַיִם לְהַר הַבַּיִת, שֶׁנֶּאֱמַר, שָׁלשׁ רְגָלִים:
<b style="color: gray;">רע"ב</b> <b>הכל חייבין בראיה</b>. במצות יראה כל זכורך, שצריך להתראות בעזרה ברגל. והכל לאתויי מי שחציו עבד וחציו בן חורין. ואין כן הלכה. שמי שחציו עבד וחציו בן חורין פטור מן הראיה מפני צד עבדות שבו: <b>חוץ מחרש</b>. ואע''פ שהוא מדבר, ואפילו חרש באזנו אחת פטור, דכתיב (דברים ל''א) בבוא כל ישראל לראות את פני ה', וכתיב בתריה למען ישמעו {א}. פרט למי שאין לו שמיעה גמורה. והשומע ואינו מדבר נמי פטור דכתיב ולמען ילמדו: <b>שוטה וקטן</b>. דלאו בני חיובא נינהו, שהן פטורין מכל המצוות. וקטן שיכול לאחוז בידו של אביו ולעלות מירושלים להר הבית, אביו חייב להעלותו כדי לחנכו במצוות, כדאמר ב''ה לקמן במתניתין: <b>וטומטום ואנדרוגינוס, נשים ועבדים שאינן משוחררין</b>. כל הני אמעיטו מזכורך, פרט לטומטום ואנדרוגינוס ונשים שאינן בכלל זכורך. וכל מצוה שאין נשים חייבות בה אין העבדים חייבין בה. ועוד הרי הוא אומר בבוא כל ישראל ליראות, ועבדים לאו בכלל ישראל נינהו: <b>החיגר והחולה והזקן ושאינו יכול לעלות ברגליו</b>. מירושלים {ב} לעזרה, כגון שהוא מעונג ביותר. כל הני ילפינן להו מדכתיב שלש רגלים, יצאו אלו שאינן יכולין לעלות ברגליהם: <b>והסומא</b>. דכתיב בבוא כל ישראל ליראות, כשם שהם באים להיראות כך הם באין לראות הר קדשו {ג} ובית שכינתו, לאפוקי סומא ואפילו בעינו אחת, שהרי אין ראייתו שלמה: <b>שלש רגלים</b>. הראוי לעלות ברגליו חייבו הכתוב, וכיון דגדול פטור מן התורה, קטן נמי לאו בר חנוך הוא:
<b style="color: gray;">תוי"ט</b>
{א} <b>בפרשת</b> הקהל וילפינן ראיה ראיה. ומתניתין דקתני חרש סתם והתנן בפ''ק דתרומות מ''ב חרש שדברו כו' אינו לא שומע ולא מדבר אמרי' בגמרא דמתניתין ח''מ וה''ק כו': {ב} <b>ורבותא</b> נקט דלא מבעיא מעירו דלא מצי סליק לעזרה והה''נ אם אינו יכול לעלות מעירו לירושלים. תוספ'. {ג} ובגמרא שנאמר יראה יראה כדרך שבא ליראות (לפני המקום) בב' עיניו (של מקום) כך בא לראות (המקום) בב' עיניו:
<h3>פרק א - משנה ב</h3>
בֵּית שַׁמַּאי אוֹמְרִים, הָרְאִיָּה שְׁתֵּי כֶּסֶף, וַחֲגִיגָה מָעָה כֶּסֶף. וּבֵית הִלֵּל אוֹמְרִים, הָרְאִיָּה מָעָה כֶּסֶף, וַחֲגִיגָה שְׁתֵּי כֶּסֶף:
<b style="color: gray;">רע"ב</b> <b>הראיה שתי כסף</b>. גדול הבא ליראות צריך להביא עולה, שנאמר (שמות כ''ג) לא יראו פני ריקם {ד}, ואינה פחותה משתי מעות כסף, שהם משקל ל''ב גרעיני שעורה מן הכסף הצרוף: <b>וחגיגה</b>. שלמי חגיגה, שאמרה תורה (שמות י''ב) וחגותם {ה} אותו חג לה', כלומר הביאו שלמי חגיגה, אין פחותים ממעה כסף. ואע''פ שאין לראיה ולחגיגה שעור, דכתיב (דברים ט''ז) איש כמתנת ידו, חכמים נתנו בהם שעור למטה, שלא יביא פחות מכאן: <b>הראיה מעה כסף וחגיגה שתי כסף</b>. דשלמים יש בהם לגבוה ולכהנים ולבעלים לפיכך הן מרובין מן העולות שאין בהן אלא לגבוה. וחוץ מעולת ראיה ושלמי חגיגה האמורים במתניתין עוד היו צריכים להביא מין אחר של שלמים, והן נקראים שלמי שמחה, דכתיב (שם כ''ז) וזבחת שלמים {ו} ואכלת שם ושמחת. ושלמי שמחה הללו לא הוזכרו כאן, ולא נתנו חכמים בהם שעור. ונשים חייבות בהן כאנשים, דעל השמחה נצטוו נשים, דכתיב (שם י''ד) ושמחת אתה וביתך {ז}:
<b style="color: gray;">תוי"ט</b>
{ד} <b>דנאמר</b> חגיגה להדיוט ונאמר ראיה לגבוה מה חגיגה האמור להדיוט בראוי לו אף ראיה האמורה לגבוה בראוי לו. גמרא דף ז': {ה} <b>משמע</b> שאתם תהנו ממנו. ומנלן דקרבן בהמה היא פירש''י דכתיב לא ילין חלב חגי עד בוקר במידי דאית ליה חלב הקרב לגבוה: {ו} <b>פסוק</b> זה אינו כתוב בחג אלא גבי הר עיבל ומשם ילפינן דסתם שמחה הוי בזביחת שלמי' ומינה דושמחת בחגיך היינו בזביחת שלמים. תוספ': {ז} <b>והאי</b> קרא במעשר שני כתיב. וצריך לומר דיליף ממעשר. תוספ'.
<h3>פרק א - משנה ג</h3>
עוֹלוֹת בַּמּוֹעֵד בָּאוֹת מִן הַחֻלִּין, וְהַשְּׁלָמִים מִן הַמַּעֲשֵׂר. יוֹם טוֹב רִאשׁוֹן שֶׁל פֶּסַח, בֵּית שַׁמַּאי אוֹמְרִים, מִן הַחֻלִּין. וּבֵית הִלֵּל אוֹמְרִים, מִן הַמַּעֲשֵׂר:
<b style="color: gray;">רע"ב</b> <b>עולות במועד באות מן החולין</b>. מתניתין חסורי מיחסרא והכי קתני, עולות נדרים ונדבות במועד באות, ביו''ט אינן באות, ועולת ראיה באה אפילו ביו''ט, אע''ג דיש לה תשלומין כל ז', עיקר מצותה ביו''ט ראשון, וכשהיא באה אינה באה אלא מן החולין. ושלמי שמחה באים מן המעשר, כלומר שיכולין להביא שלמי שמחה ממעות של מעשר שני, דשלמי שמחה אינן חובה במקום שיש בשר, והרי יש לו מעות מעשר שני להוציא בירושלים, הלכך יקנה בהם שלמים ויאכל. אבל חגיגת יום טוב הראשון הוא דבר שבחובה אפילו יש לו בשר הרבה, וכל דבר שהוא משום חובה אינו בא אלא מן החולין ולא מן המעשר: <b>ביו''ט הראשון של פסח</b>. ה''ה ליו''ט ראשון של שאר רגלים. ולהכי נקט פסח, לפי שיש ערב פסח חגיגה אחרת, כשהיתה חבורת הפסח מרובה היו מביאין עמו חגיגה כדי שיהא הפסח נאכל על השובע, ואשמועינן מתניתין דחגיגת יו''ט עצמו הוא דאינו באה אלא מן החולין, אבל חגיגת י''ד באה מן המעשר {ח}: <b>ובית הלל אומרים מן המעשר</b>. בגמרא פריך אמאי, דבר שבחובה היא וכל דבר שבחובה אינו בא אלא מן החולין. ומשני בטופל, שמחבר מעשר עם חולין ומביא, אם יש לו אוכלין הרבה ואין לו סיפק בבהמה אחת מביא בהמה אחת לחגיגה מן החולין והשאר ממעות מעשר שני {ט}. ואע''פ שכל הבאות ביו''ט ראשון שם חגיגה עליהן, מכל מקום סברי ב''ה דמותר להביא השאר מן המעשר, הואיל וכבר יצא ידי חובתו בראשונה מן החולין:
<b style="color: gray;">תוי"ט</b>
{ח} דרשות היא ולא חובה: {ט} <b>אבל</b> בעולת ראיה לא תנן מן המעשר דלמה טופלה יביא מעה כסף. רש''י:
<h3>פרק א - משנה ד</h3>
יִשְׂרָאֵל יוֹצְאִין יְדֵי חוֹבָתָן בִּנְדָרִים וּנְדָבוֹת {י} וּבְמַעְשַׂר בְּהֵמָה, וְהַכֹּהֲנִים בַּחַטָּאוֹת וּבָאֲשָׁמוֹת וּבַבְּכוֹר וּבֶחָזֶה וָשׁוֹק, אֲבָל לֹא בָעוֹפוֹת וְלֹא בַמְּנָחוֹת:
<b style="color: gray;">רע"ב</b> <b>יוצאין ידי חובתן</b>. של שלמי שמחה: <b>בנדרים ונדבות ומעשר בהמה</b>. דכתיב (שם ט''ז) ושמחת בחגך, לרבות כל מיני שמחות, דקרא לא בעי אלא שמחה, ואמר מר אין שמחה אלא בבשר, והאי בשר הוא: <b>אבל לא בעופות ולא במנחות</b>. דכתיב ושמחת בחגך, אמרה תורה עשה שמחה ממי שחגיגה באה מהן, יצאו עופות ומנחות שאין חגיגה באה מהן:
<b style="color: gray;">תוי"ט</b>
{י} <b>בנדרים</b> כו'. שהתנדבו כל השנה וכשעולין לירושלים ברגל מביאין אותן ומקריבין אמוריהן והבשר נאכל לבעלים יוצאין בהן משום שמחה אם יש בהן בשר לשובע. ומשום דבעי למתני סיפא והכהנים בחטאות כו' נקט ברישא ישראל רש''י:
<h3>פרק א - משנה ה</h3>
מִי שֶׁיֵּשׁ לוֹ אוֹכְלִים {יא} מְרֻבִּים וּנְכָסִים מֻעָטִים, מֵבִיא שְׁלָמִים מְרֻבִּים וְעוֹלוֹת {יג} מֻעָטוֹת. נְכָסִים מְרֻבִּים וְאוֹכְלִין מֻעָטִין, מֵבִיא עוֹלוֹת מְרֻבּוֹת {יד} וּשְׁלָמִים מֻעָטִין. זֶה וְזֶה מֻעָט, עַל זֶה נֶאֱמַר, מָעָה כֶסֶף וּשְׁתֵּי כֶסֶף. זֶה וְזֶה מְרֻבִּים, עַל זֶה נֶאֱמַר (דברים טז) אִישׁ כְּמַתְּנַת יָדוֹ כְּבִרְכַּת יְיָ אֱלֹהֶיךָ אֲשֶׁר נָתַן לָךְ:
<b style="color: gray;">רע"ב</b> <b>אוכלין מרובין</b>. בני בית מרובין: <b>מביא שלמים מרובין</b>. שלמי חגיגה רבים {יב} לפי האוכלים שיש לו:
<b style="color: gray;">תוי"ט</b>
{יא} <b>אוכלים</b>. שם התואר. כמא דאת אמר ונתן זרע לזורע ולחם לאוכל: {יב} <b>בגמרא</b> הא לית ליה. וקאמר דטופל מעות חולין למעות מע''ש ומביא פר גדול דלא בעינן אלא שתהא שעור דמי אכילה ראשונה מהחולין: {יג} <b>ועולות</b>. ראיה. רש''י: {יד} <b>עולות</b> מרובות. דכתיב איש כמתנת ידו. רש''י:
<h3>פרק א - משנה ו</h3>
מִי שֶׁלֹּא חָג בְּיוֹם טוֹב הָרִאשׁוֹן שֶׁל חָג חוֹגֵג אֶת כָּל הָרֶגֶל {טז} וְיוֹם טוֹב הָאַחֲרוֹן {יח} שֶׁל חָג. עָבַר הָרֶגֶל וְלֹא חָג, אֵינוֹ חַיָּב בְּאַחֲרָיוּתוֹ. עַל זֶה נֶאֱמַר (קהלת א) מְעֻוָּת לֹא יוּכַל לִתְקֹן, וְחֶסְרוֹן לֹא יוּכַל לְהִמָּנוֹת:
<b style="color: gray;">רע"ב</b> <b>מי שלא חג</b>. שלא הביא שלמי חגיגתו ועולת ראייתו {טו}: <b>ויום טוב האחרון</b>. שמיני עצרת. ואע''ג דרגל בפני עצמו הוא, הוי תשלומין דראשון {יז}. וחג השבועות נמי אף על גב דלא הוי אלא יום אחד, יש לו תשלומין כל שבעה, מדאקשינהו קרא להדדי, בחג המצות ובחג השבועות ובחג הסוכות, מה חג המצות יש לו תשלומין כל שבעה אף חג השבועות יש לו תשלומין כל שבעה:
<b style="color: gray;">תוי"ט</b>
{טו} <b>אבל</b> שלמי שמחה כל הימים חייבים בשמחה ולפיכך לא שייך לומר בהם שהם תשלומי הראשון: {טז} <b>כל</b> הרגל. בגמרא למדוהו מקרא: {יז} <b>דאותו</b> יום ראשון עשאו הכתוב עיקר והשאר תשלומין לו: {יח} <b>האחרון</b>. בגמרא למדוהו מקרא:
<h3>פרק א - משנה ז</h3>
רַבִּי שִׁמְעוֹן בֶּן מְנַסְיָא אוֹמֵר, אֵיזֶהוֹ מְעֻוָּת {יט} שֶׁאֵינוֹ יָכוֹל לִתְקוֹן, זֶה הַבָּא עַל הָעֶרְוָה וְהוֹלִיד מְמֶּנָּה מַמְזֵר. אִם תֹּאמַר בְּגוֹנֵב וְגוֹזֵל, יָכוֹל הוּא לְהַחֲזִירוֹ וִיתַקֵּן. רַבִּי שִׁמְעוֹן בֶּן יוֹחַאי אוֹמֵר, אֵין קוֹרִין מְעֻוָּת אֶלָּא לְמִי שֶׁהָיָה מְתֻקָן בַּתְּחִלָּה וְנִתְעַוֵּת, וְאֵיזֶה, זֶה תַּלְמִיד חָכָם הַפּוֹרֵשׁ מִן הַתּוֹרָה:
<b style="color: gray;">רע"ב</b> <b>והוליד ממנה ממזר</b>. שהביא פסולים בישראל והן לו לזכרון {כ}, לפיכך אין עונו נמחק בתשובה: <b>יכול הוא שיחזיר</b>. דמי גניבתו וגזילתו לבעלים ויהא מתוקן מן החטא:
<b style="color: gray;">תוי"ט</b>
{יט} <b>איזהו</b> כו'. דדרשא דלעיל מסיפיה דקרא נפקא לה דכיון שישב ובטל ממ''ע שייך ביה חסרון ולא מעוות ולאו לאפלוגי אתא: {כ} <b>אבל</b> שאר עבירות רוצח וגוזל (נ''ל שצ''ל ועבודה זרה. תוי''ט) אין עדיו לפניו. תוספ':
<h3>פרק א - משנה ח</h3>
הֶתֵּר נְדָרִים פּוֹרְחִין בָּאֲוִיר, וְאֵין לָהֶם עַל מַה שֶּׁיִּסְמֹכוּ. הִלְכוֹת שַׁבָּת חֲגִיגוֹת וְהַמְּעִילוֹת, הֲרֵי הֵם כַּהֲרָרִים הַתְּלוּיִין בְּשַׂעֲרָה, שֶׁהֵן מִקְרָא מֻעָט וַהֲלָכוֹת מְרֻבּוֹת, הַדִּינִין {כג} וְהָעֲבוֹדוֹת {כד} הַטַּהֲרוֹת {כה} וְהַטֻּמְאוֹת {כו} וַעֲרָיוֹת {כז}, יֵשׁ לָהֶן עַל מַה שֶּׁיִּסְמֹכוּ. הֵן הֵן גּוּפֵי תּוֹרָה:
<b style="color: gray;">רע"ב</b> <b>היתר נדרים פורחים באויר</b>. מעט רמז יש במקרא שיוכל החכם להתיר הנדר {כא}, ואין לסמוך עליו, אלא כך מסור לחכמים בתורה שבעל פה: <b>הלכות שבת</b>. והלכות חגיגה והלכות מעילה. יש בהן הלכות שהן תלויות ברמז, במקרא {כב} מועט, כהר התלוי בשערות הראש: <b>והעבודות</b>. הלכות עבודת הקרבנות: <b>הן הן גופי תורה</b>. בגמרא מפרש דהן והן גופי תורה קאמר. כלומר בין אותן שאין להם על מה שיסמכו ובין אותן שיש להם על מה שיסמכו, בין אותן שהן כהררים התלוין בשערה, אלו ואלו גופי תורה:
<b style="color: gray;">תוי"ט</b>
{כא} <b>שדרשו</b> לא יחל הוא אינו מיחל אבל אחרים מיחלין לו. גמרא: {כב} <b>בגמרא</b> מכתב כתיבי צריכי להא דאמרינן מלאכת מחשבת אסרה תורה. לא כתיבא בשבת אלא במשכן כתיב. ומדסמיך פרשת שבת לפרשת משכן אנו למדין. וחגיגות דהא דילפינן מחלב חגי דדוקא בהמה איכא למידחי דללאו תניין אתי לקרבנות הבאין בחג כו' וחגותם נפרש מלשון מחול כמו יחוגו וינועו אלא אתיא מדבר מדבר כו' וכיון דמדברי קבלה יליף הוי כהררים כו'. מעילות דתנן נזכר בעה''ב ולא נזכר שליח שליח מעל ואע''ג דלא הוי ליה למידע וקרוב לאונס. גמרא: {כג} <b>הדינין</b> כו'. לכדתניא נפש תחת נפש ממון. ויליף לה נתינה נתינה מדמי ולדות. גמרא: {כד} <b>והעבודות</b>. להולכת הדם דאע''ג שהיא עבודה שאפשר לבטלה שישחוט בצד המזבח וזורק אפ''ה דין עבודה יש לה לפגול כו' וילפינן מדכתיב והקריבו וזו קבלה כו' ואפקיה בלשון הולכה לומר לך דהולכה עבודה היא. גמרא: {כה} <b>הטהרות</b>. דתניא ורחץ את בשרו כו' מים שכל גופו עולה בהן כו': {כו} <b>והטומאות</b>. לכעדשה מן השרץ ויליף דכתיב הנוגע בהם וגו' מהם כו' עד שנגע במקצתו שהוא ככלו כו'. גמרא. ועיין ריש פ''ז דנדה: {כז} <b>ועריות</b>. לבתו מאנוסתו לא כתיבא ואתיא הנה הנה, זימה זימה. גמרא:
<h2>פרק ב</h2>
<h3>פרק ב - משנה א</h3>
אֵין דּוֹרְשִׁין בָּעֲרָיוֹת בִּשְׁלשָׁה {א}. וְלֹא בְּמַעֲשֵׂה בְּרֵאשִׁית בִּשְׁנָיִם. וְלֹא בַּמֶּרְכָּבָה בְּיָחִיד, אֶלָּא אִם כֵּן הָיָה חָכָם וּמֵבִין מִדַּעְתּוֹ. כָּל הַמִּסְתַּכֵּל בְּאַרְבָּעָה דְּבָרִים, רָאוּי לוֹ כְּאִלּוּ לֹא בָּא לָעוֹלָם, מַה לְּמַעְלָה, מַה לְּמַטָּה, מַה לְּפָנִים, וּמַה לְּאָחוֹר. וְכָל שֶׁלֹּא חָס עַל כְּבוֹד קוֹנוֹ, רָאוּי לוֹ שֶׁלֹּא בָּא לָעוֹלָם:
<b style="color: gray;">רע"ב</b> <b>אין דורשין בעריות</b>. לשלשה בני אדם כאחד אין דורשין להם סתרי עריות, כגון בתו מאנוסתו דלא כתיבא בקרא בהדיא ואתיא מדרשא. שמא בזמן שמדבר הרב עם אחד ישאו ויתנו השנים ביניהם, ולא יתנו לבם לשמוע מפי הרב כשדרש בו איסור, ויבואו להקל בעריות ע''י שנפשו של אדם מתאוה להן ומחמדתן יותר משאר איסורים שבתורה: <b>ולא במעשה בראשית</b>. במעשה ששת ימי בראשית {ב} אפילו לשני בני אדם, וכל שכן לשלשה או יותר, דאמר קרא (דברים ד') כי שאל נא לימים ראשונים, יחיד שואל ואין שנים שואלים: <b>ולא במעשה מרכבה</b>. שראה יחזקאל ושראה ישעיה. ורמב''ם פירש, מעשה בראשית, החכמה הטבעית. ומעשה מרכבה, מציאות האל ותאריו והמלאכים והנפש והשכל. ומה שיהיה אחר המות. ואין נראה לי שיקרא כל זה מעשה מרכבה, דא''כ חכמת המרכבה הוה ליה למתני, אלא מעשה מרכבה הוא שע''י הזכרת שמות של קדושה משתמשים בכתר, וצופין איך משמרות המלאכים במעמדן ואיך היכל לפנים מהיכל, כעין הסוכין ברוח הקודש: <b>ביחיד אלא אם כן היה חכם ומבין מדעתו</b>. אפילו לאדם אחד אין דורשין במרכבה, אלא א''כ מכיר בו הרב שהוא חכם שאם ימסור לו ראשי פרקים יהיה הוא מבין השאר מדעתו: <b>כל המסתכל בד' דברים</b>. הני דמפרש ואזיל: <b>ראוי לו</b>. יפה וטוב היה לו אם לא בא לעולם: <b>מה למעלה</b>. מראשי החיות: <b>מה למטה</b>. מתחת לארץ: <b>מה לפנים</b>. חוץ למחיצת הרקיע במזרח: <b>ומה לאחור</b>. למערב. פירוש אחר, מה לפנים קודם שנברא העולם, מה לאחור בסוף העולם לאחרית הימים: <b>כל שלא חס על כבוד קונו</b>. שעובר עבירה בסתר ואמר אין שכינה מצויה כאן ומי רואני ומי יודעני:
<b style="color: gray;">תוי"ט</b>
{א} <b>בג'</b>. לשון הר''ב לג'. והכי מפרש בגמרא דאל''כ היכי קאמר ולא במרכבה ביחיד וכיון שהוא יחידי ואינו שומע מרב הרי הוא מבין מדעתו ואפ''ה אמרת לא. והדר קאמר אא''כ היה חכם ומבין כו': {ב} <b>והתוספ'</b> פירשו שהוא שם של מ''ב אותיות היוצא מבראשית ומפסוק שלאחריו. ואין ספק אצלי שהמכוון מה שאסרו מללמדו הוא על כח פעולתו ומעשה שע''י נעשה. דאלו ידיעת אותיותיו ומלותיו בלבד, הרי נודע, וחלילה למחברים הקדושים שהיו כותבין אותו ומפרסמין אותו, אלו היה זה בכלל האיסור. אלא האיסור הוא על ידיעת הפעולה והמעשה ומעכשיו יפורשו במעשה שבבראשית ושבמרכבה בענין אחד:
<h3>פרק ב - משנה ב</h3>
יוֹסֵי בֶּן יוֹעֶזֶר אוֹמֵר שֶׁלֹּא לִסְמוֹךְ, יוֹסֵי בֶּן יוֹחָנָן אוֹמֵר לִסְמוֹךְ. יְהוֹשֻׁעַ בֶּן פְּרַחְיָה אוֹמֵר שֶׁלֹּא לִסְמוֹךְ, נִתַּאי הָאַרְבֵּלִי אוֹמֵר לִסְמוֹךְ. יְהוּדָה בֶּן טַבַּאי אוֹמֵר שֶׁלֹּא לִסְמוֹךְ, שִׁמְעוֹן בֶּן שָׁטָח אוֹמֵר לִסְמוֹךְ. שְׁמַעְיָה אוֹמֵר לִסְמוֹךְ. אַבְטַלְיוֹן אוֹמֵר שֶׁלֹּא לִסְמוֹךְ. הִלֵּל וּמְנַחֵם לֹא נֶחֱלָקוּ. יָצָא מְנַחֵם, נִכְנַס שַׁמַּאי. שַׁמַּאי אוֹמֵר שֶׁלֹּא לִסְמוֹךְ, הִלֵּל אוֹמֵר לִסְמוֹךְ. הָרִאשׁוֹנִים הָיוּ נְשִׂיאִים, וּשְׁנִיִּים לָהֶם אֲבוֹת בֵּית דִּין {ג}:
<b style="color: gray;">רע"ב</b> <b>יוסי בן יועזר אומר שלא לסמוך</b>. ביו''ט. מפני שמשתמש בבעלי חיים, שבכל כחו הוא סומך. וזו המחלוקת היתה בין הנשיאים ובין אבות ב''ד, דור אחר דור: <b>יצא מנחם</b>. לעבודת המלך, ופירש מלהיות חברו של הלל. לפיכך לא הודע מענינו אם נחלק עם הלל בזה עם לאו, ונכנס שמאי במקומו להיות אב ב''ד תחתיו, ונחלק על הלל: <b>הראשונים</b>. שהוזכרו ראשון בכל זוג היו נשיאים:
<b style="color: gray;">תוי"ט</b>
{ג} <b>בתי</b> דינין. אע''ג דהלל נשיא, הואיל ושמאי נכנס במקום מנחם, אין לטעות בו, דמנחם השני שבזוג, הרי שהיה אב''ד. תוספ'. ועתוי''ט:
<h3>פרק ב - משנה ג</h3>
בֵּית שַׁמַּאי אוֹמְרִים, מְבִיאִין שְׁלָמִים וְאֵין סוֹמְכִין עֲלֵיהֶם, אֲבָל לֹא עוֹלוֹת. וּבֵית הִלֵּל אוֹמְרִים, מְבִיאִין שְׁלָמִים וְעוֹלוֹת וְסוֹמְכִין עֲלֵיהֶם:
<b style="color: gray;">רע"ב</b> <b>מביאים שלמים</b>. שלמי חגיגה, לפי שיש בהם צורך אכילה להדיוט: <b>ואין סומכין עליהם</b>. אלא סומך עליהן מבעוד יום. דלא בעינן וסמך ושחט תכף לסמיכה שחיטה: <b>אבל לא עולות</b>. עולת יחיד, ואפילו עולת ראיה. שהרי יכול להקריבה בשאר ימות הרגל דאמר קרא (במדבר כ''ט) עצרת תהיה לכם, לכם ולא לגבוה: <b>ובית הלל אומרים מביאין</b>. שלמי חגיגה ועולות ראייה. דכתיב (דברים ט''ז) עצרת לה', כל דלה'. אבל נדרים ונדבות, בין עולות בין שלמים דברי הכל אין קריבין ביו''ט:
<b style="color: gray;">תוי"ט</b> <b>.אין</b> פירוש למשנה זו
<h3>פרק ב - משנה ד</h3>
עֲצֶרֶת שֶׁחָל לִהְיוֹת בְּעֶרֶב שַׁבָּת, בֵּית שַׁמַּאי אוֹמְרִים, יוֹם טְבוֹחַ אַחַר הַשַּׁבָּת. וּבֵית הִלֵּל אוֹמְרִים, אֵין יוֹם טְבוֹחַ (אַחַר הַשַּׁבָּת), וּמוֹדִים שֶׁאִם חָל לִהְיוֹת בַּשַׁבָּת, שֶׁיּוֹם טְבוֹחַ אַחַר הַשַּׁבָּת {ו}, וְאֵין כֹּהֵן גָּדוֹל מִתְלַבֵּשׁ בְּכֵלָיו, וּמֻתָּרִין בְּהֶסְפֵּד וְתַעֲנִית, שֶׁלֹּא לְקַיֵּם דִּבְרֵי הָאוֹמְרִין עֲצֶרֶת אַחַר הַשַּׁבָּת:
<b style="color: gray;">רע"ב</b> <b>יום טבוח</b>. יום שחיטת עולות ראיה של יו''ט לאחר השבת שאין קרבים לא ביו''ט ולא בשבת. ועצרת יש לה תשלומין כל שבעה {ד} כפסח וסוכות: <b>וב''ה אומרים אין לה יום טבוח</b>. אינה צריכה יום טבוח, שמותר להקריבן ביו''ט. וב''ה לטעמייהו דאמרי מביאין שלמים ועולות ביום טוב. ואשמעינן תנא דאפילו היכא דלא אפשר למיעבד למחר, כגון דחל עצרת בערב שבת אפילו בהא אמרי בית שמאי דאין עולת ראיה קריבה ביו''ט ודחו לה עד לאחר השבת {ה}: <b>אין כהן גדול מתלבש</b>. בכלים נאים שלו, ביום טבוח של עצרת שאחר השבת. כדי שלא יתנאה באותו היום {ז}, שיבינו הכל שאין היום יו''ט: <b>שלא לקיים דברי האומרים עצרת אחר שבת</b>. שהיו הצדוקים אומרים לעולם עצרת אחר שבת, דכתיב (ויקרא כ''ג) וספרתם לכם ממחרת השבת, והן אומרים ממחרת שבת בראשית {ח} וא''כ לעולם חל עצרת באחד בשבת:
<b style="color: gray;">תוי"ט</b>
{ד} כדכתיב במ''ו פ''ק. ואחר השבת דתנן לפי שכל שנוכל להקדים זמן התשלומין מקדימין ולא חיישינן משום צדוקים. תוספ': {ה} <b>גמרא</b>. כלומר ול''ק דהא דאפליגי בה חדא זימנא. ופרש''י דקמ''ל דלא אמרינן מתוך שאתה מתיאש מהן אתה בא לפשוע שלא תקריבו עוד. ואי אשמעינן בהא בהא קאמ' ב''ה כו'. גמרא: {ו} <b>אחר</b> השבת. דעולת ראיה אינה דוחה את השבת. וכ''ש שלמי חגיגה. וצריך טעם למה. ובשלמא שלמי חגיגה. ילפינן מקרא אלא עולת ראיה מ''ט לא ומ''ש ממוספי יו''ט דה''נ קבוע להם זמן כו'. והר''מ כתב (לפי גירסתו) דלא דמי למוספין דאם אינו חוגג היום חוגג למחר כו'. ומיהו לדעת התוספ' נ''ל דטעמיה משום דכל עצמה של ראייה שהוא קרבן עולה במה מצינו מחגיגה ילפינן לה הלכך כחגיגה היא: {ז} <b>כלומר</b> בביתו ובשוק. והתוספ' הקשו דהול''ל בכלים מאי בכליו. ועוד מאי אריא כה''ג אפילו שאר אדם נמי. ופירשו דאבגדי כהונה גדולה קאמר דלא היה מתלבש והביאו ראיה מהירושלמי: {ח} <b>ואנן</b> סבירא לן שהפסוק קרא יום טוב שבת, כמו שקראו כולם שבתות ה'. הר''מ. ומה שהכריח קבלת רז''ל תמצא במשנה ג' פרק י' דמנחות:
<h3>פרק ב - משנה ה</h3>
נוֹטְלִין לַיָּדַיִם לַחֻלִּין {ט} וְלַמַּעֲשֵׂר וְלַתְּרוּמָה. וְלַקֹּדֶשׁ, מַטְבִּילִין. וְלַחַטָּאת, אִם נִטְמְאוּ יָדָיו, נִטְמָא גּוּפוֹ:
<b style="color: gray;">רע"ב</b> <b>נוטלין לידים לחולין ולמעשר ולתרומה</b>. חולין ומעשר שני ותרומה די להם נטילה בכלי שאין בו אלא רביעית מים: <b>ולקודש מטבילין</b>. פירוש לאכול שלמים וחטאת ואשם יש מעלה יתירה, שצריך להטביל את הידים בארבעים סאה. ואע''פ שאינם אלא סתם ידים, שלא נגעו בטומאה המטמאה את כל הגוף מדאורייתא: <b>ולחטאת</b>. ליגע במי חטאת, מים המקודשים באפר פרה אדומה להזות מהם על טמאי מתים, יש מעלה יתירה, שאם נטמאו ידיו בא' מן הדברים המטמאים את הידים ולא את הגוף, כגון ספר ואוכלין טמאים ומשקין טמאים וכל טומאות שמדברי סופרים, נטמא גם הגוף, וכל הגוף צריך טבילה. וכל מעלות הללו שזה גבוה מזה, מדברי סופרים הם. והאי דנקט להו הכא גבי הלכות חגיגה, לפי שיש בסופן הלכות הרגל, שעמי הארץ חשובים טהורים ברגל, ולא בשאר ימות השנה. בסוף חומר בקודש:
<b style="color: gray;">תוי"ט</b>
{ט} <b>לחולין</b> כו'. והא כדאיתא והא כדאיתא. דהתנן בריש פרק ב' דבכורים דרחיצת ידים בתרומה מה שאין כן במעשר וכל שכן חולין. אלא תרומה בנגיעה והכא למעשר וחולין דוקא באכילה. עוד פירש בגמרא דאידי ואידי באכילה הא באכילה דנהמא הא באכילה דפירי:
<h3>פרק ב - משנה ו</h3>
הַטּוֹבֵל לַחֻלִּין וְהֻחְזַק לַחֻלִּין, אָסוּר לַמַּעֲשֵׂר. טָבַל לַמַּעֲשֵׂר {י} וְהֻחְזַק לַמַּעֲשֵׂר, אָסוּר לַתְּרוּמָה. טָבַל לַתְּרוּמָה, וְהֻחְזַק לַתְּרוּמָה, אָסוּר לַקֹּדֶשׁ. טָבַל לַקֹּדֶשׁ וְהֻחְזַק לַקֹּדֶשׁ, אָסוּר לַחַטָּאת. טָבַל לֶחָמוּר, מֻתָּר לַקַּל טָבַל וְלֹא הֻחְזַק, כְּאִלּוּ לֹא טָבָל:
<b style="color: gray;">רע"ב</b> <b>טבל לחולין, והוחזק לחולין</b>. ועוד זו מעלה. הטובל לאכול חולין ונתכוין לטבול להיות מוחזק טהור לשם חולין: <b>אסור למעשר</b>. אסור לאכול מעשר שני הנאכל בירושלים, עד שיטבול לשם מעשר. וכן כולם: <b>אסור בחטאת</b>. במים המקודשים באפר פרה: <b>ולא הוחזק</b>. לא נתכוין לשם טבילת טהרה, אלא לרחיצה בעלמא: <b>כאילו לא טבל</b>. למעשר, וכל שכן לתרומה ולקודש. אבל טבילה היא לחולין {יא}, דחולין לא בעו כוונה:
<b style="color: gray;">תוי"ט</b>
{י} <b>טבל</b> כו'. דוקא בטבילה בעינן כונה למעשר וכל שכן לתרומה, אבל בנטילת ידים כי נטיל לחולין שוב אינו פוסל בתרומה. דאי לא תימא הכי אין לך אדם אף חבר אוכל חולין בטהרה שלא יטמא משקין. תוספות. ועתוי''ט: {יא} <b>והא</b> אתא לאשמעינן. דאי לגופיה לא איצטריך, דהא ברישא תנן דאפילו הוחזק לחולין אסור למעשר. ועוד י''ל דאי מרישא הוה אמינא דטפי עדיף לא הוחזק כלל למעשר מהוחזק לחולין דהא עקר דעתו לגמרי ממעשר. תוספ':
<h3>פרק ב - משנה ז</h3>
בִּגְדֵי עַם הָאָרֶץ מִדְרָס לַפְּרוּשִׁין. בִּגְדֵי פְּרוּשִׁין מִדְרָס לְאוֹכְלֵי תְּרוּמָה. בִּגְדֵי אוֹכְלֵי תְּרוּמָה מִדְרָס לַקֹּדֶשׁ. בִּגְדֵי קֹדֶשׁ מִדְרָס לַחַטָּאת. יוֹסֵף בֶּן יוֹעֶזֶר הָיָה חָסִיד שֶׁבַּכְּהֻנָּה, וְהָיְתָה מִטְפַּחְתּוֹ מִדְרָס לַקֹּדֶשׁ. יוֹחָנָן בֶּן גֻּדְגְּדָא הָיָה אוֹכֵל עַל טָהֳרַת הַקֹּדֶשׁ כָּל יָמָיו, וְהָיְתָה מִטְפַּחְתּוֹ מִדְרָס לַחַטָּאת:
<b style="color: gray;">רע"ב</b> <b>מדרס</b>. אב הטומאה לטמא אדם וכלים כמדרס הזב שמטמא אדם וכלים, כדכתיב (ויקרא ט''ו) וכל אשר יגע במשכבה יכבס בגדיו: <b>לפרושים</b>. לאוכלי חוליהם בטהרת חולין: <b>בגדי פרושים מדרס לאוכלי תרומה</b>. כאן חסר מעלה אחת. והכי אבעי ליה למתני, בגדי פרושים מדרס לאוכלי מעשר שני. בגדי אוכלי מעשר שני מדרס לאוכלי תרומה, דהיינו לכהנים בתרומתן. וכל הני מעלות מדברי סופרים נינהו, שאמרו אין שמירת טהרתן של אלו חשובה שמירה אצל אלו. ומתוך שהן אצל אלו כאילו לא שמרום, גזרו בבגדיהם שמא ישבה עליהם אשתו נדה {יב}, והרי הן מדרס הנדה: <b>היה אוכל על טהרת הקודש</b>. היה אוכל חולין שלו בטהרה כאילו היה קודש. שהיה נזהר בהן מכל טומאה המטמא את הקודש {יג}: <b>והיתה מטפחתו מדרס לחטאת</b>. אבל לא לקודש. דקסבר האי תנא חולין שנעשו על טהרת הקודש כקודש דמו. ואין כן הלכה. דחולין שנעשו על טהרת הקודש לאו כקודש דמו לכל הדברים. כדאיתא בסוף מסכת נדה:
<b style="color: gray;">תוי"ט</b>
{יב} <b>דאלו</b> עם הארץ עצמו אינו עושה מדרס וטעמא דאין רוב הצבור יכולין לעמוד בגזירה זו דלא ימצא לעולם אדם מעביר חבית ממקום למקום מה שאין כן רוקו דעם הארץ דיכולין להזהר. ומהאי טעמא אתי שפיר דקתני בגדי ע''ה ולא קתני דע''ה עצמו כזב וכן בכולהו דוקא בגדים אבל אינהו לא. תו' ועתוי''ט: {יג} <b>וישים</b> אותם חולין כאלו הם בשר חטאת או אשם אבל אוכל חולין בטהרה לא ישמר אלא מכל דבר שיטמא החולין כדי שיהיו אותם החולין טהורים. הר''מ:
<h2>פרק ג</h2>
<h3>פרק ג - משנה א</h3>
חֹמֶר בַּקֹּדֶשׁ מִבַּתְּרוּמָה, שֶׁמַּטְבִּילִין כֵּלִים בְּתוֹךְ כֵּלִים לַתְּרוּמָה אֲבָל לֹא לַקֹּדֶשׁ. אֲחוֹרַיִם וְתוֹךְ וּבֵית הַצְּבִיטָה בַּתְּרוּמָה, אֲבָל לֹא בַּקֹּדֶשׁ. הַנּוֹשֵׂא אֶת הַמִּדְרָס נוֹשֵׂא אֶת הַתְּרוּמָה, אֲבָל לֹא אֶת הַקֹּדֶשׁ. בִּגְדֵי אוֹכְלֵי תְּרוּמָה, מִדְרָס לַקֹּדֶשׁ. לֹא כְּמִדַּת הַקֹּדֶשׁ {א} מִדַּת הַתְּרוּמָה, שֶׁבַּקֹּדֶשׁ מַתִּיר {ב} וּמְנַגֵּב וּמַטְבִּיל וְאַחַר כָּךְ קוֹשֵׁר, וּבַתְּרוּמָה קוֹשֵׁר {ג} וְאַחַר כָּךְ מַטְבִּיל:
<b style="color: gray;">רע"ב</b> <b>חומר בקודש</b>. שמטבילין כלי בתוך כלי. כששניהם טמאים: <b>אבל לא לקודש</b>. דאמרינן כובדו של כלי הפנימי המכביד על החיצון שהוא מונח בתוכו, חוצץ בפני הטומאה. (צ''ל בפני המים, וכן הוא ברש''י בגמרא) ואין טבילה עולה לא לזה ולא לזה: <b>אחוריים ותוך ובית הצביטה לתרומה</b>. כלי הראוי להשתמש בתוכו ובאחוריו ובית צביטתו. כל תשמיש ותשמיש שבו, חשוב כלי בפני עצמו לענין תרומה, שאם נטמא זה לא נטמא זה. ובטומאות דרבנן קאמר, שאם נטמאו אחוריו במשקים טמאים לא נטמא תוכו ולא בית צביטתו, ואם נטמא בית צביטתו לא נטמאו אחוריו ותוכו. ופי' בית הצביטה, בית אחיזה. לשון ויצבט לה קלי. (רות ב'). ואית דגרסי בית הצביעה, לשון אצבע, שעושין לכלי בית אחיזה להכניס אצבעו בתוכו כשהוא שותה, כדי שלא יכניס ידו לתוך הכלי: <b>אבל לא לקודש</b>. שאם נטמא אחד מהם בטומאות דרבנן, כולו טמא לקודש: <b>הנושא את המדרס</b>. מנעל של זב: <b>נושא את התרומה</b>. אם ירצה, בחבית של חרס, שאינו נוגע באוירה: <b>אבל לא את הקודש</b>. משום מעשה שהיה באדם אחד שהיה נושא חבית יין של נסכים ונפסקה לו רצועה של סנדל שהיה מדרס הזב ונטלה בידו ומתוך כך נפלה לאויר החבית ונטמא הקודש. באותה שעה אמרו הנושא את המדרס לא ישא את הקודש. ולפי שמעשה שהיה בקודש היה, לפיכך לא גזרו אלא בקודש ולא בתרומה: <b>לא כמדת הקודש</b>. בחציצת טבילותיו, מדת התרומה: <b>שבקודש</b>. אם יש בגד טמא ובא להטבילו, אם קשור הוא מתיר את קשרו, משום דדמי לחציצה: <b>ומנגב</b>. אם לח הוא מנגבו תחלה, דשמנונית שעליו הוי כחוצץ: <b>ובתרומה</b>. אם ירצה קושרו ואח''כ מטביל כשהוא קשור ואין בכך כלום:
<b style="color: gray;">תוי"ט</b>
{א} <b>לא</b> כו'. לפי שמפרש בו הרבה דינים ביניהם נקט האי לישנא. תוספ': {ב} <b>מתיר</b>. דאי מרישא ה''א דוקא כובדו של כלי כו'. ואי מסיפא ה''א דוקא קשר דמיא מהדק ליה אבל רישא מיא מקפי למנה ומגביהין אותו. גמרא: {ג} <b>לשון</b> הר''מ בכלי שהוא מפוצל ולוחותיו וקירותיו מקושרות כגון מפה וכיוצא בה:
<h3>פרק ג - משנה ב</h3>
כֵּלִים הַנִּגְמָרִין בְּטָהֳרָה, צְרִיכִין טְבִילָה {ה} לַקֹּדֶשׁ, אֲבָל לֹא לַתְּרוּמָה. הַכְּלִי מְצָרֵף מַה שֶּׁבְּתוֹכוֹ לַקֹּדֶשׁ, אֲבָל לֹא לַתְּרוּמָה. הָרְבִיעִי בַּקֹּדֶשׁ פָּסוּל, וְהַשְּׁלִישִׁי בַּתְּרוּמָה. וּבַתְּרוּמָה, אִם נִטְמֵאת אַחַת מִיָּדָיו, חֲבֶרְתָּהּ טְהוֹרָה. וּבַקֹּדֶשׁ, מַטְבִּיל שְׁתֵּיהֶן, שֶׁהַיָּד {ז} מְטַמָּא אֶת חֲבֶרְתָּהּ בַּקֹּדֶשׁ, אֲבָל לֹא בַּתְּרוּמָה:
<b style="color: gray;">רע"ב</b> <b>כלים הנגמרים בטהרה</b>. שגמרן חבר, ונזהר בהם משבאו קרוב לגמרן {ד} שהם ראויין לקבל טומאה. אעפ''כ צריכין טבילה לקודש. חיישינן שמא נתז רוק מפי עם הארץ על הכלי בשעה שהיה החבר אוחז בו. ואע''פ שבאותה שעה עדיין לא נגמר הכלי ולא היה מקבל טומאה, שמא לאחר שנגמר והיה ראוי לקבל טומאה עדיין היה הרוק לח ומטמא, דתנן במסכת נדה הזוב והרוק מטמאין לחים: <b>הכלי מצרף מה שבתוכו</b>. היו חתיכות הרבה של אוכלין בכלי אחד ונגע טבול יום שהוא פוסל את התרומה באחת מהן, הכלי מצרפן להיות כולן חשובים כחתיכה אחת ונפסלו כולן, דכתיב (במדבר ז') כף אחת עשרה זהב, הכתוב עשאו לכל מה שבכף אחת: <b>אבל לא לתרומה</b>. אלא אותה חתיכה שנגע בה היא פסולה, והשאר טהורות: <b>הרביעי בקודש פסול</b>. ואינו פוסל: <b>אם נטמאת אחת מידיו</b>. בטומאות דרבנן, כגון באוכלין ומשקין טמאים וכיוצא בהן, שאין מטמאין אלא ידים ולא את הגוף: <b>ובקודש מטביל את שתיהן</b>. והוא שתשאר לחלוחית ביד הטמאה בשעה שנטמאה. אבל לא היה לחלוחית ביד הטמאה אין היד האחרת טמאה עד שתגע בה {ו}:
<b style="color: gray;">תוי"ט</b>
{ד} <b>דאז</b> נותנין לב עליהן לשומרן בטהרה ולהכי לא תני נעשים אלא נגמרים. תוספ': {ה} <b>טבילה</b>. ולא הערב שמש: {ו} <b>כ''פ</b> הר''מ. והר''א השיג דבלא נגיעה מה יעשה המשקה. והכ''מ מישב דכל הני מעלות דרבנן אמרינן דכיון דע''י משקה מטמאה את היד טומאה גמורה לכל דבר. גזרו בקודש למעלתו גם בלתי נגיעה: {ז} <b>שהיד</b> כו'. לאתויי אם נגע יד חבירו. גמרא:
<h3>פרק ג - משנה ג</h3>
אוֹכְלִין אֳכָלִים נְגוּבִין בְּיָדַיִם מְסוֹאָבוֹת בַּתְּרוּמָה, אֲבָל לֹא בַּקֹּדֶשׁ. הָאוֹנֵן וּמְחֻסַּר כִּפּוּרִים צְרִיכִין טְבִילָה לַקֹּדֶשׁ, אֲבָל לֹא לַתְּרוּמָה:
<b style="color: gray;">רע"ב</b> <b>אוכלין אוכלים נגובים בידים מסואבות בתרומה</b>. הכי קאמר, אוכלין אוכלים של חולין נגובין בידים מסואבות עם התרומה אבל לא עם הקודש. מי שתחב לו חבירו אוכלין של קודש בפיו בידים טהורות, וזה האוכל ידיו מסואבות, או שתחב הוא עצמו אוכלין של קודש בפיו ע''י כוש או כרכר {ח}, ובקש לאכול צנון או בצל של חולין עמהן, שאין ידים מסואבות השניות לטומאה מטמאות את החולין, אפ''ה גזור רבנן שלא יאכלם עם הקודש, שמא יגע בידיו מסואבות באוכלין של קודש שבפיו. ולענין תרומה, אע''פ שהידים המסואבות פוסלות, לא עשו מעלה זו, אלא אמרינן זהיר ולא נגע. ולהכי נקט נגובים, שאילו היה עכשיו משקין עליהם, היו המשקין נעשים ראשונים מחמת הידים ועושין את החולין שניים, וכשנוגעין בתרומה שבפיו פוסלים אותה: <b>האונן</b>. שלא נטמא במתו: <b>ומחוסר כפורים</b>. שטבל והעריב שמשו ולא הביא קרבנותיו: <b>צריכין טבילה</b>. לאחר שיביא קרבנו אם רצה לאכול קודש. כיון דעד האידנא היו אסורים בקודש {ט} אצרכינהו רבנן טבילה. ומחוסר כפורים פוסל את הקודש בנגיעה {י}. והאונן אע''פ שאסור לאכול אינו פוסל בנגיעה: <b>אבל לא בתרומה</b>. דמחוסר כפורים ואונן מותרים בתרומה. ואע''ג דאונן אסור במעשר שני, מותר הוא בתרומה, דמרבינן ליה מוכל זר לא יאכל קודש (ויקרא כ''ב), זרות אמרתי לך ולא אנינות:
<b style="color: gray;">תוי"ט</b>
{ח} <b>ופירש''י</b> שהן פשוטי כלי עץ ואינן מקבלין טומאה וכן פירשו התוספ'. וקשה דלא מצינו שהידים יטמאו לכלים אלא אורחא דמלתא נקט. ולשון הר''מ במלקחים ודומיהן: {ט} <b>והסיחו</b> דעתן ושמא נטמאו והם לא ידעו. הר''מ: {י} <b>וכ''פ</b> הר''מ. טעמם מדריש פי''ב דזבחים תנן האונן נוגע. אבל שם פירשו והוא שטבל ולא הסיח דעתו. וא''כ שוים הם. והר''מ בחבורו פירש דבשניהם הנגיעה מותר. וכ''מ שם בגמרא. ועתוי''ט:
<h3>פרק ג - משנה ד</h3>
חֹמֶר בַּתְּרוּמָה, שֶׁבִּיהוּדָה נֶאֱמָנִים {יב} עַל טָהֳרַת יַיִן וְשֶׁמֶן כָּל יְמוֹת הַשָּׁנָה, וּבִשְׁעַת הַגִּתּוֹת וְהַבַּדִּים אַף עַל הַתְּרוּמָה. עָבְרוּ הַגִּתּוֹת וְהַבַּדִּים וְהֵבִיאוּ לוֹ חָבִית שֶׁל יַיִן שֶׁל תְּרוּמָה, לֹא יְקַבְּלֶנָּה מִמֶּנּוּ, אֲבָל מַנִּיחָהּ לְגַת הַבָּאָה. וְאִם אָמַר לוֹ, הִפְרַשְׁתִּי לְתוֹכָהּ רְבִיעִית קֹדֶשׁ, נֶאֱמָן. כַּדֵּי יַיִן וְכַדֵּי שֶׁמֶן הַמְדֻמָּעוֹת, נֶאֱמָנִין עֲלֵיהֶם בִּשְׁעַת הַגִּתּוֹת וְהַבַּדִּים, וְקֹדֶם לַגִּתּוֹת שִׁבְעִים יוֹם:
<b style="color: gray;">רע"ב</b> <b>שביהודה נאמנין וכו'</b>. להכי נקט ביהודה, לפי שרצועה של ארץ כותיים היתה מפסקת בין גליל ליהודה, וירושלים ארץ יהודה היתה, ולא היה אפשר להביא קודש מארץ הגליל ליהודה לפי שגזרו טומאה על ארץ העמים {יא}, ואפילו של חברים שבגליל לא היה אפשר להביאו לנסכים: <b>נאמנין על טהרת יין ושמן כל ימות השנה</b>. עם הארץ שאמר יין זה טהור והוא לנסכים, שמן זה טהור והוא למנחות, נאמן לעולם, דמשום חומרא דקודש מזדהר ולא משקר. אבל אם אמר יין ושמן אלו טהורים והן לתרומה, אינו נאמן, שאין אסור טומאת תרומה חמור בעיני עמי הארץ וחיישינן דלמא משקרי בה: <b>ובשעת הגתות והבדים</b>. בעת הבציר ובעת שעוצרים הזיתים בבד, נאמנין אף על התרומה, לפי שכל בני אדם מטהרים את כליהם בעת עשיית היין והשמן כדי להפריש התרומה בטהרה {יג}: <b>עברו הגתות וכו'</b>. לאחר שעבר זמן הבציר או זמן עצירת הזיתים בבית הבד, והביא עם הארץ חבית של יין או של שמן של תרומה לכהן חבר ואומר שהיא טהורה. לא יקבלנה ממנו בחזקת טהורה, דלאחר הגיתות והבדים אינו נאמן: <b>אבל מניחה לגת הבאה</b>. עם הארץ שיודע שלאחר הגתות והבדים אינו נאמן, מניח חבית זו לגת הבאה ואז נותנה לכהן, דבאותה שעה הוא נאמן עליה {יד}: <b>רביעית</b>. הלוג יין לנסכים נאמן על כל החבית. דמגו דמהימן אקודש {טו} מהימן נמי אתרומה: <b>כדי יין וכדי שמן המדומעות</b>. המטהר את טבלו לנסכים, והשתא איכא חולין ותרומה וקודש מעורבין ומדומעין זה בזה, ובא לומר גם על הכדים שהן טהורים, אע''ג דעם הארץ אינו נאמן על הכדים אפילו בשעת הגתות {טז}, האידנא מהמנינן ליה על הכדים אפילו קודם שעת הגתות שבעים יום, דמגו דמהימן אקודש מהימן נמי אתרומה ואכדים, דגנאי הוא לקודש שיהיו הכדים שעירוהו מהם בחזקת טומאה והוא קרב {יז}. ושבעים יום דנקט, משום דאורחא דעלמא הוא להזמין את הכלים ולטהרם שבעים יום קודם הגתות:
<b style="color: gray;">תוי"ט</b>
{יא} <b>וא''ת</b> ויביא ע''י שידה תיבה ומגדל כדאמרינן פ''ג דעירובין מ''א אמרינן בגמרא דהאי תנא סבר אהל זרוק לא שמיה אהל שמעינן מהכא דלמ''ד שמיה אהל היינו אפילו במהלכת. תוספ'. ועתוי''ט: {יב} <b>נאמנים</b> כו'. אם הקדישו למזבח בשעת הבציר כל ימות השנה נאמנים בשמירה. רש''י. דאי בלא הקדישו בשעת הבציר הו''ל חולין ונטמאת בטומאת ע''ה וכי משום דאקדשה פקע ליה טומאה מיניה. א''נ מצינו למימר אפילו בייחד חולין לנסכים ומאימת קודש אמרינן מעיקרא היה נזהר לשמרו וכבסמוך גבי מניחה לגת הבאה. תוספ': {יג} <b>אבל</b> אח''כ נשתלחו ב''א ופשעו בטהרה ומפני שהן מקילין בתרומה אין שומרים אותה שימור גמור. הר''מ: {יד} <b>ואע''פ</b> שהוא יודע שהוא משל אשתקד שלא גזרו עליהם טומאה בשעת הגיתות והבדים. הר''מ: {טו} <b>דגנאי</b> הוא למזבח שתהא התרומה המחוברת לו בחזקת טומאה והקדש יקרב למזבח. רש''י: {טז} <b>פירש''י</b> שאע''פ שלא גזרו על תרומתן בשעת הגתות מפני הפסד כהנים חברים דנמצאת מפסידן מרוב תרומות א''י. על הקנקנים לא האמינום ואין הכהנים חברים מקבלין מהן הקנקנים עם התרומה. אבל מערין אותן לכליהן. ודכותה אמרינן לקמן. ואל תתמה שהרי לגין טמא טומאת שבעה והמשקין טהורין: {יז} <b>וכתב</b> התוספ' ותימא דא''כ אפילו בשאר ימות השנה נמי, דהתנן אם אמר הפרשתי לתוכה רביעית קדש נאמן. ותירצו דהכא מיירי שייחדו לנסכים כשיצטרך ממנו אבל התם מיירי שכבר הקדישו לכך:
<h3>פרק ג - משנה ה</h3>
מִן הַמּוֹדִיעִית וְלִפְנִים {יט}, נֶאֱמָנִין עַל כְּלֵי חֶרֶס {כ}. מִן הַמּוֹדִיעִית וְלַחוּץ {כא}, אֵין נֶאֱמָנִים. כֵּיצַד, הַקַּדָּר שֶׁהוּא מוֹכֵר הַקְּדֵרוֹת, נִכְנַס לִפְנִים מִן הַמּוֹדִיעִית, הוּא הַקַדָּר וְהֵן הַקְּדֵרוֹת וְהֵן הַלּוֹקְחִים, נֶאֱמָן. יָצָא, אֵינוֹ נֶאֱמָן:
<b style="color: gray;">רע"ב</b> <b>מן המודיעית ולפנים</b>. מודיעית כרך רחוק מירושלים ט''ו מיל. ממנו ולפנים, לצד ירושלים, נאמנים קדרים עמי הארץ ליקח מהן כלי חרס הדקים, כגון כוסות קדרות וקיתונות. לפי שא''א בלא הם. ובירושלים אין עושין כבשונות, מפני העשן, לא לסיד ולא לקדרות, לפיכך האמינום ולא גזרו עליהם, שאין גוזרים גזירה על הצבור שאין יכולין לעמוד בה: <b>הוא הקדר</b>. מי שהביאן מחוץ למודיעית לו בלבד האמינו, לפי שא''א שלא להאמינו, אבל אם מסרם ליד קדר אחר עם הארץ היושב במודיעית או לפנים, לא האמינוהו: <b>והן הקדרות</b>. על אותן קדרות שהביא הוא נאמן. ואינו נאמן לצרף עמהם קדרות של קדר אחר שיושב במודיעית או לפנים: <b>והן הלוקחין</b>. חברים שראוהו שהביאם, נאמן הקדר אצלם. ולא אצל לוקחים אחרים: <b>יצא</b>. מן המודיעית לשוב לאחוריו, אינו נאמן:
<b style="color: gray;">תוי"ט</b>
{יח} <b>ולפנים</b>. י''ל דלא תנן וכמדתם לכל רוח כדתנן בשאר דוכתי. ונראה בעיני שכן היו מוכרי הקדירות חונים ושוכנים באותו מחוז שהדרך שממנה לירושלים עובר על המודיעית ואלו לרוח אחרת לא היו מצויין מוכרי קדירות: {יט} <b>ולפנים</b>. הא מודיעית עצמה לא מהימן. ומוקי בגמרא כשהקדר והחבר שניה נכנסים או שניהם יוצאין. ופירש''י שניהם נכנסין דימתין עד שיהיה מן הכרך ולפנים. אי נמי כששניהם יוצאים הואיל ומצאו לפנים ושם לא לקח ממנו לא יקח עוד. וכל שכן קדר נכנס וחבר יוצא הואיל וסוף הקדר לכנוס לפנים יחזור החבר הצריך ליקח ויקח: {כ} <b>כלי</b> חרס. כולה מתניתין אחומר בתרומה מבקדש קאי והכי תני בגמרא. נאמנים בכלי חרס הדקים לקדש: {כא} <b>ולחושן</b>. הא מודיעית כלפנים ומוקי בגמרא בקדר יוצא וחבר נכנס. פירש''י שהקדר לא יחזור עוד לאחוריו ואם לא עכשיו יקח אימתי:
<h3>פרק ג - משנה ו</h3>
הַגַּבָּאִין שֶׁנִּכְנְסוּ לְתוֹךְ הַבַּיִת, וְכֵן הַגַּנָּבִים שֶׁהֶחֱזִירוּ אֶת הַכֵּלִים, נֶאֱמָנִין {כב} לוֹמַר, לֹא נָגַעְנוּ. וּבִירוּשָׁלַיִם נֶאֱמָנִין עַל הַקֹּדֶשׁ, וּבִשְׁעַת הָרֶגֶל אַף עַל הַתְּרוּמָה:
<b style="color: gray;">רע"ב</b> <b>הגבאים</b>. ישראל שהן גבאים למלכי אומות העולם לגבות מישראל מסים וארנוניות. ונכנסו לתוך הבית לעבוט עבוטו: <b>וכן הגנבים</b>. שגנבו כלי חרס והחזירום: <b>נאמנים לומר לא נגענו</b>. לתוכו. והוא שהחזירום מחמת תשובה שעשו מעצמם, לא מחמת יראה: <b>ובירושלים נאמנים על הקודש</b>. נאמנים על כל כלי חרס בין גדולים בין קטנים {כג}, לומר שהן טהורין לקודש, לפי שאין עושין כבשונות בירושלים, לפיכך האמינום ולא גזרו עליהם: <b>ובשעת הרגל אף על התרומה</b>. דאמר קרא (שופטים כ י''א) ויאסף כל איש ישראל אל העיר כאיש אחד חברים, הכתוב קראם בשעת אסיפה כולם חברים {כד}, ורגל שעת אסיפה היא:
<b style="color: gray;">תוי"ט</b>
{כב} <b>נאמנין</b>. ולקדש נאמנין אבל לא לתרומה דכולה מתניתין אחומר בקודש ובתרומה קאי ובהדיא שנינו בתוספ' נאמנין על טהרת חטאת ואין נאמנין על טהרת תרומה והאי חטאת בשר קודש ולא אפר חטאת. רש''י ועתוי''ט: {כג} <b>ומיהו</b> בדקים הוצרך לאנשי ירושלים דכל יחיד ויחיד נסכו בביתו לכן הוסיפו להן טהרה ליחידים מגבול מודיעית. אבל בעלי הלשכה המספקים נסכים לצבור די להם בנכנסים לחוץ העיר ולשם בלבד האמינום על החביות. א''נ יחידים צריכין לדקים אף לבישול שלמיהם יום יום. רש''י: {כד} <b>והר''מ</b> כתב מפני שהכל מטהרין עצמן ועולין לרגל. טעמו דפשיטא דהך קרא אינו אלא אסמכתא ואי לאו דהכל מטהרים לא היו עוקרין לגזירתן שגזרו בעם הארץ. ולא היו דורשים האי אסמכתא לטהרם ברגל:
<h3>פרק ג - משנה ז</h3>
הַפּוֹתֵחַ אֶת חָבִיתוֹ, וְהַמַּתְחִיל בְּעִסָּתוֹ עַל גַּב הָרֶגֶל, רַבִּי יְהוּדָה אוֹמֵר, יִגְמוֹר. וַחֲכָמִים אוֹמְרִים, לֹא יִגְמוֹר. מִשֶּׁעָבַר הָרֶגֶל, הָיוּ מַעֲבִירִין עַל טָהֳרַת עֲזָרָה. עָבַר הָרֶגֶל בְּיוֹם שִׁשִּׁי, לֹא הָיוּ מַעֲבִירִין, מִפְּנֵי כְּבוֹד הַשַּׁבָּת. רַבִּי יְהוּדָה אוֹמֵר, אַף לֹא בְּיוֹם חֲמִישִׁי, שֶׁאֵין הַכֹּהֲנִים פְּנוּיִין:
<b style="color: gray;">רע"ב</b> <b>הפותח את חביתו</b>. חבר שפתח חביתו למכור יין בירושלים ברגל, ומשמשו בו עמי הארץ: <b>לא יגמור</b>. לאחר הרגל. שאע''פ שבשעת הרגל הן טהורין לא שטהרתן טהרה עולמית, אלא שבשעת הרגל הכל חברים, אבל לאחר הרגל טמא מגען למפרע, כדאמרינן במתניתין לאחר הרגל מטבילין כלי העזרה, מפני שנגעו בהן עמי הארץ ברגל. ור''י דאמר יגמור סבר, אם אתה אומר לא יגמור אף הוא לא יתחיל {כה} ואין מזון מצוי לעולי רגלים. ואין הלכה כר''י: <b>מעבירין על טהרת העזרה</b>. מעבירין את הכלים ממקומן להטבילן ולטהר את העזרה מטומאת עמי הארץ שנגעו בהן ברגל: <b>מפני כבוד השבת</b>. שהיו הכהנים צריכין להתעסק בצרכי שבת איש בביתו: <b>אף לא ליום ה'</b>. אף אם עבר הרגל ליום ה', אין מטבילין אותן עד לאחר השבת. לפי שאין הכהנים פנויין ליום מוצאי יום טוב להטבילן, שטרודין להוציא את הדשן שעל התפוח באמצע המזבח, שקבצו שם כל ימות הרגל כל דשן של המערכה. ואין הלכה כר''י:
<b style="color: gray;">תוי"ט</b>
{כה} <b>גמרא</b>. ומש''ה בטהרת העזרה מודה דמטהרין דהא לא פליג אלא בה':
<h3>פרק ג - משנה ח</h3>
כֵּיצַד מַעֲבִירִים עַל טָהֳרַת עֲזָרָה, מַטְבִּילִין אֶת הַכֵּלִים שֶׁהָיוּ בַּמִּקְדָּשׁ, וְאוֹמְרִין לָהֶם, הִזָּהֲרוּ שֶׁלֹּא תִגְּעוּ בַּשֻּׁלְחָן (וּבַמְּנוֹרָה) {כז} וּתְטַמְּאוּהוּ {כח}. כָּל הַכֵּלִים שֶׁהָיוּ בַּמִּקְדָּשׁ, יֵשׁ לָהֶם שְׁנִיִּים וּשְׁלִישִׁים, שֶׁאִם נִטְמְאוּ הָרִאשׁוֹנִים, יָבִיאוּ שְׁנִיִּים תַּחְתֵּיהֶן. כָּל הַכֵּלִים שֶׁהָיוּ בַּמִּקְדָּשׁ, טְעוּנִין טְבִילָה, חוּץ מִמִּזְבַּח הַזָּהָב וּמִזְבַּח הַנְּחֹשֶׁת, מִפְּנֵי שֶׁהֵן כַּקַרְקַע, דִּבְרֵי רַבִּי אֱלִיעֶזֶר. וַחֲכָמִים אוֹמְרִים, מִפְּנֵי שֶׁהֵן מְצֻפִּין:
<b style="color: gray;">רע"ב</b> <b>ואומרין להם</b>. לעמי הארץ {כו} ברגל. הזהרו שלא תגעו בשלחן. לפי שלא יוכלו להטבילו לאחר הרגל, שא''א לסלקו ממקומו דכתיב ביה (שמות כ''ח) לחם פנים לפני תמיד: <b>טעונים טבילה</b>. מפני טומאת הרגל: <b>חוץ ממזבח הזהב ומזבח הנחושת מפני שהן כקרקע</b>. מזבח הנחושת שהתורה קראתו מזבח אדמה {כט}. ומזבח הזהב כתיב (במדבר ג') המנורה והמזבחות, אתקש מזבחות זה לזה. ושלחן הא אמרן דלא נגעו בו: <b>מפני שהן מצופין</b>. הכי קאמר, וחכמים מטמאין ואומרין שצריכין טבילה גם הם מפני שהן מצופין, דאי לא הוו מצופין יש לטהרן משום כלי עץ העשויין לנחת {ל}. פי' אחר וחכ''א דטעמא דאין צריכין טבילה לפי שהם מצופין {לא} זהב ונחשת וצפויין בטיל לגביהן, והוו ככלי עץ העשויין לנחת שאינן מטמאין, ולא פליגי על ר' אליעזר אלא בטעמא דמלתא בלבד. כך פי' הרמב''ם בהלכות מטמאי משכב ומושב:
<b style="color: gray;">תוי"ט</b>
{כו} <b>ובכהנים</b> איירי ההולכים להיכל להשתחות דאלו ישראל לא היו ראויין לילך אלא בע''כ לצרכיהם. רש''י: {כז} <b>ובמנורה</b>. בגמרא מוכח דל''ג, משום דתמיד האמור במנורה לא יומם ולילה קאמר אלא מלילה ללילה. ועתוי''ט: {כח} <b>ותטמאוהו</b>. אע''ג דצפויו בטל לגביה, דרחמנא קרייה עץ כדכתיב המזבח עץ וגו' ויאמר אלי זה השולחן אשר לפני ה' וכלי עץ העשוי לנחות נמי לא הוי דכתיב השלחן הטהור מכלל דטמא. מלמד שמגביהין אותו ומראין בו לעולי רגלים לחם הפנים ואומרים להם ראו חבתכם לפני המקום, סילוקו כסדורו שנאמר לשום לחם חם ביום הלקחו. גמרא: {כט} <b>(שמות</b> כ). וקשיא לי דלמאי צריך לזה דהא מזבח הנחשת לא היה בו אלא מקש' דאבנים וסיד כו' והרי הוא כשאר חומת אבנים שלא מצאנו בה טומאה אלא הנגעים ולא מגעות, ואפשר דה''ק אלו היה מזבח הנחשת כמו בימי מרע''ה א''נ אם לעתיד יעשוהו משל נחשת יהיה דינו ג''כ שלא יהיה טעון טבילה מדקראו מזבח אדמה ואי לאו הכי הוי טמא מפני צפויו: {ל} <b>דדומיא</b> דשק בעינן דמיטלטל מלא וריקן כדיליף בגמרא מקרא: {לא} <b>משמע</b> דאי לאו מצופין הוי טמא וכו' והדר קאמר והוי כלי עץ דמשמע דמשום כך הם טהורין ולא משום הצפוי. ובגמרא רבנן לר''א קאמרי מאי דעתך משום דמצופין בטל צפויין גבייהו. ופירש''י מאי דעתך דילפינן טעמא מדקרינהו אדמה הא לאו הכי טמאין. אע''ג דעשויין לנחת מפני שהם מצופין ובעי למימר שהצפוי מבטלן וה''ל ככלי מתכות. מבטל בטל צפויין לגבייהו דרחמנא קרא עץ לכולהו ובלאו האי קרא נמי לא מקבלי טומאה ע''כ. ולדבריו האי מפני שהן כו' הוא נתינה טעם לדר''א דאצטריך לקרא משום דאל''ה ס''ל דהוו טמאין. וטעמיה מפני שהם מצופין ומאי דמהדרי רבנן אינו אלא בכח המאמר וכמתמיהין מפני שמצופין קאמרת אתמהה הא בטל גבייהו. וז''ש הר''ב בשם הר''מ היינו שהר''מ פסק כו'. (ע''ש בשם הכ''מ כמשמעות תחלת לשון הר'ב דע''י הצפוי הם טהורין ומסיק) ודברי הר'ב סותרין זא''ז דתחלת דבריו דטעמא דטהורין מפני הצפוי וסוף דבריו דטעמא שהן כלי עץ העשוי לנחת: