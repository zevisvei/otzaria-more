<h1>בתי מדרשות חלק ב - מכילתא</h1>

<h2>פרשת וארא</h2>
ר' ישמעאל אומר וידבר אלקים אל משה אמר ר' יוסי אמר לו הקדוש ברוך הוא למשה אני הוא שאמרתי והיה העולם שנאמר (תהלים נ א) אל אלקים ה' דבר ויקרא ארץ (שם נ ב) מציון מכלל יפי אני הוא שאמרת לאברהם בין הבתרים (בראשית טו יג) ידוע תדע ועכשיו הרי שבועה מבוהלת לפני להוציא את בני ישראל ממצרים ואני מבקש להוציאם ואתה אומר לי שלח נא ביד תשלח:
ר' יהושע אומר וידבר אלקים אל משה נאמן אני לשלם שכר יצחק בן אברהם שיצא ממנו רביעית דם על גבי המזבח ואמר לו ועכשיו הרי השבועה מבוהלת לפני שלא כדרך ארץ להוציא את ישראל ממצרים ואני מבקש להוציאם ואתה אומר לי שלח נא ביד תשלח:
ר' שמעון בן יוחאי אומר וידבר אלקים אל משה וגו' אמר לו הקדוש ברוך הוא אני הוא שאמרתי ליעקב (בראשית כח יד) והיה זרעך וגו' ועכשיו הרי השבועה מבוהלת לפני שלא כדרך הארץ להוציא את בני ישראל ממצרים ואני מבקש להוציאם ואתה אמרת לי שלח נא:
ר' יהודה אומר וידבר אלקים אל משה אמר הקדוש ברוך הוא למשה אני אלוה דיין רחמן מלא רחמים בניי שרוים בצער ואני אומר להוציאם ואתה אומר שלח נא ביד תשלח:
ר' נחמיה אומר וידבר אלקים אל משה אמר הקדוש ברוך הוא למשה גלוי וידוע לפני צער שעמי סובל במצרים שנאמר (שמות ב כה) וירא אלקים את בני ישראל בני שרוים בצער ואני שרוי ברווחה ואני מבקש להוציאם ואתה אומר שלח נא ביד תשלח:
ר' יוסי הגלילי אומר וידבר אמר הקדוש ברוך הוא למשה ראוים היו ישראל לכלייה במצרים עד שגמר האחרון שבהם את פסחו שנאמר (יחזקאל כ ז) ואמר אליהם איש שקוצי עיניו השליכו והם לא עשו כן אלא וימרו בי בית ישראל וגו' (שם יג) [הריני עושה עמהן בעבור שמי הגדול שלא יתחלל] שנאמר (שם ט) ואעש למען שמי וגו':
ר' יהושע בן קרחה אומר וידבר אמר הקדוש ברוך הוא למשה לא היה ראוי להם לישראל במדבר אלא רעב וצמא ערום ועריה ונאמן אני לשלם שכרו של אברהם הצדיק מה שעמד ועשה למלאכי השרת שנאמר (בראשית יח ח) והוא עומד עליהם וגו':
רבי טרפון אומר וידבר אלקים ראויים היו ישראל להנתן ביד עמון ומואב ועמלק אלא בשבועה נשבעתי שלא ימסרו בידם שנאמר (שמות יז טז) ויאמר כי יד על כס יה וגו':
ר' עקיבא אומר אמר הקדוש ברוך הוא למשה בשבועה בגזירה באמירה נשבעתי שלא תכנס לארץ ישראל אמר ר' עקיבא וכל כעס זה למה בשביל שאמר (שמות ה כג) ומאז באתי אל פרעה לדבר בשמך:
אמר ר' אליעזר המודעי חלילה לאותו הצדיק שיאמר כלשון הזה אלא כך אמר לפניו רבון העולמים לא מי שגואל הוא מציל הוא רבון העולמים יודע אני שאתה עתיד להוציא את בניך ממצרים שמא על יד אחר אתה עתיד להוציאם ואני לא זכיתי שיצאו על ידי השיב הקדוש ברוך הוא ואמר למשה משה אתה זכית ועל ידך אני מוציאם ממצרים תדע לך שכן שמתוך תשובה שאמר לו אתה למד שנאמר (שם ו א) ויאמר ה' אל משה עתה תראה וגו' וחכמים אומרים זכות עמרם אביך שעמדה לך שעמד ועשה דבר גדול בישראל והסכימה דעתו לדעתו של מקום אמרו מה אנו מועילים נושאים נשים ומולידים בנים ומייגעין עצמנו ומאחר שמשקעין את בנינו במים חוזרים וכובשים אותם בבנין ועמד ועשה דבר גדול בישראל מה עשה גרש את אשתו בתוך שלשה חדשים שהיתה מעוברת והלכה לבית אביה ועמדו כל ישראל וגרשו את נשותיהן לאחר שלשה חדשים זרק לה קידושיה לקיים מה שנאמר (שמות ב א) וילך איש מבית לוי ויקח את בת לוי וגו' והיו מצרים משחקין לפניה כחתנים וככלות לקיים מה שנאמר (תהלים קיג ט) אם הבנים שמחה הללויה והיו מצרים מונין לה שתלד לשלשה חדשים וילדה לה ומה צריך לומר נטל עמרם [אשה או] לא נטל אלא להודיע לכל באי העולם זכותו של עמרם הצדיק:
השיב משה ואמר לפני הקדוש ברוך הוא רבון כל העולמים אתה אמרת לי רד למצרים והוצא את בני ישראל ממצרים מתיירא אני מבני אדם שברחתי מהם אמר לו אל תירא מהם שכולם מתו שנאמר (שמות ד יט) כי מתו כל האנשים המבקשים וגו' השיב הקדוש ברוך הוא ואמר למשה בני אדם ששלח פרעה לתפשך מי עשאם אלמים חרשים סומים לא אני שנאמר (שם ד יא) ויאמר ה' אל משה מי שם פה לאדם השיב משה ואמר לפני הקדוש ברוך הוא אתה אומר לך הוציא ששים רבוא בני אדם מתחת סבלות מצרים ומתחת שעבודן של מצרים אלו על מאה בני אדם או על מאתים בלבד אתה אומר לי הדבר עד אין [עדיין] קשה לי מאד אלו התרתי בהם שנה או שתים לפני הדבר כבר היה הדבר עשוי אלא מאחר ששיעבדו בהן מאתים ועשר שנים עכשיו יאמר לי פרעה [מי שעבדו עבד עשר שנים ולא מיחה בו כל בריה יבוא אחר ויוציאו מתחת ידו או מי שעבד את הכרם עשר שנים ולא מיחה בו כל בריה יבוא אחר ויוציאו מתחת ידו רבונו של עולם כבדים ומכובדים דברים הללו שאתה אומר לי כי כבד פה וכבד לשון אנכי
<h2>פרשת שמות</h2>
ומשה היה רועה וגו' וירא מלאך ה' אליו בלבת אש מתוך הסנה (שמות ג א ב) רבי שמעון בן יוחאי אומר מפני מה נגלה הקדוש ברוך הוא משמי מרום והיה מדבר עם משה מתוך הסנה אלא מה הסנה קשה מכל אילנות שבעולם שכל ציפור שנכנסת לתוכו אינה יוצאת מתוכו בשלום עד שמתחתכת אברים אברים כך היה שיעבודן של ישראל במצרים קשה מכל שיעבוד שבעולם ומעולם לא יצא ממצרים עבד ולא שפחה בן חורין אלא הגר בלבד שנאמר (בראשית יב כ) ויצו עליו פרעה וגו':
ומנין שהיה שיעבודן של ישראל [במצרים] קשה מכל שיעבוד שבעולם שנאמר (שמות ג ז) ויאמר ה' ראה ראיתי את עני עמי וגו' ומה תלמוד לומר ראה ראיתי שני פעמים [אלא] מאחר שהיו משקיעים את בניהם במים היו חוזרים וכובשים אותם בבנין:
משלו משל למה הדבר דומה לאחד שנטל את המקל והכה בו שני בני אדם ונמצאו שניהם מקבלים את הפציעה מתחת יד המקל כך היה שעבוד של ישראל במצרים קשה מכל שיעבוד שבעולם וגלוי וידוע [זאת] לפני המקום לכך נאמר (שמות שם) כי ידעתי את מכאביו:
ר' אליעזר אומר מפני מה נגלה הקדוש ברוך הוא משמי מרום והיה מדבר עמו מהסנה אלא מה הסנה הזה שפל מכל אילנות שבעולם כך ירדו ישראל למדרגה התחתונה והקדוש ברוך הוא ירד עמהם וגאלם שנאמר (שמות ג ח) וארד להצילו מיד מצרים:
ר' יהושע אומר מפני מה נגלה הקדוש ברוך הוא משמי מרום והיה מדבר עם משה מהסנה והלא כשירדו ישראל למצרים שכינה ירדה עמהם שנאמר (בראשית מו ד) אנכי ארד עמך וגו' ונגלה שכינה עמהם שנאמר (דברים א לא) ובמדבר אשר ראית וגו' ר' חייא ור' יהודה אומרים בא וראה רחמיו של מי שאמר והיה העולם עם ישראל שכל זמן שישראל נתונים בצער [כביכול] צרה לפניו שנאמר (ישעי' סג ט) בכל צרתם לו צר אין לי אלא צרת צבור צרת יחיד מנין תלמוד לומר (תהלים צא טו) יקראני ואענהו עמו אנכי בצרה וכן הוא אומר (זכרי' ב יב) כי הנגע בכם נגע בבבת עינו ר' יהודה אומר אין תלמוד לומר ו"ו אלא יו"ד מלמד שכל מי שמזיק לאדם מישראל כאלו מזיק לפני מי שאמר והיה העולם וכל זמן שישראל שרוים ברווחה הקדוש ברוך הוא שרוי ברווחה עמהם ובשמחה וכן הוא אומר (תהלים קו ה) לראות בטובת בחיריך לשמח בשמחת גויך:
ר' יוסי הגלילי אומר מפני מה נגלה הקדוש ברוך הוא משמי מרום והיה מדבר עם משה מהסנה מפני שהוא טהור שאין אומות העולם עושין אותו עבודה זרה ר' אליעזר בן ערך אומר וכי מפני מה נגלה הקדוש ברוך הוא משמי מרום למשה בסנה והלא היה [לו להיות נגלה] מארזי הלבנון ומראשי ההרים ומראשי הגבעות אלא השפיל הקדוש ברוך הוא את שכינתו ועשה דברו כדרך ארץ שלא יהיו אומות העולם אומרים מפני שהוא אלוה ובעל עולמו עשה דברו שלא כדין:
לפיכך כבש הקדוש ברוך הוא את משה ששה ימים ובשביעי אמר לו (שמות ד יג) שלח נא ביד תשלח שנאמר (שם ד י) ויאמר משה אל ה' בי ה' לא איש וגו':
משלו משל למה הדבר דומה למלך שהיה לו עבד והיה אוהבו אהבה גמורה ובקש המלך לעשותו אפטרופוס שלו להיות מפרנס בני פלטין של מלך מה עשה אותו המלך תפש את העבד בידו והכניסו לבית גנזיו והראהו כלי כסף וכלי זהב ואבנים טובות ומרגליות וכל מה שיש לו בבית גנזיו ומאחר כן הוציאו והראהו אילנות גנים ופרדסים וקרפיפות וכל מה שיש לו בשדות לאחר כן כבש העבד את ידיו ואמר איני יכול לעשות אפטרופוס להיות מפרנס בני פלטין של מלך אמר לו המלך הואיל ולא היית יכול לעשות אפטרופוס למה הטרחתני כל הטורח הזה וכעס עליו המלך וגזר עליו שלא יכנס לפלטין שלו כך כבש הקדוש ברוך הוא למשה ששה ימים ובשביעי אמר לו שלח נא ביד תשלח נשבע לו הקדוש ברוך הוא שלא יכנס לארץ ישראל שנאמר (במדבר כ יב) לכן לא תביאו וגו' השיב הקדוש ברוך הוא ואמר למשה אתה אומר לי שלח נא חייך יהושע גידולי ידך וריבוייך [הוא] מכניס את ישראל לארץ אבל אתה אין אתה נכנס עמהם שנאמר (במדבר כ יב) ויאמר ה' אל משה ואל אהרן יען וגו':
ואמר משה לפני הקדוש ברוך הוא רבונו של עולם אתה אמרת לי רד למצרים והוצא את בני ישראל ממצרים בודאי אני שליח ובידי שליח ושליחותנו יפה באדם אחד בפעם אחת והלא אין שליחות זאת יפה אלא בשני בני אדם שנאמר (קהלת ד ט) טובים השנים מן האחד ואומר (דברים יז ו) על פי שנים עדים וגו' השיב הקדוש ברוך הוא ואמר [למשה] יודע אני על מי אתה עומד ומבקש רחמים הלא על אהרן אחיך אתה עומד ומבקש רחמים שתלך אתה והוא בשליחותי זה כבר שרתה עליו רוח הקודש והוא יושב ומשמרך בשביל של מצרים וכיון שרואה אותך הוא שמח שנאמר (שמות ד יד) וגם הנה הוא יוצא לקראתך וראך ושמח בלבו השיב הקדוש ברוך הוא (לאמר) [ואמר] למה כשנגלתי עליך מתוך הסנה הסתרת פניך ממני שנאמר (שם ג ו) ויסתר משה פניו וגו' ועכשיו (אימתי) [איך] יהיה לך פתחון פה לדבר בפני כעבד בשר ודם שהוא מדבר לפני קונו משה דברן מדבר אין לי שלוחים שרפים וגדודים אופנים ומלאכים גלגלי המרכבה שאשלחם למצרים ואוציא את בני ישראל ממצרים בודאי אתה הוא ראוי לשטיפה מיד אבל מה אעשה לך שבעל עולם אני ובעל רחמים וידבר אלקים אל משה ויאמר אליו אני יי