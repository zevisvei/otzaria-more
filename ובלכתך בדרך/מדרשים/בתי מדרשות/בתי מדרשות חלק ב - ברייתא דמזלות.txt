<h1>בתי מדרשות חלק ב - ברייתא דמזלות</h1>

<h2>א</h2>
שנים עשר והסדירן ברקיע הן וצבאותיהן וגדודיהן וחילותיהן ואלו הן טלה שור תאומים סרטן אריה בתולה מאזנים עקרב קשת גדי דלי דגים:
אלו שנים עשר מזלות הסדורים ברקיע ומשמשין בשנים עשר חדשי השנה שנים עשר מזלות אלו אורן מבהיק ביום ובלילה כל אחד ואחד במקום שהוא עומד ואינן נראין לעין ביום מפני כחה וגבורתה של גלגל חמה וכולם נראין בלילה חוץ מאותו מזל שהחמה יושבת עליו לפני החמה בשעת זריחתה מדת מזל אחד:
כאיזצד ששה מהן מכוסין וששה מהן מגולין עלה כוכב מזה שקע כוכב מזה עלה מזל כולו הוא וצבאיו גדודיו וחילותיו שקע מזל כולו הוא וצבאיו גדודיו וחילותיו:
<h2>ב</h2>
וזה הוא סדר עלייתן טלה ומאזנים בזמן שהטלה עלה מן המזרח מאזנים שקע במערב עלה כוכב מטלה שקע כוכב ממאזנים עלה טלה כולו הוא וצבאיו וגדודיו וחילותיו שקע מאזנים כולו הוא וצבאיו וגדודיו וחילותיו ובזמן שמאזנים עלה מן המזרח טלה שקע במערב בזמן שהשור עלה מן המזרח עקרב שקע במערב עלה כוכב משור שקע כוכב מעקרב עלה שור כולו הוא וצבאיו גדודיו וחילותיו שקע עקרב כולו הוא וצבאיו גדודיו וחילותיו ובזמן שעקרב עלה מן המזרח שור שקע במערב:
תאומים וקשת כך הן עולין וכך הן שוקעין וכך כל המזלות כולם עלה כוכב מן המזרח שקע כוכב שביעי במערב:
כולם יוצאים במספר ונכנסים במספר הא כאיזצד עולין מן המזרח במספר ושוקעין במערב במספר וכן הוא אומר שאו מרום עיניכם וגו' ואין אחד מהן שנה את סדרו ואינו נכנס בתחומו של חברו:
מזל המשמש בשעת הזרע אינו משמש בשעת הקציר והמשמש בשעת הקציר אינו משמש בשעת הזרע והמשמש בשעת ימות החורף אינו משמש בשעת ימות הקיץ והמשמש בימות הקיץ אינו משמש בימות החורף והמשמש בימות החום אינו משמש בימות הקור [והמשמש בימות הקור אינו משמש בימות החום]:
<h2>ג</h2>
וזה הוא סדר תשמישן חצי מאזנים עקרב וחצי קשת אלו משמשין בימות הזרע ששים ואחד יום הן וצבאותיהן גדודיהן וחילותיהן:
חצי קשת גדי וחצי דלי אלו משמשין בימות החורף ששים ואחד יום הן וצבאותיהן גדודיהן וחילותיהן ואף על פי שאין ראיה לדבר זכר לדבר הוא והמלך ישב בבית החרף וגו':
חצי דלי דגים וחצי טלה אלו משמשין בימות הקור ששים ואחד יום הן וצבאותיהן גדודיהן וחילותיהן:
חצי טלה שור וחצי תאומים אלו משמשין בימות הקציר ששים ואחד יום הן וצבאותיהן גדודיהן וחילותיהן וכן הוא אומר והבאתם את עומר הוי אומר אימתי זמן הבאת העומר בששה עשר בניסן וכן הוא אומר והירדן מלא על כל גדותיו כל ימי קציר:
חצי תאומים סרטן וחצי ארי אלו המשמשין בימות הקיץ ששים ואחד יום הן וצבאותיהן גדודיהן וחילותיהן:
חצי ארי בתולה וחצי מאזנים אלו משמשין בימות החום ששים ואחד יום הן וצבאותיהן גדודיהן וחילותיהן:
נמצאתה אומר משעת הזרע ועד שעת הקציר החמה מהלכת ששה מזלות מחצי טלה ועד חצי מאזנים שהם מאה ושמונים חלק והחלק אחד משלושים במזל:
<h2>ד</h2>
וחכמים אומרים הרקיע עשוי כקובעת [גלגל] קבוע והמזלות חוזרין [בו] וחכמי הגוים אומרים המזלות קבועין בו והגלגל חוזר תשובה השיבו חכמים על דבריהם עגלה בצפון ועקרב בדרום מעולם לא נראת עגלה בדרום ולא עקרב בצפון עגלה אינה זזה ממקומה אלא חוזרת כמין גלגל:
חכמי הגוים אומרים מקום העגלה מוכיח שהמזלות קבועין והגלגל חוזר כמין טורטן אמרו חכמי הגוים שעגלה היא משור:
<h2>ה</h2>
אילו שנים עשר מזלות ברא [המלך קדוש ברוך הוא] הסדירן ברקיע להודיע כוחו לבאי העולם ולהודיע כח גבורותיו לקיים מה שנאמר השמים מספרים וגו' ואומר כי אראה שמיך וגו' ואומר עשה ארץ וגו' ואומר לקול תתו וגו' ואומות העולם שהן משתחוים לשמש ולירח ולמזלות ולכל צבא השמים מה נאמר בהן נבער וגו' הבל וגו' כדנה וגו' אבל ישראל אינו כן אלא עובדין הן ומשתחוין לאדון הכל בורא [שמים וארץ] שנאמר לא כאלה חלק יעקב וגו' וגו' וכשם שהשמים והארץ מעשי ידיו של הקדוש ברוך הוא ושמו [ומעשיו] מעידין עליו שהוא מושל בעולמו שלמ [כך הוא] משתבח על ידן שנאמר ויודו שמים וגו' מושל בגבורתו וגו':
<h2>ו</h2>
חמשה דברים חביבין לפני המלך קדוש ברוך הוא יותר ממעשה שמים וארץ ואלו הן ישראל והמילה ובית המקדש וירושלם וישוב ארץ ישראל ישראל מנין דכתיב כה אמר יי גואלך וגו' מלמד שיצירתן של ישראל חביבה לפני המלך קדוש ברוך הוא יותר ממעשה שמים וארץ ואומר כה אמר יי נותן שמש לאור יומם וגו' אם ימושו וגו' מלמד שחיבב הכתוב יצירתן של ישראל יותר ממעשה שמים וארץ:
והמילה מנין שנאמר כה אמר יי אם לא בריתי וגו' מלמד שחיבב המלך קדוש ברוך הוא את המילה יותר מבריאת שמים וארץ:
בית המקדש מנין כשברא הקדוש ברוך הוא שמים ושמי שמים כאלו לא בראן אלא באצבעו שנאמר כי אראה שמיך וגו' כשהוא בא אצל בית המקדש מה הוא אומר מקדש יי כוננו ידיך כביכול בשתי ידיו מלמד שחיבב המלך קדוש ברוך הוא את המקדש יותר מבריאת שמים וארץ:
ירושלם מנין כשברא הקדוש ברוך הוא את עולמו כאלו לא בראו אלא במאמר שנאמר אף ידי יסדה ארץ וגו' וכשהוא בא אצל בנינה של ירושלם מה הוא אומר הנה אנכי מרביץ בפוך וגו' ושמתי וגו':
ישוב ארץ ישראל מנין שנאמר אני יי עשה כל אלה ואחריו מה הוא אומר מקים דבר עבדו וגו' מלמד שכולן חביבין לפני המלך הקדוש ברוך הוא יותר ממעשה שמים וארץ:
<h2>ז</h2>
שבעה שמשין ברא הקדוש ברוך הוא והסדירן ברקיע שיהוא רצין בי"ב מזלות אלו ואלו הן חמה ונוגה וכוכב חמה לבנה שבתי צדק מאדים וסימנם חנ"ך לשצ"ם ואלו שבעה שמשין שני מאורות חמה ולבנה וחמשה כוכבים הסובבים את הרקיע ומשמשין לשנים עשר מזלות כל אחד ואחד כחשבון סידורן:
שבעה שמשין אלו לא כאורו של זה אורו של זה ולא כהילוכו של זה הילוכו של זה ולא ביתו של זה ביתו של זה ולא מעונו של זה מעונו של זה ולא גבולו של זה גבולו של זה ולא מקום גבהו של זה גבהו של זה ולא מקום שפיליה של זה שפילתו של זה ולא כמלאכתו של זה מלאכתו של זה ולא כאור החמה אור הלבנה ולא כאור חמה ולבנה אורן של חמשה כוכבים:
אור הלבנה פעמים נכסה ופעמים נגלה ואור החמה והכוכבים אינן נכסין לעולם:
<h2>ח</h2>
לא כהילוכו של זה הילוכו של זה חמה מהלך את המזל [שלשים יום וחמש שעות ורביע נמצא גומר לשנים עשר מזלות לשלש מאות ששים וחמשה ורביע יום שהם שנים עשר חדשי חמה:
לבנה מהלכת את המזל לשני ימים ושלש שעות ושליש חסר מה שהוא נמצאת גומרת לשנים עשר מזלות לשבעה ועשרים יום וארבע שעות חסר שתות משתים עשרה ליום:
שבתי מהלך את המזל לשתי שנים ומחצה נמצא גומר לשנים עשר מזלות לשלשים שנה:
צדק מהלך את המזל לשנים עשר חדש נמצא גומר לשנים עשר מזלות לשתים עשרה שנה:
מאדים מהלך את המזל לארבעים וחמשה יום נמצא גומר את כל המזלות לחמש מאות וארבעים יום ופע' (ופעמים) שעושה במזל חמשים יום ששים יום ופעמים שהוא עושה במזל ששה חדשים:
כוכב הנוגה מהלכת את המזל לחמשה ועשרים יום נמצאת גומרת את כל המזלות לשלש מאות יום פעמים שהיא מקדמת ופעמים שהיא מאחרת:
כוכב חמה אינו מתרחק מן החמה אלא מדת מזל אחד בין לפניו ובין לאחריו ויש אומרים שני מזלות:
חמה ולבנה הילוכן קבוע אבל חמשה כוכבין אלו אין הילוכן קבוע כחמה ולבנה אלא פעמים שהן מהלכין הילוך גדול והן מקדימין את הילוכן ופעמים שהן מהלכין הילוך קטן ומאחרין את הילוכן פעמים שהן רצין לפניהם ופעמים שהן חוזרין לאחוריהן ופעמים שהן נראין עומדין במקומן ואינן מהלכין לא לפניהן ולא לאחריהן:
ואף על פי שחמה ולבנה הילוכן קבוע לא כשבילי חמה שבילי לבנה שבילי חמה קבועין ושבילי לבנה אינן קבועין אלא פעמים שהיא מהלכת את המזל בקצרה ופעמים שהיא מהלכת אותו בארוכה הא כאיזצד פעמים שהיא מצפנת את הילוכן הרי בארוכה ופעמים שהיא מדרמת את הילוכה הרי בקצרה ואף על פי שאין ראיה לדבר זכר לדבר עשה ירח למועדים שמש ידע מבואו:
<h2>ט</h2>
וזה הוא סדר מהלכן:
לא כביתו של זה וגו' ביתו של שבתי גדי ודלי וביתו של צדק קשת ודגים ביתו של מאדים טלה ועקרב ביתו של נוגה שור ומאזנים ביתו של כוכב חמה תאומים ובתולה ביתו של חמה ארי ביתה של לבנה סרטן:
נמצאתה אומר חמשה מהן זכרים שנים מהן נקבות ואלו הן חמה וכוכב חמה שבתי וצדק ומאדים אלו זכרים נוגה ולבנה אלו הנקבות:
אבל שנים עשר מזלות אינן כן אלא ששה מהן זכרים וששה מהן נקבות ואלו הן הזכרים טלה תאומים ארי מאזנים קשת דלי ואלו הן הנקבות שור סרטן בתולה עקרב גדי דגים:
חכמי הגוים אומרים שכוכב חמה בזמן שהוא עם הזכר זכר ובזמן שהוא עם הנקבה נקבה:
<h2>י</h2>
כאיצד סדר בריאתן חכמי הגוים אומרים תחלת בריאת המאורות חמה נברא בארי חמשה עשר חלק ולבנה בסרטן חמשה עשר חלק לדבריהן בחמשה עשר באב נבראו המאורות נמצא חדשה של לבנה של תחילת בריאת המאורות [שני ימים] ורביע ומהלכה של חמה שנים חלק ורביע שבתי בגדי חמשה עשר חלק נמצא רחוק מן החמה מאה וחמשים חלק נמצא סטוריגמוס שלו אחר חמשה וארבעים יום כשחמה מגיע לתחילת מאזנים צדק בקשת חמשה עשר חלק רחוק מן החמה מאה עשרים חלק עבר סטיריגמוס שלו מאדים בעקרב חמשה עשר חלק רחוק תשעים חלק נוגה במאזנים שלשה חלק רחוק ארבעים ושמונה חלק כוכב חמה בבתולה שבעה חלק רחוק שנים ועשרים חלק אלו כדברי חכמי המצרים והכלדיים הבבליים אומרים חמה נבראת בטלה בחלק ראשון שבתי בגדי בחלק ראשון נמצא רחוק תשעים חלק נמצא סטיריגמוס שלו אחר עשרים יום ומהו סטיריגמוס שלו שהוא מעכב את הילוכו ואינו מהלך לא לפניו ולא לאחריו ומפני שאפשר לו שיעמוד הוא סובב את רוחב המזל ששה ימים צדק בתחלת קשת רחוק מן החמה מאה עשרים חלק וכשיגיע החמה לעשרים חלק בארי הוא עושה סטיריגמוס שלו מאדים בעקרב בחלק אחד רחוק מאה וחמשים חלק נוגה בשור בחלק ראשון רחוק שלשים חלק כוכב חמה בתאומים בחלק ראשון נמצא רחוק ששים חלק:
אבל חכמים הסכימו על דברי הכלדיים ואמרו תחילת בריאת המאורות חמה ולבנה שניהם נבראו בתחלת טלה בחלק הראשון תחלת לילי יום הרביעי והחלק האמור כאן אחד משלשים במזל:
נמצא אתה אומר לא ביתו של זה ביתו של זה חוץ מן הכלדיים [שהם אומרים חמה ומאדים שניהם שותפין בטלה והוא נקרא ביתו של מאדים וביתו של חמה:
<h2>יא</h2>
שנים עשר מזלות עשויין ארבעה טריגונין טריגון מזרחי טריגון דרומי טריגון מערבי טריגון צפוני ואלו הן טלה ארי קשת אש שלשה מזלות אלו זכרים והוא טריגון מזרחי שור בתולה גדי עפר שלשה מזלות אלו נקבות וזה הוא טריגון דרומי תאומים מאזנים דלי רוח זכרים וזה הוא טריגון מערבי סרטן עקרב דגים מים נקבות וזה הוא טריגון צפוני חמה וצדק שניהם שותפים בטריגון מזרחי הנולדים ביום של חמה והנולדים בלילה של צדק כוכב הנוגה ולבנה שניהם שותפין בטריגון דרומי הנולדים ביום של נוגה והנולדים בלילה של לבנה שבתי וכוכב חמה שניהם שותפין בטריגון מערבי היום של שבתי והלילה של כוכב חמה כוכב נוגה ומאדים שניהם שותפים בטריגון צפוני היום של כוכב הנוגה והלילה של מאדים נמצאת כוכב הנוגה חולקת בשני טריגון ביום בטריגון דרומי ובטריגון צפוני ביום:
<h2>יב</h2>
וכיצד סדר מעונתן של שני מאורות חמה ולבנה וחמשה כוכבים חכמי הגוים אומרים הרקיע הוא החלוק לשבע מעלות זו למעלה מזו למעלה והן שבעה מעונות של שבעה כוכבים אלו וזהו סדרן:
מעלה ראשונה הסמוכה לארץ היא המעלה התחתונה שבכולן היא מעונה של לבנה ובה [הלבנה סובבת] את הרקיע גבוהה מן הארץ שבע מאות ושלשים חבלים בחבל השמים כל חבל יש לו מאה וחמישים חבלים בחבל הארץ נמצאו כולן אחד עשר ריבוא ושלשת אלפים שמונה מאות ושמונים בחבל הארץ:
מעלה השניה היא מעונה של כוכב חמה גבוהה מן מעונה של הלבנה שלש מאות חמישים ושלשה חבל בחבל השמים כל חבל ישנו מאה ששים ואחד בחבל הארץ נמצאו כולן חמש רבוא וששת אלפים שמונה מאות שלשים ושלשה בחבל הארץ:
מעלה שלישית היא מעונה של כוכב הנוגה ובה היא סובבת את הרקיע גבוהה מן מעונה של כוכב חמה חמשים וחמשה חבלים בחבל השמים כל חבל ישנו ארבעים וארבעה חבלים בחבל הארץ נמצאו כולם שני אלפים חמש מאות חמישים ושנים בחבל הארץ:
מעלה הרביעית היא אמצעית של כולם היא מעונה של חמה ובה החמה רץ וסובב את הרקיע לשנים עשר חדש גבוהה מן מעונה של כוכב הנוגה שלש מאות ושמונה עשר חבלים בחבל השמים כל חבל יש בו מאה ושלשים חבל בחבל הארץ נמצאו כולן ארבע רבוא ואלף שלש מאות וארבעים [בחבל הארץ]:
מעלה החמישית היא מעונה של מאדים ובה מאדים רץ וסובב את הרקיע גבוהה מן מעונה [של חמה] שלשים חבלים בחבל השמים כל חבל ישנו מאה ותשעה עשר חבלים בחבל הארץ נמצאו כולן שלשת אלפים חמש מאות ושבעים:
מעלה הששית היא מעונה של צדק גבוהה מן מעונה של מאדים שש מאות ושנים עשר חבלים בחבל השמים כל חבל יש בו מאה ושנים עשר חבל בחבל הארץ נמצאו כולן שש ריבוא ושמונת אלפים חמש מאות ארבעים וארבעה:
מעלה השביעית היא העליונה שבכולן והיא מעונה של שבתי ובה שבתי מהלך וסובב את הרקיע לשלשים שנה גבוהה מן מעונה של צדק חמש מאות ועשרה חבל בחבל השמים (כי) כל חבל ישנו מאתים ושלשים חבל בחבל הארץ נמצאו כולן אחד עשר ריבוא ושבעת אלפים ושלש מאות חבל בחבל הארץ:
שתימצא אומר מן מעונה של לבנה ועד מעונה של שבתי רום אלף שמונה מאות שמונים ואחד חבל בחבל השמים שהן עשרים ושמונה ריבוא ושבעת אלפים וחמש מאות ושמונים ושבעה חבל בחבל הארץ כל חבל הארץ חמישים אמה ארבעים חבל מיל אחד שהן שני אלפים אמה נמצאו כולן שבעת אלפים מאה ושמונים ותשעה מיל ומחצה ואחד משמונה במיל ואחד מעשרים במיל [ואחד מארבעים במיל] שהן הילוך מאה שבעים ותשעה יום ומחצה ואחד מחמשה במיל ואחד מארבעים במיל וזה הוא עוביו של רקיע:
אבל חללו של עולם מן הארץ ועד לרקיע שבע מאות ושלשים חבלים בחבל השמים כל חבל ישנו מאה חמשים וששה חבלים בחבל הארץ נמצאו כולן אחד עשר ריבוא ושלשת אלפים ושמונה מאות ושמונה חבלים בחבל הארץ שהן שני אלפים שמונה מאות ארבעים ושבעה מיל שהן הילוך שבעים ואחד יום ושבעה מיל:
אלו דברי חכמי הגוים אבל חכמים אומרים חלל שבין הארץ לבין הרקיע מהלך חמש מאות שנה ועוביו של רקיע מהלך חמש מאות שנה ודברי אלו ואלו נאמרין באמונה:
<h2>יג</h2>
וזהו סדר גבולן של חמשה כוכבים אלו שבתי צדק ומאדים נוגה וכוכב חמה:
טלה צדק ששה חלק נוגה ששה חלק כוכב חמה שמונה חלק מאדים חמשה חלק שבתי חמשה חלק הרי שלשים חלק לטלה:
שור נוגה שמונה חלק כוכב חמה ששה חלק צדק חמשה חלק שבתי שמונה חלק מאדים שלשה חלק הרי שלשים חלק של שור:
תאומים כוכב חמה ששה חלק צדק ששה חלק נוגה חמשה חלק מאדים שבעה חלק שבתי ששה חלק הרי שלשים חלק של תאומים:
סרטן מאדים שבעה חלק נוגה ששה חלק כוכב חמה ששה חלק צדק שבעה חלק שבתי ארבעה חלק הרי שלשים חלק של סרטן:
ארי ששה חלק נוגה חמשה חלק שבתי שבעה חלק כוכב חמה ששה חלק מאדים ששה חלק הרי שלשים חלק של ארי:
בתולה כוכב חמה שבעה חלק נוגה עשרה חלק צדק ארבעה חלק מאדים שבעה חלק שבתי שני חלק הרי שלשים חלק של בתולה:
מאזנים שבתי ששה חלק כוכב חמשה חלק צדק שבעה חלק (כוכב) [נוגה] שבעה חלק מאדים שני חלק הרי שלשים חלק של מאזנים:
עקרב מאדים שבעה חלק נוגה ארבעה חלק כוכב חמה שמונה חלק צדק חמשה חלק שבתי ששה חלק הרי שלשים חלק לעקרב:
קשת צדק שנים עשר חלק נוגה חמשה חלק כוכב חמה ארבעה חלק שבתי חמשה חלק מאדים ארבעה חלק הרי שלשים חלק של קשת:
גדי כוכב חמה שבעה חלק צדק שבעה חלק נוגה שמונה חלק שבתי ארבעה חלק מאדים ארבעה חלק הרי שלשים חלק לגדי:
דלי כוכב חמה שבעה חלק נוגה ששה חלק צדק שבעה חלק מאדים חמשה חלק שבתי חמשה חלק הרי שלשים חלקים של דלי:
דגים נוגה שנים עשר חלק כוכב חמה שלשה חלק מאדים תשעה חלק שבתי שני חלק הרי שלשים חלק לדגים:
זהו סדר גבולן בשנים עשר מזלות:
ושתדע כמה חלק גבול כל אחד ואחד נוטל בשנים עשר מזלות הרי את מתחיל משבתי תחלה צדק ומאדים נוגה וכוכב חמה:
שבתי טלה חמשה חלק שור חמשה חלק תאומים ששה חלק סרטן ארבעה חלק הרי עשרים חלק:
ארי שבעה חלק בתולה שני חלק מאזנים ששה חלק עקרב ששה חלק הרי אחד ועשרים חלק:
קשת חמשה חלק גדי ארבעה חלק דלי חמשה חלק דגים שני חלק הרי ששה עשר חלק:
נמצא כל גבול שבתי חמשים ושבע חלק בשנים עשר מזלות:
צדק טלה ששה חלק שור חמשה חלק תאומים ששה חלק סרטן שבעה חלק הרי ארבעה ועשרים חלק:
ארי ששה חלק בתולה ארבעה חלק מאזנים שבעה חלק עקרב חמשה חלק הרי שנים ועשרים חלק:
קשת שנים עשר חלק גדי שבעה חלק דלי שבעה חלק דגים ארבעה חלק הרי שלשים חלק:
נמצאו כל גבולי צדק שבעים וששה חלק בשנים עשר מזלות:
מאדים טלה חמשה חלק שור שלשה חלק תאומים שבעה חלק סרטן שבעה חלק הרי שנים ועשרים חלק:
ארי ששה חלק בתולה שבעה חלק מאזנים שני חלק עקרב שבעה חלק הרי שנים ועשרים חלק:
קשת ארבעה חלק גדי ארבעה חלק דלי חמשה חלק דגים תשעה חלק הרי שנים ועשרים חלק:
נמצאו כל גבולות מאדים ששים וששה חלק בשנים עשר מזלות:
נוגה טלה ששה חלק שור שמונה חלק תאומים חמשה חלק סרטן ששה חלק הרי חמשה ועשרים חלק:
ארי חמשה חלק בתולה עשרה חלק מאזנים שבעה חלק עקרב ארבעה חלק הרי ששה ועשרים חלק:
קשת חמשה חלק גדי שמונה חלק דלי ששה חלק דגים שנים עשר חלק הרי אחד ושלשים חלק:
נמצאו כל גבול כוכב הנוגה שמונים ושנים חלק בשנים עשר מזלות:
כוכב חמה טלה שמונה חלק שור ששה חלק תאומים ששה חלק סרטן ששה חלק הרי ששה ועשרים חלק:
ארי ששה חלק בתולה שבעה חלק מאזנים שמונה חלק עקרב שמונה חלק הרי תשעה ועשרים חלק:
קשת ארבעה חלק גדי שבעה חלק דלי שבעה חלק דגים שלשה חלק הרי אחד ועשרים חלק:
נמצא כל גבול כוכב חמה שבעים וששה חלק בשנים עשר מזלות:
וכל יגיעה הזו למה אלא ללמד שכשם שהן שמחים בבתיהן כך הן שמחים בגבולן וליתן סימן לשני חייו של אדם שבכל כוכב שימצא בעל המזל שהוא בית חייו של אדם והוא מוטב לנוח כמספר גבוליו של כוכב כך מספר שני חייו של אדם:
כאיזצד בשעה שהולד יוצא לאויר העולם מזל הצומח העולה מן המזרח הוא בית חייו אם היה ביתו של שבתי מזל הצומח מספר שני חייו שבעים ושבע ואם היה ביתו של צדק מזל הצומח מספר שני חייו שבעים ותשע ואם היה ביתו של מאדים מזל הצומח מספר שני חייו ששים ושש ואם היה ביתה של נוגה מזל הצומח מספר שני חייו שמונים ושתים ואם היה ביתו של כוכב חמה מזל הצומח מספר שני חייו שבעים ושש ובלבד שיהיו מטיבים לנוח ואיכן הן מטיבים לנוח כל אחד ואחד בביתו בכל מזל ואם יחולו על אחד מארבעת פרקים אלו שהן מזל הצומח ומזל הרום ומזל הטובל ומזל התחום בבית חלק היפה או בבית גורל היפה:
<h2>יד</h2>
ולא מקום גבהו של זה גבהו של זה וזה הוא סדר גובהן ושפילתן חמה גבהו טלה ושפילתו מאזנים שבתי גבהו מאזנים ושפילתו טלה צדק גבהו סרטן ושפילתו גדי מאדים גבהו גדי ושפילתו סרטן נוגה גבהו דגים ושפילתו בתולה כוכב חמה גבהו בתולה ושפילתו דגים לבנה גבהו שור ושפילתו עקרב:
נמצאת אומר ארבעה מזלות אלו שהתקופה יושבת בהן הן מקום גבהן ושפילתן של ארבעה כוכבים הללו חמה ושבתי צדק ומאדים ואילו הן טלה ומאזנים סרטן וגדי בתולה ודגים הן מקום גובהן ושפילתן של כוכב חמה ונוגה שור ועקרב ללבנה וזה הוא סדר סימנן שלא תתעה מקום גבהות שלהן למקום שפלות שלהן אתה נותן דיאמטרין שלהן שהן ששה מזלות ויורד למזל שביעי נמצאת אומר מקום גבהו של זה שפילתו של זה מקום שפילתו של זה גבהו של זה:
ולא בשני מזלות בלבד גבהן ושפילתן אלא כל שנים עשר מזלות יש להן שותפות בגבהן ובשפילתן של כל אחד ואחד מהן כיצד מזל אחד שלשים חלק נמצאו שנים עשר מזלות שלש מאות וששים חלק ואתה נותן מה לגובה שפילתן תשעים חלק שפל שפילתן תשעים חלק שפל גובהן תשעים חלק גובה גבהו תשעים חלק שהוא רום רומו וזו היא מלאכתן:
וזה הוא סדרן חמה מעשרים חלק בטלה עד שהוא גומר תשעה עשר חלק בסרטן שהן תשעים חלק זה הוא גובה שפילתו מעשרים חלק בסרטן ועד תשעה עשר חלק במאזנים שהן תשעים חלק זה הוא שפל שפילתו מעשרים חלק במאזנים ועד תשעה עשר חלק בגדי שהן תשעים חלק זה הוא שפל גובהו מעשרים חלק בגדי עד תשעה עשר חלק בטלה תשעים חלק זה הוא רום רומו של חמה:
שבתי מעשרים ואחד חלק במאזנים ועד עשרים בגדי תשעים חלק זה הוא גובה שפילתו מעשרים ואחד חלק בגדי ועד עשרים חלק בטלה שהן תשעים חלק זה הוא שפל שפילתו מעשרים ואחד חלק בטלה ועד עשרים חלק בסרטן זה הוא שפל גבהו מעשרים ואחד חלק בסרטן עד שהוא גומר עשרים חלק במאזנים זה הוא רום רומו של שבתי:
צדק מששה עשר חלק בסרטן ועד חמשה עשר חלק במאזנים תשעים חלק זה הוא גובה שפילתו מששה עשר חלק במאזנים ועד חמשה עשר חלק בגדי זה הוא שפל שפילתו מששה עשר חלק בגדי ועד חמשה עשר חלק בטלה תשעים חלק זה הוא שפל גבהו מששה עשר חלק בטלה ועד חמשה עשר חלק בסרטן שהן תשעים חלק זה הוא רום רומו של צדק:
מאדים מתשעה ועשרים חלקים בגדי ועד שמונה ועשרים חלק בטלה תשעים חלקים זה הוא גובה שפילתו מתשעה ועשרים חלקים בטלה ועד שמונה ועשרים חלק בסרטן שהן תשעים חלקים זה הוא שפל שפילתו מתשעה ועשרים חלק בסרטן ועד שמונה ועשרים חלקים במאזנים שהן תשעים חלקים זה הוא שפל גובהו מתשעה ועשרים חלק במאזנים ועד שמונה ועשרים חלק בגדי זה הוא רום רומו של מאדים:
נוגה משמונה ועשרים חלקים בדגים ועד שבעה ועשרים חלק בתאומים שהן תשעים חלק זה הוא גובה שפילתו משמונה ועשרים חלק בתאומים ועד שבעה ועשרים חלק בבתולה שהן תשעים חלק זה הוא שפל שפילתו משמונה ועשרים חלק בבתולה ועד שבעה ועשרים חלק מקשת שהן תשעים חלק זה הוא שפל גובהו משמונה ועשרים חלק בקשת עד שבעה ועשרים חלק בדגים שהן תשעים חלק זה הוא רום רומו של נוגה:
ככב חמה מששה עשר חלק בבתולה ועד חמשה עשר חלק בקשת שהן תשעים חלק זה הוא גובה שפילתו מששה עשר חלק בקשת ועד חמשה עשר חלק בדגים שהן תשעים חלק זה הוא שפל שפילתו מששה עשר חלק בדגים ועד חמשה עשר חלק בתאומים שהן תשעים חלק זה הוא שפל גבהו מששה עשר חלק בתאומים ועד חמשה עשר חלק בבתולה שהן תשעים חלקים זה הוא רום רומו של ככב חמה:
לבנה מארבעה חלק בשור עד שלשה חלק באריה שהן תשעים חלק זה הוא גובה שפילתו מארבעה באריה ועד שלשה חלק בעקרב שהן תשעים חלק זה הוא שפל שפילתו מארבעה חלק בעקרב ועד שלשה חלק בדלי שהן תשעים חלק זה הוא שפל גובהו מארבעה חלק בדלי עד שלשה חלק בשור שהן תשעים חלק זה הוא רום רומו של לבנה:
גובה ראש התלי מארבעה חלק בתאומים ועד שלשה חלק בקשת זה הוא שפל שפילתו וכשהוא גומר שלשה חלק בתאומים זה הוא גובה גבהו של ראש התלי:
גובה זנבו בארבעה חלקים בקשת וכשגומר ארבעה חלקים בתאומים זה הוא שפל שפילתו וכשהוא גומר שלשה חלקיו בקשת זה הוא גובה גבהו של זנב התלי:
טו שבתי ממונה על העניות ועל המסכנות ועל הדוויה ועל החריבה ועל חולי ומכה הטמונה בגוף ועל המיתה:
צדק ממונה על החיים ועל השלום ועל הטובה ועל השלוה ועל ההשקט ועל התורה ועל השמחה ועל העליזה ועל העושר ועל הכבוד ועל השררה:
מאדים ממונה על הדם ועל החרב ועל הרשע ועל הקטטה ועל המריבות ועל החבורות ועל הפצעים ועל המלחמות ועל השנאה וקנאה ואיבה ותחרות ועל המכות ועל הברזל ועל האש ועל המים ועל המפולת:
נוגה ממונה על החן והחסד והאהבה ועל התאוה ועל החמדה ועל פרייה ועל וולדי אדם ועל וולדי בהמה ועל פירות הארץ ועל פירות האילן:
כוכב חמה ממונה על החכמה ועל ההשכל ועל הבינה ועל הדעת ועל המדע לפתוח כל פיתוח ולחשוב כל מחשבות בכל מלאכת אומנות ועל הכתב ועל כל לשון:
חמה ממונה על המאור ועל החשך להבדיל בין היום ובין הלילה למנות בו ימים וחדשים ולעשות בו כל מלאכה לפעול בו כל פעולה ולהלך בו כל הילוך וליגלות בו כל גלות מעיר לעיר וממדינה למדינה:
לבנה ממונה על מפתחי שמים וארץ וערב הוא לעולם לרעה ולטובה ואף על פי שהן ממונים על הרעה ועל הטובה אין להן רשות לא להטיב ולא להרע מדעת עצמן אלא הכל בקריאה הכל בצווי הכל במאמר יוצר הכל וכן הוא אומר אל תראו מהם כי לא ירעו וגם היטיב אין אותם:
מנין שהכל בקריאה שנאמר ויקרא רעב על הארץ ונאמר כי הנני קורא לכל משפחות וממלכות צפונה וגו':
ומדת הטובה בקריאה מנין שנאמר וקראתי אל הדגן והרביתי אותו ולא אתן וגו' ונאמר קול קורא במדבר פנו דרך יי ישרו בערבה מסלה לאלקינו הא למדת שאין להם רשות לא להטיב ולא להרע מדעת עצמן אלא אם כן ניתן להם רשות מלפני אדון הכל:
ואף ישראל לא היו צריכים לא לאור החמה ביום ולא לאור הלבנה בלילה שנאמר ויי הולך לפניהם יומם וגו' ולא ימיש עמוד הענן יומם וגו' ואף לעולם הבא אין ישראל צריכין לאור החמה ולא לאור הלבנה לא ביום ולא בלילה שנאמר לא יהיה לך עוד השמש לאור יומם ולנגה הירח לא יאיר לך וגו' לא יבוא עוד שמשך וירחך לא יאסף כי יי יהיה לך לאור עולם וגו