<h1>בתי מדרשות חלק ב - מדרש שלשה וארבעה</h1>

<h2>אות א</h2>
א שלשה אמר רבי עקיבה שלש מתנות טובות נתן הקדוש ברוך הוא לישראל וכשחטאו ניטלו מהם וחזרו למקומן ואלו הן תורה ותחלת ישראל וביזת מצרים:
תורה שנאמר (שמות כד יב) ואתנה לך את לוחת האבן והתורה והמצוה ואמר (שם כ כב) כי מן השמים דברתי עמכם וכשחטאו למד אדם פסוק אחד ושכחו לשמים הוא עולה שנאמר (משלי כג ה) התעיף עיניך בו ואיננו כי עשה יעשה לו כנפים כנשר יעוף השמים:
ותחלת ישראל שנאמר (יהושע כד ג) ואקח את אביכם את אברהם מעבר הנהר וכשחטאו נאמר ויגלם מעבר לנהרי כוש:
וביזת מצרים שנאמר (תהלים קה לז) ויוציאם בכסף וזהב ואין בשבטיו כושל וכשחטאו עלה שישק מלך מצרים ולקח אוצרות בית יי (דברי הימים ב יב ט
<h2>אות ב</h2>
ב שלשה דברים נאמר בהן לשון גדולה ואלו הן עבודה זרה וגילוי עריות ושפיכות דמים:
עבודה זרה נאמר בה (שמות לב לא) אנא חטא העם הזה חטאה גדולה וגילוי עריות נאמר בה (בראשית לט ט) ואיך אעשה הרעה הגדולה הזאת ושפיכות דמים נאמר בה (שם ד יג) גדול עוני מנשא ולשון הרע כנגד כולם שנאמר (תהלים יב ד) יכרת יי כל שפתי חלקות לשון מדברת גדולות
<h2>אות ג</h2>
ג שלש מתנות נתנו על ידי שלשה צדיקים ואלו הן זקנה וחולי ורפואה:
משנברא העולם ועד שבא אבינו אברהם הרבה בני אדם הגיעו שנים רבות ולא שלטה בהן זקנה ונתנה זקנה על ידו שנאמר (בראשית כד א) ואברהם זקן בא בימים:
משנברא העולם ועד שבא אבינו יעקב היו בני אדם כשמגיעים זמנם למיתה היה מתעטש ומת והיה מיתתם פתאום עד שבא אבינו יעקב וניתן חולי על ידו שנאמר (שם מה א) הנה אביך חולה:
משנברא העולם ועד שבא חזקיהו מלך יהודה היו בני אדם חולים ולא עומדים מעל מטותיהן ולא מצינו שחלה ונתרפא אלא חזקיהו ובא אלישע והתפלל עליו ונתרפא שנאמר (ישעיה לח ט) מכתב לחזקיה מלך יהודה בחלותו ויחי מחליו וכיון שבא חזקיהו מלך יהודה ניתנה רפואה על ידו שנאמר ויחי מחליו
<h2>אות ד</h2>
ד שלשה נקראו בשמו של הקדוש ברוך הוא ואלו הן צדיקים ומשיח וירושלים:
צדיקים שנאמר (ישעיה מג ז) כל הנקרא בשמי ולכבודי בראתיו יצרתיו אף עשיתיו משיח שנאמר (ירמיה כג ו) וזה שמו אשר יקראו יי צדקנו ירושלים שנאמר (יחזקאל מח לה) סביב שמונה עשר אלף ושם העיר מיום יי שמה אל תקרא שמה אלא שמה
<h2>אות ה</h2>
ה שלשה מדות טובות ברא הקדוש ברוך הוא בעולמו ואלו הן יצר הרע וקנאה ורחמים:
אם אין יצר הרע אין כל בריה מתעסק בפריה ורביה אם אין קנאה אין כל בריה מתעסק בנטיעה אם אין הרחמים אין העולם עומד
<h2>אות ו</h2>
ו שלש בריאות היה הקדוש ברוך הוא עושה בכל יום ובערב שבת עשה שש שלש של ערב שבת ושלש של שבת:
ואלו הן בראשון שמים ואור וארץ בשני רקיע ומלאכים וגיהנם בשלישי אילנות ודשאים וגן עדן ברביעי שמש וירח וככבים בחמישי דגים ועופות ולויתן בששי בהמה וחיה ורמש ואדם וחוה ונפשות הרי שש בריאות שלש של ערב שבת ושלש של שבת
<h2>אות ז</h2>
ז שלשה עינויים הם עינוי הצום ועינוי הדרך ועינוי בית האסורים עינוי הצום שנאמר (תהלים לה יג) עניתי בצום נפשי עינוי הדרך שנאמר (שם קב כד) ענה בדרך כחי קצר ימי עינוי בית האסורין שנאמר (שם קה יח) ענו בכבל רגלו ברזל באה נפשו
<h2>אות ח</h2>
ח שלש מלחמות גדולות עתידין בני ישמעאל לעשות בארץ באחרית הימים שנאמר (ישעיה כא טו) כי מפני חרבות נדדו ואין חרבות אלא מלחמות אחת בערב שנאמר (שם) מפני חרב נטושה ואחת בים שנאמר (שם) ומפני קשת דרוכה ואחת בכרך גדול של רומי והוא כבד משניהם שנאמר (שם) ומפני כובד מלחמה ומשם בן דוד יצמח ויראה באבדון אלו ואלו ומשם יבא לארץ ישראל שנאמר (שם סג א) מי זה בא מאדום חמוץ בגדים
<h2>אות ט</h2>
ט שלשה דברים היו קשים למשה עד שהראה לו הקדוש ברוך הוא באצבעו ואלו הן מנורה וראש חדש ושרצים:
מנורה שנאמר (במדבר ח ד) וזה מעשה המנורה ראש חדש שנאמר (שמות יב ב) החדש הזה לכם ראש חדשים שרצים שנאמר (ויקרא יא כט) וזה לכם הטמא ויש אומרים הלכות שחיטה שנאמר (שמות כט לח) וזה אשר תעשה על המזבח
<h2>אות י</h2>
י שלש בריתות ושלש שבועות נכרתו עם שלשה אבות על ארץ ישראל ואלו הן אברהם יצחק ויעקב:
באברהם הוא אומר (בראשית טו יח) ביום ההוא כרת יי את אברם ברית לאמר לזרעך נתתי את הארץ הזאת:
ביצחק הוא אומר (שם כו ג) גור בארץ הזאת ואהיה עמך ואברכך כי לך ולזרעך אתן כל הארצות האל והקמותי את השבועה אשר נשבעתי לאברהם אביך:
ביעקב הוא אומר (שם כח יג) הארץ אשר אתה שוכב עליה לך אתננה ולזרעך ואומר (שם כח י) ויצא יעקב מבאר שבע מבארה של שבועה וכן הוא אומר (מיכה ז כ) תתן אמת ליעקב חסד לאברהם אשר נשבעת לאבתינו מימי קדם
<h2>אות יא</h2>
יא בשלשה מקומות כתיב לא תבשל גדי בחלב אמו אחד לענינו ואחד לענין תורה ואחד לענין מעשרות:
לענינו שנאמר (שמות כג כ) הנה אנכי שולח מלאך לפניך לענין תורה שנאמר (שם לד כז) ויאמר יי אל משה כתב לך לענין מעשרות שנאמר (דברים יד כב) עשר תעשר
<h2>אות יב</h2>
יב שלשה ברחו מן העבירה וניצלו ואלו הן יוסף ופלטי בן ליש ויעל ביוסף נאמר בתחלה יוסף ולבסוף יהוסף י"ה מעיד ליוסף שלא נגע באשת אדוניו:
פלטי בתחלה נקרא שמו פלטי ולבסוף פלטיאל אל מעיד לפלטי שלא נגע במיכל:
יעל אשת חבר הקני ותכסהו בשמיכה (שופטים ד יח) אמרו חכמים חזרנו על כל המקרא ולא מצינו כלי או טלית ששמו שמיכה אלא אל תקרא שמיכה אלא שמי כה השם מעיד לה שלא נגע בה סיסרא
<h2>אות יג</h2>
יג בשלשה דברים האדם מתברך בתפלה בצדקה ובאמונה:
בתפלה שנאמר (שמות כג כה) ועבדתם את יי אלהיכם וברך את לחמך ואת מימיך בצדקה שנאמר (דברים טו י) נתן תתן לו וגו' כי בגלל הדבר הזה יברכך באמונה שנאמר (שם כה טו) אבן שלמה וצדק יהיה לך וגו' למען יאריכו ימיך וגו
<h2>אות יד</h2>
יד שלשה דברים נתן משה נפשו עליהן ונקראו על שמו נתן נפשו על התורה ונקראת על שמו שנאמר (מלאכי ג כב) זכרו תורת משה עבדי וכי תורת משה היא והלא תורת יי היא שנאמר (תהלים יט ח) תורת יי תמימה אלא לפי שנתן נפשו על התורה נקראת על שמו
<h2>אות טו</h2>
טו בשלשה דברים נפרעין מן האדם מגופו אבל לא מממונו ואלו הן הכובש שכר שכיר והנודר ואינו משלם והמעלים עיניו מן הצדקה:
הכובש שכר שכיר שנאמר (דברים כד טו) ביומו תתן שכרו וכתיב ביה והיה בך חטא ולא בממונך והנודר ואינו משלם שנאמר (שם כג כב) כי תדר נדר וכתיב ביה והיה בך חטא ולא בממונך והמעלים עיניו מן הצדקה שנאמר (שם טו ט) השמר לך פן יהיה דבר עם לבבך בליעל וכתיב ביה (שם) והיה בך חטא ולא בממונך
<h2>אות טז</h2>
טז בשלשה מקומות נתנה תורה ובכולן כתיב יציבה בסיני באהל מועד ובערבות מואב:
בסיני שנאמר (שמות יט יז) ויתיצבו בתחתית ההר באהל מועד שנאמר (שם לג ח) ונצבו איש פתח אהלו בערבות מואב שנאמר (דברים כט ט) אתם נצבים היום
<h2>אות יז</h2>
יז וישמן ישורון ויבעט שמנת עבית כשית (דברים לב טו) אלו שלשה דורות שלפני המשיח שנאמר (ישעיה ב ז) ותמלא ארצו כסף וזהב וגו' ותמלא ארצו סוסים וגו' ותמלא ארצו אלילים:
דבר אחר שמנת עבית כשית שמנת בימי ירבעם עבית בימי אחאב כשית בימי יהוא:
דבר אחר שמנת בימי אחז עבית בימי מנשה כשית בימי צדקיהו
<h2>אות יח</h2>
יח גדול הוא המשפט שהוא אחד משלשה דברים שנקראו עוז ואלו הן התורה והמשפט והמלך:
התורה מנין שנאמר (תהלים כט יא) יי עוז לעמו יתן המשפט מנין שנאמר (שם צט ד) ועוז מלך משפט אהב ואומר (שם סח כט) עוזה אלהים זו פעלת לנו המלך המשיח שנאמר (מיכה ה ג) ועמד ורעה בעוז יי ונאמר (תהלים כא ב) יי בעזך ישמח מלך
<h2>אות יט</h2>
יט שלש מתנות טובות נתן הקדוש ברוך הוא לישראל על הר סיני ואלו הן ביישנים רחמנים גומלי חסדים:
ביישנים מנין שנאמר (שמות כ כ) ובעבור תהיה יראתו על פניכם לבלתי תחטאו וזה סימן לביישן שאינו חוטא וכל מי שאין לו בושת פנים בידוע שלא עמדו אבותיו על הר סיני רחמנים שנאמר (דברים יג יח) ונתן לך רחמים ורחמך שכל המרחם מרחמים עליו גומלי חסדים שנאמר (שם ז יב) ושמר יי אלהיך לך את הברית ואת החסד אשר נשבע לאבתיך
<h2>אות כ</h2>
כ שלשה דברים מבטלין את הגזירה התפלה והצדקה והתשובה ושלשתן בתורה ובנביאים ובכתובים:
בתורה מנין שנאמר (דברים ו ה) ואהבת את יי אלהיך בכל לבבך ובכל נפשך ובכל מאדך בכל לבבך זו תפלה ובכל נפשך זו תשובה ובכל מאדך זו צדקה:
בנביאים שנאמר (מלכים א ח) והתפללו אל המקום הזה זו תפלה והודו את שמך זו צדקה ומחטאתם ישובון כי תענם זו תשובה:
בכתובים מנין שנאמר (דברי הימים ב ז יד) ויכנעו עמי אשר נקרא שמי עליהם ויתפללו זו תפלה ויבקשו פני זו צדקה וישובו מדרכיהם זו תשובה [ואני אשמע מן השמים ואסלח לחטאתם וארפא את ארצם] (שם
<h2>אות כא</h2>
כא ויחכם מכל האדם (מלכים א ה יא) זה אדם הראשון שהקדוש ברוך הוא כללו בשלשה דברים והן חכמה ותבונה ודעת ובשלשתן נברא העולם שנאמר (משלי ג יט) יי בחכמה יסד ארץ כונן שמים בתבונה בדעתו תהומות נבקעו ובשלשתן נעשה המשכן שנאמר (שמות לה לא) וימלא אותו רוח אלהים בחכמה בתבונה ובדעת
<h2>אות כב</h2>
כב שלשה דברים נתנו על תנאי בית המקדש וארץ ישראל ומלכות בית דוד בית המקדש מנין שנאמר (מלכים א ו יב) הבית הזה אשר אתה בונה וגו' ואם לא והיתה הארץ לשממה ארץ ישראל מנין שנאמר (שם ט ו) אם שוב תשובון אתם ובניכם מאחרי וגו' ואת הבית אשר הקדשתי לשמי אשלח מעל פני מלכות בית דוד מנין שנאמר (תהלים קלב יב) אם ישמרו בניך בריתי וגו' גם בניהם עדי עד ישבו לכסא לך אם יעזבו בניו תורתי וגו' ופקדתי בשבט פשעם ובנגעים עונם (שם פט לא):
ואלו שלא נתנו על תנאי תורה וקריבת ישראל וברית כהונה תורה שנאמר (דברים לג ד) תורה צוה לנו משה מורשה קהלת יעקב מורשה ולא ירושה קריבת ישראל שנאמר (שם יד א) בנים אתם ליי אלהיכם ואפילו בשעת הכעס ונאמר (ישעיה ל א) בנים סוררים בנים מכעיסים ברית כהונה שנאמר (במדבר יח יט) ברית מלח עולם הוא
<h2>אות כג</h2>
כג שלשה דברים צריך אדם לבקש עליהם רחמים [מהקדוש ברוד הוא] בכל יום ויום על שנה טובה על מלך טוב ועל חלום טוב ויש אומרים על שכן טוב
<h2>אות כד</h2>
כד שלשה שאין כורתין ברית עם בעליהן תורה כרס ואשה
<h2>אות כה</h2>
כה שלשה דברים נכנסין לגוף ואין הגוף נהנה מהן ואלו הן קול וקומה ושער
<h2>אות כו</h2>
כו שלשה דברים שעומדין ברומו של עולם ובני אדם מזלזלים בהן ואלו הן הזכרת השם בכל עת והזכרת השם בכל מקום ונבלות הפה
<h2>אות כז</h2>
כז שלש שאין עומדין בפני פקוח נפשות עבודה זרה וגילוי עריות ושפיכות דמים רבי יהודה אומר אף הגזל
<h2>אות כח</h2>
כח שלשה דברים אמר בן עזאי שראה ברבי עקיבה צוארו כלפי מערב ולא פרע עד שישב שעה ולא קינח אלא בשמאל
<h2>אות כט</h2>
כט מנין לנו רחיצת הפנים והידים וקנוח תורף ואחר כך רגלים מהכא ורחצו ידיהם ורגליהם (שמות ל כא) עליון עליון
<h2>אות ל</h2>
ל שלשה שאין להם מחילה הסך שמן לחברו מפך ריקן המדבר אחת בפה ואחת בלב וגונב דעת הבריות:
ל שלש אשמורות הלילה אשמורה ראשונה חמור נוהק שניה כלב צועק שלישית תינוק יונק משדי אמו והאשה מדברת עם בעלה:
אשמורה ראשונה נאמר בה קומי רני בלילה לראש אשמורות (איכה ב יט) בשנייה נאמר (שופטים ז ט) ראש האשמורת התיכונה שהיא אמצעיתה ואשמורה שלישית נאמר בה (שמות יד כד) ויהי באשמורת הבקר:
ל שלש ריצות רץ אבינו אברהם לפני מלאכי השרת ושלש ריצות [רצתה שכינה לפני בניו בגללן ואלו הן וירא וירץ לקראתם (בראשית יח ב) וימהר אברהם האהלה אל שרה (שם יח ו) ואומר (שם יח ז) ואל הבקר רץ אברהם:
ורצתה שכינה לפני בניו שלש ריצות ואלו הן ויאמר יי מסיני בא וזרח משעיר למו הופיע מהר פארן (דברים לג ב
<h2>אות לא</h2>
לא בארבעה מקומות חסה התורה על ממונם של ישראל ראשונה ואם ימעט הבית מהיות משה (שמות יב ד) שנייה וחלב נבלה וחלב טריפה יעשה לכל מלאכה (ויקרא ז כד) שלישית וצוה הכהן ופנו את הבית (שם יד לו) רביעית או מכור לנכרי (דברים יד כא
<h2>אות לב</h2>
לב בארבעה שמות נקרא הר נבו הר העברים הר נבו הר ההר הר הפסגה
<h2>אות לג</h2>
לג ארבעה הופעות הן הופעה ראשונה זו של מצרים שנאמר (תהלים פ ב) רועה ישראל האזינה נהג כצאן יוסף יושב הכרובים הופיעה הופעה שניה זו של מתן תורה שנאמר (דברים לג ב) הופיע מהר פארן הופעה שלישית זו של אדום שנאמר (תהילים צד א) אל נקמות יי אל נקמות הופיע הופעה רביעית זו של גוג שנאמר (שם נ ב) מציון מכלל יופי אלהים הופיע
<h2>אות לד</h2>
לד בארבעה מקומות הוא אומר בעצם היום הזה בנח ובאברהם ובמצרים ובמשה בנח שנאמר (בראשית ז יג) בעצם היום הזה בא נח אמר הקדוש ברוך הוא אם נכנס נח בתיבה בלילה עכשיו בני דורו אומרים כך וכך אלו היינו יודעים בו לא היינו מניחין אותו להכנס ולא עוד אלא היינו נוטלין כשילין וקרדומות ומבקעין עליו את התיבה אמר הקדוש ברוך הוא הרי אני מכניסו בחצי היום ומי שיש בידו כח למחות יבא וימחה לכך נאמר בעצם היום הזה בא נח באברהם נאמר (בראשית יז כו) בעצם היום הזה נימול אברהם אמר הקדוש ברוך הוא אם מל אברהם עצמו בלילה עכשיו כל דורו אומרים אלו ראינוהו לא הנחנוהו לכך אמר הקדוש ברוך הוא בעצם היום הזה נימול אברהם במצרים נאמר (שמות יב נא) בעצם היום הזה אמר הקדוש ברוך הוא אם מוציא אני את ישראל ממצרים בלילה עכשיו המצריים אומרים כך וכך אלו היינו יודעין בהן לא היינו מניחים אותם לצאת לכך אמר הקדוש ברוך הוא הרי אני מוציאן בחצי היום ומי שיש בידו כח למחות יבא וימחה שנאמר בעצם היום הזה הוציא יי את בני ישראל מארץ מצרים במשה נאמר בעצם היום הזה (דברים לב מח) אמר הקדוש ברוך הוא אם נכנס למערה בלילה עכשיו ישראל אומרים כך וכך לא היינו יודעים בו ואלו היינו יודעים בו לא היינו מניחין אותו להכנס
<h2>אות לה</h2>
לה ארבעה אסרו לעצמן שנים לטובה ושנים לרעה ואלו הן אברהם ויוסף לטובה ופרעה ובלעם לרעה חבישת אברהם בטלה חבישת בלעם ואסירת יוסף בטלה אסירת פרעה
<h2>אות לו</h2>
לו ארבעה דברים נאמר בהן מירור עצירת מן הולד נקרא מירור שנאמר (שמואל א א י) והיא מרת נפש ושכול הבנים נקרא מירור שנאמר (מלכים ב ד כז) הרפה לה כי נפשה מרה לה ושביקת הלב נקרא מירור דכתיב (משלי יד י) לב יודע מרת נפשו וחליים רעים קרויים מירור שנאמר (איוב ט יח) לא יתנני השב רוחי כי ישביעני ממרורים והיו המצרים משעבדין את ישראל וגורמין להן כל חולי שנאמר (שמות א יד) וימררו את חייהם
<h2>אות לז</h2>
לז בארבעה כתיב יראי יי אברהם ויוסף ואיוב ועובדיהו באברהם כתיב (בראשית כב יב) עתה ידעתי כי ירא אלהים אתה ביוסף כתיב (שם מב יח) את האלהים אני ירא באיוב כתיב (איוב א א) איש תם וישר וירא אלהים בעובדיהו כתיב (מלכים ב ד א) כי עבדך היה ירא את יי וכי כל הצדיקים לא היו יראים את יי אלא ללמד שהיתה יראתן של אלו בטובת נפש ונדבת לב אברהם היה מאכיל לכל עובר ושב שנאמר (בראשית כא לג) ויטע אשל בבאר שבע יוסף כלכל את אביו ואת אחיו ואת טפם שנאמר (שם מז יב) ויכלכל יוסף את אביו ואת אחיו וגו' איוב היה מאכיל ומשקה לכל עובר ושב והיה ביתו פתוח לרוחה שנאמר (איוב לא לב) בחוץ לא ילין גר דלתי לארח אפתח עובדיהו כלכל מאה נביאים שנאמר (מלכים א יח יג) ואכלכלם לחם ומים ולמה לחם ומים מלמד שהמים היו קשין עליו יותר מן הלחם ולא היתה בו צרת עין
<h2>אות לח</h2>
לח ארבעה נקראו כושים צפורה ושאול וישראל וברוך בן נריה צפורה שנאמר (במדבר יב א) על אדות האשה הכושית ושאול שנאמר (תהלים ז א) על דברי כוש בן ימיני וברוך בן נריה שנאמר (ירמיה לח ז) עבד מלך הכושי וישראל שנאמר (עמוס ט ז) הלא כבני כושיים אתם לי בני ישראל
<h2>אות לט</h2>
לט ארבעה לא הזכיר להם הקדוש ברוך הוא מיתה והם הזכירו לעצמן מיתה ואלו הן אברהם ויעקב ומשה ודוד אברהם כתיב (בראשית טו ב) ויאמר אברם יי אלהים מה תתן לי ואנכי הולך ערירי אמר לו הקדוש ברוך הוא אני לא הזכרתי עליך מיתה ואתה אמרת ואנכי הולך ערירי תשובתך ואתה תבא אל אבתיך בשלום (שם טו טו) ביעקב כתיב ויאמר ישראל אל יוסף אמותה הפעם (שם מו ל) אמר לו הקדוש ברוך הוא אני לא הזכרתי עליך מיתה ואתה אמרת אמותה הפעם תשובתך ויקרבו ימי ישראל למות (שם מז כט) וכך במשה כתיב (במדבר יא טו) ואם ככה את עושה לי הרגני נא הרג תשובתך הן קרבו ימיך למות (דברים לא יד) בדוד כתיב (תהלים לט ה) הודיעני יי קצי אמר לו הקדוש ברוך הוא אני לא הזכרתי עליך מיתה ואתה אמרת הודיעני יי קצי תשובתך (מלכים א ב א) ויקרבו ימי דוד למות:
<h2>אות מ</h2>
מ ארבעה דברים נקראו מעשי ידיו של הקדוש ברוך הוא ואלו הן שמים וישראל ומקדש והלוחות שמים שנאמר (תהלים ח ד) כי אראה שמיך מעשי אצבעתיך ישראל שנאמר (ישעיה כט כג) כי בראותו ילדיו מעשה ידי ונאמר (דברים יד א) בנים אתם ליי אלהיכם מקדש שנאמר (שמות טו יז) מקדש יי כוננו ידיך והלוחות שנאמר (שם לב טז) והלוחות מעשה אלהים המה
<h2>אות מא</h2>
מא כנגד ארבעה גאולות והוצאתי אתכם והצלתי אתכם וגאלתי אתכם ולקחתי אתכם תקנו חכמים ארבע כוסות בלילי פסחים וכנגדן עתיד הקדוש ברוך הוא להשקות את ישראל ארבעה כוסות של תנחומין וכן הוא אומר (תהלים כג ה) דשנת בשמן ראשי כוסי רויה ואומר (שם טז ה) יי מנת חלקי וכוסי ואומר (שם קטז יג) כוס ישועות אשא ואומר (ישעיה סו יא) למען תינקו ושבעתם משוד תנחומיה ואין תנחומין אלא בכוס כענין שנאמר (ירמיה טז ז) ולא ישקו אותם כוס תנחומים:
וכנגדן עתידין הרשעים לשתות ארבע כוסות של פורעניות וכן הוא אומר (ירמיה כה טו) קח את כוס היין החמה הזאת מידי והשקיתה אותו את כל הגוים ואומר (שם נא ז) כוס זהב בבל ביד יי משכרת כל הארץ ואומר (תהלים יא ו) ימטיר על רשעים פחים אש וגפרית ורוח זלעפות מנת כוסם ואומר (שם עה ט) כי כוס ביד יי ויין חמר מלא מסך ויגר מזה אך שמריה ימצו ישתו כל רשעי ארץ:
דבר אחר כנגד ארבע גאולות עתיד הקדוש ברוך הוא להעמיד להן לישראל ארבעה [גואלים ואלו הן אליהו ומשיח בן דוד ומשיח בן יוסף וכהן גדול ועליהם הוא אומר ויראני ה' ארבעה
<h2>אות מב</h2>
מב ארבעה קשים לכשפים הנפנה לבית הכסא ומקנח בחרס וההורג כנים על מטתו והנוטל ירק מן האגודה כשהיא קשורה והעולה מן הנהר ואינו שוטף את רגליו
<h2>אות מג</h2>
מג חמשה ערלות הן בעולם ארבע באדם ואחת באילן ארבע באדם מנין ערלת אזן ערלת שפתים ערלת לב ערלת בשר:
ערלת אזן שנאמר (ירמיה ו י) על מי אדברה ואעידה וישמעו הנה ערלה אזנם ולא יוכלו להקשיב ערלת שפתים שנאמר (שמות ו יב) ואני ערל שפתים ערלת הלב שנאמר (דברים י טז) ומלתם את ערלת לבבכם ערלת בשר שנאמר (בראשית יז יד) וערל זכר אשר לא ימול את בשר ערלתו ערלת האילן שנאמר (ויקרא יט כג) וערלתם ערלתו את פריו כי כל הגוים ערלים (ירמיה ט כה) בארבעתם וכל בית ישראל ערלי לב (שם
<h2>אות מד</h2>
מד אין ישראל נגאלים לעתיד לבוא אלא מתוך חמשה דברים וכולם בפסוק אחד (דברים ד ל) בצר לך ומצאוך הרי צרה ושבת הרי תשובה כי אל רחום הרי רחמים ולא ישכח את ברית אבתיך הרי זכות אבות באחרית הימים הרי הקץ:
מה חמשה דברים אין אדם רשאי להלך בהן קנאה ונקימה גיאות עזות ועלילה
<h2>אות מו</h2>
מו חמשה דברים העושה אותן דמו בראשו האוכל שום קלוף בצל קלוף ביצה קלופה והשותה מים ומשקין מגולין שלן עליהם הלילה והלן בבית הקברות ויש אומרים הנכנס לבית פתאום ואפילו לביתו והמקיז דם ומשמש מטתו
<h2>אות מז</h2>
מז חמשה דברים העושה אותם דמו בראשו השותה המים שהולכין ודקל ביניהם והישן בצל הדקל יחידי והנפנה בין הדקל לכותל ומוציא מים ברשות הרבים ומהלך עליהם והשותה מים מגולים
<h2>אות מח</h2>
מח ששה דברים עתיד הקדוש ברוך הוא לחדש לעתיד לבא ואלו הן שמים וארץ ולב ורוח ושמה של ירושלם ושמו של משיח שמים וארץ שנאמר (ישעיה סה יז) כי הנני בורא שמים חדשים וארץ חדשה לב ורוח שנאמר (יחזקאל לו כו) ונתתי לכם לב חדש ורוח חדשה שמה של ירושלם שנאמר (ישעיה סב ב) וקרא לך שם חדש שמו של משיח שנאמר (תהלים עב יז) יהי שמו לעולם
<h2>אות מט</h2>
מט ששה זוגות שנותיהם שוות רבקה וקהת לוי ועמרם ויוסף ויהושע שאול ושלמה משה והלל הזקן ורבי יוחנן בן זכאי ורבי עקיבה
<h2>אות נ</h2>
נ שש הלכות נעלמו ממשה רבינו דין המקלל ודין פסח שני ודין הקנאות ודין המקושש ודין טהרת כלי מתכות ודין בנות צלפחד (במדבר כז ה
<h2>אות נא</h2>
נא ששה שהועילה עצתן ואלו הן עבדי פרעה שנאמר (שמות י ז) ויאמרו עבדי פרעה אליו עד מתי יהיה זה לנו למוקש שלח את האנשים:
ועבדי נעמן שנאמר (מלכים ב ה יג) ויגשו עבדיו וידברו אליו ויאמרו אבי דבר גדול הנביא דבר אליך הלא תעשה:
ועבדי דוד שנאמר (מלכים א א ב) ויאמרו לו עבדיו יבקשו לאדוני המלך נערה בתולה:
ועבדי שאול שנאמר (שמואל א טז טו) ויאמרו עבדי שאול אליו יאמר נא אדונינו עבדיך לפניך יבקשו איש יודע מנגן בכנור:
ועבדי מלך ארם שיעצו להדבק במלך ישראל שנאמר (מלכים א כ לא) ויאמרו אליו עבדיו הנה נא שמענו כי מלכי בית ישראל כי מלכי חסד הם נשימה נא שקים במתנינו וחבלים בראשנו ונצא אל מלך ישראל אולי יחיה את נפשיך:
ועבדי אחשורוש שנאמר (אסתר ב ב) ויאמרו נערי המלך משרתיו יבקשו למלך נערות בתולות טובות מראה
<h2>אות נב</h2>
נב וששה שלא הועילה עצתן ואלו הן חנון בן נחש בעת ששלח דוד מלאכים לנחמו (שמואל ב י ג) ויאמרו שרי בני עמון אל חנון אדוניהם המכבד דוד את אביך בעיניך:
ועצת זרש להמן שנאמר (אסתר ה יד) ותאמר לו זרש אשתו וכל אהביו יעשו עץ:
ואחיתופל שאמר אל אבשלום בוא אל פלגשי אביך (שמואל ב טז כא) ואשת איוב שנאמר (איוב ב י) כדבר אחת הנבלות תדברי:
ועבדי צדקיהו שיעצו בעצת ירמיהו שנאמר (ירמיה לח ד) ויאמרו השרים אל המלך יומת נא את האיש הזה:
ושמעיה בן דליה שיעץ לנחמיה ללון בהיכל שנאמר (נחמיה ו ה) נועד אל בית האלהים אל תוך ההיכל לפיכך נהפך שמו ונקרא נועדיה (שם ו יד) כמו (במדבר כז ג) הנועדים על יי ונתכנה הנבואה בלשון נקבה שיעץ עצת הנשים
<h2>אות נג</h2>
נג שבעה שנתן אברהם אבינו לאבימלך שבע כבשות שנאמר (בראשית כא כח) ויצב אברהם את שבע כבשות הצאן לבדהן הרגו פלשתים מבניו שבעה צדיקים ואלו הן שאול ושלשת בניו וחפני ופנחס בני עלי ושמשון:
דבר אחר לכך הציב שבע כבשות הצאן לבדהן מפני שארון הברית היה אצלם שבעה חדשים (שמואל א ו א):
דבר אחר מפני שעתידין להחריב שבעה היכלות ואלו הן אהל מועד וגלגל נוב ושילה וגבעון ובית העולמים שנים
<h2>אות נד</h2>
נד אדם נחלק לשבעה שמות אדם שם אדם הראשון ואדם שם אשתו ואדם כל בניו ואדם עמי הארץ ואדם איש לא אשה ואדם אשה לא איש ואדם שם עיר:
אדם זה אדם הראשון ואשתו שנאמר (בראשית ה ב) ויקרא את שמם אדם ואדם כל בניו שנאמר (איוב יד א) אדם ילוד אשה ואדם עמי הארץ שנאמר (תהלים פב ז) אכן כאדם תמותון ואדם איש לא אשה שנאמר (שמות יג יג) וכל בכור אדם בבניך תפדה ואדם אשה לא איש שנאמר (ישעיה מד יג) כתפארת אדם לשבת בית ואדם שם עיר שנאמר (יהושע ג טז) הרחק מאד מאדם העיר
<h2>אות נה</h2>
נה שבע נביאות הן שרה מרים דבורה חנה אביגיל חולדה ואסתר שרה שנאמר (בראשית יא כט) אבי מלכה ואבי יסכה ואמר ר' יצחק יסכה זו שרה ולמה נקרא שמה יסכה שהיתה סוכה ברוח הקדש וכן הוא אומר (שם כא יב) כל אשר תאמר אליך שרה שמע בקולה דבר אחר שהכל סוכין ביפיה:
מרים שנאמר (שמות טו כ) ותקח מרים הנביאה אחות אהרן ולא אחות משה אלא מפני שהיא נבאה ראשונה:
דבורה שנאמר (שופטים ד ד) ודבורה אשה נביאה אשת לפידות:
חנה שנאמר (שמואל א ב א) ותתפלל חנה ותאמר רמה קרני ביי ותרגומא וצלאת חנה ברוח נבואה מן קדם יי:
אביגיל שנאמר (שם כה כ) והיה היא רכבת על החמור וירדת בסתר ההר והנה דוד (השאר חסר בכתב היד
<h2>אות נו</h2>
נו תשעה פעמים נמנו ישראל ועשירית לעתיד לבא ראשונה כשירדו למצרים שנאמר (שמות א א) ואלה שמות בני ישראל הבאים מצרימה שנים כשיצאו ממצרים שנאמר (שמות יב לז) ויסעו בני ישראל מרעמסס סכתה כשש מאות אלף רגלי שלישית במחצית השקל שנאמר (שמות ל יב) כי תשא את ראש בני ישראל רביעית על ידי משה ואהרן במדבר סיני שנאמר (במדבר א מד) אלה הפקודים אשר פקד משה ואהרן חמישית על ידי משה ואלעזר הכהן ששית ושביעית על ידי שאול ששית בבזק שנאמר (שמואל א יא ח) ויפקדם בבזק שביעית בטלאים שנאמר (שם טו ד) ויפקדם בטלאים שמינית על ידי דוד (שמואל ב כד א) תשיעית על ידי עזרא (עזרא ב סד) ועשירית לעתיד לבא שנאמר (ירמיה לג יג) עוד תעבורנה הצאן על ידי מונה אמר יי
<h2>אות נז</h2>
נז עשרה נתחייבו בנפשותם ונתקדש בהם הקדוש ברוך הוא ואלו הן מקושש נדב ואביהו נוקב מרגלים קרח ועדתו עכן עוזא אדוניה בן חגית עדו הנביא עוזיה המלך
<h2>אות נח</h2>
נח עשרה נסים נעשו לישראל על ים סוף נבקע הים שנאמר (שמות יד כא) ויבקעו המים ונעשה כמין כפה שנאמר (חבקוק ג יד) נקבת במטיו ראש פרזיו ונעשה יבשה שנאמר (שמות יד כט) ובני ישראל הלכו ביבשה בתוך הים:
ונעשה חומר למצרים שנאמר (חבקוק ג טו) דרכת בים סוסיך חומר מים רבים:
ונעשה כסלעים שנאמר (תהלים עד יג) שברת ראשי תנינים על המים ונעשה פירורין שנאמר (שם) אתה פוררת בעזך ים ונעשה להן כמין בולס של זכוכית והיו רואין זה את זה שנאמר (שמואל ב כב יב) חשרת מים עבי שחקים מחיצות של מים היו זכים כשחקים:
יצא להם מים מתוקים מתוך מים מלוחים שנאמר (שמות טו ח) נצבו כמו נד נוזלים:
ואותן המים כיון שמסתפקין מהם קופאין שנאמר (שם) קפאו תהומות בלב ים
<h2>אות נט</h2>
נט עשרה דברים נאמר בהן ברית הקשת המילה השבת עבודה זרה תלמוד תורה הלויה שחרור עבדים כהונה מלכות בית דוד וארץ ישראל:
הקשת שנאמר (בראשית ט יג) את קשתי נתתי בענן והיתה לאות ברית:
המילה שנאמר (שם יז יג) והיתה בריתי בבשרכם:
השבת שנאמר (שמות לא טז) לעשות את השבת לדרתם ברית עולם:
עבודה זרה שנאמר (שם יט ה) ושמרתם את בריתי זו ברית עבודה זרה:
ותלמוד תורה שנאמר (שם לד כז) כי על פי הדברים האלה כרתי אתך ברית ואת ישראל:
שחרור עבדים שנאמר (ירמיה לד יג) אנכי כרתי ברית את אבתיכם ונאמר (שם לד יד) מקץ שבע שנים תשלחו איש את אחיו העברי אשר ימכר לך ועבדך שש שנים:
הכהונה שנאמר (במדבר יח יט) ברית מלח עולם הוא:
הלויה שנאמר (מלאכי ב ד) להיות בריתי את לוי:
מלכות בית דוד שנאמר (תהלים פט ד) כרתי ברית לבחירי נשבעתי לדוד עבדי:
ארץ ישראל שנאמר (בראשית טו יח) ביום ההוא כרת יי את אברם ברית לאמר לזרעך נתתי את הארץ הזאת מנהר מצרים
<h2>אות ס</h2>
ס עשרה מלכים שמלכו מסוף העולם ועד סופו ואלו הן המלך הראשון זה הקדוש ברוך הוא שהוא מלך בשמים ובארץ שנאמר (ישעיה מד ו) אני ראשון ואני אחרון:
המלך השני זה נמרוד שמלך מסוף העולם ועד סופו ולא עוד אלא שהיו כל הבריות במקום אחד יראים מפני המבול ונמרוד היה מלך עליהם שנאמר (בראשית י י) ותהי ראשית ממלכתו בבל:
המלך השלישי זה יוסף שנאמר (שם מא נז) וכל הארץ באו מצרימה לשבר אל יוסף כי חזק הרעב וגו':
המלך הרביעי זה שלמה שנאמר (מלכים א ה א) ושלמה היה מושל בכל הממלכות מן הנהר ארץ פלשתים ועד גבול מצרים:
המלך החמישי זה אחאב שנאמר (שם יח י) חי יי אלהיך אם יש גוי וממלכה אשר לא שלח אדוני שם לבקשך:
המלך הששי זה נבוכדנצר שנאמר (דניאל ב לח) ובכל די דיירין בני אנשא חיות ברא ועוף שמיא יהב בידך והשלטך בכלהון אנת הוא ראשה די דהבא:
המלך השביעי זה כורש שנאמר (דברי הימים ב לו כג) כה אמר כורש מלך פרס כל ממלכות הארץ נתן לי יי אלהי השמים:
המלך השמיני אלכסנדרוס מוקדון שנאמר (דניאל ח ה) ואני הייתי מבין והנה צפיר העזים בא מן המערב על פני כל הארץ:
המלך התשיעי זה המלך המשיח שנאמר (תהלים עב ח) וירד מים עד ים ומנהר עד אפסי ארץ:
המלך העשירי חוזרת המלכות לבעליה והוא הקדוש ברוך הוא שנאמר (ישעיה מד ו) אני ראשון ואני אחרון ומבלעדי אין אלהים וכתיב (זכריה יד ט) והיה יי למלך על כל הארץ ביום ההוא יהיה יי אחד ושמו אחד
<h2>אות סא</h2>
סא על שנים עשר עמודים ארץ עומדת שנאמר (דברים לב ח) יצב גבולות עמים למספר בני ישראל ויש אומרים על שבעה עמודים שנאמר (משלי ט א) חצבה עמודיה שבעה ויש אומרים על עמוד אחד ושמו צדיק שנאמר (שם י כה) וצדיק יסוד עולם ויש אומרים על עמוד אחד ושמו בלימה שנאמר (איוב כו ז) תולה ארץ על בלימה
<h2>אות סב</h2>
סב רבי נחמיה אומר שלשה עשר דברים נאמרו בארבה פיו סתום שאלמלא הוא פתוח אין כל בריה יכולה לעמוד לפניו ריקו ממית ומבאיש שנאמר (שמות י יז) ויסר מעלי המות הזה שניו ברזל שנאמר (יואל א ו) שניו שני אריה ולא עוד אלא הברזל קוצץ ומעלה חליפין והם קוצצין ואין מעלין חליפין שנאמר (שם) כי גוי עלה על ארצי קרניו דומין לקרן השור כנפיו דומות לכנפי נשר כפיו דומות לאריה עיניו דומות לעגל צוארו דומה לצואר הסוס לבו דומה ללב אדם גבו דומה לגב הדג זנבו דומה לזנב הנחש ירכותיו דומות לירכתי הגמל שוקיו דומות למסור לבוש שריון וכתוב חי"ת על לבו מפני שהוא חילו של מקום שנאמר (יואל ב כה) חילי הגדול
<h2>אות סג</h2>
סג כאשר צוה יי את משה שבאלה פקודי המשכן שמונה עשרה כנגד שמונה עשרה ברכות שבתפלה לאמר לך שהתפלה במקום עבודה היא וכנגד שמונה עשרה חליות שבשדרה לקיים מה שנאמר (תהלים לה י) כל עצמתי תאמרנה יי מי כמוך:
דבר אחר כנגד שמונה עשרה מזמורות שמראש ספר תהלים עד יהיו לרצון אמרי פי (תהלים יט טו) וסמיך ליה (שם כ ב) יענך יי ביום צרה שכשאדם מתפלל אומרים לו תתעני בצלותך כך יהיו לרצון אמרי פי וסמיך ליה יענך יי ביום צרה:
דבר אחר כנגד שמונה עשרה פסוקים שבשירת הים
<h2>אות סד</h2>
סד ארבעה ועשרים מיני שחין הביא הקדוש ברוך הוא על המצרים רפואתו של זה מכתו של זה ומיתתו של זה רפואתו של זה:
ומנין שהיו ארבעה ועשרים מין שכן הוא אומר (שמות ט ט) והיה על האדם ועל הבהמה לשחין פורח ואומר (שם י) ויהי שחין אבעבועות ואומר (שם יא) ולא יכלו החרטומים לעמוד לפני משה מפני השחין ואומר (שם) כי היה השחין ולהלן הוא אומר (דברים כח כז) יככה יי בשחין מצרים ואומר (שם לה) יככה יי בשחין רע הרי ששה פעמים הזכיר השחין וכל אחד ואחד ארבעה מינין כנגד ארבעה יסודות חום לח קור יבש נמצאו ארבעה ועשרים:
<h2>אות סה</h2>
סה שבעים שם נקראו לתורה ומן דאמר עשרה שמות לתורה וניתנה לישראל בעשרת הדברות ולישראל עשרה שמות והעולם נברא בעשרה מאמרות אמר הקב"ה מוטב שאזוג בין ישראל שיש להם עשרה שמות ואלו הן שמות התורה תורה תמימה לקח טוב עץ חיים שירה עצה תושיה כבודה בת מלך אש דת ושמות ישראל ישראלים קדושים מלכים כהנים נזירים עבדים בנים בכורים אפרתים גבורים