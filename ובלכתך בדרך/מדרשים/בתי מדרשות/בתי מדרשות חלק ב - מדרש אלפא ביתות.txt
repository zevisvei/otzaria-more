<h1>בתי מדרשות חלק ב - מדרש אלפא ביתות</h1>

<h2>פרק א</h2>
זמנין דרש מראשו לסופו זמנין דרש מסופו לראשו זמנין דרש מראשו כנגד סופו זמנין דרש מסופו כנגד ראשו זמנין דרש מאמצעו לראשו ולסופו:
את שדרש מראשו לסופו:
אב גד הו זח טי כל מן סע פצ קר שת:
את שדרש מסופו לראשו:
תש רק צפ עס נמ לך יט חז וה דג בא:
את שדרש מראשו כנגד סופו:
את בש גר דק הצ ופ זע חס טן ימ כל:
את שדרש מסופו כנגד ראשו:
תא שב רג קד צה פו עז סח נט מי לך:
את שדרש מאמצעו לראשו ולסופו:
לא מב נג סד עה פו צז קח רט שי תך:
אב גד הו זח טי כאיזצד:
א"ב זה הקדוש ברוך הוא שהוא אב לכל מראשו ועד סופו שבתחלה עד שלא נברא [העולם] היה הוא מהלך על כנפי רוח ועל שביבי סערה וארבע מיני מאורות של אש סביב סביב לו מתלקחות מלפניו כנגד ארבע רוחות העולם ואלו הן אש זהורה אש הדורה אש אדומה ואש לבנה זהורה פניה כנגד מזרח הדורה פניה כנגד מערב אדומה פניה כנגד צפון לבנה פניה כנגד דרום אותה שעה היה העולם מלא מים במים גל בגל מחשל במחשל סופה בתוך סופה סערה בתוך סערה ושכינה על רום ראשיהם וקול דברו עליהן להשתיקן שנאמר (תהלים כט ג) קול יי על המים אל הכבוד וגו' וארבע מיני חיות רוחות רבות סביבות לשכינה בכל שעה ושעה ואלו הן רוח מרחפת רוח עזה רוח רעש רוח סערה רוח מרחפת מנין שנאמר (בראשית א ב) ורוח אלקים מרחפת וגו' רוח עזה מנין שנאמר (שמות יד כא) ויולך יי את הים ברוח קדים עזה וגו' רוח רעש מנין שנאמר (מלכים א יט יא) ואחר הרוח רעש לא ברעש וגו' רוח סערה מנין שנאמר (תהלים קמח ח) רוח סערה עשה דברו וכל רוח ורוח מוקפות על גבי ראשיהן להט ולפיד גחל ולהבה סופה היתה רוכבו סערה היתה מושבו דירתו להט וגחלת מקומו אש מתלקחת שנאמר (ישעיה סו טו) כי הנה יי באש יבא וכסופה מרכבתיו ואומר (תהלים צז ג) אש לפניו תלך ומקול שבחן של מים רבים נתן הקדוש ברוך הוא את דעתו לברא את העולם ואחר כך בדברו ברא את העולם שנאמר (שם לג ט) כי הוא אמר ויהי הוא צוה ויעמד ואומר (איוב כג יג) והוא באחד ומי ישיבנו ונפשו אותה ויעש סליק
<h2>פרק ב</h2>
ה"ו ז"ח שהוא ממקומו עמד בכחו כגבור נצב בגבורתו לברא ברצונו את כל עולמו גער במים וברחו מלפניו ועמד כאיש הבונים לבנות וליסד ימינו טפחה שבעה מעונות למעלה ידו יסדה ארץ תהומות למטה וברוח פיו צוה וברא את כל צבאם שנאמר (ישעיה מח יג) אף ידי יסדה ארץ וימיני טפחה שמים ואומר (תהלים לג ו) בדבר יי שמים נעשו קראם והעמידם אלו כנגד אלו ושם שמו עליהם שלא (פורשו) [יפרשו] וקשרם בסעדה זה לעומת זה וחתמם בטבעת אהי"ה אשר אהי"ה כנפי שמים קשרה (כנפי) בכנפי ארץ יסודי רקיע ביסודי חלד סדרי מרום בסדרי עמוק גבול מעונות בגבולי תהומות כולם חתמו בטבעתו בשם אהי"ה אשר אהי"ה כדי שלא יחריבו את כל עולמו שכל המזכיר את שם אהי"ה אשר אהי"ה בלא חותם מיד מחריב את העולם ואחר כך קראם ותלאם והעמידם בעולם וכולם עמדו בדברו עד סוף העולם שנאמר (שם נ א) אל אלקים יי דבר ויקרא ארץ וגו' ומנין שעמדו שנאמר (ישעיה מח יח) קורא אני עליהם יעמדו יחדו:
נטל קשר עולמו וקשרו בכסאו והעלה את כסאו לשמי [שמים] הרכין כבודו על ארבע חיות ושכינתו שוכן על אופני להט שם מרכבתו על גלגלי אוכלה ומושב יקרו על כרובי להבה נתעלה וישב ברומו של עולם צפה מעשיו וראה כי טוב שנאמר (בראשית א לא) וירא אלקים את כל אשר עשה והנה טוב מאד ואין טוב אלא הקדוש ברוך הוא שנאמר (תהלים קמה ט) טוב יי לכל ורחמיו על כל מעשיו באותה שעה צפה הקדוש ברוך הוא וראה את כסאו ואת כבודו ואת שכינתו ואת מושב יקרו ואת חיות הקדש ואת האופנים ואת הכרובים ואת הגדודים ואת החיילים שהן עומדין ברומו של עולם פתח את פיו בשבח עצמו ואמר יפה עשיתי שתקפתי מקום לכבודי מיד באו חיות ואופנים וכרובים וגלגלים שרפים וחיילים מתחת כסא הכבוד וסובבים בארבע רוחות כסאו והיו מגפפין אותן ומנשקין אותן ומרוין את שמו ברוב שירות הודאות ורננות זמירות ותשבחות ואומרים יהי כבוד יי לעולם וגו' (תהלים קד לא):
דבר אחר והנה טוב מאד (בראשית א לא) אין טוב אלא תורה שנ' (משלי ד ב) כי לקח טוב נתתי לכם תורתי אל תעזבו מלמד שבאותה שעה באת תורה מחדרי חופתה כשהיא מתקשטת בכל מיני תכשיטין ובכל מיני עדי מלכוון ועומדת ומרקדת לפני הקדוש ברוך הוא ומשמחת את לבו של שכינה ופותחת את פיה בחכמה ואת לשונה בתבונה ומשבחת את שמו של מקום בכל מיני שבח ובכל מיני זמרה:
באותה שעה אמר לה הקדוש ברוך הוא בעצמו בכל רקיע ורקיע ואומר החרישו לי כל קול יצור שיצרתי עד שאשמע קול שירתה של תורה וכשאמר לה הקדוש ברוך הוא הראיני את מראיך כורעת את פניה ורצתה זיו פניה והיתה מכסה את כל חדרי ערבות רקיע וכשאמר לה השמעיני את קולך נשאתה את קולה בשירה ובזמרה ובנעימה נאוה עד שנתרעש כל העולם כולו באותה שעה כל סדרי בראשית כולן שאלו זה את זה ואמרו מה קול רעש גדול זה ששמענו באותה שעה יצאתה בת קול ואמרה תורה עצמה משבחת ומקלסת לפני הקדוש ברוך הוא שברא את העולם משיבין ואומרים תורת יי תמימה משיבת נפש (תהלים יט ח):
דבר אחר והנה טוב מאד אין טוב אלא משה שנאמר (שמות ב ב) ותרא אותו כי טוב הוא מלמד שבאותה שעה גילה לו הקדוש ברוך הוא לתורה כסא הכבוד והוציא את כל אותן הנשמות של צדיקים נשמות אברהם יצחק ויעקב שעושין את התורה ומקיימין את המצות קודם שנתנה תורה מסיני והוציא את נשמתן של ישראל שהן מקבלין את התורה לעתיד לבא ומעבירין לפניה ואחר כך הוציא את נשמתו של משה מתחת כסאו שהוא עתיד לבאר את התורה בשבעים לשון והראהו לתורה ואמר לה בתי שישי ושמחי בזה משה עבדי שזה הוא עתיד להיות חתניך ובעליך וזה הוא שהוא עתיד לקבלך ולפרש דבוריך לששים רבוא ישראל:
באותה שעה משיבה תורה ואמרה לפניו עד אימתי יגיע זמן שמחתי אמר לה מיום שאברתיך עד שנתמלא אלף דור שנאמר (תהלים קה ח) זכר לעולם בריתו דבר צוה לאלף דור סליק
<h2>פרק ג</h2>
ט"י כ"ל שהוא טוען כל תחת זרועותיו שנאמר (דברים לג כז) ומתחת זרועות עולם זרוע עולם לא נאמר אלא זרועות עולם מלמד שהשמים ושמי השמים וכל אשר בהן תלאן תחת זרועו של ימין והארץ וכל אשר בה תלאן תחת זרועו של שמאל ומעולם אין שינה ואין תנומה לפניו והוא שומר ברחמיו את כל העולם שנאמר (תהלים קכא א) הנה לא ינום ולא יישן שומר ישראל וכי אין לו בעולם אלא ישראל בלבד והלא שבעים אומות בעולם בשבעים לשון ושאר כל הבריות יש לו בעולם וכלם מעשה ידיו הן ומה תלמוד לומר שומר ישראל אלא מלמד שכך אמרה רוח הקדש אין אני יודע בעולם אלא ישראל בלבד שנאמר (עמוס ג ב) רק אתכם ידעתי וגו' ולא בראתי את עולמי אלא בשביל ישראל שנאמר (ירמיה לג כה) כה אמר יי אם לא בריתי יומם ולילה חוקת שמים וארץ לא שמתי [אלו ישראל] שעושין את התורה ומקיימין את המצות שאין העולם קיים אלא בזכותן שאינן פוסקין שעה אחת תורה מפיהן שאין בריתי האמור כאן אלא ישראל שנאמר (ויקרא כו יב) וזכרתי את בריתי וגו' ואין יומם ולילה אלא תורה שנאמר (יהושע א ח) והגית בו יומם ולילה ואין לי כל חפץ בעולם אלא ישראל שאלמלא ישראל אין לי קורת רוח בעולם שנא' (ישעיה מט ג) ויאמר לי עבדי אתה ישראל אשר בך אתפאר:
דבר אחר ומתחת זרועות עולם כמה זרועות סובלות תחתונים סובלות שמנת עשר אלפים עולמים שהן מקיפין סביבות העולם הזה סובלות מאה ועשרים אלפים עולמים של עולם הבא:
דבר אחר ומתחת זרועות עולם כמה זרועות משובחות בכמה מקומות בהגלות לעשות נס משובחות בשעה שנעשתה אותות ומופתים במצרים שנאמר (שמות ט א) הנה יד יי הויה וגו' משובחות בשעה שקרע את הים לפני בניו שנאמר (ישעיה סג יב) מוליך לימין משה זרוע תפארתו משובחות בשעה שנפרעת בים שנאמר (שמות טו ו) ימינך יי נאדרי בכח וגו' משובחות בשעה שהשתיק מימי הים עד שעברו גאולים שנא' (שם שם טז) בגדול זרועך ידמו כאבן משובחות בשעה שהשליך יוחני וממרא לתהום התחתון שנאמר (שם שם יב) נטית ימינך תבלעמו ארץ משובחות בשעה שנתנה תורה לישראל במדבר שנאמר (דברים לג ב) מימינו אשדת למו משובחות בשעה שהוא עתיד לפרוע מאומות העולם שנאמר (ישעיה נב י) חשף יי את זרוע קדשו וגו' משובחות בשעה שהוא עתיד לבנות את בית המקדש שנאמר (שמות טו יז) מקדש יי כוננו ידיך משובחות בשעה שהוא עתיד להלביש עוז לציון שנאמר (ישעיה נב א) עורי עורי לבשי עזך ציון וגו' משובחות בשעה שעתיד לעשות דין לכל אומות העולם שנאמר (דברים לב מא) ותאחז במשפט ידי סליק
<h2>פרק ד</h2>
מ"ן ס"ע מלך שנסע שכינתו לכרובי עוזו שבתחלה היתה שכינתו בארץ בתוך גן עדן עד שלא באו לעולם בני דור המבול ועברו על שבע מצות שנאמר (בראשית ג כד) ויגרש את האדם וישכן מקדם לגן עדן וגו' וכיון שבאו בני דור המבול לעולם ועברו על שבע מצות ומרדו בו בהקדוש ברוך הוא שנאמר (איוב כא יד) ויאמרו לאל סור ממנו מיד באו מלאכי השרת ועמדו לפני הקדוש ברוך הוא ואמרו רבונו של עולם מה לך אצל בני אדם ומה טיבו דירתך אצל בני אנוש לא לכתחלה אמרנו לפניך אל תברא אדם ולא סופנת אותנו ולא השגחת בדבורנו שנאמר (תהלים ח ה) מה אנוש כי תזכרנו ובן אדם כי תפקדנו מה עשו מלאכי השרת באותה שעה נטלו כל אחד ואחד שופרות וחצוצרות ותקעו בשופרות ויריעו בחצוצרות ורנו לפני הקדוש ברוך הוא בשירות ותשבחות בקול שנאמר (תהלים פט ח) אל נערץ בסוד קדושים רבה והעלו את השכינה בתרועה וקול שופר למרום שנאמר (שם מז ו) עלה אלקים בתרועה יי בקול שופר וכיון שראה שר העולם וכל סדרי בראשית שכינה למרום לבשו כולן אבל ועטפו יגון ואנחה שנאמר (הושע ד ג) על כן תאבל הארץ וגו' מיד יצתה בת קול ואמרה להן השמים שמים ליי וגו' (תהלים קטו טז) באותה שעה היו שמים ושמי השמים שמחין ועליזין והיו מלבישין לבוש ששון ועטופים פאר גליה ורנה והיו עושין שמחה רבה לפני השכינה וחמה ולבנה וכל כוכבים ומזלות היו מרקדין לפני כסא הכבוד ולפני הגבורה והיו מספרים כבוד שכינתו של הקדוש ברוך הוא בקול רנה ושירה שבח ותפארה שנאמר (שם יט ב) השמים מספרים כבוד אל וגו':
דבר אחר מ"ן ס"ע מלך שנסע כבודו ממקום למקום מדירה לדירה מעליה לעליה מפלטין לפלטין מרקיע לרקיע שבעון האדם הראשון שחטא שנ' (ישעיה מג כז) אביך הראשון חטא וגו' ועבר על מצוה קלה שצוה הקדוש ברוך הוא נסתלקה שכינה מגן לעדן שנאמר (בראשית ג ח) וישמעו את קול יי אלקים מתהלך בגן לרוח היום ואומר (יחזקאל כח ג) בעדן גן אלקים היית בעון דורו של אנוש שעבדו עבודה זרה תחלה נס שכינה מעדן לעבים שנאמר (תהלים קד ג) השם עבים רכובו בעון דור המבול נס שכינה לשמים שנ' (דברים לג כו) רוכב שמים בעזרך בעון דור הפלגה נס שכינה לשחקים שנ' (שם) ובגאותו שחקים בעון אנשי סדום נס שכינה לזבול שנ' (ישעיה סג טו) הבט משמים וראה מזבול וגו' בעון דור המדבר נס שכינה למעון שנ' (דברים לג כז) מעונה אלקי קדם בעון בית המקדש הראשון נס שכינה למכון שנ' (שמות טו יז) מכון לשבתך פעלת יי מקדש יי כוננו ידיך בעון בית המקדש האחרון נס שכינה לערבות שנא' (תהלים סט ה) סולו לרוכב בערבות ביה שמו וגו':
דבר אחר מ"ן ס"ע מלך שנסע כבוד שכינתו ממחנה למחנה מערבות רקיע לחדרי היכל מחדרי היכל להיכל גאוה מהיכל גאוה לבירת לפיד מבירת לפיד לפלטין שלהבת מפלטין שלהבת למערכות אש ממערכות אש למחנות מלאכים ממחנות מלאכים לדגלי צבאים מדגלי צבאים לצבאות משרתים מצבאות משרתים לחיילי טפסרים מחיילי טפסרים למחנות אראלים ממחנות אראלים למחנות שרפים ממחנה שרפים למחנה אופנים ממחנה אופנים למחנה כרובים ממחנה כרובים למחנה חיות הקודש ממחנה חיות הקודש לגלגלי המרכבה מגלגלי המרכבה לכסא אבן ספיר מכסא אבן ספיר לכסא הכבוד מכסא הכבוד לתשע מאות וחמשים וחמשה רקיעין וסימניהון השמים ושמי השמים משבעה רקיעין ולמעלה אין להן רשות לא למלאכים ולא לטפסרים ולא לאראלים ולא לשרפים ולא לאופנים ולא למלאכים ולא לחיות הקודש ולא לגלגלי המרכבה ולא לשרים הגדולים ואפילו לא לשר הפנים ולא לשבעה שרים הפניים הגדולים רמים רבים ונכבדים קרואים בשם יושב הכרובים שהן רואין את פני המלך ויודעין ברזי שכינה אין להן רשות לעלות ולירד לבית מסתרים של שכינה אלא הקדוש ברוך הוא בעצמו מפני שהוא בית מסתרים שלו והוא יושב בלבד בסתר מכולן שנאמר (תהלים צא א) יושב בסתר עליון סליק
<h2>פרק ה</h2>
פ"ץ ק"ר פ"ץ על שום שפיו צוה ונבראו משרתיו שנאמר (שם לג ט) כי הוא אמר ויהי וגו' ובורא חדשות חדשות בכל יום שנאמר (איכה ג כג) חדשים לבקרים וגו' וכאיזצד בורא הקדוש ברוך הוא את משרתיו ודובר דברו וימלא היכלו אש ותעמודנה שורות שורות כנגד כסא הכבוד והקדוש ברוך הוא צר באצבעו קטנה צורת פניהן כל מלאך ומלאך וכל שר ושר ואחר כך רוח ונשמה הפיח בהן והעמידן על רגליהן והפקיח את עיניהן וכיון שהן רואין את כסא הכבוד נפלה אימת שכינה עליהן והן נופלין על פניהן ואומרין אין כמוך באלקים יי וגו' (תהלים פו ח):
ק"ר שהוא קורא את כולן ועומדין לפניו וכל אחד קורא שמותן לפי מעשיהן והפקידן כל אחד ואחד על עבודתן זה ממנה על עבודת השיר לקרות מלאך השיר וזה ממנה על עבודת השבח לקרות מלאך השבח וזה ממנה על עבודת הכסא לקרות מלאך שמש בכסא וזה ממנה על עבודת הרוח לקרות מלאך הרוח וזה ממנה על עבודת האש לקרות מלאך האש וזה ממנה על עבודת המטר לקרות מלאך המטר וזה ממנה על עבודת הטל לקרות מלאך הטל וזה ממנה על עבודת הזעם לקרות מלאך הזעם וזה ממנה על עבודת הברד לקרות מלאך הברד ואחר כך הטיל אימתו עליהן שלא יעברו על דת שנאמר (שם קמח ו) ויעמידם לעד לעולם חק נתן ולא יעבור:
דבר אחר פ"ץ ק"ר שהוא פוצע וקורע וטורף שמים וארץ זה על גבי זה מתחת שתי זרועותיו ומשחית את כל העולם כולו ברגע אחת שנאמר (תהלים ל ו) כי רגע באפו חיים ברצונו ולא נשתייר מהן אלא כסא הכבוד בלבד והקדוש ברוך הוא יושב עליה בכבודו לבדו שנאמר (ישעיה ב יז) ונשגב יי לבדו ביום ההוא ומהו לבדו שאפילו חיות שבמרכבה ואופנים וכרובים וגלגלים ושרפים טפסרים ואראלים יסופו עמהן שנאמר (דברים לב לט) ואין מידי מציל ומפני מה לא הניח הקדוש ברוך הוא את חיות הקודש שבמרכבה ואת אופנים ושרפים וכרובים וגלגלים וטפסרים ואראלים שהן עומדין לשמשו ולשמש כבודו כדי שלא ימצאו פתחון פה אפילו אחד מכל העומדין לפניו בשמשות לומר אנו בראנו עם הקדוש ברוך הוא חודשות עולם שנאמר (ישעיה מו ד) אני עשיתי ואני אשא אני עשיתי את העולם אני אשא דורות העולם אני אסבול להחריב את העולם אני אמלט מכל העולם אותו היום אלף שנים יהיה בשנת בני אדם שנאמר (תהלים צ יד) כי אלף שנים בעיניך כיום וגו' מן הבוקר ועד הערב חשב הקדוש ברוך הוא על כסא הכבוד והעמיק מחשבות חדשות עצות נחמדות שנאמר (שם לג יא) עצת יי לעולם תעמוד וגו' וכל דבר ודבר חשב במחשבות לבו מאתים וארבעים ושמונה פעמים האיך אברא תהומות האיך אברא גובהי מרום האיך אברא עמודי שחקים האיך אברא יסודי עולם האיך אברא שבעה [עמודי] אדמה האיך אברא סדרי שמים וגמר כל דבר ודבר במעמקי מחשבות לבו בגודל חכמת דעתו שנאמר (שמואל א ב ג) כי אל דעות יי וגו' ואומר (תהלים צב ו) מאד עמקו מחשבותיך מערב עד בוקר יורד מכסא הכבוד ורוכב על שביבי אש וסודר סדרי עולמות חדשות באצבעות [ידיו] סדרי עליונים כנגד סדרי תחתונים וסדרי תחתונים כנגד סדרי עליונים עד שגמר מאה ועשרים אלפים עולמות מאה ועשרים אלפים רקיעים מאה ועשרים [אלפים] אדמה שנאמר (שם) מה גדלו מעשיך יי ואומר (ישעיה סד ג) ומעולם לא שמעו ולא האזינו עין לא ראתה אלקים זולתך יעשה למחכה לו עשה לא נאמר אלא יעשה לבוקר קראן והעמידן בעולם והיו באין ועומדין לפניו שנאמר (שם סו כב) כי כאשר השמים החדשים והארץ החדשה אשר אני עושה עומדים לפני וגו' סליק
<h2>פרק ו</h2>
ש"ת על שום שבח מעשיו שעתיד לעשות פני שמים חדשים כפני חמה ופני ארץ חדשה כפני לבנה ופני פרי עץ השדה כפני כוכבים פני פירות אדמה כפני מזלות ומתוקים (את) ריחם כריח גן עדן וכולם מזומנים לצדיקים לעתיד לבא שנאמר (תהלים לא כ) מה רב טובך אשר צפנת ליריאך וגו':
דבר אחר ש"ת על שום שהוא עתיד לשית לעולם הבא כל חטה וחטה ושעורה ושעורה שתהא מהן מכל אחת ואחת עשרים ושנים עשרונים של קמח בשני טעונין של חמורים וסימנהון בגימטריא חטה:
דבר אחר ש"ת על שום שהוא עתיד לשית לעולם הבא כל ענבה וענבה שתהא לצאת הימנה מכל אחת ואחת מאה ועשרים ושבע גרבין של יין וסימנהון ענב"ה:
דבר אחר ש"ת על שום שהוא עתיד לשית לעולם הבא כל תאנה ותאנה שתהא ארבע מאות חמשים ושש ליטרין בליטרא של צפור וסימנך תאנ"ה:
דבר אחר ש"ת על שום שהוא עתיד לשית לעולם הבא כל זית וזית שתהא ארבע מאות ושבע עשרה לוגין של שמן יוצאין מכל אחת ואחת וסימנך זי"ת:
דבר אחר ש"ת על שום שהוא עתיד לשית לעולם הבא כל תמר ותמר שתהא שש מאות וארבעים צנצנת של שכר יוצאות מכל אחת ואחת וסימנך תמ"ר:
דבר אחר ש"ת על שום שהוא עתיד לשית לעולם הבא כל תפוח ותפוח שתהא לצאת מכל אחת ארבע מאות תשעים וארבע גרבין [יין] של תפוח וסימנך תפו"ח:
דבר אחר ש"ת על שום שהוא עתיד לשית לעולם הבא כל אגוז ואגוז שתהא שבעה עשר עשרונים של מוח לעשות מכל אחד ואחד וסימנך אגו"ז:
דבר אחר ש"ת שעתיד כל אילן ואילן שהן מוצאין פירות לעתיד לבא שנאמר (ויקרא כו ד) ונתנה הארץ יבולה ועץ השדה יתן פריו:
דבר אחר ש"ת על שום שהוא עתיד לשית לעתיד לבא נהרות של יין נהרות נהרות של שמן נהרות נהרות של דבש נהרות נהרות של מעדנים נהרות נהרות של ממתקנים נהרות נהרות של אפרסמון טהור וכל ההרים מנטפים עסיס וכל הגבעות דבש וחלב שנאמר (יואל ד יח) והיה ביום ההוא יטפו ההרים עסיס וגו' וכל כך הללו למה שכרן של צדיקים לעולם הבא שנאמר (תהלים סח ד) וצדיקים ישמחו יעלצו לפני אלקים וישישו בשמחה סליק פרק ומסכתא