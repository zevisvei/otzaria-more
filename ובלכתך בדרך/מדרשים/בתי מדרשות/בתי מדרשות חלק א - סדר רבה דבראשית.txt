<h1>בתי מדרשות חלק א - סדר רבה דבראשית</h1>

<h2>אות א</h2>
א לך ה' הגדולה זו מעשה בראשית שנאמר בראשית ברא אלהים אל תקרי בראשית אלא ברא שית וכן אתה מוצא שבראשית ששה אותיות שבהם נבראו שמים וארץ שנאמר כי ביה ה' צור עולמים יה שנים ה' ארבעה הם הרי ששה הא למדת שבאלו ו' אותיות ברא הקב"ה את השמים ואת הארץ ושמא תאמר שמים וארץ בלבד נבראו העולם הזה והעולם הבא לכך נאמר בראשית ברא אלהים
<h2>אות ב</h2>
ב ד"א בראשית מהו בראשית באות אחת ברא הקב"ה את השמים ואת הארץ שנאמר אלה תולדות השמים והארץ בהבראם אל תקרי בהבראם אלא בה"א בראם באות ה"י ברא שמים וארץ העה"ז והעה"ב וחתמה בטבעת אהיה אשר אהיה ומפני מה חתמה בחותמיה שאלו לא חתמה בחותמיה אין כל בריה יכולה לדרוש באותיותיה מפני שלהבת אש וכל מי שהוא בא לדרוש באותיותיה היה מתמלא כל העולם כולו אש לפיכך סתם אותיותיה דכתיב כבכורה בראשיתה ראיתי את אבותיכם מלמד שלא נברא העולם אלא בשביל אברהם
<h2>אות ג</h2>
ג ד"א בראשית אין בראשית אלא שש מדות של מעשה אומן ואלו הן בניות רקימות אמיצות שרשות ישיבות תמיכות אמר הקדוש ברוך הוא בראשית בניתי רקמתי אמצתי שרשתי ישבתי תמכתי את השמים ואת הארץ
<h2>אות ד</h2>
ד ד"א בראשית כתוב אחד אומר בראשיתה ראיתי אבותיכם וכתיב בראשית ברא אלהים לגזירה שוה מלמד שלא ברא הקב"ה את העולם אלא בשביל ישראל שאין ראשית האמור כאן אלא ישראל שנאמר קדש ישראל לה' ראשית
<h2>אות ה</h2>
ה ד"א בראשית אל תקרי בראשית אלא ברא שת מלמד שלא ברא הקב"ה את העולם אלא בשביל שלשה שנקרא ראשית אלו הן תורה ישראל ויראה תורה מנין דכתיב ה' קנני ראשית דרכו ואין דרכו אלא תורה שנאמר דרכיה דרכי נועם אלו תורה נביאים וכתובים וכל נתיבותיה שלום אלו מדרש הלכות ואגדות ומנין שישראל נקראו ראשית שנאמר קדש ישראל לה' ראשית ומנין שהיראה נקראת ראשית [שנאמר] ראשית חכמה יראת ה' מכאן (שבגדולה) [שגדולה] יראה לפני הקב"ה יותר מכל חכמה ובינה שבהן ברא הקב"ה את העולם שנאמר הן יראת ה' חכמה ואין הן אלא אחת שכן בלשון יון קורין לאחת הינה ומנין שברא הקב"ה את העולם בחכמה ובינה שנאמר ה' בחכמה יסד ארץ כונן שמים בתבונה ושמא תאמרו שמים וארץ בלבד נבראו באלו שש אותיות והעה"ז והעה"ב י"ח אלף עולמות נבראו בהם שנאמר כי ביה ה' צור עולמים ומה תלמוד להודיע שברא הקב"ה י"ח אלף עולמות העה"ז והעה"ב שבהם צור עולמים צור עולם לא נאמר אלא צור עולמים ומנין שיש י"ח אלף עולמות שנאמר ושם הער מיום ה' שמה מלמד שהתחיל באמצעיתם שנאמר סביב י"ח אלף ושם הער וגו' מלמד שמיום שהתחיל וברא הקב"ה את העולם ותקן מעשה בראשית קבע הקב"ה שמה של ירושלם ושמה של ארץ ישראל להשרות שכינתו בתוכו ואחר כך נתעלה וישב ברומו של עולם שנאמר רומה על השמים אלהים
<h2>אות ו</h2>
ו ד"א כי ביה ה' צור עולמים מלמד שבי"ב (שי"ב) ארצות ברא הקב"ה י"ב שבטים וארץ וירושלים באמצעיתם שנאמר יצב גבולות עמים וגו
<h2>אות ז</h2>
ז ד"א שאין צור כיוצא בו שיצר עולמו עליונים ותחתונים ברא קצ"ו אלפים עולמים ברוח פיו וברוח שפתיו שנאמר בדבר ה' שמים נעשו ומנין שברא הב"ה קצ"ו אלפים עולמים שנאמר צור עולמים עולמים בגימטריא קצ"ו קצ"ו אלפים עולמים ברא הקב"ה למענו שנאמר כל פעל ה' למענהו
<h2>אות ח</h2>
ח ד"א צור עולמים שהוא דומה לצור שסובל את כל עמודי הבית אף הקב"ה סובל אותן קצ"ו אלפים עולמים תחת זרועו לכך נאמר כי ביה ה' צור עולמים העה"ז והעה"ב וכל מדות שבהם וכולם חתומים בטבעת אהיה אשר אהיה העה"ז חתם באהיה א"ה מלמטה י"ה מלמעלה אבל כסא הכבוד חתם בטבעת יה ידוד יה זו שכינה ו"ה זו ומפני מה חתמו בחותמו שאלמלא לא חתמם בחותמו אין כל בריה יכולה לעמוד להשתמש באותיותיה מפני שלהבת אש שיורדת מלפני הקב"ה לשרוף את העולם שבשעה שאדם דורש באותיותיו של הקב"ה אותן של אש שעומדות כנגד כתרו של הקב"ה פורחות משעה לשעה מעונה לעונה מרגע לרגע וכיון שהן שומעות קול המדרש הדורש יורדות לשרוף את העולם כולו מפני שאומרות זו לזו מה טיבן של זה שמשתמשות ברזי אותיות של שם המפורש לפיכך חתם אותיותיה מששת ימי בראשית חתמם בחותם אהיה אשר אהיה וכל אדם שהוא בא לדרוש באותיותיה מיד יורדות אותן האותיות של אש עומדות כנגד כתרו של גבורה ומבקשת לשרוף את העולם בשביל כך חתמם הב"ה בעולמו בחותמו כדי שיהיו עומדות ועושות עמהם מלחמה אותם אותיות שבאהיה אשר אהיה ואינן מניחות אותן לשרוף את העולם ואלו הן האותיות של אש שהן עומדות ופורחות בכנפי להבה כנגד כתר של גבורה ואלו הן ת"א צ"ץ שצב"ץ טטרינ"י די"ה ה"ו דח"ד ור"ך עטר"ת י"ה געו"ט אט"א ופרישיי"א אלו ארבעים ושלש אותיות של אש שפורחות בכנפי להבה ועומדות כנגד כתר גבורה
<h2>אות ט</h2>
ט ד"א בראשית בראשונה ברא שמים וארץ וכונן מעונות והכין תהומות והתקין שבעה מעינות למעלה וכנגדן יסד שבעה תהומות למטה נטה שמים למעלה וכנגדו יסד ארץ למטה נטה זבול למעלה יסד אדמה למטה נטה שחקים למעלה כנגדו יסד חרבה למטה (נטה זבול למעלה כנגדו יסד תבל למטה) נטה מעון למעלה כנגדו יסד ארקא למטה נטה מכון למעלה כנגדו יסד תבל למטה נטה ערבות למעלה כנגדו יסד חלד למטה כונן כסא כבודו למעלה ומכבודו למטה זה מעשה יום ראשון
<h2>אות י</h2>
י ביום שני פלג את המים מהם לקח למעלה ומהם למטה והמים שלקח למטה כונן שבעה מעונות וכסא הכבוד ומחיצתן של מלאכים והמים שנתן למעלה כונן עליהם שבעה תהומות וכל מדות שבהן ובעת הרקיע על פני המים בין המים העליונים ובין המים התחתונים ומפני מה הפרישן הקב"ה שהמים העליונים זכרים והתחתונים נקבות וכשבקשו להשתמש זה בזה בקשו להחריב את העולם באותו שעה היו המים עולים להרים ויורדים לגבעות המים היו רצים אחר הנקבות עד שגער בהם הקב"ה שנאמר מגערתך ינוסון וגו' ומנין ששם להם לכל אחד ואחד גבול בפני עצמו שנאמר גבול שמת בל יעבורון ואין בין מים העליונים למים התחתונים אלא ג' אצבעות בלבד וכפת הרקיע מוקפת ביניהם (בניהם) כדי להבדילם זה מזה
<h2>אות יא</h2>
יא בשלישי אסף את המים למקום אחד וגלה את היבשה וקרא לה ארץ והוצא ממנה עצים ועשבים וכל מיני זרעים ועץ פרי עושה פרי וכל מיני דשאים וכל מיני אילנות וכל מיני נטיעות בין שעושין פירות בין שאין עושין פירות
<h2>אות יב</h2>
יב ברביעי ברא חמה ולבנה כימה וכסיל כוכבים ומזלות ובו ביום תלאם ברקיע להבדיל בין היום ובין הלילה נתן שמש לאור עולם וירח וכוכבים למשול בלילה והתקין שבעה כוכבים ברקיע שחושבים בהם את השנים וחדוש לבנה ועבור שנים ועתים ורגעים
<h2>אות יג</h2>
יג בחמישי ברא לויתן וכל מיני דגים וכל מיני עופות בין של יבשה וכל מיני שקצים ורמשים בין של ים בין של יבשה
<h2>אות יד</h2>
יד בששי ברא תהומות בהררי אלף ושאר כל מיני בהמה ושבע מיני חיה ושקצים ורמשים שנאמר תוצא הארץ נפש חיה למינה וגו' ולבסוף ברא אדם למשול בכל והלל וזמרה נטע בפיהם ושיר ותשבחות בגרונם דבר דברו והכן צבאם וכל אחד ואחד מהם צוה על עבודתו שר בראש כולם וגו' ובין השמשות נבראו עשרה ואלו הן פי האתון פי הבאר הקשת והמן והמטה והשמיר והכתב והמכתב והלוחות וי"א אף המזיקין ועמוד הענן וי"א פי הארץ וקבורתו של משה ומערה שעמד בה משה ואליהו ור' יאשיה אומר משום אביו אף האיל והפרדה ובגדו של אדם הראשון ור' יהודה אומר אף הצבת בצבת העשויה והלא יכול לעשות לה דפוס הא לאו בריה הות אלא מעשה
<h2>אות טו</h2>
טו בשביעי ישב הקב"ה על כסא שמחה והעביר לפניו שר של מים בשמחה גדולה שר של נהרות בשמחה גדולה (שר של לבנה בשמחה גדולה) שר של הרים בשמחה גדולה שר של גבעות בשמחה גדולה שר של תהומות בשמחה גדולה שר של מדברות בשמחה גדולה שר של חמה בשמחה גדולה שר של לבנה בשמחה גדולה שר של כימה בשמחה גדולה שר של כסיל בשמחה גדולה שר של דשאים בשמחה גדולה שר של גן עדן בשמחה גדולה שר של גיהנם בשמחה גדולה שר של אילנות בשמחה גדולה שר של רמשים בשמחה גדולה שר של חיות בשמחה גדולה שר של בהמות בשמחה גדולה שר של דגים בשמחה גדולה שר של חגבים בשמחה גדולה שר של עופות בשמחה גדולה שר של מלאכים בשמחה גדולה שר של רקיע ורקיע בשמחה גדולה שר של גדוד וגדוד בשמחה גדולה שר של חיות הקדש בשמחה גדולה שר של כרובי הכבוד בשמחה גדולה שר של אופנים ושאר כל שר ושר נכבד ונורא ונערץ והיו כולם עומדים בשמחה גדולה במעין של שמחה ומשמחים ומרקדים ומרננים ומקלסים לפניו בכל מיני קלוס וכל מיני זמר שבח והלל והיו מלאכי השרת פותחים את פיהם ואומרים יהי כבוד ה' לעולם וכולם עונים אחריהם ישמח ה' במעשיו והיה רקיע ערבות מלא שמחה וקול הדר ועוז ותוקף וגבורה וגאוה ותפארת וגדולה תהלה ורנה שירה וצהלה נצח ויושר כבוד והודאות באותה שעה שנאמר הוד והדר לפניו עוז וחדוה ותפארת במקדשו הוד והדר נגד שבת עוז ותפארת נגד וינפש באותה שעה הביא הקב"ה שרה של שבת והושיבה על כסא הכבוד והביא לפניה שירה כל שר ושר של כל רקיע ורקיע ושל כל תהום ותהום והיו מרקדין ומשמחין לפניה ואומרים שבת הוא לה' ושאר כל השרים הגדולים אומרים לה' הוא שבת ואף אדם הראשון העלה אותו הקב"ה לשמי מרומים לשמים העליונים לשוש ולשמוח בשמחתה של שבת
<h2>אות טז</h2>
טז עשה הקב"ה חנוכה של שמים וארץ והכל שמחים בה ואף אדם הראשון שש ושמח בשמחתה של שבת באותה שעה כשראה אדה"ר שבחה של שבת יקר ורבותה של שבת שמחתה וגדולתה של שבת שהכל היו שמחים בה והיא היתה תחלה וראש כל השמחות מיד פתחו פיהם ואמר מזמור שיר ליום השבת אמר הקב"ה לשבת אתה אומר מזמור ולי מזמור שאני אלוה השבת עד שעמדה השבת על רגליה ונפלה על פניה ואמרה טוב להודות לה' וכל סדרי בראשית השיבו ולזמר לשמך עליון
<h2>אות יז</h2>
יז אורכו של עולם מהלך ת"ק שנה ורחבו של עולם ת"ק שנה ועביו ת"ק שנה ויש אומרים עגול הוא וים חוזר לעולם כמין כפה וים הגדול וכל העולם כולו עומד על עמוד אחד וצדיק שמו שנאמר וצדיק יסוד עולם ואותו עמוד וכל העולם כולו עומד על סנפיר אחד של לויתן ולויתן שוכן בתוך המים התחתונים כדג קטן בתוך המים והמים התחתונים על מי בראשית כמעין על שפת הים אוקינוס עומדים על מים הבוכים כמעין קטן על שפת הים ולמה נקראים מים הבוכים מלמד שבשעה שפלג הקב"ה את המים מהם לקח למטה ומהם לקח למעלה המים שלקח למעלה היו שמחים ואומרים אשרינו שיש לנו להיות קרובים אצל בוראינו ולהיות סמוכים תחת כסא כבודו והיו מעופפים בשמחה רבה ונותנים בכל יום קלוס ושבח ומכתירין הדר ותהלה ליוצר בראשית ליוצר עולם שנאמר מקהלות מים רבים וגו' ואותו המים שלקח למעלה למטה היו צועקים ובוכים ואומרים אוי לנו שלא זכינו לעלות לרקיע להיות קרובים לבוראינו ולקלס עם חברינו אלא אנו נתונים למטה לתוך התהום הששי כנגד שערי צלמות ושערי גיהנם להסתכל בכל יום ויום במשפטן של רשעים ולבסוף העזו פניהם ובקעו תהומות והיו מתגברין ועולין על סדר המקום מקום העבים מבקשים לעלות למרום עד שגער בהם המקום וכבשם תחת רגליו והורידן למקומן שנאמר הנותן בים דרך ובמים עזים נתיבה לפיכך נקראו מים הבוכים
<h2>אות יח</h2>
יח והמים הבוכים תלוים ועומדים למעלה מן הארץ התחתונה והארץ רוקע על המים הזדונים על עמוד חשמל ועמוד חשמל על אוצרות שלג ואוצרות שלג על הרי ברד והרי ברד על תהום ותהום למה הוא דומה לשלשה ראשי שור שנאמר תהום אל תהום קורא לקול צנורך וגו' ותהום על תהו ותהו למה הוא דומה לקו ירוק ומקיף את כל העולם כולו וממנו יצא חשך ותהו על תהו ובהו דומה לאבנים מפולמות שמהם יצאו מים ומים על הרים והרים על רוח ורוח תלוי בסערה ותלוי בכפה של ארץ התחתונה וארץ התחתונה תלויה בסערה וקשורה בכפת חרבה וחרבה תלויה בכפה יבשה ויבשה תלויה וקשורה בכפת ארקא וארקא תלויה בסערא וקשורה בכפת תבל ותבל תלוי בסערה וקשורה בכפת חלד וחלד תלוי וקשור בכפת וילון וילון תלוי בסערא וקשור בכפת רקיע רקיע תלוי בסערה וקשור בכפת שחקים ושחקים תלוי בסערה וקשור בכפת זבול וזבול במעון ומעון במכון ומכון תלוי בסערה וקשור בכפת ערבות ערבות תלוי בסערה וקשור בזרועו של הקב"ה שנאמר ומתחת זרועות עולם אמר ר' ישמעאל שתי זרועות למה אחת סובלת את העליונים ואחת סובלת את התחתונים מלמד שבשבעה מעונות וכל אשר בהם תלוים בזרועו של הב"ה של שמאל לכך נאמר ומתחת זרועות עולם
<h2>אות יט</h2>
יט ואחורי הארץ התחתונה מקיפים אש ומים ואחורי אש ומים מקיפים רעש ורעדה אחורי רעש ורעדה מקיפים ברקים ורעמים אחורי ברקים ורעמים זיקים וזועות אחורי זיקים וזועות דמות חיות מקיפים רצוא ושוב אחורי רצוא ושוב אומרים קול המולה אחרי אומרים קול המולה קול דממה דקה אחרי קול דממה דקה אומרים קדוש ואחרי כל אלו שם חיות הקדש והאופנים וכסא הכבוד ורגלי השכינה מוקפין על גבי ראשיהם שנאמר וארא החיות והנה אופן אחד בארץ וגו' כשם ששכינתו למעלה כך שכינתו למטה שנאמר ותהלתו מלאה הארץ ועוד השמים כסאי והארץ הדום רגלי וגו' ואלף אלפים ורבו רבבות של מלאכי השרת עומדים סביבות רגלי השכינה ומקלסים אותו בכל שבח וכל מיני קלוס שנאמר ותהלתו מלאה הארץ
<h2>אות כ</h2>
כ ומקיפים מקום של רגלי השכינה י"ח אלפים עולמות ד' אלפים ות"ק לרוח צפון ד' אלפים ות"ק לרוח דרום ד' אלפים ות"ק לרוח מזרח ד' אלפים ות"ק לרוח מערב שנאמר סביב שמנה עשר אלף ד' אלפים ות"ק של רוח צפון מלאים תהלה וכבוד וגילה וגאון ושל רוח מזרח מלאים קדושה וטהרה עוז וצדקה נצח וגבורה של רוח מערב מלאים פארות ועטרה וכתר מלכות וקול דממה דקה
<h2>אות כא</h2>
כא אחורי י"ח אלף עולמות הללו מקיפים חומות אש ומים ואחורי אש ומים מקיפים הרים הרים של ברד אחורי הרים של ברד גבעות גבעות של שלג אחורי גבעות של שלג כותלי סופה אחורי כותלי סופה כנפי סערה אחורי כנפי סערה מקיפים כרובים מעופפים אחורי כרובים מעופפים כנפי רוח אחורי כנפי רוח מקיפים אלף אלפים מחנות אחורי אלף אלפים מחנות רכב רבותים אחורי רכב רבותים משוררי שירות אחורי משוררי שירות תוקעי בשופרות אחרי תוקעי בשופרות מריעי בחצוצרות אחרי מריעי בחצוצרות ממתקי נעימות אחורי ממתקי נעימות מסלסלי תושבחות אחורי מסלסלי תושבחות אומרים קדוש ואומרים ברוך שנאמר ותהלתו מלאה הארץ
<h2>אות כב</h2>
כב אחורי כל [אלו] מקיפין טיט היון מכאן ואילך תהום ותהו וחשך עד אין חקר ועד אין מספר ואין שיעור ואין סוף שנאמר ישת חשך סתרו ובכל יום ויום הקב"ה רוכב על כרוב ושט בכולן וכשהוא חוזר רוכב על כנפי רוח שנאמר וירכב על כרוב ויעף וידא על כנפי רוח עד כאן יש לך רשות לדבר מכאן ואילך כנותן אצבע בעין לפיכך כתוב בספר בן סירא במופלא ממך אל תדרוש ובמכסה ממך אל תחקור וגו
<h2>אות כג</h2>
כג בא וראה שלא כמדת הקב"ה בשר ודם מדת (הקב"ה) מלך בשר ודם משגר שליח ממדינה למדינה (שצריך) [צריך] לשגר שליח אחריו להחזיר שליחותו אבל הב"ה אינו כן שנאמר והנה האיש וגו' אשר הקסת במתניו משיב דבר לאמור עשיתי כאשר ציויתני ואומר התשלח ברקים וילכו ויאמרו לך הננו יבאו ויאמרו לך לא נאמר שכל מה שמצטוין הולכים ועושים ואומרים עשינו (שליחות) [שליחותך] כענין שנאמר הלא את השמים ואת הארץ אני מלא נאם ה
<h2>אות כד</h2>
כד זה תהום התחתון של ארץ התחתונה למעלה מן הארץ העליונה התחתונה תהום למעלה מן תהום תהו למעלה מתהו בהו למעלה מן בהו ים למעלה מים מים למעלה מן מים אדמה ועל אדמה גדולתו וגבורתו חרבו כחו ותפארתו ותקפו של יוצר בראשית שנאמר אל תראי אדמה גילי ושמחי [כי הגדיל ה' לעשות
<h2>אות כה</h2>
כה זה תהום השני למעלה מן אדמה תהום למעלה מן תהום תהו למעלה מתהו בהו למעלה מן בהו ים למעלה מן ים מים למעלה מן מים חרבה
<h2>אות כו</h2>
כו זה תהום שלישי למעלה מחרבה תהום למעלה מן תהום תהו למעלה מן בהו ים למעלה מן ים מים למעלה מן מים ארקא
<h2>אות כז</h2>
כז זה תהום החמישי ועל ארקא שאול ואבדון ובאר שחת וטיט היון ושערי מות ושערי גהינם ושערי צלמות תחתייה וגהינם ורשעים בהם ומלאכי חבלה ממונים עליהם ושם חשך עביו כחומה של עיר ודיניהם של רשעים מתוקנים שם שנאמר ורשעים [בחשך] ידמו
<h2>אות כח</h2>
כח מדור העליון שאול גובהו מהלך שלש מאות שנה ורחבו שלש מאות מאות שנה ועביו שלש מאות שנה מדור השני אבדון גבהו שלש מאות שנה ורחבו שלש מאות שנה מדור השלישי באר שחת גבהו שלש מאות שנה ורחבו שלש מאות ועביו שלש מאות שנה מדור הרביעי טיט היון גבהו שלש מאות שנה ורחבו שלש מאות שנה מדור ה' שערי מות גבהו מהלך שלש מאות שנה ורחבו שלש מאות שנה מדור ששי שערי צלמות גבהו שלש מאות שנה ורחבו שלש מאות ועביו שלש מאות שנה מדור שביעי גהינם גובהו מהלך שלש מאות שנה ורחבו שלש מאות שנה ועביו שלש מאות שנה נמצאו הליכות של גהינם שש אלפים ושלש מאות שנה והאש גהינם חזק הוא אחד מן ששים שערי צלמות והאש שבשערי צלמות אחד מש' מן שערי מות ושבשערי מות אחד מס' שבטיט היון ושבטיט היון אחד מס' שבאר שחת ושבאר שחת אחד מס' שבאבדון ושאבדון אחד מס' שבשאול ושאול חציה אש וחציה ברד ורשעים שבתוכה כשהם יוצאים מן האש לוחץ אותם ברד וכשיוצאים מן הברד דולק אותם האש ומלאכי חבלה שממונים עליהם משמרין את נשמתן בגופן שנאמר כי תולעתם לא תמות וגו' רחמנא ליצלן שאול כלה והם אינם כלים שנאמר וצורם לבלות שאול מזבול לו ואין זבול אלא בית המקדש שנאמר בנה בניתי בית זבול לך וכל כך למה מפני שפשטו את ידיהם בזבול שנאמר וירדו בם ישרים לבקר ואין ישרים אלא מלאכי השרת ובכל יום ויום יורד עליהם מלאך המות בחימה גדולה ובקצף גדול וטורד אותם מן האש לברד ומברד לאש כרועה שטורד צאנו מהר להר ומגבעה לגבעה שנאמר כצאן לשאול שתו מות וגו' אל תהי אומר שתו אלא שתי אחת באש ואחר כך יורדים עליהם מלאכי חבלה ודנין אותן בשאול התחתונה י"ב חדש ואחר י"ב [חדש] מורידין אותן לאבדון ודנין אותן י"ב חדש וכן בכל מדור ומדור עד שיהיו כקטם שנאמר ועשותם רשעים כי יהיו אפר וגו' ויראו אותן כל הצדיקים ויאמרו לפניו רבונו של עולם דיין לאלו משיב הקב"ה ואומר לצדיקים לא די להם לאלו שעדיין לא שבעה נפשי מהם מפני שחרבו את ביתי ושרפו את היכלי והגלו את בני לבין האומות העולם ועל אותה השעה הוא אומר לא ישוב חרון אף ה' עד השיבו ועד הקימו לאחר י"ב חדש מורידין אותן לארקא ומעמידין אותו תחת הנהר של אש שיוצא מתחת כסא הכבוד הנה סערת ה' יצאה וגו' והיורד לארקא שוב אינו עולה שנאמר כדנא תימרון להון אלהייא דשמייא וארקא וגו
<h2>אות כט</h2>
כט אמרו חכמים שבארץ שבע מיני גהינם ברא הקב"ה מששת ימי בראשית בשביל רשעים גמורים שעוברים על התורה ועל המצות ומכעיסין להקב"ה בכל יום ויום וכופרים בעולם הבא ומודין בעולם הזה ובכל גהינם וגהינם יש בו שבעה מדורות וכל מדור ומדור יש בו שבעה נהרות של אש ושבעה נהרות של ברד וכל אחד ואחד רחבו אלף אמה ועמקו אלף אמה וארכו שלש מאות אמה וכל אחד מושכין ויוצאין זה אחר זה וכל רשע ורשע עוברין בהם ונשרפין במקומן וארבעים אלף מלאכי חבלה ממונים עליהם חוזרין ומחיין אותן ומעמידין אותן על רגליהם ומודיעים להם כל מעשיהם ואומרים להם עכשיו עברו לפנינו בנהרי אש בנהרי ברד בנהרי לפידים בנהרי שלג על שעברתם על דברי תורה ומצות שנתן בסיני ואתם לא יראתם מן האש של גהינם ומן דינה של אבדון עכשיו בואו ותנו חשבון על מעשיכם
<h2>אות ל</h2>
ל ולא עוד אלא שבכל מדור ומדור יש בו שבעה אלפים חור וכל חור וחור יש בו שבעה אלפים סדקים וכל סדק וסדק יש בו שבעה אלפים עקרבים וכל עקרב יש בו שלש מאות חוליות וכל חוליא וחוליא יש בה שבעה אלפים כדי מרה תלויין ומושיכין ויוצאין הימנה שבעה נהרות של סם המות ואדם הנוגע בהם נבקע וכל אבר ואבר שבו נופלים מתוך גופו וכריסו נבקעת ונופלת על פניו ויהיו מלאכי חבלה עומדין ונוטלין כל אבר ואבר שחטא בו יבאו מלאכי חבלה ונפרעין ממנו
<h2>אות לא</h2>
לא כל המדות הללו שבגיהנם למי מזונות למינים ולמשומדים ולאפיקורסים ולמומרים ולכופרים בתורה ולכופרים בתחיית המתים ולאשר נתנו חתיתם בארץ החיים ולאשר פשטו ידיהם בזבול ולאשר החטיאו את הרבים כגון ירבעם בן נבט וחביריו כולם יורדין לגיהנם מעל כנפיהם והם נדונין לדורי דורין שנאמר ויצאו וראו בפגרי האנשים וגו
<h2>אות לב</h2>
לב זה תהום החמישי למעלה מן ארקא תהום למעלה מן תהום בהו למעלה מן בהו ים למעלה מים מים למעלה ממים תבל ועל תבל הרים גבעות וכל יושביהם שנאמר הרים רעשו וכל הגבעות התמוגגו וי"א מיני בריות יש בתבל יש מהם שראשו דומה לאדם וגופו לאריה ויש מהם דומה ראשו לאריה וגופו לאדם ויש מהם שראשו דומה לשור וגופו לאדם ויש מהם להיפך ויש מהם דומה לנחש וגופו לאדם ויש מהם שיש לו ארבע ידים וארבע רגלים וגוף אחד וכרס אחת (ושתי רגלים) וכשהם יושבין דומין לשני בני אדם וכשהם הולכים דומין לאדם אחד ולא עוד אלא בשעה שהם אוכלים ושותים עושים מריבה זה עם זה ואומרים זה לזה אכלת יותר ממני ועל תבין עתיד הקב"ה לישב ומקים את פגרי המתים של אותם בני אדם מן העפר שהם עושים את עצמם כאלו טמונים בעפר ומחיה אותם ומעמידן על רגליהם ומודיע להם נסים וגבורות ונוראות עצומות כדי שיהיו מכירין בהקב"ה שהוא מחיה המתים ואחר כך יושב הב"ה ומחלק להם חלק ושכר טוב לפי מעשיהם ומנחיל אותם מכסא הכבוד שלו שנאמר מקימי מעפר וגו' וכסא כבוד ינחילם
<h2>אות לג</h2>
לג זה תהום הששי למעלה מן תבל תהום תהו למעלה מתהו בהו למעלה מן בהו ים למעלה מים חלד ועל חלד אדם ובהמה וחיות השדה ועוף השמים ודגי הים וכל מיני שקצים ורמשים ותורה ומצות ומעשים טובים ויראת שמים שנאמר שמעו זאת כל העמים האזינו כל יושבי חלד
<h2>אות לד</h2>
לד למעלה מן חלד וילון שהוא נכנס ערבית ויוצא שחרית ומחדש בכל יום מעשה בראשית וילון אינו משמש כלום שנאמר כדוק שמים ולמה וילון דומה לפרגוד של משי שמכסין אותו ובשעה שהוא יוצא מעבירין אותו כך וילון בשעה שיעלה עמוד השחר ותצא חמה לשמש עולה ומכסה פני רקיע ראשון מפני שהגלגל חמה (ותכניס) [וכשתכניס] חמה מעבירין אותו כדי שתעלה לבנה כוכבים וכל מזלות לשמש בעולם
<h2>אות לה</h2>
לה למעלה מן וילון שמים שנאמר השמים מספרים כבוד אל למעלה מן חלד מוצב סולם גדול וראשו מגיע השמימה ושיעור של סולם מהלך ת"ק שנה ושלש מאות וששים אמות יש בו וכל אחד ב' אלפים פרסאות ות"ק פרסאות ות"ק פרסאות ארכה ות"ת אלפים פרסאות רחבה ומלאכים קדושים ושרים נכבדים ממונים עליו ואלה שמותם של שרים הממונים עליו אקצציאל אדמהאל חרבהאל יבשקאל ארקיאל חבלאל תלדאל וכולן על שמם של אדמה וכל מלאך כשהוא יורד ועולה אינן עולין ואינן יורדין אלא ברשותו בזמן שהכתר בא מפי מטטרון
<h2>אות לו</h2>
לו למעלה מן שמים ים ולמעלה מן ים מים וחומות חזקות של אש מקיפות לכולם וסולם גדול נצב בשמים ומגיע לרקיע ומלאכים קדושים ושרים נכבדים ממונים עליו ואלה שמותם אל לאל אליאל אלבוס בליעואל בלעי בצלאל ועדריאל ולמודיאל והם ממונים על שערי צפון שרים ממונים עליהם ואלה שמותם דודגיאל דרכיאל המון חנאל וחננאל ועל שערי מזרח שרים ממונים עליהם ואלה שמותם אוליבן סוקיאלן וזנהאל זנחאל ובחטמיאל וטרפיאל וטרפליאל והם על שערי שמים ממונים
<h2>אות לז</h2>
לז למעלה מן שמים רקיע שקבועים בו חמה ולבנה כימה וכסיל כוכבים מזלות מושלים וכל תהום ותהום יורד על הארץ התחתונה וסולם גדול מוצב ברקיע וראשו מגיע לשחקים ומלאכים קדושים ושרים נכבדים ממונים עליו ואלה שמותם דרוגיאל דרביאל ודרכיאל יבשגיאל זדוניאל וחגנאל קניאל והם ממונים על מעשה רקיע על שערי רקיע על שערי צפון שרים ממונים ואלה שמותם בלאה בהיאל וכלביאל לוליאל לואליאל ויקריאל ועל שערי רוח מזרח ממונים ואלה שמותם קוריאל פדאל שרניאל ענאל עניאל עלאל והם ממונים על מעשה רקיע
<h2>אות לח</h2>
לח למעלה מן רקיע שחקים שבו רחיים עומדות וטוחנות מן לצדיקים לעתיד לבא שנאמר ויצאו [צ"ל ויצו] שחקים ממעל ומנין ששחקים נקראו שמים שנאמר ודלתי שמים פתח ומנין שרחיים טוחנות מן לצדיקים שנאמר וימטר עליהם מן לאכול ושם ירושלים ובית המקדש עומדים ותלוים בשלשלאות של אש בין שחקים לזבול וזיוון הולך ומבהיקין בגלגלי חמה ומלאכי צבאות מחנות כתות כתות לתוכו (של הקב"ה) שנאמר הרעפו שמים ממעל ושחקים יזלו וגו' תפתח ארץ ויפרו ישע וצדקה ואין צדק אלא ירושלים ובהמ"ק שנאמר צדק ילין בה וסולם מוצב בשחקים וראשו מגיע לזבול ומלאכים קדושים ושרים נכבדים ממונים עליו ואלה שמותם זבדאל ונהאל וררזאל זכה טמאל טוריאל וטפירואל טואל ורטאל חסדיאל ורחמיאל והם ממונים על מעשה שחקים ועל שערי שחקים של רוח צפון שרים ממונים עליהם ואלה שמותם פריה צדקיאל קנאל שנחתיאל שמעיאל ועל שערי מזרח שרים ממונים ואלה שמותם צדקיאל קדושה תורניאל תרעיאל תורת עמאל ועל שערי מערב ממונים ואלה שמותם טוריאל קמואל הריאל מלטיאל פלטיאל
<h2>אות לט</h2>
לט למעלה משחקים זבול שבו שבעה היכלות של אש בגוים ושבעה מחנות של מלאכים עומדים ושבעה מזבחות של אש בנוים ושבעה כתות של גדודי נכונות ועומדות ומיכאל שר הגדול עומד בראשם הכהן הגדול ולבוש בגדי כהונה גדולה ומקריב קרבן של אש על מזבח ה' ומקטיר קטורת על מזבח הקטורת ומעלה תמר של להבה על מזבח העולה שנאמר בנה בניתי בית זבול לך ומנין שזבול נקרא שמים שנאמר הבט משמים וראה מזבול קדשך וכולם בזבול ומגיע למעון ומלאכים קדושים ממונים עליו ואלה שמותם גדוריאל נוריאל גנביאל פלהאל פרקיאל פלטיאל והם ממונים על זבול ועל שערי צפון רחומיאל חניאל כתיאל שרפיאל ססיאל סריאל ועל שערי רוח דרום שרים ממונים ואלה שמותם שוריאל מחניאל גדיאל קושיאל עננאל ועל שערי מזרח שרים ממונים ואלה שמותם טרפיליאל בהליאל רננאל רמאל קלה כסה טרגון ועל שערי רוח מערב שרים ממונים ואלה שמותם לוהקנה אסות קסושוותה ליפקוש סומכוס ילהליהל והם ממונים על שערי זבול
<h2>אות מ</h2>
מ למעלה מזבול מעון שנאמר מעונה אלהי קדם שבו כתות של מלאכים מחנות מחנות של משרתים חבורות חבורות של צבאות דגלים דגלים של גדולי [אולי צ"ל גדודי או דגלי] אש מערכות מערכות של להבה שהן אומרות שירות ביום שבחות בשחר תהלות בצהרים זמירות בערב כיון שרואין שהגיע הלילה פוסקין שירה מתוך פיהם ודוממין במקומן שנאמר יומם יצוה וגו' אמרו כת ראשונה שאמרה שירה וקדוש ותהלה עדין לא שנתה שכל אחת ואחת אומרת שירה וקדוש לעולם חומ"ת גע"ץ שירה רבה רקיע שהוא מתחיל שירה וקדושה בראש כל מלאכי השרת בכל יום ומניין שמעון נקרא שמים שנאמר השקיפה ממעון קדשך מן השמים וסלם במעון נצב וראשו מגיע למכון ומלאכים קדושים שרים ונכבדים ממונים עליו ואלה שמותם מחניאל מערכיאל מלכיאל מלטיאל מצמצמיאל מעוניאל מחקקיאל מצנוגיאל מצפצפיאל והם ממונים עליהם על שערי מעון של רוח צפון שרים ממונים ואלה שמותם אהיאל אניאל אגיאל חזקיאל תפליאל קרניאל אנקל דחקיאל מרגכיאל שתניאל מתניאלו על שערי רוח דרום שרים ממונים ואלה שמותם שמשיאל ברקיאל רעשיאל הדריאל ומרביאל ומלכיאל ויחוק רבה ועל שערי מערב שרים ממונים ואלה שמותם צורתק שם קדוש ונורא טיטפא פליפלי שר השם והם ממונים על מעשה מעון
<h2>אות מא</h2>
מא למעלה מן מעון מכון שבו אוצרות שלג ואוצרות ברד ואוצרות טל ואוצרות מטר ואוצרות הרוח ואוצרות ברקים ואוצרות רעמים ואוצרות זיקים גשמי רצון ברכה ונדבה ועליות אגלים ועליות רביבים ומערות של אש נהרות של להבה ונחלי אפרסמון טהור שהם מתוקנים ועומדים מששת ימי בראשית לצדיקים לעתיד לבא וקדרים של שופה ושל שערה ומערה של קיטור ותלתותיה' של אש וכל האומר כל המדות הללו אין עיקר ברייתן אלא מן השמים ומנין שמכון נקרא שמים שנאמר ואתה תשמע השמים מכון שבתך וסלם במכון נצב וראשו מגיע לערבות ומלאכים קדושים ושרים נכבדים ממונים עליו ואלה שמותם אמניאל ואפפאל ואררידיאל ובקבקאל וגדוריאל וגחליאל וגמריאל וגחציאל וסמכיאל והם ממונים על מעשה מכון
<h2>אות מב</h2>
מב למעלה ממכון ערבות שבו אוצרות צדק ואוצרות צדקה ואוצרות משפט ואוצרות חיים ואוצרות רחמים ואוצרות תשובה ואוצרות תפלה ואוצרות ברכה ואוצרות טללים ונשמות של צדיקים ואוצרות רוח חיים ואוצרות שלום ואוצרות אמונה ואוצרות טללי חיים וטללי אפרסמון שעתיד הקב"ה להחיות בו המתים
<h2>אות מג</h2>
מג והכרובים והאופנים וחיות הקדש וגלגלי מרכבה ושרפי להבה וגדודי אוכלה וגדודי צבא וגדודי מערכה וענני אש וענני נחל וענני לפיד וענני קול וענני כבוד וכסא אבן ספיר וכסא הכבוד והקב"ה יושב למעלה מכולם בהיכלו כמראה ברקים (בהיכלו) ואור כמראה הלפידים וחשך וענן וערפל סביביו שנאמר ישת חשך סתרו וגו' וכל רקיע ורקיע מהלך ת"ק שנה רחבו מהלך ת"ק שנה ומרקיע לרקיע ת"ק שנה
<h2>אות מד</h2>
מד למעלה מערבות רקיע רגלי החיות ועוביין כנגד כולן ולמעלה מהם ירכי החיות ועוביין כנגד כולן ולמעלה מהם עגבי החיות ועביין כנגד כולן ולמעלה מהם צוארי החיות ועביין כנגד כולן ולמעלה מהם ראשי החיות ועביין כנגד כולן ולמעלה מהם קרני החיות ועביין כנגד כולם וכל אבר ואבר שבחיות כנגד שבעה תהומות וכנגד שבעה תהומות מעונות וכנגד בנתיים וכנגד מן הארץ ועד לרקיע וכנגד מן לרקיע לשחקים ושיעור גובהן של חיות אחד ועשרים וחמשת אלפים חלקים משיעור של הקב"ה לכך נאמר רם על כל גוים ה
<h2>אות מה</h2>
מה למעלה מחיות הקדש כיפי הקדש נתונות בראשי החיות גבוהות אלף אלפים רבוא מדה כנגד שרים הגדולים ולמעלה מהם קרני החיות יוצאות מכפי החיות גבוהות אלף אלפים ריבוא מדה כנגד צבאות ומשרתי אל ולמעלה מהם כמראה נוגה נתון על קרני החיות שנאמר ודמות על ראשי החיה רקיע ולמעלה מהן רקיע כעין הקרח הנורא נתון על קרני החיות שנאמר ודמות על ראשי החיה רקיע ולמעלה מהם כמראה נוגה נתון על קרח הנורא וגובהו אלף אלפים רבוא מדה כנגד שרפי להבה וכרובי הדר ולמעלה מהם אבן ספיר נתון על מראה הנוגה וגובהו אלף אלפים רבוא מדה כנגד מדה עיזוז ולמעלה מהם כסא הכבוד על כסא אבן ספיר גובהה אלף אלפים מדה ופרוש על כסא הכבוד בגד של מיני מאורות שאין כיוצא בו ומחמדים כלם שהיו חמה ולבנה כימה וכסיל ומזלות דומין לפניו כזיו הנר לפני האור השמש וכל בריה ובריה ומזלותיהן ומעשה ידיהם (כן) שעושין חקוקין עליו והב"ה חוקר בהם ובמזל שלהם ובכל מעשה שעושין שלש פעמים בכל יום ויום שנאמר כי רם ה' ושפל יראה וכתיב המגביהי לשבת המשפילי לראות בשמים ובארץ למה נאמר בשמים ולמה נאמר בארץ אלא מלמד שהקב"ה רואה בשמים ובארץ מזלותיהן ובארץ גופן וכל מעשיהם שעושין בארץ ועוד שאין כל בריה מתה והולכת מן העולם עד שנופל שרו תחלה מלמעלה שנאמר והיה ביום ההוא יפקוד ה' על צבא המרום במרום זה שר שלהם במרום ועל מלכי האדמה באדמה זה גופן של בריות
<h2>אות מו</h2>
מו למעלה מכולם הקב"ה יושב על כסא רם ונשא ומקיפין לו זהב ספיר ברקת מפני מראית העין וכל העולם כולו תלוי בזרועו של אדון ואין יגיעה ובזרועו שהיא סובלת את העליונים ואת התחתונים שנאמר ומתחת זרועות עולם וארבעה נהרות של אש מושכין ויוצאין מזיעתן של תחת רגלי הכסא הכבוד נגד ארבעה רוחות העולם ועושים ים גדול של אש וים הגדול מוקף סביבות כסאו ונהרות של להבה מקיפין את ים של אש ועננים גדולים מקיפין את נהרות של להבה ועבי קל מקיפין את העננים הגדולים ואבני אלגביש מקיפין את אבני ברד ושרי אלים ושרי אראלים ושרי מלאכים ושרי גדודים ושר צבאות ומלאכי אש ומלאכי לפיד ומלאכי גחל ואראלי זוהר וטפשירי להב וברורי בזק וחשמלי שרהבת וחילי ערבות ממונים על שערי ערבות רקיע ועל נהרות דינור ועל ים של אש סובב לכסא הכבוד תת"ק וששת אלפים רבבות מלאכי השרת עומדים מימין כסאו וכנגדו משמאל כסאו ונהרות אש מוקפין ועוברין בניהם ושרים גדולים ממונים ועל [צ"ל על] כל צבא וצבא שמימין ומשמאל ומלמדין אותן לומר שירה וזמרה לפני כסא כבודו של מלך מלכי המלכים הקב"ה
<h2>אות מז</h2>
מז אמר ר' ישמעאל כמה חביבין ישראל לפני הקב"ה יותר ממלאכי השרת שהמלאכים מבקשים לומר שירה תחלה ועושים כמו הרים של אש וגבעות של להבה ואומר להם הקב"ה החרישו עד שאשמע תחלה שירות ותשבחות תפלות ונעים זמירות ישראל דכתיב ברן יחד כוכבי בוקר אלו ישראל ויריעו כל בני אלהים אלו מלאכי השרת וכל מלאכי השרת וכל מלאכי הרקיע כששומעין קול שירות ותשבחות שאומרין ישראל למטה מיד הם פותחים בקול רם ואומרים קדוש קדוש קדוש ה' צבאות וכשיגיע זמן של מלאכים לומר [שירה] וזמרה שמועא"ל המלאך השר הגדול הנכבד והנורא עומד על חלוני רקיע התחתון לשמוע ולהקשיב קול שירות ותשבחות וזמירות העולות מן בתי כנסיות ובתי מדרשות ומשמיע לבני רקיע וחיות הקודש וכיון שהוא שומע ומשמיע לכל רקיע ורקיע מיד יורדין כמה כתות מחנות מחנות וחיילים חיילים של מלאכים לתוך נהרי אש ונהרי להבה וטובלין עצמן שבעה פעמים ובודקין עצמן באש שלש מאות וששים וחמשה פעמים לפי שהם ממונים למלאכת עולם ויורדים בכל יום לשום שלום בעולם וכיון שהגיע זמן שירה עולין לרקיע ומטהרין עצמן באש וכי מלאכים צריכים טבילה אלא מפני ריחן של בני ילוד אשה שהם בעלי טומאה וזיבות לפיכך מטבילין עצמן באש והולכים כמלאכי ערבות רקיע ואחר כך קורא זה לזה ואומר זה לזה ועולין מנהרי אש ברשות זה לזה ועושין עצמן כאור וכברקים של זוהר ועולים בסולם של אש עד שמגיעין אצל חיילי ערבות אצל חשמל טוהר אצל חיות הקודש אצל גלגלי מרכבה אצל כסא כבוד רם ונשא מיד עומדין באימה ופחד וביראה וענוה ומכסין פניהם עם כנפיהם לבל יסתכלו בדמות אלהים השוכן במרכבה ועומדים כתות כתות של אלפי אלפים ורבי רבבות וצבאי צבאות בלא מספר לפני כסא הכבוד ובאותה שעה יושב הקב"ה על כסא הכבוד מלא כל העולם שנאמר מלא כל הארץ כבודו אף חיות הקדש מתכוונות ומתקדשות וכל אחת ואחת אלף אלפים כתרים של מיני אור בראשיהם ומלובשים לבושי אש ומתעטפים פניהם בבזק והקב"ה פוריע פניו מפני חיות הקודש ואופני הדר וכרובי הוד וחיות הקודש מתקדשים ומטהרים ומתלבשים ומתעטפים יותר מפני שהמרכבה על פניהם וכסא הכבוד על רום ראשם ושכינה למעלה מהם ונהרי אש עוברים ביניהם לפיכך הם מתכונים ומזדהרים ומזקקים באור שבעתים וכולם עומדים בטהרה ובקדושה ואומרין שירה והלל וזמרה ושבח וקלוס וצהלה בקול [א'] בדיבור א' בדעת א' ובנעימה א' ולא זה בלבד אלא שנופלים מהם ממלאכי השרת אלף אלפים רבבות נהרי אש דינור ונשרפין מפני מה שכל מי שקודם או מאוחר בשירה מיד נשרף ואף חיות הקודש אין בהם מוקדם או מאוחר מפני שקומתן כאחת ונעימתן כאחת ונטיעתן כאחת וזיוותן כאחת ומתכוונות בארבעה רגלי הכסא רגל זה כנגד זה אופן זה כנגד זה חיה זו כנגד זו כרוב זה כנגד זה ונעימות זו כנגד זו והן פותחים פיהם בשירה בקדושה ובטהרה ובקול דממה דקה שנאמר אחר הרעש וגו' קול דממה דקה ומנשאין את המרכבה בקול שירות ותשבחות באותה שעה קדושים מתקדשים טהורים מקלסין עירין מרוממים גלגלים מפארים חיות ומלאכים מזמרים ונחלקים בשלש כתות של אלף אלפים וריבי רבבות ואומרים קדוש קדוש קדוש כת אחת אומרת קדוש ונופלות על פניה וכת אחת אומרת קדוש קדוש קדוש ה' צבאות וחיות הקודש מתחת כסא הכבוד עונות אחריהם ואומרים ברוך כבוד ה' ממקומו מפני שהשכינה בכל מקום (ולעתים) [ולעתיד] לבא השכינה חוזרת למקומה לבית קדשי הקדשים ואומר בכי"מ [ר"ת ברוך כבוד ה' ממקומו] יהי שמו מבורך לעולם ועד ולעולמי עולמים מי כמוך טוטרסי"י ה' אלהי ישראל בעל גבורות לך טוטרסי"י אלהי ישראל יהללו כסא כבודך לך יתנו גאות ורבות ועוז ותפארת לך יאמצו ויחזקו לך ישבחו לך יחדשו לך ירננו לך ישמחו לך יברכו לך ירוממו לך יפארו לך ינשאו לך יגדלו לך יקדשו לך יקלסו טוטרסי"י ה' אלקי ישראל משרתיך יכתירו לך כתרים וישירו לך שיר חדש וימליכוך לנצח נצחים לעולם ועד טוטרסיי ה' אלהי ישראל חכם הרזים ואדון (והסתרים) הסתרים אמן כי אין זולתך ה' אלהי ישראל ובך אני בוטח מיום היותי על האדמה כי אין כמוך ואין כערכך ואין מבלעדיך ואין לך שני ואין דומה לך כי אתה לך לבדך יחיד ומיוחד ושליט בעולמך ואין לבדך במעלה ומטה ברום ובתחת בעומקה ובגובה בשמים ובארץ בימים ובתהומות בים ובחרבה באש באור ובחשך בגלוי ובנסתר בחיים ובמות ברוחות וברקיע ובשחקים ובמלאכים ובגדודים בעירין ובצבאות ובחיילות בחיות ובאופנים באילים בעליונים ובתחתונים בראשית ובאחרית בתחלה ובסוף לפנים ולאחור יחיד אתה לבדך ואין בלתך ואין מבלעדיך כי כל העולם כולו תלוי בזרועך כי הכל בדברך והכל שלך וכל העולם מודים ומהללים לשמך כי אתה אדון הכל ומלכותך מלכות כל עולמים וממשלתך בכל דור ודור ובכן עמדתי לחלות פניך ולשבח שם תהלתך באימה ופחד ובזאת בטוח לבי כי לא פניתי לאל אחד ולא כרעתי לאל נכר כי שמך אייחד לעולם ולפניך אתפלל ואשתחוה כל ימי עודי עד בא חליפתי שאתה בוראי וגואלי ודורשי חסדי וחסיני טהורי יחידי כבודי משגבי ומנוסי וקדושי מלכי ואלהי שם תפארתך אזכיר לעולם באימה אחלה פניך כי ראה אהגה [אולי צ"ל אראה] ברעש אל אלוה אל שדי אל רם ונשא אלוה ברוך בעולמך ומתגאה בסוד אלי בקודש אזורי עוז המתנשא בדברות קודש אמן אמן אמן נצח נצח נצח סלה סלה סלה