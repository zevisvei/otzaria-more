<h1>דמות הפלאים של בעל ה'תניא'</h1>

<h2>הקדמה</h2>
דמות הפלאים של הרב בעל ה"תניא", יוצר תורת החב"ד, אדמו"ר הזקן רבי שניאור זלמן
מליאדי, שהשנה מלאו מאה וחמשים שנה להסתלקותו כ"ד טבת תקכ"ג , דמות פלאים זו
היא אחת הדמויות המעטות שבהופעתן יוצרות תקופות ומחוללות מהפכות, מהפכה בהשקפת
עולם, בדרכי החיים, בהכרה ובהרגשה, בהרגלים ומנהגים. היה מי שאמר: הגר"א מווילנא
השאיר אחריו ספרים והבעש"ט השאיר אחריו אנשים. אם נכונה הערכה זו או לא, אבל בנוגע
להרב בעל התניא הדבר ברור: הוא השאיר אחריו גם ספרים וגם אנשים. ספרים - לא בלבד
ספריו הקלאסיים, התניא והשלחן ערוך שלו, ולא בלבד הספרים שנכתבו מפיו על ידי אחרים,
כמו: הלקוטי תורה, תורה אור, באורי הזוהר ועוד, אלא אף כל אותה הספרות החב"דית
הרחבה, כל אותה השיטה העיונית במחקר רזי העולם ותעלומות סתרים של האלקות,
הבריאה, ההויה והאדם, כל אלו הן נחלת נכסי הרוח של הרב. מנכסים אלה הן מתפרנסות
וניזונות מהם יתד מהם פינה. ואנשים - הלא המה רבבות אלפי ישראל חסידי חב"ד בכל
ארצות פזוריהם למקומותיהם ומושבותיהם, הרועדים לשמו ולזכרו של הרב.
הרב נולד בשנת תק"ה בעיירה ליאזנא, שהיתה אז תחת ממשלת פולין. בילדותו הכירו בו כי
לגדולות נוצר ובהיותו בן שלש עשרה, בר מצוה, ונתקבל לחבר בחברה קדישא, כנהוג אז, כתבו
עליו בפנקס החברה: "החכם המופלא תנא ופליג מהרש"ז דין זרע ברוך, זה ינחמנו..." כבן
שמונה עשרה גמר את התלמוד עם נושאי כליו, ראשונים ואחרונים וגם התחיל לעסוק בלמוד
הקבלה. שמו נתפרסם כעילוי וגאון. כבן עשרים נשאו לבו לנסוע להמגיד ממיזריטש, יורש
כסאו של הבעש"ט. בבואו לשם נפקחו עיניו באור החסידות של הבעש"ט והמגיד.
בשנת תקל"ג נפטר המגיד ותלמידיו התחילו להנהיג עדת החסידים כל אחד בסביבתו, הנהיג
ברוסיה הלבנה וליטא רבנות חסידותית הצדיק ר' מנחם מנדל מויטבסק, והרב נסע אליו.
בשנת תקל"ז נסע ר' מנחם מנדל וקבוצה של שלש מאות חסידים עמו לארץ ישראל, הלא הם
עלית החסידים הידועה של שנת תקל"ז, הרב נסע ללותם עד מוהילב של הדניסטר, ומשום חזר
לרוסיה הלבנה, ונתקבל לרבם של החסידים במדינה ואז התחיל לגלות ולפרסם את תורת
החסידות לפי השיטה החב"דית שלו ומכל עברים נסעו אליו לשתות בצמא את דברי קדשו.
תורתו נתפשטה יותר ויותר וחסידים לאלפים ולרבבות היו מתאספים אליו.
שיטתו בחסידות נקראת בשם חב"ד חכמה, בינה, דעת שכן עיקר יסודה ההתבוננות והעמקת
הדעת בגדולת השם "וצדיק באמונתו יחיה", כלומר: אמונה פשוטה בלתי מספיקה, שכן יש
אשר גם "גנבא אפום מחתרתא רחמנא קריא" הגנב על פי המחתרת קורא לה' שיעזור לו ,
אלא צריך להמשיך חיות באמונה ולהתענג על ד' בהשגה ודעת. "דע את אלקי אביך ועבדהו".
העבודה צריכה לבוא מתוך הדעת על ידי שיתקע מחשבתו בד' בחוזק ואומץ הלב והמוח עד
שתהא מקושרת בד' בקשר של קיימא בל ינתק.
בארוכה ובפשטות ביאר הרב את שיטתו בספרו הקלאסי "תניא", שנדפס לראשונה בשנת
תקנ"ו, ומאז חזר ונתפרסם במהדורות רבות בארצות שונות המהדורה האחרונה: כפר
חב"ד תשכ"ב . שני חלקים להתניא: ספרן של בינונים ושער היחוד והאמונה. הראשון, ספר
הבינונים, מיוסד על הפסוק "כי קרוב אליך הדבר מאד, בפיך ובלבבך לעשותו". בהסבר עמוק
הוא מגדיר את חלוקי המדרגות של צדיקים, בינונים ורשעים. כבר מתוך הפרק הראשון
נמצאנו למדים שצדיק אינו זה שנושא על כתפיו שק מלא מצוות ולא זה שהוא עצמו משמש
לשק מלא מצות, ומאליו מובן: אין זה ביטויו של הרב ולא לשונו. אבל הדגשתי: נמצאנו
למדים. הוא מבחין בין צדיק בתורת מי שזוכה בדין, מפני שזכויותיו מרובים על עוונותיו,
שאינו נקרא צדיק אלא בשם המושאל לענין שכר ועונש, לבין צדיק בעצם, לענין אמיתת שם
התואר והמעלה, שהוא זה שמגביר נפשו האלקית ונלחם כל כך עם נפשו הבהמית עד שמגרש
ומבער הרע שבקרבו, בבחינת ובערת הרע מקרביך, והוא מואס ושונא כל תענוגי עוה"ז להתענג
בהם בשביל מלוי תאות הגוף בלבד ולא לעבודת השם מחמת גודל אהבתו לד' וקדושתו
באהבה רבה. ומי שיש בו עדיין מעט מזעיר בלבו, אלא שכפוף ובטל לטוב מחמת מיעוטו, הרי
זה צדיק שאינו גמור, והוא הנקרא "צדיק ורע לו", דהיינו "שיש בו עדיין קצת רע אלא שבטל
לו". ומדרגה זו מתחלקת לרבבות מדרגות בבחינת מיעוט הרע הנשאר ובביטולו במיעוטו
בששים או באלף ורבבה וכיוצא.
ולעומת זה רשע וטוב לו, הוא שהטוב שבנפשו האלקית כפוף ובטל לגבי הרע שבקרבו, וזה
יתחלק גם כן לרבבות מדרגות חלוקות בענין כמות ואיכות הביטול וכפיפת הטוב לרע, ויש
רשע ורע לו, שהרע שבנפשו הוא לבדו נשאר בקרבו וגבר כל כך על הטוב עד שנסתלק מקרבו
ועוד בבחינת מקיף עליו מלמעלה, שכן אמרו חז"ל: כל בי עשרה שכינתא שריא.
ודרגת הבינונים היא מידת כל אדם, וכל עיקר ספר התניא נועד לבאר שכל אחד יכול על ידי
התבוננות בגדולת השם לעורר אצלו אהבה ויראה. הבינוני מצד עצמו אין בכחו למאוס ולשנוא
את הרע שבלבו, כי יצר לב האדם רע מנעוריו הוא אצלו בתוקפו כתולדתו, אבל אין הרע גובר
להתלבש בגוף, ששלשה לבושי הנפש שהם מחשבה, דבור ומעשה של הנפש האלקית, הם
לבדם מתלבשים בגוף. הבינוני לא עבר עבירה מימיו, ולא נקרא עליו שם רשע אפילו שעה אחת,
אלא שמהותה ועצמיותה של הנפש האלקית שהם עשרה כחות הנפש, לא להם לבדם המלוכה
והממשלה על הגוף כי אם בעתים מזומנים כמו בשעת ק"ש ותפילה, אבל אחר התפילה הרע
חוזר וניעור ומתאוה תאוה לתענוגי עוה"ז בין בהיתר ובין באיסור, אלא שאין בכחו להוציא
לפועל תאותו במחשבה דבור ומעשה.
בארוכה מבאר הרב איך "קרוב אליך הדבר" להיות בינוני ולא סתם קרוב אלא "קרוב מאד"
ולא סתם להיות בינוני, אלא אף לעורר בגילוי בלב אהבה ויראה. קשה בימינו, ואולי לא רק
בימינו, לראות אנשים במדרגת בינוני לפי "התניא". על יחידי סגולה מחסידים, יש שהם
אומרים עליהם: הרי הוא "בינוני" של התניא. וכבר בימי הרב עצמו היה מעשה, שהוא הרב,
אמר פעם: אם לדבר בלי ענוה ושפלות, הרי כגון אנא בינוני. והיה בשעת מעשה אחד מגדולי
החסידים, והוא גם עשיר גדול, נענה ואמר: הרי גם אני אינני מחזיק עצמי לרשע ח"ו ואם
הרבי הוא בינוני, אז מה אני? השיב לו הרבי: הרי בינוני הוא עולם מלא, כלומר: מדרגות רבות
יש בבינוני. ודאי שהרב, בכל זאת, אמר מה שאמר בתורת ענוה, אבל שבינוני הוא עולם שלם
הרי למדנו מדבריו.
אלא, שאף על פי שנדמה לנו שלא קרוב הדבר לבוא לידי גילוי האהבה לאלקות, אחרי כל
הדרכים וההסברים והעצות המבוארים בתניא, הרי מכל מקום את הדגש החזק העמיד הרב
לא כל כך על גילוי האהבה בפועל והתפעלות המידות ברגש, אלא על ההתבוננות, ה"מוחין"
ושעל כל פנים יבין במוחו מה שהאהבה והיראה צריכות להיות וידע את מהותן ואיכותן. אמר
פעם הרב: "וידעת היום והשבות אל לבבך", ב"וידעת" כתוב היום, מה שאין כן ב"והשבות אל
לבבך" עכשיו, היום, צריכים להיות מוכנים בדעת, שלא יהיה חסר אלא "והשבות על לבבך"
להמשיך ממוח אל הלב, וזה יבוא על ידי משיח צדקנו, שהוא יפיח את הניצוץ של אהבה ויראה
בלב. אבל אלה שאינם עוסקים בידיעת אלקות, יהיה משיח צריך להתחיל עמהם מאלף בית...
מה שהמוחין צריכים היום להשפיע בפועל ממש, הוא בעיקר על המחשבה, הדבור והמעשה.
אין אדם שליט על המידות שבלב, ואפילו על הצווי היסודי של "ואהבת את ד' אלקיך". נשאלת
שאלה איך נופל על כך צווי? שהרי ממה נפשך: אם ישנה האהבה אין צורך בצווי ואם איננה
לא מועיל הציווי? והתשובה היא, כי הציווי מתחיל מ"שמע ישראל", כלומר, שישמע ויתבונן
בשכלו כי ד' אלקינו ד' אחד, עד כדי שיגיע לידי "ואהבת". אבל יכול אדם למשול ולשלוט על
מחשבתו ודבורו ומעשיו, אפילו נגד המידות שבלב, עד אשר לבסוף יתהפכו אף המידות
לקדושה. בניתוח מעמיק הוא חודר במחשבות אדם ותחבולותיו ובחדרי סתריה של הנפש
וכוונותיה ומורה דרך כיצד ליישר ולכוון אותם.
בחלק השני של התניא, שער היחוד והאמונה, מבואר היסוד של אחדות השם, שאין פירושה
שאין אלהים אחרים:
"וכי תעלה על דעתך - הוא שואל - שיש אלוה במים מתחת לארץ, שצריך להזהיר על
כך, והשבות אל לבבך כי בשמים מעל ועל הארץ מתחת אין עוד?"
אלא גדרה של אחדות זו הוא שאין שום מציאות אחרת זולת מציאות השם, "אין עוד" ממש,
אין שום דבר עוד, ואילו ניתנה רשות לעין לראות את החיות שבכל נברא השופע בו ממוצא פי
ד', לא היה גשמיות הנברא וחומרו וממשו, נראה כלל לעינינו. נקודה עיקרית זו, מתבארת שם
בארוכה.
נלווה לספר ה"תניא" עוד שני חלקים: אגרת התשובה למן מהדורא שניה תקנ"ט ואילך,
ואגרת הקודש למן מהדורת תקע"ד ואילך. שלשים ושנים אגרות שכתב הרב לחסידיו, רובם
בזירוז על עניני צדקה בכלל וצדקת ארץ ישראל בפרט "שהיא צדקת ה' ממש, כמו שכתוב
'תמיד עיני ד' אלקיך בה'". אופייני מה שכתב הרב במקום אחר על ארץ ישראל: "גם עכשיו" -
הוא כותב - "אפשר להשיג השגות עליונות בארץ ישראל, יותר אפילו ממה שהשיגו צדיקים
כמותם בזמן הבית" תורה אור, ויצא . הרב הזהיר ביחוד על האהבה ואחוה ורעות בין אדם
לחברו. "ואהבת לרעך כמוך" - הוא כותב בתניא פרק ל"ב - "הוא לכל נפש מישראל למגדול ועד
קטן, כי ... מי יודע גדולתן ומעלתן בשמים ומקורן באלקים חיים" השוה: "לפעמים נשמת
אדם גבוה לאין קץ, באה להיות בנו של אדם נבזה ושפל" פרק ב' אף הוא מבאר הלשון
"אוהב את הבריות ומקרבן לתורה", לומר שאף הרחוקים מתורת ד' ועבודתו, ולכן נקראים
בשם בריות בעלמא, צריך למשכן בחבלי עבותות אהבה וכולי האי ואולי יכול לקרבן לתורה
ועבודת ד', והן לא הפסיד שכר מצות אהבת רעים".
החדושים המעשיים שהנהיג הרב - כמו סכינים מלוטשים לשחיטה, דבר שהונהג לבסוף
בכל מקום, ועוד - הוא סידור התפילה בנוסח האר"י, מדוקדק היטב בכל מלה ומלה. מעטים
הם הסידורים מעשי ידי מחברים, ברובם הם מעשי מדפיסים ומו"לים. המחברים הסתפקו
בפירושים או בנוסח בדרך כלל: אשכנז, ספרד, וכיוצא. הרב הגיה ודקדק דקדוק נמרץ, כל
משפט תיבה ואות שבסידור, באופן אשר מלבד הכוונות של קבלה שהכניס בתוכן, והן לא
ניתנו לכל, הרי גם עצם הנוסח כמו שהוא, מעורר התפעלות של רגשי קודש והוד וזוהר ויופי.
הרב נתפרסם אף כפוסק ממדרגה ראשונה. עוד בהיותו במיזריטש התחיל על פי הפצרתו של
המגיד לחבר את השלחן ערוך שלו. לשונו המלוטשת והסברתו הנפלאה העמידו אותו על גובה
מיוחד שאין דוגמתו. וראוי ליחד קצת את הדבור על מפעלו זה של הרב. מה היתה המטרה
שהציב לו הרב בחיבור שלחנו? בעצם לא הוא הציב את המטרה, הוא קלע אל המטרה שהתווה
לו מורו המגיד ממיזריטש. כך כותבים בני הרב בהקדמתם לשולחן ערוך הרב:
"... ובעודו עומד לפני ד' שם נתעורר רוח קדשו של מורו... ויבחר בכבוד אאמו"ר ז"ל
והפציר בו עד בוש ואמר לו אין נבון וחכם כמוך לירד לעומקה של הלכה להוציא לאור
תמצית ופנימית טעמי ההלכות הנזכרים בכל דברי הראשונים והאחרונים ופסק ההלכה
המתברר ויוצא מדברי כל הפוסקים".
נמצאנו למדים כי שלש נקודות יסודיות מהוות מטרת עריכת "שלחנו" - הסידור בלי בלבול
ותערובות , הנימוקים וההכרעה.
הסידור מתבטא לא בלבד בסגונו המדוייק ושפתו הברורה אלא אף בבחינה העניינית "דבר
על אופניו", מהמוקדם אל המאוחר. הש"ע המקובל של מרן והרמ"א, מכיון שאין תעודתו
אלא ליתן פסקים מעשיים להנהגת האדם בפועל, אינו רואה צורך להקדים וליתן אף את
עיקרי ההלכות המוקדמות לההוראה המעשית. לא הוזכר למשל, בשו"ע שיש מצות עשה של
"תשביתו" בערב פסח, ושלפני חצות ארבעה עשר מועיל מן התורה בטול והפקר, ושחכמים
גזרו שלא יועיל הבטול והצריכו לבדוק החמץ, שכל אלה הן ידיעות מוקדמות לאותו הסעיף
בשו"ע המדבר על הבדיקה: "בתחילת ליל י"ד בודקים את החמץ" וכו' תל"א, א' מצד
המעשי הרי זה מספיק. "בודקים" ... אבל הרב מסדר הדברים, עד שהגיע לגוף הדין של
הבדיקה הוא מבאר כל הנחוץ לדעת לשם כך קודם לכן, וכך יצא אשר במקום שני הסעיפים
אשר בסימן זה בשו"ע, לפנינו בשו"ע הרב י"א סעיפים.
מטרות שונות לשני ה"שלחנות". הראשון, שו"ע המקובל, מטרתו מעשה הדינים, והשני, זה
של הרב, ידיעת הדינים. ומכאן כמה הבדלים אף בסידור הדינים עצמם, לא רק ההקדמות
שלהם. אם, למשל, לפנינו דין של לכתחילה ובדיעבד, שלכתחילה צריכים לעשות באופן זה
ובדיעבד יוצאים אף באופן אחר, מה יש להקדים בעריכות הדינים ומה לאחר? הדבר תלוי
בכיוונו של המחבר. אם הוא מתכוון לצד המעשי, הרי שהלכתחילה קודם. הלכתחילה הרי
הוא הסדר הקבוע והרצוי, והבדיעבד - המקרי והעראי ושלא מן המבחר. אבל אם ידיעת
ההלכות העיקר, הרי הסדר להיפך, הדין העיקרי והמסודר, לרוב הוא דוקא הבדיעבדי, אלא
שלכתחילה מחמירים לשם תוספת הידור או זהירות. והעיקר קודם לההידור. דוגמא: "זמן
תפילת השחר מצותה שיתחיל עם הנץ החמה כדכתיב יראוך עם שמש, ואם התפלל משעלה
עמוד השחר והאיר פני המזרח יצא" - כך בשו"ע פ"ט א'. הלכתחילה קודם לבדיעבד, אבל
הרב מלבד מה שכדרכו הוא מתחיל קודם לכן מעיקר חיוב התפילה ואחר כך הוא בא לזמן
התפילה, הרי את הזמן עצמו כך הוא מנסח:
וזמן התפילות הוא כזמן התמידים, שתמיד של שחר זמנו מתחיל משעלה עמוד השחר
שהוא אור הנוצץ מהחמה במזרח, מהלך ד' מילין קודם הנץ החמה אלא שהיו ממתינים
עד שהאיר כל פני המזרח עד שבחברון... לפיכך גם תפילת השחר זמנה מתחיל מעמוד
השחר, אלא שלכתחילה מצוה להתחיל עם הנץ החמה דהיינו אחר יציאתה ולא קודם
לכן משום שנאמר "יראוך עם שמש".
אנו רואים שאין הרב מקמץ במלים. הוא מרחיב את הביאור. אבל עם כל אריכות לשונו אנו
מתרשמים מדייקנותו הנמרצת. מלה בסלע, לא חסר ולא יתר; כל משפט, כל דבור וכל תיבה
יש להם משקל ומשמעות. עתרת המלים אינה באה למלא את מקומו של התוכן אלא משמשת
לו יד ומתהתכת עמו לגוף שלם. בניסוח שלו יש אשר אגב-אורחא הוא מלמדנו עיקרים
ויסודות. דוגמא:
"אסור להכות את חברו אפילו הוא נותן לו רשות להכותו כי אין לאדם רשות על גופו
כלל" שו"ע הרב ח"ה ה' נזקי גוף ונפש ,
שהאדם אסור לחבול בעצמו - מבואר בגמרא וברמב"ם ובשו"ע, אלא שבכל המקורות כתוב
ש"אינו רשאי", או ש"אסור", והרב ניסח הדברים באופן שיוצא לנו נקודה נפלאה: "אין לאדם
רשות על גופו כלל", כלומר: אין הגוף שלו ואין הוא הבעלים על גופו. מיסוד עקרוני זה יש
ללמוד כמה דברים - ולא כאן המקום וראה "לאור ההלכה" לכותב הטורים: "משפט
שיילוק" .
מה טיבם של הטעמים והנימוקים בשו"ע הרב? שתי צורות לפסוקי הלכות. יש ולהדינים
מצורפים גם הטעמים והראיות, כדרך שנהגו השאילתות של הרב אחאי, הרי"ף, הבית יוסף
ודומיהם; ויש שהפסקים נתונים לפנינו קצובים חותכים, בצורה של הלכתא בלא טעמא,
בחינת "חוקה חוקקתי, גזירה גזרתי", דוגמת השו"ע, כאלה כן אלה, אינם מרווים את
צמאונם של מרבית הוגי התורה. הראשונים - מחמת רוב טובה שלא כולם יכולים לקבלה.
הדין בא משולב יחד עם השקלות וטריות והתירוצים. ודאי, הנה הן גופי תורה ומפיהם אנו
חיים. אבל מי האיש הרוצה לדעת הלכה סופית והוראה מעשית יקשה לו לצלול במעמקי
דבריהם עד שיוציא את נקודת הדין. השו"ע, להיפך, נותן לנו דברים ברורים למדי. הרי
שלחן והרי סכין והרי בשר. אבל "יבשים" הפסקים יותר מדאי, מבלי נימוקים וטעמים. סמך
"המחבר" על ספרו הגדול "בית יוסף" שעל הטור, שבעצם אין השו"ע מהוה אלא קצור ממנו.
מפרשי השו"ע נתכוונו למלא את החסרון ולבאר את טעמו ונימוקו של כל דבר. אבל עדיין
מורגש חסרון חטיבה אחת שלמה. לפנינו כאילו שני עולמות, המתפרש והמפרש.
ואף זו: מפרשי השו"ע, המגן אברהם, הט"ז, הש"ך ועוד, אינם מסתפקים בהנמקת דיני
השו"ע בלבד, אלא מוסיפים לפלפל בגוף ההלכה ושוב סובל הסדר הראוי. המשא והמתן
ההלכותי בא יחד עם גופי הדינים וטעמיהם, בשלוב ובערוב. עד שקם הרב ובאמנות נפלאה
השכיל להדגיש בכל מקום את עומק תמציתו של הדין, על ידי הסברת הטעם ובאור הנימוק
הפנימי שלו. כלל גדול קבע הרב בהלכות תלמוד תורה שלו: "וגם אינו יודע טעם ההלכות, אינו
מבין גופי ההלכות על בוריין" פרק ב', סעיף א' . וכלל זה היה נר לרגלי הרב בכל השו"ע שלו.
וההכרעה מהי: בהרבה ממחלוקות הפוסקים קשה להתמצא. לא תמיד אפשר לברר להיכן רוב
הדעות נוטה ולא תמיד אפשר לקבוע מבחינה הענינית גופה, את הפסק וההוראה. נחוץ כח
מכריע שסמכותו תהיה ראויה להכרה מוחלטת. לא כל הרוצה ליטול את השם "מכריע" בא
ונוטל. עמדה לו זכותו הגדולה של הרב שהכרעותיו נתקבלו לא בלבד בין אנ"ש, חסידי חב"ד,
אלא אף בין מורי הוראות בישראל.
והזכות - כפולה: זכותו האישית "אשר אור תורתו - מהשער של שו"ע הרב - וקדושת
חסידותו האירו פני תבל, רבים הלכו לאורו והמפורסמים אינם צריכים ראיה" "וד' נתן לו -
מהקדמת בני המחבר - חכמה כאחד מגדולי הראשונים, כמובן לכל מה שיש לו עינים
לראות ולב להבין אפס קצהו טיפה מן הים, מים חכמתו בעומק פלפולו ובקיאותו". וזכות
כוחו הגדול לברר את ההלכה בעצם הנידון. "יתנו עדיהן ויצדקו". ראיות חותכות והוכחות
מוצקות. הברורים בנוגע להכרעות הדינים באו ב"קונטרס אחרון" של השו"ע. שם יוצא הרב
בעים רוחו לשאת ולתן ולקבוע את ההלכה הסופית בראיות והוכחות ואין פלפולו במובן של
חריפות מסובכת; אלא דבריו הגיוניים ופלפוליו חודרים בנקודת האמת.
חבור השלחן ערוך חשבו חסידים זקנים גם לראשון בין עשרה הזכויות שזכה בהם הרב וגם
בין עשרה היסורים שהיו לו להרב. בין היסורים: הליכתו למיזריטש; ההתנגדות של מכיריו
וידידיו הגאונים משקלוב ומוהילוב על הליכתו זו; הויכוחים עם המתנגדים, והקשיים בהכרעת
הדינים להלכה למעשה בשלחן ערוך שלו. ובין הזכויות: סדור השלחן ערוך, נוסח התפילה
שתיקן, תקון מקואות חמות, החזקת בני ארץ ישראל ועוד. ומענין: כשהרבי הקודם הריי"צ
סיפר על עשרה היסורים באחת משיחותיו, שאלו אחד השומעים: ומדוע לא חשבו גם ישיבתו
בתפיסה במבצר הפטרבורגי? והשיבו הרבי: את ישיבתו בתפיסה היו החסידים הזקנים
חושבים לאחד מעשרה הזכויות שזכה בהם!
פרשה מיוחדת היא פרשת מאסרו של הרב ושחרורו בי"ט כסלו. רדיפות ויסורים גדולים סבל
הרב מהמחלוקת של המתנגדים. חרמות ושמתות הוטלו על החסידים בליטא. ובשנת תקנ"ט,
לרגלי מלשינות, נאסר הרב והובא למבצר בפטרבורג, מקום אשר מורדים במלכות אסורים
שם. מה ענין מרידה במלכות כאן? בין שאר הדברים נטפלו המלשינים לכספים שהיה מקבץ
בין החסידים ושולח לארץ ישראל להחזקת בני העליה החסידית של שנת תקל"ז, הם אמרו
שהוא שולח שוחד להסולטן הטורקי... עשרים ושתים שאלות שאלו את הרב בעת החקירה
והדרישה ב"מועצה החשאית" "טייני סובייט" , וביניהם גם שאלת הכספים לטורקיה. אבל,
כאמור, פרשת י"ט כסלו היא פרשה לעצמה ולא כאן המקום.
וממחלוקת חיצונית - מחוץ לעדת החסידים - למחלוקת פנימית. צדיקי פולין שלא גרסו
שיטת חב"ד, בעיקר הצדיקים ר' ברוך ממזיבוז' ור' אברהם מקליסק שישב בארץ ישראל,
בטבריה, עוררו מחלוקת גדולה נגד הרב. עיקר טענתם היתה שאין מהצורך שהמון החסידים
יתעמקו בחקר אלקות ודי להם אמונה פשוטה. במקום שהרב העמיד את הדגש בפסוק "וצדיק
באמונתו יחיה" על ה"יחיה", להמשיך חיות באמונה ע"י הבנה והשגה, העמידו הם את הדגש
על "באמונתו", אמונה פשוטה. מדרגות בעבודה, אמרו די שיהיו להצדיקים הגדולים בלבד,
וצאן מרעיתם יסמכו על הצדיקים.
על רקע זה היה גם מעין סכסוך בין הרב להצדיק ר' שלמה מקרלין. קדוש עליון היה ר"ש
מקרלין והרב היה עמו בידידות רבה. פעם רצה ר' שלמה להתיישב בעיר בישינקוביץ, פלך
ויטבסק, ומפני שעיר זו היא בשטח של רוסיה הלבנה, רצה לקבל על זה הסכמתו של הרב.
הרב אמר, שאם יקבל עליו שלשה תנאים הוא מסכים. על שני תנאים הסכים ר' שלמה ועל
השלישי לא הסכים, ותכניתו נתבטלה, וזה היה התנאי השלישי: שלא יאמר שהצדיק צריך
לישא את הצאן, כלומר: שהחסידים צריכים לעבוד ולעמול בעצמם בתורה ועבודה ולא לסמוך
על כתפותיו של הצדיק. הרב יצא סוף סוף אף ממחלוקת זו של הצדיקים בנצחון, ידו היתה על
העליונה וחסידים לאלפים ולרבבות נתוספו לו. הרב מברדיטשוב, אגב, עמד לימין צדקו של
הרב בכל עוז.
ומשהזכרנו את יחסי הרב ור' שלמה מקרלין, נזכיר כאן ספור אחד שחסידים מספרים. ר'
שלמה היה פעם בליאזנא אצל הרב, והרב כמובן כיבד אותו מאד על ביקורו אצל הרב, לא
כאן המקום . הכינו לכבודו סעודה והרבנית רצתה לעסוק בעצמה בהכנת בשול הסעודה לכבוד
הצדיק. אמרה העוזרת שבבית, כי זכות זו מגיע לה, שהרי היא המבשלת התמידית ועכשיו
כשבא הצדיק למה יגרע חלקה? הסכימו לשאול את הרב. הרב שמע טענותיהן ופסק ששתיהן
יתעסקו בכך. התעסקו שתיהן: הרבנית נתנה מלח בהתבשיל והעוזרת אף היא נתנה מלח,
כשכל אחת לא ידעה שהשניה אף היא מלחה. כשהגישו התבשיל טעם ר' שלמה טעימה קלה
בלבד והרב אמר לו: למה לא יאכל מר, אולי מפני שהתבשיל תפל מבלי מלח? הבה ואוסיף
מלח, והוסיף.... כשנתברר הדבר, אמר לו הרב: בשבת הראשונה כשהייתי אצל מורנו המגיד,
הושיט לי המגיד מנה "קוגיל", ואמר לי: "תאכל הקוגיל, ומהיום והלאה לא תטעם טעם באוכל".
ומאז, אמר הרב איני מרגיש טעם, ואיני יודע אם מלוח המאכל או תפל...
לכשתרצו יש להרגיש בספרו זה שלש נקודות:
א לא התענוג שבמאכל הוא הדרוש, אלא קיום הגוף שעל ידו. אצל הרב הגיע הדבר לידי
שיא. לא הרגיש כלל בהתענוג. אמנם אי אפשר לכל אחד להגיע למדרגה כזו, אבל עכ"פ
ההדגשה היא שלא זה העיקר;
ב אעפ"י שאין אדם מרגיש לא טעם ולא עונג במאכל, חייב הוא בכל זאת לאכול בשביל
שמירת קיום הגוף;
ג כבר הזכרנו מה שהרב אמר על עצמו: כגון אנא בינוני. נראה שהמגיד החשיבו הרבה יותר
מזה. הצדיק - הזכרנו קודם בשם ה"תניא" - מואס ושונא כל תענוגי עוה"ז להתענג בהם שלא
לעבודת השם, מה שאין כן הבינוני. ובכן, החשיבו המגיד בתורת צדיק.
כשבשנת תקע"ב פרצה מלחמת נפוליון והרב עמד בכל עוז לימין רוסיה, ברח עם כל משפחתו
לערי רוסיה הפנימית. פרשה לעצמה היא כל אשר עבר עליו בכל אותם הימים, ובכ"ד טבת
תקע"ג נתבקש הרב לישיבה של מעלה.
נזכיר לאחרונה שתי הזכויות האחרונות מעשר הזכויות שמנו החסידים הזקנים: עשרה
הניגונים שלו, הפועלים לדבקות ולהתעוררות תשובה, וברכתו שבכל מקום אשר חסידים
ישתדלו בחיזוק התורה ומצוות יצליחו, והאחד יהיה לרבבה.
רבי שניאור זלמן מלאדי - הרב בעל ה'תניא'
<h2>הרב בעל ה'תניא'</h2>
דמות הפלאים של מרן הרב בעל ה"תניא", אדמו"ר הזקן רבי שניאור זלמן מלאדי, דמות
פלאים זו שהתהלכה עלי אדמות ששים ושמונה שנה תק"ה-תקע"ג , היא אחת הדמויות
המעטות, שבהופעתן הן יוצרות תקופה ומחוללות מהפכות. מהפכה בהשקפת עולם, בדרכי
החיים, בהכרה והרגשה, בהרגלים ומנהגים.
היה מי שאמר: הגר"א מוילנה השאיר אחריו ספרים, והבעש"ט השאיר אחריו אנשים. נכונה
היא הערה זו או לאו, אבל בנוגע להרב הדבר ברור: הוא השאיר אחריו גם ספרים וגם אנשים.
ספרים - לא בלבד ספריו הקלאסיים, ה"תניא" והשו"ע, שהוא בעצמו חיברם, ולא בלבד
הספרים שנכתבו מפיו על ידי אחרים, כמו "הלקוטי תורה", "תורה אור", "באורי הזוהר"
ועוד, אלא אף כל אותה הספרות החבד"ית הרחבה, כל אותה השיטה העיונית - הלימודית
במחקר רזי עולם ותעלומות סתרים של האלוקות, הבריאה, ההוויה והאדם, כל אלו הן נחלת
נכסי הרוח העשירים של הרב. מנכסים אלה הן מתפרנסות וניזונות, מהם יתד ומהם פינה.
ואנשים - הלא המה רבבות אלפי ישראל, חסידי חב"ד בכל ארצות פזוריהם למקומותיהם
ומושבותיהם, הרועדים לשמו ולזכרו של הרב.
נוסח מיוחד להם לאנשי חב"ד. לא רק נוסח תפילה מיוחד, אלא נוסח חיים, נוסח מחשבה,
גוון עצמי להם, טיפוס מיוחד. השפעה עצומה היתה לרב אף על חלקי היהדות שאינם נמנים
על אנשיו, בין השפעה תורנית על ידי ספריו ההלכתיים, ובין השפעה של מחשבה ואורח חיים
על ידי המגע והמשא התמידי עם אנשי חב"ד.
<h2>תולדותיו</h2>
הרב נולד בשנת תק"ה בעיירה ליוזנא ברוסיה הלבנה, שהיתה אז תחת ממשלת פולין. בילדותו
הכירו בו כי לגדולות נוצר וכשרונותיו הפליאו את כל רואיו. בהיותו בן שלש עשרה, בר מצווה,
נתקבל לחבר בחברה קדישא של עירו, כתבו עליו בפנקס החברה:
"...החכם המפ' תנא ופליג החתן מהרש"ז... דין זרע ברך זה ינחמנו..." כבן שמונה עשרה גמר
את כל התלמוד עם נושאי כליו, הראשונים והאחרונים, וגם התחיל לעסוק בלימוד הקבלה.
שמו נתפרסם כעילוי וגאון ועשיר מפורסם מויטעבסק לקחו לחתן לבתו. אחרי נישואיו ישב על
התורה ועל העבודה והתבודד מעיני אדם. דרכו לא ישרה בעיני חותנו והציק להזוג שיתגרשו
בגט, אבל הזוג לא רצו בכך.
כבן עשרים נשאו לבו לנסוע להמגיד הגדול ממזריטש. שני מרכזים גדולים התקיימו אז:
בוילנה, כמקום תורה, ובמזריטש, כמקום עבודה ותפילה. אמר הרב: "ללמוד כמדומה לי
שאני יודע, אבל איך להתפלל אין אני יודע עדיין כלל". וזוהי שהכריעה לו לבכר את מזריטש
על וילנה. בבואו לשם נפקחו עיניו באור תורת החסידות של הבעש"ט והמגיד. הוא נעשה מיד
לתלמיד מובהק של המגיד, ולתלמידו ורבו של ר' אברהם, בנו של המגיד, הנקרא בשם
"המלאך". תלמידו בנסתר ורבו בנגלה.
שם, במזריטש, התחיל על פי הפצרתו של המגיד, לחבר את השולחן ערוך שלו, בו נתפרסם
כפוסק ממדרגה ראשונה. לשונו המלוטשת והסברתו הנפלאה העמידו אותו על גובה מיוחד
שאין דוגמתו. וראוי לייחד קצת את הדיבור על מפעלו זה של הרב.
<h2>מטרת השלחן ערוך</h2>
מה היתה המטרה שהציב לו הרב בחיבור "שלחנו"?
בעצם לא הוא הציב את המטרה: הוא קלע אל המטרה שהתווה לו מורו, המגיד ממזריטש, כך
כותבים בני הרב בהקדמתם לשו"ע הרב:
"...ובעודו עומד לפני ה' שם נתעורר רוח הקדשו של מורו" ...ויבחר בכבוד אאמו"ר ז"ל
והפציר בו עד בוש ואמר לו אין נבון וחכם כמוך לירד לעומקה של הלכה להוציא לאור
תמצית ופנימית טעם ההלכות הנזכרים בכל דבר על אופניו בלי בלבול ותערובות ופסק
ההלכה המתברר ויוצר מדברי כל הפוסקים".
שלש תעודות יסודיות מהוות אפוא מטרת עריכת שולחנו - הסידור בלי בלבול ותערובות ,
הנימוקים וההכרעה.
הסידור מתבטא לא בלבד בסגנונו המצוין ושפתו הברורה, אלא אף בבחינה העניינית. "דבר
על אופניו". מהמוקדם אל המאוחר. השו"ע הגדול, מכיוון שאין תעודתו אלא ליתן פסקים
מעשיים להנהגת האדם בפועל, אינו רואה צורך להקדים וליתן אף את עיקרי ההלכות
המקדימות להכרעה המעשית. לא הוזכר, למשל, בשו"ע שיש מצוות עשה של תשביתו בערב
פסח ושלפני חצות ארבעה עשר מועיל מן התורה ביטול והפקר ושחכמים גזרו שלא יועיל
הביטול והצריכו לבדוק, שכל אלה הן ידיעות מוקדמות לאותו הסעיף בשו"ע המדבר על
הבדיקה: בתחילת ליל י"ד בודקים את החמץ וכו' תל"א א' . מצד המעשי הרי זה מספיק.
"בודקים..." אבל הרב מסדר הדברים. עד שהגיע לגוף הדין של הבדיקה הוא מבאר כל הנחוץ
לדעת לשם כך קודם לכן. וכן יצא אשר במקום שני הסעיפים אשר בסימן זה בשו"ע, לפנינו
בשו"ע הרב י"א סעיפים.
ואין הרב מקמץ במלים. הוא מרחיב את הביאור. אבל עם כל אריכות לשונו אנו מתרשמים
מדייקנותו הנמרצת. מלה בסלע. לא חסר ולא יתר, כל משפט, כל דיבור וכל תיבה יש להם
משקל ומשמעות. עתרת המלים אינה באה למלא מקום של התוכן, אלא משמשת לו יד
ומתהתכת עמו לגוף שלם. בניסוח שלו יש אשר אגב אורחא הוא מלמדנו עיקרים ויסודות. ולא
כאן המקום להביא דוגמאות לכך.
הנימוקים והטעמים חסרים לגמרי בשו"ע. ונושאי כליו הממלאים את החסרון אינם
מתמזגים עמו לחטיבה אחת. לפנינו כאילו שני עולמות - המתפרש והמפרש. ואף הם מוסיפים
לפלפל בגוף ההלכה באופן שהמשא והמתן באים בשילוב ובעירוב עם גופי הדינים וטעמיהם.
עד שקם הרב ובאמנות נפלאה השכיל להדגיש בכל מקום את עומק תמציתו של הדין על ידי
הסברת הטעם וביאור הנימוק הפנימי שלו. כלל גדול כתב הרב בהלכות תלמוד תורה שלו:
"אם אינו מבין טעם ההלכות, אינו מבין גופי ההלכות לאשורן על בוריין". ובכלל זה השתמש
בחיבור "שולחנו".
וגדול כוחו של הרב אף מבחינת ההכרעה. בהרבה מהמחלוקות של הפוסקים קשה להתמצא.
נחוץ כוח הכרעה, ולא כל הרוצה ליטול את השם בא ונוטל. עמדה לו זכותו הגדולה של הרב
שהכרעותיו נתקבלו לא בלבד בין אנ"ש, חסידי חב"ד, אלא אף בין הרבה מורי הוראות
בישראל.
והזכות כפולה: זכותו האישית "אשר אור תורתו - מלשון השער לשו"ע הרב - וקדושת
חסידותו האירו פני תבל. רבים הלכו לאורו והמפורסמים אינם צריכים ראיה", וזכות כוחו
הגדול לברר את ההלכה בעצם הנידון. "יתנו עדין ויצדקו". ראיות חותכות והוכחות מוצקות.
ב"קונטרס האחרון" של השו"ע יוצא הרב בעים רוחו ובהעמקה חודרת וקובע את ההלכה
הסופית. זכה השו"ע של הרב להרבה מהדורות, דבר המעיד על תפוצו העצומה.
<h2>עליית החסידים של שנת תקל''ז</h2>
כשנפטר המגיד, בשנת תקל"ג, ותלמידיו התחילו להנהיג עדת החסידים כל אחד בסביבתו,
הנהיג ברוסיה הלבנה וליטא עדות חסידיות הצדיק ר' מנחם מנדל מויטבסק, בעל "פרי הארץ"
והרב נסע אליו. בשנת תקל"ז החליט הרמ"מ לנסוע לארץ ישראל. קודם נסיעתו רצה להשקיט
את המחלוקת שנתעוררה אז בכל תוקף מצד המתנגדים על דרך החסידות, ולכן נסע ביחד עם
הרב לוילנה על מנת להתראות פנים עם הגר"א ולהסיר את כל התלונות מעל החסידים. הגר"א
לא קבל אותם, וסגר את הדלת בפניהם. אז נסע הרמ"מ וקבוצה גדולה של שלוש מאות
חסידים עמו לארץ ישראל, הלא היא עליית החסידים הידועה של שנת תקל"ז. הרב נסע
ללוותם עד מוהילב של הדניסטר, ואחרי שהתעכב שם זמן ידוע חזר לרוסיה הלבנה, ללוזנא,
ונתקבל לרבם של החסידים במדינה. אז התחיל לגלות ולפרסם את תורת החסידות, את
השיטה החב"דית שלו, ומכל עברים נסעו אליו לשתות בצמא את דברי קדשו. תורתו נתפשטה
יותר ויותר, וחסידים לאלפים ולרבבות היו מתוספים אליו.
<h2>שיטתו בחסידות</h2>
שיטתו בחסידות נקראת בשם חב"ד "חכמה, בינה, דעת" , שכן עיקר יסודה ההתבוננות
והתעמקות הדעת בגדולת ה'. "וצדיק באמנותו יחיה". כלומר: אמונה פשוטה, בלתי מספיקה,
שכן יש אשר גם "גנבא אפום מחתרתא רחמנא קריא" הגנב על פי המחתרת קורא לה'
שיעזרוהו , אלא צריך להמשיך לחיות באמונה ולהתענג על ה' בהשגה ובדעת. "דע את אלוקי
אביך ועבדהו". העבודה צריכה לבוא מתוך הדעת, כדי שיתקע מחשבתו בה' בחוזק ואומץ הלב
והמוח עד שתהא מחשבתו מקושרת בה' בקשר אמיץ וחזק.
<h2>ספר ה'תניא'</h2>
שיטתו בארוכה ובפרטות ביאר בספרו הקלאסי "תניא", שנדפס לראשונה בשנת תקנ"ו ושנים
רבות קודם לכן היה נפוץ בין החסידים בכתב בצורת "קונטרסים".
שני חלקים לספר: ספרן של בינונים ושער הייחוד והאמונה.
הראשון מיוסד על הפסוק "כי קרוב אליך הדבר מאד בפיך ובלבבך לעשותו". בהסבר נפלא
הוא מגדיר את חילוקי המדרגות של צדיקים, בינונים ורשעים, ומוכיח שדרגת הבינונים היא
מידת כל אדם, שעל ידי התבוננות בגדולת ה' יעורר אצלו אהבה ויראה. גילויים שונים לאהבה
והיראה ודרכים שונות להתבוננות המולידה אותן. הגילויים האלה והדרכים הללו מבוארים
באורך ב"תניא". כך הוא מגדיר, למשל, את האהבה בסוגים שונים: אהבה טבעית, אהבת
עולם, אהבה רבה, אהבה בתענוגים, ומבאר את מהותה של כל אחת מהן. אלא שאת הדגש
החזק הוא מעמיד לא על גילוי האהבה בפועל והתפעלות המידות ברעש, אלא על ההתבוננות,
ה"מוחין" שעל כל פנים, יבין במוחו שהאהבה והיראה צריכות להיות, וידע את מהותן
ואיכותן. אמר פעם הרב: "וידעת היום והשבות אל לבבך" וכו'. ב"וידעת" כתוב היום, מה
שאין כן ב"והשבות את לבבך". עכשיו צריכים להיות מוכנים בהדעת, שלא יהיה חסר רק
"והשבות אל לבבך", להמשיך מהמוח אל הלב, וזה יבוא על ידי משיח צדקנו, שהוא יפיח את
הניצוץ של אהבה ויראה בלב. אבל אלה שאינם עוסקים בידיעת אלוקות יהיה משיח צריך
להתחיל עימהם מא"ב... מה שה"מוחין" צריכים כעת להשפיע בפועל ממש הוא בעיקר על
המחשבה והדיבור ומעשה שלשה 'לבושי הנפש' בלשונו . אין אדם שולט על המידות שבלב,
ואפילו על ציווי, שהרי אם ישנה האהבה אין צורך בציווי, ואם איננה לא מועיל הציווי,
והתשובה היא כי הציווי מתחיל מ"שמע ישראל", כלומר שישמע ויתבונן בשכלו כי ה' אלוקינו
ה' אחד עד כדי שיגיע לכדי ואהבת, אבל יכול אדם למשול על מחשבתו ודיבורו ומעשיו אפילו
נגד המידות שבלב, עד אשר לבסוף יתהפכו אף המידות לקדושה". בניתוח מעמיק הוא חודר
במחשבות אדם ותחבולותיו ובחדרי סתריה של הנפש וכוחותיה ומורה דרך איך ליישב ולכוון
אותם.
בחלק השני, שער הייחוד והאמונה, מבואר היסוד של אחדות השם, שאין פירושה שאין
אלוקים אחרים: "וכי תעלה על דעתך - הוא אומר - שיש אלוה נשרה במים מתחת לארץ
שצריך להזהיר על כך והשבות על לבבך כי בשמים ממעל ועל הארץ מתחת אין עוד", אלא
ענינה שאין שום מציאות זולת מציאותו יתברך, "אין עוד" ממש, אין שום דבר עוד, ואילו
נתנה רשות לעין לראות את החיות שבכל נברא השופע בו ממוצא פי ה' לא היה גשמיות הנברא
וחומרו וממשו נראה כלל לעיניו". נקודה עיקרית זו מתבארת שם בארוכה.
<h2>סידור התפילה בנוסח האר'י</h2>
וכמה חידושים מעשיים הנהיג הרב: סידור התפילה בנוסח האר"י, מדוקדק היטב בכל מילה
ומילה, סכינים מלוטשים לשחיטה, דבר שהונהג לבסוף גם בכל מקום, ועוד. הזהיר בייחוד על
האהבה והאחווה והריעות ועל עבודת הצדקה וגמילות חסדים. "כל עיקר עבודת ה' - כותב
הרב - בעתים הללו בעקבות דמשיחא היא עבודת הצדקה". "ובפרט מי שמזונותיו מצומצמים
ודחיקא ליה שעתא טובה שנותן מחייו ממש".
בייחוד הזהיר וזירז מאוד על הצדקה לטובת ארץ ישראל, "שהיא צדקת ה' ממש כמו שכתוב
תמיד עיני ה' אלקיך בה". אף הוא תיקן וסידר "מעמדות" בשביל החסידים שבארץ ישראל.
הערצתו את ההתיישבות בארץ ישראל היתה כבירה.
"גם עכשיו אפשר להשיג השגות עליונות בארץ ישראל, יותר אפילו ממה שהשיגו
צדיקים כמותם בזמן הבית" "תורה אור" ויצא .
במרץ רב התמסר לעבודת קיבוץ הכספים בשביל ארץ ישראל, כספים שעלו לסכומים גדולים.
בסוף ימיו סידר "כולל" מיוחד לחסידי חב"ד בארץ ישראל, שקיומו נמשך עד היום.
<h2>מחלוקות של המתנגדים</h2>
רדיפות וייסורים גדולים סבל הרב מהמחלוקות של המתנגדים. בשנת תקמ"א הוכרזו חרמות
על החסידים בכמה ערים בליטא. כשנתפרסם בשנת תקנ"ו ספר ה"תניא" נתעורר רעש
המחלוקת מחדש וביתר שאת. הספר הגיע לידי הגר"א ולא נראה בעיניו. נתחדשו החרמות
והשמתות. אבל עד למלשינות לא הגיע הדבר. הצטמצמו הרדיפות בפנים. בשנת תקנ"ד נפטר
הגר"א ז"ל, ואחרי פטירתו התחילו להשתמש בנשק המלשינות. ואחרי סוכות תקנ"ט נאסר
הרב, והובא מליוזנא למבצר הפרטרופבלי שבפטרבורג.
כבר בר"ה תקנ"ח הרגישו החסידים בעבודתו של הרבי מרירות עמוקה, הרגישו נעימה מרה
גם בתוכן של החסידות שדרש. את הפסוק: "אתה הראית" פירש כך: "אתה הראית לדעת" -
אתה מראה איך האדם צריך לשבר את עצמו "לדעת" - מלשון "ויודע בהם את אנשי סוכות"
דגדעון "כי" - בשביל, "ה' הוא האלוקים", - בכדי שהכל יראו שאין עוד מלבדו. כל הדברים
האלה העציבו מאד את רוח החסידים. ובשעה מאוחרת בלילה של אסרו חג נודע שבא שליח
מיוחד ומזוין לאסור את הרבי. הושיבוהו ב"עגלה שחורה" המורדים במלכות ונדונים למשפט
מוות היו מובלים בעגלות מכוסות בטסי ברזל צבועים שחור, להבהיל ולהטיל אימה סגורה
וז'נדרמים שומרים לראשו. העגלה השחורה נסעה לפטרבורג והחסידים נבוכו. נבוכו, אבל לא
התייאשו.
בו בלילה נאספו החסידים לטכס עצה מה לעשות. האספה בחרה בועד מיוחד שינהל את כל
העבודה להצלת הרבי, ישמור על קיום הסדרים שהרבי קבע והנהיג ויחזק את רוח החסידים
בכל עיר. הוחלט, שכל אדם, מקטן ועד גדול, מחויבים לקיים כל פקודות הועד, והמסרב ימחה
שמו מקהל עדת החסידים. והועד כתב וחתם צו ופקודה לכל אנ"ש אשר כל זמן שהרבי יהיה
תפוס יתענו כולם בכל יום שני וחמישי, מלבד מי שאי אפשר לו מחמת חולשה וכל מלמד
יאסוף את תלמידיו ויאמרו תהילים בכל יום, וקודם התהילים יבאר להם פרשת מאסר הרבי,
כי צדיק הדור נתפס על עון הדור כולו וכו', וכל אחד מאנ"ש יעשה רשימה מכלי כסף וזהב
ותכשיטים שיש לו ובכל עיר יבחרו נאמן אשר אליו יביאו הרשימות, ואם ח"ו יעדר מי מאנ"ש
במשך זמן מה יתקבצו כל עדת אנ"ש לאותו מקום וילכו לטבול במקווה ואחרי הטהרה
וההלבשה של הנפטר ישביעו אותו בשבועה חמורה שעושים אותו לשליח שנשמתו תעלה
בהיכלי קודש של הרב המגיד והבעש"ט ותודיעם כי כבוד קדושת רבנו תפוס ותורת החסידות
בסכנה, וכל העדה תצום באותו יום.
שלש פלוגות של מתעסקים יסד הועד:
א אלה שיתעסקו בהצלת הרב;
ב שיתעסקו בקיבוץ כספים לצורכי ההצלה ולקופת המעמדות של אה"ק;
ג שיעבדו להגן על תורת והנהגת החסידות ולעודד את רוח החסידים.
הפלוגה המתעסקת בהצלת הרבי נתחלקה לשלשה ראשים:
א שחבריה ישבו בפרטבורג לדעת את כל הנעשה, ולהשתדל כפי צורך העניין;
ב שישבו בווילנה בחשאי ובהסתר למען דעת מהנעשה והנשמע אצל המתנגדים;
ג שישבו בשקלוב לתכלית זו עצמה.
כל שלשת הראשים יבואו בדברים ביניהם רק ע"י צירים מיוחדים ולא ע"י הדואר, וכל
מעשיהם יהיו בסוד גמור. הפלוגה השניה התעסקה בקיבוץ כספים להוצאות האנשים שישבו
בפטרבורג, ווילנה ושקלוב ולהוצאות בית הרבי, ובקביעת המעמדות של קופת רמב"ן. והפלוגה
השלישית התעסקה בהפצת תורת החסידות. חבריה נסעו מעיר לעיר ומכפר לכפר ללמד
ולהסביר את תורת החסידות וכו'.
העגלה השחורה עם הרבי נסעה מליוזנא באור ליום ו' עש"ק בראשית. למחרת, ביום השישי,
בשעה עשר וחצי לפני הצהרים, שש שעות קודם הדלקת הנרות, ביקש הרבי שישבתו בדרך ולא
ייסעו הלאה. הז'נדרמים לא אבו לשמוע. פתאום נשברו צירי העגלה ואי אפשר היה לנסוע
הלאה. תיקנו את הצירים, והנה נפל אחד הסוסים ומת. הביאו סוסים חדשים, ואינם יכולים
להזיז את העגלה ממקומה. ראו הז'נדרמים שנגד רצונו של הרבי לא יוכלו לנסוע. וביקשו ממנו
רשות לנסוע לכפר הסמוך ולשבות שם. לא הסכים הרבי ונתרצה רק להסיע את העגלה מהדרך
לשדה שמצד הדרך, ושם ישבתו. הרבי אמר אז בדיחה זו: "צווחין אף עקתין" "אקסין" -
צירים באידיש , בטילין ושביתין". חסיד אחד מניוויל היה מספר, שהוא הכיר חסידים שידעו
והראו באצבע את המקום לעיניו. בכל הדרך משני הצדדים עמדו אילנות זקנים ושבורים,
והמקום ההוא, שהעבירו לשם את העגלה עם הרבי ובו שבת, היה סמוך לאילן גדול ויפה
ומרובה בענפים. ואמר הרבי הרי"ץ שכשהיה אותו חסיד מספר על כך והיה מבאר פרטי
המקום היה אז בחיות גדולה, וההתעוררות של יראת שמים ורגשי קודש מראיית האילן היתה
אצלו גדולה יותר מזו שבאה עתה מלימוד של עניין בעבודה.
<h2>הרבי במאסר בפטרבורג</h2>
כשהביאו את הרבי לפטרבורג הושיבוהו תכף בחדרים החשאיים של המבצר הפטרופבלי. יותר
משבעה שבועות ישב במבצר זה. בשלשה שבועות הראשונים ישב במשטר חמור מאד,
ובחדרים המיוחדים למורדים במלכות, שכן אחד מעיקרי המלשינות היה שהרבי מקבץ כספים
רבים ושולח להשולטן בטורקיה כלומר: לקופת ר' מאיר בעל הנס... . אחרי כן העבירוהו
למקום יותר נוח, שם, במבצר זה עצמו.
החקירות והדרישות התקיימו לא שם, במבצר, אך במועצה החשאית, שקורין ברוסית "טייני
סובייט", ובכל פעם היו מובילים אותו מן המבצר לה-"ט.ס.", ופקיד מיוחד היה מעביר אותו
בסירה את הנהר "ניבה". פעם בנסעם בסירה, רצה הרבי לקדש את הלבנה, וביקש את הפקיד
שיעמיד את הסירה. לא רצה הפקיד, אמר לו הרב: אם אחפוץ אוכל בעצמי לעכב את הסירה
מהילוכה. ולאחר שהפקיד עדיין סירב, עמדה פתאום הסירה מלכת. הרבי אמר את המזמור
הללו את ה' מן השמים, שאומרים לפני קידוש לבנה, אך הברכה עצמה לא אמר והסירה זזה
ממקומה. כשהרבי ביקש שוב את הפקיד לעכב את הסירה, אמר לו הפקיד: מה תיתן לי בעבור
זה? ונתן לו הרבי ברכה, כתובה בפתקא, בעצם כתב ידו. אותו פקיד עלה אחרי כן לגדולה
והאריך ימים באושר ובכבוד. הפתקא של הרבי היתה משובצת אצלו במסגרת של זכוכית עבה
ומקושטת בזהב, והיה מוקירה ומעריצה מאד. וכשהרבי הריי"צ סיפר פעם מעשייה זו, הוסיף:
"בהיותי ילד התפלאתי. מכיוון שהרבי כבר העמיד בעצמו את הסירה, מדוע לא אמר גם
את הברכה, ולא היה צריך להיזקק לטובותיו של אותו גוי? אך כשנתבגרתי והעמקתי
בחסידות, הבנתי שזהו עניין גדול בעבודה, ושכך מוכרח היה הרבי לעשות, כי מצווה
צריכים לקיים דווקא כשהיא מלובשת בדרך הטבע, ולא על ידי ניסים שלמעלה מן
הטבע".
ובאמת בספרות החבד"ית מתבאר במקומות רבים שהמצוות ירדו ונתלבשו בדברים גשמיים
דווקא, בכדי לברר את כל הנמצאים החומריים, בבחינת "נתאווה הקב"ה להיות לו דרכה
בתחתונים" ולא כאן המקום.
<h2>חקירת הרבי</h2>
עשרים ושתים שאלות שאלו את הרבי בעת החקירה והדרישה ב"טייני סובייט", מהם: על
ששינה את נוסח התפילה, על עניין החסידות, על הכסף שהוא שולח לארץ ישראל,
שהמלשינים אמרו שהוא שולח את הכסף להשולטן הטורקי ורצונו למרוד במלכות, וכדומה.
על עשרים שאלות השיב הרבי בעל פה תשובות מפורטות בטוב טעם, והתשובות נתקבלו
ברצון. על שאלה אחת נתן תשובה ארוכה בכתב, ואחרי שתורגמה לרוסית על ידי שני צנזורים,
נתקבלה אף היא ברצון.
השאלה האחרונה היתה על מה שכתב בספר ה"תניא", בסוף פרק א', שהנפש החיונית
שבישראל היא מקליפת נוגה, שיש בה טוב מה שאין כן נפשות אומות העולם הן משאר קליפת
הטומאות שאין בהן טוב כלל. כשהגיעו לשאלה זו שתק הרבי, ופניו היו שוחקות. ואותה
שתיקה, קיבלו החוקרים בתורת תשובה, ולא שאלו יותר. לאחר שנשתחרר, אמר הרבי
למקורביו, שכוונתו היתה להגיד: הלוא תראו, רבותיי, שעל כל עשרים ואחת השאלות השבתי
כהוגן, ונוכחתם אפוא לדעת, שדברי הם נכונים, ואם כן כשאשיב לכם על השאלה האחרונה
ודאי שתיווכחו לדעת שאף דברי אלה הם נכונים, ולמה לכם אפוא הבירור הזה?... ואמר הרבי
שהשרים החוקרים הבינו היטב כוונתו, והסכימו אף הם לכך.
בי"ט כסלו, כידוע, נשתחרר הרבי. בדרכו חזרה לביתו מפטרבורג ליוו אותו כמה אלפי
חסידים, וביום שלישי, שני לחנוכה, הגיע לוויטבסק, ואלפי אנשים יצאו לקראתו לקבל פניו.
בשנת תקס"א נאסר שוב הרבי, והובילוהו שוב לפטרבורג, אבל לא בצורה של הובלת אסיר,
אלא בדרך כבוד. השאלות היו שם בעניין חסידות וב"נר החמישי" של חנוכה שוחרר שוב, ונסע
בכבוד הביתה, כלומר לרוסיה הלבנה, אבל לא שב לליוזנא, אלא קבע את דירתו בעיר לאדי,
ומכאן שמו המקובל: הרב מלאדי.
הונח לו להרב מה"מתנגדים", ומחלוקת חדשה נתעוררה עליו מצדיקי פולין, הצדיק ר' ברוך
ממזיבוז והצדיק ר' אברהם הכהן מקאליסק, שישב בארץ ישראל. הם לא גרסו שיטת חב"ד,
ולא כאן המקום על כל פרטי המחלוקת. הצדיק הברדיצובי עמד בכל תוקף לימין הרב, וחסידי
חב"ד הלכו הלוך ורב.
<h2>מלחמת נפוליאון</h2>
בשנת תקע"ב פרצה מלחמת נפוליאון. הרבי עמד בכל עוז לימין רוסיה. כשהתחילו הצרפתים
להתקרב, ברח עם כל משפחתו לערי רוסיה הפנימית. "טוב לי המות מהחיים תחתיו", אמר
הרב. "לא רצה - כתב בנו - "אדמו"ר האמצעי" - להיות אפילו יום אחד תחת ממשלתו".
במכתב הרב לאנ"ש זירזם לעזור לצבאות רוסיה בכל אפשרותם. בראש השנה תקע"ג אמר
לבני ביתו:
"היום ראיתי בתפילותיי שנשתנה שינוי טוב למעליותא, ושלנו נצח, והגם שייקח את
מוסקבה, אבל לא תהיה לו תקומה".
שני ימים לפני ערב יום הכיפורים נכבשה מוסקבה, והרב ובני ביתו היו אז בולאדימיר. ערב
יום הכיפורים ראו מנוסת שרי המלוכה ממוסקבה, ובנו שאלו במר נפשו:
"ראה אבא מרוצת הסנאט ואיה הבטחתך?" והרב השיבו: "הלא תראה שאני בתפילין
ולא אכזב. חי ד' וחי נפשי אם יעבור מוסקבה ואילך, רק יחזור בקרוב, ולא לפטרבורג,
אלא מגמתו יהיה לחזור ולמצוא מזון דרך רוסיה הלבנה, אבל לא יניחוהו, ומפלתו
תהיה בקרוב".
וכידוע, כך היה.
"משם נסע הרב דרך פלכי ראזאן וטמבוב ואוריול וקורסק ושם הגיעה הידיעה
שהבריחו את השונא דרך ארבעה ימים מקלוגא לוייאזמה" ממכתב אדמו"ר האמצעי .
משם נסעו עד כפר פייענא, ונתאכסנו במלון של גוי אחד. שם חלה הרב, ואחרי חמשה ימים,
במוצאי שבת קודש, כ"ד טבת, נתבקש בישיבה של מעלה. רגעים אחדים לפני פטירתו ביקש
לתת לו נייר ודיו, וכתב מאמר קצר ועמוק המתחיל "נפש השפלה". הובילוהו למנוחת עולמים
לעיר האדיץ, פלך פולטבה, ושם נגנז ארון הקודש.