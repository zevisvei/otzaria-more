<h1>אביהם של ישראל ב'</h1>

<h2>במקום פתיחה</h2>
<h3>הרב לא נשאר חייב</h3>
אחד הסיפורים היותר מנחמים ששמענו היה סיפורו של אדם שהיה מקושר מאוד לרבי מחב''ד ע''ה. וכך הוא סיפר ב''שבעה'': דעו לכם כי מאז שחזרתי בתשובה, כל צעד שעשיתי בחיים עשיתי בהתייעצות עם הרבי מחב''ד – הן בעניינים הפרטיים, הן בעניינים המשפחתיים והן בענייני העסקים שלי, שפרוסים על מדינות רבות.
כשהרבי מחב''ד נפטר, לא הסכמתי לקבל את העובדה הזאת ולא הלכתי לציון שלו בבית העלמין. לא האמנתי שייתכן שאיש כל כך קדוש ועליון, שמחבר שמים וארץ, ייפטר מן העולם ויעזוב אותנו לבד. מי יענה לנו ומי ידריך אותנו ומי יאיר לנו פנים?
הציעו לי ללכת לרב אליהו זצ''ל, שכן הוא היה הכי קרוב לרבי בחייו, והוא זה שיוכל להדריך אותי עכשיו בדרך הקרובה לדרך של הרבי מחב''ד. הלכתי לרב אליהו בפעם הראשונה בחיי. אמרתי לו שיש לי הרבה שאלות, אבל אין לי רב שאוכל להציע בפניו את השאלות. שאלתי אותו אם הוא מוכן להיות הרב שלי. הרב אמר לי: ''שאל את שאלותיך''.
שאלתי את השאלה הראשונה שלי, הרב עצם את עיניו ואמר לי: ''אינני יכול לענות לך על השאלה הזו. אתה שאלת אותה את הרבי, והוא צריך לענות לך עליה''.
''איך הוא יענה לי?'' – שאלתי.
''הרבי לא נשאר חייב. אם שאלת אותו, הוא יענה לך. לך לציון שלו ותתפלל שם, תבקש תשובה וגם תקבל''.
''איך אני אקבל תשובה?'' – שאלתי ופרצתי בבכי.
''מה אכפת לך איך תקבל תשובה? העיקר שתקבל''.
''אני לא הולך לציון של הרבי. לא הלכתי לשם מעולם ולא אלך לשם עכשיו'' – אמרתי ויצאתי מהחדר של הרב אליהו, עדיין בוכה. לא הסכמתי לקבל את זה שיש ציון לרבי ולא הסכמתי ללכת לשם. לא הסכמתי לקבל את זה שהרבי עזב אותנו. כך עמדתי בלשכה החיצונית של הרב אליהו בוכה במר לבי. כשנרגעתי חזרתי לחדרו של הרב, שישב וחיכה לי, והוא אמר לי בנימה אבהית: ''לך לציון של הרבי, לא תצטער''.
הלכתי לציון של הרבי מחב''ד ובכניסתי לשם נטפל אלי איזה אדם והחל לסובב אותי בדברים. תוך כדי דבריו הוא הזכיר את הנושא שעלה בשאלה ששאלתי את הרבי, וחשבתי לעצמי: הנה זה בא. אחר כך הוא גם הזכיר את התשובה שהייתי צריך לקבל. הבנתי שזו התשובה שהרבי שלח לי. פעלתי על פיה והצלחתי, כשם שהיה בכל העצות שהרבי נתן לי בחייו.
חזרתי אל הרב אליהו והוא קבלני ואמר לי: ''זה נכון שהרבי לא נשאר חייב!''
האיש סיים את דבריו אלינו ואמר: לכולנו אבד אבא. אבל דעו לכם, הרב אליהו לא נשאר חייב.
<h3>והעמידו תלמידים הרבה</h3>
הרב אליהו העמיד תלמידים הרבה שיוכלו להמשיך את הדרך. כשהרב היה רוצה ללמד תלמיד-חכם כיצד לשמש ברבנות היה מושיב אותו בשעה שקיבל קהל להשיב על שאלותיהם כשפניו אל הרב, כך שלא יראה את פני השואל. כך גם היה מדריך רבנים בשנותיהם הראשונות ברבנות איך ליישם במציאות את מה שהם למדו בגמרא ובספרי הפוסקים. חלק גדול מהתלמידים למד גם את תחום הקדושה.
סיפר הרב איתן אייזמן, שהיה מנכ''ל הרבנות הראשית, כי מרן הרב מרדכי אליהו ז''ל אמר לו מדי פעם שיש דרך פסיקה על-פי רוח הקודש. כך אמר הרב אליהו ז''ל גם לרב בן ציון אלגזי, שהיה ר''מ בישיבת יבנה, וכך סיפרו גם רבנים אחרים.
סיפר פעם הרב עידו אלבה, כי הוא בא אל הרב עם שאלה על מראה דמים של אישה, ושאל האם המראה טהור או טמא. הסתכל הרב על המראה ואמר לו: ''על-פי ההלכה הצבע טהור, על-פי רוח הקודש הוא טמא''.
אם כן, מה לעשות? – שאל הרב עידו את הרב.
אנחנו פוסקים על-פי מראה העיניים – אמר הרב.
החזרתי את הבדיקה לבעל של אותה אישה ואמרתי לו: ''טהור'', כי כך אמר הרב, וציפיתי לראות מה יקרה. אמר לי הבעל של אותה אישה: האמת היא שאין לנו כל כך משמעות ל''טהור'' הזה, כי המצב הוא ''טמא''. חזרתי ואמרתי לשואל את התשובה המלאה ששמעתי מהרב. השיב לי השואל: ''לרב הזה באמת יש רוח הקודש''.
<h3>לא פוסקים על-פי רוח הקודש</h3>
כשישבתי אצל הרב ללמוד איך להורות, הגיעה אליו שאלה של אישה מעוברת שהרופאים אמרו לה שעוברה לא חי והיא צריכה להפיל אותו. האם לעשות כן? האם להאמין להם?
הרב ביקש לשאול באיזה חודש להיריון האישה נמצאת ומתי נפטר הוולד לפי דעתם של הרופאים. נשארתי כמה רגעים לבד עם הרב אליהו, עד שיגיעו התשובות לשאלותיו, והוא אמר לי בלחישה: האישה בחודש הרביעי והעובר מת בחודש השלישי.
אחרי כמה דקות נכנס השואל ואמר כדברי הרב בדיוק: האישה בחודש הרביעי והעובר מת בחודש השלישי. ענה הרב ואמר: שישאלו עוד רופא, ואם גם הוא יאמר אותו דבר – שיעשו הפלה. העובר לא חי עוד.
אחרי שיצאו האנשים אמר לי הרב: ואם תשאל למה צריך עוד רופא, שהרי אנחנו יודעים את המציאות גם בלעדיהם? התשובה היא שאין פוסקים על-פי רוח הקודש, רק על-פי כללי ההלכה, דהיינו עדות של שני רופאים.
(הרב עזרא שיינברג, ראש ישיבת אורות האר''י, צפת)
<h3>במקום גדולים אל תעמוד</h3>
את הסיפור הזה ראיתי במו עיני, אבל הרב ממש אסר עלי לספר אותו בחיים חיותו. פעם באה אליו אישה שהיו לה הרבה צרות בחיים, מחלות, בעיות בשלום-בית וכדומה, והיא ביקשה ישועה. באותה שעה ישבתי אצל הרב מרדכי אליהו ז''ל, והרב שאל אותי: ''מה אתה אומר לה?''
אמרתי לו: ''במקום גדולים אל תעמוד''.
הרב לחץ עלי לומר מה אני חושב. אמרתי: ''אולי חסרה מזוזה''.
ואז הרב עשה דבר מדהים – לקח נייר וצייר את צורת הבית של האישה עם החדרים וכו', הראה לי את פתח המטבח ואמר לי: ''אתה מתכוון לפתח הזה?''. הרב הכניס את האישה ושאל אותה האם זו צורת הבית והאם יש בפתחי המטבח מזוזה. היא אמרה שבאותו פתח באמת אין מזוזה, חשבה שלא צריך.
הרב ידע, אבל היה חשוב לו להסתיר את עצמו. כך הוא למד מרבותיו ובהם ''הפחח'', חכם מנחם מנשה, שהיה מסתיר את עצמו מאוד. כך למד הרב מחכם אברהם עדס, שלא היה מסכים שיאמרו עליו שיש לו רוח הקודש. מהסיפור הזה למדתי כמה דברים חשובים בהנהגת הרבנות. לפעמים היה הרב נאלץ לגלות טפח מדרכיו על-מנת להדריך רבנים ותלמידי חכמים בדרך האמת.
(הרב עזרא שיינברג, ראש ישיבת אורות האר''י, צפת)
<h3>החיד''א פועל לפתור החידה</h3>
סיפר הרב דוד שמחון, הרב של שכונת קרית-יובל בירושלים, את הסיפור על היעלמותה של הילדה הודיה קדם, ילדה כבת שלוש, בשבת בצהריים מבית אביה: המקרה הזה הגיע לפני, כיוון שהיו חייבים לחפש את הילדה בעיצומה של השבת, והייתי צריך להורות לאנשים לחלל שבת לשם כך.
במהלך השבוע שאחרי ההיעלמות שוחחתי עם מרן הרה''ג מרדכי אליהו זצ''ל ואמרתי לו שאנו רוצים לעשות יום תפילה גדול למציאת הילדה, במרכז הרוחני התורני ''בית שלמה'' בקרית-יובל, ביום שני. הרב אמר שנקבע את התפילה ליום שלישי אחה''צ, וביום שני אבוא אליו עם ההורים ב-23:30 בלילה. לא הבנתי למה הרב דוחה את הפגישה ואת התפילה, אבל קיבלתי את דבריו ובאנו אל הרב ביום שני עם ההורים ועם שוטר שליווה אותם.
הרב קיבל אותם בסלון ושוחח רק עם האם, מבלי להתייחס כלל אל האב, ואפילו לא הביט עליו. ניסיתי לרמוז לרב, כי הדבר גרם לי אי נעימות, אך הרב התעלם מהאב לגמרי. הפגישה נמשכה למעלה משעה, ובסיומה אמר לי הרב ביחידות: ''המצב קשה''. הוא ביקש ממני לקחת את הורי הילדה עוד באותה שעה לקברו של החיד''א והורה לי: ''תדליק ארבעה נרות בארבע פינות הקבר של החיד''א, ותן לאב ולאם לקרוא את פסוקי שם הילדה על-פי תהילים החיד''א''.
הוסיף הרב ואמר לי: ''אתה לא תקרא תהילים, רק תעצום את עיניך ותקשיב. כשתשמע משהו – תבוא ותודיע לי''. מכיוון שלא הבנתי למה הרב חותר ביקשתי הסבר, והוא חזר על מה שאמר בתחילה.
בקבר החיד''א הדלקתי את הנרות, פתחתי לאב ולאם את ספר התהילים והם התחילו לקרוא. עצמתי את עיני וכיוונתי לשמוע מה שהרב אומר לי לשמוע. והנה לאחר זמן שבו האב והאם אומרים בקול רם את התהילים, אני שומע את האם בוכה תוך כדי קריאת התהילים. אבל כששמעתי את האב קורא תהילים שמעתי רק מילים הקשורות לחטא, עוון, פשע ומוות.
בכל פעם שהאבא אמר מילה של עוון – הקול שלו הדהד באוזני. רק את המילים הללו שמעתי: ''הֶרֶב כַּבְּסֵנִי מֵעֲוֹנִי וּמֵחַטָּאתִי טַהֲרֵנִי. כִּי פְשָׁעַי אֲנִי אֵדָע וְחַטָּאתִי נֶגְדִּי תָמִיד. לְךָ לְבַדְּךָ חָטָאתִי וְהָרַע בְּעֵינֶיךָ עָשִׂיתִי לְמַעַן תִּצְדַּק בְּדָבְרֶךָ תִּזְכֶּה בְשָׁפְטֶךָ''. כך זה קרה כל משך קריאת התהילים של ההורים. הבנתי שהאבא הוא חוטא ופושע, שכל הבכי שלו הוא מהשפה ולחוץ. הוא יודע בדיוק היכן הילדה, הוא גם יודע אם היא בחיים או לא, אולי הוא עצמו רצח אותה?
חזרתי מייד לבית הרב והודעתי לו מה ששמעתי, והוא אמר ''שמעת נכון''. שאלתי מה עושים עם הידיעה הזאת, והוא השיב: ''בבוקר יהיו בשורות. התפללתם אצל החיד''א, עכשיו החיד''א פועל''. שאלתי אותו אם כן איפה הילדה נמצאת, והרב תיאר לי את המקום שבו היא נמצאת, ממש כמו שהתברר למחרת.
הצעתי לרב שנודיע על כך למשטרה, ועל כך אמר לי הרב: ''אין צורך. התפללתם אצל החיד''א, עכשיו הוא פועל שהרוצח ייתפס''. שאלתי אותו האם לבטל את התפילה שנקבעה ליום המחרת, והוא השיב לי: ''הכול יתבטל מאליו. אל תדאג, הרוצח ייתפס הרבה יותר מהר ממה שאתה חושב''.
למחרת ב-07:00 בבוקר נעצר האב כחשוד מרכזי ברצח בתו. התקשרתי לרב לאחר התפילה על-מנת להודיע לו כי האב הוא החשוד, והרב אמר לי: ''עכשיו אתה מבין מדוע לא התייחסתי לאב כלל כשהיה בביתי? אסור להסתכל בפניו של עז פנים, וכל שכן בפניו של רוצח''.
(הרב דוד שמחון, רב שכונת קרית-יובל בירושלים)
<h3>הבבא-סאלי היה בדורנו</h3>
הרב אליהו היה מרבה לספר סיפורים על צדיקים ששמע או שראה במו עיניו. כשהיה מספר על הבבא-סאלי היה רגיל לסיים את דבריו במילים: ''הבבא-סאלי היה בדורנו. ראינו אותו במו עינינו, אלה לא סיפורים על אנשים בדור הקודם או בדור אחר. ראינו אותו בחוש ממש. איש אלוקים''. כל המילים הללו של הרב ז''ל היו מיועדות לומר לנו: ''לא בשמים היא ולא מעבר לים היא, כי קרוב אליך הדבר מאוד בפיך ובלבבך לעשותו''.
אנו אומרים לעצמינו את כל הדברים הללו על הרב עצמו. ראינו בחוש ממש. אין כמעט יום שאנחנו לא פוגשים אנשים שמספרים לנו על מעשה פלא שהיו להם עם הרב. על כוח תפילה עצום שמתגשם. סיפורים של רוח הקודש או סיפורים של הנהגות שאותם אנחנו כל כך אוהבים.
אבל לא אנחנו בוחרים את הסיפורים. אנחנו רק המקשיבים והרושמים. הם מלמדים משהו חשוב, הם מביאים אמונה. הם מעודדים אותנו לאמץ את ההנהגות.
<h3>איך להיות בבא-סאלי?</h3>
פעם הרב זצ''ל היה באזכרה לבבא-סאלי עליו השלום והוא הגיע מאוחר כי היה בכמה מקומות אחרים קודם לכן. הוא הגיע בערך בשעה 23:00 לאולם שמחות בירושלים, שם נערכה ההילולה לבבא-סאלי. הרב פתח את דבריו ואמר: בוודאי סיפרו לכם על הנס שהיה לבבא-סאלי עם המקווה שירד גשם. ובוודאי סיפרו לכם על הנס שהיה כשהקים את הנכה מכיסא הגלגלים. ובוודאי סיפרו לכם על הנס, שעטף את בקבוק הערק במגבת וכד השמן לא כלתה. וכך הרב עבר על כל מה שסיפרו להם באותו ערב הדוברים השונים.
אמר להם הרב: אני לא הולך לספר לכם סיפורי פלאות, למרות שאני יודע כמה מהם. אני הולך לספר לכם איך הבבא-סאלי הגיע למה שהגיע. התחיל הרב לספר להם על כך שהבבא-סאלי היה תלמיד חכם גדול, דיין בבית הדין של מרוקו, בקי בכל התורה כולה. הוא סיפר איך היה לומד בקדושה ובטהרה, איך היה מקפיד על טבילה כל יום במקווה, איך היה לומד בהתמדה מבוקר עד ערב, וכן על זה הדרך לימד אותם כיצד להיות בבא-סאלי.
<h3>הסיפור על מרן רבי יוסף קארו ז''ל</h3>
הרב ז''ל היה רגיל לספר את הסיפור על מרן רבי יוסף קארו ז''ל, שעסק בשאלה הלכתית כבדת משקל והביא את שאלתו לפני התלמידים בבית המדרש, שם ישבו טובי החכמים של עם ישראל ביחד עם מרן רבי יוסף קארו ועסקו יום שלם בבעיה שהרב העלה על שולחנם. הבעיה היתה באמת קשה, ובסופו של דבר, אחרי התעסקות שארכה יום שלם ובעקבות מאמץ משותף, נמצאה התשובה ורבי יוסף קארו הלך לביתו שמח.
למחרת בא רבי יוסף קארו לבית המדרש ושמע שיחה בין שני תלמידים. אומר תלמיד אחד לחברו: חבל שלא היית כאן אתמול, עלתה שאלה כבדה בבית המדרש, דנו בה כל היום ולבסוף נמצא הפתרון. החבר שלא היה ביום הקודם שאל את חברו מה היתה הבעיה שהתעסקו בה יום שלם, והחבר סיפר לו מה היתה השאלה. חשב התלמיד מעט ומייד השיב את התשובה כלאחר יד, אותה התשובה שהגיעו אליה בסוף היום הקודם.
רבי יוסף קארו, ששמע את שיחתם, התפלא: הייתכן שצעיר התלמידים משיב בלי מאמץ תשובה שהם עמלו עליה יום שלם? איך דבר כזה קורה? יצא רבי יוסף קארו מבית המדרש ופגש את האר''י ז''ל. אמר האר''י לרבי יוסף קארו: אל תתפלא. אתמול כשאתם עסקתם בתורה, הצלחתם לפרוץ דרך חדשה. הצלחתם להביא לעולם תשובה שהיתה גנוזה בעולמות הרוחניים דורי דורות. זה לא קל להביא דבר חדש, ''בעצב תלדי בנים''. אבל אחרי שהתשובה כבר בעולם הזה, כל אחד יכול ללכת בדרך שאותה כבשתם ולמצוא אותה בנקל.
<h3>הרב פתח לנו דרך</h3>
המדרש בבראשית רבה אומר: ''֒'ותאמר שרה צחוק עשה לי אלוקים'. ר' ברכיה בר' יהודה ברבי סימון בשם רבי שמואל ברבי יצחק: ראובן בשמחה, שמעון מה איכפת ליה? כך שרה נפקדה, אחרים מה איכפת להם? אלא בשעה שנפקדה אמנו שרה הרבה עקרות נפקדו עמה, הרבה חרשים נתפקחו, הרבה סומים נפתחו, הרבה שוטים נשתפו...'' שרה ואברהם מתפללים עשרות שנים לבן, ולבסוף היא זוכה ביחד עם אברהם ליצחק. אבל כל השומע – שמח וזוכה גם הוא לישועה. ''הרבה עקרות נפקדו עמה. הרבה חרשים נתפקחו. הרבה סומים נפתחו. הרבה שוטים נשתפו''. שרה פתחה דרך של רפואה, ובה עברו רבים אחרים.
כך נאמר על שרה וכך אנו מזכירים בסליחות על כל הצדיקים: ''מי שענה ליונה במעי הדגה'', ''מי שענה לחזקיה בחלותו''. כל דרך שנפתחה על-ידי הצדיקים בתפילה ובמאמץ – היא כבר פתוחה. הספר הזה מספר לנו על חלק מהדרכים שהרב פתח, הדרכים הללו פתוחות כעת לכולנו.
<h2>תורה</h2>
<h3>הרב פתח לנו דרך</h3>
לוּלֵי תוֹרָתְךָ, שַׁעֲשֻׁעָי
<h3>ראשון בין גדולים</h3>
לפני כשישים שנה מבחני הסמיכה לרבנות היו קשים מאוד. שלא כמו היום, שנבחנים רק צעירים, בימים ההם נבחנו גם גדולי הרבנים. השנים ההן היו שנות עלייה גדולה, והרבה רבנים הגיעו מכל רחבי העולם. לא ידעו מי מהם לובש גלימה סתם ומי מהם באמת תלמיד חכם. לא פעם מצאו תלמיד חכם עובד במפעל כפועל דחק, ולא פעם מצאו אדם שממלא תפקיד חשוב שלא למד הרבה תורה.
המבחנים היו בהתאם, ובכדי לעבור את המבחנים נדרשו התלמידים ללמוד לעומק, מהסוגיה ועד להלכה ולפוסקים האחרונים. במבחנים הללו נבחנו גדולים וקטנים, רבנים מכהנים ורבנים צעירים. הרב אליהו זצ''ל היה הצעיר מכל הנבחנים והצליח יותר מכולם, דבר שהיה עלול לבייש רבנים יותר מבוגרים ובעלי נסיון.
קרא לו הרב יצחק ניסים ז''ל, שהיה הרב הראשי לישראל, ואמר לו: דע לך כי אתה היית צריך להיות הראשון מכולם, לקבל ציון א''א. אבל זה ציון שאף אחד לא קיבל אותו. יש פה רבנים זקנים וחשובים שיושבים בישיבה, וזאת תהיה בושה בעבורם אם צעיר כמוך יזכה במקום הראשון. זה גם יעורר עליך קנאה. לכן אני נותן לך ציון א''ב למרות שמגיע לך א''א.
הרב זכה לדרגה הזאת בזכות הקדושה שלו, בזכות הפקחות שלו ובזכות אבותיו הקדושים. הרב עצמו ידע מזה אבל לא סמך על זה, הוא עמל ויגע בתורה באופן שלא היו רבים כמוהו, גם בבחינת הזמן וגם בבחינת העמקות. היו לו מבט חד וקליטה מהירה. ואף-על-פי-כן הוא היה עמל בתורה בכל כוחו.
(הרב דוד צדקה, רב העיר פרדס-חנה)
<h3>לימוד תחת אש</h3>
היינו צעירים כשהיתה מלחמת העצמאות. ישבנו במקלטים ופחדנו, הערבים היו ידועים ברשעותם ובכל מקום שהיה ביכולתם הם טבחו בנשים ובילדים באכזריות גדולה. כך היה בחברון, כך בצפת, כך בכל מקום שבו הם היו יכולים לרצוח ולבזוז. כולם זכרו את מאורעות תרפ''ט והיינו בפחד גדול, כולם חששו.
במצב הזה לאף אחד לא היתה סבלנות ללמוד תורה במקלט. אם היו בכל זאת לומדים, זה היה מעט. בכל רגע היינו מרימים את הראש לשמוע מה קרה. לא היינו מרוכזים. כך כולם נהגו חוץ מחכם מרדכי אליהו, שהיה צעיר באותם ימים. הוא היה יושב בפינה שלו ולומד תורה בהתמדה, כאילו לא קורה דבר. לומד בלי הפסקה, ומבלי להרים את הראש. לומד בעיון עמוק ובלי להתערב בכל המהומה שהיתה סביבו במקלט.
כשחכם מרדכי ראה אותי עומד ומתבונן בו הוא האיר לי פנים ואמר לי: ''בוא ונלמד ביחד''. וכך למדנו הלכות ברכות בעיון גדול. עד היום אני זוכר את הלכות ברכות שלמדנו שם בשעה נוראה זו.
(הרה''ג משה צדקה, ראש ישיבת ''פורת יוסף'')
<h3>בגיל שבע-עשרה סיים ש''ס בפעם ראשונה</h3>
הרב זצ''ל היה מתמיד גדול, ובעיקר מעיין גדול. ראש ישיבת ''פורת יוסף'', הגאון רבי עזרא עטיה, היה מעיד כי בישיבה שלו יש הרבה תלמידי חכמים שיודעים את כל התורה כולה, אבל מעיינים שיודעים לעיין היטב בהלכה יש לו רק אחד, הרב מרדכי אליהו. הרב עדס אמר: ''דעו לכם שרבי מרדכי מעמיק יותר מכולנו. המחשבות שלו רצות כמה צעדים לפנינו''. הדברים הללו נאמרו כשהרב עוד היה צעיר לימים. הפלא הגדול היה, שעם העיון הגדול של הרב, הוא היה מספיק ללמוד בהספק גדול כאילו הוא לומד בבקיאות.
את הש''ס הוא סיים לראשונה בגיל שבע-עשרה, ומאז ועד סוף ימיו הוא היה חוזר על הש''ס כסדר. כל מי שהכיר אותו היה יכול לראות אותו הולך לכל מקום עם גמרא. בתחילה הוא היה לוקח דפים מהגניזה, דפים שנפלו מגמרות שבלו, כדי ללמוד ''בלכתך בדרך''. לאחר מכן, כאשר הודפסו הגמרות הקטנות, הוא היה לוקח איתו גמרא קטנה וכך היה הולך וחוזר על הש''ס בסבב – מסיימו ומתחילו שוב. כך הרב עשה עד יומו האחרון.
(הרב יעקב אביעזרי תופיק, רב העיר ביתר)
<h3>מעולם לא אמרתי דבר וחזרתי לאחורי</h3>
הגמרא מספרת על רבי יוסי שהעיד על עצמו: מעולם לא אמרתי דבר וחזרתי לאחורי. וזאת לא בגלל שלא היתה לו יכולת להודות בטעות, אלא בגלל שהוא לא היה אומר דבר מבלי לבדוק אותו חזור ובדוק מכל הכיוונים כמה וכמה פעמים. ורק אחרי שהיה בודק, היה אומר.
כך היה לימודו של הרב מרדכי אליהו זצ''ל. מי שקרא את פסקיו ראה שלעתים הוא היה פוסק פסק שנראה לכתחילה שונה ממה שמקובל בעיני אחרים. עם הזמן, כשהיו מתבוננים בפסק הזה פעם אחר פעם, היו רואים שהוא צדק מלכתחילה. אם תתבוננו תראו שלא היה פסק אחד של הרב אליהו, שהוא פסק ואחר כך היה צריך לחזור בו. וזהו פלא גדול. אבל כל זה בא לו בעקבות העיון העמוק שהיה לו.
הוא לא פסק שום דבר כבדרך אגב. כל פסיקה היתה רק אחרי לימוד מעמיק, ורק אחרי שהיה חוזר על התורה שלמד כמה וכמה פעמים. הוא לא היה סומך על כוח הזיכרון שלו, אלא היה חוזר על הגמרות פעם אחר פעם כל ימי חייו, כך שהדברים היו אצלו חיים כל הזמן כאילו הוא למד אותם בזה הרגע בעיון עמוק ביותר.
(הרב יעקב אביעזרי תופיק, רב העיר ביתר)
<h3>בארץ-ישראל יודעים ללמוד תורה?</h3>
פעם אחת הגיע לישיבת ''פורת יוסף'' אחד מגדולי ראשי הישיבות באמריקה. בימים ההם היחס מצד היהודים באמריקה כלפי היהודים בארץ-ישראל היה יחס של רחמנות, ומרן ראש הישיבה הרה''ג עזרא עטיה הרגיש שראש הישיבה הזה קצת מזלזל בלימוד התורה של ארץ-ישראל.
הוא קרא לשלושה מתלמידיו – הרב מרדכי אליהו, הרב ציון לוי והרב ציון אבא-שאול זכרונם לברכה – ואמר להם: ''בדרך כלל כשמגיע אורח לישיבה, אני מבקש מכם לשתוק ולא להקשות עליו. אבל הפעם שמעתי שאותו ראש ישיבה חושב שלא יודעים בארץ-ישראל ללמוד תורה, לכן אני מבקש מכם שתקשו עליו קושיות בשיעור''.
ואכן כך היה. אותו רב התחיל את השיעור. אחרי כחצי שעה של שיעור שבנוי להפליא מכמה שאלות ותשובה בסופן, הצביע הרב מרדכי אליהו זצ''ל, שהיה בימים ההם צנום ביותר. ראש הישיבה האורח הפטיר כלפיו כבדרך אגב: ''מה שאלתך?''
''רש''י על הגמרא בזבחים, לא אומר כדבריך''.
השתרר שקט בבית המדרש. אם רש''י אומר הפוך ממה שראש הישיבה האורח אומר, כל השיעור לא עומד על רגליו. ובאמת הרבה לומדים לא בקיאים במסכת זבחים ובוודאי לא בכל רש''י ורש''י על המסכת.
''לא יכול להיות'' – אמר האורח מאמריקה.
הרב אליהו שתק.
הרב עזרא עטיה אמר: ''ניתי ספר ונחזי (נביא ספר ונראה). באיזה עמוד?'' הוא שאל את תלמידו הרב מרדכי.
הרב ציין את העמוד המדויק. הביאו את הספר ואכן, רש''י כותב במפורש דברים שראש הישיבה האורח לא קרא או לא ידע אותם. מה עושים כעת? כל השיעור נפל. כל הקושיות וכל התירוצים. מה יגיד כעת ראש הישיבה לפני התלמידים מארץ-ישראל? הוא לא הכין שיעור אחר.
גמגם ראש הישיבה מאמריקה ואמר לתלמידים: ''טוב, אז אני אומר את השיעור כאילו לא היה רש''י כזה בזבחים'' והמשיך. או אז סימן ר' עזרא עטיה לרב אליהו שזה מספיק. האורח כבר למד את מה שהיה צריך ללמוד. הוא לא יזלזל עוד בתורת ארץ-ישראל ובלומדיה.
(הרב חיים בן-שושן)
<h3>על חכמת הקבלה שהרב הסתיר</h3>
הרב זצ''ל מעולם לא סיפר על חכמת הקבלה שלמד. הוא לא סיפר ממי הוא למד, לא סיפר מתי למד ועם מי למד. רק בשנה האחרונה, לפני שנכנס לבית החולים, הוא סיפר לבני ביתו על חכם מנחם מנשה זצ''ל, שנקרא בפי כל ''הפחח''. הוא אמר עליו: ''האיש הזה היה אחד מל''ו צדיקים, אם לא הראשון שבהם''. וזה היה פלא גדול, כיוון שהרב היה נזהר מאוד בלשונו. היה קשה להוציא ממנו שיאמר על מישהו שהוא מל''ו צדיקים.
הפלא הגדול הוא, שפתאום הוא סיפר על מישהו שהוא כנראה הראשון בל''ו צדיקים. אלה שעצרו בתפילתם את הצבאות של הרשעה הגרמנית בשעה שרצו להכנס לארץ דרך אל-עלמיין במצרים.
הוא סיפר כי הרה''ג יהודה צדקה עליו השלום, ראש הישיבה ב''פורת יוסף'', ביקש מ''הפחח'' ללמד בישיבה, ''הפחח'' סירב ואמר: מי אני? סך הכל פחח. באמת היתה לו נפחייה. אבל הרה''ג יהודה צדקה היה מבין גדול בתלמידים, ביותר היה מבין ברבנים ובצדיקים, והביא את ''הפחח'' ללמד בישיבה.
הרב אליהו ז''ל דיבר על ''הפחח'' בכבוד וביראה גדולה, ונראה שהיה חשוב לו שנדע את הסיפור הזה, סיפור שהסתיר כל ימי חייו. כשאחר כך קרה מה שקרה, הבנו שהוא הסתיר את הסיפור הזה עד לרגעים האחרונים שבהם הוא היה יכול לספר לנו את הסיפור החשוב הזה.
הרב סיפר ש''הפחח'' היה מלמד אותם להפיץ תורה בעם ישראל, הוא היה מלמד אותם אהבת ישראל, מלמד אותם אחריות על עם ישראל. הרב ז''ל אמר עליו כי הוא מהאחראים היותר גדולים להפצת התורה שיש היום בעם ישראל. כל הלומדים בישיבה ב''פורת יוסף'' באותן שנים הפכו לימים ראשי ישיבות גדולים. כל הדור הבא של התלמידים התחנך על ברכיהם. והוא, ''הפחח'', לקח את כל ראשי הישיבות העתידיים והטמיע בהם את החשיבות הגדולה של הפצת התורה.
''הפחח'' הסתובב עם תלמידיו, ובהם הרב אליהו ז''ל, במחנות העולים ובשאר המקומות שבהם היו יהודים שצריכים לקבל את אור התורה. יש אומרים שאצלו למד הרב זצ''ל את חכמת הקבלה העליונה, וגם את הדרך להסתיר את הבקיאות וההבנה בחכמה המופלאה הזו.
<h3>מלמד את המלמדים</h3>
הרב הסתיר את עיסוקו בתורה כל כך, עד שבניו ובני ביתו מעידים כי מעולם הם לא ראו אותו לומד בספר של קבלה. לעומת זאת הם ראו את כל ראשי ישיבות המקובלים משחרים לפתחו ומציגים בפניו את שאלותיהם.
סיפר פעם הרב שלמה בן אליהו, הרב של מטה אשר, כי פעם אחת היה ויכוח בישיבה של הרב נעים אליהו, שהקב''ה ישלח לו רפואה שלמה, בפירוש בתורת האר''י ז''ל, ולא הצליחו להגיע להסכמה על הפירוש הנכון בדברים. שלחו את הרב שלמה בן אליהו אל הרב מרדכי אליהו שיכריע בין הפירושים השונים שהציעו החכמים על דברי האר''י ז''ל, והוא סיפר: הצעתי את הדברים בפני הרב מרדכי אליהו, והוא שמע וחייך ואמר לי שהפירוש לא כדברי זה ולא כדברי זה, אלא פירוש אחר שמייד הציג אותו בפני. חזרתי אל השואלים עם התשובה בידי, ואמרתי להם אותה ומייד נחה דעתם.
<h3>מי לימד אותם תורה?</h3>
משהו על לימוד הקבלה של מורנו ורבנו, הרב מרדכי אליהו זצ''ל, אפשר למצוא בסיפור הבא, שאם לא היתה עליו עדות ואישור של רבנו היינו מתקשים להאמין בו. הרב מעולם לא סיפר את הסיפור, אבל כשסיפרו אותו בפניו, הוא אישר את נכונותו.
באחד מימי ראש השנה ליווינו את הרב לבית הכנסת וביקשתי ממנו רשות לספר סיפור שסיפר לנו אחיו, הרב נעים, שקשור לרב ולבבא-סאלי זיע''א. הרב הסכים.
כשהרב מרדכי ואחיו נעים היו צעירים ולמדו בישיבת ''פורת יוסף'', הם שמעו שהבבא-סאלי המפורסם בקדושתו ובמופתיו הגיע ממרוקו לגור בשכונת קטמון בירושלים. בכל ליל שבת מתקיים בביתו שיעור, ובסוף השיעור הבבא-סאלי מברך את הנוכחים. החליטו הרב ואחיו לצעוד לשם בליל שבת לאחר הסעודה בישיבה כדי לראות מיהו הצדיק המדובר.
סיפר הרב נעים: למדנו עם הרב בבא-סאלי כמה שעות, ובסיום השיעור, כשכולם עוברים לפני הבבא-סאלי לקבל ברכה, הגיע תורי ותור אחי. אז הרים הבבא-סאלי את עיניו ואמר לי: ''אתה – שבת שלום!'' ומייד פנה למו''ר הרב זצ''ל ואמר: ''ואתה נשאר פה אתי!''. סיפר הרב נעים שכך היה מאותה שבת ואילך – צועדים היו יחדיו לבית הבבא-סאלי. הרב נעים היה חוזר לבדו, והרב מרדכי היה נשאר ללמוד עם הבבא-סאלי כל ליל שבת עד אור הבוקר.
הסיפור הביך מאוד את הרב, אך הוא אישר את נכונותו. עוד המשכתי וסיפרתי שבאותו מעמד הרב נעים אמר שיש הרבה שיודעים קבלה בדור הזה, אך מי שמבין באמת את פנימיות הקבלה בדור הזה הוא הרב זצ''ל. הרב מייד אמר: ''כך הוא אומר עלי בענווה שלו, אך האמת היא שמי שמבין את הקבלה ויודע ללמד זה הוא...''.
ובאמת תמיד היה הרב אליהו אומר על אחיו הרב נעים שאחרי פטירת הרב כדורי ז''ל, אין גדול ממנו בקבלה. ולפי זה מותר לנו לשאול: מה למד הבבא-סאלי עם הרב אליהו באותה שעה? איש לא יודע, כי גם הרב וגם הבבא-סאלי לא סיפרו מעולם. בכל מקרה זה היה לימוד כזה שגם מקובלים גדולים כמו הרב נעים, לא היו לומדים אותו.
(הרב יגאל אבן דנאן, רב קהילה ברחובות)
מסירות נפש ללמד תורה
<h3>למה עמד הרב חרל''פ בפני הרב הצעיר?</h3>
הכרתי את כבוד מעלת הרב זצ''ל בשנת תש''י. אני למדתי אז בישיבת ''קול תורה'' והרב למד בישיבת ''פורת יוסף''. חבר ללימודים, שעבר מישיבת ''קול תורה'' ל''פורת יוסף'' הכיר בינינו. ההיכרות הזאת נבעה מהפעולות שהיינו קשורים בהן. בתקופה ההיא הגיעו לארץ עשרות אלפי עולים מקצווי תבל, והממשלה פיזרה אותם במחנות עולים.
מושלי הארץ ראו בהם כר פורה להופכם מאמונת אבותיהם לדרך חדשה. והארץ היתה שוממה ומעטים עשו לסייע לבאים לארץ הקודש, הן ברוחניות והן בגשמיות. צעירים היינו ומלאי רצון לסייע, וכל אחד מאתנו עשה לבדו כפי יכולתו. אותו בחור חיבר בינינו לעבודה משותפת.
היינו מסתובבים במחנות העולים ומלמדים אותם תורה בכל יכולתנו. אבל המעשה שאנחנו עשינו היה כמו טיפה בים. המערכת השלטונית הפעילה עליהם לחצים כלכליים בעבודה ובפרנסה, היא ניתקה ילדים מהוריהם והעבירה אותם לקיבוצים שלא היינו יכולים להגיע אליהם ונדרשה דרך פעולה ברמה ציבורית.
שנינו היינו מאוכזבים ממנהיגי ציבור שומרי התורה שלא עשו מה שביכולתם לעזור לעולים, במיוחד בכל מה שנוגע לחיי התורה שלהם. חיפשנו דרך מחאה מתאימה, גם אם היא לא עולה בקנה אחד עם חוקי המדינה.
פנינו בשאלות קשות לגדולי הרבנים. ביניהם פנה מורנו הצעיר למעלת הרב חרל''פ זצ''ל, והוא היה בן שבע-עשרה שנה וכמה חודשים. לאחר שפרס מורנו הרב את שאלותיו לפני הרה''ג חרל''פ זצ''ל, ענה לו הרב חרל''פ, ומורנו הצעיר נפרד מהרב על-מנת ללכת לדרכו. אז קם הרב חרל''פ והלך ללוותו בקושי רב. שאלוהו בני ביתו מדוע הוא הולך, כיוון שהיה זקן וחולני. אמר להם: זה תלמיד חכם וחייבים בכבודו.
(חברותא של הרב, למד עמו וישב עמו בכלא)
<h3>''הבחור הזה יהיה הרב הראשי לישראל''</h3>
פרט למורנו הרב זצ''ל, היו אתנו עוד תלמידי חכמים, והספקות היו קשים. מצד אחד ראינו איך מעבירים את העולים על דתם, וידענו את החובה של הערבות ההדדית של יהודים זה לזה. ומצד שני היינו צעירים ולא ידענו אם אנחנו מורשים לקחת את האחריות על כתפינו, והאם המעשים שאנחנו עושים הם נכונים.
הרב שלי, הרב אליהו כי-טוב ז''ל, היה גם הוא תלמיד-חכם וגם נשא עם הציבור בעול, איש ציבור. הוא כאב כמונו את מצבם הרוחני של העולים והשתדל רבות בשבילם. הכרתי בין הרב הצעיר לבין הרב אליהו כי-טוב, והם נפגשו פעמיים או שלוש בשבת אחרי הצהריים במרפסת ביתו של הרב כי-טוב ודנו בנושאים שהצנעה יפה להם.
הרב אליהו כי-טוב התפרסם לימים גם בזכות ספריו ''התודעה'' ו''איש וביתו'', שתכליתם היתה אותן שיחות שהוא שוחח עם הרב ז''ל, להפיץ תורה בקרב הציבור. זכה הרב אליהו כי-טוב וספריו אלו נפוצו בעשרות אלפי עותקים. את הספרים הללו הגיהו לפני הפרסום שני אנשים: הרה''ג שלמה זלמן אוירבך זצוק''ל, שבימים ההם כבר היה ידוע כרב חשוב, והרב מרדכי אליהו זצוק''ל, שהיה בימים ההם בחור צעיר לימים.
הסיבה שבגללה ביקש הרב אליהו כי-טוב מהבחור הצעיר שיגיה את ספריו היתה ההתפעלות הגדולה שהיתה לו ממורנו הצעיר. הוא אמר לי באותם ימים: ''הבחור הזה יהיה רב ראשי לישראל''. שמעתי ושמרתי זאת לעצמי. לימים, כשהרב נבחר להיות הרב הראשי לישראל, סיפרתי לו מה שאמר עליו הרב אליהו כי-טוב, הרבה הרבה שנים קודם לכן.
(חברותא של הרב, למד עמו וישב עמו בכלא)
<h3>איך הוקם ''חבר הפעילים''?</h3>
תחילת דרכנו היתה בפעילות למען העולים החדשים שהגיעו לארץ והורחקו מהתורה והמצוות, בדרך כלל בגלל הפעילות של המוסדות שניסו בכל דרך להעביר אותם על דתם. לאחר שראינו שכל אלו שפעלו במחנות השונים היו פועלים כל אחד לעצמו – התחלנו להקים גוף שיטפל ויגייס אנשים וכספים למען הפעילות והקמנו ביחד עם הרב את ''יד לאחים'', שנקרא בימים ההם ''חבר הפעילים''. ארגון זה עובד עד היום תחת השם ''יד לאחים – חבר הפעילים'', והוא עוסק בהצלה מיד המסיון והוצאת נשים יהודיות מכפרי ערבים.
(חברותא של הרב, למד עמו וישב עמו בכלא)
<h3>רבי אריה לוין בבית המשפט</h3>
אני נעצרתי ביחד עם הרב אליהו והתנהל כנגד ארבעה מאתנו משפט בגלל שפעלנו כנגד חוק גיוס בנות באופן לא חוקי. השופטים פנו במהלך המשפט לעורכי הדין שלנו ושאלו: למה הבחורים מסתתרים מאחורי גבם של עורכי הדין? ענה להם העורך דין שלנו: על-פי דין תורה, אין אדם משים עצמו כרשע.
בסופו של סיפור האשימו אותנו השופטים, אבל לא בסעיפי המרדה וניסיון לפוצץ את הכנסת, כמו שאמרו בתחילה, אלא בסעיפים קלים. כל זה היה אחרי התייעצות עם החזון אי''ש שבחכמתו ידע להדריך אותנו. כך יצאנו בעונשים קלים יחסית לגודל ההאשמות שהיו בתחילה ולגודל הפרסום והסערה שהפרשה גרמה במדינה.
כשהחלו הדיונים בקשר לעונש שצריך להטיל עלינו, הופיע בבית המשפט לא אחר מאשר הרב ר' אריה לוין זצ''ל. אנחנו היינו קשורים אליו מאוד מאוד. הופעתו בבית המשפט עשתה רושם רב על השופטים, כי הוא היה נחשב כצדיק הדור גם באותם ימים. וגם השופטים כיבדו אותו ביותר.
(חברותא של הרב, למד עמו וישב עמו בכלא)
<h3>מלמדים את האסירים תורה</h3>
לאחר שבית המשפט החליט שנשב תשעה חודשים במאסר, החלטנו שלא נבטל את זמננו לריק וקבענו סדר-יום בכלא. זכיתי והייתי לחברותא של הרב אליהו בסדר בוקר, ולמדנו מסכת גיטין. השנה היתה שנת שמיטה, והתירו לנו לקבל ארוחת צהריים ממוסד של בנות שהביאו מדי יום את האוכל בכדי שלא נאכל פירות שמיטה.
מרן הרב אליהו ז''ל העביר שיעור בין מנחה לערבית בבית הכנסת. שם הכרנו עולם חדש, ריכוז גבוה של אנשים שנפלו בהרבה נפילות. השתדלנו לטפל בעבריינים, להרחיקם מדרך הפשע ולקרבם לדרך התורה. שה' יעזרנו להחזיר כל הנכשלים.
זכינו יחד עם כל האסירים האחרים לביקורים של הרב אריה לוין ובנו הרב רפאל ז''ל. אינני מסוגל לתאר איך קיבלו העבריינים הפושעים והגזלנים את הרב אריה לוין. הם נישקו את נעליו. ''הרבי הקדוש'', קראו לו.
(חברותא של הרב, למד עמו וישב עמו בכלא)
הלכה למעשה
<h3>טעמו – וראו</h3>
התמניתי לרב היישוב מחולה בבקעת-הירדן. זה היה חדש בשבילי. לפני כן הייתי ראש ישיבה ועסקתי בחינוך. הכרתי את כל הגמרות והנושאים דרך הצד העיוני שלהם. עכשיו נכנסתי לרבנות מעשית והייתי צריך הדרכה של פסיקה. הרב מרדכי אליהו ז''ל עזר לי מאוד בתקופה ההיא.
היו לנו שאלות קשות של מראות דמים וכן בעיות בנושא חקלאות, כל מיני בעיות של יישובים שנמצאים על יד הגבול ורוצים לעשות כל מעשיהם על-פי ההלכה. הרב זצ''ל היה אומר לי לבוא אליו בבוקר מוקדם אחרי התפילה לפני שהוא הולך לבית הדין. אני הייתי בא בחשש, לא לגזול מזמנו, לא לגזול מזמן ארוחת הבוקר שלו שהיתה בדרך כלל בחיפזון גדול. אבל הוא היה מקבל את פני תמיד בשמחה.
כששאלתי אותו האם אני לא גוזל לו זמן מבית הדין, היה אומר לי שהשאלות של המתיישבים – זאת התורה. לעסוק ביישוב ארץ-ישראל על-פי התורה.
כמה פעמים נצרכנו לבדוק האם בפירות יש ערלה. הוא היה נוסע אתנו לראות בעיניו את המטעים בבקעת-הירדן. ואם היינו שואלים על כלאיים – הוא היה טועם את העלים לדעת אם זה סוג אחד או שני סוגים. פעם אחת הוא רצה לראות האם העלים הקטנים של העץ המורכב הם באותה צורה של העץ הרוכב. הוא זחל מתחת לעץ, לקח עלים מהענפים של העץ הכנה והשווה אותה לעלים מהעץ העליון. למדתי ממנו איך עושים רבנות מעשית.
העיקר היה במראות דמים, שם ראו בחוש שהוא פוסק על-פי רוח הקודש. כששאלתי אותו פעם האם הוא פוסק על-פי רוח הקודש, הוא לא השיב לי. פעם השיב לי בבדיחות הדעת שכן. אחר מעשה למדתי שזה היה באמת כן, אלא שבצורה שהוא אמר את אותם הדברים באותה שעה נראה כאילו הוא אומר: לא.
(הרב איתן אייזמן, מנכ''ל מוסדות ''צביה'', מנכ''ל הרבנות הראשית ורב היישוב מחולה לשעבר)
<h3>איך מלמדים רבנים?</h3>
פעם הייתי בתוך קבוצת אברכים שלמדה מראות דמים. הרב נחשב מומחה בכל ירושלים במראות דמים, וכל מי שרצה ללמוד הוראה בתחום הזה היה בא ללמוד אצלו. מטבע הדברים היו שם גם רבנים בעלי שם וגם אברכים מתחילים כמוני.
הרגשתי לא נעים לעמוד במחיצתם וגם להתקרב לראות את מה שהרב מראה לכולם. הרב קלט את מבוכתי, וקירב אותי אליו שאראה את המראות כמו כולם. כל כך הוא היה מרגיש את האחר ואת צרכיו.
פעם נכנסתי אליו עם עוד רבנים אחרים ושאלנו אותו: לפעמים קורה שאנו שוגים ואומרים על טמא טהור ועל טהור טמא. האם מי ששאל אותנו וטעה בגללנו נקי מעוון, או שלא נקי מעוון?
הרב ישב אתנו למעלה מרבע שעה, פתח לנו ספרים לענות על שאלתנו, למרות שידע הכול בעל-פה, הראה לנו צדדים לכאן ולכאן ולא הכריע, אמר לנו: ההכרעה עוד תבוא.
בחוץ חיכו כ-40 אנשים ולא הרגשתי נעים שהרב יושב אתנו רבע שעה. באיזשהו שלב אמרתי לו שלא נעים לנו, כי יש אנשים שמחכים בחוץ. הרב ענה: זה בסדר, יש זמן לכולם. המתינות שלו הדהימה אותי. כ-40 אנשים מחכים בחוץ, והוא מתייחס אל כל אחד מאתנו כמו בן יחיד.
באותה הפגישה סיפרנו לו על יהודי אחד שעשה עבירה והוא מתבייש לבוא לרב, לכן הוא שלח אותנו כשליחים לשאול מה התיקון על העבירה הזאת. הרב ענה: תגידו לו שיבוא בעצמו, הבושה היא חלק מהכפרה על העוון. שהוא יבוא.
(הרב יעקב שכנזי, מורה צדק בעדה החרדית)
<h3>כבוד מרא דאתרא</h3>
פעם ראיתי את הרב אליהו זצ''ל ואת המח''ט של חברון, דרור וינברג ז''ל, יושבים ומדברים על עניין כלשהו, וניגשתי לשאול שאלה שקשורה לשניהם: האם מותר יהיה השנה לישון בסוכה באזור חברון? השאלה היתה על רקע פיגועים קשים שהיו בתקופה ההיא באזור, וחשבתי שהיא תהיה שאלת רבים ותשובתה מורכבת מניתוח מצב צבאי ופסיקה הלכתית של הרב.
שאלתי והמח''ט סימן לי: שאל את הרב. הרב אמר לי: מה אתה חושב, שאתה תישן בסוכה ויותר חיילי מילואים יצטרכו לעזוב את ביתם כדי לשמור עליך, בגלל שאתה ישן בסוכה?
כשיצאתי משם אמר לי המח''ט: אני לא הולך לקחת על עצמי שכל יושבי האזור לא ישבו בסוכה בגללי. לא מבין איך אתה לוקח את השאלה הזאת על כתפיך. חשבתי שנית וחזרתי לשאול את הרב, שיצא בינתיים לכיוון רכבו, האם התשובה היא רק בשבילי או בשביל כל הרבנים באזור.
בוודאי היא רק בשבילך, השיב הרב. כל הרבנים בכל מקום הם האחראים על היישוב שלהם. להם אני לא פוסק, אלא אם כן רב של אחד היישובים או אחת הישיבות ישאל, ואז אשיב לו לפי הבנתי.
למחרת שמעתי שידור רדיו שבו הרב נשאל על-ידי אחד התושבים ביישובים האם לישון בסוכה בתקופת פיגועים. אמר לו הרב: לך לרב של היישוב שלך, הוא יענה לך, לא אני. השואל ניסה ללחוץ על הרב לקבל תשובה, והרב בשלו – הרב של כל יישוב יחליט על היישוב שלו לפי רמת הגידור ורמת המיגון ורמת הסכנה.
(הרב רא''ם הכהן, ראש ישיבת עתניאל)
<h3>כל פירור בהלכה חשוב</h3>
מי שלמד שיעורי תורה שנים רבות אצל הרב אליהו זצ''ל, למד שכל דבר נמדד אצלו על-פי ההלכה. אפילו דברים פשוטים של מה בכך. אם הרב פותח את הדלת לאנשים בלי חליפה ומגבעת, יש לזה משמעות הלכתית שהרב הסביר אותה בשיעור, משמעות שקשורה לברכת המזון. ההגדרה ההלכתית ל''לבוש מכובד'' שנדרש לברכת המזון תלויה בהתנהגות האדם מול אנשים זרים. וכיוון שהרב היה מברך ברכת המזון רק עם חולצה וכיפה, הוא היה מקפיד לקבל אנשים באותה צורה ממש, לבטא את ההגדרה של ''לבוש מכובד'' אצלו בכל מצב.
כל סיפור, כל המצאה, כל דיון היה מגיע אצלו מייד לשיקול ההלכתי. אם אתה אוכל עוגה בראש השנה, הוא כבר חושב על פסח. שלא ייפלו פירורים על הספר שאתה אוכל בו. ואם נפלו – תנקה. הוא סיפר על מישהו ששמע את דבריו ואמר שפירור אינו חשוב, וגם אם יימצא לאחר זמן – לא ייאכל. עוד באותו שיעור ''תפס'' הרב את אותו אדם רגע לפני שהתכוון להכניס לפיו מבלי משים גרגר של שומשום שהיה בספר. הרב עצר אותו והראה לו את נכונות הדברים.
גם היחס לארץ-ישראל היה סיפור של הלכה. לא ימין או שמאל, לא ליכוד או עבודה. רק הלכה – האם מותר על-פי ההלכה למסור חלקים מארץ-ישראל לנוכרים? האם מותר להאמין להם? האם מותר לתת בידיהם נשק? כל השאלות הללו נדונו אצלו על-פי השולחן-ערוך ועל-פי הפוסקים האחרים, ועל-פי זה הוא קבע את עמדתו.
(משה כהן, בית-אל)
<h3>חינוך למבט הלכתי</h3>
כשמישהו בשיעור היה מספר שהוא הולך לבית-מלון, הרב היה מציף מייד את כל השאלות ההלכתיות שקשורות בכך – מעלית שבת, מצלמות, גלאי נפח, כרטיסים אלקטרוניים בחדרים, רישום שבת לתוספות. הוא היה אומר: שים לב לכל הפרטים ההלכתיים נוסף לכשרות. ובעניין הכשרות צריך לבדוק לא רק את הבשר, אלא גם בישול עכו''ם וירקות עלים, תנורי שבת ומעשרות. עיניים שרואות כל דבר במסגרת ההלכה. ''כי עין בעין יראו'' – כל דבר בעיניים של תורה.
כל חולצה חדשה עברה ביקורת לוודא שאין בה שתי-וערב. על כל חגורה נשאלו שאלות – האם חגורה זו מותרת לסגירה בשבת? האם מותר להאריך או לקצר אותה? כל כלי חשמלי חדש נבדק מבחינת טבילה – איך טובלים אותו? האם מפרקים אותו? הם אפשר להכשיר אותו מבשר לחלב? כל השיקולים ההלכתיים הקשורים למכשיר החדש הזה, וכל זה לפני שהרב התפעל מההמצאה החדשה של המכשיר החדש. חינוך למבט הלכתי.
(משה כהן, בית-אל)
<h3>יישום ההלכה</h3>
לרב היתה ''פרקטיקה הלכתית'', והוא ניסה להעביר אותה לתלמידים שלו, להיות ''בעל-מעשים'' כדבריו, לבדוק דברים כדי להכיר אותם – תלמד להרגיש ביד אם הלחם שאתה אוכל הוא כזית או פחות. תלמד לשקול אתרוג ביד לדעת אם הוא מספיק גדול לברכה. לא פעם מצאו אותו זוחל מתחת לעץ, לדעת אם מדובר בהרכבה עם עץ אחר או לא, או טועם את העלים. לדעת אם דם זה פצע או צבע או סיב או משהו אחר. היו לו בחדר הלימוד סוגים שונים של זכוכית מגדלת מעבדתית לצרכים שונים. כך הוא היה בודק אתרוגים או כתמים, לולבים או מכשירי חשמל.
פעם הוא הורה לי לזחול מתחת לשולחן על-מנת שאראה מהו פין משוחרר שמותר להחזירו בשבת, כדי שהשיעור לא יהיה תיאוריה בלבד, שנדע כתלמידים מהו ''תוקע'' ומה נקרא משוחרר לגבי הלכות תיקון כלי בשבת.
(משה כהן, בית-אל)
<h3>מאיר פנים בהלכה</h3>
כשאתה שומע מרחוק על אדם שמתעסק בפרטים, אתה עלול לחשוב שמדובר בדקדקן וטרחן. אבל הרב היה בדיוק ההפך, מאור הפנים שלו וההבנה שלו לאנשים היו לשם דבר. ההבנה ההיקפית שלו, היכולת להסתכל על דברים מזווית הפרט ומזווית הכלל בעת ובעונה אחת. בסביבתו של רבנו תמיד היתה הארת פנים ושמחה, שלווה ורוגע מפתיעים, גם כשידענו שהוא מאוד ממהר, או שכבר עשרים-וארבע שעות לא ישן.
הרב הרגיל אותנו לחשוב מראש. ''חכם עיניו בראשו'' – להיות פיקח, לא להיכנס לבעיות הלכתיות. לא להיות רק חכם שמוצא להן פתרון. לחשוב מראש על המנין ועל הכשרות באולם, על מי שיהיה אתך ועל מה שמחכה לך בכל דבר כדי להערך מראש. למתבונן מהצד הכול נראה זרימה שוטפת, אבל באמת יש כאן חשיבה מדוקדקת, והכול בשמחה, במאור פנים ובחיבה גדולה.
(משה כהן, בית-אל)
<h3>עזות דקדושה</h3>
לרב היתה עזות דקדושה. כשהיה צריך לעשות משהו, היה אומר לנו: ''תעשה. אתה מה אכפת לך?'' עם זאת, היה רגיש מאוד לאנשים. אם היינו מלווים אותו בדרך רחוקה, הוא היה זוכר איפה גר כל אדם, וכשהיה מגיע לצומת שהוא צריך לפרוש בה היה הרב אומר לו למהר כדי שיגיע לביתו בזמן, שלא יחכו לו.
הרב כיבד מאוד את הרבנית שתחיה, ויחד עם זאת רצה מאוד להעביר את השיעור גם כשחזר מנסיעות ארוכות וכד'. כשהרב היה חוזר מחו''ל או מנסיעות ארוכות, היינו מחכים לתשובה האם יהיה השיעור או לא, והשיקול היה הרבנית. אם היא דואגת לרב – לא יהיה שיעור. כי אם היא לא תשמור על הבריאות שלו, מי ישמור? התלמידים היו שואלים את הרב שאלות בלי להתחשב בזמן שלו ובצורך שלו לאכול או לנוח.
כשהיינו הולכים עם הרב בעליות – התלמידים לא היו מפסיקים לשאול שאלות. והעוזרים, הרב מוצפי או רבי שלום קנוניאן הכהן, היו אומרים לנו לפעמים: תנו לרב לנשום בעלייה. תשאלו שאלות במישור או בירידות. אבל הרב תמיד היה עונה, בירידות או בעליות. לא משאירים שאלה הלכתית בלי תשובה.
(משה כהן, בית-אל)
<h3>לא תגורו מפני איש</h3>
במשך למעלה מ-20 שנה זכיתי לשמש את הרב מרדכי אליהו, בתחילה כדוברו, ובהמשך כאחרון תלמידיו המחזיק בשולי גלימתו. הוא היה גם רב גאוני וגם אדם פשוט. פוסק שלא פחד מכלום. ''לא תגורו מפני איש'' כהוראתה בהלכה, במיטבה.
עם כל הגאונות, הנחרצות והמעמד, הרב היה אדם שהקשיב לכל אחד, ללא הבדל מעמד, גיל או מין. כמה פעמים באתי אליו עם ראש הממשלה, שהייתי באותם ימים דוברו האישי, והוא קיבל אותו באותו מאור פנים שבו קיבל את אחרון הקבצנים.
עשרות תשובות לשאלות, אם לא למעלה מזה, רשומות במחברת ישנה שבביתי. למרות שרשמתי דבריו ותשובותיו במחשבים לדורותיהם, לא סמכתי עליהם, שהרי הם לפעמים נמחקים ומתבלבלים, ודבריו של הרב ופסקיו היו כל-כך ברורים שמתבקש ונדרש לכתוב אותם בבירור על נייר, במחברת פשוטה. כמוהו.
היתה לו יכולת נדירה לפסוק ולהכריע גם כשהיה ריבוי סברות ומחלוקות יסודיות בין הפוסקים. אחרי שהיה שומע את כל הצדדים, אחרי שהיה מעיין בכל הספרים הקשורים לעניין, הוא היה משעין את ראשו על אצבעותיו וחושב, ואומר תשובה ברורה.
היתה לו יכולת לראות דברים מרחוק. פעם אחת באתי אליו בשאלה קשה על חולה שהיה נשוי והיתה דילמה מה להעדיף, האם את טובתו שלו עצמו או את טובתה של אשתו. הרב הכריע ופסק מה שפסק, ואנחנו לא הבנו. רק אחרי שנים ארוכות הבנתי כמה הרב צדק.
אני גר באפרת שבגוש-עציון. יום אחד נרצחו שלושה תושבים על-ידי מרצחים ערבים והחלטנו לנקום את מותם על-ידי הצבת שלושה מבנים זמניים על גבעת התמר. באנו לשם ביום חמישי בלילה, ואחרי יום ולילה ארוכים ללא שינה באנו אל הרב לשאול האם צריך להתקין במקום ''עירוב תחומין'' לשבת.
שני רבנים תלמידי-חכמים ששאלתי במהלך הלילה הסתבכו והתלבטו בין המרחק האווירי למרחק בדרך הפיזית. לאחר זמן ודיון הלכתי ארוך, יצאתי מהם ללא תשובה ברורה. כשהגעתי לרב, הוא ביקש שאצייר לו את המצב הטופוגרפי, שאל סידרה של שאלות, הורה לי לטפס ולהביא ספר ועוד ספר מספרייתו הענפה, וכעבור כמה דקות פסק: ''לא צריך עירוב, לכו להתיישב, ברכה והצלחה!''. כיום גרות שם ב''ה עשרות משפחות, כן ירבו.
(רמי סדן, דובר הרבנות הראשית לישראל לשעבר ותלמיד הרב)
<h3>שופט בחסד עליון</h3>
כאשר למדנו קורס לטוענים רבניים בשנת תשמ''ג ב''מכון אריאל', ''תפרנו'' לרב זצ''ל תיק על מקרה שלא היה וביקשנו את תשובתו ההלכתית.
מרכז הקורס, שהיה יועץ של משרד הדתות, פנה לרב לקבל את החלטתו. הרב שאל אותו: ''זה תיק אמיתי או תיאורטי?''
''למה?'' שאל המרכז.
''כי אין לי סיעתא דשמיא להחליט בתיק זה'', השיב לו הרב.
פנה אליו אותו מרכז בהתרגשות ואמר לו: ''כבוד הרב, אתה בין הבודדים שאכן רוח אלוקים בקרבו'', ונישק את ידו.
(הרב מרדכי סינואני, טוען רבני, חדרה)
תורה שלמה
<h3>כל התורה כולה</h3>
תלמיד-חכם צריך להיות בקי בתורה כולה. הרב אליהו זצ''ל היה בקי בכל חלקי התורה. לא רק בפשט ובסוד, אלא גם בכל חלקי התורה. גם בחלקים שפחות מצויים בהם תלמידי-חכמים.
פעם שאלתי את הרה''ג שלמה זלמן אוירבך זצ''ל האם מותר להביא בשבת בגדים לחיילים שנמצאים במצב לחימה. לכאורה זה לא פיקוח-נפש, כי זה לא אוכל ולא דבר חיוני. הרב שלמה זלמן אוירבך עליו השלום, שהיה מסתפק במועט שבמועט, גער בי על שאלתי: איך אתה רוצה שחיילים יילחמו עם בגדים מלוכלכים ומיוזעים? לא משחקים בחיים של לוחמים.
הרבה זמן אחר כך עסקתי בסוגיה הזאת. מניין לרב שלמה זלמן להחשיב כל כך את הכביסה של החיילים? עד שמצאתי תוספתא במסכת בבא מציעא (פרק יא) שאומרת כי כשיש מעיין לבני העיר ואין מימיו מספיקים לכל, חיי בני העיר קודמים לאורחים שעוברים במקום. אם יש מספיק לחיי בני העיר ולא מספיק לכביסה שלהם, האם כביסתם קודמת או חיי אחרים קודמים? בתוספתא חולקים בזה התנאים. משמע מכאן שחכמים ראו בכביסת הבגדים צורך חיוני. כל השאלה היא רק בסדרי הקדימות.
הדיון הזה לא מופיע בספרי הפוסקים הרגילים. זו הלכה נדירה, שאפילו בשולחן ערוך לא מופיעה, כי לא חיו יהודים בארץ-ישראל, ושאלות על זכות קדימה במעיין לא היו מצויות ביניהם. אפילו הכי, כשבאתי אל הרב אליהו והצבתי בפניו את השאלה על הכביסה, מייד הוא ציין את התוספתא הנדירה הזו. הדבר הפליא אותי, איך הוא שולט בכל חלקי התורה, לגמרי, ממש כאילו מונחת לו בכיסו.
נזכרתי במדרש (משלי י) שאומר כי כל תלמיד חכם צריך לזכור את כל התורה כולה כאילו למד אותה ברגע זה. ''אמר רבי ישמעאל: בא וראה כמה קשה יום הדין, שעתיד הקב''ה לדון את כל העולם כולו בעמק יהושפט. וכיוון שתלמיד חכם בא לפניו, אומר לו: כלום עסקת בתורה? אמר: הן. אומר לו הקב''ה: הואיל והודית אמור לפני מה שקרית ומה ששנית. מכאן אמרו: כל מה שקרא אדם יהא תפוס בידו, ומה ששנה תהא תפוס בידו, שלא תשיגהו בושה וכלימה ליום הדין''.
ועוד אומר שם המדרש, שאדם צריך להיות בקי בכל התורה כולה. ''היה רבי ישמעאל אומר: אוי לאותה בושה אוי לאותה כלימה. בא מי שיש בידו מקרא ואין בידו משנה. הקב''ה הופך את פניו ממנו. בא מי שיש בידו שני סדרים או שלשה. הקב''ה אומר לו: בני, כל ההלכות למה לא שנית אותם? בא מי שיש בידו הלכות. אומר לו: בני, תורת כהנים למה לא שנית, שיש בו טומאת שרצים, טומאה וטהרה, טומאת נגעים וטהרת נגעים, טומאת נתקים וטהרת נתקים, טומאת בתים וטהרת בתים, טומאת זבין וטהרת זבות, טומאת לידה וטהרת לידה, טומאת מצורע וטהרת מצורע, סדר וידוי של יום הכפורים, וגזירה שוה, ודיני ערכים, וכל דיני ישראל שהן דנין בתוכו? בא מי שיש בידו תורת כהנים. הקב''ה אומר לו: חמשה חומשי תורה למה לא שנית?'' וכך ממשיך המדרש ואומר שתלמיד-חכם צריך לדעת את כל התורה כולה, כולל אגדה ודרשות. ''שבשעה שהחכם יושב ודורש אני מוחל ומכפר עונותיהן של ישראל, ולא עוד, אלא שבשעה שהן עונין: 'אמן יהא שמיה רבה', אפילו אם נחתם גזר דינם אני מוחל להם ומכפר עונותיהן''. וגם כולל כל תורת הסוד. ''בא מי שיש בידו תלמוד. הקב''ה אומר לו: בני, הואיל ונתעסקת בתלמוד, צפית במרכבה?''.
הרב אליהו זצ''ל היה בקי בכל חדרי התורה, גם בפשט וגם בסוד. וכולם היו מונחים לפניו כאילו למדם הרגע.
(הרב רא''ם הכהן, ראש ישיבת עתניאל)
<h3>דרך הפסיקה של הרב</h3>
כל שעה וההלכה שלה – מקובל היה בפיו של מו''ר הרב אליהו זצ''ל לומר כי לפעמים יכולה אישה לבוא אליו עם שאלה של עוף ביום חמישי ויאמר לה שהעוף טרף, ותבוא בערב שבת בין השמשות עם אותו עוף והתשובה תהיה שהעוף כשר. לא שיש פה קולא או ויתור על ההלכה, אלא שזאת ההלכה, לפסוק כך במקרה זה ולפסוק אחרת במקרה אחר.
כל שנה וההלכה שלה – פעם הוא נשאל על הופעה של בנות בפני הורים. בשנה הראשונה הוא אמר לראש האולפנא: ''מעט מעט אגרשנו מפניך''. אינך יכול בבת אחת להפסיק מנהג של שנים, אע''פ שיש בו חוסר צניעות, ויש על מי לסמוך באותה שנה. שנה אחר כך הוא אמר לו: עכשיו הגיע הזמן להפסיק.
כל תפקיד וההלכה שלו – כך הוא הורה לאותו ראש אולפנא, כי לו מותר להיות נוכח בעת שהבנות שרות שירי שבת בארוחות. האורחים ואנשי הצוות האחרים צריכים לצאת מהאולם בעת שהבנות שרות. זה לא שהוא הקל לו או החמיר להם, הוא אמר לכל אחד את ההלכה שמתאימה לו בדיוק.
לפסוק על-פי רוחה של תורה – יש חשיבות גדולה לדעת איך לפסוק על-פי רוחה של תורה. על זה נאמר: ''אחרי ה' אלוקיכם תלכו'' ללכת בדרכיו. זאת הסיבה שבגללה התורה לא מתחילה בספר שמות, אלא בספר בראשית. למרות שעיקר המצוות נמצאות אחרי ''החודש הזה לכם''. אם לא תכיר את ההבטחה והשבועה האלוקית על ירושת הארץ, אם לא תכיר את מי שאמר והיה העולם – אתה עלול לפסוק הלכות שהן נגד רצון ה', כפי שהוא מובע בתורה, בנביאים ובכתובים.
תורה של חיבור – אחת הדוגמאות לדרך ה' היא הפסקים של החיבור, לפסוק הלכות שיכולות לחבר בין קהילות ספרדיות לאשכנזיות. אם חכמנו עשו יום טוב בט''ו באב כי הותרו שבטים לבוא זה בזה, משמע שזה טוב שהשבטים יתחברו. האם מותר לספרדים לאכול בכלים שבהם אשכנזים בישלו בשר לא חלק? האם הכלים שלהם הם טרף בשביל הספרדים? האם ספרדים יוצאים ידי חובה בספר תורה או בתפילין ומזוזות של אשכנזים, ולהפך? האם מותר לאשכנזים לאכול בכלים של ספרדים בפסח, שהרי הם אוכלים קטניות ובישלו בכלים אלו קטניות? בכל המקרים הללו פסק הרב לחבר.
פעם הרב כתב ספר הלכה שלם על-פי הפסקים של הבן איש חי, וגנזו למרות שכבר יצא מבית הדפוס. אחר כך הדפיס הערות לפי מנהגי הספרדים על קיצור שולחן ערוך, כדי שיהיה ספר הלכה אחד לספרדים ולאשכנזים.
קבלה והלכה – מן המפורסמות היא שלרב אליהו ז''ל היתה יד בעולם הקבלה, אף שהוא היה איש הלכה. הוא המשיך את דרכם של הבן איש חי והחיד''א, שהיו פוסקים ושילבו את תורת האר''י בפסקיהם. הוא היה אומר: כך היה רשב''י וכך היה האר''י, שסברותיו ההלכתיות שולבו בספר ה''שיטה מקובצת''. כך נהג גם רבי יוסף קארו בעריכת השולחן ערוך ששילב פסקים על-פי הזוהר הקדוש, ונתן להם מקום שווה לפסקים שנובעים מהתלמוד ומהפוסקים.
הרב סבר שבגלל המציאות שבה אנו חיים, יש מקום לשלב יותר את פסקי הקבלה בחיינו, גם בגלל שהם יותר מחברים בין ספרדים לאשכנזים, וגם בגלל שאנו בדור שלבו יותר פתוח לחכמה הפנימית של התורה. דור שמחפש את עץ החיים שבתורה, ולא מסתפק בעץ הדעת. צריך להעמיק את השילוב בדור שמחפש להתקרב אל ה', בדור של גאולה שאחד המאפיינים החשובים ביותר שלו הוא חיפוש החכמה הפנימית. פסקים שלא יתחשבו במציאות הזו יהיו מנותקים מהזמן ומהמציאות.
פסיקה על פי רוח הקודש – לא פעם היה הרב ז''ל מסביר כי כל פסיקה צריכה סיעתא דשמיא, לא במקום הלימוד, אלא עם הלימוד. כשם שהיה מלמד רבנים איך לפסוק בכתמים, כך היה מדריך את הרבנים הראויים לכך איך לפסוק על-פי רוח הקודש. היה רגיל לומר להם שאם יש סתירה בין רוח הקודש למסקנת ההלכה, צריך לפסוק על-פי ההלכה ולהמשיך לחתור אל האמת בכל מחיר. פעם סיפר לי רב שראוי לזה, כי הוא הביא לרב אליהו כתם, והרב אמר לו: על-פי ההלכה הכתם טהור, אבל באמת האישה טמאה. שאל הרב שהביא את השאלה מה לפסוק למעשה, והרב אמר לו: טהור, ותזכור גם את האמת. הלך אותו רב לבעלה של אותה אישה ואמר לו: הרב אמר טהור. השיב לו הבעל, שזה כבר לא משנה. והמבין יבין.
פעם היה צריך לפסוק הלכה במהירות לכהן שעבד במפעל ''סוגת'' ונקטעה ידו. מבית החולים אמרו לכהן לשים את הגדם בקרח ולהזדרז לבית החולים, אולי יצליחו לחבר. הכהן התקשר לרב לשאול האם מותר לו לנסוע עם הגדם באמבולנס, שהגדם מטמא והוא כהן. הרב אמר לו: מותר! סע מהר! כשהרב סיפר את המעשה הוא אמר: באותה שעה לא ידעתי למה זה באמת מותר, אבל אחר כך למדתי שזה טהור מהמקרה של בני ישראל שפרחה נשמתם במעמד הר סיני, והם לא נחשבו למתים שצריכים טבילה, בגלל שעתידים היו לחזור לחיים. כך הדין לגבי אותו גדם.
פעם הוא היה צריך לפסוק על אישה אחת שכל בניה ממזרים, כי כך הורו הנתונים שהיו לפניו. סיפר הרב שהתחנן לסיעתא דשמיא, למצוא איך להתיר אותה על-פי כללי ההלכה. הסיעתא דשמיא באה לו על-ידי ספר שהגיע אליו באקראי מהספרייה ונפתח בדיוק במקום שגילה לו את סודו האפל של הבעל שרצה להכריז על ילדיו כממזרים בגלל סכסוך כספי עם אשתו.
סיפור זה הוא לא רק סיפור התפעלות מרב צדיק וגדול. הסיפור הזה והסיפורים האחרים על הרב הם הדרכה לכל רב במקומו, לדעת שה' איתו וכנגדו בכל עת שהוא פוסק הלכות. גם יראה גדולה וגם עוצמה גדולה. ''אלוקים ניצב בעדת אל''.
(הרב שמואל אליהו, בן הרב)
תורה בכל מצב
הגמרא אומרת (שבת פג ע''ב): אמר רבי יונתן: לעולם אל ימנע אדם את עצמו מבית המדרש ומדברי תורה ואפילו בשעת מיתה, שנאמר: ''זאת התורה אדם כי ימות באהל'' אפילו בשעת מיתה תהא עוסק בתורה. אמר ריש לקיש: אין דברי תורה מתקיימין אלא במי שממית עצמו עליה, שנאמר: ''זאת התורה אדם כי ימות באהל''.
<h3>מה יש לנו חוץ מתורה?</h3>
הגעתי לבית החולים להיות במשמרת עם סבא, כפי שעשו כל בני המשפחה האחרים, כל אחד בתורו. סבא היה תשוש מטיפולים קשים שעבר באותו יום, הוא עבר באותו יום ייסורים קשים, וסיים את הטיפולים כמה דקות לפני שבאתי. אני לא ידעתי את כל זה, ומייד כשבאתי אמרתי לו: ''סבא מה שלומך? בוא נלמד משניות!''
העוזר שהיה ליד הרב במשמרת לפני, קפץ ממקומו, ואמר: ''הרב נכנס רק עכשיו למנוחה אחרי יום של טיפולים קשים, עזוב אותו במנוחה, רק עכשיו הוא נח אחרי שעות של ייסורים''.
נרתעתי לאחור. כאב לי הכאב של סבא. לא רציתי להפריע לו, אבל הרב מייד פקח את עיניו ואמר: ''מה יש לנו אם לא תורה בעולם הזה? בוא נלמד משניות!''
(הרב אלעד אליהו, נכד הרב)
<h3>לא להפסיק ללמוד</h3>
באחת השבתות הייתי בתורנות ליד מיטת הרב בבית החולים והוא ביקש ממני ללמוד איתו גמרא. התחלתי ללמוד איתו מסכת ברכות. הרב סבל מאוד והיה מחובר לתרופות ולצינורות רבים. הוא גם היה מאוד חלש ועייף, ולכן אחרי כל דף שאלתי אותו האם להמשיך או שהרב כבר רוצה לנוח.
הרב סימן לי בידו להמשיך ולהמשיך, תוך שהוא מרוכז כל כולו בגמרא. קראתי לפני הרב כמה שעות עד שמיתרי הקול שלי נחלשו. ימים לאחר מכן עוד הייתי צרוד, אבל הרב עוד המשיך ללמוד תורה גם במצב הנורא הזה.
(הרב עמיחי אליהו, נכד הרב)
<h3>זאת התורה</h3>
בתקופה שהרב זצ''ל היה חולה ומאושפז בבית החולים, והרב לא היה יכול להרים ספר שלם מרוב חולשה, צילמתי דף אחד מהרמב''ם ועטפתי אותו בניילון כדי שיהיה קשיח והרב יוכל ללמוד בו כשירגיש טוב יותר.
הרב לקח את הדף והיה קורא בו מבעד למכשירים המחוברים אליו. אחרי שתי דקות הוא היה מזיע מרוב מאמץ, המשקפיים שלו היו מתמלאות לחות, אבל הרב לא היה עוזב את הדף. אנשים נכנסים ויוצאים מחדרו, והרב לא שם לב. כל כולו שקוע בלימוד של הרמב''ם.
(הרב חיים בן-שושן)
<h3>יתומים היינו ואין אב</h3>
היה אברך שהיה צריך לתת גט, ובכל פעם ברגע האחרון הוא הצליח להתחמק ולא לתת את הגט לאשתו. כך זה נמשך כמה שנים, והדיינים היו חסרי אונים.
הביאו אותו לרב אליהו, שהיה אז צעיר. הרב הפך את האדם הזה לחברו, היה לוקח אותו הביתה, והוא היה אוכל אצל הרב ומתקלח אצלו, עד שאחרי כמה חודשים הביא מעצמו את הגט לאשה.
מאז שהרב זצ''ל נפל למשכב, לפני כשנתיים, אני ודיינים אחרים כמוני נשארנו יתומים, אין מי שיפתור בעבורנו את הבעיות הסבוכות. הרב בצלאל ז'ולטי זצ''ל, שהיה הרב של ירושלים והיה אב בית-דין הרבה שנים, סיפר שכל זוג שהוא לא ידע איך לפסוק בעניינו – היה שולח לרב מרדכי אליהו ז''ל.
(הרב אליהו אברג'יל, אב''ד ירושלים)
זהירות
גשם של דמעות45
דמעות של יתומים46
גם לי יש אבא!47
שומע לב יתומים47
ראש וציפורן48
הרב מתקן חרב מפלסטיק49
זהירות! ילדים49
זה לולב!50
ילדים קודמים לסגן ראש הממשלה50
העיקר חסר מן הספר51
מהי המצווה הראשונה שקיימת?53
כשאגדל אני רוצה להיות כמו הרב53
לא מתכבד בקלון חברו54
כבוד לאחרים54
לא מרשה לך לקפל שטיחים55
קיבלת את המצות?55
שומע קול כלה נכה56
ושימח לב אמהות על בנים57
זכות קדימה לפשוטים57
מי הסנדק?58
איך אומרים סוכרייה?59
דבר אל הקירות60
מה אכלת במרוקו?60
מידת הזהירות היא גם במה שקשור לבין אדם למקום, וגם במה שקשור לבין אדם לחברו. מורנו הרב ז''ל היה מקפיד ביותר גם בזה וגם בזה. ולא היה זה על חשבון זה. והיה רגיל לומר שלכן נתן אליעזר לרבקה שני צמידים, לרמוז לה על שני הלוחות שצמודים זה לזה. לומר לה שהלוח הראשון העוסק בבין אדם למקום צמוד ללוח השני העוסק בבין אדם לחברו.
מִפִּי עוֹלְלִים וְיֹנְקִים – יחס הרב לילדים
<h3>גשם של דמעות</h3>
הרב היה זהיר גדול בכבודו של כל אדם, ובמיוחד בכבודם של ילדים. בזה עוסק הסיפור הבא שסיפר הנהג של הרב:
הרב הוזמן לבר-מצווה של ילד יתום, ואולם הרב לא יכול היה להשתתף בשמחה כי באותו הערב היה לו שיעור גדול בכנס רבנים שהיה באחד המלונות בים המלח. הרב נסע לכנס הרבנים, ובינתיים ירדו גשמי ברכה במרכז הארץ. כמות גדולה של גשמים הציפה את כל הנחלים במדבר יהודה, והנחלים הציפו את הכבישים המוליכים למלונות בים המלח.
הדרך לבתי המלון היתה חסומה והרב נאלץ לחזור לירושלים. בדרך אמר לי הרב: ''סע לבר המצווה. כל המים האלה הם הדמעות של הילד בר המצווה''. לא ידעתי מנין לרב לדעת שהנער באמת בכה. חשבתי בלבי שאולי הרב מגזים קצת.
הגענו לבר המצווה, ובואו של הרב הפתיע את כולם, שכן הוא הודיע לבעלי השמחה מראש שלא יוכל להגיע לבר המצווה. וכשהגיע כולם שמחו, במיוחד שהרב שהה באולם יותר זמן מהמתוכנן ומהרגיל אצלו.
אחרי שהרב יצא מהאולם, ליווה אותנו נער בר המצווה וסיפר לי: ''אחרי שהרב אמר לי שהוא לא יבוא לבר המצווה שלי, בכיתי כל הלילה. אני כל כך שמח שהרב הגיע לברך אותי''. הרגשתי שכל הדיבור של נער הבר מצווה היה במיוחד בשבילי, שהייתי קצת קטן אמונה בכוח הראייה של הרב.
(רוני לוי, נהגו של הרב)
<h3>דמעות של יתומים</h3>
יום אחד הגעתי לבית מרן הרב זצ''ל בשעת לילה מאוחרת והרב היה לבדו בחדרו, בוכה בדמעות שאי-אפשר לתאר. שאלתי אותו מדוע הוא בוכה, אבל הרב לא יכול היה לדבר, הוא רק הראה לי דף שכתובות בו בכתב של ילד שלוש שאלות:
אבא, לאן הלכת?
אבא, למה הלכת?
אבא, מתי תחזור?
אבא, התגעגעתי אליך!
חיכיתי עד שהרב נרגע קצת ושאלתי אותו: מי כתב את זה? הוא אמר לי: היה אדם טוב בעיר העתיקה, שנפטר והשאיר אחריו אלמנה וילדים יתומים. הילדים שאלו את אמא שלהם את השאלות הללו, והיא לא יכלה להתמודד איתן. היא חשבה שאני אוכל לענות לילדים והביאה אותם אלי. אלה השאלות של הבן הקטן שלה.
הרהבתי עוז ושאלתי: ומה הרב ענה לו?
סיפר הרב: לקחתי את הילד, הושבתי אותו על הכיסא לידי ואמרתי לו: ''אתה יודע, גם אני יתום כמוך. גם אותי אבא שלי עזב כשהייתי בגיל מאוד צעיר''. סיפרתי לו על הקשיים שהיו לי בתור ילד יתום, סיפרתי לו על הילדות שהיתה לי בעיר העתיקה בירושלים. סיפרתי לו איך מכרתי תורמוסין כדי שיהיה בבית מה לאכול. בסוף אמרתי לו בחיוך: ''הנה, בסוף נהייתי רב ראשי לישראל''.
גם אני יכול להיות רב ראשי? התלהב הילד.
בוודאי, אמרתי לו. תעשה כמוני, ותהיה גם אתה רב חשוב בישראל.
הילד חייך, וכך גם אני, סיים הרב את סיפורו בחיוך.
(הרב יוסף אלנקווה, רב נווה-דקלים לשעבר)
<h3>גם לי יש אבא!</h3>
פעם אחת כשהרב זצ''ל היה ילד קטן ב''תלמוד תורה'' הגיע עשיר ל''תלמוד תורה'' ורצה לתרום לילדים. העשיר אמר למלמד שלילדים יתומים שאין להם אבא, הוא ייתן פי שניים ממה שייתן לילדים האחרים.
המלמד ביקש מכל מי שיש לו אבא לעמוד בצד אחד, ומכל מי שאין לו אבא – שיעמוד בצד השני. כשהילדים התחלקו לקבוצות, והרב הלך לקבוצה של הילדים שיש להם אבא. המלמד הסתכל עליו בתמיהה וניגש להסביר לו את טעותו, אך הרב לא הסכים לעבור קבוצה.
לאחר שהעשיר הלך, פנה המלמד אל הרב ושאל אותו למה הלך לקבוצה של הילדים שיש להם אבא. ענה לו הרב: ''כי יש לי אבא, אבא שבשמים!''.
<h3>שומע לב יתומים</h3>
הרב זצ''ל השתתף בכנס שבו נכחו רבים שנדחקו ובאו לבקש ברכה מהרב עם הילדים שלהם. בין האנשים ראה הרב ילד קטן שבא לבדו לקבל ברכה. הרב רמז לילד להתקרב, ושאל אותו: איפה אבא שלך?
ענה לו הילד: אני יתום. מגיל אחת-עשרה אין לי אבא. אמר לו הרב: גם אני יתום מגיל אחת-עשרה. שנינו יתומים, אותו דבר, אז שב לידי. הושיב אותו הרב לידו עד שסיים לברך את כל האנשים במקום.
אחרי שכולם יצאו, אמר לו הרב: כשאבא שלי נפטר לא היה מי שידרבן אותי ללמוד תורה, אבל לא רציתי להיכשל ולכן למדתי תורה. וברוך ה' התקדמתי והגעתי לאן שהגעתי. גם אתה יכול להתקדם ולהצליח. נתן הרב לילד מספר טלפון ואמר לו: אני מבקש ממך שבכל פעם שתרצה לומר לי משהו, תתקשר אלי למספר הישיר שלי ואני אענה לך.
(הרב יעקב שכנזי, מורה צדק בעדה החרדית)
<h3>ראש וציפורן</h3>
אומרים שראשי התיבות של רב''י הוא: ''ראש בני ישראל''. מה עושה אדם שלמד תורה כדי שיוכל להיות ''ראש בני ישראל''? להרגיש את כל חלקי הגוף, כי ראש מרגיש גם כשהציפורן הקטנה של הרגל כואבת. מרגיש ומטפל. כך היה הרב מרדכי אליהו ז''ל – הרגיש כל יהודי, אפילו ילד, אפילו קטן, אפילו רחוק, אפילו חוטא, גם החוטא הגדול ביותר.
כל כך הרבה פעמים הרב עזר ל''יד לאחים'' כדי שנוכל לחלץ בנות מכפרים ערביים, בנות שהיו מרוחקות מתורה ומצוות. הוא סייע לנו בעצה וביותר מזה על-מנת שנוכל לחלץ אותן. כך היה גם בעניין בנות ובנים שנפלו למקומות רעים ומסוכנים, המקומות הרחוקים ביותר שיש. הוא הרגיש את כולם כאילו היו הבנים שלו.
(הרב שלום דב ליפשיץ, ראש ארגון ''יד לאחים'')
<h3>הרב מתקן חרב מפלסטיק</h3>
בליל פורים אחד הגיעו לבית אבא זצ''ל, הכ''מ, הרבה אנשים לשיר ולרקוד בשמחת הפורים. בשעת חצות הלילה רמזו בני הבית לאנשים כי מאוחר, והרי מחר צריך לקום להתפלל בהנץ החמה, וכולם התחילו להתפזר.
פתאום אבי מורי, הכ''מ, ראה ילד קטן כבן שבע, והוא בוכה. קרא לו אליו ושאל אותו: ''למה אתה בוכה? פורים היום, צריך להיות שמח''. השיב הילד לרב: ''נשברה לי החרב של התחפושת''. לקח אותו הרב למטבח ואמר לו: ''אני אתקן לך את החרב''.
הרב הדליק את האש, חימם את שני קצוות החרב, שם ביניהם סיכה מלובנת מברזל וחיבר את חרב הפלסטיק. בעשותו כך נראה הרב נינוח, למרות השעה המאוחרת ולמרות שההתעסקות עם החרב ארכה כרבע שעה. זה מה שאמר הרב שלום דב ליפשיץ שליט''א על הראש שמרגיש כל חלק וחלק בעם ישראל כאילו הוא חלק ממנו.
(הרב יוסף אליהו, בן הרב, בהספד ה''שלושים'')
<h3>זהירות! ילדים</h3>
עבודת ה-O.U. בישראל היא עבודה חשובה, רחבת היקף, שכוללת מאות אנשים וסניפים ברחבי הארץ. פעם אחת, כשהיינו בפגישת עבודה חשובה עם הרב אליהו ז''ל, ניגש בני הקטן שהתלווה אלי וביקש ברכה מהרב. הוא ביקש שהשיניים שלו יגדלו ישר ולא עקום.
האמת היא שקצת התביישתי שהבן שלי עוסק בעניינים כל כך קטנים בשעה שאנחנו עוסקים בעניינים העומדים ברומו של עולם, אבל הרב התייחס אליו בכבוד ובתשומת לב, ממש כשם שהתייחס לכל האנשים שהיו אתנו בפגישה, ובירך את הילד ששיניו יגדלו כשהן ישרות.
הרב כנראה בירך בכוונה, כיוון שמאותה שעה ואילך גדלו השיניים של הבן שלי כשהן ישרות, בלי שום גשרים, רק בכוחה של הברכה.
(הרב אבי ברמן, מנכ''ל ה-O.U. בישראל)
<h3>זה לולב!</h3>
הרב זצ''ל היה מקפיד לקנות לילדיו הקטנים לולבים כשרים ומהודרים, כי כך ההלכה. אבל לא כולם נהגו כך. פעם הגיע לבית הרב זצ''ל אדם ביחד עם בנו הקטן, לשאול על הלולב שלו.
גם לילד הקטן היה לולב, אבל לולב פסול שהאב קיבל בחינם מהמוכר. וכשהגיע תור האב לשאול את הרב על הלולב, החזיק לו בנו בלבושו ואמר: ''אבא, גם אני רוצה לשאול את הרב על הלולב שלי''. האב, שידע כי לבנו יש לולב פסול, ניסה לדחות את בנו. הרב ששם לב לילד קרא לו ואמר לו: ''בוא, בוא תראה לי את הלולב שלך''.
הגיש הילד את הלולב לרב, והרב הסתכל בו בעיון וברצינות, נענע אותו קצת ואמר בעוצמה: ''זה לולב!''. כך יצאו האב ובנו שמחים מביתו של הרב.
(הרב יהושע שפירא, ראש ישיבת רמת-גן)
<h3>ילדים קודמים לסגן ראש הממשלה</h3>
יחסו של הרב לילדים היה מיוחד במינו. הוא השקיע בהם זמן רב, שכן ראה בהם את דור העתיד של ישראל, ובעתיד צריך להשקיע. על כן הוא קבע כי גם בסדר היום העמוס ביותר הוא יקבל את ילדי כיתות א' למסיבת הסידור או החומש. ''בשבילנו זה אירוע פשוט, בשבילם זה אירוע חשוב והוא ייחרט בלבם לטובה''.
פעם אחת, בעת שהרב היה צריך ללכת לחלוקת סידורים באולמי ''היכל שלמה'', התקשר אל הרב סגן ראש הממשלה וביקש לשבת בדחיפות עם הרב לדיון בשליחותו של ראש הממשלה.
והנה, בדיוק כשירדנו למסיבת הסידור של הילדים, הגיע סגן ראש הממשלה. הרב ראה אותו ואמר לו: ''בוא אתי, הילדים יזכו לברכה גם ממני וגם ממך''. סגן ראש הממשלה ניסה לרמוז לרב כי העניין שלשמו הוא בא קצת דחוף, השרים בממשלה מחכים לתשובה, אבל הרב כאילו לא הבין את הרמז ואמר לו: ''בוא אתי''.
הלכו הרב הראשי לישראל וסגן ראש הממשלה למסיבת הסידור של הילדים, הרב חילק לכל ילד סידור, דיבר בפני הילדים וגם כיבד את סגן ראש הממשלה לדבר בפניהם. רק לאחר מכן נפנה הרב לדבר עם סגן ראש הממשלה.
כשהגענו הביתה, שאלתי את הרב: ''מדוע לא פינית שתי דקות לסגן ראש הממשלה ורק אחר כך הלכת למסיבת הסידור של הילדים?''. ענה לי הרב: ''לתלמידים, מה שאני מדבר נכנס מאוזן אחת, ונשאר שם. ואילו אנשים אחרים...'' אמר ברמיזה, ''לכן, עדיף לדבר עם הילדים''.
(ר' שלומי בן אליהו, בן הרב)
<h3>העיקר חסר מן הספר</h3>
למעלה מעשרים שנה זכינו שתלמידי כתה א' של בית ספרנו, ממ''ד תורני הר-נוף בירושלים, קיבלו את הסידור או את החומש מידיו של הרב זצ''ל, בטקס מרגש ורב רושם.
כאשר הרב סיים את תפקידו כרב ראשי, הוא המשיך לחלק לילדים את הסידור או את החומש בבית הכנסת ''היכל יעקב'' שבקרית-משה. בכ' באדר א' תשס''ח, עמדו תלמידינו מתלמוד תורה ''נחלה'' ממ''ד הר-נוף לקבל את הסידור מהרב. יום לפני החלוקה הודיעה לי מזכירתו שהרבנית, ששמרה מאוד על בריאות הרב, הודיעה לה שהטקס יתקיים כמתוכנן. למחרת בבוקר הגעתי לבית הכנסת לפני כולם כדי להכינו כראוי לטקס. עליתי ללשכת הרב, ולתדהמתי המזכירה בישרה לי, שהרבנית הודיעה לה זה עתה בצער, שהרב לא מרגיש טוב, ולכן הוא לא יוכל להגיע. לא ידעתי מה לעשות. איך אודיע על כך למנהל, לתלמידים ולהורים? ומי יחלק את הסידורים במקומו?
התלמידים והוריהם הגיעו בזמן לבית הכנסת, וההתרגשות של כולם היתה רבה. הם התיישבו במקומות והמתינו לכניסת הרב. בלית ברירה עליתי על הבימה שלפני ארון הקודש והודעתי להם בצער, שלפני רבע שעה קיבלנו הודעה שהרב לא יגיע. האכזבה היתה גדולה. שינינו את כל התוכנית ופתחנו בהופעה ובשירה של התלמידים.
לפתע ראיתי דרך החלונות את הרב! לא האמנתי למראה עיני. הודעתי מייד לכולם, שהבלתי יאומן מתרחש והרב בכל זאת מגיע. למרות חולשתו, הרב עלה על הבימה, וכהרגלו דיבר ובירך את התלמידים והוריהם.
גם הפעם הוא חילק את הסידור לכל תלמיד, והמתין בסבלנות עד שכל אחד יצטלם איתו למזכרת. לא ידעתי אז, שזו תהיה הפעם האחרונה שזכינו לטקס מיוחד זה. בשביעי של פסח באותה השנה הרב אושפז, וכנראה שהיינו בית הספר האחרון שזכה לטקס מיוחד ומרגש זה. אנו מרגישים היום שברכותיו של הרב זצ''ל עומדות לנו בהצלחתנו החינוכית עם תלמידינו.
שוב למדתי על גדולתו והבנתו החינוכית. הרב לא רצה לאכזב את התלמידים שחיכו כל כך הרבה זמן לטקס מיוחד זה. אציין, שהרב חילק סידור או חומש גם לבנות, וזאת מתוך הערכה לתפקידן כאימהות לעתיד והיותן המחנכות של הדור הבא. המחזורים הבאים כבר לא זכו למעמד המיוחד הזה, ועבורנו מאז אותה שנה – העיקר חסר מן הספר. באמת היינו כיתומים, כולנו מרגישים כבניו ונכדיו. לאור גדולתו בתורה ומידותיו המיוחדות נחנך את תלמידנו.
(הרב שמואל כ''ץ, רב בית ספר ממ''ד תורני הר-נוף ואולפנת ''חורב'' בירושלים)
<h3>מהי המצווה הראשונה שקיימת?</h3>
מקרה שפעל עלי רבות עם הרב זצ''ל היה כאשר זכיתי להיכנס אל הרב ביום בר המצווה שלי. זה כשלעצמו הפליא אותי, לראות איך הראשון-לציון משקיע מזמנו עבור ''סתם ילד'', שאיננו ''בן של..'' ולא ממקורבי הרב.
זכורני שהתרגשתי מאוד, והלחץ כנראה ניכר עלי. קירבני מרן ושאל: ''מה היתה המצווה הראשונה שקיימת בתור בר מצווה?''. זכרתי ששמעתי שכולם עונים ''תפילין'', אבל אני השבתי: ''קריאת שמע של ערבית''. חייך מרן ושאלני: ''וכי באותה שעה לא היית בארץ-ישראל?!'', משהשבתי כי אכן הייתי, אמר לי: ''אם כן, קיימת מייד מצוות יישוב הארץ!'' כמובן שתשובה זו הביאה את כולנו לחייך ועזרה לי להרגיש נינוח אצל מרן.
(מאיר גואטה, בית-אל)
<h3>כשאגדל אני רוצה להיות כמו הרב</h3>
במשך שנים הלך בעלי בשבת בבוקר מבית הכרם עד לבית הכנסת ''מעשה ניסים'' כדי להתפלל עם הרב זצ''ל. בנינו, פנחס ואוריאל, שהיו מאוד קטנים, הצטרפו אליו. הרב נהג להושיב את פנחס על ברכיו, ועל אף גילו הקטן (שנתיים), הוא השיב על כל שאלותיו של הילד בגובה העיניים וברצינות רבה.
אנחנו כוהנים, וכשהיה פנחס כבן ארבע הוא שאל את הרב לפשר צורת הידיים בעת ברכת הכוהנים. הרב ענה לו ברצינות רבה תשובה שהתקבלה על לבו של הילד. ופנחס בני, שהיום ברוך ה' הוא כבר אב לשלושה ילדים בעצמו, זוכר עד היום מילה במילה את תשובת הרב. האהבה שהרב השקיע בילד היתה מאוד ניכרת. עד גיל די מבוגר היה אומר לי פנחס: ''כשאגדל אני רוצה להיות כמו הרב''.
ברוך ה', הוא היום בעצמו רב, ולי זה מאוד ברור שדרכו של הילד שלי בחיים התעצבה בזכות האהבה הגדולה והיחס שהרב השקיע בילד מקטנותו.
(חנה כהן)
וְלִי מַה יָּקְרוּ רֵעֶיךָ אֵל – זהירות בכבוד כל אדם
<h3>לא מתכבד בקלון חברו</h3>
בראש השנה היה הרב זצ''ל לאחר בר-מצווה שערך בבית כנסת ''צופיוף'' בירושלים, והזמינו לשם בעל תוקע מיוחד כדי לתקוע בשופר. אותו בעל תוקע הגיע, בירך את הברכות, אך אין קול ואין עונה – הוא לא מצליח לתקוע.
מייד שאלו: ''נו.. נו.. מישהו יודע לתקוע?'', ובמקום שאין איש השתדל להיות איש. הרב אליהו קם והתחיל לתקוע. ברוך ה', הרב תקע באופן מעולה כמה תקיעות, כדי שלא יהיה הפסק בין הברכה לתקיעה, ולאחר מכן הוא עשה את עצמו כאילו גם הוא לא מצליח לתקוע. הוא אמר בלבו: בעל התוקע יושב בוש ונכלם, אתן לו הרגשה טובה. ועכשיו, אחרי שנפתח הפתח והצלחתי לתקוע, אולי גם הוא יצליח לעשות כן.
הרב קרא לאותו בעל תוקע, שיעלה לנסות את כוחו, ואכן הפעם הוא הצליח.
(הרב חיים בן-שושן)
<h3>כבוד לאחרים</h3>
בשנתיים האחרונות, כידוע, הרב היה חולה מאוד והזדמן לי לבקרו. היה אפשר לראות עליו, שלמרות שהוא מתקשה לדבר הוא משתדל במאמץ גדול להודות על הביקור, אם בהבעה או בדיבור. כאילו אמר: ''אני יודע שבאתם, תודה על המאמץ''.
(הרב יעקב שכנזי, מורה צדק בעדה החרדית)
<h3>לא מרשה לך לקפל שטיחים</h3>
הייתי הנהג של הרב שבע-עשרה שנה, ותמיד ידעתי שהרב מקפיד מאוד על כבוד האנשים שעבדו איתו. תמיד היה מברך אותי בתחילת הנסיעה לשלום, אפילו הייתי מסיע את הרב כמה פעמים ביום. בכל פעם מחדש היה מודה לי בסוף הנסיעה. פעם ראיתי את הרב מגלגל ברגל בביתו מיכל מים כבד לשתייה. מייד רצתי לעזור לו, והוא אמר לי: אתה רואה שאני מסתדר לבד.
יום אחד ראיתי את הרבנית מקפלת שטיחים. ניגשתי לעזור לה, והרב ראה אותי ואמר לי: לא מרשה לך לקפל שטיחים.
פעם היינו צריכים לנסוע למקום כלשהו וקצת איחרתי. הרב הסתכל עלי ושאל: ''האם אכלת? נראה לי שלא אכלת''. אמרתי לו: ''לא נורא. אני אוכל יותר מאוחר. עכשיו מחכים לרב אנשים''. אבל הרב התעקש שקודם אוכל ורק אחר כך ניסע. הוא לא היה יכול לסבול שמישהו סובל רעב בגללו.
(רוני לוי, נהגו של הרב)
<h3>קיבלת את המצות?</h3>
בכל שנה בערב חג הפסח הרב היה אופה מצות יד. מלבד זה שהמצות הללו היו טעימות, הרבה אנשים רצו לקבל מהן כי אמרו שיש בהן סגולה גדולה. פעם ביקשתי קילו מצות כאלו כדי להביאם להורי, שאיתם אני חוגג את ליל הסדר, אבל מי שהיה אחראי על הקמח לא הסכים. כנראה שלא היה לו מספיק קמח או מצות והוא נתן לי רק שלוש.
הצטערתי שקיבלתי רק שלוש מצות, אבל הבנתי שזה מה שיש ושמתי אותן במקפיא. בצהריים באו בנות המשפחה לעזור לאשתי וניקו את המקרר. הן ראו את המצות, שנראות עבות יותר מהמצות הרגילות, וכיוון שחשבו שזה מאפה חמץ זרקו אותן לפח האשפה. כשראיתי מה שנעשה כבר היה מאוחר. לא היו לי כלל מצות לחג שמתקרב ובא.
לפני כניסת החג באתי לקבל ברכה מהרב. קיבלתי ברכה, ורגע לפני שאני יוצא, כשאני כבר עומד בדלת, קורא לי הרב ושואל: יש לך מצות לחג? גמגמתי משהו, והרב ביקש שאמתין וחזר כעבור רגע עם קילו מצות אפיית יד. לא היה לי נעים לקחת את המצות של הרב, אבל הרב עמד על דעתו. מיותר לתאר כמה שמחה הביאו המצות הללו לבית הורי.
שנה אחר כך הרב רשם על שמי שלושה קילו מצות, הרבה לפני חג הפסח. ומאותה שנה שבה הצטערתי הוא היה שואל אותי בכל שנה האם יש לי מספיק מצות והאם אני מרוצה. גם בשנה האחרונה שאפינו מצות עם הרב, והרב כבר יושב על כיסא גלגלים, הוא לא שכח לרשום על שמי כמות מכובדת של מצות ולשאול אותי אחרי האפייה אם אכן קיבלתי את המצות.
(רוני לוי, נהגו של הרב)
<h3>שומע קול כלה נכה</h3>
פעם הגיעה לרב זצ''ל כלה נכה לפני חופתה, והרב היה עם כאבים עזים. הוא התבטא אז בפני משמשו, הרב יהודה מוצפי, ואמר לו: ''הייתי מוכן להוריד את הרגליים, רק לא לסבול את הכאבים האלה. אבל מפני כבוד הבריות, שלא נוח להם לראות אותי כך, אז שיישארו הכאבים ויישארו הרגליים''.
הכניסו את הכלה הנכה לרב ואמרו לו: ''הרב, היא מתחתנת מחר ומבקשת ברכה''. הרב במצבו יכול היה להסתפק בברכה או בהנהון, אך לא הוא. הרב התחיל למחוא לה כפיים ולשיר לה בשמחה: ''עוד יישמע'', וסימן לנו, שהיינו עמו, להצטרף לשירה ולשמחה.
(הרב חיים בן-שושן)
<h3>ושימח לב אמהות על בנים</h3>
פעם נכנסנו אל הרב זצ''ל, אמי ואני, ואמי ביקשה לספר לרב על משהו שכאב לה מאוד. מייד בכניסתה לחדרו היא פרצה בבכי. התבוננתי אז ברב ונדהמתי מתגובתו ומהבעת פניו המשתתפות בצער. על אף שידעתי שדמעות של אנשים הן מחזה יום-יומי אצל הרב, ניכר היה עד כמה הוא לקח ללב בכי של אישה שאינו מכיר.
בתקופה האחרונה אמי לא הצליחה ללכת על רגליה. יום אחד, כשהייתי בכולל, התקשרו ואמרו לי שאמי מחכה לי למטה. בעודי יוצא, פגשתי ברב זצ''ל וסיפרתי לו שלאמי, שמחכה לי בחוץ, יש בעיה ברגליה והיא לא יכולה ללכת. אמר לי הרב: ''בוא, נלך אליה אנחנו''.
אני ממש התביישתי שהרב טורח בשביל אמא שלי, אך הרב ירד עד אליה למכונית, התכופף לחלון הרכב שהיתה בו והחל לשוחח אתה ולספר לה על בנה שלומד בישיבה. התרגשתי לראות איך הרב טרח כדי לשמח אישה שקשה לה.
(הרב פנחס משה)
<h3>זכות קדימה לפשוטים</h3>
בימים העמוסים של חנוכת בית המדרש והלשכה החדשה, נערמו המכתבים של הפונים ללשכה ולא קיבלו מענה. כאב לי על כך מאוד והתקשרתי לרבנית לשאול אם ניתן בכל זאת למצוא זמן ולהכניס לרב כמה מכתבים מתוך המאות שהצטברו בלשכה. הרבנית שאלה את הרב זצ''ל, והוא אמר להגיד לי לבוא מייד כדי שנטפל במכתבים יחד.
זכיתי לשעתיים וחצי של עבודה עם הרב. במהלך העבודה התקבלו טלפונים דחופים ביותר, ולאחר מתן הפסק או העצה או הברכה, הרב חזר בדיוק לאותו המקום במכתב שהיה מרוכז בו קודם לכן. תוך כדי כך, נכנסה הרבנית והודיעה כי עלינו לסיים מאחר שהגיע רב חשוב עם פמלייתו והוא מבקש לשוחח עם הרב. הרב שאל את הרבנית אם אותו רב קבע פגישה, והרבנית השיבה שלא, הוא פשוט הגיע. אמר הרב: ''יחכה''.
התפלאתי, אך כמובן לא אמרתי דבר. כשהרבנית חזרה לאחר כמה דקות לשאול מה לעשות, כי לוחצים עליה, הרב ענה: ''האנשים ששלחו מכתבים מחכים כבר זמן רב מאוד לתשובות. קודם אגמור כאן את העבודה, ואם הוא לא יכול להמתין, שיקבע זמן אחר''. וכך היה. ישבנו עוד כ-45 דקות עם המכתבים, כאשר אנשי הרב שהגיע לוחצים על הרבנית להכניסם, והרבנית אומרת להם את דברי הרב.
(נעמי קנובל, מזכירה בלשכת הרב)
<h3>מי הסנדק?</h3>
הייתי בחדר לידה במשך כשלושה ימים בעקבות לידה מסובכת, והרבנית אליהו שתחיה כל כך דאגה לי, עד שהבאתי טלפון לחדר רק כדי שתוכל להיות איתי בקשר בזמן שתרצה מבלי להטריח אותה להתקשר דרך המרכזייה (היו אלה ימי טרום המצאת הטלפון הנייד). הרבנית שלחה לי כסגולה את הטלית הידועה של הרב זצ''ל, ששימשה שם לעזרה במשך הימים האלה להרבה מאוד נשים, וגם שמעתי אותה מבקשת מהרב כמה פעמים להתפלל עלי.
כשלבסוף הוחלט שיהיה ניתוח קיסרי, הרבנית הזעיקה בשבילי פרופסור שהיה בדרכו אל מחוץ לירושלים, אך כששמע שהרבנית מבקשת, הוא חזר והגיע מייד. שמעתי דרך הטלפון את הרב אומר לרבנית שאקבל את הגזירה על הניתוח, והוא מברך שההחלמה תהיה מהירה במיוחד.
אכן, חזרתי לעצמי מהר מאוד, ואת סעודת הברית הכנתי והגשתי בעצמי! כמובן שביקשנו מהרב לשמש כסנדק. אבל לי ולבעלי היתה דילמה, שכן לבעלי היה מאוד לא נעים מרב בית הכנסת שבו הוא מתפלל ובו קיימנו את הברית, ומצד שני, ברור היה שייחלנו מאוד שהרב יכבד אותנו ויהיה סנדק. כאשר הגיע הרב, בעלי ניגש אליו להזמינו לשבת כסנדק.
הרב הסתכל על בעלי ואמר לו: ''זה בסדר, אתה יכול לבקש ממי שאתה רוצה''. בעלי התבלבל, לא הבין, ושלוש פעמים בעלי היה צריך לבקש עד שהרב הסכים להתיישב על כיסא הסנדקאות, כפי שניתן לראות בסרט הווידיאו. רק אז שמתי לב שמישהו נתן לרב טלית – הוא אפילו לא הביא את הטלית שלו! למחרת ביררתי בלשכה, והתברר שביומנו של הרב נכתב שהרב אמור להגיע אלינו להיות סנדק.
ברור לי כי הרב ידע שלבעלי לא היה נעים שהוא לא כיבד את רב בית הכנסת, על כן הוא הגיע בלי טלית כי הוא לא תכנן לשמש סנדק – הכול כדי לא לפגוע ברב בית הכנסת. וזאת למרות שביקשנו זאת ממנו מייד לאחר הלידה וגם כך היה רשום ביומנו!
(נעמי קנובל, מזכירה בלשכת הרב)
<h3>איך אומרים סוכרייה?</h3>
בבית הכנסת של הרב זצ''ל היה מתפלל שכל הזמן היה מתקן את הבעל קורא. מה הרב יעשה? כיצד ימנע ממנו לעשות כן, מבלי לפגוע בו?
יום אחד בתו של אותו מתפלל הגיעה לבית הכנסת ולא קיבלה סוכרייה כשחילקו לילדים. ניגשה הילדה לאביה ואמרה לו: ''אבא, אוקיה!''. הרב שמע את זה ושאל אותו: ''מה היא רוצה?'', השיב לו אותו אדם: ''סוכרייה''. אמר לו הרב: ''שמעתי שאומרת אוקיה, מי אמר לך שזה סוכרייה?'' אמר לו: ''הרב, אני יודע. היא רוצה סוכרייה''.
אמר לו הרב: ''מי אמר לך? אולי כדאי לא לתת לה סוכרייה עד שתגיד סוכרייה כמו שצריך''. אמר המתפלל: ''מה זה חשוב מה היא אומרת? העיקר שאני מבין ואני רוצה לתת לה''.
אמר לו הרב: ''כך ממש זה בתפילה. אנחנו כמו הבנים שלו. אלוקים מבין אותנו אפילו אם אנחנו טועים''.
(הרב חיים בן-שושן)
זהירות בהלכות
<h3>דבר אל הקירות</h3>
הייתי אברך צעיר והגעתי לבית הרב כדי לשאול על שני אנשים שהיו נראים כמו ''מקובלים'' – האם הם ראויים או לא? על אחד הרב אמר לי כן ועל השני הרב רמז בידו שלא ללכת אליו.
בתור אברך צעיר הרגשתי שליחות לפרסם שהשני הוא לא ראוי, שהרב יפעיל את השפעתו וימנע מאותו רב לקבל אנשים. המשכתי ואמרתי לרב: ''אומרים שאותו רב...''. לא הספקתי לסיים את המשפט והרב, שישב על כיסא מסתובב, סובב את עצמו כלפי הקיר, והפנה אלי את צדו, כשהוא מסתכל לקיר.
בתחילה חשבתי שהרב מחפש דבר מה להראות לי על-מנת לאשר את דברי, אך כשהרב המשיך לבהות בקיר הבנתי שהרב מסמן לי שכשמדובר בלשון הרע, אני יכול ''לדבר אל הקירות'' אבל הוא לא רוצה לשמוע. כמובן שמאוד נבוכתי וביקשתי סליחה. הרב מייד סובב את הכיסא חזרה אלי ושאל בנחת אם יש לי שאלות נוספות.
לאחר שיצאתי מהרב ועיכלתי את מה שהיה – מחד הרב לא מוכן לשמוע לשון הרע בשום אופן, גם על רב שהוא פוסלו, ומאידך הוא דואג לעשות זאת בצורה מכובדת, מבלי לפגוע במי שמדבר. החלטתי שמעתה הרב יהיה מורי ורבי בכל. כזה רב אני רוצה!
<h3>מה אכלת במרוקו?</h3>
הרב אליהו זצוק''ל למד אצל הרה''ג עזרא עטיה זצוק''ל ואצל מו''ר חמי הרה''ג יהודה צדקה זצוק''ל ששניהם היו ראשי ישיבת ''פורת יוסף''. הוא למד מהם את מידת האמת. פעם בא תלמיד למו''ר חמי זצוק''ל וביקש שיחתום לו על תעודה. מו''ר חמי לא הסכים לחתום. שאל אותו האברך: מדוע? הרי הרב בן ציון אבא שאול חתם, למה כבודו לא חותם? ענה לו הרב צדקה: התאריך הוא לא של היום, הוא של אתמול, וזה שקר. ועל שקר אני לא חותם.
מעשה דומה היה עם ראש הישיבה, הרה''ג עזרא עטיה זצוק''ל, שביקש ממנו אברך לחתום על תעודת הוראה והוא לא הסכים. שאל אותו האברך: מדוע? אמר לו הרב: כי כתוב כאן העיר העתיקה ואנחנו בעיר החדשה וזה שקר. אמר לו האברך: אבל זה ממש דחוף לי להיום. אמר לו הרב עזרא עטיה: אם זה דחוף, בוא עמי. נטל את גלימתו והלך עמו עקב בצד אגודל מהעיר החדשה עד לעיר העתיקה, למרות שהלך בכבדות, וחתם לו על התעודה בעיר העתיקה.
מרן הרב אליהו ז''ל היה אהוב על רבותיו, ובמיוחד על רב רבנן הרב עזרא עטיה ע''ה. היתה לו מידת האמת בדיוק כמו שהיתה לרבותיו והוא לא חת מפני איש. פעם נסע הרב לחוץ-לארץ וביקר בבית אבות שהמשגיח היה מזלזל בעבודתו. ניצל בעל הבית את חולשת המשגיח והיה מאכיל את דיירי בית האבות נבלות וטרפות.
בא הרב אליהו ז''ל לבית האבות וביקש מהמשגיח להתלוות אליו לסיור בין הדיירים של בית האבות. במהלך הסיבוב פגשו הרב והמשגיח יהודי מבוגר מדיירי בית האבות. שאל אותו הרב: ''מהיכן אתה?'' ענה הזקן: ''ממרוקו''. ''במרוקו היית אוכל כשר?'' שאל הרב. ''בוודאי רבנו, הכול היה כשר, רבנים גדולים שחטו. כל הבשר היה חלק''. ''וכאן מה אתה אוכל?'' שאל הרב. ''אני לא יודע, יש המשגיח''. ענה לו היהודי הזקן. והמשגיח שומע ושותק.
פנה הרב לאדם אחר שהגיע מאלג'יר ושאל אותו את אותן השאלות. והנה שומע המשגיח כי גם היהודי הזה הוא מקפיד מאוד על כשרות, אבל כאן הוא סומך על המשגיח ובעקבות רשלנותו הוא אוכל נבלות וטרפות.
הבין המשגיח לאן הסיור הזה חותר והפסיק אותו בתואנה שהוא ממהר. הרב לא נרתע וקרא לבעלי המקום כדי להודיע להם שכל המקום הוא טרף, שעליהם להכשיר את כל הכלים ולמנות משגיח אמיתי, ירא שמים.
המשגיח בחוצפתו התקשר אל הרב ואמר לו: ''מה עשית לי? ביישת אותי! פגעת לי בפרנסה!'' אמר לו הרב: ''עודך עומד בשלך? אינך מתבייש? האכלת יהודים נבלות וטרפות, ובמקום שתברח אתה עוד רוטן?''. מייד הבין המשגיח את טעותו וניתק את השיחה.
(הרב יעקב שכנזי, מורה צדק בעדה החרדית)
זריזות
ספרים לא לקישוט65
לימוד השולחן-ערוך בחודש אחד66
פתרון מהיר67
הֱוֵי מַקְדִּים בִּשְׁלוֹם כָּל אָדָם68
ומה עם תיקון חצות?69
לא מפסידים סליחות עם סבא69
זריזים מקדימים לתפילה70
ארון שנושא את נושאיו71
תפילה בשירה71
איזו מנוחה זו בלי תפילה?72
מקדים לנחם73
זריזים מקדימים לצדקה73
צדקה בלי להעליב75
צדקה תציל ממוות75
בוא ונהיה שותפים!76
כמה אפשר להספיק בחמש דקות76
זריזות חצי מזל
מרגלא בפומה של הרבנית מזל אליהו ז''ל, אמו של מרן, המשפט: ''זריזות חצי מזל''. אם אתה זריז – יש לך חצי מהמזל. כך היה אומר לתלמידיו אחיה של הרבנית מזל, הרב יהודה צדקה זצ''ל, ראש ישיבת ''פורת יוסף'' – ''זריזות חצי מזל''. זו היתה הדרך של המשפחה, וכמובן של רבנו ז''ל.
<h3>ספרים לא לקישוט</h3>
כשהתחלתי ללמוד בישיבה שאלתי את סבא פעמים רבות מהי הדרך הנכונה ביותר ללמוד גמרא והלכה, מה הסדר הנכון ובמה להשקיע יותר. באחת הפעמים שאלתי אותו: ''סבא, איך אתה למדת את הטור?'' הוא סיפר לי שבגיל עשרים וקצת, לא היו ספרי הטור נפוצים ולא היה לו כסף לקנות אותם, לכן הוא שכר אותם מבעל חנות ספרים – גרוש אחד לכל שבוע. בימים ההם גרוש היה נחשב לכסף בעל משמעות, והוא שכר כל כרך של הטור לשבועיים.
''זה היה טור בהוצאה של שמונה כרכים. אני צריך לעבור על כל שמונה הכרכים. עשיתי חישוב שאם אני אתאמץ – אוכל לגמור כל כרך בשבועיים'', אמר הרב.
''איך הספקת ללמוד כל כרך בשבועיים? הרי בדרך כלל לוקח ללמוד כל כרך חודשים רבים!'' – שאלתי.
''ישבתי מהבוקר עד הלילה ולמדתי רק טור ובית יוסף''.
''אם אני אשב מהבוקר עד הלילה, לא אצליח ללמוד כל כרך של הטור בשבועיים''.
''זה לא היה לימוד ראשון של הנושאים הללו. כבר למדתי את הגמרות והראשונים, הרמב''ם והשו''ע. הלימוד של הטור היה רק סיכום הלימוד הקודם. התמקדתי בעיקר בתוספות של הטור על הלימוד הראשון. את זה הספקתי ללמוד בשבועיים''.
אחר כך הוא המשיך וסיפר לי כי באחת הפעמים שהוא בא לחנות להחליף כרך של טור בכרך אחר, הוא אמר למוכר שאם מחיר הספרים לא היה גבוה הוא היה יכול להתאמץ לקנות את הספרים. הוא לא מבין למה המדפיסים קובעים מחיר גבוה לספרים. באותה שעה נכח בחנות במקרה אחד המדפיסים והוא ענה לרב במקום בעל החנות: ''אין שום סיבה שלא נרוויח טוב. רוב בני האדם קונים ספרים בכדי לשים אותם בארון לקישוט. אם אדם מוכן לשלם על תמונה אומנותית סכום גבוה, שישלם גם על ספרים סכום בהתאם''.
בשלב זה התערב בעל החנות וסיפר למדפיס על הסכם שכירות הספרים שיש לו עם הבחור הזה, עם הרב, ואמר לו: ''הבחור הזה במקרה לא משתמש כלל בספרים לקישוט, רק ללימוד''. שאל המדפיס את המוכר: ''כמה הוא כבר שילם לך על שכירות ספרי הטור?'' אמר המוכר למדפיס: ''הבחור שכר עד היום שישה מספרי הטור, ושילם כבר שנים-עשר גרוש''. אמר המדפיס לרב: ''תשלם עוד עשרים גרוש ואתן לך את הספרים שיהיו שלך. זה מחיר ההדפסה''. אמר לו הרב: ''אתן לך את זה בתשלומים, כל שבוע גרוש''. הסכים המדפיס ויצא מרוצה. ספרי הטורים הללו היו בחדרו של הרב עד סוף ימיו.
(הרב אלעד אליהו, נכד הרב)
<h3>לימוד השולחן-ערוך בחודש אחד</h3>
באחד הימים, כשהרב זצ''ל עוד היה בריא, ביקשה ממני הרבנית שתחיה שאגיע לסדר חלק מהספרים בחדרו של הרב. כשהגעתי, הרב ישב ולמד בחדרו. רציתי להגיד לרב שהגעתי ולקבל את ברכתו, אך כיוון שראיתי שהרב שקוע בלימוד החלטתי בינתיים להתחיל בעבודה בשקט, עד שהרב ישים לב לנוכחותי ואוכל לברכו לשלום ולקבל את ברכתו.
לאחר עבודה של כארבע שעות בחדרו של הרב, פנה אלי הרב ובירכני: ''שלום אסף, ברוך הבא'', כאילו זה עתה הבחין בי לראשונה. אמרתי לרב: ''אני כאן כבר ארבע שעות''. הוא שאל אותי מה עשיתי בזמן הזה, והשבתי לו כי סידרתי את הספרים שבחדר.
התנצל הרב ואמר לי: ''מישהו שאל אותי שאלה בנושא שהרבה זמן לא עסקתי בו, ולא העזתי לפסוק לו בלי שאחזור על כל הסוגיה מחדש. חזרתי על כל הלימוד הזה ולכן לא כל כך שמתי לב שנכנסת לפה''.
הרב פתח בדברים והרגשתי שאני יכול לשאול, ושאלתי: ''אנשים שואלים בכל חלקי השולחן-ערוך יום-יום, אם כך הרב צריך לחזור על כל התורה כל פעם מחדש''.
''אתה לא יודע שמרן בעל השולחן-ערוך כתב את השולחן-ערוך כדי שהלומדים יוכלו לחזור על כל התורה בחודש אחד?''
''הרב חוזר על כל השולחן-ערוך כל חודש?'' שאלתי בפליאה.
''אם כך כתב השולחן-ערוך, כך צריך לעשות''. ענה הרב.
(אסף אהרוני, עוזר הרב)
<h3>פתרון מהיר</h3>
הרב היה פוסק במהירות בכל שאלה, לא רק בשאלות של בשר וחלב או אורח חיים אלא גם בשאלות כבדות של יורה-דעה ואבן-העזר. הוא היה סוקר את כל השיטות והפסקים וגם רואה את כל התמונה מלמעלה, ופוסק.
פעם הגיע אליו אב בית-דין עם תיק מסובך בענין ממזרות שהוא ישב עליו חודשיים שלמים ולא הצליח להגיע לכדי הכרעה. זו היתה שאלה שחיים של אחרים תלויים בה, והיה חשוב לדקדק בה בכל הפרטים. הדיין פינה יום שלם בשביל לשבת עם הרב זצ''ל על כל הספקות שלו בתיק הזה.
הרב עבר על הדפים ותוך זמן קצר נתן את פסיקתו. הוא סיכם לפני הדיין את כל השיטות העיקריות, סידר אותן והכריע ביניהן. זו היתה גאונות יוצאת דופן – לראות את כל השיטות, לא להתבלבל מרוב פרטים ולדעת גם לראות את כל התמונה הכוללת וההכרעה.
(הרב בניהו דיין, ר''מ ב''דרכי הוראה'' לרבנים)
<h3>הֱוֵי מַקְדִּים בִּשְׁלוֹם כָּל אָדָם</h3>
גרתי בקרית-משה בירושלים, ובאותה תקופה התקרבתי לתורה ולמצוות. הייתי מאוד מחוברת לרב צבי יהודה זצ''ל, שהיה בשבילי מורה נבוכים. באחת השאלות ששאלתי אותו ענה לי הרב צבי יהודה: זאת שאלה הלכתית, אני איני פוסק הלכה. לכי לרב אליהו שיפסוק לך. כך קראו בשכונה לרב זצ''ל: ''הרב אליהו''.
הרב אמר וכך עשיתי. עליתי את המדרגות ברחוב בן ציון 2, וכשעמדתי לדפוק בדלת תפס אותי רעד קל. ידעתי שאני עומדת לפגוש אגדה רוחנית. היססתי וחשבתי שאולי זוהי לא שעה מתאימה וחזרתי לביתי. כך עשיתי שלוש פעמים. ביום שלפני השיעור שהיה לי אצל הרב צבי יהודה, לקחתי את עצמי בידיים והחלטתי שאני חייבת להעיז.
התקרבתי לדלת והיא נפתחה עוד לפני שדפקתי. עמד שם הרב אליהו בכבודו ובעצמו. ''למה חיכית?'' שאל בחביבות ובמאור פנים. ''אני נוהג לאכול רק כשר, עוד לא אכלתי אדם אחד בחיי''. החביבות של הרב הרגיעה אותי. הרב הזמין אותי לשאול את שאלותיי, עם החיוך המוכר בפינת עיניו. עד היום אני לא יודעת איך קרה שהוא בעצמו, בדיוק ברגע הנכון, פתח את הדלת.
שאלתי את שאלתי ובמשפט אחד הרב פסק: כן! לא! בלי לפתוח ספרים, קצר ולעניין וברור. קבלת הפנים הלבבית בבית משפחת אליהו דרבנה אותי להתקרב ולהגיע מדי שבוע לשיעורים של הרב על שמירת השבת. דברים שנהגתי לקיים בלי ממש להבין קיבלו פתאום צורה ומשמעות. הרב נהג לדבר בשפה קצרה, מדויקת, ברורה והגיונית, כך שניתן היה להבין את תוכן המצוות – ומזה גם את כל החומרות לכל דורש.
בין שיעור לשיעור אספתי לעצמי שאלות שהתכוונתי לשאול את הרב בסוף השיעור, אך מלבד פעם אחת, בכל שיעור הרב דיבר בדיוק על הנושא שבו התלבטתי והרגשתי שרוח הקודש שורה עליו, בכך שידע מראש בדיוק על מה הוא נדרש לדבר, וזאת על אף שהרב לימד באופן שיטתי לפי הסדר. בשיחה עם נשים אחרות, הבנתי שכולן הרגישו כך, שהרב הבהיר בדיוק את הדברים שהטרידו והעסיקו אותן באותו שבוע.
(דורית לנג)
יתגבר כארי לקום בבוקר לעבוד עבודת בוראו
<h3>ומה עם תיקון חצות?</h3>
קרה שהייתי בביתו של הרב זצ''ל בשעה מאוחרת מאוד וישבו אצלו כמה רבנים חשובים לדון בענייני הלכה. כשהם יצאו אמרתי לרב כי נשארו לו עוד שלוש שעות לינה עד להנץ החמה.
הרב הסתכל עלי בפליאה ואמר לי: ''ומה עם תיקון חצות? מה עם לימוד תורה? מה עם הכנה לתפילה?'' אמרתי לרב כי אחרי החשבון הזה לא יישאר לרב כלל זמן לישון הלילה. השיב לי הרב: ''מתי יש זמן לישון?''
(אסף אהרוני, עוזר הרב)
<h3>לא מפסידים סליחות עם סבא</h3>
תקופה קצרה גרתי בבית סבא וסבתא בעת שלמדתי במכללה. זה לא קל לקום לסליחות, ועוד פחות קל אם ישנת בלילה קודם בשעה מאוחרת. אבל סבא תמיד היה עירני, לא משנה באיזו שעה הלך לישון, תמיד הוא היה קם בשמחה, מוכן ומזומן לתפילה, כמו לפגישה עם מלך.
בבית היתה אווירה של רוממות ותחושה שהדבר הכי אהוב על סבא זה להתפלל, והוא עושה את זה בציפייה, כאילו לא עשה זאת גם אתמול. קשה היה שלא להידבק. ולכן לא היינו מפסידים סליחות עם סבא הרב ז''ל. והעיקר היה בעת שהיינו חוזרים מהתפילה. אווירה אחרת היתה בבית. שמחה אחרת. קשה להסביר.
עם כל החשיבות שסבא ראה בתפילה, הוא מעולם לא אמר למישהו ללכת לתפילה, הוא לא העיר למישהו שבחר להתעכב בבית ולא לקום לסליחות. תמיד הוא פנה בסגנון עדין של הצעה או שאלה, אף פעם לא בצורת הערה.
(רחל בזק, נכדתו של הרב)
<h3>זריזים מקדימים לתפילה</h3>
ראש השנה במחיצת הרב אליהו זצ''ל היתה חוויה של קדושה והתעלות. עיקר הזיכרון שלי מראש השנה בכל שנה הוא מסירות הנפש והגוף הבלתי נגמרת והבלתי מובנת של הרב. בלילה הראשון של החג היה הרב מתפלל ודורש בבית הכנסת שלו, ''היכל יעקב'' שבקרית-משה.
השכם בבוקר הגענו כדי לקחת את הרב לבית הכנסת שלו לתפילת ותיקין, במהלכה היה הרב מראה לתוקע את סדר התקיעות. לאחר התפילה, כשכולנו היינו הולכים לעשות קידוש ולנוח, הרב היה ממשיך מייד ללא קידוש ועולה לבית הכנסת העליון, שהתפילה שם החלה בזמן הרגיל. שם היה הרב דורש וסומך לתוקע, והיה נשאר עמם עד לסיום התפילה בשעה 11:30 בערך.
הרב היה הולך לביתו לאכול ארוחת חג, שארכה פחות משעה, כיוון שבשעה 12:30 כבר הגענו לקחת את הרב להליכה רגלית בת כשעה לבית הכנסת של אחיו, הרה''ג נעים שליט''א, בשכונת הבוכרים.
לאורך כל הדרך ליוו את הרב אנשים רבים, בסבב הם היו עוברים ליד הרב ושואלים שאלות שהכינו מראש. הרב ענה לכל השואלים, למרות ההליכה המאומצת. השואלים מתחלפים והמשיב יחידי.
כשהגענו לבית הכנסת של הרב נעים היינו קוראים את כל ספר התהילים, מתפללים מנחה ותשליך, ומשם צועדים לרחוב רש''י לישיבת המקובלים ''ניות ברמה'' של המקובל הרה''ג דרזי זצוק''ל, שם התפלל הרב בסידור כוונות הרש''ש, יחד עם מנין מכוונים.
לאחר התפילה הארוכה צעדנו חזרה מותשים לכיוון קרית-משה, ושוב, מטר של שאלות בלתי פוסק היה מופנה לרב. כשלא היו שאלות היה הרב מנעים לנו את הדרך בסיפורים, שכל אחד מהם היה סיפור עם ערך.
כך היינו עושים גם ביום השני, אלא שביום זה היה הרב מתפלל מנחה בבית הכנסת ''מוסיוף'' ואחר כך נותן שם דרשה ברוב עם כשהוא לבוש בגלימתו הלבנה. לחבריי ולי נדרשו כמה ימי התאוששות אחרי ראש השנה מההליכה ומהתפילות, אבל הרב היה מגיע כבר ביום למחרת לבית הכנסת לסליחות ולתפילת ותיקין.
(הרב יגאל אבן דנאן, רב בית-כנסת ברחובות)
<h3>ארון שנושא את נושאיו</h3>
פעם ליווינו את הרב לתפילת ותיקין של בוקר שבת. היינו בדרכנו לבית הכנסת ''אבוהב''. אור היום עוד לא עלה ואבני הסמטאות בצפת היו עדיין רטובות וחלקלקות. לרגע חשבתי להושיט יד לרב ולסייע לו בהליכה הקשה במדרגות, אבל מייד נרתעתי מכך. ידעתי – חלילה לי מלטעות בטעות של עוזא הכהן, ''הארון נושא את נושאיו!''.
בהליכה לילית זו לוותיקין, צמוד לרב אליהו, כשעברנו בסמטת אבוהב, היתה לי תחושה עזה, שרבי יוסף קארו צועד על אבנים אלו בדיוק כמו לפני חמש-מאות שנה.
לאחר התפילה אמר הרב לאלו שהיו סביבו: ''בשבילי רק ללכת על האבק שדרכו עליו רבי יוסף קארו והאר''י הקדוש, זו סיבה מספיקה לעלות עד צפת''. הרגשתי שהתחושה שהיתה לי לפני התפילה התאמתה.
(הרב אייל יעקובוביץ', ראש ישיבת ההסדר בצפת)
<h3>תפילה בשירה</h3>
הרב ביקר בצפת אחרי האשפוז הראשון ולפני האשפוז השני. הוא בא לבר המצווה של נכדו ישי, והגיע לצפת כשהוא יושב על כיסא גלגלים.
כמנהגנו בישיבה, קיימנו תפילת קבלת שבת ברוב עם בכיכר המגינים, הכיכר המרכזית של העיר העתיקה בצפת. תלמידי הישיבה קיבלו שבת בשמחה ובשירה ובריקודים, והרב עודד אותם בידיו ובמאור פניו. לאחר הדרשה הוא שר כל קטע שאפשר היה לשיר בתפילת ערבית.
אחרי התפילה סיפר לנו הרב שמואל אליהו שליט''א, כי מאז שהרב חזר מבית החולים הוא עושה כן בכל תפילה שנערכת אצלו בבית, גם אם מצבו הרפואי הוא מאוד קשה. הוא סיפר לנו שהרב אמר כי אנו אומרים בתפילה: ''וחייבים אנחנו לומר לפניך שירה בכל יום תמיד''. וכי איפה מצאנו שאדם חייב לשיר כל יום? אלא כשם שיהודי בודק עצמו לפני שקיעת החמה אם כבר התפלל מנחה, ואם לא - ימהר להתפלל, כך יבדוק עצמו אם כבר אמר שירה לפני הקב''ה, ואם לא – מייד יגיד שירה.
(הרב אייל יעקובוביץ', ראש ישיבת ההסדר בצפת)
<h3>איזו מנוחה זו בלי תפילה?</h3>
באחד מלילות האשפוז ישבתי אצל הרב זצ''ל בבית החולים. הרב היה לאחר טיפול ארוך וקשה והיה מורדם.
לפתע, בשעה 02:30 בלילה, התעורר הרב וביקש דף. מייד הבאתי לרב דף והרב כתב עליו: ''עוד לא התפללתי ערבית''. אמרתי לרב שהרופא מבקש שהרב ינוח עוד קצת, כי הרב צריך לנוח מהטיפול, ואני אעיר את הרב להתפלל בעוד שעה.
כתב לי הרב: ''איזו מנוחה זו בלי תפילה?''
מייד החל הרב להתפלל תפילת ערבית בכוונה. בבוקר שלאחר מכן, כשהרב מעט התחזק, הוא כתב לי על דף: ''והסר השטן מלפנינו ומאחרינו – לפני התפילה יצר הרע אומר: איך תקום לתפילה ועכשיו חושך וקר וכו'... ואם קמת, אז אחרי התפילה הוא אומר: איזה צדיק אתה, קמת לתפילה, ומנסה לגרור אותך לגאווה. וזה מה שכתוב: והסר השטן מלפנינו ומאחרינו – לפני התפילה ואחרי התפילה''.
רבנו זצ''ל, שכל כולו קודש, לא ויתר על תפילה בכל מצב, ולא משנה היכן היה נמצא, מה היתה השעה וכמה הכאבים היו חזקים.
(רענן כהן, עוזר הרב)
דֶּרֶךְ-מִצְוֹתֶיךָ אָרוּץ
<h3>מקדים לנחם</h3>
אבי ז''ל נפטר במוצ''ש. מייד בצאת השבת טלפנתי לרב כדי לומר לו שהמצב חמור והמערכות של אבי קורסות. מסרתי את ההודעה לאחד העוזרים, והנחתי את שפופרת הטלפון. בתוך כמה דקות טלפן אלי ר' ניסים לופס, העוזר של הרב, ואמר בבהלה: ''מייד, מייד תעשי כפרות על ראש אביך''.
התבלבלתי והתחלתי לשאול שאלות, אך הוא קטע אותי ואמר לי: ''הרב אמר מייד, מייד'' . מיהרתי למיטת אבי ועשיתי כפרות עם כסף על ראשו. מייד לאחר מכן אבי נפטר.
למחרת בבוקר, בסביבות השעה 07:00, בדיוק כשסיימתי לומר ברכות השחר, צלצל הטלפון. על הקו היה הרב זצ''ל, והוא ניחם אותי לפי הנוסח האשכנזי ואחר כך גם לפי הספרדי, וסיים את השיחה. נותרתי המומה. במהלך ה''שבעה'' הרב הגיע לנחם, וזו היתה שעת השיא של ה''שבעה'' בעבור כולנו. ביקשנו מהרב שיתפלל על אמי, שתתחזק ותחזיק מעמד. הרב אמר: ''מי אני שאתפלל? אביכם נמצא ליד כיסא הכבוד – הוא יתפלל''.
לא היה מי שניחם אותנו ונתן לנו הרגשה טובה, כמו הרב והרבנית שתחיה. לאחר מכן, כששאלתי את העוזרים מדוע הרב טלפן כל כך מוקדם בבוקר, תשובתם היתה: הרב היה צריך לעבור באותו היום בדיקות מסוימות בבית החולים, ודאג שמא לאחריהן לא ירגיש טוב ולא יוכל להתקשר, ולא רצה לדחות!
(נעמי קנובל, מזכירה בלשכת הרב)
<h3>זריזים מקדימים לצדקה</h3>
את הדבר שאני אספר כעת לא הייתי יכול לספר כל ימי חיים חיותו של הרב זצ''ל. הרב היה רגיל לשלוח אותי למשלוחים של מתן בסתר. הוא היה נותן לי מעטפות ובהן כסף והיה מבקש ממני שאשים את המעטפה הזאת בבית של פלוני ואת המעטפה האחרת בבית של אלמוני. ''שים את המעטפות בשעות שבהן אף אחד לא יראה אותך'', אמר לי. אני בטוח שעד היום האנשים שקיבלו את המעטפות לא יודעים מנין הגיע הכסף.
פעם הוא אמר לי שיש תלמיד-חכם שאין לו מה לאכול. באופן קבוע הוא היה שולח אותי לשים לו מעטפות בתיבת הדואר שבביתו. לימים, צמח וגדל אותו תלמיד-חכם והפך לראש ישיבה חשוב. אני מאמין שהרב ראה בעיני רוחו את היכולת של התלמיד הזה עוד כשהיה צעיר, והתמיכה של הרב נתנה לו אפשרות להמשיך ללמוד ולהיות אחד ממורי ההוראה שיש כיום.
אבל לא רק לתלמידי-חכמים הוא היה שולח אותי. פעם אחת הוא שלח אותי לשכונת הבוכרים וביקש ממני: ''לך חפש את פלונית וקח אותה לאטליז וקנה לה עופות ובשר ושלם עבורה''. כך עשיתי. הבנתי שאין לתת לה כסף מזומן ביד, שמא ילך לדברים בטלים.
בפעם אחרת ביקש ממני הרב שאברר לו איזה סוג הכשר אוכל תלמיד-חכם מסוים, כדי שישלח לו ארגז של עופות ובשר לפי ההכשר שלו. לא שאלתי את הרב למה הוא לא שולח לו מההכשרים שהרב עצמו אוכל, כי ידעתי שהרב אף פעם לא אומר: ''קבלו דעתי''. וכשנותנים צדקה – נותנים לפי האדם המקבל. מה שטוב לו – נותנים לו. לא מחנכים אותו על-ידי הצדקה.
לבסוף, לא הצלחתי לברר איזה הכשר אותו תלמיד-חכם אוכל, אבל כבר למחרת בבוקר, בעת שהגעתי לקחת את הרב מביתו לבית הכנסת, ראיתי שהוא שמח במיוחד. הוא אמר לי: ''הצלחתי לברר את ההכשר שהוא אוכל, עכשיו אפשר לשלוח לו בשר לשבת ולחגים''.
(שלום קנוניאן כהן, נהג הותיקין של הרב)
<h3>צדקה בלי להעליב</h3>
פעם אחת קרא הרב לאדם אמיד ואמר לו: ישנו אדם דל אמצעים שאין לו כסף לצורכי שבת, ממש אין לו כלום. אבל אם תיתן לו אוכל הוא ייעלב. לך אליו ותאמר לו שהיתה אמורה להיות לך ברית מילה, אבל המוהל דחה את הברית ועכשיו אין לך מה לעשות עם כל האוכל שהזמנת. תביא לו את האוכל ותאמר לו שיחלק את האוכל למי שצריך. עשה האדם האמיד כמצוות הרב, הלך לקייטרינג, הזמין מנות כמספר תושבי הבית כפול ארבע בערך והביא את האוכל לאותו אדם דל אמצעים, וכך היה יכול לכבד את השבת במיני מטעמים בלי להעלב כלל.
(הרב יהודה מוצפי, עוזר הרב)
<h3>צדקה תציל ממוות</h3>
הרב היה גדול גם בצדקה. אני לא יודע אם אפילו הבנים שלו יודעים כמה הרב חילק צדקה. היה יהודי אחד מפנמה או מקסיקו שירד מנכסיו, והוא בא לרב לבקש ברכה. הרב בירך אותו והוא יצא.
הרב פנה לאחד מעוזריו וביקש שיאתר את אותו יהודי ויברר אם יש לו איפה לעשות את ליל הסדר. סיפר אותו עוזר שהוא התרוצץ וחיפש את היהודי העשיר לשעבר, עד שהוא מצא איפה הוא משתכן בחג. הוא לא דיבר איתו מאומה, רק חזר לרב ואמר לו שיש לאדם הזה איפה לעשות את החג.
הרב נתן לעוזר 2000 שקלים ואמר לו: לך ותקנה לו כל מה שצריך לחג. ואם חסר, תבוא אלי פעם נוספת ואתן לך עוד. סיפר אותו עוזר: כך היה, מילאתי את הרכב שלי בכל טוב לכבוד החג בהכשרים המהודרים ביותר והלכתי אליהם. דפקתי בדלת והם שאלו אותי: מי אתה? אמרתי להם: אני שליח, באתי להביא לכם מצרכי מזון. ראיתי איך האישה בוכה. אמרה לי: דע לך שאם לא היית מביא לנו את המצרכים לחג, לא היה לנו דבר.
<h3>בוא ונהיה שותפים!</h3>
פעם הגיע יהודי לרב זצ''ל ובכה בפניו: ''כבוד הרב, הפרנסה קשה, אין לי איך לפרנס את הילדים שלי, מה אעשה?'' ''מה אתה יודע לעשות?'' שאלו הרב, והוא השיב כי הוא יודע להתעסק עם פירות וירקות. הציע לו הרב: ''מה דעתך, אם כן, לפתוח באסטה ונהיה שותפים?'' אמר לו אותו יהודי: ''בסדר''. הרב שאל אותו כמה עולה לפתוח באסטה, ואותו יהודי השיב כי זה עולה כמה אלפי דולרים. הלך הרב, הוציא את הסכום ונתן לו. ''קח, תפתח את הבאסטה ונהיה שותפים'', אמר לו.
כעבור תקופה ארוכה התעניין הרב אצל אותו יהודי במצב העסק המשותף שלהם. ''אני לא יודע מה לומר לרב'', השיב, ''יש לי לשלם חשמל, גז, מים וכו' והפרנסה עדיין דחוקה''. אמר לו הרב: ''אין בעיה. אנחנו שותפים לא רק כדי שאני ארוויח, אלא גם לשלם את החלק בחובות. כשתרוויח ותצליח לכסות את חובותיך, תבוא להחזיר לי את ההשקעה''. ברוך ה', אותו אדם זכה להתעשר. לאחר שנים, כשהוא בא לתת לרב את חלקו ברווחים, אמר לו הרב: ''תשכח מהכסף שאתה צריך להחזיר לי. הכול שלך''.
(הרב יעקב שכנזי, מורה צדק בעדה החרדית)
<h3>כמה אפשר להספיק בחמש דקות</h3>
בעת שהיה הרב זצ''ל חולה, קרה לפעמים שהרב רצה לנוח מעט, אך היה מבקש מאתנו להעיר אותו אחרי חמש דקות ולא יותר. היינו מפצירים בו שינוח קצת יותר, לפחות עשר דקות או רבע שעה, כי המנוחה היתה חיונית מאוד להחלמתו, בפרט לאחר התקופה הממושכת של שהות הרב בבית החולים. אך הרב לא הסכים לכך.
הוא היה אומר לנו: ''אתם יודעים כמה אפשר להספיק ללמוד בחמש דקות? ואני אבזבז אותן? לכן אבקש רק חמש דקות מנוחה ולא יותר''.
(אסף אהרוני, עוזר הרב)
נקיות
<h2>צדק צדק תרדוף</h2>
<h3>צדק רודפים בצדק</h3>
היה אדם אחד שפעל בכל כוחו כנגד הרב מרדכי אליהו זצוק''ל במסדרונות הכנסת ובמפלגות הפוליטיות. כל זה קרה בעת שהרב אליהו סיים את תפקידו כרב ראשי לישראל, ואותו אדם טען שהרב אליהו לא יוכל להמשיך לכהן כדיין בבית הדין הרבני העליון. הוא טען כי בסיום כהונתו של הרב אליהו כרב ראשי לישראל הוא צריך לסיים גם את תפקידו כחבר בית הדין העליון.
הקב''ה מסבב הסיבות, ובדיוק בתקופה שהאיש הזה פעל כנגד הרב, הגיעה שאלה הלכתית לפני הרב על אישה שבגדה בבעלה עם גבר זר. הגבר הבוגדן הנואף היה לא אחר מאשר אותו אחד שפעל כנגד הרב והיה מצטייר בעיני אחרים כצדיק ותלמיד-חכם ר''ל.
אסף הרב אליהו ז''ל את אנשי לשכתו שידעו מהעניין ואמר להם: כולנו יודעים שאפשר להשתמש במידע על קלקולו של האיש הזה בכדי לעצור אותו במלחמתו האישית נגדי, אבל אסור לעשות זאת, זה חילול השם.
היה מי ששאל: האם לא שלחו את המידע המפליל הזה דווקא עכשיו משמים בכדי לעזור לנו? אמר להם הרב: התורה אמרה: ''צדק צדק תרדוף'' - צדק רודפים בצדק.
בסופו של דבר היועצים המשפטיים קבעו כי הרב ימשיך לכהן בתפקידו כדיין בבית הדין הרבני העליון, כיוון שהוא היה חבר בו לא בגלל כהונתו כרב ראשי לישראל אלא גם שנים רבות קודם לכן, והמזימה נפלה מאליה.
(חיים סויסה, עוזר הרב)
<h3>ממונם של בעלי הדין</h3>
הרב הקפיד מאוד שלא לבזבז את זמנם של אלה שהגיעו לפניו לדין. מיום שהיה לדיין הוא לא איחר לבית הדין אפילו פעם אחת. צדק רודפים בצדק.
צריך לזכור את סדר היום של הרב. היה קם לתפילה בנץ, אחרי התפילה היה מגיע הביתה והיה מקבל קהל עד 10:00 בבוקר. אחר כך הוא היה צריך לרוץ לבית הדין. לשם, כאמור, לא איחר אפילו פעם אחת! תמיד הגיע חצי שעה לפני תחילת הדיון כדי שיספיק לעבור על התיק, שמא שכח פרטים מהדיון הקודם. ואם היה זה תיק חדש - כדי להיות בקי בכל הפרטים.
אפילו כשלא הרגיש טוב היה מקפיד להגיע תמיד, מתוך רגישות לממונם של באי בית הדין ששכרו עורך-דין והם משלמים לו כסף. שהרי גם אם הדיון היה מתבטל, הכסף בכל זאת ישולם לעורך הדין.
גם כשהיה חול, לקח שני כדורים ויצא לבית הדין, ובלבד שהמתדיינים לא יפסידו כספים לדיון נוסף ולא יהיה עינוי דין.
מבית הדין היה הולך ללשכה ב''היכל שלמה''. משם חוזר הביתה, ספק אוכל ספק לא אוכל, ומתחיל עם הסבב שלו עד שמגיע חצות.
(הרב יהודה מוצפי, עוזר הרב)
אם דומה הרב למלאך ה' – יבקשו תורה מפיהו
<h3>פני מלאך</h3>
בשבת ה''שבעה'' צעדתי מביתי בירושלים לבית הרב מרדכי אליהו זצ''ל, דרך שאותה עשיתי מאות פעמים. בחזור, עם צאת השבת, עצרתי מונית. הנהג אסף אותי ליד בית משפחת הרב אליהו ז''ל וראה את פני הנפולות, הוא שאל: ''באת מה'שבעה' אצל חכם מרדכי?''
כן, עניתי לו. ''ואללה, פני מלאך היו לרב שלך'', אמר. ''איזה עניו היה, כאילו היה נהג מונית. רק רב אחד כזה הכרתי קודם והייתי מסיעו כל יום – הרב אויערבך זצ''ל, גם לו היו פני מלאך''. ואז כאילו הייתי אני הכותל המערבי, השתפך בסיפור על בעיה מאוד אישית שסבל ממנה שנים, והרב פתר לו אותה.
היתה תקופה שבה כיהנתי במשרדו של ראש הממשלה בנימין נתניהו. אני יכול להעיד שהרב קיבל כל אדם באותה סבלנות וכבוד שבהם הוא קיבל את ראש הממשלה. היה בו חיוך אמיתי ותשובה פשוטה וברורה לכל אדם, גדול כקטן.
זכיתי להארת פניו גם בעת שביקרתי אותו בבית החולים. גם בשעה שנאבק בייסורים קשים הוא לא שכח להשיב חיוך במאור-פנים לכולנו, גם לרופאים ולאחיות, שטיפוליהם לעתים ודאי הכאיבו לו. חיוך טהור, נקי וזך. חיוך של אהבה.
(רמי סדן, דובר הרבנות הראשית לישראל לשעבר ותלמיד הרב)
<h3>לא להטיל מורך בלבבות</h3>
בשיא ימי האינתיפאדה, הכביש לגוש-עציון היה נפתח ונסגר פעמים רבות. באחד מימי י''א בחשוון, יום פטירתה של רחל אמנו, קבענו עם הרב זצ''ל שיעור באפרת שבגוש-עציון. בחרנו לצורך כך את בית הכנסת הכי גדול והוא התמלא באנשים עד אפס מקום. אני באתי לקחת את הרב לשיעור.
באותם ימים היה לי רכב ממוגן ירי, שאז היה נחשב עדיין דבר נדיר מאוד, ונסעתי עם אותו הרכב. כשהגעתי לרב, פתחתי לו את דלת הרכב וביקשתי ממנו שייכנס. הרב ניסה למשוך קצת את הדלת והדלת היתה מאוד כבדה. הרב שאל: ''של מי הרכב הזה?'' עניתי לו: ''שלי''.
שאל אותי הרב: ''באיזה רכב נוסעים הילדים שלך?'' אמרתי: ''ברכב ממוגן אבנים''. הוסיף הרב לשאול: ''ובאיזה רכבים נוסעים כל הילדים באפרת?'' אמרתי לו: ''ברכב ממוגן אבנים''. אמר לי הרב: ''אני בזה – לא נוסע!'' באותו היום היה לי קשה מאוד להשיג אישור מיוחד כדי להביא את הרב, מכיוון שהכביש נסגר וכו'. בסופו של דבר, נסענו עם הרכב של הרב שלא היה ממוגן בכלל, וברוך ה' הצלחנו לעבור את הנסיעה הזאת בשלום, אחרי עיקופים שעשינו לצורך העניין.
לימים שאלתי את הרב: '' מדוע הרב התעקש כל כך?''
ענה לי הרב: ''ראשית, אני לא נוסע ברכב שהילדים שלך לא נוסעים בו. שנית, אם הייתי בא עם הרכב הזה, זה היה מטיל מורך בלבבות. לא לכל אחד יש רכב ממוגן – אז אני נוסע כמו כולם!''
(רמי סדן, דובר הרבנות הראשית לישראל לשעבר ותלמיד הרב)
<h3>מלאך ה' צבאות</h3>
הגמרא במסכת חגיגה (טו ע''ב) אומרת שאם הרב דומה למלאך ה' צבאות – ילמדו תורה מפיהו, ואם לאו – לא ילמדו תורה מפיהו. אבל איך נראה מלאך ה', שנדע אם הרב דומה לו או לא?
שמעתי פעם שאפשר לדעת איך צריך רב להראות ממה שכתוב בספר יהושע (ה', י''ג), שם מסופר על יהושע שהיה ביריחו: ''וַיִּשָּׂא עֵינָיו וַיַּרְא וְהִנֵּה אִישׁ עֹמֵד לְנֶגְדּוֹ וְחַרְבּוֹ שְׁלוּפָה בְּיָדוֹ וַיֵּלֶךְ יְהוֹשֻׁעַ אֵלָיו וַיֹּאמֶר לוֹ הֲלָנוּ אַתָּה אִם לְצָרֵינוּ?'' האם אתה משלנו או אויב שלנו?
התשובה היתה צריכה להיות: אני משלכם, או לא משלכם. והמלאך עונה: ''וַיֹּאמֶר: לֹא, כִּי אֲנִי שַׂר צְבָא ה'''. לכאורה אין פה תשובה לשאלה אם אתה לנו או לצרינו.
שמעתי עונים על השאלה הזו, כי באמת יש פה תשובה גדולה. מי שהוא שליח ה', הוא לא שייך לאחד הצדדים. הוא בא לעשות את שליחות ה'.
כך בדיוק היה מרן הרב אליהו ז''ל – שליח ה'. מלאך ה'. לא שייך לשום קבוצה או מפלגה. לא שייך לנו או לצרינו. הוא שייך לאלוקים. עליו נאמר בגמרא: ''אם דומה הרב למלאך ה' צבאות – יבקשו תורה מפיהו. ואם לאו – אל יבקשו תורה מפיהו''. אם הרב הוא שליח ה' לגמרי, בלי שום אינטרס של מפלגה או קבוצה מסוימת – הוא דומה למלאך וילמדו תורה מפיהו.
(הרב רא''ם הכהן, ראש ישיבת עתניאל)
נקי כפים ובר לבב
<h3>בשמים משלמים לי יותר</h3>
אישה חשובה אחת באה לרב זצ''ל על-מנת להעניק לו תשורה נאה על כך שהציל אותה ממוות פעמיים. הרב סירב לקחת את הכסף, כדרכו, ואילו האישה הוסיפה להתחנן על נפשה שייקח ושזוהי הכרת הטובה שלה לרב.
הרב אמר לה שישנם הרבה מקומות שהיא יכולה לתרום להם, אך האישה הפצירה ברב ללא הרף שיקבל ממנה את הכסף.
חשב לרגע הרב מה לעשות, ולאחר מכן שאל אותה: ''כמה את רוצה לתת לי?'' האירו פניה של האישה, הוציאה מארנקה חבילה הגונה של שטרות והראתה לרב. הרב הסתכל על השטרות שבידה ואמר בחוכמתו: ''זהו? בשמים משלמים לי יותר''. מששמעה זאת האישה, נרגעה והלכה.
<h3>לא לוקח ממון</h3>
אצל הרב אליהו היה ניקיון כפיים לשם דבר. הוא התנזר לגמרי מלקיחת ממון. סיפר לי ראש כולל אחד, שפעם כשהיה אצל הרב הגיע עשיר גדול ורשם צ'ק עם סכום עתק. אמר לו הרב: ''קח את זה מפה מייד''.
הרב היה יכול לומר לעשיר שייתן את הכסף למזכירו, אבל הוא לא רצה להתקרב לכסף. הוא אמר שלמרות שכסף נראה יפה, בכסף יש הרבה לכלוך.
אני יודע על אחד מרבני הדור שסובל מכל מיני עניינים, וכשהוא היה מתקשר לרב אליהו ובוכה על צערו, הרב היה משיב לו: אמרתי לך לא לקחת כסף!
(הרב יעקב שכנזי, מורה צדק בעדה החרדית)
<h3>סמוך על גבאי הצדקה</h3>
פעם ראיתי את הרב זצ''ל יושב עם עשיר גדול, ואותו עשיר מספר לרב שהוא מעוניין לתרום סכום כסף רציני. ''אז תתרום'', אמר לו הרב מבלי להתרגש.
''כמה כסף?'' שאל העשיר.
''כמה שאתה יכול'', ענה הרב.
''אני אביא לך את הכסף בשבוע הבא'', אמר העשיר.
''אל תביא לי'', אמר הרב.
''אז למי אתרום?'', שאל העשיר.
''תתייעץ עם אנשים שימליצו לך על מקום טוב לתרום לו, לאנשים נאמנים''.
''אבל אני רוצה לתת לך דווקא'', התעקש העשיר.
''לא ולא'', אמר הרב. ''יש אנשים נאמנים שממונים על קופות צדקה. חלק נותנים לעניים, חלק נותנים לחתנים וכלות, חלק לישיבות, חלק הלוואות לנצרכים, חלק מסייעים למי שצריך ריפוי בחו''ל. רובם אנשים נאמנים. תברר מי נאמן ולו תיתן. מה, אתה לא סומך על האנשים?''
(ישראל טויטו, אל''מ במילואים)
<h3>ברכת הרב לא עולה כסף אבל שווה זהב</h3>
פעם היתה בבית הכנסת שלנו הכנסת ספר תורה. בבוקר אותו יום הבאתי את הנדיבים אל הרב זצ''ל כדי שיברך אותם. אחד מהם הביא לרב 5,000 דולר.
הרב לא הסכים לקבל את הכסף בשום אופן. אבל כשראה שהעשיר קצת נבוך הוא שאל אותו: ''בשביל מה באת אלי?'' אמר העשיר: ''לקבל ברכה''.
אמר לו: ''בשביל לקבל את הברכה שלי, אתה לא צריך להביא לי כסף''.
(רב בית הכנסת ''אהלי תורה'')
<h3>כאשר הרבנים יהיו מאוחדים, החילונים ירצו להצטרף</h3>
פעם הגיע אל הרב זצ''ל תורם גדול מחו''ל, אדם שבקלות ובלי היסוס יכל לתרום לו עשרות מליוני דולרים. אני הייתי המתרגם. ישבתי אצל הרב עם הרב שמואל אליהו, עם התורם ועם עוזרי הרב. אותו תורם אמר שכל מה שהרב אליהו יגיד לו לעשות הוא יעשה, וכמה כסף שהרב יגיד לו לתרום הוא יתרום.
הרב הביט בו ואמר: ''הכסף שיש לך הוא לא שלך!'' התורם לא הבין למה הרב התכוון. פתח הרב ספר של האור החיים הקדוש והראה לו שרק המיטה, השולחן והאוכל שייכים לאדם, ואילו כל השאר זה פיקדון שה' נותן לו כדי לחלק.
התורם פנה לרב ושאלו להיכן לתרום. הרב שאל אותו למי הוא תורם היום כסף, ואותו תורם הוציא חוברת עבת כרס של כל הרבנים להם הוא תורם, וליד כל שם מופיע סכום התרומה, שנע בין מאות עד מיליוני דולרים לכל רב.
''מה הקשר שלך לכל הרבנים האלה?'' שאלו הרב, והוא השיב כי יש לו עמם קשר טוב.
''אם תבקש מהם שיעשו לך טובה, הם יעשו?'' שאל הרב, והלה ענה כי הוא מניח שכן.
''אם תבקש להיפגש אתם, הם ייפגשו?'' המשיך הרב, והתורם השיב שכן.
''ואם תבקש שיבואו אליך הביתה, הם יבואו?''
''כן'', ענה ללא היסוס.
''אם כן'', ביקש ממנו הרב, ''תזמין לביתך עשרה מן הרבנים להם אתה תורם, שישבו יחד במעגל ושכל אחד יסביר לך מהי הדרך שבה הוא דואג לאחד את עם ישראל. היום יש תורה וחסד יותר משהיו בכל ההיסטוריה היהודית'', המשיך הרב, ''אבל הדבר היחיד שחסר זה האחדות בינינו, וזה הדבר שמעכב את הגאולה''.
''ומה עם החילונים?'' שאל התורם.
השיב לו הרב: ''כשכל הרבנים יהיו מאוחדים, כל החילונים ירצו להצטרף אלינו''. הרב לא לקח ממנו אפילו אגורה אחת, למרות רצונו של התורם, ועוד הוסיף ואמר לו: ''תפקידך הוא להיות יד ה' בעניין האחדות של עם ישראל''.
(הרב אבי ברמן, מנכ''ל ה-O.U. בישראל)
נקיות במצוות
<h3>למה השעון של הרב ביד ימין?</h3>
כל אחד יודע כי שעון עונדים ביד שמאל, כדי שיהיה נוח לכוון אותו ביד ימין. הרב היה עונד את השעון ביד ימין. פעם שאלתי אותו למה הוא עושה כן, והוא השיב לי: כדי לא להעליב אנשים.
לפעמים אתה מדבר בציבור ומישהו מסתכל בשעון. מה אתה חושב? שהשיחה שלך לא מעניינת אותו. אבל אולי הוא מסתכל בשעון בגלל סיבה אחרת. לפעמים הסתכלות בשעון עלולה להעליב אדם שמדבר אתך, כי הוא עלול לחשוב שאתה מחכה שהוא יסיים את דבריו. לכן היה הרב עונד את השעון ביד ימין כשהוא מכוון לפנים הגוף. כך הוא היה יכול להסתכל בשעון בלי להעליב את בן שיחו, אפילו לא במקצת.
עוד אמר לי הרב, שזה חוסך לו כל יום דקה קצרה של העברת השעון לפני התפילה מיד שמאל ליד ימין בשעת הנחת התפילין. זמן קצר זה יכול להצטרף לזמן רב אם מחשבים אותו בזמן ארוך. את הזמן הזה אפשר לנצל לדברים יותר מועילים.
(הרב מרדכי נגרי, רב העיר מעלה-אדומים)
<h3>לא כועס כלל</h3>
הרבה אנשים מספרים כי מעולם לא ראו את הרב אליהו זצ''ל כועס. כך מספרים כל בני ביתו, וכך מספרים כל אנשי לשכתו שעבדו איתו במשך שנים רבות. גם הדיינים והרבנים שעבדו עם הרב מספרים שהוא לא כעס אפילו פעם אחת במהלך עבודתו אתם.
פעם סיפר הרב בעצמו על האור החיים הקדוש סיפור שכנראה היה נר לרגליו.
הוא סיפר כי פעם הכעיס אדם אחד את רבי חיים בן עטר, האור החיים הקדוש. אחרי דקה בא אותו אדם שהכעיס וביקש מהרב אור החיים סליחה. אמר לו הרב: כבר מחלתי לך.
שאל אותו הלה: אימתי?
ענה לו האור החיים: כשהכעסתני, מייד מחלתי לך.
סיפור זה מובא ארבע פעמים באור החיים בגירסה: ''מעשה בחסיד אחד''. ואומר החיד''א שזה הרב אור החיים בעצמו. כתב החיד''א שהוא שאל את בעל אור החיים: כיצד ניתן למחול באותו רגע שמכעיסים אותך? וענה לו הרב אור החיים: כתוב ''נושא עוון'', אם אדם עושה עוון, כביכול הקב''ה נושא את העוון, ואני מרחם על הקב''ה ולכן אני מייד מוחל לאותו אדם, שלא יהא הקב''ה נושא את עוונו.
<h3>אל תיקח ללב, רק עד הכפתור</h3>
פעם הגיע בשעת לילה מאוחרת רב אחד אל הרב זצ''ל והתחיל לבכות שעושים לו צרות, צרות של רבנים. אמר לו הרב: ''קח את הכול רק עד הכפתור. אל תיקח ללב''. אותו הרב התחיל לבכות, אני לא יכול. ראש הקהילה פוגע בי. האנשים בקהילה לא שומעים לי. מדברים אחרי גבי.
או אז פתח הרב אליהו מגירה מיוחדת שהיתה שמורה אצלו במיוחד לדברים הללו, מגירה בצד ימין של השולחן, ואמר לאותו הרב: ''יש פה כמה עיתונים שבהם כתבו עלי דברים כמו שכתבו עליך. אתה חושב שקראתי אותם? אני לא קורא''.
''אז למה הרב שם את זה לידו?'' שאל הרב המוטרד.
השיב לו הרב: ''כדי שיהיה גם לי מוסר, ושאני אדע שעל כל אחד מדברים, וגם עלי''.
נקי בממון אחרים
<h3>בעל ''אהלי יעקב'' זוכה לגן-עדן בזכות הרב</h3>
במשך שנים רבות היה הרב אליהו זצ''ל מתפלל בימים נוראים בסידורו של רבי יעקב מדרבנד, ''אהלי יעקב'', שחיבר פירוש על התפילה ועל הסליחות בכללם בעומק גדול על-פי הקבלה והמדרשים. הרב זצ''ל היה אומר עליו, שמתוך פירושו של הרב רבי יעקב ניכרת גדלותו העצומה בתורה בכל מקצועות התורה. פעם סיפר הרב מעשה פלא שקשור לרב עצמו עם הרב בעל ''אהלי יעקב'' ז''ל. סיפור שמעיד עד כמה צריך להיזהר בכספם של אחרים.
הרב אליהו בצעירותו היה מלמד בשכונות הבוכרים והיו באים הרבה בעלי-בתים לשיעור. תוך כדי הדברים הזכיר הרב כמה פירושים על התפילה של ימים נוראים מבעל ''אהלי יעקב''. ראה הרב שאחד מהשומעים של השיעור יהודי מבוגר ושמו יוחננוף הזדקף ונדרך לשמע שמו של רבי יעקב ז''ל.
אחר השיעור ניגש אותו אדם לרב ואמר לו: רבנו, אני הכרתי את הרב רבי יעקב ז''ל. ויש לי גם מזכרת ממנו. הוא היה שכן שלי, והיה עני מרוד, ופעם ביקש ממני הלוואה נתתי לו והוא כתב לי שטר עליה, כי אסור לתת הלוואה בלי שטר. לא עלינו נפטר אותו צדיק ולא הספיק לפרוע את השטר, ויש לי את השטר הזה למזכרת ממנו.
הרב אליהו שמע את הדברים ונזדעזע, מיד שאל את אותו עשיר: אני יכול לבקש ממך טובה? אמור בבקשה עכשיו שאתה מוחל לאותו צדיק על הלוואתו זו. כשתגיע לבית תכתוב על השטר: ''פרוע'' או ''מחול''. שאל אותו עשיר לרב: האם אני צריך לספר על כך לאשתי? אמר לו הרב: אין צורך לצער אותה.
סיפר הרב אליהו, שלמחרת בבוקר אחרי תפילת ותיקין הוא רואה את אשתו של אותו עשיר מחכה לו, עומדת בפתח בית הכנסת. כשיצא אמרה לו: חכם, יש לי בקשה קטנה. חלמתי את הרב רבי יעקב ז''ל בעל האהלים שהיה שכן שלנו. ראיתי אותו בחלום, ואמר לי שמאז פטירתו לא נותנים לו להכנס לגן-עדן. רק בלילה זה זכה להיכנס בזכות חכם מרדכי, והוא ביקש ממני שאגיד תודה לרב אליהו על החסד הגדול הזה.
הוסיפה ואמרה לו: חכם, אני לא יודעת האם החלום אמת או שקר. אני לא יודעת למה הוא אמר את זה דווקא לי. אני לא יודעת האם באמת הוא לא היה בגן-עדן עשרות שנים, ולא יודעת למה היה לו צער כל כך גדול. אבל הוא ביקש ממני, וכך עשיתי.
בינתיים יצא הבעל של אותה אישה מבית הכנסת, וכשראה את אשתו מדברת עם הרב, נעמד בצד כדי לא להפריע. סימן לו הרב שיתקרב. כשהתקרב אמר לרב כולו נרגש: רבנו, יש לי לספר לך חלום שחלמתי הלילה. סיפר אותו עשיר לרב שחלם את אותו החלום שחלמה אשתו, על הרב יעקב דרבנד ז''ל.
אמר לו הרב: ספר לאשתך מה היה אתמול בלילה אחרי השיעור. סיפר העשיר לאשתו על שטר ההלוואה שהוא קרע בליל אמש. התחילה אותה אישה לבכות ואמרה: אוי לנו שבגללנו היה אותו צדיק בצער כל כך גדול עשרות שנים.
אמר להם הרב: אשריכם. יש לכם זכות גדולה שהלוויתם כסף לאותו צדיק בשעת דחקו, ועכשיו בזכותכם זכה להכנס נקי לגן-עדן. אשריכם ואשרי חלקכם.
סיים הרב בצרי את סיפורו ואמר: כידוע שבשמים מדייקים מאוד בשמו של אדם. וכשהאישה אמרה לרב כי קראו לו בשמים ''חכם מרדכי'', הוא נזדעזע משני דברים – גם מהמעשה וגם מכך שקראו לו בשמים ''חכם''. אבל כשהרב אליהו היה מספר את הסיפור הזה, היה משמיט את המילים ''חכם מרדכי'' ולא היה מספרו כלל. והיה מספרו רק כדי ללמד את החשיבות להיזהר בממונם של אחרים.
(הרב דוד בצרי, ראש ישיבת המקובלים ''נהר שלום'')
<h2>פרישות</h2>
<h3>בעל ''אהלי יעקב'' זוכה לגן-עדן בזכות הרב</h3>
הִנֵּה, תָּאַבְתִּי לְפִקֻּדֶיךָ
<h3>חסידא קדישא</h3>
זהירותו של הרב זצ''ל וקדושתו במאכל, היתה מופלגת ביותר. העיד הרב יהודה צדקה ע''ה, שהרב עזרא עטיה ע''ה, ראש ישיבת ''פורת יוסף'', קרא על אבא הרב זצ''ל, הכ''מ, עוד כאשר היה בגיל שלושים לערך, את התואר ''חסידא קדישא''! והרב עטיה לא היה מוציא תארים מפיו כך סתם, כמו שמקובל היום.
אבא לא היה אוכל בחוץ שום דבר. היה נזהר בכך זהירות רבה. בשר לא היה נכנס כלל אל פיו, או בגלל דברי האר''י ז''ל או בגלל שהיה מחמיר על עצמו בשחיטה או בבדיקות הריאה. רק עופות היה מכניס, וגם אז היה מקפיד לבדוק את הסכין לפני השחיטה.
רק אחרי שבדק את הסכין, שחטו לו עוף בשביל שבת. אחרי השחיטה היו מביאים לפניו את הסכין לבדיקה פעם שנייה. רק אם הסכין עבר את שתי הבדיקות האלה, היה הרב מכניס את העוף אל הבית.
(הרב יוסף אליהו, בן הרב)
<h3>מדוע צעק הרב?</h3>
כפי שכולם יודעים, הרב זצ''ל היה נוהג בסבר פנים יפות, בנחת ובענווה עם כל אדם. אך כאשר היה צורך, ידע הרב לנהוג בתקיפות רבה וללא חת, על-מנת לעמוד על משמרת ההלכה.
פעם הגיעו אל הרב שני אנשים. באותה הפגישה לא נכחתי בחדר, אלא שהיתי בסמוך. והנה, לפתע אני שומע את הרב צועק בקול גדול על האנשים שבאו לפניו. היו אלו צעקות שכלל לא הכרנו ממנו. עשר שנים הייתי איתו לפני כן, ומעולם לא שמעתי אותו צועק. תמיד היה מדבר ברכות עם האנשים.
לאחר שהלכו אותם אנשים נכנסתי אליו, והבנתי את הסיבה לצעקות. אותם אנשים ניסו לכפות את דעתם על הרב, שייתן את ''הסכמתו'', בתור רב ראשי, לעניינים מסוימים בנושא כשרות, שאינם עולים בקנה אחד עם ההלכה. וכשראה הרב שיש צורך מיוחד לעמוד על הדברים בתוקף רב – הוא ידע לנהוג אתם בדרך הראויה להם.
(הרב בניהו דיין, ר''מ ב''דרכי הוראה'' לרבנים)
<h3>אל תעיר ואל תעורר</h3>
הייתי עם הרב זצ''ל ביום עמוס במיוחד. כל היום נסענו בדרכים וביקרנו בקיבוצים. כיוון שהיה מדובר בקיבוצים שבהם האוכל לא כשר, לא יכולנו לאכול כלום, כך שבסוף היום כבר היינו מאוד רעבים.
הגענו למלון ''כינר'' אחרי חצות, על-מנת ללון שם את הלילה. מייד כשהגענו אמר הרב כי הוא עולה לישון, והזהיר אותי שלא להעיר אף אחד בשביל להביא אוכל. לאחר זמן קצר דפקתי על דלת חדרו והבאתי לו תרמוס עם מים חמים.
אמר לי הרב: אמרתי לך לא להעיר אף אחד. הרגעתי אותו: אל תדאג הרב, המים החמים היו ליד בית הכנסת, לטובת אורחי המלון.
רק אז לקח הרב את המים ושתה, אחרי יום שלם שבו לא אכל כלום.
(הרב יהודה מוצפי, עוזר הרב)
<h3>ארבע-עשרה שעות ללא אוכל</h3>
כשבע שנים לפני פטירתו, נסע הרב זצ''ל לחנוכת בית-ספר יהודי בבודפשט. שעות ספורות לפני הנסיעה נודע לי שבהמשך יגיע הרב גם לעיר פרשבורג, בה ישבו החת''ם סופר, ר' עקיבא איגר ועוד גדולי ישראל, וממנה גורש אבי שיחי' לאושוויץ. שאלתי מהרב רשות להצטרף אליו לנסיעה וזכיתי לחיוך גדול ולתשובה: ''מה השאלה?!''
הרב נסע קודם לבודפשט ומשם המשיך לפרשבורג (כיום ברטיסלבה), לקברו של החת''ם סופר. אנו, בתי נעמה (שזכתה להתלוות לרבנית שתחי') ואני, התארגנו במהירות הבזק, סידרנו כרטיסי טיסה והזמנו רכב עם נהג שיסיענו לפרשבורג, נהיגה של חמש שעות בדרך מושלגת.
כשפגשנו את הרב זכינו להתפלל עמו ועם החבורה במקום הקבורה במערה מופלאה שניצלה מהנאצים. נודע לי שהרב היה לאחר לפחות שמונה שעות בדרך, ללא אכילה. מכיוון שהחבורה כולה נסעה ברכב מסחרי גדול, ואילו אנו הגענו עם רכב פרטי נוח ונהג, הצענו לרב שיחזור ברכב שלנו ואנו ניסע באוטובוס הקטן. ציינו בפניו גם שיש לנו אוכל כשר למהדרין מהארץ ואולי ירצה רבנו לטעום משהו, מזונות או פירות שהיו שם. הרב בצדקותו ובענוותנותו סירב לאכול, ''כי כולם עוד לא אכלו'', והתעקש לנסוע ברכב הנוח-פחות, שבו נוסעים כולם.
כל הפצרותינו שיעבור לרכב כראוי לו, בו יוכל לנוח ולטעום משהו ביחידות, וכן סיפורינו שאנחנו רוצים להיות עם החבורה, לא הועילו. הרב נסע עם כולם ולא אכל דבר עד שהגיע לפראג, שם הזדרז להכין לו במסירות משמשו, הרב חיים סויסה, כמה ירקות ופירות, שאותם טעם הרב אחרי ארבע-עשרה שעות בדרך...
(רמי סדן, דובר הרבנות הראשית לישראל לשעבר ותלמיד הרב)
<h3>רק מים של ארץ-ישראל</h3>
באחת הפעמים שהרב זצ''ל העביר שיעור, הביאו לרב בקבוק מים וכוס פלסטיק לידו. ארבעים-וחמש דקות הרב דיבר ולא שתה כלום. לאחר כעשרים דקות מישהו בא ומזג מים לרב – אך הרב עדיין לא שתה. בסוף הכנס ראיתי את הרב הולך לעוזר שלו ומבקש ממנו כוס מים. ניגשתי לאדם מקורב לרב שהיה שם ושאלתי אותו מדוע כך הרב עושה, והוא השיב לי: מה, אתה לא יודע? הרב לא שותה מים של חוץ-לארץ. אחר כך הלכתי לרב ושאלתי אותו מדוע, והוא אמר: ''מים זה חיים, וחיים לא מקבלים מחו''ל''.
<h3>בעוד חודש</h3>
באחד ממפגשיי עם הרב זצ''ל, הוא שאל אותי איזה בשר אנחנו אוכלים בבית. השבתי לרב כי אנחנו אוכלים בבית בשר גלאט למהדרין, ונקבתי בשם הכשרות, אך הרב אמר מייד: לא, אל תאכלו את הבשר הזה, הוא לא מספיק טוב.
אמרתי לו שחצי מעם ישראל אוכלים כשרות זו, אך הרב ענה לי בנחרצות כי מדובר בבשר לא טוב. ''אל תאכלי בשר זה'', אמר לי, ''ותגידי גם לאמך שלא תקנה אותו. ואל תדאגי, היא לא תכעס. תגידי לה שחכם אליהו אמר לא לקנות את זה ומעתה תקנו רק עוף מסוים (הרב נקב בשם הכשרות). אני מבטיח לאמא שלך שבעוד חודש כל המשפחה תאכל רק את מה שאמרתי''.
אמא שתחיה קיבלה את הדברים ללא שום הסתייגות והחליפה את כשרות הבשר שהיינו קונים עד אז. כבר באותו החודש אחותי הכירה בחור, וכעבור זמן קצר התארסה והתחתנה עמו. ומאחר שהבחור היה חב''דניק, שידוע שהם מקפידים מאוד בענייני כשרות, הרי שכל הכשרות בבית הוחלפה לכשרות שהרב אמר כבר חודש קודם לכן...
(תהילה)
<h3>מידת הכשרות – לפי צניעות האישה</h3>
כרווקה הוזמנתי לעתים קרובות לסעודות שבת אצל אנשים שונים. שאלתי את הרב זצ''ל, האם ישנם סימנים שעל פיהם אוכל להחליט על מידת הכשרות בבית, והרב ענה: ''לפי צניעות האישה ולבושה עלייך להחליט מתי את צמחונית, טבעונית, או מתי את נתקפת בדיוק בקלקול קיבה. אך בעזרת ה' בקרוב, את תהיי בבית שלך ותחליטי על סידורי הכשרות לפי רצונך''.
יום אחד ביקשה הרבנית לברר עמי את התפריט בחתונה של רב חשוב שאליה הוזמן הרב לערוך חופה וקידושין. בחתונה הבחנתי שבשקט בשקט, מבלי שאיש ישים לב, הרבנית שמה אוכל שהביאה עמה מהבית על צלחת הרב. אז הבנתי שהרב לא אוכל בשום מקום מלבד אוכל שהרבנית בישלה. בדרך זו הוא לא נאלץ בכל מקום להעליב את בעלת הבית ולהיכנס למטבחה כדי לבדוק איך היא מבשלת ואז להחליט האם הוא באותו יום צמחוני, טבעוני או עם כאבי בטן...
אין אפשרות לדבר על הרב, ללא ציון הנשמה המחיה את כל הבית, הרבנית צביה אליהו שתחיה. ממש כפי שאומרים: ''מאחורי כל אדם גדול יש אישה גדולה''. למדתי מהרבנית כיצד לתמוך בבעל, בעל גדול, ענק, מבלי להיות באור הזרקורים, אלא תמיד מאחורי הקלעים, נוכחת בשקט, והרב, גם בלי לראות אותה ידע תמיד שהיא נמצאת לצדו.
ללא שיעורים, על-ידי התבוננות בלבד, למדתי כיצד לנהוג ליד בעל גדול ולתת לו תמיד את התמיכה ולכבדו. כשהרבנית ישבה ''שבעה'' על אביה, הרב היה שם בכל יום כמה פעמים, כאילו שהוא זקוק לתמיכה הזאת ומחכה שהיא תחזור הביתה.
הרבנית היא זאת שאפשרה לי להיות לצדו של בעלי, שגם הוא היה איש גדול וחשוב, בעולם קצת אחר.
(דורית לנג)
<h2>טהרה</h2>
<h3>מידת הכשרות – לפי צניעות האישה</h3>
לֵב טָהוֹר, בְּרָא-לִי אֱלֹהִים
הרב זצ''ל היה מספר תמיד על משה רבנו ע''ה שעיכב את כל ישראל יום שלם מלקבל את התורה כדי שיוסיפו טהרה וקדושה. אם יבוא היום רב כלשהו ויעכב את עם ישראל מללמוד תורה יום אחד, כולם יסקלו אותו. אבל משה רבנו עיכב את עם ישראל מללמוד תורה יום אחד כדי ללמד את ישראל שתורה חייבת לבוא עם טהרה. תורה בלי טהרה – איננה תורה.
<h3>על איזה חטא הרב עושה תיקון?</h3>
סיפר לי פעם הרב יעקב הלל, ראש ישיבת המקובלים, כי בכל השמחות שלו הרב זצ''ל היה נוכח ובירך, חוץ מפעם אחת.
באותה פעם הודיע לנו הרב כי הוא יגיע לבר המצווה של בננו חיים בשעה מאוד מאוחרת, סיפר הרב הלל. כששאלתי את הרב מדוע יגיע מאוחר, הוא אמר לי שזה תיקון על מה שהיה אתמול.
שאלתיו איזה תיקון הרב מתקן, איזה חטא, והוא סיפר לי כי אישה אחת אמרה לו באותו הבוקר שהיא ניסתה לשאול אותו שאלה פעמים רבות ולא הצליחה לתפוס את הרב. וכיוון שהיתה זו שאלה בענייני טהרה והרב לא היה בביתו, היא לא הלכה אל המקווה.
אמר לי הרב: צריך לעשות תיקון על כך. לכן קיבלתי על עצמי בתקופה הקרובה לא לעזוב את הבית בשעות שבהן המקווה פתוח, שמא יהיו שאלות ולא יהיה מי שיענה עליהן.
לאחר כמה שנים הרב הכשיר כמה רבנים בשכונה, על-מנת שידעו לענות על שאלות בהלכות טהרה, וכך היה יכול לצאת מביתו לאירועים ולשמחות.
(יגאל קוטעי, חברון)
<h3>להתחזק בכיסוי הראש</h3>
לפני כחצי שנה, כשהייתי בהריון, התגלה אצלי גידול מתחת לבית השחי, גידול שהלך וגדל. כמובן שחששתי מאוד. הלכתי לרב זצ''ל והוא עודד אותי ואמר לי שזה לא מה שאני חוששת ממנו. עם זאת, הוא אמר לי ללכת לשני מומחים לגידולים מהסוג הזה. עוד הוא אמר לי לעשות כפרות וגם להתחזק בכיסוי הראש.
אורה בן-דוד היא בת בית בביתו של הרב אליהו, והיא חזרה ושאלה אותו בנוגע אלי. הרב חזר ואמר לה להגיד לי להתחזק בכיסוי הראש. אורה אמרה לו שאני הולכת כל הזמן עם כיסוי ראש, והכול אצלי בסדר בנושא הזה, אבל הרב חזר ואמר: תגידי לה שתקפיד בכיסוי ראש.
הדברים היו קצת לא מובנים לאורה בן-דוד. כשהיא אמרה לי את דברי הרב היא התנצלה, כי היא ידעה שאני מקפידה בכיסוי ראש, ואני השבתי לה: לא לחינם הרב אמר את זה. בתקופה ההיא היתה אופנה של ''בנדנות'' ואני החלטתי ללכת עם ''בנדנה'', שהיא כיסוי ראש שלא מכסה את כל השיער שלי. קיצרתי קצת את השיער והחלטתי ללבוש את הכיסוי החלקי הזה. וממש לפני שהתחלתי באה האמירה של הרב ''להתחזק בכיסוי הראש''.
<h3>למה חיכה הרב במקווה חצי שעה?</h3>
פעם אחת הגיע הרב למקווה ב-04:00 בבוקר וראה שהמקווה פתוח. זה היה קצת מוזר, כיוון שבדרך כלל הרב היה פותח את המקווה ראשון בבוקר. נכנס הרב למקווה וראה שם מישהו ישן.
חשב הרב שמדובר במישהו שאולי רב עם אשתו, הלך לישון בבית הכנסת, מצא מקווה והלך לישון. או אולי הוא איש מוגבל בדעתו. מה לעשות? אם ידליק את האור – האיש יתעורר ויהיה נבוך. ואולי זה אדם שהוא קצת לא בסדר?
במהירות טבל הרב ויצא החוצה, חיכה חצי שעה בחוץ בגשם, שמא יבוא מישהו לטבול וייבהל מהאיש שבפנים.
אחרי למעלה מחצי שעה הגיע מישהו לטבול. הרב אמר לו שיש מישהו ישן בפנים, ושלח אותו לראות אם האיש הזה צריך עזרה. עוד אמר לו הרב: אם האיש הזה צריך עזרה – תגיד לי את הדבר בלי שאותו אדם ידע שאני יודע, כדי שלא ייפגע.
חזר אותו אדם ואמר שהאיש הזה מחכה במקווה, כי הוא רוצה לטבול בדיוק בדקה של הנץ. הרב קרא לו והסביר לו שבזמן הנץ מתפללים ואומרים ''ה' שפתי תפתח'' ולא טובלים.
(הרב יהודה מוצפי, עוזר הרב)
לעורר אחרים לטהרה
<h3>סבלנות ואחריות</h3>
סבלנותו של הרב זצ''ל לא ידעה קץ. אני זוכר שכשחיברתי את הספר ''טהרת יעקב'' בהלכות טהרת המשפחה, ספר שבנוי על פסקי ההלכה של הרב אליהו כפי שמופיעים בספר ''דרכי טהרה'', ביקשתי מהרב שיעבור איתי על הספר.
אני הייתי תמים, וחשבתי שהרב פנוי, שיש לו מספיק זמן. באתי אליו וראיתי איזה עומס גדול – כמה אנשים פונים, כמה טלפונים, כמה פקסים. אבל הוא ישב איתי על סעיף אחד במשך שעתיים, פתח ספרים ועיין בעומק רב. באתי עוד יום אחד לעבור על עוד סעיף וברחתי. לא היתה לי סבלנות לספר שלי. אמרתי לעצמי: אם כך הרב עובר על כל סעיף וסעיף – כמה זמן ייקח לעבור על כל הספר?
בינתיים למדתי ממנו מהי אחריות, ובזכותו עברתי על כל הספר פעם נוספת ושיניתי אותו.
(הרב יעקב שכנזי, מורה צדק בעדה החרדית)
<h3>ונפשו קשורה בנפשו</h3>
הרב זצוק''ל חיבר ספר בשם ''דרכי טהרה'', המבוסס על שיעורי נשים שנתן בעבר בביתו למדריכות כלות והצטרפו אליו גם נשים נוספות. השיעורים הללו היו כל כך מדויקים ומסודרים, והיו בשפה כל כך קולחת ופשוטה, עד שהסיכום שלהם היה יכול להיות ספר שהופץ אחר כך בעשרות אלפי עותקים.
הרב משה בן-טוב זצוק''ל, שרצה להפיץ את עניין הטהרה בעם ישראל, ביקש מהרב שיעשו קיצור מספרו כדי שיוכלו לתת אותו למי שבאה אליהם, גם אם לא מדובר באישה שגדלה בבית דתי או בסביבה דתית, וכך נכתב הספר ''קיצור דרכי טהרה''. הספר הזה תורגם להרבה שפות והופץ במאות אלפי עותקים בכל העולם.
חישבו כמה וכמה טהרה הפיץ הרב אליהו בעולם ביחד עם הרב בן-טוב, שהפיץ את הספרים הללו בכל העולם כולו.
ובאמת היה הרב בן-טוב אומר על הרב אליהו: ''נפשו קשורה בנפשו'', ורק בשעת פטירתו של הרב אליהו הבינו כולם עד כמה קשורה נפשו, לא רק בהפצת התורה בעולם הזה, אלא גם בעולם הבא. כי מייד אחרי שהרב אליהו ז''ל נלקח לבית עולמו, חלה הרב בן-טוב והיה בוכה יומם ולילה על הרב אליהו והיה אומר שאין אנו מבינים כלל איזה הפסד לעולם היה בפטירת הרב אליהו.
וכך היה בוכה הרב בן-טוב ארבעים יום, עד שנפטר לבית עולמו מתוך בכי וצער ארבעים יום אחרי שנפטר הרב אליהו. וכל זה בזכות המצווה ששניהם היו שותפים בה בהפצת הטהרה בעם ישראל.
<h3>בא לעולם בזכות הרב</h3>
היה אדם אחד שרצה לעשות הפלה מחמת שהיו לו הרבה ילדים ופרנסתו היתה דחוקה מאוד. כששמע זאת הרב זצ''ל, קרא לו מייד, ושאל אותו למה הוא רוצה להרוג את הילד. האיש שטח את מצוקתו הכלכלית שהביאה אותו למחשבה הכואבת. שאל אותו הרב: כמה כסף אתה צריך? ענה אותו אדם: אני צריך כך וכך כסף בשביל מצרכים, כך וכך לילד לטיטולים וכו'.
חשב האיש שהרב ישלח אותו לארגון כלשהו, אבל לא. הוציא הרב מכיסו את פנקס הצ'קים האישיים שלו ונתן לאיש שנים-עשר צ'קים לשנים-עשר חודשים כדי שלא יעשו הפלה. אחר כך אמר הרב לאותו יהודי: אם תצטרך עוד כסף – תבוא, אל תתבייש.
אחרי כמה חודשים נולד הבן, והרב היה סנדק. מייד בתום הברית התחיל אבי הבן לבכות ואמר: אוי ואבוי לי. אני מתחרט. אני מתחרט. הבן הזה היה צריך להיות במקום אחר לגמרי. איזו בושה תהיה לי כשהילד הזה יגדל ויקרא לי ''אבא'' ויחשוב שבגללי הוא חי. הוא לא יודע שבזכות הרב אליהו הוא נמצא בעולם, לא בזכותי.
מי יודע כמה הפלות הרב מנע, ובזכותו הילדים הללו באו לעולם.
(הרב יעקב שכנזי, מורה צדק בעדה החרדית)
<h3>שותפות בהקמת אגודת ''אפרת''</h3>
את מכון ''אפרת'' הקמתי בברכתו ובעידודו של הרב אליהו זצ''ל. הרב היה תומך שלנו מראשית הקמת המכון. הוא היה מתקשר בעצמו לתורמים על-מנת שיעזרו לנו לסייע לנשים ששוקלות להפיל את העובר שלהן, לרוב בגלל בעיות כלכליות.
הרב אליהו גם היה מדבר עם הנשים שצריך לחזק את רוחן, מדבר עם הבעלים, מחזק אותם ומסייע להם. לא פעם זה היה מכספו הפרטי. גם הרבנית שתחיה תמיד מסייעת לנו בכל מה שאפשר. אי-אפשר לתאר את הפעילות של ''אפרת'' בלי העזרה של הרב אליהו והרבנית שתחיה. זאת לא היתה עזרה מבחוץ, זאת שותפות בהקמה מההתחלה.
(ד''ר אלי שוסהיים, יו''ר אגודת ''אפרת'')
פלא בטהרת נפטרים
<h3>סיפור שהיה אסור לספר</h3>
היה יהודי אחד ירא-שמים ביותר, שהרבה שנים לא היו לו ילדים. הוא אהב מאוד את אשתו, אבל מאוד רצה ילדים, ואחרי עשר שנים שלא נפקדו החליט להתגרש מאשתו כדי להינשא לאישה אחרת.
בדיוק בשבוע של תאריך מסירת הגט לאשתו נפטר אביו של אותו אדם. היה זה מוצאי־שבת, ולא היה מי שיעשה טהרה לנפטר. הרב אליהו זצ''ל הפשיל את השרוולים והחל לטהר את גופו של הנפטר, על-מנת שיוכלו לקבור אותו בלילה ולא להלין אותו עד למחרת שיבואו המטהרים.
במהלך הטהרה סיפר לו מישהו שסייע לו בטהרה הזאת כי הבן של הנפטר עומד להתגרש מייד אחרי ה''שבעה'' בגלל שאין לו ילדים מאישה זו כבר למעלה מעשר שנים.
הרב לקח פתק ושם אותו בתוך התכריכים, מתחת לראשו של הנפטר. אחר כך אמר לנפטר: ''כשאתה עולה לשמים לבית-דין של מעלה, תעמוד על כך שלבן שלך יהיו ילדים''.
יצא הרב מחדר הטהרה ואמר לבן של הנפטר: ''אל תתגרש, בתוך שנה יהיו לך ילדים''.
אחר כך אמר הרב לאיש שעמד איתו בטהרה: ''מה שראית, אל תספר עד אחרי מאה-ועשרים שלי''. הסיפור הזה אכן נשאר סגור ומכוסה עד ליום כ''ה בסיוון, שבו הרב השיב את נשמתו לבוראו. אחרי ה''שבעה'' בא אלינו אותו אדם שהיה עם הרב בחדר הטהרה וסיפר לנו את הסיפור המופלא הזה.
מיותר לספר שכדברי הרב כך באמת היה. באותה שנה שבה נפטר אביו של אותו אדם – נולד לו הבן הראשון. אחר כך נולדו לו כמה ילדים, שנה אחרי שנה, ממש כציווי הרב לנפטר.
(חיים סויסה, עוזר הרב)
<h2>חסידות</h2>
<h3>עבד לעם קדוש – למען עם ישראל</h3>
כתב הרמח''ל במסילת ישרים בשער החסידות: ''אין הקב''ה אוהב אלא למי שאוהב את ישראל, וכל מה שאדם מגדיל אהבתו לישראל – גם הקב''ה מגדיל עליו. ואלה הם הרועים האמיתיים של ישראל שהקב''ה חפץ בהם הרבה, שמוסרים עצמם על צאנו, ודורשים ומשתדלים על שלומם וטובתם בכל הדרכים, ועומדים תמיד בפרץ להתפלל עליהם ולבטל הגזירות הקשות ולפתוח עליהם שערי הברכה. הא למה זה דומה? לאב שאינו אוהב שום אדם יותר ממי שהוא רואה שאוהב את בניו אהבה נאמנת, והוא דבר שהטבע יעיד עליו''.
<h3>מצטער בצערם של ישראל ושמח בשמחתם</h3>
בעיני ראיתי שהרבנית שתחיה מספרת לרבנו זצ''ל על חולה שביקשו שהרב יתפלל בעדו, והתרשמתי שהחולה איננו מכר או קרוב משפחה.
הרבנית תיארה את מחלתו של אותו אדם באופן כללי, ולאחר מכן החלה לפרט את פרטי מחלתו. לפתע הבחנתי שהרב לופת את ראשו בידיו מרוב צער, ממש היה נראה בעיני כאדם שחלילה מודיעים לו על סבלו של אחד מקרוביו.
מאידך, ראיתי שכאשר הרבנית סיפרה לרב שבשעה טובה נולד בן לזוג שחיכו לילד במשך שנים, הרב כל כך שמח ובירך, כאילו נולד לו בן או נכד חדש.
(תהילה)
<h3>איך אפשר לסגור את הדלת?</h3>
''את לא צריכה לסגור את דלת ביתכם'', היתה אומרת שכנתה של הרבנית לרבנית שתחיה, כשנוכחה לראות באופן יום-יומי איך בבית הרב זצ''ל זה הולך וזה בא, כמעט מדי רגע. עם ישראל יוצא ונכנס, מבקש עצה, ברכה, או רק לחזות במאור פניו של הרב.
כיוון שמדובר בעם ישראל, אהוביו, לא היתה מציאות שהרב היה מסרב להיענות לאדם שהגיע אליו. מעולם לא אמר: ''לא עכשיו, השעה דוחקת, אני לא יכול, אין אפשרות''. תמיד היה מסור לעם ישראל . תמיד יכלו לבוא אליו ולמצוא אצלו ישועה.
לילה אחד, בשעה 02:00 בלילה, דפקו על דלת ביתם. ''לפתוח?'' שאלה הרבנית, ענה לה הרב: ''בטח לפתוח''.
הדלת נפתחה ולבית הרב נכנסה אישה, בוכה במר נפשה, ושטחה בפני הרב את בקשתה: ''אני צריכה לעבור ניתוח ואני לא מסכימה לעבור אותו בלי ברכה מהרב''. כמובן שהרב עודד אותה וצייד אותה בברכתו.
כשיצאה אותה אישה, אמר הרב לרבנית: ''את רואה? האם אפשר לסגור את הדלת?''
<h3>הרב ומפקד יחידת החיסול של המוסד</h3>
יש לי הרבה חברים מהצבא. לא כולם שומרים את כל תרי''ג המצוות. חלקם מהדרים במצוות כאלה וחלקם מהדרים במצוות אחרות. אחד מהם היה מפקד יחידת החיסול של המוסד, והוא הידר ''למהדרין מן המהדרין'' בכל מה שקשור להצלת יהודים על-ידי חיסול אויבים.
גדולי האויבים שבכל העולם מצאו את מותם מידו הארוכה. מי בתאונה ומי בהרעלה. מי בהצטננות ומי בפיצוץ שגרתי. בדרך כלל, הוא היה פועל בדרכים יצירתיות מאוד, יחד עם פיקודיו. חזק כמו עשרה אנשים ופיקח כמו עשרה מחשבים. אדם כזה לא היה קיים בשום מקום בספרים, אבל בהחלט קיים במציאות – ''מפקד יחידת החיסול של המוסד''.
יום אחד הוא התקשר אלי בבהילות. באתי אליו לרמת-אביב ג', בית שאי-אפשר לאכול בו דבר. אפילו מזוזה אין בו, ואני רואה אותו יושב על כיסא גלגלים. זה היה מפליא, כי זכרתי אותו כמו גיבור, ענק. פתאום אני רואה אותו והוא בקושי זז. הוא אמר לי: אין לי יותר כלום בחיים. אני הולך למות, כך אומרים לי הרופאים. הגרורות של הסרטן התפשטו בכל הגוף, אין להם מה לעשות. פניתי אליך כי אתה מכיר רבנים. אני לא ראיתי כאלה בחיים שלי. שמעתי על אחד כזה, האם אתה יכול להפגיש אותי איתו?
את מי אתה רוצה? שאלתי.
הוא הוציא פתק מהכיס וקרא: אחד, מרדכי אליהו. אמרו לי שאם אני מקבל ברכה ממנו – אני חוזר להיות בריא כמו שור. אתה מכיר אותו? אמרו לי שהוא סוף הדרך.
אמרתי לו שאני מכיר, בכל יום שישי אני מגיע לבית הרב לקבל ברכה. בוודאי מכיר. וגם מכיר את הפלאים שהרב מחולל באמצעות ברכותיו. אבל אמרתי לו שאני לא יודע איך אוכל להפגיש אותו עם הרב, כיוון שהוא אינו יכול לצאת מהבית, ואילו הרב גר בירושלים.
בכל מקרה, נסעתי ממנו היישר לבית הרב זצ''ל בירושלים וסיפרתי לרב שיש יהודי חולה, יהודי שהמדינה חייבת לו את החיים שלה. אדם שמסר את נפשו והציל הרבה יהודים. אין מבצע שיוצא לדרך בלעדיו.
הרב שמע את הדברים ומייד אמר: אם זה אדם שהציל כל כך הרבה חיים כמו שאתה מספר – מגיע לו שאגיע אליו עד הבית. הערב ב-19:00 אבוא לביתו ברמת-אביב לברך אותו. תיארתי לעצמי שהרב ביטל כמה וכמה אירועים שהיו לו באותו ערב, כנראה בגלל הזכויות של האדם הזה שהציל כל כך הרבה יהודים.
התקשרתי למפקד ואמרתי לו: הערב ב-19:00 הרב אצלך. הוא לא האמין שזה קורה לו ואמר לי, בשפתו: רציני הרב שלך, יצא גבר. ביקשתי ממנו שלא יעשה בושות, שידע שמדובר ברב ולא כך מדברים אל רב, אבל לא נראה לי שהוא כל כך הבין מה אמרתי לו. הגעתי ב-18:45 לביתו של המפקד, ומכוניתו של הרב כבר היתה שם. עלינו לביתו של המפקד והנה, שוד ושבר, אשתו לא לבושה בצניעות, בלשון המעטה. ביקשתי ממנה שתלבש חולצה, כי נמצא כאן רב גדול, אבל היא הזעיפה אלי פנים ואמרה: בבית שלי לא יגידו לי איך להתלבש.
הרב אמר לי: אל תשים לב. תתמקד בעיקר. בעלה ישב בקצה הסלון על כיסא גלגלים, והרב ניגש אליו.
– מה יש לך? שואלו הרב. – סרטן בריאות, הוא משיב
– מי אמר לך? – הרופאים.
– תגיד דבר אחד שעשית לטובת עם ישראל. – לא יכול להגיד. אסור, אלה סודות מדינה.
– אם אתה רוצה להבריא אתה חייב לספר. שומעים אותך עכשיו בשמים.
הרב ביקש מכולנו לצאת מהחדר, גם אשתו יצאה, והרב הסתגר איתו למשך שעה ארוכה. אחר כך שניהם יצאו מהחדר והפנים של הגיבור הזה שטופות בדמעות. הדיבור היה קשה לו, והוא רק אמר לי: מאיפה הבאת את הרב המדהים הזה? יש לו כוחות פלא. הוא העביר את היד שלו מעל הגוף שלי פעמיים וניקה לי את כל הגוף. הוציא את כל המחלה.
באותה שעה לא הבנתי את מה שהוא אמר, רק מיהרתי ללוות את הרב למכונית. בדרך, הרב אמר לי: כל מה שסיפרת לי עליו זה כלום. אתה בעצמך לא יודע מה האיש הזה עשה למען עם ישראל. הזכויות שלו הגנו עליו. ברוך ה'.
בתמימותי שאלתי את הרב מה הוא סיפר לו, והרב השיב: מצטער, אי-אפשר לספר. הבטחתי לו.
חזרתי אל הבחור שלי היושב על כיסא הגלגלים. הוא לא יכול היה לדבר, רק פרץ בבכי אדיר. הבנתי שקרה ביניהם משהו שאני לעולם לא אדע אותו. הוא רק אמר לי: הרב הזה הוציא לי את כל הקישקע החוצה. אבל עדיין לא הבנתי במה דברים אמורים.
בפורים הייתי בבית הרב, ושאלתי אותו מה שלום החבר שלי. הוא אמר לי: הכול בסדר, אין צורך להתקשר. אחרי כמה דקות שאלתי שוב, ושוב הרב אמר: בשביל מה להתקשר? הכול בסדר.
סקרנותי גברה והתקשרתי מבית הרב לביתו של חברי. אשתו ענתה לי, ושאלתי אותה מה קורה עם בעלה, שלפי חוות דעת הרופאים היה צריך להיות בקבר כבר לפני שבועיים.
היא סיפרה לי שבעלה חזר לפעילות במוסד. היא לא מבינה איך הפלא הזה עבד, אבל בכל מקרה הוא נמצא כעת בגרמניה והיא לא יכולה למסור יותר פרטים.
הרב ראה אותי מדבר בטלפון וכנראה הבין עם מי אני מדבר. מייד הוא אמר לי: תסגור את הטלפון.
יש דברים שהרב לא רצה שנדע.
(ישראל טויטו, אל''מ במילואים)
<h3>לבלתי יידח ממנו נדח</h3>
בשנת תשל''ט, כששערי רוסיה היו סגורים ולא כל אחד היה יכול להיכנס לשם, ובוודאי לא לצאת, עמדתי לצאת לברית-המועצות לשליחות. המדובר היה בשליחות לא פשוטה וארוכה, בת שישה שבועות, בתקופת החגים, ל''ביקור'' אצל יהודים – מסורבי עלייה, לומדי יהדות ומלמדי עברית, כשאני מחופשת לתיירת.
לשכת הקשר ששלחה אותנו אסרה עלינו לדבר עם איש על הנסיעה לפני כן. לכן כששאלו אותי איפה אהיה בחגים, עניתי לפלוני שאהיה אצל אלמוני, לאלמוני אצל ראובן, לראובן אצל שמעון וכן הלאה. אבל לטוס מבלי לקבל את ברכת הרב אליהו זצ''ל לא יכולתי, מה גם שהיו לי שאלות הלכתיות שהיה עלי לברר, כי ברור שלא יכולתי לקחת אתי לשם שום ספר או מחברת ולא יכולתי להתקשר טלפונית.
המסלול שלנו היה ארוך והוביל אותנו לערים שרק לעתים רחוקות ביותר מגיעים אליהן שליחים מישראל, והרבנים הדתיים העדיפו להישאר בערים גדולות כמו מוסקבה, לנינגרד וקיאב, שם הם גם הרגישו שכוחותיהם לא ילכו לאיבוד, וכן חשו יותר בטוחים.
עולה חדש שעלה לא מכבר מאחת הערים הנידחות שיש בה רק מיליון וחצי תושבים ו-30,000 יהודים, ביקש ממני לומר להם איך בונים מקווה. בקיץ לא היתה בעיה, ונשים נסעו שעתיים או שלוש לים או לנהר גדול, אך בחורף במינוס 20 מעלות הסיפור היה קשה יותר, ואף בלתי אפשרי, מה גם שהשלטונות אסרו על בנייה לצורך ''פולחן דתי'', ולכן לא היתה לי ברירה אלא להטריד את הרב אליהו.
תשובתו הראשונה אלי היתה: ''אלה לימודי גמרא, זה לא תפקיד של אישה''. אך כשהסברתי שיכולים לעבור חודשים רבים עד ששוב שליח יהודי יגיע לערים אלה, ושייתכן שאותו שליח יהיה יותר ממושמע ממני ובאמת לא יתייעץ עם איש לפני הנסיעה, הקדיש הרב בימים המעטים שעוד נשארו לי שעות רבות לסוגיה זו ולבסוף אף בחן ובירך אותי.
לאחר שובי, דהרתי לבית הרב על-מנת לומר ברכת הגומל. באותה העת הרב העביר את השיעור השבועי שלו, ואחרי השיעור הוא שאל בצמאון: ''מה שלום אחינו שם?'' ראיתי את האהבה הגדולה שלו לאחינו המתעוררים ליהדות ברוסיה.
(דורית לנג)
<h3>יד לאחים</h3>
יום אחד הגיע יהודי אל הרב זצ''ל וביקש ממנו שיציל את הבת שלו מהתבוללות, בעוד שבוע היא מתעתדת להתאסלם ולהתחתן עם ערבי.
הרב שאל אצל מי היא מתאסלמת, ונענה שיש קאדי אחד שעתיד לאסלם אותה. הרב ביקש לקבוע פגישה עם הקאדי הזה, ובפגישה אמר לו הרב: ''הבחורות האלה הולכות אחרי הבחורים שלכם ולוקחות להם את כל הכסף. הן מקלקלות את הבחורים הערבים הטובים''. המשיך הרב לדבר עמו על זה הדרך וכך קנה אותו בדברים. ''אני מזהיר אותך מהבנות הללו – אל תיתן להן להתאסלם. זה לטובתכם'', סיים.
למחרת, כשהגיעה הבחורה עם חברהּ הערבי על-מנת להתאסלם אצל אותו קאדי, הצביע הקאדי על הבחור הערבי שהיה איתה ושאל אותה: ''את מכירה אותו? את רוצה להתחתן איתו?'' היא השיבה ''כן''.
''הוא קנה לך מתנות?'' המשיך לשאול הקאדי, והבחורה בהתלהבות רבה עונה לו: '' כן. איזה מתנות!'' ומוציאה טבעת, שרשרת ועוד תכשיטים על-מנת להוכיח.
אמר לה אותו אדם: ''לכי מפה. את רוצה לעשוק אותו, את תקחי לו את הכסף ותזרקי אותו. אני לא מאסלם אותך ולא מחתן אתכם''.
(הרב חיים בן-שושן)
<h3>ללא משוא-פנים</h3>
בניסן תשס''ח התקיימה הכנסת ספר תורה בתרומת הנדיב רעננערט בישיבת ''נתיב אריה'' שברובע היהודי, לעילוי נשמת דודי המנוח, עמנואל מורנו הי''ד, ולעילוי נשמת הקדושים נרצחי הפיגוע ב''מרכז הרב''. על כתיבת האותיות בספרים ניצח מו''ר הרב זצ''ל ועמו יבדל''א הרב הגאון רבי יעקב שפירא שליט''א.
עת החלו בכתיבת האותיות הגיע שר הביטחון לאיזור המכובדים, בשערו שכל הנוכחים יכבדוהו בכבוד גדול לפי רום משרתו. אך מו''ר הרב אליהו זצ''ל לא הרים עיניו מן הספר ונהג בו לפי מעשיו. הרב ראה בו אחראי לשרשרת הפיגועים שבה נהרגו תלמידי ישיבת ''מרכז הרב'' וראה זלזול בטיפול בפיגוע, שכמעט גבל בפשיעה.
הרב יעקב שפירא שליט''א, שישב לשמאלו של הרב, זז עם כיסאו שמאלה על-מנת לאפשר לשר הביטחון לשבת. אך הרב אליהו ז''ל אחז בכיסא ומשכו בחוזקה אליו באומרו: ''אתה לא זז בשבילו''.
בשעת כתיבת האותיות, הרב פנה כחבר אל כל אחד מהנוכחים באומרו: ''כבודו יכתוב אות פלונית וכבודו יכתוב אות פלונית''. אך בדברו על האות שיכתוב השר, לא פנה אליו ישירות אלא רק אמר: ''אימרו לו שהוא יכתוב את האות הפלונית''.
(עוז מורנו)
ה' אָהַבְתִּי מְעוֹן בֵּיתֶךָ – למען ארץ-ישראל
<h3>אבן אל-פטמה – בחברון</h3>
אחרי מלחמת ששת-הימים הגיעו החיילים למערת המכפלה בחברון. צריך לזכור, כי למרות שבמערה הזאת קבורים האבות והאימהות, לא נתנו הערבים רשות ליהודים להיכנס למערה. הם אמרו שאברהם, יצחק ויעקב שייכים רק להם. ליהודים הם נתנו רשות לעלות רק עד המדרגה השביעית.
אחרי מלחמת ששת-הימים, כששחררנו את חברון, שלח הרב ניסים את הרב אליהו לטפל במערת המכפלה ובכותל ובקבר רחל. כשהיו במערה, נכנסו לשם החיילים בפעם הראשונה אחרי הקרבות. היו שם הרבה חיילים וגדולי המפקדים של צה''ל, ביניהם יצחק רבין ובר-לב ועוזי נרקיס, שהיה אלוף פיקוד מרכז. היו שם גם כמה רבנים חשובים.
החיילים היו חלקם פצועים וחלקם רעבים והרבה מהם עייפים אחרי כמה ימים של לחימה, והם ראו שם שטיחים וישנו עליהם. פתאום יוצא השייח של המערה, ששמו ג'עברי, ומתחיל לצעוק על המפקדים ועל החיילים.
הוא אמר להם: תצאו מהמערה הזאת. אתם לא מכבדים אותה. אנחנו המוסלמים, כשבאים לכאן, רוחצים את הידיים חמש פעמים. מורידים את הנעליים ומכבדים את המערה. ואתם לא מכבדים אותה בכלל. ישנים פה ואוכלים פה, ועולים על השטיחים עם הנעליים המלוכלכות שלכם. אין לכם כבוד למקום הקדוש הזה. צאו מהמערה!!
לכאורה הוא היה צודק. כולם שתקו, חוץ מאחד.
הרב אליהו, שהבין את השפה הערבית כמו שהבינו שם כמעט כל המפקדים הבכירים, אמר לו: תקשיב יא שייח!! אתה יודע שאם יבוא משרת לפני המלך עם בגדים מלוכלכים, ויגיש לו אוכל עם מגש מלוכלך לפני כל השרים ועבדי המלך, אחת דתו להמית. אבל אם הבן של המלך, שלא היה בבית אבא ואמא הרבה שנים, ואבא שלו דאג לו ואמא שלו בכתה עליו בלילות – אם הבן הזה יבוא אחרי עשרים שנה של נדודים בלי להזמין תור, ויבוא עם בגדים קרועים ומאובקים וייכנס לאמצע ישיבת השרים ויאמר: אבא, חזרתי!! יבוא לאמא שלו ויאמר לה: הנה אני, אמא, חזרתי הביתה – אבא ואמא שלו יחבקו אותו בכל לב, עם הבגדים הקרועים והמאובקים. זה הבן שלהם.
וכאן פנה הרב לשייח ואמר לו: תקשיב, יא שייח!! אברהם זה אבא שלנו. שרה זאת אמא שלנו. אנחנו מתנהגים פה כמו בבית. אתם בני אל-פטמה, בני השפחה, בני הגר. אתם מתנהגים כמו שראוי למשרת להתנהג, ואנחנו מתנהגים כמו שראוי לבנים להתנהג.
השייח של המערה האדים כולו מבושה. גם סתמו את פיו וגם קראו לו: ''אבן אל-פטמה'' – בן השפחה. הוא נעלב, הסתובב על מקומו וחזר לחדרו בכעס גדול. אותם קצינים בכירים שהיו שם פנו לרב מייד ואמרו לו: מה עשית? אנחנו רוצים דו-קיום עם הערבים בשלום. למה הרגזת אותו? אמר להם הרב: צריך לומר להם את האמת . רק כך הם מבינים!
כך נמשך הוויכוח כמה דקות, עד שהדלת של השייח נפתחה. הוא יצא מחדרו כפוף כולו וניגש לרב ואמר לו בחנפנות: ''יא חכם, יא סידי, בבקשה. סליחה''. הרב לא פנה אליו ולא ענה לו. הוא רק פנה לאותם מפקדים בכירים ואמר להם: אתם רואים איזו שפה הם מבינים? אני גדלתי ביניהם מאז היותי ילד בעיר העתיקה בירושלים. תאמר את האמת והם יבינו.
<h3>גזירת בית-דין של מטה</h3>
היה זה בעת שמזכיר המדינה האמריקנית הנרי קיסנג'ר היה בישראל ולחץ על הממשלה לסגת מרמת-הגולן למען הסורים. כל שרי הממשלה הבינו שמדובר בסכנה גדולה עבור ישראל, כפי שהתבררה אחר כך בוגדנותם של הסורים. אבל באותה שעה זה היה טוב לאינטרסים של האמריקנים, ולכן הם לחצו בכל דרך על ישראל, דרכו.
באותה שעה היו הפגנות קשות נגד מזכיר המדינה, והוא לחץ על ישראל לאסור את המפגינים. ואכן, המשטרה אסרה מפגינים עד לסוף הביקור שלו בישראל. בין האסורים היו הרב חנן פורת והרב יאיר אוריאל, שישבו בכלא אשקלון.
בתקופה ההיא הרב אליהו זצ''ל היה אב''ד בירושלים, ובאתי אליו ואמרתי לו שיש אסורים בכלא אשקלון וצריך לבקרם. אמר לי הרב: ''תארגן רכב וניסע לבקרם''. למרות שבאותם ימים לא היה לי כסף, שכרתי רכב קטן ונסענו לאשקלון. כשהגענו לכלא, ראינו את מנהל הכלא יוצא וכולו כועס וצועק: ''אף אחד לא ייכנס יותר לאסירים הדתיים הללו, מספיק עם הביקורים''. כך הוא נתן הוראה לסוהרים לחסום את כל המבקרים שלהם, ניגש לרכבו והניע אותו.
אני נלחצתי מאוד. כל הדרך הזאת שעשינו עם הרב ועכשיו הוא לא ייכנס? רצתי אחרי המפקד ואמרתי לו: ''זה איש קדוש, אי-אפשר לעצור אותו''. המפקד יצא מהרכב, ניגש אל הרב ושאל אותו לחפצו. הרב אמר לו שהוא צריך טלפון. מייד הוא נתן לו חדר וטלפון, ומשם הרב התקשר להרה''ג יוסף שרביט שליט''א וגם לרב של העיר באר-שבע ואמר להם לבוא אל הכלא.
בינתיים נתן הרב אליהו שיעור לאסירים הכלואים, עד שהגיעו הרבנים הנ''ל. כשהגיעו אמר להם הרב: ''אנחנו שלושה, בואו נעשה בית-דין ונקבע שצריך לשחרר אותם''. ''אבל הם קיבלו צו לשבת בכלא עד סוף הביקור של קיסנג'ר'', צעק מישהו. הרב התעלם ואמר לשלושת הדיינים: ''הם נמצאים פה במסירות נפש על ארץ-ישראל, לא מגיע להם לשבת בכלא. יש להם דברים חשובים לעשות בחוץ. האם הם צריכים להיות בחוץ או בכלא?'' שלושת הרבנים פסקו פה-אחד שהם צריכים לצאת לחופשי.
למחרת, בניגוד לכל הפסקים והנחיות המשטרה וכל הבכירים, שוחררו כל העצורים לביתם לשלום.
(יגאל קוטעי, חברון)
<h3>וכי יש מקום יותר בטוח מהבית?</h3>
בשנים שבהן הערבים היו יורים וזורקים אבנים על הנוסעים בכבישים, היו רבנים שפסקו כי אסור לנסוע למערת המכפלה ולחברון. אך הרב אליהו זצ''ל לא חשש והיה נוסע למערה באופן קבוע, בחודש אלול וגם בהזדמנויות אחרות.
פעם שאל אותו מישהו: ''איך הרב נוסע לקברי אבות, למערת המכפלה? האם הרב לא חושש לפיקוח-נפש?'' אנחנו, שעמדנו לצדו של הרב, חיכינו מאוד לראות איך ישיב הרב מבלי לפגוע ברבנים האחרים שפסקו שאסור לנסוע. אבל הרב לא התבלבל והשיב: ''פה נמצאים האבות והאמהות שלנו. פה זה הבית שלנו. וכי יש מקום יותר בטוח מהבית?''
(הרב יגאל אבן-דנאן, רחובות)
<h3>לא יעבדו עלינו</h3>
הרב זצ''ל סיפר לי שכאשר היתה תוכנית של הממשלה לתת את אבו-דיס לערבים שיקימו שם את עיר הבירה שלהם, שלחו אליו שליחים ממעלה הראשונה כדי לשכנעו כמה רחוקה אבו-דיס מירושלים העתיקה. הביאו אליו מפה בקנה מידה גדול, שבה נראית אבו-דיס רחוקה מירושלים, ושפתם נטפה מי דבש כשהם אמרו: אתה רואה כמה מרחק יש בין אבו-דיס לירושלים. הרב אמר לי: נפגעתי שהם חושבים שרבנים לא מבינים במפות ובקנה מידה. זה כאב לי שרוצים לסובב אותי על האצבע שלהם, וכמובן ששלחתי את השליחים ריקם.
(חברותא של הרב, למד עמו וישב עמו בכלא)
<h3>מסבירים מעט, הרב מבין הרבה</h3>
באחת הפעמים שהלכתי לרב אליהו זצ''ל, הבעתי בפניו את רצוני לפתח את העיר כמה שיותר, ואף סיפרתי לו על כמה עמותות שהקמתי על-מנת לקדם את ירושלים עיר הקודש. הרב, כתגובה, פתח את הרמב''ם וביקש ממני לקרוא את שמונת המעלות של הנתינה. ועוד הסביר הרב, כי המעלה הגדולה ביותר של הנתינה, היא להוציא את האדם הנזקק מהצורך להזדקק לנתינה. לאו דווקא לעזור לו להתמודד עם מצבו, אלא גם ובעיקר לעזור לו לצאת מהצורך של להיות נזקק (אם באמצעות הלוואה או באמצעים אחרים). כך עיצב לי הרב את תפיסת עולמי גם באופן כללי, וגם לגבי ירושלים, באופן פרטי. מאז, הבנתי שהמטרה היא לא רק לעזור לירושלים, אלא להוציא אותה בכלל מהצורך של לקבל צדקה.
הרב תמיד הבין לעומק. מהמעט שהסברתי לו על מה אני עושה, הוא הסביר לי לעומק יותר מה אני עושה. אז הבנתי שמדובר באדם גדול ומיוחד. בכל פעם שהגעתי אליו היינו יושבים למעלה משעה, כך גם אפילו תקופה קצרה לפני שהיה חולה. לפעמים, תוך כדי שיחה, הרב היה ''זורק'' איזו אמירה שלא היתה כל כך מובנת לי, אך הרב לא היה מסביר לי אותה, ובכך נתן לי להתמודד עם זה לבדי. זה נכנס לי עמוק ללב. עם אותה אמירה הייתי הולך ימים וחודשים, ועל פיה הייתי פועל.
(ניר ברקת, ראש עיריית ירושלים)
<h3>היה לא תהיה?</h3>
היתה ביקורת גדולה על הדרך של הרב בהתנתקות, שאמר: ''היה לא תהיה''. גדולי עולם אמרו שיהיה, והרב אליהו לא הסכים לשמוע.
פעם היה מקובל גדול אצל הרב חיים הכהן, ואמר לו: אנחנו יודעים שזה יהיה, ואני אמרתי לרב שגדולי עולם אומרים שיהיה, וגם הרב רואה שזה יהיה, ולמה הרב אומר הפוך?
אמר לי: מה החכמה לראות שזה יהיה? זו לא החכמה. העיקר הוא לעשות כל שביכולתנו על-מנת לבטל את הגזירה. ובאמת אם היו כולם פועלים באותו כוח של הרב אליהו – זה לא היה קורה. אבל רבים רבים, בעיקר בין הפוליטיקאים הדתיים, התייאשו מייד עם פרסום התוכנית של שרון ולא פעלו באמת על-מנת לעצור את הגירוש. ולכן זה קרה. אם היו מאמינים בזה – זה לא היה קורה.
(הרב עזרא שיינברג, ראש ישיבת אורות האר''י, צפת)
הרב ושדרות
<h3>אהבת הרב לשדרות</h3>
הרב זצ''ל אהב את הגרעינים התורניים בכל הארץ, שמפיצים תורה. אך אנחנו, חברי הגרעין התורני בשדרות, זכינו לאהבה כפולה. לרב היתה שמורה אהבה מיוחדת לאנשים שנמצאים על קו הגבול וסובלים למען עם ישראל. בתקופה ההיא, וגם לפניה ואחריה, שדרות היתה מצויה תחת מטר של קאסמים שנורו על-ידי הערבים מעבר לגבול, וחיינו היו באיום ובסכנה מתמדת.
היה זה בתקופה שבה הרב היה בביתו לאחר האשפוז הראשון, מצבו הבריאותי לא היה טוב, בקושי הוא היה יכול לדבר, ואנחנו ביקשנו רק ברכה קצרה. כשהרבנית שמעה שמדובר באנשי שדרות היא הסכימה לברכה מיוחדת לכבודנו, ברכה של חמש עד עשר דקות.
הרב לבש לכבודנו את הגלימה והופיע כשהוא יושב בכיסא גלגלים. ישבנו בסלון ביתו והוא התחיל לברך אותנו ולומר לנו דברי תורה, ואף סיפר לנו מסיפוריו המיוחדים המחודדים, שמביאים את השומע לצחוק בפה מלא. הפתיע אותנו לראות אותו במצב-רוח כל כך טוב, כשהוא יושב בכיסא הגלגלים, סובל כאבים, ואנו יודעים שהוא לא יכול לדבר אתנו יותר מעשר דקות.
אחרי עשר דקות ראינו שהרב לא עוצר וממשיך לדבר אתנו ולעבור מעניין לעניין. וכשהרבנית סימנה לו לסיים, כי הוא חייב לנוח, הוא בירך אותנו, אבל לא יכול לעצור. האהבה שראינו בעינינו באותה שעה היתה ללא גבול. שמענו אחר כך מהמשמשים של הרב כי שום קבוצה לא התקבלה אצל הרב אחרי האשפוז הראשון שלו למשך שעה ורבע, הזמן שבסופו של דבר הקדיש הרב לאנשי שדרות.
גם אני זכיתי לישועה אישית באותה הפגישה. כשהרב סיים את דברי התורה באנו אליו כולם להתברך, והעוזרים האיצו בנו לצאת כי הרב היה חייב לחזור למיטתו אחרי זמן כה רב בלי טיפול רפואי דחוף. לאשתי היתה בעיה רפואית חמורה, והיינו צריכים מאוד את ברכת הרב. ניסיתי להתקרב אל הרב לברכה, אבל כשראיתי את המהירות שבה רוצים האנשים להוביל את הרב חזרה למיטתו, חזרתי לאחורי.
מרן הרב כנראה ראה את מצוקתי, וקרא לי: ''בוא! מה הבעיה?'' סיפרתי לו בקצרה רבה, והוא בירך אותי ואת אשתי, וברוך ה' ברכתו לא שבה ריקם. זו היתה הפעם האחרונה שבה ראינו את הרב. כואב לנו מאוד יחד עם כל בית ישראל, ואולי קצת יותר, לגודל אהבתו אלינו.
(אלון דוידי, חבר מועצת העיר שדרות)
<h3>לא ימאס תפילת רבים</h3>
בתקופה הקשה של העיר שדרות, שבמהלכה נפלו כל יום קאסמים על העיר, ביקשנו מהרב זצ''ל לחבר תפילה מיוחדת עבורנו, שנוכל להפיץ אותה בכל הארץ. רצינו שבכל בתי הכנסת יתפללו בשעת פתיחת ההיכל על תושבי שדרות, כי תפילת רבים לא שבה ריקם.
הפליאה אותנו מאוד המהירות שבה הדברים קרו. את הבקשה ביקשנו בתקופה שהרב כבר היה חולה. כבר באותו היום קיבלנו את התפילה שהרב חיבר. וכשראינו את החשיבות שהרב מייחס לתפילת רבים, גם אנחנו הזדרזנו ובאותו היום הדפסנו את התפילה וחילקנו אותה ברחבי הארץ, כדי שבאותה שבת יתפללנו עלינו רבים.
ובאמת, חיינו בשדרות בניסים גלויים. לא יאומן כי יסופר. אין-ספור של ניסים גלויים קורים כאן, וממש רואים פה את יד ההשגחה. חיברנו ספר שלם עם מעשים על ניסים שבכל יום. בבחינת ''שיחו בכל נפלאותיו''.
פעם היתה הכנסת ספר תורה ברוב עם באחד מבתי הכנסת בעיר. ציבור גדול הגיע לבית הכנסת והשתתף בשמחה ובריקודים. מייד אחרי שאחרון האנשים עזב את האולם שבו נערכה הסעודה – נפל שם טיל קאסם. הפלא הוא שאף אחד לא נפגע גם בגלל שכולם עזבו את המקום דקות ספורות קודם לכן, וגם בגלל שהנשים שטפו את הרצפה, ולצורך הייבוש הן הניסו את כולם החוצה. החדר היה ריק לגמרי, והטיל נפל לתוכו וגרם רק נזק ברכוש.
כל מה שהיה בחדר עף והתרסק. רק התמונה של הרב מרדכי אליהו, שהיתה תלויה על הקיר, נשארה במקומה ולא נפלה מהמסמר הקטן שהיתה תלויה עליו. כאילו ביקש לומר לנו: אני פה בשבילכם.
(אלון דוידי, חבר מועצת העיר שדרות)
והאמת והשלום אהבו – למען עם ישראל
פגשתי אדם חרדי בהלוויה, ושאלתי אותו – מה מיוחד ברב זצ''ל? ענה לי אותו חרדי: הרב הצליח להכניס חרדיות בציונים.
פגשתי אדם דתי-לאומי, ושאלתי אותו: מה היה מיוחד כל כך ברב? ענה לי אותו איש: הרב הצליח להחדיר ציונות בחרדים.
זו היתה גדולתו של הרב, שידע להתחבר לכולם, ולתת לכל אחד ואחד את המקום שלו...
(ידידיה מאיר, עיתונאי)
<h3>קחי את התהילים שלי!</h3>
אחותי היתה צריכה לעבור ניתוח קשה מאוד בארצות-הברית. לפני הנסיעה, כשהגיעה לרב זצ''ל, אמר לה הרב: ''קחי את ספר התהילים שלי ותתפללי מתוכו, וביום חתונתך תחזירי לי אותו''.
כוונתו של הרב היתה לחזק אותה ולתת לה תחושת ביטחון, שתדע כי היא עוד תבריא ותזכה להתחתן. באמת, ברוך ה', היא זכתה לחזור מהניתוח בריאה ושלמה.
(הרב אלישיב הכהן, ראש ישיבת חדרה)
<h3>מדוע איחר הרב לחתונה?</h3>
לפני שהחלטנו להתחתן, רציתי לבוא עם אשתי לעתיד, לפגוש את סבא, הרב זצ''ל, ולקבל את ברכתו.
כשהגעתי אליו הביתה, ראיתי שהוא לבוש בבגדים חגיגיים, וממהר מאוד לצאת לחתונה. גם המזכיר שלו היה נראה לחוץ. הצטערתי על שלא אצליח לקיים את המפגש באותו הערב, אבל סבא ראה את צערי ולא ויתר. הוא ביקש שאכניס את אשתי לעתיד והתיישב עמנו. חשבתי שהוא יקדיש לנו שתי דקות, כדי לא להשיב את פנינו ריקם, ומיד ייצא, אך הרב ראה שאני לחוץ, ונשאר לשוחח אתנו בנחת, ואף הזמין את סבתא, הרבנית שתחיה, לשבת עמנו. המפגש נמשך כחצי שעה, אך לי, באותם רגעים, זה היה נראה כמו שעה ויותר...
רק כשסבא ראה שנחה דעתי, הוא הרשה לעצמו לצאת לחתונה, אליה מיהר קודם לכן.
לחתונה שלי, אגב, הרב איחר בערך בשעה. באותם רגעים חשבתי לעצמי, שאם כאשר אני הייתי זקוק לו הוא התעכב בשבילי שעה שלמה, אז כעת אני אחכה בשמחה ובסבלנות, כיוון שהוא בוודאי עוזר למישהו אחר בשעה זו...
(הרב אריאל אליהו, נכד הרב)
<h3>כואב ומכיר טובה</h3>
יום אחד, במהלך תקופת אשפוזו של הרב זצ''ל בבית החולים, הוא נזקק לעבור טיפול כואב במיוחד. טיפול כזה היה נעשה בדרך כלל בהרדמה מלאה, כדי להפחית את הכאבים, אך עקב מצבו הבריאותי של הרב שהיה לא טוב, החליטו הרופאים שלא להרדימו, וביצעו את הטיפול כשהרב ער ומרגיש, ואני לידו.
כשסיימו הרופאים את הטיפול, שאל אותי הרב היכן הרופא. הרופא, שהיה מאחוריו, ניגש אליו, לא לפני שאמר לאחות שהיתה לידו שהרב בוודאי מבקש תרופה לשיכוך כאבים ויש להכין לו את התרופה. אבל הרב לא ביקש תרופה לשיכוך כאבים, אלא ביקש להגיד לרופא שטיפל בו: תודה רבה.
(אסף אהרוני, עוזר הרב)
<h2>ענווה</h2>
<h3>כואב ומכיר טובה</h3>
רָאוּ עֲנָוִים יִשְׂמָחוּ
כשהייתי מספיד את הרב זצ''ל בימי ה''שבעה'' וה''שלושים'', הייתי אומר כי ביום קבורת הרב קברנו בקבר אחד שבעה מגדולי ישראל – קברנו תלמיד-חכם עצום וגדול הדור; קברנו דיין בעל כוח הכרעה והבנה בלב שומע שאין כדוגמתו; קברנו צדיק יסוד עולם קדוש; קברנו בעל תפילה שמפתחות ושערי תפילה בפניו לא ננעלו; קברנו מקובל אלוקי נסתר ונעלם שראשו בשמים; קברנו יהודי בעל לב רחום וחנון, אבי יתומים ודיין אלמנות, שומע ומחזק כל אשר נמצא במחיצתו, וקברנו אדם קדוש בעל מאור פנים נשגב. ואנה אנו באים?!
(הרב בן ציון אלגזי, ראש מכון ''צורבא מרבנן'')
<h3>תשובה לכל שאלה</h3>
פעם ישבתי ליד סבא, הרב זצ''ל, בלשכה בזמן שענה על הרבה שאלות, ולתומי שאלתי אותו: ''סבא, איך אתה יודע לענות תשובה לכל שאלה?''
סבא הרים את ראשו והשיב לי: ''בכל בוקר אני מתפלל לה' שייתן לי תשובות נכונות כדי לעזור לצורכי עם ישראל – שהרי בניו הם, ואני שליח שלו''.
היום אני מבינה שסבא הרב יכול היה לענות לי הרבה תשובות אחרות. אך בגודל ענוותנותו הוא ראה את עצמו רק כצינור לשפע האלוקי, מבלי לייחס לעצמו שום מעלה. והכול – הכול בשליחות למען בניו של ה', לא בשביל עצמו.
(רחל בזק, נכדתו של הרב)
<h3>סבא שוטף כלים</h3>
כשהייתי נער כבן שלוש-עשרה, הייתי בבית של סבא, הרב זצ''ל, ובכיור עמדה ערימה גדולה של כלים לשטיפה. סבא ראה שסבתא עייפה והוא קרא לי למטבח ואמר לי: ''מה שאני עושה – תעשה אתה. מה שאומר – תאמר גם אתה''.
נעמדתי לידו במטבח, הוא שטף את הכלים בכיור הבשרי ואני בכיור החלבי. כשנכנסה הרבנית שתחיה למטבח וראתה את כל הכלים בכיור כבר שטופים ומונחים על השיש, אמר לה הרב: כמה קשה פה לשטוף כלים, כל הכבוד לך. איך את עושה את זה כל פעם?
מייד אמרתי אחרי סבא: כן, סבתא, זה ממש קשה, איך את יכולה?
(הרב עמיחי אליהו, נכד הרב)
<h3>הרב מתקן פנצ'רים</h3>
כשהרב זצ''ל היה דיין בבאר-שבע, הוא היה נוסע בדרך כלל במונית של חברת ''יעל דרומה'' שהיתה אוספת אותו מירושלים בימים ראשון ורביעי בבוקר ומחזירה אותו בימים שלישי וחמישי אחר הצהריים.
הנהגים הכירו את הרב היטב וידעו שהוא לא מדבר דברים בטלים ולא מבזבז את זמנו לשווא. כל זמן הנסיעה הוא ישב ולמד, והם ידעו לכבד את זה.
אחד הדיינים היה בעל רכב פרטי, והוא הציע לרב לעלות לרכבו ולנסוע יחדיו לבאר-שבע. באמצע הדרך אירעה תקלה – פנצ'ר לרכב, והרב, שהיה בעל חוש טכני טוב מאוד, ירד ותיקן את הפנצ'ר.
תוך כדי התיקון של הפנצ'ר עבר נהג המונית וראה את הרב מפרק את הגלגל ושם גלגל אחר. הוא עצר את המונית ואמר להנהג הדיין בכעס: ''אם אתה לא יודע לתקן פנצ'רים, אל תיקח את הרב!''
(הרב חיים בן-שושן)
<h3>הנעלבים ואינם עולבים</h3>
כשסבא הרב זצ''ל הגיע לבאר-שבע לשמש כדיין, הוא היה מביא עמו את האוכל שסבתא הרבנית שתחיה הכינה לו בירושלים. פעם אחת הוא ראה מאפייה של פיתות, ובעל המאפייה נראה לו אדם ירא שמים. אמר בדעתו: למה להביא מירושלים לחם שמתייבש? מוטב אקנה כאן את הלחם שלי.
ליתר ביטחון הוא פנה לבעל המאפייה לוודא שהם מנפים היטב את הקמח ומפרישים חלה כדין. בעל המאפייה, שכנראה היה מסוכסך עם הרבנות, חשב שהרב אליהו הוא נציג הרבנות, והחל לצעוק עליו: ''למה אתה בא? כבר שילמתי לכם מספיק כסף. מי אתם חושבים את עצמכם? למה אתה חושב שאתה מבין יותר ממני בכשרות?!'' כך גירש בעל המאפייה את סבא הרב מהמאפייה.
באותו הערב, נתן סבא שיעור בבית הכנסת הסמוך לשוק וקהל גדול שמע את דבריו בשקיקה. רובם היו בעלי דוכנים שבשעת מנחה היו מניחים שק על הפירות והירקות שלהם והיו באים למנחה וערבית ושיעור קל ביניהם. קצת אחרי תחילת השיעור הגיע בעל המאפייה, שגם הוא היה סוגר את המאפייה שלו ובא להתפלל ולשמוע דברי תורה. כשראה בעל המאפייה את הרב שגורש בבוקר מהמאפייה דורש בבית הכנסת בין מנחה לערבית, חלשה דעתו והתעלף.
מייד חרדו אליו המתפללים וטיפלו בו, וכששב להכרתו החל להצטער צער אמיתי ולבקש מהרב מחילה על מה שקרה באותו בוקר. הרב הבטיח לו שהוא סולח לו, אבל האופה אמר: אדע כי סלחת לי רק אם תבוא מחר למאפייה, תבדוק את הפרשת החלה וניפוי הקמח ותאכל מלחם המאפייה. וכך היה – הרב בדק בעצמו את כל סידורי הכשרות של המאפייה ומצא אותם כשרים למהדרין מן המהדרין.
לימים, כשהרב של הקהילה החרדית בבאר-שבע סיפר לו כי הם מביאים לחם ממרחק בכשרות מהודרת והוא לעולם לא מגיע טרי, אמר לו הרב שיש בבאר-שבע מאפייה מהודרת בכל סידורי הכשרות שלה, והתכוון למאפייה הזו.
(רועי בן אליהו, נכד הרב)
<h3>מה עושים לעד מדינה?</h3>
על חסידותו של מרן הרב זצ''ל אפשר ללמוד מהמעשה הזה. לפני כשלושים-וחמש שנים התכבד רבנו להיות סנדק אצל אדם אשר למען בצע כסף מסר אותנו למשטרה. הרב מחק מלבו את הדבר, למרות שהיה מודע לכך. הוא נענה בלב חפץ לעשות את המצווה, ועשה רגליו כמזבח להחזיק את הרך בעת הכנסתו לברית אאע''ה.
(חברותא של הרב, למד עמו וישב עמו בכלא)
<h3>אולי נחפש לנו רב אחר?</h3>
כאשר הרב זצ''ל נבחר להיות הרב הראשי לישראל, חשבנו לעצמנו: ''עד עכשיו דלתו של הרב היתה פתוחה לקהל, היה אפשר לגשת אליו מתי שרוצים, לשאול אותו, להתייעץ. אבל אחרי שהוא יהיה הרב הראשי – כבר לא יתאפשר להגיע אליו כמו פעם. אנחנו צריכים למצוא לנו כתובת אחרת לגשת אליה...''.
אבל לא כך היה, גם אחרי שנבחר הרב להיות רב ראשי, תמיד הבית שלו היה פתוח. הוא עצמו היה פותח את הדלת, בכזו הארת פנים ובכזו שמחה!
כל אדם שהיה נכנס אליו, היה מתקבל בסבר פנים יפות. ואם תלמיד-חכם היה נכנס, קל וחומר שאז היה מכבד אותו ביותר.
<h3>רב-אלוף במניעת מחלוקות</h3>
הרב זצ''ל, כהרגלו בקודש, מעולם לא אמר על הכשר מסוים: ''לא טוב'' או '''בעייתי'', אלא תמיד בלשון חיובית: ''יש הכשר אחר טוב''.
פעם ניגש אל הרב בסיום תפילת שחרית אדם שהציג את עצמו כבעל מסעדה. הוא סיפר שלצורך עבודתו הוא צורך כמויות גדולות של צ'יפס ושמע שיש בעיות כשרות עם הצ'יפס שהוא קונה, הוא בא כעת לשאול את הרב האם אכן יש בעיה עם הכשר זה. הרב השיב: ''יש הכשר אחר שהוא טוב''. אותו אדם לא ירד לסוף דעתו של הרב ושאל שוב ושוב: ''אבל ההכשר שאני משתמש הוא טוב או לא טוב?'' והרב שוב ושוב לא פוסל את ההכשר, אלא מציע הכשר אחר. ניתן היה לראות שאותו אדם חושב שהרב לא הבינו אך נכנע, קיבל ברכה והלך.
למחרת חזר אותו אדם אל הרב והמתין בתור, כשהגיע תורו הציג את עצמו כמי שהיה אתמול, אך טען שהרב לא הבינו או שהוא לא הסביר טוב. להפתעת כולנו, הוציא האיש מתיקו עטיפה של חבילה ענקית של צ'יפס, הניח אותה על שולחנו של הרב והפעם שאל שוב, בקול ברור וחזק, כשהוא מצביע על ההכשר: ''רבנו, ההכשר הזה, ההכשר הזה, זה ההכשר ששאלתי עליו אתמול – הוא טוב או לא טוב?''
קשה היה להתאפק מלצחוק נוכח המראה המיוחד – נועז ותמים כאחד, וגם הרב העלה חיוך אבהי חם כלפי אותו אדם ואמר לו: ''יודע אני שזהו ההכשר ששאלת, אך אמרתי לך שיש הכשר טוב פלוני שכדאי לך לקנותו...'' ואז נפל האסימון לאותו אדם והוא אמר בהתפעלות: ''אה, אז ההכשר הזה לא טוב, למה לא אמרת לי את זה מהתחלה, רבנו?...''
פעמים רבות הרב נשאל מה דעתו להלכה, והיה משיב בשאלה לשואל: ''ומה דעת המרא דאתרא אצלכם?'', ולמרות שהיו עקשנים המנסים בכל כוח לשמוע את דעתו, הרב היה בשלו: ''קודם יש לשאול את המרא דאתרא''.
ואם היה השואל אומר שהמרא דאתרא מסופק בעניין וכד', היה הרב אומר: ''טוב, אם הוא מסופק ורוצה לשאול – שיבוא לשאול בעצמו''. בכך, הרב בגאונותו ותקיפותו מנע מחלוקות רבות.
כשרצינו להקים מרכז רוחני בנשיאות הרב בעיר ובאנו לשאול את דעתו, השיב הרב: ''לשאול את המרא דאתרא להסכמתו, ואם הוא יסכים אז ברכה והצלחה''.
כשהראיתי את תשובת הרב זצ''ל למרא דאתרא שליט''א, הוא אמר: אם כולם היו הולכים בדרכו של הרב כשהם משיבים, רוב המחלוקות היו נמנעות.
(עוזי ברנע, מגבאי בית הכנסת ''היכל יעקב'')
<h3>מכובד בכבוד</h3>
החברותא שלי בישיבת ''כרם דיבנה'' התחתן וביקש ממני להיות המנחה בחתונה שלו.
תחת החופה היה מרן הרב אליהו ז''ל, שהיה שכנו, וראש ישיבת ''כרם דיבנה'' ששם למד החתן. כשראש הישיבה ראה שהרב אליהו נמצא במקום הוא אמר לחתן שיכבד את הרב אליהו בעריכת חופה וקידושין, כי הוא לא יכול לערוך חופה ליד רב כזה גדול.
מרן הרב אליהו לקח מידי את הרמקול והכריז קבל עם ועולם באופן ברור, כי ראש הישיבה מכובד בעריכת חופה וקידושין בכבוד! בשקט הוא הוסיף לראש הישיבה הנבוך מהכבוד שכיבדו הרב: ''התלמידים צריכים לדעת לכבד את ראש הישיבה שלהם''.
(הרב בן ציון אלגזי, ראש מכון ''צורבא מרבנן'')
<h3>לא חיכינו</h3>
בחתונת בננו, הרב זצ''ל היה עורך הקידושין. לחתונה הוזמן גם האדמו''ר מסדיגורא, אך הוא התעכב. ביקשו מהרב שיתחיל בסדר הקידושין, על-מנת שלא יעכבוהו, אך הוא אמר בסבלנות: ''לא, אנחנו נמתין''.
כך המתינו כארבעים-וחמש דקות, ובינתיים הרב מלהיב את הקהל, משמח את החתן והכלה ושר שיר אחרי שיר. כשהאדמו''ר הגיע, הוא בא להתנצל בפני הרב על שחיכה לו. השיב לו הרב: ''לא חיכינו, לא חיכינו, זה בסדר''.
(משפחת לוין)
<h3>רוצים אותי או את הגלימה?</h3>
הרב זצ''ל היה נוסע בכל רחבי ארץ-ישראל על-מנת לחזק יהודים, אולם גם לחו''ל היה נוסע במסירות למען אותה המטרה. בשבת אחת בהיותו באנגלייה, היתה לרב הליכה רגלית של כארבעים דקות. כידוע, באנגלייה מזג האוויר אינו כל כך מתאים להליכה, ואכן גם באותה השבת ירד גשם.
לפני צאתם, אחד מגבאי הרב יעץ לרב שיוותר על לבישת הגלימה, שמא היא תיהרס בגשם, וילבש מעיל במקומה. אז אמר הרב בפשטות: ''אתם חושבים שהם רוצים אותי? הם רוצים את הגלימה!''.
מהרגע שיצא הרב מהבית, הגשם הפסיק לחלוטין. ומייד אחרי שנכנסנו לבית הכנסת, הגיעו אחרינו אנשים נוטפי מים...
(הרב יוסף דוד, רב הקהילה בלונדון)
<h3>שבגללי לא ירד גשם?</h3>
בליל שבת חורפי וסוער במיוחד, יצא הרב זצ''ל ל''שלום זכר'' אצל אחת המשפחות בשכונת קרית-משה. לאחר שבירך את המשפחה, המשיך לבית הכנסת לתפילת הבקשות, כמנהג הספרדים בלילי השבת של החורף.
באותה שבת היה מאוד גשום. אנחנו ליווינו את הרב וראינו כי כל הזמן יורד גשם, פרט לשעה שבה הרב היה הולך ברחוב. באותן דקות שהרב היה הולך ממקום למקום, הגשם הפסיק. ברגע שהרב נכנס לתוך מבנה – הגשם הסוער התחדש.
כשיצאנו מהבקשות בבית הכנסת ראינו, כצפוי, שהגשם פוסק. לא התאפקתי ואמרתי לרב: ''אומרים עליך, הרב, שבכל פעם שאתה הולך בחוץ, הגשם פוסק, וכאשר אתה בבית – הגשם מתחדש''. הרב הזדעזע. מייד הוא אמר: ''מה פתאום? בגללי הגשם פוסק? אם זה תלוי בי, אני גוזר עכשיו שירד גשם''.
באותו הרגע שהרב סיים את דבריו קרה דבר פלא. גשם זלעפות שלא נראה במקומינו בדרך כלל החל לרדת. הרב, שהיה ללא מעיל, נרטב כולו עד לשד עצמותיו, ואני כל כך הצטערתי שגרמתי לצדיק צער. גם בגלל שנרטב בגללי, וגם בגלל שגילתי את סודו.
(הרב משה הררי, מחבר סדרת הספרים ''מקראי קודש'' על המועדים)
<h3>ענווה שמחה</h3>
הרב זצ''ל היה ענק בענווה שלו. ענווה אמיתית. לא כדי להשיג שום דבר לעצמו. כך סתם הוא היה מתנהג בפשטות גדולה. נוהג כבוד בכל בן-תורה, גם באברך הפשוט ביותר.
בגמרא כתוב (סנהדרין פח): ''אֵי זֶהוּ בֶּן עוֹלָם הַבָּא? עַנְוְתָן, וּשְׁפַל בֶּרֶךְ, שַׁיִף עַיִל, שַׁיִף וְנָפִיק, וְגָרִיס בְּאוֹרַיְתָא תְּדִירָא, וְלָא מַחֲזִיק טִיבוּתָא לְנַפְשֵׁיהּ''. תרגום: נכנס בשקט ויוצא בשקט, ולומד תורה תמיד ולא מחזיק טובה לעצמו. מרן הרב משאש זצ''ל הסביר כי מה שכתוב: ''שַׁיִף עַיִל, שַׁיִף וְנָפִיק'' מתכוון להתנהגות בענווה של בן-אדם בביתו ושל בן-אדם מחוץ לביתו. כך הרב – גם כלפי בני ביתו וגם כלפי אנשים בחוץ.
ומהו ''וְלָא מַחֲזִיק טִיבוּתָא לְנַפְשֵׁיהּ''? כשהיו באים להודות לו על הברכות שלו ולספר לו שהברכות שלו פעלו, הרב היה מבטל זאת, היה מחייך וצוחק כדי שלא יתלו בו את הישועה.
פעם מישהו אמר לכבוד הרב כי פלוני רוצה שהרב יהיה אצלו סנדק. זו היתה משפחה פשוטה, והרב הסכים. כך נסענו יחד במכונית שלי, כי לרב לא היתה מכונית בתקופה ההיא.
הרב הגיע לאולם הברית עטוף בטלית, ואז הוא אמר לי: אני רואה שהסב של התינוק רוצה להיות הסנדק של הנכד שלו. קבל עם ועדה, קם הרב ואמר: ''אני גוזר שהסב יהיה הסנדק ואני אברך את הברכות''.
אחר כך אמר לי הרב: ''ראית איזה מאור פנים קיבל הסבא?''
איך הרב גילה זאת? הוא פשוט היה רגיש.
(הרב אליהו אברג'יל, דיין ואב''ד ירושלים)
<h3>איך נותנים הסכמה?</h3>
בחורף תשל''ב נפגשתי לראשונה עם רבנו הרב זצ''ל. הכנתי אז מאמר הלכתי על זמני הפורים ביישובים החדשים, ובפרט בגלל שסברתי שהם צריכים לקרוא מגילה בט''ו כמוקפים. באותה שנה נפגשתי עם גדולי ישראל, הבאתי לפניהם את מאמרי וביקשתי את תגובתם. המפגש היה מעניין במיוחד, במובן האישי והאנושי. רב אחד התווכח איתי בצעקות, הוריד ספרים מארון הספרים וקרא כדי להוכיח לי שאני טועה.
רב אחר פתח לי סדק בדלתו, שאל מה הבאתי, קיבל את הקונטרס אמר לי לחזור בעוד שבועיים, וכשחזרתי פתח שוב חריץ בדלת ונתן לי את תגובתו.
רב שלישי שאל בחביבות מה בידי, וכשהסברתי אמר מייד: זה עניין לרבנים ראשיים, אל תשאיר זאת אצלי. רב נוסף אמר לי בבת צחוק: אתה רואה את הערימה על שולחני? כל אלה מצפים להסכמות ולחוות דעת. זמן יהיה לי אולי אחרי פורים, ואז אולי אעיין במאמרך.
הרב מרדכי אליהו קיבל אותי בניחותא, ישב מולי רגל על רגל והתחיל לקרוא בנוכחותי את הקונטרס. על כל קטע העיר משהו, הוסיף לי עוד מקורות ולבסוף הציע לי לנסח קצת אחרת. הוא דן איתי בפרטי פרטים ובסוף אף כתב את חוות דעתו. אישיות מאירת פנים זו פגשתי שוב ושוב בשנים הבאות כשזכיתי ללמוד תורה מפיו.
(הרב ד''ר יואל אליצור, עפרה, ראש החוג ללימודי ארץ-ישראל באוניברסיטה העברית)
<h3>במקום גדלותו – ענוותנותו</h3>
כשלמד בישיבת ''פורת יוסף'' היה הרב זצ''ל מתמיד גדול. הוא היה מספיק ללמוד בגמרא דף ועוד דף ועוד דף וכו', בקליטה מהירה ובעמקות רבה. אך כשהיה עובר לידו ראש הישיבה, ר' עזרא עטיה זצ''ל, מייד היה הרב חוזר דפים רבים, כאילו הוא עדיין רק בתחילת הגמרא...
היה פעם אדם מבוגר, שלא התבייש והיה מתווכח עם בחורי ישיבת ''פורת יוסף'' בדברים חסרי טעם. מי שהיה בקי בגמרא ידע שדבריו לא נכונים, אבל הוא היה ממשיך בשלו.
יום אחד איבדו התלמידים את סבלנותם והוכיחו לו את טעויותיו באופן שגרם לו בושה. אותו אדם נפגע והלך לראש הישיבה רבי עזרא עטיה זצ''ל, לספר לו שתלמידיו נהגו בו בחוסר כבוד גדול.
מייד כשהגיע חכם עזרא עטיה להוכיח את תלמידיו ברחו כולם, ורק הרב זצ''ל, שלא שם לב למתרחש, המשיך בלימודו. ר' עזרא עטיה קרא לרב שיבוא למשרדו והתחיל לתת לו מוסר. בכל אותו הזמן הרב שתק. לבסוף התבררה הטעות, כי הרב כלל לא קשור לאותה תקרית, ור' עזרא עטיה בא לבקש סליחה ואמר לו: '' למה לא אמרת לי שאתה לא קשור לעניין?'' ענה לו הרב: ''לשמוע מוסר זה תמיד טוב''.
(הרב חיים בן-שושן)
<h3>ענווים ירשו ארץ</h3>
בזמן שהרב זצ''ל כיהן כרב הראשי, כיהן עמו הרב שפירא זצ''ל. הרבנים נהגו כבוד רב זה בזה. בלשכתו של הרב אליהו זצ''ל היה כיסא מיוחד לרב שפירא, ובלשכתו של הרב שפירא זצ''ל היה כיסא מיוחד לרב אליהו. לא פעם קרה שהם היו צריכים לדבר ביניהם והיו נפגשים בדרך – כל אחד חלק כבוד לרעהו והלך ללשכתו.
לפעמים קרה שאחד הנהגים של הרבנים היה צריך לצאת מוקדם והנהג האחר הסיע את שניהם לביתם. ועל מה דיברו הרבנים בדרך? הם התווכחו את מי יסיע הנהג ראשון לביתו. הרב אליהו אמר לנהג שיסיע קודם את הרב שפירא, והרב שפירא אמר לנהג שיסיע קודם את הרב אליהו. הם ידעו להפריד בצורה יוצאת מן הכלל בין חילוקי הדעות שלהם בנוגע להלכה לבין החיים מחוץ להלכה.
(הרב אליהו בן-דהן, מנהל בתי הדין לשעבר)
<h3>לכבוד הילד ה-11</h3>
בכ''ט בטבת תשנ''ט נולד לנו בשעה טובה בננו מנחם מענדל ששון.
היתה לי התלבטות מסוימת בשאלה מי יהיה הפעם הסנדק בברית, ומכיוון שזכיתי להיות קשור עם פסיקותיו והדרכותיו של הראשון-לציון הרב מרדכי אליהו זצ''ל בתחילת תהליך התשובה שלי ב''מכון מאיר'', עוד לפני 29 שנים, ובכל פעם שנולד לי בן רציתי שהראשון-לציון יהיה הסנדק וזה לא הסתדר ולא זכינו, אמרתי לעצמי שאולי הפעם זה יסתדר אי''ה.
החלטתי לכתוב לרבי על כך ב''אגרות-קודש'', ולאחר שכתבתי מהי ההתלבטות וציינתי את שמו של הרב מרדכי אליהו, יצאה לי תשובה מאוד ברורה. בצד ימין הוזכר השם ''מרדכי הצדיק'', ומן הצד השני היה כתוב: ''מחשובי הרבנים''!
באחת נסתלקה ההתלבטות, וכעת החלה ההשתדלות לסדר את העניין ולדאוג שזה יקרה בפועל. פניתי לביתו או ללשכתו של הראשון-לציון, ושם הסבירו לי יפה שהרב לא חש בטוב בשבועות האחרונים ולא יוצא מביתו מזה כמה שבועות בשל חולשה וכו'.
הגעתי אל ההילולא של הבבא-סאלי, שידעתי מראש שהרב אמור להיות בה, חיכיתי שיצא מהמעלית, ומייד ניגשתי אליו לבשר לו שנולד לי בן בשעה טובה ומוצלחת. הרב חייך ובשמחה לחץ את ידי ובירך אותי שאזכה להכניסו בבריתו של אברהם אבינו ''בעתו ובזמנו''. מייד אמרתי לרב שאני מבקש לכבדו בסנדקאות בברית הזו. הרב הביט בחיוך של חמלה לימינו ולשמאלו לכיוון עוזריו ואמר: ''תשאל אותם, אני לא יוצא לשום מקום כבר כמה שבועות, רק להילולת הבבא-סאלי שזה קרוב יצאתי, ורק לכמה דקות ואני מייד חוזר. איני חש בטוב בזמן האחרון''.
אמרתי לרב: ''הילד הזה הוא ילדנו ה-11. לא מגיע לאמא ל-11 ילדים שתשמח אותה בסנדקאות על בנה''?!?
נראה שהטיעון הזה הכריע את הכף, כי הרב מרדכי אליהו נכנע ואמר: ''אתה צודק, מגיע לה! למרות שקשה לי, אני מסכים, אני בא''!
לשמחתי לא היה גבול, הודיתי לו מאוד ורצתי הביתה לבשר למשפחה שבחסדי השם זכינו שהראשון-לציון הרב מרדכי אליהו יהיה הסנדק!
עשיתי את כל התיאומים הנדרשים עם המזכירים, וב-15:00 אחר הצהריים נערכה הברית ברוב עם כמתוכנן, על ברכיו של הראשון לציון זצ''ל, ידיד הרבי וחב''ד.
כמובן שכולם ניגשו לכבוד מעלת הסנדק המרומם לקבל ברכתו, ולסיום, כשהרב עמד כבר לעזוב חזרה לביתו, וכשאני עומד ללוותו, פניתי אליו והודיתי לו על שזיכה אותנו ושימח אותנו כל-כך ואז אמרתי לו: ''הרב, יש לי הפתעה נעימה בשבילך! אני ידעתי מראש שכבוד הרב יהיה הסנדק בברית הזו''!
הראשון לציון זצ''ל הביט בי בפליאה ובחיוך ואמר: ''אתה ידעת מראש שאני אהיה הסנדק??? אני בעצמי לא מבין בכלל מה אני עושה פה ואיך הסכמתי לצאת מהבית ולהיות סנדק במצב שבו אני נמצא, איך אתה ידעת?''
שלפתי את ה''אגרות-קודש'' עם המכתב שכתבתי לרבי ואמרתי לו: ''הרבי מליובאוויטש קבע שאתה תהיה הסנדק!'' הראשון-לציון שאל איפה ראיתי את זה, והראיתי לו את השאלה והתשובה: ''מרדכי הצדיק – מחשובי הרבנים''.
הרב ביקש להחזיק במו ידיו את ה''אגרות'', קירב את הספר אליו, קרא את השאלה והתשובה בעיון ואמר: ''אני צדיק???'' ובענווה האופיינית לו עשה תנועה של ביטול עם ידו.
ושוב הביט ב''אגרות'' בשמחה ובפליאה: ''פלא-פלאים. הפלא ופלא! עכשיו אני מבין מה אני עושה פה. הרבי מליובאוויטש קרא לי להיות סנדק על הילד שנקרא כשמו''. והוסיף ושאל אותי: ''למה לא אמרתי לי מההתחלה שהרבי קבע שאני הסנדק? אם הייתי יודע זאת מראש, הייתי בא יותר מוקדם לכבוד הרבי!''.
(הרב חיים ששון)
<h3>רב עם שכן</h3>
לפני שנים לא מעטות הגעתי מצרפת לביקור בארץ. סיבבה ההשגחה ובאותו ביקור מצאתי את בת-זוגי שתחיה, התחתנו ונשארתי בארץ ברוך ה'. מייד לאחר החתונה אפשרה לי אחותי לגור בבית שהיה לה בשכונת קרית-משה בירושלים. הייתי אז בחור צעיר ונמרץ, ובביתנו לא היה הרבה, מלבד שני מזרונים וכמה רהיטים ישנים. כמה ימים לאחר הגיענו לשם שמעתי דפיקות בדלת. כשפתחתי אותה ראיתי אדם נעים סבר, לבוש בחולצה לבנה וכיפה שחורה גדולה על ראשו, ובידו שתי כוסות תה וצלחת עוגיות. לתומי חשבתי שאדם זה בא לכבד אותי ואת אשתי, אבל הוא תיקן אותי ואמר: אני השכן שלך, מרדכי, ובאתי להכיר אותך ולשתות אתך כוס תה. הכנסתי את השכן הנחמד, ולפני שיצא מביתי הצעתי לו שנרקוד. השכן נענה להזמנתי במאור פנים וכך יצאנו בריקוד בסלון הבית.
יום אחד, בעודי מסתובב בשוק מחנה-יהודה, ראיתי באחד הדוכנים את תמונתו של הרב מרדכי אליהו. חשבתי לעצמי: הרב הזה כל כך דומה לשכן שלי, מעניין אם הם מכירים. בפעם הבאה שפגשתי בשכני, שאלתי אותו אם הוא מכיר את הרב מרדכי אליהו, והשכן חייך ואמר: כן, מכיר אותו. אמרתי לשכני שהרב הזה מאוד דומה לו, והוא שוב חייך.
כעבור זמן מה נזקקתי לספר ''שניים מקרא ואחד תרגום''. הקשתי בדלתו של שכני ושאלתי אם יש לו במקרה הספר הזה. השכן חייך ואמר שאני מוזמן לגשת לספרייתו ולקחת את הספר. נדהמתי מגודל הספרייה, והנה גם ליד ספרייתו ראיתי את תמונתו של הרב מרדכי אליהו. הבטתי בתמונה ובשכן, וחשבתי שוב שהדמיון ביניהם מעניין.
כך עברו כחודשיים, והנה בשעת לילה מאוחרת שמעתי קולות של אנשים בחדר המדרגות. יצאתי כדי לראות במי המדובר, ולפתע אני רואה מולי את אותו השכן, אבל הפעם עם גלימת הראשון-לציון. או אז ''נפל לי האסימון'' והבנתי מי הוא אותו מרדכי...
(שלמה, לשעבר שכן בבית הרב)
<h3>הברכה שרצתה לצאת</h3>
בפורים לפני שנים אחדות הסכים הרב זצ''ל להיות סנדק בברית המילה של בנם של חברים שלנו, על אף שהוא לא ממש הכיר אותם. לאחר תפילת ותיקין בבית הכנסת של הרב, שכללה את קריאת המגילה, ובתום הברית, נעמדו הנשים מחוץ לבית הכנסת כדי לקבל את ברכת הרב, שהפעם היתה גם ברכת סנדק.
אישה אחת, מרת נפש, התחילה לבכות לרב שהיא כבר בת כך וכך ועדיין לא נשואה ויש לה צרות כאלה וקשיים כאלה וכו' וכו'. הרב התחיל לברך אותה ואמר: ''מי שברך אמותינו...'' אך האישה קטעה אותו והמשיכה לתנות בפניו את צרותיה: ''אבל הרב גם כך וכך וכך...''. הרב חייך, הצביע בידו על פיו ואמר רק: ''מממ, מממ'' כמו מבקש לומר: ''הברכה כבר פה, היא רוצה לצאת, תני לה'', והכול בחיוך ובסבלנות.
כשהיא סיימה לדבר הרב התחיל את הברכה בדיוק מאותו מקום שבו הפסיק ובדיוק באותו אופן ובאותה הכוונה והשמחה כמו בהתחלה. כל מה שהתרחש בין לבין לא הוציא אותו משלוותו ולא הזיז אותו במילימטר מהקדושה, מהריכוז ומהשמחה.
(יהודית שבתאי, ירושלים)
<h3>מתקן מכונות הכביסה</h3>
פעם התקשרה אישה אחת לרב זצ''ל, לאחר שהתמנה להיות רב ראשי לישראל. היא חיפשה מתקן מכונות כביסה, ושם הטכנאי היה רשום ליד שמו של הרב מרדכי אליהו. היא התקשרה אפוא בטעות למספר הטלפון של הרב וביקשה את מתקן מכונות הכביסה. הרב השיב לה שזו טעות. לאחר זמן היא התקשרה שנית, ושוב הרב אמר לה שזו טעות. אחר כך היא חזרה על טעותה והרב אמר לה שוב שזה לא הוא. היא סיפרה לרב שהיא מצטערת על כך שהיא לא מצליחה למצוא את המתקן, כי מחר אמורים להגיע אליה אורחים והיא לא יכולה בלי מכונת כביסה.
שאל אותה הרב מה שמו של מתקן המכונות, והיא לא זכרה בדיוק. אמר לה הרב להמתין רגע, הביא את מדריך ''דפי זהב'' ועבר אתה על השמות, עד שהיא אמרה על אחד מהם שהוא המתקן הקבוע שלה. אמר לה הרב: ''תרשמי את המספר שלו''. אבל לא היה לה עט. הלכה להביא עט, והוא לא כתב. הביאה עיפרון, ונשבר לה השפיץ. אמר לה הרב שהוא מחכה לה בסבלנות עד שתביא כלי כתיבה מסודר, והיא כתבה לאט-לאט את המספר.
לאחר שהיא כתבה את המספר ונרגעה, שאלה את הרב: ''אם אתה לא המתקן, אז מי אתה?'' אמר לה: ''מרדכי אליהו''. נבהלה האישה ואמרה: ''אתה הרב? סליחה, סליחה!'' וכך משכה את הרב עוד רבע שעה בבקשת סליחה.
בצהריים שב בנה מן הכולל, והיא סיפרה לו את הסיפור שהיה לה עם הרב, וכמה שזה לא נעים לה. ואותו הבן סיפר לי את המעשה.
(הרב יעקב כהן, ''שיח ישראל'')
<h3>קנה שלושה כרטיסי הגרלה</h3>
באחד הימים עברו ילדי השכונה בבתים כדי לאסוף צדקה, ובתמורה הם נתנו לתורמים כרטיסי הגרלה. בין הבתים הגיעו הילדים גם לביתו של הרב זצ''ל. הרב פתח להם את הדלת במאור פנים, קנה שלושה כרטיסים וגם בירך את הילדים לשלום. כשחזרו הילדים לביתם הם סיפרו להוריהם שהלכו גם לרב אליהו זצ''ל להתרים אותו.
שאלו ההורים: האם לא התביישתם לדפוק אצל הרב בדלת בכדי לבקש צדקה? והילדים השיבו שהרב דווקא קיבל אותם במאור פנים. גם קנה שלושה כרטיסי הגרלה וגם בירך אותם לשלום.
<h3>עכשיו אפשר לצלם</h3>
כשהבן שלי סיים לכתוב ספר תורה, רציתי שהרב זצ''ל יהיה זה שיכתוב את האותיות האחרונות שבספר תורה. הגענו עם הספר לרב, והוא שמח מאוד. כשסיים לכתוב הוא התחיל לשוחח עם הבן שלי בחביבות, בנועם ובאבהיות. הוא ממש הביע התעניינות באופן כתיבת בני את הספר, עד הפרטים הקטנים, ונתן לו עצות של ממש וטיפים איך לכתוב. לאחר שסיים אמר: ''אתם בטח רוצים תמונות'' – נכנס לחדרו, לבש את הגלימה ואת הכובע בעבורנו, ואז אמר: ''עכשיו אפשר לצלם!''
<h3>אני לא נביא</h3>
אמי שתחיה לא חשה בטוב ועשו לה ביופסיה. התשובה היתה אמורה להגיע תוך עשרה ימים והמשפחה היתה בלחץ נוראי, ולכן החלטתי לשאול את הרב זצ''ל. אמרתי לרב: ''אני יודעת שכבודו יושב בבית-דין של מעלה ויודע הכול. בבקשה, תגיד לי מהי התוצאה של הביופסיה''. ''אני לא יושב בשום בית-דין'', השיב לי הרב כמו בפליאה, ''את לא רואה שאני כאן?''
בכל זאת התעקשתי ואמרתי לרב כי יש לי ולכל משפחתי צער גדול מהדאגה, ''אנא, אמור לנו מה יהיה'' התחננתי לפניו. ענה הרב: ''טוב, אני אגיד לך, אך אני לא נביא, אני נמצא כאן. התשובה לא תהיה טובה, אך בע''ה היא תצטרך רק שישה טיפולים ואח''כ אין מה לדאוג''.
כך נהג הרב, שלא ידברו ושלא יחשדו בגדלותו.
(תהילה)
<h2>יראת חטא</h2>
<h3>אני לא נביא</h3>
יִרְאַת יְהֹוָה, טְהוֹרָה עוֹמֶדֶת לָעַד
<h3>הלכה בצלחות של זהב</h3>
סיפור זה התרחש בלוס-אנג'לס, בשעה שהרב אליהו זצ''ל ביקר בביתו של אחד מעשירי הקהילה, שמחזיק ותומך בבתי הספר היהודיים ובכל דבר יהודי. אותו עשיר הזמין את הרב יחד עם כמה מחשובי הקהילה לארוחת צהריים אצלו בבית הנופש, בית פאר מיוחד שהיה בנוי על צוק באוקיינוס, והדרך היחידה להגיע אליו היתה דרך מסוק. לרב היה חשוב מאוד לחזק אותו.
הגענו לביתו של אותו עשיר, ואני זוכר את מראה פניו של הרב בחדר האירוח. חדר שכולו עשוי זכוכית והוא צופה ממרום הצוק אל מרחבי האוקיאנוס הפתוח לרווחה. זה היה מראה מדהים במיוחד. הרב הסתכל במשך כמה דקות על הים, היתה לו הבעה מיוחדת על הפנים. הוא לא אמר הרבה, רק: ''יפה, יפה''.
או אז פתח העשיר וילון, והנה מול עינינו נגלה עוד סלון רחב וגדול, במרכזו שולחן מפואר מוכן לסעודה. עליו היו הצלחות הכי יוקרתיות שיש בעולם, צלחות מזהב. אלו היו צלחות מיוחדות שאותו עשיר קנה במיוחד לכבוד הביקור של הרב בביתו, בית הפאר המיוחד.
''ראה את הצלחות שקניתי לכבודך'', התלהב העשיר. הרב הסתכל עליהן ושאל: ''האם הטבלת את הצלחות הללו במקווה?'' העשיר השיב בשלילה. ''האם לא יהיה אפשר להשתמש בהן?'', שאל העשיר בחשש. ''אחרי כל המאמץ המיוחד יאכלו בצלחות פלסטיק?''
הרב מצא מייד פתרון: להטביל את הצלחות בים. הרב שאל אם יש דרך לרדת אל הים, והעשיר השיב שיש סולם חבלים שיורד מהסלון אל הים. אלא שמדובר היה בכלים רבים, ושוב הביעו פניו של העשיר חשש והוא הציע שהמלצרים יטבילו את הכלים. הוא לא ידע שלהטביל יכול רק יהודי. הרב לא אמר מה אסור, הוא רק פנה אל הרב גבריאל כהן, שהיה עמנו, ואמר: ''אתה תרד ראשון ותטביל את הכלים. וכל המלצרים שיש פה'', הצביע הרב על המלצרים האוסטרים שהיו לבושים בבגדי יוקרה, ''הם יורידו את כל הכלים בסולם החבלים אל הרב גבריאל''.
בת צחוק החלה להתפשט על פניו של העשיר, הוא הרגיש שמתחילה להתרקם פה חוויה. איפה עוד בעולם יש סיפורים כאלה? מייד ניתנה ההוראה, והצלחות היוקרתיות נארזו בתוך ארגזים והורדו אחר כבוד אל מי האוקיאנוס. שם הן הוטבלו בברכה על-ידי הרב גבריאל כהן, ועלו בחזרה אחר כבוד אל ביתו של העשיר.
כולנו התרגשנו לראות את הרב מתרגש רק מדבר אחד – מההלכה, לא משום כסף וזהב שבעולם. גם הים רעש וגעש, והרב גבריאל, שהטביל את הכלים, נרטב כולו מהגלים ועלה רטוב מן הים. ''אני מצטער'', אמר הרב גבריאל כהן לעשיר. ''כמה כלי זהב נשארו במים, המים היו סוערים והם סחפו כמה כלים''.
''עזוב את הכלים'', ענה העשיר, ''אבל כל הבגדים שלך רטובים. אתן לך חליפה נקייה וחדשה''.
''תבדוק שאין בה שעטנז'', לחש לו הרב.
כך ישבנו כולנו לארוחה היוקרתית שהכין לנו העשיר, כולנו אכלנו והרב הנעים לנו את הארוחה בדברי תורה. זו היתה סעודה יוקרתית מאין כמוה, בהכשרים היותר מהודרים. לא היה מי מאתנו שלא התפעל מהארוחה המיוחדת שהכין לנו העשיר. מטעמים שאין כמותם בכל העולם כלו.
אף אחד לא שם לב לכך שהרב, שכל הסעודה הזאת נערכה לכבודו, לא אכל דבר. כדרכו הוא אכל רק מה שאשתו מבשלת לו.
(יגאל קוטעי, חברון)
<h3>האם הכיסא של נפוליאון מועמד למכירה?</h3>
בעת שסבא, הרב אליהו זצ''ל, היה הרב ראשי לישראל, הוא ביקר בצרפת ביקור ממלכתי. באותה התקופה צרפת לחצה על ישראל לוותר על חלקים מירושלים ומארץ-ישראל לטובת הערבים, מתוך אינטרסים שלה. אנשי משרד החוץ ביקשו מהרב שלא לדבר על ירושלים ועל ארץ-ישראל, רק על דברים שביהדות וכו'. הם חששו ממבוכה דיפולמטית שהרב עלול לגרום בדבריו ליחסי ישראל-צרפת, שגם כך הם מאוד רגישים ושבירים.
הביקור כלל קבלת פנים ממלכתית רבת משתתפים בנוכחות נשיא צרפת באותם ימים, ז'אק שיראק, ומכובדים רבים שביניהם היו רבים מראשי הממשל בצרפת, וכמובן הרבנים הבכירים של צרפת ועוד. לפני קבלת הפנים הממלכתית היה צריך הרב לבקר במסלול המקובל שעוברים אורחיה הרשמיים של צרפת – במוזיאון הממלכתי של המדינה, שם מונחים אוצרות התרבות של האומה הצרפתית.
במהלך הביקור הראו לרב כיסא מלכותי שישב עליו נפוליאון. שאל הרב: ''מתי חי נפוליאון?'' והמארחים שהיו נבוכים קצת מהשאלה, ''הסבירו'' לרב מתי חי נפוליאון. הם חשבו, כנראה, שהרב לא יודע. הרב המשיך ושאל: ''האם הכסא של נפוליאון ניתן למכירה?'' נשתררה שתיקה מביכה. אנשי השגרירות שהיו מאחורי הרב התלחשו: ''איזה רב שלחו לנו? הוא עושה לנו בושות!'', אבל לא היתה להם אפשרות לעצור את שאלותיו המביכות של הרב. ''לא'', השיבו המארחים, ''זהו חפץ חשוב מאוד. חפץ היסטורי. אנחנו לא מוכרים נכסים היסטוריים''.
כך הם המשיכו את הביקור והגיעו לאזור המלכים שמלכו בצרפת. הראו לו את החדר של לואי ה-14: ''מי היה לואי ה-14?'' שואל הרב. ''לפני כמה זמן הוא חי?'', המארחים ענו והרבנית צביה שתחיה, שראתה את המבוכה של הצרפתים ה''משכילים'' המנהלים את המוזיאון, רמזה לרב, אבל הוא קרץ לה והמשיך בשאלותיו: ''מה לואי ה-14 תרם לעולם? האם הוא היה מלך מוסרי?'' ''לא'', השיבו המארחים ביושר. ''כל השלטון המלכותי לא היה כל כך מוסרי, אבל זו ההיסטוריה שלנו, ואנו גאים בה ומכבדים אותה''.
סוף-סוף נגמר הביקור במוזיאון, עם השאלות המביכות, והתחילה קבלת הפנים עם הנשיא הצרפתי. בקבלת הפנים המלכותית דיבר הנשיא הצרפתי ובירך את הרב, והרב היה צריך לברך בחזרה. מישהו מהשגרירות תרגם את דבריו של הרב.
הרב התחיל לספר על הביקור במוזיאון, וכולם החלו להילחץ. הוא סיפר כי המארחים שלו הרגישו מבוכה – איך זה שרב מישראל לא יודע מי זה לואי ה-14? איך זה שהוא לא יודע מתי חי נפוליאון? הרי מדובר באנשים היסטוריים כל כך חשובים. המשיך ואמר להם הרב: ''שאלתי אותם האם הם היו אנשים מוסריים, והם קצת גמגמו אבל היו, ובצדק, גאים בהם.
אבל אתם מצפים ממני שאדע ואכבד את ההיסטוריה של צרפת, למרות שאני חי בישראל. ואני מקבל את דבריכם. אבל תגידו לי, האם אנחנו לא צריכים לדעת ולכבד את ההסטוריה שלנו? האם אתם לא צריכים לכבד אותה? את דבריו של משה שאמר לנו לא לתת את ארץ-ישראל בידי זרים? למה אנחנו צריכים לכבד את המלכים שלכם, שחיו לפני מאתיים ושלוש-מאות שנה, ולא צריכים לכבד את המלכים שלנו שחיו לפני שלושת-אלפים שנים, את דוד ושלמה והמסורת שלהם?
הרבנית שתחיה שולטת היטב בכמה שפות, וביניהן צרפתית. היא שמעה את הדברים של הרב ושמעה גם את הדברים של המתרגם מהשגרירות, היא שמה לב שהוא מצנזר את הדברים של הרב ומשנה אותם לפי דעתו. מי שמכיר את הרבנית יודע שהיא לא נאמנת לשום דבר חוץ מלרב. היא לא התרשמה מחשיבות המעמד וסימנה לרב שהמתרגם מרכך את דבריו.
הרב, שגם הוא לא כל כך מתרשם ממלכים ונשיאים, עצר באמצע השיחה ואמר במיקרופון לפני כולם: ''אני מבין שהמתרגם לא כל כך מכיר את סגנון הדיבור של הרבנים. חשוב לי שהנשיא ישמע ויבין את דברי. אני מבקש שהרב הראשי של צרפת יתרגם את דברי''.
לא היתה ברירה והחליפו את המתרגם באמצע השיחה. הפעם המתרגם תרגם את דברי הרב אליהו מילה במילה. הרב סיפר שהוא ביקש לברר את מחירו של הכיסא של נפוליאון. ביקשתי לקנות אותו, הוא אמר, וכל הנוכחים פרצו בצחוק. הוא סיפר כי ''הסבירו'' לו ברצינות במוזיאון כי החפצים של נפוליאון הם חשובים מאוד ולא ניתנים למכירה. ''אלה הם חפצים היסטוריים, והיסטוריה לא מוכרים''.
''נפוליאון חי לפני מאתיים שנה, ואתם כל כך מכבדים אותו ולא מוכרים את הכיסא שלו. ואני שואל, האם אנחנו צריכים למכור את ירושלים, עיר שהיתה של עם ישראל לפני אלפיים ושמונה-מאות שנה?''
כל הקהל עמד נרגש על רגליו ומחא כפים. גם הנשיא הצרפתי קם ממקומו, ניגש אל הרב, לחץ את ידיו בחוזקה ואמר לו: דברים כאלה לא שמעתי מעודי. הוא עמד ממושכות ליד הרב ונראה שהוא נרגש במיוחד. הוא ביקש מהרב להישאר עוד קצת זמן מעבר למה שתוכנן בתחילה.
אנשי השגרירות ממש האיצו ברב לצאת מהמקום, הם לא ידעו מה הרב עוד מבשל להם. הוא לא מקבל את ההוראות שלהם, הוא אומר מה שהוא רוצה, הוא מוריד את המתרגם שהיה צריך לצנזר את דבריו. הם רצו להוציא אותו כמה שיותר מהר מהמקום. אבל הרב לא מיהר לצאת מהמקום. אנשי הרב הסבירו לפקידי השגרירות שהרב נשאר לבקשתו האישית של נשיא צרפת.
לאחר זמן קצר, אסף הנשיא הצרפתי שוב את קהל המוזמנים ואמר להם: ''אני יודע שזה לא לפי התוכנית, אבל חרגנו מהתוכנית כי יש לנו מאורע מיוחד וחריג שלא התכוונו לו. יש לנו מדליה של זהב יוקרתית ביותר שאנו מעניקים אותה רק לנשיאי מדינות. כשארגנו את קבלת הפנים הזו לא חשבנו לתת לרב מרדכי אליהו את המדליה הזאת, ולכן היא לא היתה כאן באולם הזה. אך הדברים המאלפים של הרב אליהו הם חוויה של פעם בחיים. אנחנו רוצים מאוד לכבד אותו על הדברים החשובים שאמר. לכן ביקשנו ממנו להתעכב עד שנביא את המדליה הנשיאותית, ואנחנו מעניקים אותה לרב לאות כבוד מיוחד על דבריו המיוחדים''.
u u u
סיפר הנכד של הרב אליהו, שמשמש בעצמו כרב בגדרה, כי פעם הרב הראה לו את המדליה הזאת בעקבות דיון הלכתי בענייני עבודה-זרה. ''הוא הראה לי את המדליה ההיא עם הצלב, כשהצלב מחוק ושחוק. הוא סיפר את הסיפור שכתוב למעלה, וגם סיפר לי שכאשר הוא הגיע לביתו, הוא לקח משוף ושפשף את הצלב עד שהוא נשחק ונמחק. אמרתי לו שהמדליה היא בעלת ערך אומנתי והיסטורי גדול מאוד, עכשיו זה התקלקל. אבל סבא חייך את החיוך העדין שלו, כאילו הוא אומר: מה זה כל הדבר הזה לעומת השולחן ערוך?''.
(הרב אלעד אליהו, נכד הרב)
<h3>לא גונבים מהרב ברכות</h3>
הסיפור הזה הוא סיפור קצת קשה, אבל הוא מסביר לנו שיש בחיים דין ויש דיין. לא רק ברכות ושמחות. כשמזלזלים בתורה ובקדושה – זה עלול לפגוע בצורה קשה באנשים. כל זה למרות שהרב אליהו זצ''ל תמיד היה אומר: ''אני למדתי מהבבא סאלי רק לברך ולא לקלל''. אבל יש דין ויש דיין ולפעמים הקב''ה דורש את כבודו של הרב וכבודה של התורה – במיוחד כשאנשים מנסים לגנוב מהרב ברכות.
את הסיפור שמעתי בגוף ראשון. אני לא מזכיר את שמות האנשים ואת המקום, כיוון שהאנשים חיים עדיין ואסור לפגוע בהם – גם לא ברמז.
הייתי סגן ראש מועצה דתית, והרב אליהו זצ''ל קרא לי ואמר לי שצריך למנות אצלנו במושבה רב, כדי שתהיה הרבה יותר תורה, הרבה יותר כשרות, חינוך ילדים וכמובן שיהיה אדם שיהיה אפשר לשאול אותו הלכות. כל הדברים שהרב עושה לקהילה.
פעלתי ברמה המקומית והבאתי שלושה פוליטיקאים שהם דמויות מפתח אצלנו ביישוב לפגישה אצל הרב, שקיבל אותנו במאור פנים. כל שלושת הפוליטיקאים ביקשו ברכה מהרב אליהו ז''ל. הרב נתן להם עפרונות קטנים שהוא חידד בעצמו. נתן להם דפים ואמר להם לכתוב בחוץ מה שהם רוצים לברכה.
אני נשארתי בפנים אצל הרב והרב אמר לי אחרי שהם יצאו: ''הם לא אמינים. הם לא יקיימו את העסקה. יקבלו ברכה ואחר כך לא יעשו את מה שהם הבטיחו''. יצאתי החוצה ואמרתי לכל שלושת הפוליטיקאים: ''אל תגנבו ברכה מהרב, אם אתם לא מתכוונים לקיים את ההבטחה שלכם להביא רב ליישוב – אל תגנבו ברכה''. הם הנהנו וחייכו.
הראשון נכנס והסביר שהוא ראש המועצה המקומית והוא רוצה להיכנס להיות חבר כנסת. הרב שאל אותו ''מה תעשה אם יבקשו ממך לחתום על שטחים תמורת שלום?'' הלה הסביר שאין ברירה וכו'. הרב קפץ ממקומו, הוציא מפת ארץ-ישראל והחל מראה לו מקומות ומסביר לו את חשיבותם. סיים הרב ואמר: ''לא רק שאסור לפנות את חלקי ארץ-ישראל, אלא צריך לכבוש מקומות חדשים!'' שם הרב את ידו על ראש המועצה ובירך אותו.
השני נכנס וביקש על שלום-בית. הוא סיפר שאשתו עזבה את הבית ומאוד קשה לו להיות לבד וגם חוסר הקשר עם הילדים. הרב בירך אותו שאשתו תחזור אליו ותהיה ביניהם ''אהבה ואחוה שלום ורעות''. השלישי ביקש שאשתו בת ה-41 תיפקד בזרע של קיימא, מכיוון שהרפואה הרימה ידיים והם אומרים שאין שום סיכוי שהיא תהרה שוב. הרב בירך גם אותו.
בתוך שלושה חודשים החלו להתקבל כל שלוש הברכות. ראש המועצה החל להתקדם במפלגה שלו והפך לחבר מרכז. אשתו של השני חזרה לגור עם בעלה למרות המריבה שהיתה להם בעבר. אשתו של השלישי נפקדה בהריון למעלה מגדר הטבע, בניגוד גמור לכל תחזיות הרופאים, אצל שלושתם הכל קרה כברכת הרב.
אחרי שהפוליטיקאים קיבלו את שלהם, הם חזרו בהם מהבטחתם למנות רב ליישוב והסבירו שזה בלתי אפשרי, חשבו שאפשר אבל אי-אפשר וכו'. מעין ''וישמן ישורון ויבעט'', במקום לראות את יד ה' ואת גדולת הרב שמברך והקב''ה מקיים. הם חשבו שזה המשך המשחק הפוליטי – קיבלת את שלך ואתה יכול להפר את הבטחתך.
אז קרה הדבר הנורא מכל. כל שלוש הברכות חזרו כעת מול הפוליטיקאים במכה גדולה. אנשים קטנים שלא הבינו כי לא משחקים עם רבנים, עם התורה ועם הקב''ה. ראש המועצה הודח מתפקידו כראש מועצה ונשאר קירח מכל הכיוונים. אשתו של השני התהפכה בדעתה ולא הסתפקה בעזיבת הבית אלא דרשה גירושין גמורים. והאדם השלישי שביקש ברכה לפרי בטן נענש יותר מכולם, הוא היה האדם המרכזי שפעל לסכל את ההבטחה והמחיר שהוא שילם היה חמור מכל: אשתו שהיתה בהיריון חלתה בסרטן ונסתלקה מן העולם בתוך כמה חודשים.
(השם שמור אצלנו במערכת. לא פרסמנו אותו בשל כבוד הבריות)
<h3>האם יש ברכה לפורצים ולגנבים?</h3>
לא התעסקתי בגניבות קטנות, פריצה לבתים או לכייס מישהו. זה לא היה לכבודי. העיניים שלי היו רק על מקומות שיש בהם הרבה שלל – חנויות תכשיטים וכדומה. את השלל שלהם הייתי מוכר באותו יום לסוחרים שהיו מתיכים את הזהב והכסף, ומקבל את הכסף במזומן.
פעם אחת החלטתי לעלות כיתה, לפרוץ לחנות התכשיטים הגדולה ביותר בבאר-שבע. מדובר בחנות שהיתה במרכז העיר, עם חלון זכוכית גדול ועם מערכות אזעקה משוכללות. זה היה בשבילי אתגר והשקעתי זמן רב בתכנון הפריצה. חיפשתי נקודת תורפה ומצאתי. בכל יום בצהריים יש הפסקה של שעתיים, ובאותן שעתיים מערכת האזעקה לא מופעלת. הם סומכים על זה שבשעת צהריים אף אחד לא יעיז להיכנס לחנות כשכל מי שעובר ברחוב רואה אותו. והם טעו. אני העזתי. הייתי צריך הרבה מזל. היתה אפשרות להיכנס לחנות דרך חלון קטן מאוד גבוה, וכדי להגיע אליו הייתי צריך סולם. זה כבר לא כל כך מסובך – רק להעביר אותו בצורה שאינה מעוררת חשד.
הפריצה הזאת עוררה אצלי הרבה חששות והרבה התרגשות. אם אצליח בתוכניתי, כל המדינה תדבר עלי. פריצה כזאת נועזת לא היתה שנים רבות. צריך בשביל זה הרבה מזל, והיה לי מזל. באותו יום שבו תכננתי את הפריצה ראיתי מודעות שבישרו כי הרב אליהו מבקר באותו יום בעיר באר-שבע בשעות הבוקר. שעת הפריצה היתה צריכה להיות 14:00 בצהריים, השעות שבהן יש הכי פחות אנשים ברחובות. יש לי מספיק זמן לקבל ברכה לפני הפריצה הגדולה.
לפי המודעות, הרב היה צריך להיות באותו בוקר בשלושה מקומות. הגעתי למקום הראשון, ואחרי הדברים של הרב ניגשו אליו אנשים לקבל ברכה ועמדו בתור. גם אני עמדתי עם כולם. אבל היה שם איזה דבר משונה. בדיוק כשהגיע תורי, אמר המזכיר של הרב כי הרב ממהר ללכת למקום אחר. הוא התנצל בפני כל מי שחיכה לברכה וזירז את הרב למכוניתו.
הרגשתי שמסדרים אותי. אני לא מוכן להפסיד את הברכה שאני כל כך צריך היום. לא יסדרו אותי. הלכתי למקום השני שבו הרב היה צריך להופיע וישבתי במקום הכי קרוב לרב, כך שמייד עם סיום השיחה אקפוץ ואהיה הראשון שיעמוד ליד הרב לקבל ברכה.
הרב סיים את דברי התורה והמוסר. אני לא הקשבתי, רק חיכיתי לסיום דבריו לקבל את הברכה. אבל גם הפעם קרתה תקלה. המזכיר של הרב עצר אותי ואת כל מי שהתקרב לרב. ''הרב אליהו לא יברך אנשים, הוא ממהר לשיחה במקום אחר''. לא יסדרו אותי פעמיים. עכשיו אני אסדר אותם. יצאתי משם והתקרבתי למכונית של הרב. עמדתי בצד, וברגע שהרב נכנס למכונית מהדלת שלו אני נכנסתי מהדלת השנייה וישבתי ליד הרב.
לבשתי פנים של ילד טוב וביקשתי ברכה להצלחה במעשה ידי. הרב הסתכל עלי וברך אותי: ''אני מברך אותך שתחזור בתשובה שלמה''. לא, הרב, אני רוצה ברכה להצלחה במעשה ידי. הרב מתבונן בי וחוזר על דבריו: ''אני מברך אותך שתחזור בתשובה שלמה''.
בינתיים הגיע המזכיר של הרב ופתח את הדלת שלי וביקש ממני בתקיפות לצאת מהמכונית. לא יכולתי לסרב לו, ויצאתי מהמכונית של הרב קצת מבולבל. מה זה היה? האם אין לי ברכה היום? זה הכול מקרה, ניחמתי את עצמי. הכול יהיה בסדר, אף אחד לא יעלה על תכנון מחושב ומדויק כמו שלי. אני אנצח את כולם. גם את הרב הזה. מה הוא חושב לעצמו?
בשעה המדויקת עברתי ברחוב, שהיה ריק מאנשים בשעה כל כך חמה. הנחתי את הסולם מאחורי החנות ליד החלון הקטן וחיש קל הייתי בתוך החנות, אוסף את התכשיטים. ידעתי מראש אילו תכשיטים אני רוצה, איפה התכשיטים מהזהב ואיפה מהכסף, איפה הכבדים ואיפה הקלים. לקחתי את הכול ושמתי בתוך שקית שהכנתי מראש, ואחרי שתי דקות כבר הייתי שוב על החלון כפי שתכננתי.
ירדתי בסולם שמח על כך שהצלחתי לסדר את כולם. גם את הרב הזה. לא חשבתי על הכסף כמו על הכבוד – איך הצלחתי לסדר את כל מערכות האזעקה של החנות הכי ממוגנת בבאר-שבע. עם מחשבות כאלו אני יורד בסולם חיש קל, והנה הפתעה – שני שוטרים יוצאים משום מקום ותופסים את הידיים שלי עם השקית. לא הספקתי אפילו להשליך אותה מידי.
אזיקים הושמו על ידי, השקית והתכשיטים היו עליהן. כך הובאתי אל השופט, היישר מהחנות והסולם, וזה היה כבר יותר מדי בשביל השופט. היתה לי שורה ארוכה של הרשעות קודמות. בדרך כלל הייתי מקבל מאסר ''על תנאי'', אלוקים חנן אותי בכישרון מיוחד של דיבור ושכנוע ואיכשהו הייתי מצליח תמיד לשכנע את השופטים שאני ממש מתחרט ואני בדרך של תשובה. הפעם זה לא עזר לי.
בכלא היה לי הרבה זמן להרהר במה שעברתי. קצת מאוחר הבנתי את כל מה שקרה לי עם הרב אליהו. אין ספק, כעסתי על כל העולם, איזה טיפש הייתי. איך נפלתי לפח כשכל הנורות האדומות דלקו לי מול העיניים ואני לא רואה כלום. כל כך נעול על המטרה שלי, כמו שופט משוחד. לא מסוגל לראות שום דבר. יכול להיות שבאמת בפנים זה היה כעס על עצמי, בכל מקרה מי שקיבל אותו היו כל האחרים. כולם היו אשמים חוץ ממני.
הכעסים הללו הביאו אותי מהר מאוד אל הצינוק בתוך הכלא. חדר שאין לך אפשרות להסתובב בו מצד אל צד. חנוק. אין אפשרות להסתובב בחצר. לדבר עם מישהו. לראות אור שמש. חנוק בתוך תא קטן שאין בו טיפת אור שמש. מלא כעסים על כל מי שאני מכיר – על אשתי ועל החברים שלי. על המשפחה ועל האחים שלי. על כל העולם. על אלוקים ובמיוחד על הרב אליהו – למה הוא לא בירך אותי להצלחה? למה הוא בירך אותי לחזרה בתשובה?
לא. לא. לא אבקש סליחה. לא אכנע. לא אכופף את עצמי. לא אשפיל את עצמי בפני אחרים. כבר החלטתי. אין לי מוצא. אתאבד. פצעתי את עצמי. הדם החל לזרום ממני לאט לאט, כוחותי עזבו אותי. נחלשתי. עוד מעט ואני עוזב את העולם הזה. זה הסוף. שלום.
המילים האחרונות ששמעתי באוזני ברגעים האחרונים של חיי היו הברכה של הרב: ''אני מברך אותך שתחזור בתשובה שלמה''. אני חושב לעצמי שאם אני מת ברגעים הקרובים, הברכה של הרב לא מתקיימת. והרב הזה הרי רואה כל כך רחוק. איך אני עובר על ברכתו? איך אני אחזור בתשובה שלמה אם אני הולך כעת למות בצינוק?
''סוהר!'', צעקתי, ''אני מת. תקרא לרופא''. אבל הסוהר רק אמר: ''תפסיק עם השטויות שלך'', ואפילו לא בא לראות מה קורה לי בתוך הצינוק. לא התייחס לצעקות. כל הצינוק היה מלא דם. הדם נזרק מהוורידים שלי, נשפך כמים. אבל הסוהר היה עסוק בעישון, או אולי במשהו אחר. כבר לא התייחס אלי יותר מדי. זאת לא הפעם הראשונה שאמרתי לו שאני מת והוא רץ, ולבסוף התברר לו שצחקו עליו. הפעם זה היה בעוכרי.
– ''הפעם זה באמת'', צרחתי בכל כוחי.
– ''גם אתמול אמרת את זה'', ענה הסוהר.
הוא לא מאמין לי ואני הולך למות. נענעתי את הסורגים של הצינוק בכל כוחי והתעלפתי. לא יודע מה קרה לי אחר כך, אבל כנראה השקט שהשתרר אחרי שהתעלפתי גרם לו לחשוד שהפעם זה באמת רציני, והוא בא לראות מה קורה. מה שהוא ראה – אני לא יודע. כבר הייתי ללא הכרה. לא ראיתי שהזעיקו רופא ולקחו אותי לבית החולים. מה שאני זוכר הוא שהתעוררתי על מיטת בית החולים כששומרים של בית הסוהר שומרים עלי שלא אברח מהמיטה. הם לא סמכו עלי ביותר.
הרופאים אמרו לי שזה היה ממש נס, אם הסוהר היה מתעכב עוד שתי דקות הוא היה צריך למלא דו''ח על התאבדות בצינוק. למזלו ולמזלי הוא היה צריך למלא רק דו''ח על ניסיון התאבדות. הדיבורים שלהם הביאו אותי לחשוב שכנראה יש משהו טוב בברכה של הרב. האמת היא שאני חושב היום שהיא זאת שהצילה אותי. אולי הרופאים נפלו לפח של ה''בייבי פייס'' שלי, פני המלאך. אבל הסוהרים לא האמינו לשום מילה שיצאה מהפה שלי, והסוהר היה מסוגל לחשוב שגם השקט שהשתרר הוא חלק מההצגות הקבועות שלי. כשאני חושב על זה – באמת היה לי נס.
וכך התחלתי לחשוב על כך שאולי יש מישהו בעולם שבאמת רוצה בטובתי. היה לי קשה להאמין בכך, אבל המציאות דיברה שיש מישהו שבירך אותי והברכה שלו עובדת. באותה שעה לא ידעתי עד כמה הברכה שלו חזקה, כי באותה שעה התחילו לנצנץ בתוכי רק הרהורים קלושים של תשובה. חשבתי שאולי באמת הדרך הזו שאני הולך בה כל כך הרבה שנים היא לא נכונה. נכנס ויוצא בבתי הכלא ובבתי המשפט כל הזמן. פורץ ובורח, פורץ ונתפס. משחק ''שוטרים וגנבים''. מה יהיה על אשתי? מה יהיה על הילדים שלי?
הייתי יכול היום למות בצינוק. האם מישהו היה מצטער עלי? אולי אמא שלי? אולי האחים שלי? אולי הם יגידו ''ברוך שפטרנו''. אולי צריך להחליף כיוון? אם הייתי מת בצינוק – מי היה חוזר בתשובה? אין אפשרות לחזור בתשובה בעולם העליון. אולי הברכה של הרב עזרה לי לצאת בחיים ברגע האחרון.
זו היתה הפעם הראשונה שחשבתי משהו חיובי על מישהו. כל הזמן הייתי רק בכעס על כולם, וגם על הרב אליהו שלא נתן לי ברכה להצליח במעשה ידי. הפעם התחלתי לחשוב שאולי הברכה שלו היתה באמת ברכה טובה. אם הייתי מצליח בגניבה, היה לי הרבה כסף והייתי מבזבז אותו במשך שבוע או שבועיים. ככה זה עם כסף של גניבות, אין בו ברכה. מייד הוא מתנדף לך מהידיים. אחר כך הייתי מתכנן את הפריצה הבאה, ושוב מבזבז ושוב פורץ עד שנתפס. מה הייתי מרוויח? אבל הברכה הזאת היא הרבה יותר משמעותית. אם אני אחזור לדרך טובה, אולי אני אהיה רב. אולי אני אהיה ראש ישיבה. יכבדו אותי. כשהילדים שלי יגדלו הם יתגאו בי. גם לאשתי יהיה קצת נחת. כך אני מהרהר ומהרהר ושואל את עצמי: למה לא? למה לא ללכת לישיבה אחרי הכלא? כמה חברים שלי עשו את זה והצליחו לגמרי. אחרים נפלו. למה שאני לא אנסה?
לא אאריך לכם בתיאורים, כי אחרי שיצאתי מהכלא הלכתי ללמוד בישיבה. זה לא היה פשוט כלל וכלל לעזוב את החיים הקודמים, את הכעסים הקבועים, את הנרגנות והחשדנות. זה לא כל כך קל, כי הייתי רגיל לחשוב במונחים של רחמים עצמיים. לא רק אני, כל אלה שמאכלסים באופן קבוע את בתי הכלא מלאים בזה. כל אחד והשריטה שלו. כל אחד והסיפור שלו. כל אחד מאתנו חושב שהעולם צריך לפצות אותו על הסבל שהוא סבל. כולם, רק לא הוא.
להפוך ראש של כעס ונרגנות לראש של אהבה ונתינה זה הסיפור הכי קשה. להתחיל לחשוב שיש לך אחריות על מעשיך, שאתה צריך לבקש סליחה, שאתה צריך לכבד את אשתך, את חברך. להקשיב לסברות שלו בכנות. לעזוב את האגו שלך, לדעת לקבל דברי אמת גם אם הם לא שלך. אני יודע שהמחשבות הללו מוזרות בשבילכם, אבל בשביל מי שבא כמוני מעולם של פשע זו, ההתמודדות שהוא צריך להתמודד אתה.
נשכתי שפתיים והתקדמתי, נפלתי ושוב עליתי על דרך המלך. התקדמתי ויש לי עוד הרבה מה לתקן, אבל אני על הדרך. בינתיים עברתי את המבחנים ברבנות הראשית לישראל ואני יכול להיות רב. אני יודע שזה לא אני. זו הברכה של הרב. אותה ברכה שכל כך קיללתי אותה בהתחלה, ועכשיו היא כל כך עוזרת לי. אני מקווה שהיא תמשיך לעבוד עלי גם בעתיד.
(הרב שמואל אליהו, בנו של הרב, ששמע ישירות מבעל הדבר)
<h3>כוחה של הלכה</h3>
בשנת נישואיי הראשונה זכיתי לשמש את הרב זצ''ל בביתו ולעזור בקבלת קהל. עם קבלת צו המילואים הראשון שלי לאחר חתונתי, הודעתי לרב שלא אוכל להגיע בשבוע הבא עקב צו המילואים.
הרב התפלא ושאל: ''וכי לא יודעים בצבא שכתוב 'ושימח את אשתו אשר לקח'? – לא יגייסו אותך'' – כך קבע הרב וכך היה. למחרת הודיעו לי מהצבא שחלה טעות ואינני צריך להגיע למילואים.
כשהגעתי לרב ביום ראשון, סיפרתי לו שדחו לי את הגיוס לחודש הבא. הוא אמר: אל תדאג, גם בחודש הבא יש מצוות ''ושימח את אישתו'', ואכן, כשהגעתי למילואים בחודש הבא, אמר לי הקצין: ''מה פתאום הגעת? זו טעות! חזור הביתה''.
כך נמשך הדבר כמה וכמה פעמים, ובכל פעם מסיבות שונות מתבטלים המילואים שלי, או שולחים אותי חזרה הביתה כבר ביום הגיוס בלא שום בקשה מצדי.
(הרב שלמה בן אליהו, אחיין הרב)
<h3>ההלכה לא חנפנית</h3>
בשנת תשס''ח פנה אלי שלמה, בנו של הרב זצ''ל, וביקש שאערוך ספר על אלפי התשובות שהרב ענה בהיותו רב ראשי – קצרות וארוכות, עם מקורות ובלי. לתלמידים, לתלמידות, למורים, לרבנים, לראשי ישיבות ולסתם ''עמך'', מהארץ ומהעולם כולו.
בקשתו היתה שאשב עם הרב ואעבור על כל התשובות, כדי שהרב יתקן ויוסיף מקורות ונימוקים, כאילו הוא כותב את התשובות היום. כך זכיתי לפגישות רבות ביחידות עם הרב זצ''ל, בהן ראיתי את גאוניותו ואת מידותיו המיוחדות.
אספר רק על תשובה אחת שהרב ענה למנכ''ל משרד הדתות ששאל: האם מותר לתת לנוכרים כסף מקופות הצדקה הקבועות שעל יד הכותל המערבי. תשובת הרב היתה: לא!
אמרתי לרב: כאשר התשובה שכבה בתוך קלסר במשרד הדתות, איש לא ידע עליה. אך כעת, אם נפרסם אותה בספר, יגידו על הרב שהוא גזען, אולי כדאי לוותר עליה?
תגובתו המיידית היתה: ''מה אכפת לי! צריך לומר את האמת. זה התפקיד שלנו, לא לפחד מהאמת''. עוד הרב הוסיף ונימק את תשובתו: ''זה לא שייך לגזענות בכלל. זה שתרם מכספו, בין אם הוא יהודי ובין אם הוא נוכרי, התכוון לתת אותו לצורכי הכותל המערבי והדומה לכך. לא להוצאות רפואיות, אפילו אם הן לחולה יהודי. צריך תמיד לשער מהי דעת התורם, לא את הרצון שלנו או את הכבוד שלנו''.
סיימתי לעבור עם הרב על הספר בערב שלפני ליל בדיקת חמץ. לא ידעתי באותה שעה כי בסיום חג הפסח הרב יילקח לבית החולים לאשפוז כל כך ממושך. כעבור זמן מה נדפס הספר ''שו''ת הרב הראשי'', והרב שמח מאוד לקבלו. על הכרך השני, לצערי הרב, כבר לא זכיתי לעבור עם הרב, כיוון שהוא היה מאושפז בבית החולים. כעת אני מכין את הכרך השלישי והרביעי של השו''ת, ולצערי הרב, אפילו לשאול שאלות להבהרה כבר לא אוכל.
בערב ראש השנה האחרון, כשעתיים לפני כניסת החג, התקשר לביתי בנו של הרב, שלמה, והודיע לי כי הרב, ששכב באותה העת בבית החולים, רוצה לדבר איתי. לא האמנתי למשמע אוזניי. הטלפון כמעט נפל מידי.
הרב פנה אלי בחביבות רבה והודה לי על כל עמלי בהוצאת ספרו ''שו''ת הרב הראשי'' ובירך אותי ואת בני ביתי לשנה החדשה.
התרגשתי מאוד. ביקשתי גם כן לברכו, בירכתיו בברכת כוהנים וברפואה שלמה, שיזכה במהרה לעמוד על רגליו, ובע''ה נמשיך בעבודתנו המשותפת בכרך הבא. הרב הודה לי בהתרגשות על ברכותיי. גם הפעם למדתי ממנו לימוד גדול לכל החיים – להיות בן-אדם. לשים לב לפרטים הקטנים. שעתיים לפני ראש השנה, היום הגדול והקדוש!
הבנתי מה זה להכיר טובה. לא משנה מי הוא שעשה לך אותה, מהי כמותה ומהי איכותה.
(הרב שמואל כ''ץ, רב אולפנת ''חורב'')
קדושה
מדוע התהפך הרב בשלג?165
צורה של עבודה-זרה165
חנוכייה במקום צלב166
על אווזות לבנות ושמירת העיניים169
תתגבר!170
קדושה מביאה שלום171
טבילה לפני הפגישה עם הרב172
אהבת חיים173
ואורח צדיקים כאור נגה174
קדושה אני מבקש175
בזכות ברכה אחת176
וְהִתְקַדִּשְׁתֶּם וִהְיִיתֶם קְדֹשִׁים
הרב זצ''ל היה נזהר ביותר בצניעות, כידוע.
דבר פלא הוא, כיצד בהלוויה, שבה השתתפו אלפים רבים, עשרות ואולי מאות אלפים – נשמרה הצניעות ולא היתה ערבוביה. זה פלא עצום.
אבל כיוון שכל חייו של אבא, הכ''מ, הוא הקפיד על כך, על הצניעות, על הקדושה וההפרדה – אזי ''ברצות ה' דרכי איש'', עזר הקב''ה שלא יהיה דבר שלא כרצון חסידו.
(הרב יוסף אליהו, בן הרב)
<h3>מדוע התהפך הרב בשלג?</h3>
הרב זצ''ל הקפיד מאוד להישמר משתי-וערב ומכל מיני עבודה-זרה. פעם הוא היה בביקור בקנדה, וראש העיר הזמין אותו למוזיאון שהיו בו כל מיני דמויות נוצריות, שהן למעשה פסלים של כסף וזהב.
כשיצאו מאותו מוזיאון ראה רוני הנהג את הרב מרים עיניים לשמים ואומר: ''ריבון העולמים, אני מבקש ממך – תנקה אותי מהטומאה הזאת עכשיו''.
התחילו לנסוע מהמקום הזה, ולפתע המכונית החליקה על השלג ונפלה לתעלה. יצאו כולם מהמכונית וראו שברוך ה' לא קרה לאף אחד כלום, אבל כשנכנסו חזרה למכונית שמע רוני את הרב אומר: ''ריבון העולמים, אני מודה לך''.
(הרב חיים בן-שושן)
<h3>צורה של עבודה-זרה</h3>
לילה אחד התהפך הרב זצ''ל על מיטתו מצד לצד ולא הצליח להירדם. לבסוף העיר את הרבנית ואמר לה: ''יש לנו משהו לא טוב בבית, האם ייתכן שנכנסה אלינו הביתה היום צורה של עבודה-זרה?''
אמרה לו הרבנית: ''חלילה, אין כלום''.
לאחר זמן, כשהרב עדיין לא הצליח להירדם, שוב העיר את הרבנית ושאל: ''האם קנית היום משהו חדש לבית? תראי לי כל מה שקנית''. הביאה אליו כמה מגבות שקנתה, והנה על הפתקית של המגבת היה סמל הדגל של מדינת שוויץ. קרעו את הפתק והרב יכול היה לנוח.
(הרב עמיחי אליהו, נכד הרב)
<h3>חנוכייה במקום צלב</h3>
היה זה מייד אחרי שנפתח מסך הברזל של רוסיה, מדינה של אנטישמיות שדיכאה את היהודים ולא אפשרה להם להתפלל או ללמוד תורה או יהדות במשך שבעים שנה. מלכות הכפירה הזאת נפלה, והיהודים בכל העולם חידשו את הקשר עם אחיהם שהיו מעבר למסך הברזל.
בימים ההם הגיע הרב אליהו זצ''ל לביקור ברוסיה, ביחד עם צמרת משרד הדתות ובהם מנכ''ל המשרד עו''ד זאב רוזנברג ובכירי המשרד. הרבנים שייבץ, גולדשמידט ולזר ליוו גם הם את הביקור וביקשו שהרב יבקר את הארכיבישוף של רוסיה, שיש לו השפעה גדולה על ההמונים והוא יכול למתן את האנטישמיות ברוסיה ולהציל חיים של יהודים רבים.
הרב אליהו היה רגיש מאוד לכל עניינים של צלבים ונצרות. הוא התרחק מהם ממש כמו מאש, ובוודאי מארכיבישוף שכל כולו נושא צלבים וחפצי עבודה-זרה עליו. אבל למען היהודים ברוסיה הוא היה מוכן לביקור זה וציווה עלינו להתכונן אליו. התנאי שלו לביקור היה, שהוא ייערך בבית של הארכיבישוף ולא בכנסייה.
בין השאר, הוא ביקש ממני לקנות בארץ חנוכייה מכסף טהור. שאלתי למה, הרי אנחנו לא היינו בתקופה של חנוכה, והוא אמר לי: כשנגיע, תראה.
כשהגענו לבית הכנסת הגדול ברוסיה, ראינו יהודי מניח תפילין בצבע ירוק. הסתבר שזה היה מפיברגלס ובתוכם היו עשרת הדיברות מצולמות מתנ''ך ברוסית. הרב הורה והחלפנו לו את התפילין לתפילין כשרות. כששמע אותו יהודי כי התפילין שלו לא היו כשרות, הוא הצטער על כל הברכות שבירך, שמא היו לבטלה. אמר לו הרב אליהו כי הוא מקנא בכל הברכות שבירך עם התפילין הללו.
כשהגענו לביקור עם הארכיבישוף אמר לי הרב לקחת את החנוכייה איתי, ולכולם אמר הרב: אנחנו הולכים להפגש עם הארכיבישוף הזה, והוא יכול לעשות לנו הרבה תרגילים. אתם צריכים להזהר לא להתכופף לפניו. אם לוחצים לו את היד, מרימים את הראש למעלה ולא מתכופפים כלל. אם יהיו הפתעות במהלך הביקור, תסתכלו עלי, ממני תראו וכן תעשו.
כשהגענו לביתו, היינו צריכים לעבור דרך חדר מבואה קטן לפני החדר הגדול שבו צריך להיות הארכיבישוף. לחדר הקטן הזה היתה דלת נמוכה, והיו צריכים להתכופף על-מנת להיכנס בה. אמר לנו הרב: הוא מחכה לנו מעבר לדלת הזו, ועליו יהיו בוודאי הרבה צלבים. המלווה שלנו מטעם העירייה ניסה לומר שהארכיבישוף לא אמור להיות מעבר לדלת, אבל הרב לא שמע לו, התכופף ונכנס כשהוא מפנה את גבו אל הכניסה. כולנו עשינו כמוהו, והנה הרב צדק. בחדרון הקטן הזה חיכה לנו הארכיבישוף עם כל הצלבים על חזהו, ואילולי עשינו כמו שהרב נהג היינו מוצאים את עצמנו מתכופפים לפני הצלבים.
הרב לחץ לו את היד כשהוא זקוף, וכך עשינו כולנו. וכך הוא ליווה אותנו לחדר הגדול שבו היה שולחן גדול, והוא והרב ישבו בראשו. על השולחן הזה היה מונח צלב אבן גדול, וראיתי איך הצלב הזה מפריע לרב. או אז הרב אמר לארכיבישוף כי מנהג היהודים לתת מתנה יקרה לאיש שמבקרים אותו. אורו עיניו של הארכיבישוף, שנראה היה שהוא רגיש מאוד לכל דבר של ממון. כך ראינו גם אחר כך, שכל השיחה שלו התמקדה ברכוש של הכנסייה הרוסית בישראל.
הרב אמר לי להוציא את חנוכיית הכסף מאריזתה, והציב אותה על השולחן. הרב האריך בתיאור יוקרתה וחשיבותה של החנוכייה הזו, כמה שהיא יקרה בתור כסף וכמה שהיא חשובה בתור מוצר יודאיקה, ועיניו של הארכיבישוף הסתנוורו. בינתיים הוצאתי את צלב האבן והנחתי במקומו את חנוכיית הכסף.
הארכיבישוף הודה לרב ושמח מאוד. בינתיים אמר לו הרב כי אנחנו כאנשי דת צריכים להנחות את הפוליטיקאים איך לנהוג.
''כן, כן'', השיב הארכיבישוף. זה היה כבוד בשבילו.
''אנחנו צריכים לומר לכולם כי הדת היא שלום ואהבה, וצריך לכבד איש את רעהו שנבראנו בצלם אלוקים'', אמר הרב.
''בוודאי'', אמר הארכיבישוף, ולא שם לב למלכודת שטומן לו הרב בשיחתו.
''אם כן, אנחנו צריכים להנחות את הפוליטיקאים ואת ההמון ולומר להם שצריכים לכבד כל מאמין, ולא לרדוף אותו''. אמר הרב, והארכיבישוף הנהן בראשו. ''נחבר מסמך בחתימת שנינו, והוא יתפרסם בכל העולם, על אהבה ואחווה ומניעת אנטישמיות''. והארכיבישוף מסכים לדברים.
הרב הוציא נייר מכיסו והחל לנסח את ההצהרה. השגריר שהיה שם החל להתערב ולומר: ''אולי ננסח משהו יותר מקצועי ורשמי בעצת משפטנים''.
''למה לא?'' אמר הארכיבישוף.
''עכשיו שעת רצון'', אמר הרב לשגריר. ''עכשיו, או לעולם לא''.
השגריר, שלא היה מספיק חכם, התעקש על שלו, והמסמך לא יצא באותה שעה. אחר כך, כשהשגריר ניסח מסמך עם משפטנים וכד', הארכיבישוף כבר לא רצה לחתום. אולי היו לו יועצים שאמרו לו שזה לא לטובתו להגן על היהודים.
בכל מקרה, הרב יצא משם יחד עם הארכיבישוף לעיתונאים וביחד הם הצהירו שלא צריכה להיות רדיפה של יהודים ושל נוצרים אלה על-ידי אלה, אלא צריך להיות כבוד בין המאמינים. הדבר היה מאוד משמעותי במניעת האנטישמיות שהרימה את ראשה באותם ימים.
(הרב שמואל זעפרני, ראש לשכת הרב)
<h3>על אווזות לבנות ושמירת העיניים</h3>
בשנת תשנ''ט עברתי עם משפחתי מגבעת-מרדכי כדי לגור בקרבת הרב זצ''ל ולהתפלל עמו. הייתי בשנות השלושים לחיי, נשוי ואב לשלוש בנות. לא אשכח את הבוקר הראשון שפגשתי את מורנו ורבנו בדרכו להתפלל שחרית, כארבעים דקות לפני הנץ החמה. היו איתו רק השמש שלו ועוד יהודי שלא זיהיתי בגלל החשיכה.
ניגשתי לרב ושאלתי אותו: ''כבוד הרב, אני עובד במשרד רואי-חשבון ומבצע בדיקות חשבונאיות אצל לקוחות בתל-אביב. איני יודע מה לעשות בנוגע לראיית העיניים ולמחשבות הלב, כשיושבות לידי בנות שאינן מתלבשות בצניעות. כבוד הרב, זה מפריע לי. האם עלי לעזוב את מקום עבודתי ולעבור למקום שבו יקל עלי יותר נושא הצניעות?''
ענה לי הרב: ''דמיין באפאי כי קאקי חיורי'' (ברכות כ' ע''א).
לא הבנתי ושאלתי: ''מה?''
אמר לי הרב, בעוד הוא מסתכל עלי בעיניו הבוחנות: ''תחשוב שהן אווזות לבנות''.
אני יכול להעיד על עצמי ששתי מילים אלו, בליווי מבטו החודר של הרב, עזרו לי מאוד במלחמתי נגד היצר הרע.
<h3>תתגבר!</h3>
כשפנתה אלי הרבנית זהבה גרוסמן וביקשה ממני להצטרף לצוות ההוראה של ''מכון אורה'' לבנות, נרתעתי מאוד להשיב בחיוב, מסיבות מובנות, וביקשתי לשקול את תשובתי. כיוון שבאותם ימים נסמך הייתי על פסקיו של הרב דוד חי הכהן שליט''א, וכל דבר קשה הייתי מביא לפניו, התקשרתי לביתו ושאלתיו. הוא השיב לי: ''אתה רשאי לתת שיעורים, אבל לא שיחות אישיות''. וכך היה חודש, חודשיים, חצי שנה...
לאט-לאט נדחקתי לשוחח עם הבנות, זעיר פה זעיר שם, עד שנתייחד לי מקום ב''מכון אורה'' לשיחות אישיות. וכיוון שאין זו מלאכה פשוטה כלל ועיקר, הייתי מסתפק אולי יוצא שכרי בהפסדי עד שהחלטתי לבוא לפני הרב מרדכי אליהו זצ''ל ולשאול את פיו בעניין. אני מספר והרב מקשיב. שטחתי בפניו את המורכבות והסיכונים שאני חווה במלאכת ההוראה לבנות, ותיכף שסיימתי דברי שאלני הרב: ''אתה מצליח בעבודה שלך?'' עניתי: ''אינני יודע, צריך לשאול את הבנות'', אבל הרב לא הניח לי ושאל שוב: ''אתה מצליח?'' הפעם עניתי שכמדומני יש ברכה בעמלי, ואז הרב אמר בפסקנות: ''אז תמשיך!''
''אבל הרב, אני בעל תשובה וקשה לי...'' הרב השיב נחרצות: ''אז תתגבר!''
השתוממתי מכוח דהיתרא שלו להתיר לי עסק מסובך שכזה, ויצאתי חמוש בברכתו. וכך לימדתי עוד כארבע שנים.
אבל אז שמעתי בדרשתו של רב מפורסם אחד, תוך כדי משמרת לילה בשירות מילואים, דברי תוכחה נוקבים על רבנים שמלמדים בקביעות נשים. נחרדתי. בחופשה הראשונה שוב באתי לבית הרב. רק פסעתי פנימה ופתחתי דבריי, והרב דפק על השולחן ושאל: ''אתה מצליח עדיין?''
''רגע, הרב עוד לא סיימתי...''
אבל הוא לא הניח לי לומר דבריי ושוב שאל: ''אתה מצליח?''
''כן, נראה שכן הרב, עדיין אני מצליח אבל''....
''תתגבר!'' סיים הרב.
כשאגיע לעולם העליון, ברכת הרב תעמוד לימיני וְאֶתָלֵה באילן גבוה זה.
(הרב יואב מלכה, ר''מ ב''מכון מאיר'')
<h3>קדושה מביאה שלום</h3>
הייתי ממונה על המקומות הקדושים בצפון, וכל דבר ועניין הייתי שואל את מרן הרב מרדכי אליהו זצ''ל. יום אחד הוא אמר לי לעשות מחיצה בין גברים לנשים בציון הקבר הקדוש של רבי שמעון בר-יוחאי. הוא אמר לי שיש הרבה מאוד אנשים שעולים לציון של הרשב''י והצפיפות שם היא גדולה, במיוחד בל''ג בעומר, וזה לא כבוד לרשב''י שתהיה שם תערובת של גברים ונשים, במיוחד בימים שיש שם צפיפות נוראה.
האמת היא שבימים ההם, פרט לכותל המערבי, לא היתה מחיצה בשום מקום מהמקומות הקדושים. אני חששתי מתגובות הציבור לצעד שכזה, אך הרב הרגיע אותי ואמר לי: ''אתה תהיה הראשון, הנחשון, וכולם ילמדו ממך! ואפילו תזכה לשלום-בית בין הקבוצות החרדיות-חסידיות''.
הרב התכוון למחלוקות סביב קבר הרשב''י. זאת לדעת, כי כל מקום קדוש מושך אליו מחלוקת. לפי הקדושה – כך נמשכת הסטרא אחרא. ודווקא בציון של הרשב''י היו מחלוקות בין החצרות החסידיות השונות, כל אחד חשב שהוא בעל-הבית על המקום. גם על הדבר הזה בירך אותי הרב שאזכה לעשות בזכות הפעולה של הקדושה. כנראה שהרב ראה בעיני רוחו שקדושה מביאה גם אחדות.
לא היססתי. לקחתי בחור טברייני שעובד כמסגר ואמרתי לו שיעשה מחיצה ברשב''י. הבחור טען שאם יעשו מחיצה במירון זה עלול לגרום לבעיות, אבל השבתי לו שכך הרב אמר.
כשסיימנו לבנות את המחיצה, קיבלתי שיחת טלפון מהישיבה של הרב אהרון בריזל זצוק''ל, האדמו''ר של ''תולדות אהרון'', שנחשבת מעוז הקנאים במאה-שערים, ממעוזי העדה החרדית בירושלים. הם אמרו לי שהרב שלהם רוצה לראות אותי.
הלכתי לבית המדרש שלו וראיתי סביב הרב מאות חסידים. פסעתי לעברו ונישקתי את ידו, כמנהג הרבנים הספרדים, והוא קיבלני בכבוד גדול, למרות שאני רב ציוני שחובש כיפה סרוגה. אמרתי בלבי – ימות המשיח!
הוא אמר לי: ''אתה השליח של רשב''י! זה הדבר הכי גדול שרשב''י חיכה לו במשך 2000 שנה! אני מבקש שאת המחיצה תעשה מזכוכית אטומה, שלא יוכלו אפילו לראות צל בין הגברים לנשים''.
אחר כך הוא נתן לי מכתב בכתב ידו לאות הערכה על המחיצה, וכשיצאתי משם אמרו לי שיש לי ביד מסמך נדיר ויקר המציאות. הם סיפרו כי הרב שלהם לא כותב מכתבים בכתב ידו לאנשים פרטיים. יש כאלה רק שלושה או ארבעה בעולם, ואחד מהם נמצא עכשיו בידי.
נזכרתי במה שאמר לי הרב בתחילה, על השלום שהמחיצה הזאת תעשה, והלכתי קדימה, להשכין שלום בין החסידויות. התקשרתי לכל נציגי החסידויות לבוא אלי למשרד הדתות כדי לפתור את מלחמת ''גוג ומגוג'' שהיתה כל שבת במירון עם כל החסידויות, כשכל אחד רצה לשלוט בנעשה.
פתחתי מולם את לוח השנה ואמרתי להם: ''יש 49 שבתות בשנה. כל שבת חסידות אחת תהיה אחראית''. כל חסידות רשמה לפניה את השבת שהיא אחראית עליה, וכך זה נמשך עד היום.
(הרב שאול דמרי, רב אזורי ומחנך)
<h3>טבילה לפני הפגישה עם הרב</h3>
לאחר פטירת הרב זצ''ל שוחחתי עם חברים על ההרגשה שהיתה לנו במחיצת הרב. לאט-לאט התברר לנו, שרבים מאתנו היו טובלים לפני שהיו באים אל הרב. רבים אחרים חששו להיראות בפני הרב בזמנים ''חלשים'' מבחינה רוחנית, מפני שהיתה להם הרגשה שהרב חש במצבם. ויש כאלו שסיפרו על התרגשות כה גדולה, שאף השפיעה על התנהגות גופם, אפילו קודם הזמן שהיו אמורים להפגש עם הרב.
התנהגות זאת היתה למרות שבדרך כלל הרב מצדו הראה יחס של קירבה והארת-פנים. משפטים כמו: ''תאכלו מהעוגיות, כדאי לכם, הן טעימות'' לא היו נדירים, ואף-על-פי-כן אימתו היתה מוטלת עלינו עד מאוד.
יחד עם אהבתו, שהיתה חקוקה עמוקות בלבנו, הרגשתי תמיד שיש פה משהו מיוחד מאוד שבמבט ראשון נראה כסותר – אהבה רבה ויראה חזקה, ולפעמים ההרגשה היתה שהיראה באה דווקא כתוצאה מהאהבה הגדולה לרב ולקדושתו.
פעם הרב ישב עם חברי ואיתי בחדר הלימוד שלו ולימד אותנו מספר דברים. נשמעה דפיקה בדלת, והרב ניגש לפתוח את הדלת. ככל הנראה האורח היה תלמיד-חכם שהרב ציפה לו ושמח לבואו. הרב החליף עמו כמה מילים, ואמר לנו שהוא מתנצל אבל הוא מוכרח לדבר עם התלמיד-חכם שהגיע וכבר ישוב אלינו. הרב עזב את חדר הלימוד ונכנס עם האורח לאחד החדרים הפנימיים ושוחח עמו. כששב לאחר כמה דקות, חזר הרב והתנצל וביקש את סליחתנו על כך שעזב אותנו.
מיותר לציין שמן הראוי היה שאנחנו נצא לאותן דקות ונאפשר לרב לשוחח עם אותו תלמיד-חכם ביחידות, אולם הרב עזב את מקומו בצורה כל כך טבעית ולבבית, שעוד בטרם הספקנו להבין כיצד עלינו להתנהג, הרב עזב את החדר עם אותו תלמיד-חכם. זוהי דוגמה אחת מני רבות להשתדלות הרב להתנהג עם באי ביתו בפשטות ובנעימות.
(יוסי בן ברוך, בן המשפחה)
<h3>אהבת חיים</h3>
צריך לדעת שיש קשר גדול בין נשמות הצדיקים שחיים בעולם הזה וגם בין הצאצאים שלהם, גם קשר גשמי וגם קשר רוחני. הרב אליהו זצ''ל היה תומך כלכלית באותם אנשים נסתרים שהם מל''ו הצדיקים על-ידי אנשים שידעו על קיומם. הוא היה מעביר כספים דרך הרב חיים כהן - החלבן, ועוד. ואולם הוא לא היה רוצה שידברו עליהם, כי הדיבור יכול לבטל את מציאותם הרוחנית.
היה צדיק אחד שגר ברובע היהודי, והרב נזהר שלא לגלות את זהותו. במקרה אחר היה צדיק שגר בביתר, וכשדיברתי עליו הרב נבהל ושאל: מאיפה אתה מכיר אותו? הוא מקושר מאוד. אחר כך אמר לי בתקיפות גדולה: אל תדבר עליו!
הבנתי מהרב שהוא מקובל גדול וחשוב, וחיפשתי אחריו ללמוד מדרכיו. כשהגעתי אליו שאלתי אותו: מנין הקשר שלך עם הרב אליהו? אותו צדיק אמר לי: אל תדבר על זה!
(הרב עזרא שיינברג, ראש ישיבת אורות האר''י, צפת)
<h3>ואורח צדיקים כאור נגה</h3>
אני עוסק בצילום במשך שנים, בנוסף לעבודתי בישיבה ביישוב עטרת. זכיתי לצלם הרבה חתנים בעת חופתם, ושמתי לב כי יש הארה מיוחדת על החתנים בעת החופה. לפעמים ההארה הזאת היא כל כך חזקה, עד שאין צורך כלל להדליק את הפלאש מרוב אור.
עם השנים התחלתי לשים לב שמד האור של המצלמה יכול למדוד את האור הזה. ממש מתקיים בהם מה שנאמר על השמש: ''והוא כחתן יוצא מחופתו''. אותה הארה.
זכיתי להיות בבית החולים עם הרב אליהו זצ''ל בשעה שהיה שם חכם ישועה בן-שושן, שהתפלל לרפואת הרב. באתי להתפלל אתם וניצלתי את המצב לצלם את התפילה הזאת. לא כל יום זוכים להיות במקום כל כך קדוש, וצריך לשתף גם אחרים במעמד הזה.
באותה שעה שבאנו להתפלל לרפואת הרב היה במשמרת בנו, הרב שמואל מצפת, והוא הצטרף אלינו לתפילה המיוחדת. הראיתי לו משהו מאוד מיוחד על מד האור של המצלמה. בכל פעם שאני מכוון את המצלמה לכיוון של הרב – מופיע עליה אור ממש גדול. כשמזיזים את מד האור של המצלמה מהכיוון של הרב – נעלם האור. וחוזר חלילה.
את הפלא הזה ראו אנשים רבים גם בעת ההלוויה. כמין כתר של אור היה מעל מיטתו של הרב. כמו עמוד של אור שלא עזב את המקום כל זמן ההספדים, עד אחרי שהמיטה התקדמה לכיוון בית העלמין.
(אליהו אבניאל, יישוב עטרת)
<h3>קדושה אני מבקש</h3>
במהלך דברים שנשא הרב זצ''ל בישיבת ''שילה'' הוא סיפר לנו על אדם שציטט את האור החיים בנושא מסוים בפני הרב שלו. הרב שלו העיר לו שזה לא לקוח מהאור החיים, ולא עוד אלא שהוציא אותו מהשיעור בנזיפה.
הלך התלמיד ובדק ומצא שהדברים שהוא ציטט אכן כתובים באור החיים, אם כן למה הרב הוציא אותו מהשיעור בנזיפה? חזר התלמיד לאותו רב ואמר לו שהוא ראה את הדברים כתובים במדויק בספרו של האור החיים. אך הרב התעקש וענה בתוקף שזה לא כתוב שם!
הלך התלמיד לרב מרדכי אליהו ושאל אותו מה לעשות – אם הוא צודק, למה נטפל אליו הרב שלו כל כך?
ענה לו הרב: ''זה בגלל שלא אמרת האור החיים הקדוש!''
כזה היה הרב מרדכי אליהו זצ''ל – אם במקום מסוים היתה קדושה, הוא ידע לזהות אותה, כי כל מהותו היתה קדושה – מידות, התנהלות, לימוד, הסתכלות ודיבור – הכול היה בקדושה.
(הרב אבי ברמן, מנכ''ל ה-O.U. בישראל)
<h3>בזכות ברכה אחת</h3>
עבדתי בשליחות בתור רב בקהילה בקנדה. לאחר הרבה עבודה ומאמץ, אחת הבחורות שקירבתי ליהדות בוונקובר, גרמה לכך שהמשפחה שלה תעבור לגור ליד בית הכנסת, כדי שלא ייסעו בשבת לבית הכנסת. פעם אחת היא הגיעה אלי וסיפרה לי שתלמידי בית הספר היהודי שלה בחו''ל טסים לארץ-ישראל לטיול, והם עושים חיבור בין תלמידי בית הספר היהודי בוונקובר לבין תלמידי בתי הספר שבקיבוצים בצפון הארץ שאינם שומרי תורה ומצוות. אמרתי לה: ''הקדושה שיש בירושלים זה לא מה שיש בגליל, ולא זו הקדושה שהייתי רוצה שתראי בפעם הראשונה בחייך בישראל. אז תשמרי את הראש על הכתפיים''.
כשהיא חזרה מהטיול היא היתה ממש עצבנית עלי ואמרה: ''למה לא אמרת לי שלא צריך לשמור שבת בישראל? למה אתה משכנע אותי לשמור שבת אם לא צריך?! אתה הרי יודע שאני רוצה לעלות לארץ בזמן הקרוב!'' משלא הבנתי, היא הסבירה: ''אתה צודק מצד אחד שבחו''ל צריך לשמור תורה ומצוות, כדי לשמור על סממנים יהודים. אבל בישראל לא צריך. זה מה שהחבר'ה בקיבוץ אמרו לנו''.
היא היתה ממש נסערת. ישבתי איתה קרוב לשעתיים וראיתי שאינני מצליח להביא לפתרון. אותה בחורה הפסיקה לשמור שבת והיתה מאוכזבת מכך שכביכול שיקרתי ואמרתי לה שצריך לשמור תורה ומצוות. הייתי ממש שבור. למחרת טסתי לישראל והלכתי ישר לרב אליהו זצ''ל. היתה זאת הפעם הראשונה שביקשתי ברכה בעבור מישהי ספציפית, שלא כמו תמיד.
נתתי את שמה לרב, והרב בירך אותה. עוד באותו היום היא התקשרה אלי ואמרה: ''אבי, אני לא מאמינה שעשיתי לך את זה. אתה ממש צודק!'' היא חזרה לשמור תורה ומצוות כבתחילה.
לא עבר חודש מאותו המקרה, וקיבלתי מכתב מאדם שמודה לי שבזכות אותה הבחורה הוא עצמו חזר בתשובה, והוא זוקף את זה לזכותי...
שוב זכיתי לראות במו עיני איך עוצמת הרב הגיעה גם למרחקים גדולים ביותר!
(הרב אבי ברמן, מנכ''ל ה-O.U. בישראל)
רוח הקודש
זה מתגלה רק כשאין ברירה179
ברכה מיוחדת לאחרונה ברשימה180
אשתו של בעלי נפטרה181
לא מאמין בחלומות182
מה שאמרתי לך בחלום182
אנשים רוחניים183
המחשב משרת את הרב גם אחרי פטירתו183
הקלטה סלקטיבית184
לא רואים כלום185
ומה עם הטלוויזיה שבמקלט?185
לא אמרתי שאני אגיד!186
בן בריא וצדיק187
את חושבת שלא קראתי את המכתב?188
עמידת ראש188
פעמיים כי טוב189
הפתק ה-19012
גילוי אליהו190
שכר פסיעות191
שכח לנקב194
לא הזיווג שלך194
ומה עם הירושה?195
את בטוחה שכולן כאן רווקות?195
והוא כחתן196
ומה עם הבחור?197
על דגי הכנרת197
יש משפט על הבניין198
תגידי לה שתפנה לבורשטיין198
האם לחפש בשבת?199
עוד מעט יודיעו לך שהכול בסדר200
עכשיו הוא בסדר200
איך מזהים מזוזות מזויפות?201
רנטגן למזוזות202
מומחה או רוח הקודש?202
עי''ן תחת עין203
התפילין שלך פסולות!204
חכמה מסתתרת
<h3>זה מתגלה רק כשאין ברירה</h3>
הרבה שנים אני עובדת כמזכירה בלשכה של הרב אליהו זצ''ל, והרב היה מאוד מתחשב ומכבד את כל העובדים שעבדו אתו, אבל לא היינו רואים שום דבר מיוחד, אפילו אנחנו הקרובים ביותר. לפעמים בלי משים זה היה מתגלה. לפעמים לא היתה ברירה, והכוח הזה היה מתגלה בכל עוצמתו.
יש לי בעניין הזה סיפור אישי מאוד מיוחד. יום אחד הבן שלי קיבל כאב בטן מאוד חזק והבהלנו אותו לבית החולים. בדרך התקשרתי לביתו של הרב, כמו שהרבה מתקשרים, אלא שהפעם אני מהצד של המבקשים ולא מהצד של אלה שמקבלים את הפניות. כולי לחץ גדול, הרופאים מיהרו אותנו לחדר ניתוח ואמרו לנו שאי-אפשר להמתין אפילו רגע אחד, חייבים לנתח מהר לפני שהתוספתן יתפוצץ ויתפזר בחלל הבטן.
תוך כדי ריצה לחדר הניתוח עם הילד התקשרתי לרב אליהו וביקשתי ממנו ברכה, והוא אמר לי בקול בטוח: ''הילד שלך לא צריך ניתוח''. הרופאים שרצו איתי לחדר הניתוח לא הבינו את הבלבול שאחז אותי פתאום. הם רצים עם הילד לחדר ניתוח, והרב אומר בפסקנות: לא צריך ניתוח. מה אני עושה? בצערי הרב, אני אומרת לו: הרב, בבקשה, כל הרופאים פה אומרים שצריך ניתוח. תן לי ברכה שהניתוח יצליח. והרב בשלו: קבלי ברכה לילד, אבל לא צריך ניתוח. זו טעות.
אני לא זוכרת את עצמי מבולבלת כמו שהייתי באותה שעה. החיים של הילד שלי בסכנה. הרב שאני מכירה אותו אומר לי בפסקנות שאין צורך בניתוח, אבל הוא לא בדק את הילד ולא ראה אותו במחלתו כלל. הוא נמצא רחוק. הרופאים שנמצאים לידי אומרים לי בוודאות הכי מוחלטת שצריך ניתוח חירום. בינתיים הוזעקו רופאים אחרים מהבתים שלהם לניתוח החירום הזה, והרב בשלווה ובנחת אומר לנו שלא צריך ניתוח ואני מבולבלת.
מה שהציל אותי ואת הבן שלי היה רופא שמשמש פרופסור בבית-חולים אחר, מכר משפחה ותיק שלנו, שהזדמן לבית החולים בדיוק באותו שעה, בדיוק בפרוזדור שבו אנחנו רצים עם המיטה לחדר הניתוח. הוא שאל מה קרה, והשבנו לו שהילד אמור לעבור ניתוח אפנדיציט בעוד כמה דקות. הפרופסור שם ידו על הבטן של הילד, מישש בכמה מקומות ואמר לנו בפסקנות של רופא: ''בשום אופן לא לעשות ניתוח! חבל לנתח את הילד לחינם. אין לו כלום. זה סתם כאב בטן בגלל אוכל מקולקל. אל תעשו לו ניתוח. אל תסכימו לניתוח בלי צילום. אין כלום''.
הנה זה עובד, אני אומרת לעצמי. המילים של הרב פועלות. אני מבקשת צילום חוזר. והצילום, כמו שכולכם כבר מבינים, מאשר את מה שהרב ראה בכוח המיוחד שלו.
(נעמי קנובל, מזכירה בלשכת הרב)
<h3>ברכה מיוחדת לאחרונה ברשימה</h3>
יש גם הרבה סיפורים מהעבודה. אי-אפשר לספר את כולם, כי יש רבים, אבל אספר קצת. פעם הגיעה אישה לקבל ברכה מהרב זצ''ל, ובגלל שהיא דוברת אנגלית בלבד, היא ביקשה שארשום את שמות בני משפחתה שעבורם רצתה לבקש ברכה. לאחר שסיימתי, היא ביקשה בהיסוס מה שאוסיף עוד אחת, וכן עשיתי.
נכנסנו ביחד לכבוד הרב, כדי שאוכל לתרגם, ולאחר שיחה קצרה, הנחתי לפניו את הרשימה. הוא התבונן ברשימה הארוכה, ואז הצביע על השם האחרון שהוספנו, ואמר: ''ברכה לכולם, ובמיוחד לאחרונה – היא צריכה ברכה מיוחדת''.
תרגמתי את הדברים בשביל האישה, והיא התחילה לרעוד ודמעות עלו בעיניה. יצאנו מחדרו והיא פרצה בבכי היסטרי. לאחר שנרגעה היא סיפרה שבעצם רצתה מלכתחילה לספר לרב רק על האחרונה, שהיא נכדתה בתחילת הריון בסיכון גבוה מאוד, אך ברגע האחרון הרגישה שבגלל המצב המאוד מסובך של נכדתה ודאגתה, קשה לה לספר. לכן היא הוסיפה את שמה לרשימה עם שאר בני משפחתה.
לאחר למעלה מחצי שנה, היא התקשרה נרגשת מארה''ב להודיע על הולדת הנין שנולד בריא ושלם.
(נעמי קנובל, מזכירה בלשכת הרב)
<h3>אשתו של בעלי נפטרה</h3>
יש מקרים רבים שבהם ניכרה רוח הקודש של הרב, אבל יש מקרים שאתה לא יודע אם מדובר בחכמה או ברוח הקודש. נדמה לי שפעם הרב אמר שאלה שתי תכונות קרובות מאוד (בבא בתרא י''ב ע''א).
באחד הימים התקשרה ללשכת הרב זצ''ל אישה בהיסטריה גמורה, וצעקה לתוך הטלפון: ''גברת! אשתו של בעלי נפטרה ואינני יודעת מה לעשות'', היא המשיכה לצעוק משהו על אי צדק ובגידה. לקח לי זמן רב עד שהצלחתי להרגיעה, וניסיתי לרדת לפשר דבריה המוזרים.
שוב ושוב היא חזרה על אותו משפט, והתחננה לדבר ישירות עם הרב כי רק הוא יבין. פתאום הבנתי, ושאלתי אותה: ''האם התחתנת עם אלמן?''. היא השיבה: ''כן, בוודאי, זה מה שאני אומרת לך''. ''ומתי נפטרה אשתו של בעלך?'' שאלתי, והיא השיבה: ''אוהו... מזמן. לפני אחת-עשרה שנה''. ''ומה קרה עכשיו?'' שאלתי אותה, והסתבר שעכשיו נפטר אחיה של הנפטרת. המשפחה ביקשה לקבור אותו ליד האחות, אבל בעלה ביקש לשמור את החלקה בשבילו, וכאן התחילה הצרה והכאב של האישה שנישאה לו לא מזמן.
נכנסתי לרב ושאלתי אותו בפשטות, מבלי להעביר אליו את כל הדרמה ומבלי לשחזר את כל השיחה, מה ההלכה אומרת במקרה כזה, ומה לומר לאותה אישה.
הרב אמר: ''תגידי לה, שטוב מאוד שיקברו את האח ליד אחותו'', ואז המשיך ובירך: ''ולהם יהיו אהבה, אחווה ושלום ורעות''. איך? איך הרב הבין את מה שקורה בשלום-בית של הזוג הזה וידע להגיד את המילים הנכונות כאשר כלל לא נשאל? מדהים.
(נעמי קנובל, מזכירה בלשכת הרב)
<h3>לא מאמין בחלומות</h3>
עבדתי עם הרב זצ''ל יותר משבע-עשרה שנה כנהג. הרב היה מסתיר את היכולות שלו. כך הוא היה. אבל כשאתה עובד עם אדם כל כך הרבה זמן, אי-אפשר להסתיר עוד, והייתי רואה את היכולות המיוחדות האלה כל הזמן.
זה היה קורה כל יום בדברים הכי פשוטים וקטנים. כשהיו לי שאלות אישיות או כאלה ששייכות לעבודה – היה הרב עונה הרבה פעמים לפני ששאלתי. לפעמים היו אנשים אחרים במכונית, והרב היה עונה לי ברמז שרק אני מבין. לפעמים הרב היה מספר סיפור שבתוכו היתה התשובה. הדבר הזה קרה הרבה, לפעמים כמה פעמים ביום.
הרב לא נתן לנו הרגשה של ריחוק ועליונות בכלל. הוא דאג לנו בפרטים הכי קטנים. אם לא הייתי אוכל ארוחת בוקר, הוא היה עומד על כך שאוכל ואשתה לפני שאנחנו נוסעים. מרוב קירבה העזתי פעם לשאול אותו אם הוא רואה את הבבא-סאלי בחלום, והוא השיב לי: ''לא. לא בחלומות. בדרכים אחרות. הוא יודע שאני לא מאמין בחלומות''.
(רוני לוי, נהגו של הרב)
<h3>מה שאמרתי לך בחלום</h3>
כמה פעמים הרב בא לי בחלום להורות לי מה לעשות. פעם הייתי צריך להסיע את הרב ולא הגעתי. ישנתי ולא התעוררתי. 12 דקות לפני שהייתי צריך להגיע לבית הרב אני רואה את הרב בחלום, אומר לי: רוני, איפה אתה? קפצתי מהמיטה והגעתי לבית של הרב בדיוק בשנייה שהיינו צריכים לצאת.
פעם רציתי להוציא את הילדה שלי מהגן ולהעבירה לגן אחר. הרב לא היה מרוצה מזה, כי זה פגע בגננת הראשונה, והיא היתה אישה שקשה לה עם הפרנסה. אבל לי היה קשה עם הגננת והחלטתי להעביר אותה לגן אחר. בלילה הרב בא אלי בחלום ואמר לי: אל תציק לגננת. אין לה פרנסה והבת שלך לא תיפגע.
נבהלתי, ובבוקר שאלתי את הרב מה לעשות, והוא השיב לי: מה שאמרתי לך בחלום.
(רוני לוי, הנהג של הרב)
<h3>אנשים רוחניים</h3>
הרבה פעמים היו באים אנשים עם כוחות רוחניים מוכחים, והייתי שואל את הרב האם להמשיך את הקשר אתם או לא. הרב השיב לי שאפשר להמשיך בשני תנאים. התנאי האחד, שהם לומדים תורה, והתנאי השני, שהם מקיימים אותה. אם לא התקיימו שני התנאים – לא לשמוע לדבריהם.
(הרב עזרא שיינברג, ראש ישיבת אורות האר''י, צפת)
<h3>המחשב משרת את הרב גם אחרי פטירתו</h3>
כשאספנו סיפורים לספר הזה, השני, שמענו מעוד כמה אנשים קרובים סיפורים מסוג הסיפור של רוני לוי שכתבנו לעיל. לא ידענו אם אפשר לכתוב אותם בספר או לא. מצד אחד הרב אליהו זצ''ל עצמו סיפר את הסיפור של הרה''ג אברהם עדס זצוק''ל, שהיה ידוע כבעל רוח הקודש ובא אחרי פטירתו בהקיץ לראש הישיבה הרה''ג רבי עזרא עטיה זצוק''ל ואמר לו: ''תספר, בעולם הבא אין גאווה''. זאת אומרת שאפשר לספר אחרי הפטירה סיפורים על רוח הקודש, למרות שהיה אסור היה לספר עליהם בחיים. יש בכך מצווה של הספד ואין בזה חשש של גאווה.
מצד שני, גם כשהרב עזרא עטיה זצ''ל הספיד את רבי אברהם עדס זצ''ל וסיפר על רוח הקודש שהיתה לו, הוא לא אמר את זה במפורש אלא אמר את הפסוק: ''רוּחַ ה' דִּבֶּר בִּי וּמִלָּתוֹ עַל לְשׁוֹנִי'' (שמואל ב' כ''ג, ב'). זה פסוק שרק מביני עניין יודעים שהוא מדבר על רוח הקודש. כנראה שגם כשמספרים אחרי הפטירה – אי אפשר לספר את הכול בגילוי גמור. לא ידענו מה לעשות, האם להדפיס את גילויי הרוחות ורוח הקודש היותר מפורשים או לא. הקלדנו חלק מהסיפורים הללו מתוך מחשבה שיהיו כתובים, ונחליט קרוב להדפסה. ההדפסה התקרבה ואנחנו התחלנו לערוך אותם לדפוס והנה מתרחשת תקלה. לא נמחקים קבצים שלמים. גם לא מתקלקל המחשב. רק הסיפורים הללו מהקובץ נמחקים.
זה קרה פעמיים, ורק פעמיים. פעם אחת נמחק מהמחשב סיפור על ל''ו צדיקים. פעם שנייה נמחקה שורה של סיפורים על גילוי נשמות צדיקים מסוג סיפורו של רוני לוי הנהג.
מכיוון שלא נמחק לנו מהמחשב שום סיפור אחר פרט לשני הסיפורים הללו, החלטנו שלא לנסות לשחזר אותם. היתה לנו הרבה סיעתא דשמיא בהדפסת הספרים הללו, ואם פה יש תקלה אולי הרב לא רוצה שנפרסם את הסיפורים המיוחדים הללו גם אחרי פטירתו מן העולם הזה.
בגלל הסיפור הזה חרגנו ממנהגנו ושינינו במקצת את הסיפור של רוני לוי הנהג שסופר לעיל, לא כתבנו אותו במפורש כמו שרוני סיפר לנו. ואתכם הסליחה.
<h3>הקלטה סלקטיבית</h3>
פעם ישבנו אצל הרב זצ''ל והוא סיפר לנו כמה וכמה סיפורים על גדולי ישראל ועל כוחם הרוחני. אחרי אחד הסיפורים הוא אמר לנו: ''דעו לכם כי הסיפור הזה הוא רק בשבילכם, לא לפרסום''. אמרנו לו שיש מכשיר הקלטה על השולחן שמקליט את כל השיחה, אך הוא נפנף בידו, כאומר: אין בזה כלום.
לאחר שיצאנו מהרב ניסינו לשמוע את השיחה המוקלטת, וגילינו שכל השיחה הוקלטה חוץ מהסיפור הזה שהרב לא רצה שיוקלט. הוא פשוט נמחק מהטייפ באורח לא מובן. עד היום אני שומר את הטייפ הזה, לזיכרון על כוחו הגדול של הרב.
(הרב עזרא שיינברג, ראש ישיבת אורות האר''י, צפת)
וַיְמַלֵּא אֹתוֹ, רוּחַ אֱלֹהִים
<h3>לא רואים כלום</h3>
אדם עשיר מאוד במקסיקו התקשר אל הרב זצ''ל והתייעץ איתו על כמה עסקים גדולים שהוא עושה שם. הרב אמר לו: עזוב מהר את כל ההשקעות שלך, תמכור הכול ותעלה מהר לארץ. אחר כך הוא אמר לו: לך לרב עזרא מצפת, אתה קשור אליו. האיש הזה בא אלי, ולא הבנתי למה הרב אמר שהוא קשור אלי. מה לי ולו?
התקשרתי לרב אליהו ושאלתי אותו למה הוא שלח אותו אלי. אמר לי הרב: הוא קשור אליך, ובנוסף לא רואים שום דבר מכל הרכוש שיש לו בחוץ-לארץ, שיעלה מהר לארץ.
אחרי ששאלתי את העשיר הזה כמה שאלות, הבנתי שהוא היה אצלי בעבר. הוא הגיע דרך חבר שלו שהיה בביקור בארץ, והם נכנסו אלי יחד. בכל מקרה ראיתי מה שהרב ז''ל ראה, שממש לא רואים כלום מכל הרכוש שיש לו בחוץ-לארץ. אמרתי לו כמו שהרב אמר: תמכור את כל מה שיש לך במקסיקו ותעלה מהר לארץ-ישראל.
הוא אכן עשה כמו שהרב אמר, מכר את כל רכושו ועלה לארץ. זמן קצר אחר כך היו שם שטפונות, וכל השכונה שהוא בנה והשקיע בה ירדה לטמיון.
(הרב עזרא שיינברג, ראש ישיבת אורות האר''י, צפת)
<h3>ומה עם הטלוויזיה שבמקלט?</h3>
חברה קרובה של גיסתי ובעלה התחזקו והחליטו להוציא את הטלוויזיה מביתם. לאחר תקופה מסוימת הבעל התחיל לנסות לשכנע את אשתו להחזיר את הטלוויזיה לבית, כי קשה לו בלעדיה. הזוג החליט ללכת לרב אליהו זצ''ל, והם סיכמו ביניהם שההכרעה שלו תהיה מקובלת על שניהם. הם ישבו אצל הרב בלשכה, והבעל הסביר לרב שקשה לו בלי הטלוויזיה. הרב אמר: ''יש אדם שחושב שדבר מסוים רחוק ממנו מאוד, אבל באמת זה ממש קרוב הרבה יותר ממה שחושבים''.
הנוכחים – הבעל, אשתו ועוזרי הרב – לא הבינו בדיוק למה הרב מתכוון, וחשבו אולי לפסוק: ''כי קרוב אליך הדבר מאוד בפיך ובלבבך לעשותו''. הפגישה עם הרב הסתיימה, והזוג יצא. ואז הרב אמר למזכיר: תקרא לבעל שישוב לבדו ללשכה. הרב אמר לבעל: ''עד שאתה דן אם להחזיר את הטלוויזיה, קודם כל תוציא אותה מביתך!''
מסתבר שהבעל מעולם לא הוציא את הטלוויזיה מביתו ורק סיפר לאשתו שהוציאה, אך הוא העביר אותה מהסלון אל קומת המרתף ששם היה צופה בה בסתר. כשרצה שאשתו תסכים שיחזיר את הטלוויזיה, התכוון שתסכים שיחזיר אותה לסלון. הבעל כל כך התפעל מכך שהרב ברוח קודשו ידע שמעולם לא הוציא את הטלוויזיה מביתו, שהוא הסכים להוציאה מייד!
(מנחם ולדר)
<h3>לא אמרתי שאני אגיד!</h3>
באחת השנים, בעת חזרתנו בליל ראש השנה מהתפילה אצל הרב דרזי זצוק''ל, אחד מהאנשים שהיה ידוע כחביב על הרב זצוק''ל בפתיחותו, שאל את הרב: ''רבנו, ראש השנה היום. מה אומרים עלינו בשמים? איזו שנה תהיה לנו?''
הרב ענה: ''יעבור הלילה ומחר נדע...''
למחרת בצהריים, בעת הליכתנו לכיוון שכונת הבוכרים, שאל שוב אותו אדם את הרב: ''נו, רבנו, מה אומרים בשמים על השנה הבאה עלינו?''
הרב השיב בהתחמקות: ''מה שאומרים – אומרים''.
אמר אותו אדם בחיוך ובקובלנה: ''אבל אתמול אמרת, רבנו, שתגיד לנו מה אומרים?!''
והרב בשלו, בחיוך ובפסקנות: ''אמרתי שאני אדע, לא אמרתי שאני אגיד...''
כמובן שכולם צחקו.
(הרב יגאל אבן דנאן, רחובות)
<h3>בן בריא וצדיק</h3>
כשהתבשרנו על ההריון שלי בבית החולים, אמרו לנו הרופאים שיש לנו תאומים. מייד בעלי ניגש לרב אליהו ז''ל לקבל ברכה. תמיד בעלי היה חוזר שמח מהרב אליהו, והפעם הוא חזר מהורהר ולא שמח כהרגלו. שאלתי אותו: מה קרה? לא הצלחת להכנס לרב? והוא ענה: הצלחתי. קיבלת ברכה? קיבלתי! אז מדוע אתה נראה מהורהר וקצת עצוב? סיפר לי בעלי: אמרתי לרב שאנחנו מצפים לתאומים, והרב בירך: שתזכו לבן בריא וצדיק. עניתי ואמרתי לרב: אמרו לנו שיש לנו תאומים. ענה הרב: בעזר ה', בן בריא וצדיק. בעלי חשב שמא הרב לא שמע טוב וסימן בידו: שניים, תאומים! והרב חייך ואמר בביטחה: בן צדיק ובריא.
כעבור כמה חודשים התבשרנו שיש בעיה עם שני העוברים, ואחד מהבנים בוודאי לא ישרוד מחוץ לרחם. באנו לרב לבקש ברכה על שני העוברים שהיו בסכנה. אמר הרב: כפי שבירכתי, לא לדאוג. בעזר ה', בן בריא וצדיק.
אכן כך היה. נולד לנו רק בן אחד, והוא באמת בריא וצדיק ב''ה. ויהי רצון שברכת הרב תמשיך ללוות אותו לתמיד. אכי''ר.
(משפחת מטות, ירושלים)
<h3>את חושבת שלא קראתי את המכתב?</h3>
לפגישתי הראשונה עם הרב זצ''ל הכנתי דף ארוך, כתוב משני צדדיו, ובו חמש שאלות. הגשתי לרב את השאלות ושמתי לב שהרב פתח את הדף ובאלפית השנייה הפך אותו לצדו השני. תמהתי. חשבתי בלבי: כל הלילה ישבתי בחיל ורעדה לכתוב, והרב אפילו לא קורא?
עודני חושבת את המחשבות הללו, פונה אלי הרב ואומר לי: ''את חושבת שלא קראתי מה שכתוב כאן, נכון? אז אני יודע שיש כאן חמש שאלות'', וכאן הרב התחיל לפרט לי את השאלות אחת לאחת. נדהמתי. לא הצלחתי לענות לרב, חיכיתי לרגע שאוכל לצאת משם. עד היום ברור לי שהרב לא קרא את המכתב כלל, והכול היה מכוחו ומרוחו שידע הכול בלי צורך לקרוא. ה''קריאה'' היתה רק למראית עין, מתוך ענוותנותו, שלא נחשוד בו וברוח הקודש ששרתה בו.
(תהילה)
<h3>עמידת ראש</h3>
לפני שש שנים נפטר אבי מורי ז''ל. הוא היה מהדר מאוד במצות שמחת חתן וכלה, והיה נוהג לשמח חתן וכלה על-ידי עמידה על ראשו באמצע הריקודים.
בתקופת שנת האבל על אבי, התחתן בני אלחנן. שאלנו את הרב אליקים לבנון, רב היישוב אלון-מורה, כיצד עלינו לנהוג בחתונה של בננו כשאנחנו אבלים על אבינו. הרב אליקים שלח אותנו אל מרן הרב אליהו זצ''ל.
הרב אליהו לא הכיר אותנו אישית, אבל השיב לי בלשון הזו: ''מותר לך לשמח את בנך בחתונה, ואפילו לעמוד על הראש אם אתה רוצה, כדי לשמח חתן וכלה''.
מדהים, מדהים.
(משפחת אליעזר ויינשטין, אלון-מורה)
<h3>פעמיים כי טוב</h3>
שלמה האופט היה מוותיקי צפת, והיה מעורב בכל דבר חשוב שקרה בעיר. כמובן שהיה מעורב ביותר בבחירתו של הרב שמואל, בנו של מרן הרב זצ''ל, לרב העיר צפת. לשלמה היה קשר מיוחד עם הרב אליהו, והוא נפטר עשר שנים לפני פטירת הרב. הרב אליהו נכח בהלווייתו של שלמה האופט בצפת, הוא הגיע במסוק מיוחד להלוויה מירושלים לכבד את זכרו של הנפטר.
מספר בנו אליעזר: כמה חודשים לפני פטירתו של אבי היתה תקופה שהוא היה בלי הכרה. בתקופה הזו הייתי פעמיים בשבוע בבית מרן הרב אליהו ז''ל, והוא היה מחזק אותי ומנחה אותי אילו תפילות להתפלל ואיך לעשות כפרות וכדומה על מו''ר אבי. יום אחד באתי אל מרן הרב בבכייה ואמרתי לו: כמעט חודש שאבי בלי הכרה, מה יהיה? הרב התבונן מעט ואמר לי שני דברים: האחד, פעמיים כי טוב. דבר שני, הוא מכין אתכם.
לא הבנתי באותו רגע את הדברים, אבל כשביום שלישי אבי התעורר מהתרדמת שהיה בה חודש ימים הבנתי את הדיבור הראשון של הרב. יום שלישי הוא יום שנאמר בו ''פעמיים כי טוב''. אחרי כמה חודשים, כשאבי ז''ל הלך לבית עולמו, הבנתי את המשפט השני של הרב.
לדעתי צריך לומר בפה מלא שלרב אליהו זצ''ל היתה רוח הקודש. שמעתי על כך הרבה סיפורים, אבל מהסיפור הקטן שלי אני לומד שיש בעולם צדיקים שכל כך טיהרו את עצמם, עד שזכו לראות דברים ממקום של טהרה וקדושה, דבר שאנחנו לא רואים ומבינים.
(אליעזר האופט, צפת)
<h3>הפתק ה-12</h3>
אחרי חג הסוכות, כשנודע לי שהרבנית שתחיה לאורך ימים הכינה ריבת אתרוגים לברכה, הגעתי לבית הרב זצ''ל עם 14 פתקים לברכה, וביניהם על בתי שתזכה לזרע של קיימא. חשבתי לבקש קודם על כולם. הפתק של בתי היה הפתק ה-11.
הרב הסתכל על כל הפתקים. כשהגיע לפתק של הבת שלי, שהיה בתוך כל 14 הפתקים האחרים, הוא הרים את הראש, פנה אלי ואמר לי: עוד השנה בע''ה. חשבתי שהוא אומר שהיא תתעבר השנה, אבל כנראה שטעיתי.
תוך כמה דקות, הגעתי לבית של בתי בהתרגשות ובישרתי לה: ''הרב אליהו אמר שעוד השנה את תזכי''. כמעט בכיתי מהתרגשות.
בתי הסתכלה עלי ואמרה: ''אמא, אני כבר בהיריון, הנה האולטרא-סאונד...''.
(ד''ר אהובה ניסן)
<h3>גילוי אליהו</h3>
הרב זצ''ל היה גאון בלכסות את גדולתו, ואפילו טפח לא גילה. אך כשהיה מדובר בשלום-בית או בשאלות בפיקוח-נפש וכדומה, ניתן היה לראות בפועל ששכינה מדברת מגרונו, כפשוטו.
זכורני שבהיותי אברך בכולל ''מרץ'' ניגש אלי אחד האברכים שנולד לו בן, וביקש ממני שאשאל בעבורו ובעבור אשתו איזה שם טוב לבן שנולד להם במזל טוב.
ביקשתי שיתלווה אלי להתפלל ותיקין עם הרב, אך הוא התבייש לבוא. הוא צייד אותי ברשימת שמות, ומהרשימה שהגשתי לרב, הרב בחר את השם יוסף ובירך.
לאחר כחודש ניגש אלי אותו אברך וסיפר לי שיש בעיות בשלום הבית שלו, בעקבות בחירת השם יוסף לבנו. מתברר שהשם הזה נכנס לרשימה מתוך שהוא רצה אותו, אך אשתו מאוד לא חפצה בו, אך מאחר שהרב בחר היא קיבלה זאת. בדיעבד התברר שבפועל קשה לה, וקשה בבית...
אמרתי לו שאני לא יודע מה לומר לו. הצעתי שיבוא איתי ביום למחרת לרב לאחר ותיקין ויספר לרב, אך הוא מאוד התבייש והעניין נדחה.
לאחר חודש נוסף נולד למישהו אחר בן במזל''ט, והרב הוזמן להיות סנדק בברית. הברית נערכה בבית המדרש של הישיבה התיכונית במבשרת-ציון, ובסיום הברית הרב יצא מהפתח הראשי של בית המדרש, שהוא פתח גדול ורחב מאוד, ואני הלכתי לצדו.
משמאל לדלת, עמד אותו אברך עם בנו הקטן יוסף בידיו, שכבר היה בן חודשיים, והתבייש לגשת לקבל ברכה מהרב. המרחק אליו ממרכז היציאה היה כשני מטרים. לפתע עצר הרב את הליכתו וסטה ממרכז הדרך שמאלה, ישירות אל מול אותו אברך שמחזיק את בנו בידו. הרב עצר מולו, הניח את ידו על ראש התינוק ואמר לאב ההמום: ''תגיד לאשתך שאני אמרתי שהשם יוסף זהו השם הכי טוב והכי מתאים לבן שלכם, ושתשמח!''
האברך החל לרעוד ולא הצליח לדבר, הרב הסתובב חזרה ויצא, ומי שלא ידע על מה מדובר, לא ידע שהיה פה גילוי של אליהו הנביא, כי אני מעולם לא הצגתי לפני הרב לא את האיש ולא את הבעיה שיש לו עם אשתו. מה שהביא לגילוי זה בוודאות היה שלום-בית ממשי.
(הרב יגאל אבן דנאן, רחובות)
<h3>שכר פסיעות</h3>
בחודש סיוון התשס''ב התקשר אלי אחי, ר' מאיר, ששימש כרב העיר שטוקהולם בשבדיה, ובישר לי שנולד לו בן זכר. אחי ביקש ממני שאבוא לשבדיה על-מנת לזכות ולשמש כסנדק. התלבטתי מאוד, מכיוון שלא רציתי לעזוב ''סתם'' את הארץ, ועוד בשבת פרשת ''שלח לך'' שעוסקת בחטא המרגלים שמאסו בארץ חמדה. מה עוד שאשתי רצתה מאוד שאשאר בשבת זו, שהיתה גם יום ההולדת שלי, וכנראה שהיא תכננה להפתיע אותי.
לבסוף החלטתי לטוס בכל זאת, למורת רוחה של אשתי. אמרתי לה שאף פעם לא הייתי סנדק, וחשוב לי לכבד את רצונו של אחי הבכור. מה גם שראיתי כאן הזדמנות לראות קצת חוץ-לארץ ב''היתר''.
הברית היתה אמורה להתקיים ביום ראשון, וטסתי עם אבי לשם כבר ביום חמישי. התכנון היה לחזור אחרי הברית ביום שני. הגענו לשבדיה, הכרנו את הקהילה בשבת, וביום ראשון הלכתי עם אבי לטייל קצת בעיר. כאשר חזרנו לביתו של אחי, הוא אמר לי שהם היו עם התינוק בבדיקת צהבת והברית נדחתה. אני לקחתי את זה קשה מאוד, הרגשתי רע מאוד, הפסקתי לחייך, לא אכלתי וכמעט ולא דיברתי עד הטיסה בחזרה ארצה. הרגשתי שסתם עזבתי את הארץ, סתם ציערתי את אשתי ואפילו קצת כעסתי על אחי...
נחתנו בארץ ומייד נסעתי לירושלים לכנס ''ראשי גרעינים'' של קרן ''מורשת''. מרן הרב מרדכי אליהו זצ''ל היה מגיע לכל כנס, מוסר שיעור ומחזק את ראשי הגרעינים שעזבו את ה''חממות'', הגיעו לערים והתמודדו עם קשיים לא פשוטים בגשמיות וברוחניות.
לכנס הגעתי עדיין בהלם מהטיסה המיותרת לשבדיה ועם הרגשה של ''טיסה לבטלה'', והנה הרב, שכביכול לא ידע על נסיעתי, פתח בסיפור על החכם הרב צדקה שהיה מוהל בירושלים, ופעם הגיעו אליו כשהיה כבר זקן וביקשו ממנו למול תינוק בשבת, במקום מרוחק מביתו. לאחר שהפצירו בו הוא מסר להם את כלי המילה מבעוד מועד, ובשבת צעד למקום המילה יותר משעה הליכה. כשהגיע, ראה את אבי הבן ופניו נפולות.
הרב צדקה ז''ל, שהיה יהודי חכם, הסתכל ימינה ושמאלה וראה שיש שם מוהל אחר קרוב משפחה שמקפיד מאוד על כך שלא קראו לו למול אלא הביאו את חכם צדקה הזקן, ונוצר מתח בתוך המשפחה ולא ידעו מה לעשות. איך יגידו לרב צדקה הזקן שהוא לא מוהל אחרי שבא ברגל דרך כל כך ארוכה, ואחרי שהזמינו אותו יום קודם?
או אז נאנח הרב צדקה הזקן וקרא לאבי הבן ואמר לו: לא נעים לי ממך. אתה ביקשת ממני למול לך את הבן והנה באתי, אבל הדרך היתה ארוכה ואין לי כוח ואני חושש קצת. אולי יש פה מוהל אחר?
אמר לו האבא במאור פנים: יש כאן במקרה מוהל אחר.
שאל הרב הישיש: אולי תוכלו לקרוא לו אלי לפה?
כן, אמר האבא, והביאו את המוהל הצעיר.
שאל הרב צדקה את המוהל הצעיר: האם אתה מוכן לעשות לי טובה ולמול את הבן במקומי? אם אין לך כלים למול, אתה יכול לקחת את הכלים שלי.
אני מסכים, אמר המוהל הצעיר, והמתח שהיה באולם נמוג. הנה נפתרה הבעיה, בלי לפגוע ברב צדקה הזקן עצמו ובלי לפגוע במוהל הצעיר ובלי מריבות.
לאחר הברית חזר הרב צדקה לביתו וסיפר לאשתו בהתלהבות רבה ובשמחה גדולה על הברית ואמר שמעולם לא היתה לו מצווה כזו, ולא פירש.
למחרת באו להחזיר למוהל את כלי המילה, דפקו בדלת והרבנית פתחה. הם שאלו איפה חכם צדקה, והיא השיבה שהוא בתפילה. הם נתנו לה את הכלים, ואז ביקשה הרבנית לשאול אותם שאלה קטנה: ''הרב חזר מהברית אתמול כל כך שמח, יותר ממה שהוא חוזר בדרך כלל, מה היה כל כך מיוחד בברית?''
כשסיפרו לה את הסיפור, הרבנית נדהמה. כשהגיע הרב צדקה, היא שאלה אותו: חכם, אף פעם לא שיקרת לי, איך אמרת שהיתה לך מצות הברית אתמול שלא היתה כמותה מעולם? הרי לא אתה מלת כלל!
הרב אמר לה שכתוב בגמרא (ברכות ו' ע''א): ''אמר רב אשי: חשב אדם לעשות מצווה ונאנס ולא עשאה – מעלה עליו הכתוב כאילו עשאה''. אם כן, אמר לה, בכל ברית אני עושה מצווה ומתכוון שתהיה שלמה לשמה לגמרי, ולוואי שאזכה. כאן אין לי ספק שזה בסדר, כיוון שהתורה עצמה אומרת כאילו עשיתי את המצווה כתקנה, ולא אשמח?
אני הרגשתי שהרב מדבר ישירות אלי, לנחם אותי על הטיסה המיותרת, ולומר לי שלא פספסתי את המצווה.
בסוף המעשה, נמאס לאחי מאנשי הרפואה בשבדיה, שלא היו בקיאים בהלכות רפואה של ברית מילה, והוא הביא את בנו לארץ לברית המילה ואכן זכיתי והייתי בה סנדק כמו שהתכוון בתחילה.
(הרב דוד הורדן, ראש הגרעין התורני בהרצליה)
<h3>שכח לנקב</h3>
פעם עליתי לאוטובוס ושכחתי לנקב את הכרטיסייה. למחרת ראיתי אוטובוס עובר ונזכרתי בכך, הוצאתי את הכרטיסייה שנשאר בה ניקוב אחרון וקרעתי אותה. למחרת מסר הרב זצ''ל שיעור ב''חושן משפט'' בדיני גזל.
והנה הרב אומר: ''מה יעשה אדם ששכח לנקב באוטובוס את הכרטיסייה? האם יקרע את הכרטיסייה שבידו שנשאר בה ניקוב אחד?'' ובזמן שסיפר זאת הסתכל עלי ואמר: ''עשה טוב!''. קפאתי על מקומי מגודל רוח קודשו של הרב.
(אברך בכולל ''דרכי הוראה לרבנים'')
<h3>לא הזיווג שלך</h3>
נפגשתי עם בחור גרוש ולאחר הפגישה, כמו תמיד, התקשרתי לשאול את דעת הרב זצ''ל.
היה זה ביום שני בבוקר, וכידוע בליל שלישי העביר הרב שיעור קבוע. לשמחתי הרבה, הרב בכבודו ובעצמו ענה לטלפון וסיפרתי לו על הפגישה. שאלתו הראשונה של הרב היתה: ''כמה הוא משלם מזונות?'' זה הפתיע אותי, כיוון שבדרך כלל היה הרב שואל אותי על מקום לימודיו, מיהו רבו ומהן מידותיו.
עניתי לרב שאיני יודעת, והוא המליץ שאשאל אותו. ''אבל הרב, לא נעים לי לשאול אותו בפגישה שנייה כמה מזונות הוא משלם. אולי הוא יכעס? אולי הוא ייפגע?'' אמרתי.
''לא נעים? מתביישת? ייפגע? יכעס?'' ענה לי הרב, ''תראי, ביום שני אינני נוהג לענות לטלפון, כיוון שאני מכין את השיעור לערב. זה משמים שעניתי לך. אין לך מה להתבייש, תגידי לו שחכם אליהו רוצה לדעת כמה הוא משלם מזונות, ואם יכעס או לא יענה, אז אין לו אמונת חכמים. אם כך אני לא אאשר לך להינשא לו''.
נדהמתי מהאכפתיות הגדולה של הרב ומהדאגה לכל אחד כאילו היינו ילדיו.
בפגישה השנייה שאלתי את הבחור על תשלום המזונות שלו, והוא ניסה להתחמק. לאט-לאט התברר שיש לו חובות כספיים גדולים. כשסיפרתי זאת לרב הוא אמר: ''יופי, ידעתי שזו הבעיה. אל תדאגי, זה לא הזיווג שלך''.
<h3>ומה עם הירושה?</h3>
פעם הייתי בחדרו של הרב כשבא אדם לרב זצ''ל וסיפר לו שחמש בנותיו מבוגרות מאוד וכולן לא מצליחות למצוא את זיווגן. ראיתי שהרב שוקל מה לומר לו ולבסוף הוא שואל אותו: ''מה עם הירושה?''
בתחילה האיש לא הבין מה הרב רוצה ממנו, אך לאחר כמה רגעים הוא נזכר שלקח את כל הירושה של אביו ולא נתן לאחיו מאומה.
הוא התחיל להתנצל על כך שעשק את הירושה והסביר שלא היתה לו ברירה וכו'. הרב אמר לו: כשתתקן את העוול שעשית לאחיך, הבנות שלך יוכלו למצוא את זיווגן. כדאי שתעשה את זה מהר – הן לא אשמות.
(אסף אהרוני, עוזר הרב)
<h3>את בטוחה שכולן כאן רווקות?</h3>
אשתו של אברך אחד קיבלה על עצמה להתפלל על כל החברות הרווקות שלה. היא רשמה את כל השמות על דף והלכה עם הרשימה לרב אליהו זצ''ל שיברך אותן. הרב הסתכל על הדף, עבר על השמות ושאל אותה האם היא בטוחה שכל מי שברשימה היא רווקה. הבחורה הסתכלה על הדף שוב והשיבה שכן. הרב שאל אותה שוב: האם את בטוחה? והיא השיבה לו: על-פי מה שאני יודעת, כולן פה צריכות שידוך!
הרב בירך ואמר בהצלחה.
לאחר שיצאה מהרב, התקשרה אליה חברתה, שגם שמה הופיע ברשימה. היא התקשרה לבשר לה שתודה לאל, בדיוק אתמול היא התארסה...
(הרב אבי ברמן, מנכ''ל ה-O.U. בישראל)
<h3>והוא כחתן</h3>
ברוך ה' זכיתי ''לרדוף'' אחרי הרב זצ''ל כמעט בכל הזדמנות שהיתה לי מאז ששבתי בתשובה בשנת תשס''ד. הייתי שואל את הרב שאלות הלכתיות ומקבל תשובה במקום. המפגש עם הרב, אפילו רק לראות את זיו פניו, היה נוסך בי שמחה ויראת שמים בלתי נתפסת!
במהלך ''הליכותיי'' אחרי מרן הרב זצ''ל הייתי מבקש כל הזמן ברכה לזיווג, והרב היה מברך אותי. כעבור זמן ביקש ממני אחד מעוזריו שאפסיק לבקש מהרב כל הזמן בקשה ספציפית, ברכה לזיווג, ובאמת הקשבתי לו והחלטתי להפסיק.
בפעם הראשונה שלא ביקשתי מהרב ברכה לזיווג זה היה במוצאי-שבת בבית הכנסת של הרב. כידוע, בכל שבת אחר-הצהריים העביר הרב שיעור במשך כשעה וחצי על הלכות הבן איש חי זצ''ל וסיפורים של הרב, ואחרי תפילת ערבית המתפללים היו ניגשים לרב להתברך.
כשהגיע תורי, לא אמרתי כלום והרב בירך אותי בצורה לא רגילה. הוא הניח את ידיו על ראשי, עצם את עיניו בכוונה, ולאחר כחצי דקה ''הדף'' אותי קלות ואמר: ''חתן!''
כבר למחרת בבוקר התקשר אלי אחד הרבנים שלי מ''מכון מאיר'', הרב מלכא, ונתן לי את הטלפון של אשתי!
(נוריאל, ''מכון מאיר'')
<h3>ומה עם הבחור?</h3>
כשאחותי היתה בכיתה י''א היא נפגשה עם בחור טוב מישיבת ההסדר ברמת-גן.
באותו הזמן הבחור עלה להלחם בלבנון, והם החליטו לנתק את הקשר. כשהיתה בכיתה י''ב היא באה לשאול את הרב זצ''ל בעניין שירות-לאומי, והרב אמר לה שתעשה שירות ב''יד שרה'' ותישן בבית כל יום.
לאחר קבלת התשובה היא פנתה ללכת, אך הרב קרא לה ושאל אותה: מה עם הבחור? היא התפלאה, כיוון שהיא לא הזכירה בשאלה את הבחור, למרות שהיא חשבה עליו הרבה. היא השיבה שהוא בלבנון עכשיו ובינתיים הם ניתקו קשר. אמר לה הרב: מייד כשיחזור מלבנון – תתארסו!
(הרב אבי ברמן, מנכ''ל ה-O.U. בישראל)
<h3>על דגי הכנרת</h3>
פעם התקשרה הרבנית שתחי' אל בני חיים ואמרה לו: הרב מבקש שתגיד לאבא שלך שיקנה 10 ק''ג דגי ים כנרת לרב. תארוז את זה ואז יבוא הנהג של הרב לאסוף את הדגים, כי זה בשביל ההילולא של האור החיים הקדוש.
בני אמר לי את הנ''ל ואני לא שאלתי שאלות. הלכתי לחנות דגים על שפת הכנרת, התקשרתי לרבנית ושאלתי אותה אילו דגי ים כנרת הרב מבקש, אמנון או בורי. הרבנית השיבה: דגי בורי שדגו אותם עכשיו!
עמדתי שם, ופתאום הגיע דייג עם כמה ארגזי דגים של בורי. ביקשתי שישקול לי 10 ק''ג וינקה אותם בעבורי, ואז חשבתי לעצמי שאם הרב רוצה דגים כאלה, אקח גם חמישה ק''ג לעצמי לשבת.
באותו השבוע התקשרתי לרב זצ''ל לצורך שאלה הלכתית, והוא שאל אותי: נו, והדגים שאכלת בשבת היו בסדר? גם אתה בירכת עליהם? אז התחלתי לחבר בין הדברים, שהרי מעולם עד הפעם הזאת לא ביקש ממני הרב לקנות לו דגים, ודווקא מסוג זה ולא אחר. נרעדתי כל כולי והבנתי שכנראה הרב ידע שיש כמה נשמות שהתגלגלו בדגים והן נמצאות בכנרת, והוא רצה לתקן אותן דווקא בהילולא של האור החיים הקדוש.
(הרב שאול דמרי, רב אזורי ומחנך)
<h3>יש משפט על הבניין</h3>
כחלק מתנאי עבודתי אני מקבלת דיור חינם. באחד הימים הציעו לי מההנהלה שדרוג: לעבור להתגורר בדירה גדולה ומאובזרת יותר באיזור יוקרתי ובתנאים מוכפלים. שמחתי על ההצעה, אך היה לי ברור שדעתו של הרב זצ''ל היא שתכריע.
טרם הספקתי לתאר לרב את הסוגיה, והרב ענה בנחרצות: לא לעבור! יש משפט על הבניין והם יפסידו ולך לא תהיה דירה.
כמובן שדחיתי את ההצעה המפתה, להפתעתה של ההנהלה, ואכן לאחר כמה חודשים נתבקשו בצו של בית-משפט לפנות את הבניין, וזו שקיבלה את המשרה במקומי פוטרה...
<h3>תגידי לה שתפנה לבורשטיין</h3>
חברתי לא נפקדה כמה שנים וביקשה שאבקש עבורה ברכה מהרב זצ''ל, וכך מדי פעם העברתי את שמה לרב שיברך. באחד מערבי כיפור הגעתי להתברך מפי הרב (זכות היתה לראות את הרב בערב כיפור כשפניו קרנו באור יקרות), וללא ידיעת חברתי ביקשתי ממנו: ''הרב, יש לי חברה שיש לה שתי בנות וכבר כמה שנים שאינה מצליחה להיפקד. אני מבקשת שהרב יברך אותה''.
אמר לי הרב: ''שתפנה לבורשטיין'' (הרב מנחם בורשטיין ממכון פוע''ה). אמרתי לרב שהיא בקשר עם מכון פוע''ה כבר כמה שנים, ואם אפשר שהרב יברך שתיפקד. אך הרב התעקש לא לברך ואמר לי: ''תקשיבי טוב טוב, שתפנה לבורשטיין, זה חשוב, אל תדאגי'', וחייך חיוך שמח שלא היה מובן לי.
יצאתי מבית הרב, התקשרתי לחברתי וסיפרתי לה שזכיתי להיות עכשיו בבית הרב וביקשתי ברכה בעבורה, אך אני מתנצלת, אין לי מושג למה הרב חייך, ספק צחק, ואמר לי להגיד לה שתתקשר לרב בורשטיין. סיפרתי לה שאמרתי לרב שהיא כבר בקשר עם מכון פוע''ה, אבל זה מה שהרב אמר...
פתאום היתה דממה אלחוטית. חשבתי שהשיחה נותקה.
לאחר כמה שניות אמרה לי חברתי: אני בהלם! ב''ה נפקדתי החודש ואני בהיריון. איך הרב ידע? אך יותר מזה, עכשיו ערב כיפור והרופא אמר לי לא לצום, וכבר כמה שעות אני יושבת ליד הטלפון ומתביישת להתקשר לבית של הרב בורשטיין ולהפריע לו בשאלה שלא בשעות העבודה...
או אז הבנתי למה הרב לא בירך אותה, כי ב''ה היא כבר היתה בהריון. ויותר מזה, הבנתי פתאום מדוע הרב דרש שהיא תתקשר לרב בורשטיין. הרב כל כך דאג לאישה מעוברת ולעוברה...
<h3>האם לחפש בשבת?</h3>
היה פעם מעשה בילד שנעלם להוריו ליד הכנרת לפני השבת, ובאו ושאלו את הרב האם לחפש אותו בשבת או לא. הרב חשב וענה צריך לחפש, כי זה פיקוח-נפש. אחר כך שאלו אותו: היכן הילד? הרב אמר: אני לא רואה אותו. הוא לא חי. הוא טבע.
חזרו ושאלו: אם כן, האם לחפש אותו בשבת או לא?
הרב אמר: על־פי ההלכה צריך לחפש אותו – וכך תעשו. חיפשו, ולאחר כמה שעות מצאו את גופתו בתוך הירדן.
(הרב שמחה הכהן קוק, רב העיר רחובות)
<h3>עוד מעט יודיעו לך שהכול בסדר</h3>
הסיפור הבא התרחש כאשר הרב זצ''ל היה מאושפז בבית החולים ''שערי צדק''. לזוג צעיר נולדה תינוקת כשהאם בחודש השביעי להריון, באותו בית החולים. התינוקת היתה במצב מסוכן מאוד והרופאים אמרו שאין סיכוי שתחיה. ההורים הצעירים, שהיו עולים חדשים ולא היתה להם משפחה בארץ, לא ידעו מה לעשות.
לפתע שמע הבעל הצעיר שהרב מרדכי אליהו שוכב באותו בית החולים, ואולי הוא יוכל לעזור להם.
הרב כבר היה חולה מאוד, אך באותו יום הרגיש קצת יותר טוב. מייד כאשר שמע את דברי הצעיר, אמר לו הרב: אין לך מה לדאוג. עוד מעט יודיעו לך שהכול בסדר.
הבחור הודה לרב והלך לנוח בביתו. שעה וחצי לאחר מכן, התקשרה אליו אשתו ואמרה לו שלפתע חל מהפך והרופאים אומרים שהתינוקת מתאוששת ומתחזקת.
הרב, שכל כך אהב כל יהודי, רצה בכל נפשו לעזור לכל אחד, ובכוח תפילותיו הצליח להציל חולים רבים.
<h3>עכשיו הוא בסדר</h3>
בזמן מלחמת לבנון השנייה לבן של אחד הלוחמים היתה בר-מצווה והאב לא היה יכול ללכת עם בנו לרב אליהו זצ''ל, כיוון שהשתתף בלחימה, ולכן הלך עמו הסב.
לפני התפילה בא הסב אל הרב וביקש ממנו להתפלל על בנו הלוחם. ביקש ממנו הרב לכתוב לו את שם הבן בפתק והכניס את הפתק לסידור. בסוף התפילה ניגש הסב שנית אל הרב וביקש ממנו שוב להתפלל על בנו. אמר לו הרב: ''אל תדאג, עכשיו הוא בסדר''.
נבהל הסב, שמא לפני כן הוא לא היה בסדר? כשיצא הסב מבית הכנסת הוא קיבל טלפון מבנו שסיפר לו בהתרגשות: היתה עלינו עכשיו התקפת קטיושות, נפלה לידי קטיושה וניצלתי, עכשיו אני בסדר.
(הרב מרדכי נגרי, רב העיר מעלה-אדומים)
רוח הקודש בסת''ם
<h3>איך מזהים מזוזות מזויפות?</h3>
בפעם הראשונה שהכרתי את כוחו המיוחד של הרב זה היה כשלמדתי בישיבת ההסדר בקרית-שמונה. היינו מטפלים דרך ''מכון קודש'' בבדיקת תפילין ומזוזות וכד'. במקרים מורכבים היינו מתייעצים בדרך כלל עם מו''ר הרב זצ''ל. פעם אחת באנו אל הרב עם חבילה של מזוזות שקנינו במאה-שערים, מזוזות יפות שמשום מה לא הניחו כל כך את דעתנו.
הרב לקח את המזוזות בידו והחל לעבור עליהן במהירות אחת אחת, כשהוא שם חלק מהן בצד ימין וחלק בצד שמאל. לא הבנו את החלוקה, אבל בסיום החלוקה אמר לנו הרב: כל המזוזות שבצד שמאל הן מודפסות ופסולות, וכל האחרות הן אמיתיות וכשרות. לקחנו את המזוזות בידינו ולא הבחנו בשום הבדל ביניהן. המזוזות המזויפות היו מודפסות על קלף ולא על נייר והן היו מעורבבות בתוך המזוזות הכשרות. רק אחרי שהרב שם את כל המזויפות בצד אחד, ראינו שהן כולן אותו הדבר בדיוק, דבר שכולנו לא שמנו לב אליו.
סימנו את המזוזות הפסולות וביקשנו לקבל בחזרה את הכסף ששילמנו לסוחר שמכר לנו אותן, אך הוא לא האמין לנו ולא רצה להחזיר את הכסף. תבענו אותו למשפט, כי הוא לא רצה ללכת לבית-דין, ובבית המשפט השופט לא הצליח להבחין מה מזויף ומה לא, גם אחרי שהסברנו לו. רק אחרי שנמצאה שיטה לאבחנה על-ידי טבילת המזוזה במים, התברר שהדיו של המזוזות המזויפות הוא לא עמיד במים וכך נתגלה הזיוף.
הפלא הוא שהרב הבחין בשניות מעטות בדבר שהשופט נזקק לכמה ימים בשבילו, וגם זה אחרי שאמרו לו מראש אילו הן המזוזות המזויפות.
(הרב עזרא שיינברג, ראש ישיבת אורות האר''י, צפת)
<h3>רנטגן למזוזות</h3>
הרב זצ''ל בצעירותו עסק בבדיקת תפילין, הוא היה בקי גם בעשיית בתים וגם בכתיבת סת''ם. כוח עינו החדה תפסה טעויות ותקלות שקודמיו שבדקו לפניו לא ראו. הרב התקין עבורו תפילין מעור אחד, כי התפילין שלו נפלו בידי ערבים במלחמת השחרור. כאשר נפצעתי הראה לי את כל החידושים להידור התפילין שיצאו מתחת ידו.
היות שהרב היה זהיר מאוד בפסיקת הלכה, הוא נסע לחזון אי''ש והראה לו צורת השמת גיד לקשירת קשר של יד, לבל יזוז ממקומו מבלי שתהיה חציצה. החזון אי''ש אישר לו את הרעיון שלו והוא הפך להיות דבר שבשגרה בייצור בתי התפילין.
<h3>מומחה או רוח הקודש?</h3>
הרב זצ''ל היה חסיד במעשיו ומצניע דרכיו, מזכה הרבים. כאשר היינו בכלא אמר לנו הרב באחד הימים: בואו ונבדוק האם המזוזה כשרה. הוא הוציא את הקלף, וראינו עליו חותמת של רבנות מסוימת שכותבת כי המזוזה נבדקה והיא כשרה.
הרב מישש את הקלף בין אצבעותיו, הסתכל בכתב ואמר: נראה לי שהמזוזה מזויפת. הסתכלנו ולא ראינו כלום. ואז הוא הרטיב את קצה אצבעותיו, מישש שוב ואמר: ''זה נייר דמוי קלף''. אכן ראייתו של מרן היתה פלאית עוד בהיותו צעיר.
(חברותא של הרב, למד עמו וישב עמו בכלא)
<h3>עי''ן תחת עין</h3>
יום אחד ניגש אלי אחד האברכים בכולל שזכו בחסד ה' להריון לאחר הרבה שנים של ציפייה ותפילות. הוא אמר שלאשתו יש בעיה בעיניים בגלל ההריון. עם ההתקדמות בהריון ולקראת הלידה, הרופאים מאוד חוששים לאיבוד הראייה של אשתו.
לקחתי את שם אשתו לרב זצ''ל והרב אמר מייד: שיבדקו את המזוזות!
האברך נתן את המזוזות לשני סופרים טובים שלומדים בכולל שלנו, והם אמרו לו שהכול טוב. אמרתי לו: לא יכול להיות שהכול טוב, שהרי הרב אמר בנחרצות שצריך לבדוק!
האברך נתן את המזוזות לסופר שלישי וגם הוא אישר כקודמיו ש''הכול טוב ומהודר''.
התעקשתי איתו שוב שילך למגיה מומחה. נתתי לו שם של תלמיד-חכם המומחה שנים רבות בהגהה. לאחר ניסיונות מרובים הוא הצליח להגיע אליו. אותו תלמיד-חכם פתח את כל המזוזות ומייד אמר לו בפסקנות: כל העי''נין של המזוזות שלך נכתבו באופן שהרגל התחתונה של העי''ן נמשכת ומתעגלת כלפי מעלה ויוצרת כצורת אות שי''ן. אך לבי לא נותן לי לפסוק לך שעקב כך כולן פסולות, בפרט שכל הכתיבה מאוד מהודרת, אך יש כתובת אחת שאני מפנה אליה כשיש לי שאלות סבוכות כאלו, והיא מרן הרשל''צ הרה''ג מרדכי אליהו, שיש לו ראייה מיוחדת וכתפיים אדירות, ואני מציע שתיסע עם המזוזות אליו...
האברך ואשתו היו המומים מכך שהם פנו בשאלה למרן עקב חשש לעיניה של האישה, וכעת הם פונים אליו בגלל האות עי''ן של מזוזות הבית... לקחתי את המזוזות שלו למרן, שמייד כשפתח אותן נאנח ואמר: הכתב יפה, אך הע''ין שלו נראות כמו שי''ן ולא כמו עי''ן.
הם החליפו את כל המזוזות למזוזות עם אות עי''ן כשרה בלי ספקות, ובמקביל גם העיניים של האם נשמרו בחסד ה', גם לאחר לידות נוספות.
(הרב יוסף אליהו, ראש כולל דרכי הוראה)
<h3>התפילין שלך פסולות!</h3>
שאלתי את הרב זצ''ל שאלה לגבי בתנו הקטנה שלא חשה בטוב, והרב ענה לי, להפתעתי: תבדוק את התפילין שלך. הן היו חדשות, ומכיוון שבדיקה של תפילין קטנות אינה פשוטה, אמרתי לרב שהן חדשות, אך הרב בכל זאת השיב שעלי לבדוק אותן.
נתתי לבדיקה את התפילין שלי, גם את רש''י וגם את רבנו תם. בבדיקה הסתבר שאחת הפרשיות של ראש ברש''י נרטבה (עקב רטיבות בראשי בעת הנחת התפילין).
הסופר עיבה את הפרשייה בקלף נוסף מאחור, תיקן וטען שעכשיו הכול טוב. לאחר כשבועיים שאלתי שאלה אחרת את הרב, והרב שוב אומר לי: תבדוק את התפילין שלך! אמרתי לרב שכבר בדקתי אותן, אך הרב בשלו: תבדוק!
חזרתי לרב וביקשתי להיעזר ברוח קודשו. אמרתי לרב שבדיקה של תפילין קטנות לא פשוטה, ולכן אודה למרן שיאמר לי באילו תפילין יש לי בעיה, בשל רש''י או בשל ר''ת. הרב ענה: לבדוק את של רש''י.
נתתי את התפילין של רש''י לבדיקה אצל סופר אחר, שמייד בפתיחת התפילין גילה שכמה אותיות התפוצצו ונשברו באותה פרשייה שהסופר הקודם עיבה עם קלף נוסף.
לאחר שהחלפתי תפילין של רש''י, באתי אל מרן והראיתי לו אותן סגורות. הרב הסתכל עליהן ואמר: מצוין, עכשיו הכול טוב!
(אחד ממקורבי הרב)
<h2>תחיית המתים</h2>
<h3>התפילין שלך פסולות!</h3>
וְנָתַתִּי רוּחִי בָכֶם וִחְיִיתֶם
<h3>המלאכים הטריחו את עצמם, ואני לא אטריח את עצמי?</h3>
אשתי ואני עברנו תאונה קלה ולא נזקקנו לטיפול רפואי. לאחר כמה ימים הרגשתי כאבי ראש במשך היום, רופא נוירולוג אמר לי שזה קשור לתאונה וזה יעבור, אבל המציאות היתה הפוכה. לא זו בלבד שהכאבים לא חלפו, אלא הם הלכו והתגברו עד שלא יכולתי לשאת אותם. לאט-לאט נחלשה הראייה שלי בעין אחת.
הגעתי לד''ר יאיר בירנבוים, מנהל בית החולים ''הדסה'', שילדיו למדו אצלי בישיבה, והוא הפנה אותי לרופאים הטובים ביותר בתחום. אחרי בדיקות התברר להם שיש לי גידול במוח שיושב מתחת ל''תצלובת עצבי הראייה'' והוא שגורם לי לכאבים החזקים בראש ולפגיעה בראייה.
נקראנו לשוב לבית החולים בדחיפות מייד לאחר צאת השבת. הגענו בראש ובראשונה למורנו ורבנו מרן הראשל''צ הרה''ג מרדכי אליהו זצ''ל, אשר זכיתי להיות במשך שנים בכל שבוע בפגישה אישית עמו. הוא ליווה אותי בכל השאלות שהיו לי מאז היותי מ''פ בצבא ועד היותי חבר במועצת העיר ירושלים. כל השאלות האישיות וההלכתיות שלי עלו לפניו, והחלטנו שגם את השאלה הזו נעלה לפניו.
הרב, כהרגלו, קיבלנו בחיוך ובסבר פנים יפות ושאל מה בפינו. סיפרנו לו על הגידול, והוא חיזק אותנו בעידוד וברכה וביקש לשמוע על בדיקת MRI, שהיא החשובה והמשמעותית ביותר. עשינו את הבדיקה והיא אכן אישרה את האבחון הקודם. הרופאים החליטו לעשות ניתוח ראש פתוח באופן דחוף על-מנת לקחת ביופסיה בלבד, מבלי לנגוע בגידול עצמו שיושב מתחת לעצבים כל כך רגישים במוח.
למחרת היום הגענו בדחיפות לרב, ואמרנו לו כי הניתוח שאותו החליט לעשות הצוות הרפואי הוא מאוד דחוף ומסוכן. הרופאים הסבירו לנו כי ישנה סכנה גדולה בניתוח, כי הגידול יושב ליד מערכת העצבים המרכזית. נגיעה קלה בו עלולה לפגוע בדיבור, בשמיעה, בראייה, במוטוריקה, בזיכרון.... ובדברים אחרים שלא ניתן לחשוב עליהם מפאת גודל הסיכון הכרוך בכך.
היה לי קשה מאוד לעבור ממצב של אדם בריא, שכל כך מעורב עם הבריות, למצב של סכנת חיים. אבל הרב לא עזב אותנו. הוא חיזק אותי ואת אשתי כל הזמן, הרגיע אותנו והשרה עלינו ביטחון ואמונה גדולה. הרגשנו אצלו ממש כמו בנים. באותו שלב הרב אמר לנו לא לעשות ניתוח, למרות שהרופאים אומרים שזה דחוף כל כך. הוא אמר לנו שעכשיו הזמן להרבות בתפילות ככל יכולתנו. תלמידי הישיבה והבוגרים, וכן בתי הכנסת בקהילה, שמעו על כך וארגנו תפילות בכל מקום שבו הם היו בארץ ובעולם.
בינתיים המצב הלך והידרדר. בעין שמאל כבר לא ראיתי בכלל, ובעין ימין ראיתי מטושטש. לא יכולתי לנהוג ולא לקרוא. היה לי קשה מאוד, אבל הרב אמר לי לא לדאוג. עדיין לא הגיע זמן הניתוח, אמר, ועלינו להמשיך להתפלל ולהיות עמו בקשר.
הלכתי לקברי צדיקים בצפון הארץ ונכנסתי לרבי דוד אבוחצירא שליט''א. ביקשתי ממנו שיתפלל עלי. כשהוא שמע כי הרב מרדכי אליהו מלווה אותי, הוא אמר לי כי כשהתפילות של הרב מלוות אותי אין לי מה לדאוג, שזכות הציבור עומדת לי. עוד אמר לי כי אצטרך לעשות ניתוח מייד כשהרב אליהו יגיד לי שהגיע הזמן, ו''בניתוח תבקש מהרופא שיוציא את כל הגידול ואל לך לדאוג ולא לפחד'', הוסיף.
למחרת היתה לי בדיקה בבית החולים, ואמרתי לרופא כי אני מעוניין שהוא יבצע את הניתוח ויוציא את כל הגידול. הוא אמר לי כי דבר כזה לא אפשרי בשום פנים ואופן, ולדעתו אין שום רופא בעולם שיסכים לנגוע בגידול הזה. חזרנו לביתנו, והנה בסיעתא דשמיא הגיע אלינו רופא שליח שהוא אב של תלמידי והוא לקח את כל הבדיקות לכנס של גדולי מנתחי הראש שבעולם. שם ראו את הצילומים והבדיקות, וגם הם הסכימו שאין שום סיכוי להוציא את הגידול ויש לפעול על-פי הנחיות הרופאים בארץ.
חזרתי לרב אליהו וסיפרתי לו את כל מה ששמעתי מהרופא ועל חוות הדעת מהרופאים המומחים בארה''ב, והרב אמר לי: ''אל תדאג. הכול יעבור בשלום, זכות הציבור עומדת לך. עכשיו הגיע הזמן לניתוח. ביום הניתוח תבוא להתפלל איתי ותיקין בבית הכנסת. למרות שהרופא לא מאמין – הוא יוציא את כל הגידול בניתוח הזה''.
בבוקר הניתוח הגעתי, כבקשת הרב, לבית הכנסת של הרב לתפילת ותיקין. הרגשתי נפלא, הרב בירך אותי ובסוף התפילה ביקש שאבוא לביתו. בביתו, הרב דיבר איתי והרגיע אותי מאוד, נתן לי לשתות משהו, שם על ראשי חומר כלשהו ואמר לי כי כשיגיע רגע הניתוח ואני אהיה על שולחן הניתוחים, אברך את המנתח בשמו ובשם אמו. גם אומר למנתח כי הוא שליח טוב לבצע את הניתוח, ומאחר שהוא לבד לא יוכל להוציא את הגידול – יעזרו לו מן השמים. שלא ידאג ושלא יפחד כלל, כי כל הגידול יצא בניתוח הזה.
אמרתי לרב שמדובר ברופא לא דתי, שלא הסכים עד כה לדבר על אפשרות להוציא את הגידול. אבל הרב אמר לי: ''בע''ה נצא מזה בשלום. אתה תעשה את שלך ותברך אותו, ואני אעשה את שלי''. עוד ביקש הרב שאשתי תתקשר לביתו להודיע לו כשהניתוח מתחיל.
יצאתי מבית הרב ברוממות רוח מדהימה ובהרגשת ביטחון עצומה שאינני יכול להבינה. הגעתי לבית החולים והוכנסתי לחדר הניתוח. הרופא המרדים הגיע אלי והסביר לי כי הוא הולך להרדים אותי וכי לא ארגיש כלום בניתוח. אמרתי לו: ''אני מבקש לברך את הרופא המנתח''. המנתח נכנס, שאלתי אותו מה שם אמו, והוא שאל בתדהמה: ''מה לך ולאמי כשאתה על שולחן הניתוחים?''
חייכתי ובירכתי אותו ממש כפי שהרב הנחה אותי. אמרתי לו: ''אתה אכן לא יכול להוציא את הגידול מהראש שלי, אבל מן השמים יעזרו לך ותוציא אותו. אל תדאג ואל תפחד ולא יהיה שום נזק כפי שאתה חושש''. אחת האחיות שהיתה שם התחילה לבכות מהתרגשות. גם הרופא, שכל הזמן לא האמין באפשרות להוציא את הגידול, התרכך ואמר: ''אמן. לו יהי כדבריך''.
אינני יודע מה קרה בניתוח, את זה שמעתי מאשתי. היא סיפרה לי כי כשהחל הניתוח היא התקשרה לרב והוא אמר לה לא לדאוג ושבע''ה יהיה בסדר. אחרי ארבע שעות של מתח ותפילה, יצא הרופא ואמר לה כי הם סיימו את הביופסיה בהצלחה, הם שלחו את הממצאים לבדיקה פתולוגית והם ממתינים לתשובה, כשהראש שלי פתוח ואני מורדם.
לאחר כחצי שעה הם קיבלו תשובה שהניחה את דעתם, ואז הם רצו לסגור את הראש. כשהרופא המנתח בא לאשתי, היא שאלה אותו האם הם ינסו, למרות הקושי, להוציא את הגידול. להפתעתה הרבה אמר לה המנתח שהוא רוצה לנסות ולהוציא משהו קטן שיצא מחוץ למערכת העצבים, אבל הוא צריך את האישור שלה. היא כמובן עודדה אותו שיוציא ככל שיוכל, והוא אמר לה שהוא יעשה כן.
החיתוך הזה, שהיה צריך לארוך כמה דקות, ארך כמה שעות. אחר כך סיפר הרופא, כי בכל פעם שהוא הוריד חלק קטן מהגידול, צץ מצד אחר של מערכת העצבים חלק אחר של הגידול והוא הוריד גם אותו. אחרי שהוריד חלק נוסף, צץ לו עוד חלק והוא הוריד גם אותו. כל התהליך הזה לקח זמן רב, מעבר לתכנון הניתוח.
בינתיים, המתח גבר וכן גם התפילות. חלפו עוד כחמש שעות, הרופא יצא החוצה ואמר לאשתי כי בכל השעות האחרונות מאז שנכנס פנימה לאחר הביופסיה הוא עובד על הוצאת הגידול, והוא לא מבין עדיין כיצד עשה זאת בניגוד לכל התכנון, הוא הוציא את כל מה שעיניו ראו והניתוח מבחינתו הסתיים. כעת הם הפסיקו את ההרדמה, והם רק מחכים לראות שאתעורר ושאין נזקים למערכת העצבים המרכזית.
התעוררתי אחרי כמה שעות. שמעתי את האחות קוראת למנתח ואומרת לו כי אני בשלבי התעוררות. פקחתי את עיני והבחנתי כי אני רואה בעין אשר לא ראיתי בה כלל לפני הניתוח. הרופא הגיע אלי וקרא לי בשמי: ''דוד. האם אתה שומע ורואה אותי?'' אמרתי לו: ''אני רואה ושומע אותך. תגיד לי, מה עשית בניתוח?''
הוא לא ענה לי, רק בדק לראות שהידיים והרגליים שלי זזות. רק אחר כך הוא אמר: ''אני לא מבין איך יצאת שלם מניתוח כזה, אני עשיתי מה שהרב שלך ביקש ממני והורדתי כל מה שראיתי. זה בניגוד גמור לציפיות שלנו. עוד מוקדם לדבר על הצלחת הניתוח, נעשה מחר בדיקת MRI ונראה אם באמת כל הגידול הוסר''.
למחרת, בעודי בטיפול נמרץ, נלקחתי לבדיקת ה- MRI. אחרי שעתיים הרופא חזר עם חיוך גדול והראה לנו את תוצאת הניתוח. רק אז התברר לנו גודל הנס – המקום היה נקי לחלוטין. התרגשנו ובכינו מגודל השמחה. כשנשאל הרופא כיצד הוציא הכול בניגוד לתכנון, כפי שצפה טרום הניתוח, אמר: ''אני באמת לא מבין. הרגשתי במהלך הניתוח כי לא הייתי לבד. אתם הדתיים, אני לא יכול עליכם. העיקר שתמשיכו להתפלל''.
לאחר כמה ימים הועברתי מטיפול נמרץ למחלקה, ולמחרת בשעת צהריים אשתי הודיעה לי בהתרגשות: ''הרב אליהו בפתח, הרב אליהו הגיע''. לא האמנתי למראה עיני, ניסיתי לקום ממיטתי ואמרתי לרב: ''מה פתאום הרב הטריח עצמו לבקר אותי?'' אבל הרב מייד עצר אותי, ובטרם שמע את תוצאות הניתוח הוא אמר: ''מלאכים הטריחו עצמם, ואני לא אטריח עצמי?! אמרתי לכם שלא לדאוג ולא לפחד''.
לא ידעתי מה לומר. המילים נעתקו מפי. תוך כדי שאני מדבר עם הרב, נכנס הרופא המנתח. אמרתי לרב: ''זה המנתח!'' הרב חייך ואמר למנתח: ''היתה לך זכות גדולה להיות שליח בניתוח הזה, דע לך כי עזרו לך מן השמים''. הרב עזב את החדר לאחר שבירך אותי ושוב עודד אותי שבע''ה אשוב לכוחותיי ולביתי בקרוב. מייד כשיצא הרב, הרופא המנתח התבונן אחריו ואמר: ''האיש הזה הוא אדם גדול''.
יצאתי ב''ה בריא מבית החולים. חזרתי אט אט לכל תפקידיי הציבוריים – ללמד תלמידים בישיבה, להורות הלכות, ללמד בשכונה שאני משמש בה כרב. לאחר זמן החלמה חזרנו לבית הרב, אשתי ואני, והוא אמר לנו לעשות סעודת הודיה, סעודת עניים כיד המלך, אם כי לא לפרסם את הנס בגילוי גדול. לכן אינני חותם את שמי, למרות שרבים רבים מכירים אותי ואת הסיפור, לפחות בחלקו.
(הרב דוד, ירושלים)
<h3>בן או בת?</h3>
כשהרב זצ''ל היה לקראת סוף האשפוז הראשון שלו, הגיע זוג לדלת הכניסה של טיפול נמרץ וביקש מהאחות להכנס אל הרב. האחות הסבירה להם שבשל מצבו של הרב אין אפשרות להכנס אליו, וביקשה ממני לצאת אליהם. כשיצאתי הם סיפרו לי שהם נשואים שש שנים ועדיין לא זכו לפרי בטן. הם ביקשו שאבקש מהרב לברך אותם.
נכנסתי לחדרו של הרב וסיפרתי לרב על המקרה, וכשסיימתי שאל אותי הרב: ''מה הם רוצים?'' חזרתי בפני הרב שוב על המקרה, אך הרב חידד את שאלתו: ''אם כן, מה הם רוצים – בן או בת?''
השבתי לרב כי לא שאלתי אותם, אך אני מאמין שהם ישמחו גם אם יהיה להם בן וגם אם תהיה לבסוף בת.
אמר לי הרב: ''מחמת הספק, נברך אותם שיזכו בתאומים – בן ובת''.
מופתע, יצאתי לבשר לזוג שהרב בירך אותם בתאומים.
לאחר כעשרה חודשים, קיבלתי שיחת טלפון מחו''ל. על הקו היתה גברת ששאלה אותי האם אני זוכר את פרטי המקרה. עניתי לה בחיוב. והיא בישרה לי שברכת הרב התקיימה במלואה. נולדו להם תאומים בן ובת, ועכשיו הם מבקשים להתייעץ עם הרב לגבי שמות וכן להודות מקרב לב לרב על ברכתו.
סיפרתי לרב והוא אמר לי להגיד להם: ''אל תודו לי, תודו לבורא עולם''.
(אסף אהרוני, עוזר הרב)
<h3>בין שמים לארץ</h3>
נסענו ללוס-אנג'לס במטוס אל-על. באמצע הדרך אני רואה את הרב מרוכז מאוד, כאילו הוא מתפלל בישיבה, ולא מבינה על מה בדיוק. לא הייתי צריכה לחכות הרבה זמן, אחד הטייסים יצא מחדר הטייס הראשי לכאורה שליו, אבל על פניו היתה הבעה של דאגה. הוא ניגש אלי ושאל אם אפשר לגשת אל הרב. גם הוא ראה שהרב מרוכז.
שאלתי מה הבעיה, והוא אמר לי: כנראה שיש נזילת דלק ואי-אפשר לעצור אותה. שאלתי אם אין איפה לנחות, והטייס השיב שאנחנו באמצע האוקיינוס ואין איפה לנחות. שאלתי אם אין אפשרות להגיע לאי כלשהו, אבל הטייס אמר שאין מספיק דלק להגיע לשום מקום.
הסתכלתי עליו ולא הבנתי למה הוא כל כך שליו, למה הוא לא מעורר את כל האנשים שיעשו משהו. אבל אחר כך הבנתי שזה לא חכם לעשות כעת פאניקה ציבורית. שאלתי אותו: ''אז אתה אומר שהמטוס הולך כעת ליפול לים?'' – ''לא'', הוא אומר לי. ''תבקשי מהרב שיעשה משהו''.
הסתכלתי סביבי וראיתי את כל האנשים ישנים או קוראים. חשבתי בלבי כי אני כבר עשיתי מספיק בחיים, אבל שני ילדים שלי למטה במחלקה הרגילה. מה יהיה עליהם? ומייד הבנתי שאלו לא המחשבות שצריכות להיות לי כעת בראש. הסתכלתי על הרב, והוא עדיין בריכוז שלו. אמרתי לו: ''מרדכי, אנחנו בסכנה''. והוא לא ענה לי. כך קראתי לו פעם אחר פעם, והוא בריכוז שלו.
הטייס עמד לידי וראה את הניסיונות שלי לדבר אל הרב, וגם ראה את מה שהרב עושה. אחרי כעשר דקות אמר לי הרב: ''תגידי לו שימשיך לטוס ליעד שלו. לא לנחות בשום מקום באמצע. מרגע זה ואילך המחוג לא יזוז כלל''.
הטייס שמע את דברי וחזר לתא הקברניט. בינתיים יצאתי ממקומי למקום שבו ישבו הילדים שלי, ראיתי אותם קוראים או לומדים ולא אמרתי להם דבר. הם לא ידעו איזו סכנה מרחפת על כל יושבי המטוס שמנמנמים או ישנים להם, ולא מודעים לדרמה שמתרחשת כעת בתא הקברניט.
חזרתי למקום מושבי ליד תא הטייס. ואני רואה את הרב ממשיך להתפלל בשתיקה ובדבקות מיוחדת. והטייס עומד ליד מקום המושב ואומר לי: המחוגים לא זזים. אנחנו באותו מצב של מחוגי דלק. הנזילה נעצרה והטיסה לא מפחיתה את כמות הדלק.
הטייסים הם אנשים קרי רוח מטבעם, יודעים להתמודד עם מצבי לחץ מסוכנים. אבל זה ממש לחץ נורא. מטוס שלם על מאות הנוסעים שבתוכו בסכנת חיים כל כך גדולה, ואף אחד לא יודע חוץ מהטייסים ומאתנו. רציתי לשתף את הנוסעים האחרים, שהיו שלווים יותר מדי, אבל הבנתי שאם נוסע אחד ידע מה שקורה, תהיה פה היסטריה ואנדרלמוסיה גדולה.
עוברת עוד חצי שעה. הלכתי שוב לבקר את ילדיי, שכעת ישנים ולא יודעים כלום. ראיתי את כל הנוסעים השלווים ובלבי סערה גדולה. חזרתי שוב למקום הישיבה שלי. כבר עברה מאז יותר מחצי שעה, וכמה טייסים עומדים במרחק מה מהרב שממשיך להיות מרוכז כולו בתפילתו השקטה.
''המחוג של הדלק לא זז'', הם אומרים לי כמעט בלחישה.
כך התנהלו הדברים כמעט שעתיים. רק כשהתקרבנו לשדה התעופה חזר המטוס להילוך הרגיל שלו. המחוגים של מד הדלק החלו לזוז כלפי מטה, אבל עכשיו זה כבר לא היה מסוכן וכולם נשמו לרווחה. ''כולם'' זה אנחנו ואנשי הצוות שהיו בסוד העניינים. כל שאר הנוסעים והדיילים לא ידעו מכל זה כלום. אחרי הנחיתה התאספו סביב הרב כל אנשי צוות הטיסה, אלה שהיו בסוד העניינים, וביקשו ברכה. הם ביקשו שיחבר להם תפילה מיוחדת, תפילת הטייסים.
(הרבנית צביה אליהו שתחיה, אשת הרב)
<h3>והילד הזה הוא אני</h3>
בני-זוג באו אל הרב זצ''ל, מפוחדים ומבוהלים. הם היו כעת בבית החולים בבדיקות הריון, והרופאים אמרו להם חד-משמעית שהם צריכים להפיל את העובר. אין לו סיכוי כלל לחיות. ואם הוא ייוולד חי – הוא לא ישרוד הרבה זמן. ובכל מקרה, הוא יהיה נכה לצמיתות כל חייו.
ההורים המבוהלים באו אל הרב בשאלה מה לעשות במקרה זה – האם להאמין לרופאים או לא? בדרך כלל במקרים כאלה הרב אומר לשאול רופא נוסף, לבדוק אם יש סיכוי לעובר לחיות או לא. בפעם הזאת אמר להם הרב: ''אין לעובר שלכם כלום. הוא בריא ושלם''. ''אבל הרופאים אומרים'', התחילו ההורים, והרב חזר בביטחון על דבריו: ''הם לא יודעים מה שהם רואים. אני אומר לכם, לכו לביתכם בשלום. התינוק ייוולד בריא ושלם, ואין לו כלום''.
ההורים ששמעו תשובה כל כך נחרצת, יצאו בלב יותר קל מבית הרב והתפללו שהתינוק אכן יצא בריא ושלם. בינתיים התקשרו הרופאים מבית החולים לברר מתי הם יבואו לעשות הפלה, וכששמעו שהם לא עושים הפלה, הם אמרו להם שהם ממש לא אחראיים.
כעבור תשעה חודשים של מתח, נולד להם ילד בריא ושלם. והילד הזה הוא אני. אני, שחייב את החיים שלי לרב אליהו.
(ישראל)
<h3>אם תביאו ילד – זו תהיה תחיית המתים</h3>
נישאתי בשעה טובה, אך לאחר זמן התברר לנו שישנן אצלנו עיכובים קשים בקיום מצות פרו ורבו. הרופא שטיפל בנו ניסה דרכים שונות, ובשלב מסוים הוא אמר לנו: ''אין לכם שום סיכוי להביא ילד לעולם. אם תביאו ילד – זו תהיה תחיית המתים, כדאי שתחשבו על אימוץ''.
פניתי לרב זצ''ל כמה פעמים בעניין זה, והרב ברכני כלאחר יד. אחרי ארבע שנים קשות אמר לי הרב: ''אתה צריך לשנות מקום. ללכת ללמד במקום אחר''. לא ידעתי לאן אפנה. הייתי בימים ההם אברך צעיר שלא מכיר את העולם, מי יציע לי עבודה במקום אחר?
באותו שבוע הציע לי הרב דוד סתיו, שהיום הוא הרב של שוהם אבל בימים ההם הוא היה ראש ישיבה באנטוורפן בבלגיה, לנסוע לשליחות לבלגיה ולהיות שם ר''מ בישיבה התיכונית.
נסעתי להיוועץ עם הרב, ושטחתי בפניו את הבעיות שלנו. הרב עצם את עיניו, הסיט את ראשו הצידה, ולאחר כמה דקות של עיון בדבר פקח את עיניו ואמר לי: ''אני רואה משמים כי שם תיפקדו. סעו והיפקדו. משנה מקום משנה מזל''.
שבתי לביתי וסיפרתי לאשתי על הוראת הרב. אשתי שתחיה לא הבינה מה העניין לנסוע לחו''ל. בלגיה נראתה לה מקום רחוק, והיא לא היתה מעוניינת לנסוע. פניתי לרב שוב ואמרתי שקשה לנו לנסוע. אמר לי הרב: ''אני את שלי אמרתי, והטוב בעיניכם עשו''.
שלוש שנים לא התקדמנו בנושא זה, ואני לא העזתי לשאול את הרב על כך וגם הוא לא אמר מאומה. בתום שלוש שנים שבהן שום דבר לא זז ועדיין לא זכינו להריון, הציעו לי שוב לנסוע לבלגיה ולשמש שם כראש הישיבה. שוב פניתי לרב, שטחתי בפניו את ההצעה, הרב שוב עצם את עיניו ולאחר דקה של עיון הוא אמר לי: ''הרי כבר דיברנו בעניין לפני שלוש שנים, מה שאמרתי לך אז אני אומר לך עכשיו. סעו – ותיפקדו''.
הפעם, לאחר שבע שנים תמימות ללא ילדים, לא התווכחנו. נסענו. התחלתי ללמד ולא עברו חודשים רבים ונפקדנו. אין לשער את גודל ההתפעלות והשמחה שחשנו. הדהדו באוזנינו דברי הרופא שאמר לנו: ''אם תביאו ילד – זו תהיה תחיית המתים''.
כשחזרנו לארץ, לאחר כמה שנות שליחות, ביקרתי אצל הרב ואמרתי לו: ''הברכה של הרב התקיימה במלואה בחו''ל. אבל כבוד הרב, ארץ-ישראל תובעת עלבונה. מה יאמרו, שדווקא בחו''ל נפקדים? הרי חכמינו אומרים שזכות ארץ-ישראל היא להיפקד. חוץ לארץ היא לא בחשבון עשר השנים למי שאשתו לא נפקדת?''
אמר לי הרב מייד: ''בזכותה של ארץ-ישראל תיפקדו שוב''. אכן כך היה, ולאחר כמה חודשים שוב נפקדנו. וזה למרות הדיבורים של הרופא על ''תחיית המתים''.
בחצות הלילה, בהגיענו ללידה ב''הדסה'' עין כרם, הוולד התעכב מלצאת, ואני בצר לי כתובת אחת יש לי לפנות – הרב זצ''ל. התקשרתי לרב ושאלתי מה עלינו לעשות. הרב ענה בפשטות: ''תקרא ספר יונה'' וממשיך ואומר: ''תחפש אם יש שם בבית החולים את הספר. ואם לא תמצא, תתקשר שוב, ואבוא להביא לך...''.
(בספר זה ישנם כמה סיפורים מהרב המספר. בגלל גודל הנס נתבקשנו לא לפרסם את הסיפור הזה עם השם)
<h3>מדוע כעס הרופא?</h3>
בתקופה ההיא שימשתי כיו''ר מנהלת הרובע היהודי בעיר העתיקה של ירושלים. בזכות זה זכיתי והרב זצ''ל היה קורא לי: ''המוכתר של העיר העתיקה''. מתוקף תפקידי הכרתי אנשי מינהל בכירים, ואחת הנשים הבכירות שהכרתי פנתה אלי פעם בבקשה להפגש עם הרב. ''אני צריכה ברכה דחופה לבת שלי, שחולה במחלה ממארת בעמוד השדרה'', הסבירה.
ביום שישי הגענו לבית הרב עם הילדה החולה. הרבנית שתחיה שאלה את הילדה בת השתים-עשרה מה קרה לה, והילדה הקטנה אמרה לרבנית: ''אני חולה במחלת הסרטן ואני לא רוצה למות''. הרבנית קפצה לשמע דברים נוראים כאלה מילדה כל כך קטנה, ואמרה לנו לחכות רגע כי הרב צריך עוד מעט לצאת לברית מילה ובדרך הוא יברך אותנו.
הרב הגיע כשהוא לבוש בגלימה בדרך לברית. הילדה עמדה ואמרה לרב: ''הרב, אני רוצה ברכה מהרב. הייתי אצל הרבה רבנים ואמרו לי שאם אני אקבל ממך ברכה אני אחיה. אני רוצה ברכה''.
הרב שאל אותה ''מה יש לך?'' והיא ענתה ''סרטן בעמוד השדרה''.
האמא התערבה ואמרה: ''בעוד יומיים, ביום ראשון בשעה 06:30, היא צריכה לעבור ניתוח בעמוד השדרה''. הרב שאל על שמות הילדה והאמא, נכנס לחדרו, חזר ואמר לילדה: ''אין לך שום דבר, את לא צריכה ללכת לשום טיפול''.
האמא, שלא כל כך הכירה רבנים, התקוממה ותמהה איך אפשר לעשות דבר כזה: ''ב'שערי צדק' אבחנו את הסרטן, שלחו אותנו ל'הדסה' כי זה מסובך מדי. שני בתי חולים קבעו שהילדה חולה והניתוח דחוף, ואתה אומר לי שאין לילדה כלום?!''
ענה לה הרב: ''תראי שהיא בריאה לחלוטין. תתקשרי לרופא ותאמרי שאת דוחה את הניתוח, והוא יסכים. תתקשרו לד''ר אפרים שמבה''. הרב היה צריך לצאת לברית, שם כבר חיכו לו, והאמא של הילדה היתה מאוד נבוכה: ''מה לעשות? הרי עם כל הכבוד לרב, אי-אפשר לסמוך על דבר כזה'' אמרה.
הרבנית יצאה אחרי הרב למעלית ואמרה לו: ''תתפלל, היא חייבת לחיות. היא רק ילדה קטנה. מה היא עשתה? תברך אותה''. הרב אמר: ''אין לה כלום, אבל אם את רוצה – אברך אותה'', ונכנס למעלית.
יצאנו מבית הרב והתקשרנו לרופא לבדוק האם אפשר לדחות את הניתוח. הוא מאוד כעס ואמר: ''מי זה הרב הזה? יש פה צילומים. רואים את הגידול בכל הצילומים. אני עושה את הניתוח בכל מחיר''. לאחר מכן הוא התרכך מעט ואמר: ''תתקשרו בעוד חצי שעה''. בתום חצי שעה הוא אמר: ''נדחה את הניתוח, תבואו ביום רביעי בין 22:00 ל-24:00 בלילה''.
גם לאם הילדה היה קשה לדחות את הניתוח שהיה אמור להיות ביום ראשון, אבל לקראת כניסת השבת היא הסכימה לדחייה, וביום רביעי היא באה לרופא אחרי שעשו לילדה צילומים פעם נוספת.
בשעה 02:00 לפנות בוקר קיבל הרופא את האמא והתחיל לצעוק עליה: ''מה עשית? עשית כשפים?'' האמא לא הבינה ושאלה למה הרופא צועק, אבל רופא המשיך ואמר: ''זה מסוכן! ראינו את הגידול בכל הצילומים''.
''אז למה אתה צועק עכשיו? תנתח!''
''אין מה לנתח'' – הסביר לה הרופא הכועס, ''אבל זה עוד יחזור לה. אתם עושים משחקים!''.
האמא עוד לא הבינה מה שקורה ושאלה שוב את הרופא: ''יש לה גידול או אין לה גידול?''
''את לא רואה שאין גידול?!'' אמר הרופא כשהוא מנפנף בצילומים החדשים. ''בצילום החדש לא רואים שום גידול, אבל זה יחזור חזרה. לא עושים משחקים כאלה''.
סוף-סוף הבינה האם שאין גידול ואין ניתוח ונשמה לרווחה.
מספר ישראל טויטו: ''היא התקשרה אלי באמצע הלילה וקראה לי בדחיפות. היא סיפרה לי את כל הסיפור והראתה לי את הצילומים החדשים. היא אמרה לי: מעולם לא פגשתי איש פלא כמו הרב. איך לא יודעים עליו כולם? איך לא האמנתי לו בתחילה?''
כעבור למעלה משנה פגשתי את האמא ואת הבת. בריאה, שלמה, חזקה וגדולה.
מדהים.
(ישראל טויטו, אל''מ במילואים)
<h3>את רואה שאת שומעת?</h3>
באחד החורפים חליתי בשפעת, ולאחר יומיים הפסקתי לשמוע. לחרדתי, הרופאים קבעו חד-משמעית שאין דרך חזרה ויש צורך במכשירי שמיעה. מכיוון שהייתי חלשה מאוד, שהיתי בבית הורי בבאר-שבע ולא בדירתי בירושלים. כששמע זאת הרב זצ''ל, הוא אמר בנחרצות: ''אין לך כלום! זו רק שפעת ואלו נוזלים. את חייבת לעזוב את באר-שבע ולחזור לירושלים, ואני מבטיח לך שתוך 15 דקות מרגע שתצאי מבאר-שבע – את תחזרי לשמוע''.
ברור היה לי שאקיים את דברי הרב, אך לא הבנתי מדוע הרב מדגיש שאחזור לירושלים, הרי אני חלשה ובוערת מחום. למה שאחזור לדירה ואהיה לבד במקום להיות בבית הורי? אך כמובן, יש לעשות את מה שהרב אמר. בחלישות ובלי שמיעה התחלתי לנהוג לכיוון ירושלים. מייד כשהגעתי לצומת בית קמה, שנמצאת כ-15 דקות מבאר-שבע, חשתי לפתע שהשמיעה חזרה לי. רעדתי כולי, והפעם לא מהחום הגבוה שהיה לי אלא מדברי הרב שנתקיימו בדיוק כדבריו, בתום 15 דקות.
הגעתי ללשכתו של הרב על-מנת להודות לו. מייד כשנכנסתי לחדרו בלשכה, פנה אלי הרב, ועוד לפני שהספקתי לברכו בשלום, שאל אותי: ''איך קוראים לך? מה השם של אמא שלך?'' לא הבנתי את פשר השאלות, הרי הרב מכיר אותי היטב ואף מתפלל למעני. האם אינו זוכר את שמי? עוד לא סיימתי לומר את שמי, חייך הרב חיוך גדול ואמר לי: ''את רואה שאת שומעת? אמרתי לך...''
(גם סיפור זה נתבקשנו מהמספרת לא לרשום את השם, כי אין הברכה שרויה אלא בדבר הסמוי מן העין)
<h3>לחיי היולדת ולשלום הבן</h3>
פעם קיבלתי טלפון מגיסי כי אשתו, שהיא אחותי, נמצאת בסכנה גדולה. היא היתה בחודש התשיעי להריונה והחלה לאבד דם רב. רופא הוזעק אליה מייד, ובגלל המצב החמור לא היה זמן להזמין מסוק.
בתקופה ההיא הם גרו בגוש-קטיף, ובית החולים הקרוב היה בית חולים ''ברזילי'' באשקלון. המרחק היה גדול מדי והיה חשש לחייה וגם לחיי העובר שנשאה ברחמה. גיסי התקשר אלי מהאמבולנס הדוהר כשקולות הסירנה נשמעות ברקע. הוא תיאר לי את המצב הקשה וביקש שאלך לרב זצ''ל דחוף כדי לקבל ברכה להציל את אשתו.
רצתי לבית של הרב, ותוך כדי ריצה התקשרתי לרב יהודה מוצפי שאמר לי כי רק בעוד חצי שעה הוא יהיה ליד הרב, אבל הוא הציע לי ללכת לבית ולהכנס בדלת האחורית. כך עשיתי, הרב פתח לי את הדלת וסיפרתי לו על המצב הקשה. הרב הניח ידיו על ראשו והתפלל, ואני ישבתי מולו וקראתי פרקי תהילים. לאחר מספר דקות הרב הרים את ראשו ואמר לי: ''לחיים טובים ולשלום''. שאלתי את הרב: ''מה עם העובר?'' והרב חזר על דבריו: ''לחיים טובים ולשלום''.
יצאתי מהחדר והתקשרתי לגיסי, שבישר לי כי ממש ברגע זה נולד לו בן, וליולדת ולילד שלום. חזרתי אל הרב וסיפרתי לו. חיוכו של הרב אמר את הכול.
(עוזי ברנע, מגבאי בית הכנסת ''היכל יעקב'')
<h3>ותגזור אומר ויקום לך!</h3>
בערב שבת אחד תיאמתי עם הרבנית שתחיה שאביא לרב זצ''ל קרוב משפחה שלבנו הקטן גילו לוקמיה. הילד היה במצב קשה, וכל הרבנים חששו לגבי שמו, אך כולם אמרו שהסמכות העליונה ביותר בנוגע לשינוי שם במצב כל כך עדין היא הרב מרדכי אליהו.
הרבנית כמובן הסכימה, והגענו בצהריים. הרב ישב עמנו בסלון ונתן לאבא תחושה שכל הזמן שבעולם כעת לרשותו. הרב ענה לכל שאלותיו ההלכתיות הקשורות לאשפוז, בנחת ובסבלנות, ועוד הוסיף מעצמו לספר ולשעשע את האב בסיפורים שונים הקשורים לרב עצמו, כאילו השעון עמד מלכת.
היחיד שהיה לו קוצים היה אני, שהרגשתי לא נעים בגלל הזמן של הרב בערב שבת. רק לאחר זמן הבנתי שגם זה היה מחסדו ומטובו של הרב, במטרה לחזק, לעודד ולתת תחושה לאותו אבא במצבו הקשה, שהוא כבן יחיד אצלו, אפילו בערב שבת.
המעניין היה שהרב, בניגוד לדעת שאר הרבנים, סבר שלא טוב לשנות את שמו במצב כל כך עדין. הרב ציין באוזני האב, שמעתה יתכוונו הוא ואשתו ששם הבן הוא לא על שם אותו אדם שהתכוונו בעת הברית, אלא על שם צדיק מסוים שחי בדורנו, והרב נקב בשם הצדיק.
בחסד ה' הילד הבריא וגדל בטוב.
גם במקרה אחר של אדם במצב אנוש הרב אמר לי לא לשנות את שמו בשום אופן, משום שכעת במצבו זה סכנה, והרב אמר שיתפלל עליו. ואכן אותו אדם ניצל בנס גם להגדרת הרופאים שלא נתנו שום סיכוי לחייו.
מי יתן לנו תמורתו, שהבין באמת בשורשי השמות והנשמות, והתקיים בו כפשוטו: ''ותגזור אומר ויקום לך''! והחולים קמו והם אתנו, והוא הסתלק מעמנו בעוונותנו. ה' ינחמנו ויושיענו, וירפא לכל חולינו.
<h3>החיידק הטורף והיולדת</h3>
הייתי בשבוע ה-43 להריוני השישי. הגעתי לבית חולים ''שערי צדק'' ללדת בלי צירים או סימנים אחרים. הרופאים החליטו שעלי לעבור ניתוח קיסרי, מכיוון שהתינוק במשקל של למעלה מארבעה ק''ג וההריון מתקדם. כרגיל, בכל דבר שאנו עושים היינו שואלים את הרב זצ''ל, ובעלי מייד עלה לקומה העשירית, לרב שהיה מאושפז באותו בית החולים, כדי לשאול ממנו עצה: מה לעשות?
הרב הורה: ''בשום אופן לא לעשות ניתוח''. אמרנו זאת לרופאים, והם אמרו שנחכה עד הבוקר ונראה. בינתיים קיבלנו את כיסוי הטלית של הרב, והרב אמר שבעלי יגיד ספר יונה. הצירים התקדמו, ולקראת הבוקר המיילדת אמרה שאני אכנס לחדר לידה. ברוך ה', בתוך שעה וחצי ילדתי תינוק בריא ושלם בלידה קלה ורגילה במשקל 4.5 ק''ג.
באותו הלילה של הלידה הרגשתי לא טוב, עשו לי בדיקות ולמחרת בבוקר החליטו שכנראה יש לי זיהום בדם ונתנו לי אנטיביוטיקה. הביאו רופאים ממחלקות שונות, ולבסוף החליטו לקחת אותי לטיפול נמרץ. בעלי הצליח לשאול את הרב מה לעשות, והרב אמר לעשות לי כפרות – פדיון נפש.
באותו הלילה הייתי בסכנת חיים, ובזכות הרב, ברכתו ועצתו – ניצלתי. הייתי שלושה ימים בטיפול נמרץ, יצאתי מכלל סכנה ולאחר מכן חזרתי למחלקת יולדות. הרופאה שזכרה אותי עוד מהקבלה שלפני הלידה אמרה לי שפשוט היה לי נס שלא ילדתי בניתוח, כי אחרת היה לוקח זמן לגלות שהכאבים בבטן הם לא מהניתוח אלא מ''החיידק הטורף'' שתקף אותי, ואז כבר היה יכול להיות חס וחלילה מאוחר. וכל זה בזכות ראייתו של הרב למרחוק.
יש לציין כי בדיוק באותו היום כשהגעתי ללדת, הרב התעורר וחזר להכרה והיה אפשר לתקשר איתו. הכול בגדר נס.
(טובה)
<h3>נולדה על רצפת הלובי</h3>
בתשעה-באב של שנת התשס''א הגעתי עם אשתי לחדר לידה ב-11:30 בבוקר, לאחר ירידת מים. חיכינו שם לאורך כל היום, אך לא נראתה שום התקדמות. לקראת ערב, לפני תפילת מנחה, הגעתי לבית הרב זצ''ל כדי לקחת את כיסוי הטלית של הרב המעטרת את כיסאו של אליהו בבריתות, ונודעה סגולתה ללידה קלה. וכמובן, גם לקבל ברכה. אמרתי לרב שכבר מהבוקר אנחנו בחדר לידה ואין התקדמות. הרב אמר לי לא לדבר כך, והרגיע אותי שהכול בסדר ושאת כיסוי הטלית אקח מהרבנית שתחיה.
לאחר תפילת המנחה חזרתי ללובי של חדר הלידה. רעייתי בדיוק יצאה מבדיקה נוספת שבה נאמר לה שאין שינוי ויש להמתין בסבלנות, כי הדרך עוד ארוכה מאוד... נתתי את כיסוי הטלית לרעייתי, ששמה אותו על בטנה, והלכתי להתפלל ערבית.
כשחזרתי מהתפילה מצאתי את רעייתי בלובי (היה עומס ולא נתנו לה חדר), עם כאבים חזקים ונשימות כבדות. הצעתי לה שנצא למרפסת. לא היה לי מושג עד כמה מהר העניינים רצים...
לאחר דקות ספורות במרפסת, הבינה אשתי שהלידה מתחילה. היא נעמדה ואמרה שראש העובר כבר בחוץ. רצתי מהר לקרוא למיילדת, שכלל לא האמינה לדבריי וחשבה שאיני מבין, שהרי רק לפני כ-20 דקות אמרה שאין שום התקדמות. לאחר שלחצתי על המיילדת היא הבינה שעליה לצאת, ואכן אישרה שהלידה החלה. תוך כדי ניסיון להכנס לחדר הלידה בהליכה, אחרי שני צעדים בלבד, החליקה התינוקת לאוויר העולם על רצפת הלובי. כמובן שהתכונה מסביב היתה רבה, וגם השמחה והלחץ. ברוך ה' שהכול הסתיים בשלום.
במשך היום היה אתנו בחדר הלידה זוג נוסף שהיה במצב דומה. לאחר שחזה בפלא ניגש אלי בהיסוס האב, אברך צעיר, ואמר שהוא לא קשור לדברים מסוג זה, אך מבקש, אם אפשר, בכל זאת להשתמש בכיסוי הטלית. מכיוון שבכל מקרה היה עלי להמתין ולראות שהכול בסדר, נתתי לו את השקית בטרם החזרתי אותה לבית הרב.
למחרת, במהלך היום, פגשנו את הזוג המדובר במחלקה והם סיפרו שגם הם ראו את הנס באופן מיידי.
(משה כהן, בית-אל)
<h3>סיפור מעל לטבע</h3>
יש סיפורים שאם לא תראה אותם במו עיניך לא תאמין שהם יכולים להתרחש. את הסיפור הבא ראיתי במו עיני.
חמי קיבל זעזוע מוח והיה משותק בכל גופו. הוא לא היה מסוגל לזוז לשום מקום. רק לדבר. חמותי היתה צריכה להאכיל אותו, כי הוא לא היה יכול לקחת את המזלג או את הכפית עם האוכל. חמותי עשתה את זה במסירות, עד שהפרופסור שטיפל בו אמר לה שחמי לעולם לא יצא מהמצב הזה. אין תקנה. וזה קשה בגילה לטפל בו. לקחנו אותו לבית החולים ''הרצוג'' שמטפל במקרים סיעודיים כאלה.
אני הייתי רגיל לעשות בכל שנה את ההילולא של גאון עוזנו ותפארתנו בעל הבן איש חי, רבנו יוסף חיים זיע''א, ומורנו הרב אליהו היה רגיל לבוא להילולא הזאת. באותה שנה הוא בא להילולא ושאל אותי מה שלום חמי. אמרתי לו שהוא בבית החולים ''הרצוג''. אמר לי: ''זה לא ייתכן, הוא צריך להיות בריא'', וקבע איתי שנלך יחד לבקר אותו למחרת בשעה 09:00 בבוקר.
בבוקר הרב כבר חיכה לי בחוץ ונכנסנו יחד לבית החולים. כשהרב נכנס היתה שם תכונה גדולה. הוא כדרכו בירך כל אחד והאיר פנים לכולם. חמי התרגש מאוד וניסה לזוז מעט, כאילו לקום לכבודו, אבל כמובן שלא היה יכול.
אז קרה הפלא הגדול. הרב שאל אותו: ''אתה רוצה להיות בריא?'' וחמי ענה לו שכן. אמר לו הרב: ''אם כן, תקום''. חמי לא האמין שזאת כוונת הרב, שדבר כזה יכול להיות.
בגמרא מסופר על אמוראים שכך ריפאו זה את זה (ברכות ד' ע''ב): ''רַבִּי יוֹחָנָן חָלַשׁ, עַאל לְגַבֵּיהּ רַבִּי חֲנִינָא, אָמַר לוֹ: חֲבִיבִין עָלֶיךָ יִסּוּרִין? אָמַר לוֹ: לֹא הֵן וְלֹא שְׂכָרָן. אָמַר לוֹ: הַב לִי יְדָךְ, יָהַב לֵיהּ יָדֵיהּ וְאוּקְמֵיהּ''. תרגום: כשחלה רבי יוחנן בא לבקר אותו רבי חנינא ושאל אותו: חֲבִיבִין עָלֶיךָ יִסּוּרִין? אמר לוֹ רבי יוחנן: ''לֹא הֵן וְלֹא שְׂכָרָן''. אמר רבי חנניא לוֹ: ''תן לי את ידך''. נתן לו ידו והקימו.
הגמרא מספרת שפעם אחת היה רַבִּי חִיָּא בַּר אַבָּא חולה ובא רבי יוחנן, נתן לו יד והקימו מהמחלה. שואלת הגמרא: אם רבי יוחנן יכול להקים את רַבִּי חִיָּא בַּר אַבָּא, למה לא הקים את עצמו? עונה הגמרא: ''אֵין חָבוּשׁ מַתִּיר אֶת עַצְמוֹ מִבֵּית הָאֲסוּרִין''. הסיפור בגמרא היה לפני אלף ושמונה-מאות שנה. הסיפור הזה היה מול העיניים שלנו. הרב המשיך ואמר לחמי בפעם השנייה: ''תקום!''.
לחמי יש כבוד גדול לרבנים. חמי עלה מבגדאד וגדל על כבודו של בעל הבן איש חי, שאותו היום היתה ההילולא שלו. הוא ראה ברב אליהו ממשיך דרכו של הרב בעל הבן איש חי זיע''א ולכן הוא ניסה לעשות כל מה שמורנו הרב אמר לו. התאמץ לקום אבל לא הצליח. האחים והאחיות שהיו שם לא הבינו מה הולך לקרות. הם לא ראו דבר כזה מימיהם, וחשבו שאלו רק דיבורים של כבוד ועידוד.
כשהרב ראה שחמי לא מצליח לקום לבדו, הוא נתן לו את ידו ואמר לו: ''אמרתי לך קום – אז קום!''. חמי לא יכול היה לעמוד בפני בקשתו של הרב, והתחיל לזוז ממיטתו. לפתע הוא התיישב על המיטה אל מול עיניהם הנדהמות של הרופאים והאחיות.
הרב המשיך להקים את חמי בידיו, והנה חמי עמד על רגליו. הרב אומר לו: ''לך'', והוא מתחיל ללכת על רגליו. ''לך לביתך'', אמר לו הרב. ''אל תחזור למיטה הזאת יותר. שלום''.
הרב אמר לנו: ''לא נפריע לחולה הזה יותר'', ויצא משם בברכת שלום לכל הרופאים והצוות. אני יצאתי משם ללוות את הרב למכוניתו וחזרתי לחדר. שם ראיתי את חמי מתלבש לקראת יציאה מבית החולים, וכל הצוות עומד עדיין המום מהפלא שהתרחש אל מול עיניו.
התקשרתי משם לפרופסור שטיפל בחמי וסיפרתי לו מה שקרה, והוא אמר לי כי לפי מה שהוא מכיר ''זה מעל לטבע''. שתים-עשרה שנה האריך מו''ר חמי לחיות ''מעל הטבע'', וכל אותם ימים ושנים היה הולך על רגליו כאחד האדם.
(שמואל בן עטר, רדיו ''קול האמת'')
<h3>הקמע של הרב אליהו</h3>
כשמרת אמי נפטרה, אבי לקח את זה קשה. הוא חלה ברגלו ולא היה יכול ללכת כלל בכוחות עצמו, רק על כיסא גלגלים או על קביים. לקחנו אותו לרופא, והוא אמר לו שהוא לא יוכל ללכת עוד. אחרי מה שקרה עם מו''ר חמי, ביקשתי ממנו כמה פעמים שאקח אותו לרב אליהו זצ''ל להתברך, אך הוא התבייש. פעם אחת אפילו נסעתי איתו לבית הרב, אבל הוא התבייש לעלות לביתו של הרב.
עליתי בעצמי לרב וסיפרתי לו את המקרה עם מו''ר אבי שנמצא למטה ומתבייש, כדי שהרב יבין את מצבו. הרב אמר לי: ''זה בסדר'', ונתן לי קמע שכתוב עליו משהו. אמר לי: ''קח את הנייר הזה. תכוון על ארבעה דברים. שים לו את הנייר הזה בתוך כוס תה ואחר כך תן לו שישתה את כוס התה הזאת''. את ארבעת הדברים עליהם הייתי צריך לכוון, הסביר לי הרב באותה שעה.
כך עשיתי עוד באותו היום. נתתי למו''ר אבי לשתות את כוס התה הזאת, והוא שתה. והיה פלא פלאים. כל הכאב שהיה לו ברגלו – עבר. עד היום מו''ר אבי הולך בזכות אותה כוס תה מופלאה של רבנו. ממש נס ופלא. אבא שלי תמיד מזכיר לי זאת ואומר לי: ''אתה רואה שאני הולך? זה בזכות הברכה של הרב אליהו''.
סיפור דומה היה עם אשתי. היא היתה בהריון, והרופאים אמרו לה שהיא צריכה להפיל. הם אמרו לה שהיא בסכנה גדולה והעובר לא יחזיק מעמד. הרב נתן לי את אותו קמע שנתן לאבי, אמר לי לשים אותו בתוך תה ולתת לה לשתות. אשתי החזיקה מעמד כל ההריון בשלום והילד נולד בריא ושלם.
(שמואל בן עטר, רדיו ''קול האמת'')
<h3>ברכה נמרצת</h3>
לפני 16 שנה, כשבתי נולדה, היא נלקחה מייד לטיפול נמרץ עקב בעיות נשימה. שלושה ימים לאחר מכן, ביום שישי בבוקר, ראש מחלקת טיפול נמרץ אמרה לי שמצבה מחמיר: ספירת הדם שלה לא תקינה, היא מקיאה את כל האוכל והם שוקלים להעביר אותה לבית-חולים יותר גדול ומשוכלל.
ביום שישי בצהריים נכנסתי לביתו של הרב זצ''ל כדי לקבל ברכה. הרב בירך את בתי התינוקת ואמר שהכול יהיה בסדר. לא הבנתי כל כך את דברי הרב, כיוון שבתי היתה במצב חמור מאד. כשעמדתי לצאת הייתי עדיין מודאג, והרבנית שתחיה אמרה לי: ''אם הרב אמר לך שהכול יהיה בסדר – אין לך ממה לדאוג''.
למחרת בבוקר, כשנכנסתי למחלקת טיפול נמרץ, בתי כבר שכבה בעריסה רגילה, וללא מכשירים. הרופאה אמרה לי שבצורה ניסית בתי הבריאה, וברגע אחד הכול הסתדר ובתי בריאה לגמרי.
(שלום וילק)
<h3>ריפוי בלי כפייה</h3>
יהודי אחד, מאלופי ישראל באתלטיקה, חזר בתשובה בצורה לא מבוקרת. הוא נכנס לפרד''ס הסוד מוקדם מדי ונתקף לפתע ברוח שיגעון. הפסיכיאטרים שהובאו למקום הורו על אשפוזו בכפייה. לאחר שהוזמן אמבולנס, הוא הורדם ונקשר למיטה, והובהל לבית-חולים לחולי נפש. בדרך התעורר אותו אדם, קרע את האזיקים וחזר לביתו.
למחרת, ביום שישי לפני קבלת שבת, אשתו התקשרה אלי לאחר שנצפו אצלו ''תופעות דתיות'', כלשונה. הוא פשוט אכל את התפילין מרוב קדושה, התעטף בטלית במקום בבגדים ועוד.
מייד נסעתי אליו ובפי תפילה לבורא עולם לרפואה שלמה של גופו ונפשו ועל שלמות משפחתו. עיקר תפילתי היתה שאצליח להשיג את הרב זצ''ל ולקבל ממנו הדרכה אמיתית כיצד לפעול במקרה זה.
כשהגעתי לביתו ביקשתי מאשתו לאפשר לי לשוחח עם בעלה ביחידות, ולהתפלל לרפואתו לפני אשפוזו בכפייה. בשיחה ישירה עם הרב מתוך החדר הסגור הורה לי הרב להניח את ידי על מקום הנחת התפילין בראשו ובזרועו, ולחזור אחרי הרב על מספר פסוקים, תוך שהרב מכוון את כוונותיו ואני רק ידו הארוכה...
הרב אמר לי שלאחר כמה דקות הבחור יירדם, וכשהוא יתעורר – יחלפו כל תופעות הלוואי. הנחתי את ידי על מקום התפילין של יד ושל ראש של אותו החולה. חזרתי אחרי הרב על הפסוקים שהוא הקריא לי בטלפון, והנה הבחור עוצם את עיניו ונרדם לי בידיים.
השכבתי אותו במיטתו ואמרתי לאשתו בסמכותיות: דעי לך כי כשהוא יתעורר הוא יהיה בריא. כך אמר הרב אליהו. היא הנהנה בספקנות מה. אבל במוצאי-שבת היא התקשרה לומר לי שבעלה קם בריא לחלוטין.
(הרב שלמה בן אליהו, רב המועצה האזורית מטה אשר)
<h3>תרנגולת לבנה וכפרה</h3>
היה זה בחודש חשוון. אחותי הסתבכה במהלך הלידה שלה בניתוח קיסרי. מי השפיר עלו לריאותיה, ומשם כל מערכת קרישת הדם קרסה ודמה נשפך כמו מים. היא איבדה את ההכרה ועברה החייאה במשך 20 דקות.
הרב זאב נוימן אמר לי ללכת מייד לרב אליהו זצ''ל. הרב היה צריך להעביר שיעור בבית הכנסת באותו הזמן, הגענו לשם אך הרב משום מה לא הגיע. לאחר זמן מה החלטנו ללכת לבית הרב. הרבנית שתחיה פתחה לנו את הדלת ולהפתעתי ראיתי את הרב יושב שם וקורא בדף, כאילו הוא מחכה רק לי.
מסרתי פתק לרבנית והרב אמר: ''המצב קשה מאוד. תעשו מייד כפרות בכסף בכפולות של ח''י ותמסרו את הכסף לצדקה מייד, בלי לחכות. ותבואו לבשר בשורות טובות''. וכך באמת עשינו.
אחרי 14 מנות דם שקיבלה, מצבה של אחותי התייצב. כעבור כמה ימים הדימום שלה פסק, אך לאורך כל הזמן הזה היא היתה עדיין מחוסרת הכרה.
פנינו לרב פעם נוספת, והוא הורה לנו לומר תהילים קי''ט לפי אותיות שמה ושם אמה, ולומר גם את אותיות ''רפואה שלמה''. כך עברו עלינו כחמישה ימים. בערב שבת פניתי לרב ממש לפני כניסת שבת והרב בירך: ''שבת היא מלזעוק ורפואה קרובה לבוא''. בערב שבת חיכתה לנו התמודדות קשה, שבסופה הרופאים אמרו לנו שהם עשו את כל מה שהם יכולים לעשות – אבל היא לא מתעוררת, והיא יכולה להשאר במצב זה כל הזמן. בכלל, הם אמרו, הסיכוי לצאת ממצב כזה חי הוא נמוך... הם אמרו ש-98% מהנשים לא יוצאות מזה בחיים או שהן נשארות צמח לכל ימי חייהן.
הרגשתי היתה שהגוף של אחותי עובד, אך הנפש, הרוח והנשמה לא מופיעות מחדש. במוצאי-שבת הלכתי לרב אליהו עם הרב זאב נוימן שיחיה. הרבנית שתחיה פתחה לנו את הדלת, ומייד כשהרבנית ראתה את פניי, היא אמרה את שמה של אחותי. הסתבר שכל הזמן הרב אליהו העביר את השם של אחותי לרבנים נוספים והמשיך להתפלל לרפואתה, וכך השם של אחותי היה שגור על פיה של הרבנית.
נכנסנו לרב ומסרתי לו פתק עם כל המצב הרפואי. הרב אמר שהכפרות על הכסף לא הספיקו, ולכן צריך גם לעשות כפרות על תרנגולת לבנה. שאלנו את הרב האם אנחנו חייבים לעשות את זה היום, והרב אמר שעדיף שכן. השעה היתה 22:00 בלילה, ונסענו לחפש תרנגולת לבנה. בסופו של דבר, בשעה 00:30 השגנו תרנגולת, הגענו לרב גיאת ועשינו את הכפרות מעל בגד.
מפאת השעה מסרתי את התרנגולת רק ביום שלמחרת לניקוי ולצדקה. כמה דקות לאחר שמסרנו את התרנגולת, קיבלתי טלפון שיש הטבה במצבה של אחותי, ובבוקר שלמחרת אחותי פקחה את עיניה ושבה להכרה.
הרופאים לא האמינו למקרה הזה ואמרו שלא ייתכן שהיא התעוררה. אך הרב המשיך להתפלל ואמר לנו שתוך זמן קצר היא גם תחזור לדבר וללכת, ושלא יישארו כל רישומים מהימים שהיתה מחוסרת הכרה. אכן כך היה, ולאחר שבוע שבה אחותי לדבר וללכת.
(אבי תייר)
<h3>על אמונה ומזל</h3>
בחודש החמישי להריוני גיליתי שיש בעיה עם העובר. הרופאים בניו-יורק, שם גרתי אז, בדקו אותי ונתנו לי מכתב הפניה לבית החולים להפיל, לא עלינו, את העובר. מייד התקשרתי לרב זצ''ל וסיפרתי לו את גזירת הרופאים. הרב ביקש שלושה ימים עד שיחזיר לי תשובה. כעבור שלושה ימים מבשר לי הרב שהעובר בריא ושלם, ועלי להמשיך את ההריון והילד הזה יביא לנו הרבה מזל טוב.
בשעה טובה ומוצלחת נולדה לנו בת בריאה ושלמה. מבית החולים במנהטן צלצלתי לבשר לרב על ברכתו שהתקיימה. שאלתי את הרב האם אפשר לקרוא לילדה תהילה, כשבח והלל לבורא עולם, אך הרב ענה לי: ''מה פתאום? לילדה הזאת יש שם ותפקיד. תקראי לה אמונה ותוסיפי לה את השם מזל, והיא תביא לכם הרבה ברכה ומזל טוב''. וכך עשינו.
היום אמונה-מזל היא בת 14. היא צדיקה, ענווה, טובת לב ומודעת היטב היטב לתפקידה בעולם. כשנפטר הרב, לדאבון לבנו, אמרה לי אמונה-מזל: ''אמא, אני יודעת בדיוק מה אני צריכה לעשות''.
''נכון'', אמרתי לה, ''הרב כבר אמר לך ביום שנולדת שזהו תפקידך בעולם''.
(רונית)
<h3>לאן נעלם השבר?</h3>
כאשר בני הקטן, הלל אהרון קינן, היה כבן שלוש, היה לו ניתוח שבר ''כילה'' במפסעה התחתונה בצד ימין. הגעתי לרב זצ''ל והוא בירך אותו לרפואה שלמה, וברוך ה' הילד החלים. אך כעבור שנתיים, לאחר ליל הסדר, הילד התפתל מכאבים חזקים בדיוק באותו המקום. נסענו ל''טרם'' שבארמון הנציב. הרופא בדק אותו, קרא לי בכעס ואמר לי: ''הבן שלך סובל שוב משבר ''כילה'' ואתה לא עושה כלום. הוא צריך דחוף ניתוח''.
למחרת בבוקר הלכתי לתפילה ושאלתי את הרב על-אודות בני. הרב אמר לי: ''הוא בריא ולא צריך ניתוח, אלא שצריך לעשות לו שוב כפרות''.
יצאתי מתפילת חול המועד פסח וחיפשתי מקום לקנות תרנגול לכפרות. קניתי תרנגול במושב אורה, וכשהגעתי לביתי ראיתי יונה נחה על המרפסת. תפסתי את היונה ועשיתי לבני כפרות על תרנגול, יונה וכסף.
כשהלכנו לפרופסור לפני הניתוח הוא בדק את בני וכתב במסמך הרפואי: ''אין לו שבר בצד ימין. אין לו שבר בצד שמאל. הילד בריא לחלוטין!''.
(משה קינן)
ובישיבה של מעלה
<h3>בית-דין של מעלה בשידור חי</h3>
מדי שבוע היה לי שידור עם הרב אליהו זצ''ל. לפעמים השיעורים עסקו בהלכה ודברי תורה. לפעמים היו תוכניות שבהן מאזינים עלו לשידור ושאלו שאלות. בהרבה מקרים היה נראה כי המאזינים היו שואלים את השאלה רק בשביל לקבל את הברכה שבסוף התשובה. חלק מהם היו מתקשרים אחרי שבוע או שבועיים ואומרים לי שהברכות שהם קיבלו מהרב התממשו והם זכו לישועות, וזה כמובן דירבן את המאזינים האחרים לשאול שאלות. חבל שלא שמרנו את כל הסיפורים הללו, אבל זה לא היה מציאותי, כי היו כל כך הרבה בכל שידור ושידור.
במהלך השנים הרבות ששידרנו ב''קול האמת'' עלו שלוש פעמים אנשים שסיפרו על מוות קליני שהם עברו ותיארו את בית-דין של מעלה. בכל פעם זה היה מישהו אחר ובכל פעם במילים אחרות, אבל בכל פעם זה היה אותו הסיפור על אדם שמת מוות קליני וראה את עצמו מחוץ לגופו. אנשים היו יכולים לתאר את הניתוח שהם היו בו או את התאונה שעברו, ממבט מבחוץ לגמרי. אנשים יכלו לספר מה דיברו הרופאים או האנשים שליד התאונה כאילו הם היו שם, למרות שכלפי חוץ הגוף שלהם היה מנותח והם היו ללא הכרה או ללא רוח חיים.
היה ממש מרגש לשמוע את כולם מספרים, כל אחד בשפתו, על המנהרה שבה הם עוברים בדרכם לעולם הנשמות. ממש כמו שכתוב בזוהר ובספרי הסוד. הם סיפרו על התחושה של העולם הטוב שבו הם היו. על האור הגדול שהיה שם. לא משהו שדומה למשהו בעולם הזה.
הסיפור שקשור לרב זצ''ל הוא פלא גדול. כולם תיארו, כל אחד בדרכו, כי הם הגיעו בסופו של דבר למשהו שנראה כמו בית-דין, ובו הם מספרים על דיינים שונים שהם רואים שם. בית-דין של מעלה, ובו הם רואים את מורנו ורבנו יושב עם רבנים אחרים. שם היה מתנהל דיון על המשך החיים של האדם הנדון או על המשך עלייתו הלאה לעולם שכולו טוב. במקרים שבהם עלו האנשים לשידור, הם תיארו כי הם חזרו לעולם הזה בעקבות דין ודברים שהיה שם בבית הדין. בדרך כלל הם סיפרו על התערבותו של הרב במהלך הדיון, שאמר להחזיר אותם לעולם הזה על-מנת שיוכלו להמשיך לתקן את מה שיש להם לתקן בעולם.
פעם עלה לשידור אדם וסיפר לי את הסיפור הזה. באותה שעה לא הייתי ליד הרב אליהו, וביקשתי ממנו לחזור ולהתקשר ביום שישי שבו הרב עולה לשידור עם מאזינים. הוא התקשר פעם נוספת ביום שישי וסיפר שוב את הסיפור של המוות הקליני, את התיאור של בית הדין של מעלה ותיאר איך פגש שם את הרב אליהו שהתערב בשבילו שיוכל לחזור לעולם הזה להמשיך לחיות.
שאלנו את הרב על כך והוא אמר לו בתמימות: ''מה אתה רוצה? אתה חי! תתקן את מה שקיבלת על עצמך''.
(שמואל בן עטר, רדיו ''קול האמת'')
<h3>נידונה לצניעות</h3>
היתה תקופה שבכל יום אחרי התפילה היה מגיע אדם שלא נראה כמו אדם שרגיל להתפלל, והיה עומד אחרי התפילה מחוץ לבית הכנסת של הרב זצ''ל ואומר למתפללים שיוצאים שהם לא יודעים איזה רב גדול הוא הרב אליהו. הוא סיפר על אשתו שמתה מוות קליני, וכשהיא חזרה היא סיפרה לו שהיא ראתה בבית-דין של מעלה את הרב אליהו שהתערב בדיון שהיה שם. היא סיפרה שהם דנו אותה על כך שהיא לא לובשת צנוע, והרב אמר להם כי היא תקבל על עצמה ללבוש בגדים צנועים ותרד לעולם הזה להשלים את התפקיד שלה. ובאמת היא חזרה לחיים אחרי המוות הקליני שהיה לה.
פעם אמרנו לו: ''למה שלא תביא את אשתך לרב?'' ראינו שהוא קצת מפקפק ולחצנו עליו.
למחרת בבוקר הוא בא עם אשתו, וכשהרב יצא מבית הכנסת אותו אדם התקרב עם אשתו, שלא היתה לבושה כל כך בצניעות. הרב התקרב לכיוון מכוניתו תוך כדי הסיפור שהיא סיפרה. וכשהרב היה כבר בתוך המכונית ודיבר איתה דרך החלון, הוא אמר לה באופן שאף אחד לא שמע: ''ולמה את לא עושה את מה שקיבלת על עצמך?'' ומייד סימן לנהג ונסע.
(עוזי ברנע, מגבאי בית הכנסת ''היכל יעקב'')
<h3>הרב מסנגר על מ''פ בצבא</h3>
בזמן שהרב זצ''ל היה מאושפז ב''שערי צדק'', בחור צעיר עשה תאונה עם האופנוע שלו ואושפז במצב קשה גם כן ב''שערי צדק'' והיה במצב של צמח.
כשהתעורר, סיפר שהיה בבית-דין של מעלה ורצו לשלוח אותו לגיהנום, אך לפתע הופיע שם איש זקן אחד שאמר במשפט: ''הבחור הזה היה מ''פ בצבא ומסר את נפשו על כלל ישראל, אסור לו להשלח לגיהנום''. בזכות סנגוריה זו החזירו אותו לחיים.
הצעיר זיהה שמדובר ברב אליהו, והוא הלך לחדרו בבית החולים כדי להודות לו על שהצילו.
כשנכנס לחדרו של הרב, חייך אליו הרב ושאל: ''נו, עברנו את זה?''
(אסף אהרוני, עוזר הרב)
<h3>הסיפור של שרון נחשוני</h3>
הייתי חייל ביחידת שמשון, יחידת המסתערבים של פיקוד הדרום. יום אחד יצאתי עם מכונית הסובארו שלי לשירות מילואים במחנה ג'וליס. נסעתי בכביש יבנה-גאליה, ואחרי ארבע דקות של נסיעה, התפוצץ לי הגלגל השמאלי הקדמי. הרכב סטה אל המסלול הנגדי והתנגש בעוצמה רבה חזיתית ברכב מסחרי שבא ממול... היד שלי נתפסה בתוך ההגה, נחבטתי בכל הגוף, ואחרי כמה שניות איבדתי את ההכרה. נסעתי במהירות של 60 או 70 קמ''ש. ברגע ההתנגשות המנוע של הסובארו הגיע לתוך הספסל האחורי, הכיסאות הקדמיים נמרחו ושברתי את האגן. המנוע קפץ לי על הרגליים, הכיסא שעליו ישבתי נשבר, יד שמאל שלי התרסקה כולה, שתי הרגליים נפגעו, שטף דם בריאות, יצא לי דם מהפה וקיבלתי מכה חזקה בראש מהכיסא של הילד. לא נשמתי, איבדתי את ההכרה. הייתי לכוד בתוך המכונית.
זמן רב לקח לנסר את המכונית ולחלץ אותי מתחת המנוע שישב עלי. לא נשמתי ולא היה לי דופק, הכול היה מרוסק והרופאים קבעו את מותי וכיסו את גופתי בסדין. החוקר המשטרתי שהיה במקום ומילא את הדו''ח, דיווח על מותו של אחד מן הנפגעים.
בפקק הגדול שנוצר במקום נתקע גם אוטובוס מס' 212 שנסע מאשדוד לרחובות. מן האוטובוס ירד אדם צעיר שהציג את עצמו כחובש, ואולי כרופא צבאי, על הכותפות שלו היה כתוב ''קצין רפואה''. ''האם אני יכול להגיש עזרה?'' – שאל האיש, והרופאים כיוונו אותו ''תגיש עזרה לאלה הפצועים ששוכבים כאן''.
''רגע אחד'', אמר האיש מן האוטובוס, ''ומה העניינים עם זה ששוכב פה מכוסה?''
''עזוב'', השיבו לו, ''הוא מת''.
האיש בדק אותי ביסודיות, הוציא עט כדורי מכיסו, ובו במקום ביצע באמצעותו ניתוח שדה שנקרא ''טרוקר'' – ניקוז ופתיחה של הריאה, שחרור הנוזלים שהצטברו ושחרור הנשימה. הצוות הרפואי במקום שם לב פתאום, כי אחרי 17 דקות מקביעת המוות לפתע הגופה מתחילה לחרחר ולנשום. הם נפנו אלי במהירות, המשיכו את הטיפול ופינו אותי לאמבולנס. לאחר מכן חיפשו צוותי ההצלה במקום את הרופא הצבאי, אך לא מצאו אותו. האוטובוס המשיך בינתיים בדרכו והאיש נעלם...
מספר גיסו של שרון, מר שחר אשבל: ''שרון הוכנס לחדר הניתוח, וכשהוא היה בחדר קיבלנו אנחנו המשפחה את הידיעה המעציבה מאוד, שהדודה מרים נפטרה. היא היתה חולה זמן ממושך במחלה קשה, אישה צדקנית, בעלת חסד גדולה, שכל חייה עזרה לזולת, אשת חיל אמיתית...''.
כששרון התעורר מהניתוח הוא שאל מייד: ''מה עם הדודה מרים? איפה היא? האם היא חיה או שהיא נפטרה?'' ואנחנו, בעצת הרופאים, שיקרנו לו ואמרנו שהדודה חיה ומרגישה טוב. אך שרון התעלם מתשובתנו וחזר שוב ושוב על השאלה, ברור היה שהעניין מאוד מטריד אותו. התקשינו להבין מדוע הוא כל כך דואג דווקא לדודה מרים. לא הבנו מה קרה לו. מקטעי הדברים הבנו שהוא עבר חוויה רוחנית מאוד גדולה.
יום אחד הוא שאל אותי האם אני מכיר את הרב מרדכי אליהו, והשבתי שלא. הוא אמר שהוא חייב לחפש ולפגוש אותו. לא הבנתי מה בוער לו, ובמקביל הוא לא הפסיק לשאול מה עם הדודה מרים. רק אחרי כמה ימים הוא סיפר לנו כי הוא היה בעולם העליון. הוא פחד לספר לנו מה היה שם, הוא פחד שיחשבו שהוא השתגע. אבל אחרי זמן הוא הסכים לספר כי תוך פרק הזמן של השבע-עשרה דקות שבהן הוא הוגדר כמת קליני, הוא ראה את עצמו בעולם אחר, שהוא תיאר לנו אותו באריכות רבה. הוא תיאר לנו את המשפט שעשו לו שם עם קטיגור וסניגור.
הקטיגור אמר: ''או אתה, או הדודה מרים, אחד מכם נשאר כאן''. בתחילה לא הבנתי מה פתאום מדברים על הדודה מרים, איך היא נכנסה לכאן. אבל לפתע הבחנתי בה, נמצאת לידי על הבמה. אחד מהם חייב להשאר בעולם האמת. מייד קפצתי ואמרתי: ''אני מוכן להישאר''.
אבל ''הקול הטוב'' התחיל לדבר ואמר, שבעצם שנינו, גם אני וגם הדודה, אנחנו נשמות כוללות. נשמות כוללות הן נשמות אחראיות, דואגות, מסורות למשפחה, כפי שהסבא היה – לגמול חסדים כמוהו, לחתן יתומים ואלמנות, לעזור לזולת. ואם לא, הוא יישאר, ותרד נשמה חדשה לעולם בתוך תינוק שייוולד במשפחה, הנשמה החדשה תמשיך את מעשי הסבא, כי השושלת צריכה להימשך. ואז החל משפט שבו עברו איתי על כל מה שעשיתי בימי חיי.
בסופו של דבר התערב הרב שלא הכרתי, ורק אחר כך כשפגשתי אותו ראיתי שהוא הוא. הוא התערב בשבילי ואמר כי הוא ערב לי שאני אחזור לעולם הזה ואתקן את דרכי. שאני אעשה עכשיו מעשי חסד ואשלים את תיקוני בעולם הזה.
הייתי חייב לפגוש אותו. הגעתי ללשכה שלו על קביים, וכשנכנסתי אליו ראיתי שזה ממש אותו בן-אדם. צעקתי שם: ''זה אתה. זה אתה''. מייד רצו אלי אנשי הלשכה, כי הם חששו לשלומו של הרב, אבל הרב עצר אותם ואמר לי: ''אתה תעשה את מה שקיבלת עליך?'' השבתי לו בחיוב.
הוא שלח אותי לבן שלו בצפת, והבן שלו אמר לי שאני צריך קודם כל לספר את הסיפור שלי, לחזק את האנשים. אבל אני צריך גם להתחזק בתורה בעצמי. לדעת ללמד אנשים את העיקר, שזה התורה, והסיפור יהיה רק ההקדמה שפותחת את הלב.
כך עשיתי. הלכתי ללמוד בישיבת הדרום, ובמקביל הייתי הולך להרצאות לספר את הסיפור מתוך העומק והגודל של התורה שלמדתי באותם ימים. מסתבר שהעצה של הלימוד היתה טובה עבורי, כיוון שעם השנים התקדמתי בלימוד וקיבלתי סמיכה לרבנות. היום אני משמש כרב אוגדת עזה ומנסה להמשיך את האור של המשפחה שלנו, כפי שלמדתי בעולם העליון.
(הרב שרון נחשוני, רב אוגדת עזה)
<h3>בית-דין עליון חייב להיות נסתר</h3>
הרבה סיפורים יש על אנשים שחזרו ממוות קליני וסיפרו כי ראו בבית-דין של מעלה את הרב אליהו. בכל פעם שדבר כזה היה קורה, הרב היה מסתיר את הסיפור. כשקרה הסיפור על שרון נחשוני והוא החל לספר את הסיפור ברבים, הרב אמר לאשתו הרבנית: יבוא מישהו ויספר לך סיפור על עולם הבא, אל תאמיני.
כך גם קרה עם הספר ''המהפך'' של הרב זמיר כהן. שם סופר הסיפור של הרב שרון נחשוני בלי העובדה שמדובר ברב מרדכי אליהו ז''ל. רק כתוב הרב מ'. לא משנות הסיבות שבגללן כך קרה, אבל העובדה היא שמציאות הרב בסיפור הזה סופרה רק בלחישה מפה לאוזן.
הטעם לכל זה הוא שמציאות של אדם בבית-דין של מעלה יכולה להתקיים רק אם זה לא מפורסם ברבים.
(הרב עזרא שיינברג, ראש ישיבת אורות האר''י, צפת)
<h2>חלק ב – מעשים נוספים של הרב</h2>
<h3>בית-דין עליון חייב להיות נסתר</h3>
חכמת הרב
<h3>חכמת חיים</h3>
אצלנו במשפחה היה ידוע, שאם יש בעיה סבוכה הולכים לחכם מרדכי זצ''ל, כי הוא ידע לפתור בקלות בעיות סבוכות. היה בחור שלא רצה לחלוץ לאשת אחיו שמת, והכול בגלל אביו, שחשב שאם הבן שלו ייתן חליצה לאשת אחיו – ימות גם הבן הזה. כך עלה בדמיונו, ולא ידעו מה לעשות איתו. העסק עם החליצה הזאת נמשך זמן רב, ואף אחד לא הצליח להזיז את האב מדעתו.
בלית ברירה הביאו את התיק הזה לבית הדין בבאר-שבע, והרב שאל אותו: מאיזו עדה אתה? ענה לו: ממרוקו. שאל אותו הרב: אתה יודע מה רבי שמעון בר-יוחאי אומר על נפטר שלא עושים בשבילו חליצה? אמר האבא של הנפטר: רבי שמעון לא אמר שום דבר על זה. אני קורא זוהר כבר ארבעים שנה, ורבי שמעון לא אומר על זה כלום.
אמר לו הרב: לך לביתך ותביא את הזוהר שאתה קורא בו.
שאלו אותו חבריו הדיינים למה הוא עושה כן, הרי יש ספר הזוהר בבית הדין. אמר להם הרב: אם נביא את ספר הזוהר שלנו, הוא לא יאמין לנו. הוא יגיד שאנחנו הדפסנו את הדברים. שיביא את ספר הזוהר שלו.
הלך אביו של הנפטר והביא את ספר הזוהר שלו מביתו לבית הדין: פתח הרב בזוהר (חלק א' דף קפ''ז) וקרא מה שכתוב שם, כי מי שמת בלי בנים ''לא עאל בפרגודא, ולא נטיל חולק בההוא עלמא, ונשמתיה לא אתכלילת באתר דכל נשמתין אתכלילו, ואתגזר דיוקניה מתמן''.
שמע כך האבא ואמר: אין דבר כזה. אני קורא זוהר כל שבוע ולא ראיתי את הדברים הללו. אמר לו הרב: תקרא בעצמך. קרא האב מתוך הספר וראה שאכן כך כתוב. הוא שאל כיצד ייתכן שלא ראה את הקטע הזה כל כך הרבה שנים, אבל רק אחר כך הוא שם לב שעל הקטע הזה הם היו מדלגים באופן קבוע, כיוון שכתובים בו דברים קשים.
אמר לו הרב: אתה שומע מה קורה עם הבן שלך? הוא סובל! התחיל האב לבכות: הבן שלי לא מקבל חלק בעולם הבא בגללי. הוא לא נכנס לפנים מהפרגוד בגללי. אוי, אוי, הבן שלי מסכן. לא נצררת נשמתו בצרור החיים.
אמר לו הרב: תקשיב מה כותב רבי שמעון. אפשר להציל אותו: ''ברא ליה הקב''ה פריק דיפרוק ליה מידא דמחבלין, ודא אחוי דקריב ליה, שנאמר (דברים כ''ה, ה') כי ישבו אחים יחדיו וגו', וכתיב בא אל אשת אחיך ויבם אותה וגו', בגין דנשמתיה לא עאלת קמיה קב''ה, אלא היא קיימא לבר, בגין דלא זכה לאנהרא בהאי עלמא בההוא גופא. מאן דלא זכה בהאי אתר, יהך לאתר אחרא ויזכי ביה''.
אמר לו הרב: רבי שמעון אומר כי אם הבן שלך יעשה חליצה לאשת אחיו – הוא יכול לפרוק את אחיו מהידיים של המחבלים שמציקים לו בשמים.
שמע כך האבא וצעק בבית הדין: תביאו את הבן שלי מהר, שיעשה חליצה לאשת אחיו. היום, מייד, שהבן המסכן שלי לא יסבול מידיים של המחבלים בשמים. כך הוא צעק וצעק עד שהביאו את אשת הנפטר ואת הבן שצריך לחלוץ, ועשו חליצה במקום.
אכן כן, הרב ידע, ברגעים ספורים, לפתור בעיות שנמשכו שנים.
(הרב יעקב שכנזי, מורה צדק בעדה החרדית)
<h3>הרב מבין לנפשו של חומייני</h3>
הרב פעם סיפר כי בתקופת המהפכה החומייניסטית הגיעה לארץ עגונה צעירה שנמלטה מאיראן בתקופת המהפכה, לאחר שבעלה התאסלם וסירב לתת לה גט. המצב נראה חסר סיכוי, וכל בית-דין שדן בעניינה לא מצא לה פתרון. מה גם שהבעל לא רוצה לתת גט. הוא לא מאמין בגט. ומי יכפה אותו לתת גט באיראן של חומייני?
והנה עומדת לפנינו אישה צעירה שכל החיים לפניה. האם היא צריכה להיות כל החיים עגונה? האם אין פתרון?
הרב אליהו, שהיה בתקופה ההיא הרב הראשי לישראל, קיבל את התיק של הבחורה הזאת אחרי שהוא עבר את כל הערכאות השיפוטיות שלא מצאו לו פתרון. הוא לא התמהמה. על נייר מכתבים רשמי של מדינת ישראל הוא שלח מכתב לרב שופט, שהיה רב באיראן (כך שמו) באותה תקופה.
כשהגיע המכתב לרשויות באיראן, הם ראו על המכתב את סמל מדינת ישראל ומייד העבירו אותו לידי הצנזורה של איראן. מתרגם שהוזמן למקום גילה כי המכתב מדבר גם על הנשיא האיראני אייטולה חומייני בכבודו ובעצמו. תוך זמן קצר הועבר המכתב לידי חומייני, שקרא את מה שכתב הרב אליהו במכתבו. הרב כתב שם לרב שופט את פרטי המקרה של העגונה, וביקש ממנו לפנות לעזרתו של חומייני, כיוון שגם הוא אדם מאמין ובוודאי כל מי שמאמין באלוקים לא ירשה שעוול כזה יתרחש תחת ידו. הרב כתב כי הוא בטוח שחומייני יסייע במתן גט לאותה אישה מסכנה.
אייטולה חומייני קרא את המכתב, עם כל השבחים שהרב כתב עליו, ושלח לקרוא לרב שופט מביתו. כשמגיעים חיילי המהפכה לביתו של הרב שופט ומזמינים אותו להתייצב לפני אייטולה חומייני, הוא סבור לתומו שזה הסוף שלו. הוא מבקש חמש דקות של התארגנות, לובש תכריכים מתחת לבגדים, נותן ביד בניו את הצוואה שלו והולך עם משמרות המהפכה של האייטולה חומייני.
כשהרב שופט מגיע לפני אייטולה חומייני, הוא נשאל על ידו: האם אתה מכיר את הרב מרדכי אליהו? כן, משיב הרב שופט בהיסוס. האם הוא רב גדול? כן, עונה הרב שופט, ולא מבין לאן השיחה חותרת. האם זה טוב להגיד שהוא מכיר את הרב אליהו? האם זה מסוכן? סוף-סוף הוא רב ראשי בישראל. הוא לא יכול לומר שהוא לא מכיר אותו. בינתיים ממשיך חומייני לשאול את הרב שופט: האם אתם שומעים לו? הרב שופט אכן מאשר שהרבנים בעולם שומעים לו.
''תראה מה הרב כותב עלי'', מנפנף האייטולה במכתב השבחים שנכתבו עליו. מתוך קורת הרוח שהיתה לו, הוא שאל מייד את הרב שופט מה צריך לעשות כדי להתיר את העגונה. הרב שופט הסביר לו שצריך לקרוא לבעל ושיסכים לתת גט. חומייני קרא מייד לבעל ואמר לו: תן לאישה גט מהר! לחייליו הוא אומר: אם הוא לא מסכים, צריך לשבור לו את העצמות, הוא מוציא לנו שם רע. שאנחנו לא מתנהגים לפי הצדק והיושר.
הרב שופט הסביר לחומייני שהבעל צריך לתת גט מרצונו ולא בכפייה, והוא ביקש: תן לי אותו לכמה דקות ואסביר לו שייתן גט מרצון. חומייני, בתגובה, אמר לבעל: יש לך חמש דקות. בינתיים הבין הבעל שאם החיים שלו יקרים לו, כדאי לו להסכים לתת גט, והוא אכן הסכים.
הרב שופט התקשר מהלשכה של אייטולה חומייני לצרפת, ומשם בשיחת ועידה ללשכה של הרב אליהו בישראל. הוא דיבר עם הרב אליהו ברמזים וסיפר את כל הסיפור, והרב הנחה אותו כיצד לעשות את הגט בצורה הנכונה.
באותו מעמד מינו את הרב שופט להיות שליח קבלה של האישה לקבל את הגט במקומה. אחר כך הרב שופט עשה דרך הטלפון, בהדרכת הרב אליהו, גט נוסף בשליחות של הולכה לארץ-ישראל, ושלחו אותו לארץ.
האם זה סיפור של מופת? האם זה סיפור של חכמה? האם זה סיפור של אכפתיות? כנראה שרב צריך להבין את הנפש של האחר, אפילו את הנפש של חומייני. אם תבין את הראש שלו, תדע איך לפעול איתו. כנראה שרב צריך להיות גם מלא אכפתיות – שלא נתן לדברים לעבור לסדר היום. שלא נעצום את עינינו. ממש כמו שהרב כתב בתפילה שחיבר לפני ישיבתו בדין: ''ואל ישיאנו יצרנו להעלים עין חס ושלום''. כי זו הנטייה הטבעית של אדם – מה לי להתעסק עם מקרה כזה? מה אני יכול לעשות? אז לא, אתה צריך להרגיש את הכאב של אותה עגונה.
(הרב שמואל אליהו, בן הרב)
<h3>איך ניצלה הקהילה היהודית בברזיל מהתפוררות?</h3>
כשאבא הרב זצ''ל, הכ''מ, היה בביקור בברזיל, הביאו לפניו הרבנים שם שאלה קשה. בעיר יש קייטרינג טרף שמכין אוכל טוב, וחלק גדול מבני הקהילה שמתחתנים לא מקפידים על אוכל כשר, אבל כן מקפידים על אוכל טעים. הם שוכרים את הקייטרינג הטרף ומבקשים מרב הקהילה שיבוא ויקדש את בני הזוג.
הם סיפרו שלפני תקופה הם התייעצו עם רב שאמר להם לא לקדש בחתונות שבהן יש אוכל טרף, ממש כמו שמקובל בארץ. הרבנים קיבלו על עצמם את התקנה הזאת, והנה התברר שזה גרם תקלה חמורה. אנשי הקהילה, שלא רצו לוותר על אוכל טעים, הלכו לרב הרפורמי שיחתן אותם, והוא, לא היה אכפת לו כלל האם האוכל כשר או טרף. מה יעשו עכשיו בני הקהילה? שאלו את הרב. אם ימשיכו את התקנה – הקהילה תתפורר. ואם יוותרו על התקנה – איך יעברו על דברי הרבנים שאמרו להם לא לערוך חופה כשיש בחתונה אוכל טרף?
בזמן שפנו רבני הקהילה בשאלה לרב, מר אדמונד ספרא ישב לידו. השיב להם הרב: ''זו כלל לא שאלה. מר אדמונד ספרא יקנה את הקייטריג הטרף ויהפוך אותו לכשר למהדרין, והכול יבוא על מקומו בשלום''.
להפתעת כולם, השיב מר ספרא: ''זה לא פתרון טוב''. כולם תמהו, כיוון שידעו שמר ספרא אף פעם לא ממרה את פיו של הרב. אבל כשהוא המשיך לדבר, כולם צחקו. הוא אמר: ''אני אקנה שתי סוכנויות קייטרינג ואהפוך אותן לכשרות. הרי תמיד אנשים רוצים לבחור בין שניים, אז שתהיה להם האפשרות לבחור אחד מתוך שניים''. וכך היה.
(ר' שלומי בן אליהו, בן הרב)
<h3>זקן זמני</h3>
פעם אחת בא אל הרב בעל-תשובה ואמר לרב שהוא עוד מעט מתחתן והוא לא יודע מה לעשות כשכל הדודות יבואו לנשק אותו. אמר לו הרב: שבוע לפני החתונה תגדל זיפים, כך אף אחת לא תבוא לנשק אותך כי זה לא נעים. כך הן גם לא ייעלבו.
פעם אחת בא חוזר-בתשובה, תלמיד של הרב ביגון מ''מכון מאיר'', ואמר כי הוא רוצה לגדל זקן אך אמא שלו מקפידה על כך. אמר לו הרב ביגון: כיבוד הורים זה מהתורה ולגדל זקן זה לא מהתורה. אמר לו הצעיר: בכל זאת אני לא מוכן לוותר על הזקן. אמר לו הרב ביגון: לך אל הרב אליהו.
בתחילה הרב אליהו אמר לו גם כן אותו דבר, אבל כשהרב ראה שקשה לבחור לקבל את התשובה והוא באמת לא רוצה לפגוע באמא שלו, אמר לו הרב: בימי הספירה תגדל זקן ותגיד לאמך שזה זמני. ''זמני'' קל לקבל. אחר כך היא תתרגל ולא יהיה כל כך אכפת לה. כך תרוויח גם זקן וגם כיבוד אם. וכך היה.
(הרב מרדכי נגרי, רב העיר מעלה-אדומים)
<h3>חילוץ החתן מהכלה בלי חליצה</h3>
באחת הפעמים כששהה הרב זצ''ל בחוץ-לארץ, קראו לו להגיע בדחיפות לבית כלשהו. נאמר לו שעומדים לעשות שם חתונה ברגע זה ממש, חתונה אסורה של יבמה שרוצה להתחתן בלי חליצה. מיותר לציין כי רבים דיברו עם הכלה לקבל חליצה והיא לא הסכימה, וכעת עמדו בני הזוג מתחת החופה.
בא הרב לאותו בית ואמר לחתן ולכלה שהוא רוצה לברך אותם. שאל הרב לשמו של החתן ולשם אמו, שאל לשמה של הכלה ולשם אמה. וכששמע את השם הוא עשה פרצוף רציני. שאל אותו החתן: מה קרה? אמר לו הרב: אני רואה שאו אתה או הכלה מתים תוך שנה.
שמע החתן את הדברים ומייד ברח מהמקום, עד שהכלה תקבל חליצה.
(הרב יעקב שכנזי, מורה צדק בעדה החרדית)
כוח הברכה של הרב
<h3>מדוע ברכותיו של הרב היו מתקיימות?</h3>
פעם באו לדודו של אבא הרב זצ''ל, הכ''מ, הרב יהודה צדקה ע''ה, ואמרו לו: תראה, הברכות של בן אחותך מתקיימות. הוא נהיה ''צדיק גוזר והקב''ה מקיים''.
אמר להם הרב צדקה ע''ה: אספר לכם סיפור. כשהרב היה ילד קטן וצעיר, בגיל 14-15, הוא ישב בישיבה ולמד. הביאו כל מיני חכמים לבחון את התלמידים בישיבה. באחת הבחינות ניגש אחד הרבנים ושאל את התלמידים: מדוע לא מברכים על מים אחרונים? (אחד הטעמים למצות מים האחרונים הוא משום מלח סדומית שהיה מצוי אז באוכל, והיה מסוכן לעיניים), ואילו אדם שמתקין מעקה בביתו, שלא ''ייפול הנופל'' כלשון התורה, כן צריך לברך ברכה על זה?
אז סיפר הרב יהודה צדקה ע''ה ואמר: אותו הרב לא הספיק לגמור את השאלה, והרב אליהו, שהיה אז כבן 15 בלבד, כבר קפץ להשיב. וכך אמר לו: יש פה חילוק עצום: במים אחרונים, אתה דואג לעצמך שלא תסתכן מהמלח הסדומית. וכשאתה דואג לעצמך – מה פתאום שתהיה ברכה? זו לא מצווה, אתה דואג לעצמך. אבל מעקה – למי אתה דואג? לאחרים, שלא ייפלו. אם אתה דואג לאחרים – אז יש ברכה.
הוסיף ואמר על זה הרב צדקה: כיוון שהרב אליהו היה כל כולו דואג לאחרים, מהציפורן ועד הלב, לכן הברכות שלו היו מתקיימות. זה הסוד.
(הרב יוסף אליהו, בן הרב)
<h3>ופקדנו בו לברכה</h3>
פעם אחת בא אלי זוג שלא היו להם ילדים למעלה מתשע שנים. הלכתי אל הרב עם בני הזוג ושאלנו אותו מה לעשות. הרב אמר לבני הזוג: הנה, מחר ראש-חודש. כשאתם מתפללים ואומרים: ''זָכְרֵנוּ ה' אֱלֹהֵינוּ בּוֹ לְטוֹבָה. וּפָקְדֵנוּ בוֹ לִבְרָכָה'', כשאתם אומרים את המילה ''זָכְרֵנוּ'' תכוונו על מה שכתוב כי אלוקים זכר את תפילת האמהות ופקד אותן: ''וַיִּזְכֹּר אֱלֹהִים אֶת רָחֵל וַיִּשְׁמַע אֵלֶיהָ אֱלֹהִים וַיִּפְתַּח אֶת רַחְמָהּ'' (בראשית ל' כ''ב).
וכשאתם אומרים ו''פָקְדֵנוּ'' תכוונו על מה שאלוקים אמר על שרה: ''וה' פָּקַד אֶת שָׂרָה כַּאֲשֶׁר אָמָר וַיַּעַשׂ יְהֹוָה לְשָׂרָה כַּאֲשֶׁר דִּבֵּר. וַתַּהַר וַתֵּלֶד'' וכו' (שם כ''א א').
וזה היה פלא, כי מייד אחרי שהם היו אצל הרב – האישה נפקדה, ותשעה חודשים אחר כך נולד להם בן.
מדוע הרב בעצמו לא התפלל עליהם כמו שהוא היה עושה עם זוגות אחרים? אולי הרב רצה להרגיל אותם להתפלל, להתרגל לכוחה של תפילה.
(הרב בנימין מכלוף, רב פיקוד צפון)
<h3>התפללת על זה?</h3>
היה זה לפני כשלושים שנה. זוג שהיה נשוי שנה ולא נפקד, פנה אל מרן הרב זצ''ל לשאול האם להתחיל בטיפולים כדי לזכות להריון. פנה הרב אל הבעל ושאלו: ''האם אתה מתפלל על זה?'' נבוך הבעל והשיב בשלילה. פנה הרב אל האישה ושאלה את אותה שאלה, ואף היא השיבה בשלילה.
אמר להם הרב: ''קודם כל צריך להתפלל''. חודש לאחר מכן נפקדו בני הזוג.
(הרב זאב נוימן)
<h3>יום מסוגל לברכות</h3>
אני אחראי על המזון בבית החולים ''שערי צדק'' בירושלים. כשהרב אושפז בבית החולים לא היה יום שלא הייתי עולה לחדרו לראות מה שלומו, לראות האם אני יכול לסייע במשהו למשפחה שלא עזבה את מיטתו לרגע במשך שנתיים.
זה לא היה משנה כלל מה היה מצבו הרפואי של הרב, תמיד הוא היה מברך אותי במאור פנים מיוחד, וזה היה פלא גדול בעיני. הרי אני מצוי בבית החולים, ולמרות שזה לא תפקידי, אני מכיר את המשמעות של משככי הכאבים למיניהם. זה היה מפליא אותי כל פעם מחדש לראות כי גם בשעות של ייסורים נוראים, הוא היה מברך במאור פנים מיוחד שאין כמותו.
פעם אחת, אחרי שיצאתי מחדרו, הוא חזר וקרא לי ואמר: היום זה יום מיוחד לברכות. מה אתה רוצה? אני לא מבין בדברים כאלה, אבל מייד ביקשתי רפואה למי שצריך והריון למי שמתעכבת. וכך המשכתי ברשימה של כמה וכמה אנשים שצריכים ישועה.
כל הברכות שהרב בירך באותה שעה – התקבלו. ואני כל כך מצטער ובוכה על איש כל כך יקר שהיה בתוכנו והלך מאתנו. מאוד השתדלנו לכבד אותו בעת שהותו אצלנו, אבל כל כך אנחנו מצטערים על כל רגע שהיינו יכולים להיות עוד במחיצתו והפסדנו.
(אפרים רודל, מנהל מטבח, בית חולים ''שערי צדק'', ירושלים)
<h3>כוחה של ברכה</h3>
היה זה ערב יום ירושלים. באותו ערב הייתי אמור לתת שיחה מלווה בניגונים לפני כמה מאות אמהות ובנות של אולפנה גדולה בירושלים. באותו בוקר נעלם לי הקול לחלוטין. חשבתי שעד הצהריים זה יסתדר, שתיתי תה, דבש, לימון וכל עצה שנתנו לי, ולא עזר.
בצהריים התקשרתי לגיסי הרב עמיחי אליהו, נכדו של הרב זצ''ל, ואמרתי לו: עמיחי, אני צריך ''נשק לא קונבנציונלי''. האם אוכל להגיע לרב? הרב היה עמוס מאוד באותו יום באירועים ציבוריים, ואעפ''כ אמרו לי להגיע כשהוא יוצא מביתו לעבר בנייני האומה. הגעתי לבית הרב כשהוא היה בדלת, אך הוא נכנס עמי לחדרו. בקושי, כמעט בלי קול, סיפרתי לו על מצוקתי שהיא מצוקת הציבור. אני צריך להופיע בפניהם ואין לי קול.
הרב אמר לי שלוש פעמים: ''הקול קול יעקב!''
ובאמת הקול חזר אלי. הערב היה מוצלח מאוד ב''ה. אף אחד לא הרגיש במצב הקשה שבו הייתי רק כמה שעות לפני כן.
(הרב אייל יעקובוביץ', ראש ישיבת ההסדר בצפת)
<h3>ומה עם נר לרשב''י?</h3>
בשנת תש''ס דודתי חלתה ואבחנו אצלה סרטן. הרופאים טענו שנותרו לה רק שלושה חודשים לחיות. לקחתי את דודתי לרב זצ''ל, ואתנו היתה בתה בת ה-28 שטרם התחתנה. נכנסנו לבית הרב ביום שישי בצהרים וסיפרנו לו מה העניין. הרב שאל את דודתי: ''כמה נרות את מדליקה בליל שבת?'', הדודה חשבה מעט וענתה: ''בערך שלושים'' .
הרב ''קפץ'' מכיסאו ושאל שוב: ''כמה?!''. והיא חזרה על דבריה: ''בערך שלושים''. ''למה?'' שאל הרב. אמרה לו: ''שניים – לכבוד שבת, אחד לאבא, אחד לאמא, עוד אחד לבבא-סאלי'' וכו'.
שאל הרב: ''ולרשב''י את מדליקה?'', משהשיבה בשלילה, אמר לה הרב: ''תדליקי גם לו!''
לאחר מכן בירך אותה הרב ברפואה שלמה. אחרינו נכנסה בתה אל הרב לבקש ברכה לזיווג. הרב שוחח איתה, ומייד כשיצאה מביתו התקשר אליה בחור שהיה עמה בקשר לפני כמה שנים והציע לה לחזור ולהפגש איתו. החתונה נערכה כעבור חודשים מעטים עם מחיצות והפרדה בשעת הריקודים (ומדובר במשפחה מסורתית).
גם על דודתי פעלה הברכה. היא היתה אתנו בעולם הזה עוד כעשר שנים לאחר מכן, למרות שהרופאים הקציבו לה רק שלושה חודשים. היא נפטרה בראש השנה שנת תש''ע, ותמיד זכרה לטובה את הזכות שהבאתי אותה לרב אליהו, ושבזכות זה זכתה להאריך ימים ולראות בשמחת כל בנותיה ונכדיה.
(שמעון ברק, חברון)
<h3>בשיתוף פעולה עם חב''ד</h3>
הבן שלנו נולד עם הרבה בעיות רפואיות. לאט-לאט נפטרנו מרוב הבעיות הקשות שהיו לו, ונשארה רק הבעיה של הדיבור. הרופאים אמרו שבעיית הדיבור נובעת מכך שהוא לא שומע. הם טענו שהדרך היחידה לתקן את הבעיה היא להשתיל לו שתל אלקטרוני מאחורי האוזן, כך הוא ישמע ואולי יתחיל לדבר.
יום אחד הייתי אצל חמותי והיא אמרה לי בתמימות: ''אתה הרי רב, מלמד בישיבה, אני לא מבינה למה אתה לא הולך לרבנים, למה רק לרופאים?'' האמת היא שהיא הביכה אותי בשאלה שלה. שאלה של אישה פשוטה שכלל לא עלתה על דעתי. שאלתי אותה למי ללכת, והיא אמרה: רק לחכם מרדכי אליהו.
הלכתי לביתו של הרב זצ''ל והוא לא היה בבית, אלא בברית מילה. הגעתי לאולם של הברית וראיתי שעוד לא התקיימה הברית. לכן ניגשתי לרב וביקשתי ברכה. אמר לי הרב: ''ה' שפתי תפתח'' – כשהוא מצביע כלפי מעלה. ''ופי יגיד תהלתך'' – מצביע על הילד. עם זאת ביקש ממני לבוא אליו שוב אחרי הברית.
אחרי הברכות של הברית הגעתי אליו והוא אמר שוב: ''ה' שפתי תפתח'' – כשהוא מצביע כלפי מעלה. ''ופי יגיד תהלתך'' – מצביע על הילד. ואומר לי: ''הילד שלך ידבר ויגיד דברי תורה. כל הזמן תורה ותורה ותורה''. כך הוא בירך אותי ונתן לי אמונה וכוח, אבל לא ידעתי עד כמה.
שבוע לאחר מכן, בשבת חנוכה, הילד שלנו עמד בחלון, תופס בסורגים ומסתכל על הרחוב. באותה שעה עברו נערי חב''ד כשהם צועקים פסוקים לילדים, כדרכם. הם צועקים ''תורה'' והילדים עונים ''תורה'', ''ציווה'' – ''ציווה'', וכך אומרים מילה במילה. באותו היום קרה הנס. הילד, שלפי הרופאים לא שמע כלום, התחיל לצעוק אחריהם – ''תורה, תורה, תורה''. רצתי לאשתי וקראתי לה לראות את הפלא, והיא שמעה כמוני את הילד צועק את המילים: ''תורה, תורה, תורה'', והתחילה לבכות מרוב אושר.
היום הילד שלי כבר גדול והולך ללמוד ב''חדר''. הוא אוהב ללמוד תורה וכל היום לומד אותה בשמחה. כל הזמן אני אומר לו שכל לימוד התורה שלו הוא בזכות הברכה של הרב אליהו.
(ראש כולל, עיה''ק צפת)
<h3>ואל תהיה מפליג לכל אדם</h3>
סיפורים על אבא הרב זצ''ל, הכ''מ, אנחנו שומעים כל הזמן, אם רק נטה אוזן. באחד ממוצאי השבת התראיינתי אצל אורי רווח ברשת ''מורשת'', והייתי באותו יום באולפן. מטבע הדברים עיקר הראיון נסב סביב הרב זצ''ל – הריני כפרת משכבו.
מהצד השני של הזכוכית באולפן ישב הטכנאי של רשות השידור, איש שלפי חזותו לא היה כל כך שייך לסיפורי צדיקים. כך לפחות חשבתי עד שיצאתי מהאולפן. לאורך כל זמן השידור אני תוהה לעצמי איך הדברים שאנחנו אומרים כאן נשמעים לאוזניו של אדם שלא רגיל לשמוע סיפורי צדיקים, הוא בוודאי אומר לעצמו שאין אמת בכל הסיפורים הללו. מסתבר שאסור לחשוב מחשבות כאלו...
כשיצאתי מהאולפן, לחש לי בני על האוזן: ''יש לטכנאי סיפור עם סבא. תשדל אותו לספר את הסיפור''. בזמן השידור הסתובב הבן בכל מקום אפשרי באולפן וקלט מה שקלט. כשיצאתי מהאולפן שאלתי את הטכנאי אם יש לו סיפור שהוא מכיר על הרב אליהו, והוא ממש נבוך. נראה היה שזה לא כל כך נוח לו לספר. כשביקשתי שנית הוא ניאות.
הוא סיפר כי הוא היה מקליט לפעמים את הרב אליהו מטעם רשות השידור. פעם אחת אמרו לו לבקש מהרב ברכה לפרי בטן. הוא ואשתו היו נשואים כבר כמה שנים ולא זכו להריון, למרות כל הטיפולים. היה לו קשה לעשות זאת, אבל פעם אחת הוא התגבר על המבוכה וחוסר ההרגל ופנה אל הרב. הוא סיפר לי כי הרב שמע את דבריו ולא עשה עם זה דבר.
לעצמי חשבתי, בוודאי האיש הזה חשב שהרב צריך להניף את ידו ולהעיף ניצוצות או משהו כזה. אבל אלה כמובן היו מחשבות סתמיות שעברו לי בראש. מה שהוא סיפר היה שהוא התאכזב קצת, אבל לא אמר דבר.
בשבוע שלאחר מכן הוא היה שוב צריך להקליט את הרב, ועכשיו הוא אזר אומץ ושאל למה הרב לא בירך או עשה משהו למענו. הרב ענה לו: ''צריך לחכות לרגע המתאים להתפלל. לא שכחתי אותך. חכה ותראה, עוד מעט יקרו לך שינויים בחיים''.
השינוי החל לקרות מייד באותו השבוע: נסעתי עם אשתי לטיול בצפון, וכשעברנו ליד הציון של רשב''י במירון, הצעתי לאשתי שאולי ניכנס כאן לקבר של רבי שמעון. אשתי לא כך כך שייכת כמוני לתפילות, אבל היא הסכימה. וכך מצאנו את עצמנו בציון של רבי שמעון בר-יוחאי מתפללים, כשהמחיצה בין הגברים לנשים מפרידה ביננו.
מסתבר שהמחיצה לא הפרידה בין לבותינו, כי כשיצאנו מהציון היינו שנינו עם פנים שטופות מדמעות. לבנו נפתח בתפילה כפי שלא קרה לנו מעולם. לא הכרנו כלל את המקום הזה, המקום בנפש.
שבוע אחר כך שוב יצא לי להקליט את הרב, והפעם סיפרתי לו על מה שקרה לנו בציון של רבי שמעון. ואז הוא אמר לי: ''זה הדבר שאמרתי לך בשבוע שעבר על שינויים שיקרו בחיים שלכם. עכשיו תבוא אליכם הברכה''. ואכן זה קרה. מייד אחר כך קרה לאשתי הנס והיא נכנסה להריון. זה ממש נס, כי היא עברה עד אותו יום הרבה מאוד טיפולים להריון, טיפולים שלא הניבו שום תועלת. הברכה הזאת, שנאמרה בביטחון כל כך גדול, חוללה את השינוי. ואני מרגיש תודה כל כך גדולה לרב אליהו. הוא חסר לא רק לך, אלא גם לי. וכל הסיפורים ששמעתי כאן לאורך כל השידור נגעו מאוד ללבי. הבנתי את כל האנשים שכל כך בוכים וכואבים את חסרונו של הרב.
(הרב שמואל אליהו, בן הרב)
<h3>אל תצאו בוכים</h3>
ארבע שנים היינו נשואים ולא זכינו לילדים. אמרו לנו ללכת לבית הרב מרדכי אליהו זצ''ל ולבקש ממנו ברכה. אבל לא תיאמנו תור. ידענו כי הרב עמוס מאוד, יש לו בבוקר תור של עשרות אנשים ואחר כך הוא הולך לבית הדין וצריך גם לכתוב פסקי-דין ועבודתו גדולה. לא רצינו להפריע לרב, אבל כל כך רצינו להיפקד בזרע קודש של קיימא, ולכן הלכנו ישירות לביתו.
דפקנו על הדלת ופתח לנו אחד מבני הבית. כצפוי, הוא אמר לנו כי הרב לא מקבל כעת אנשים, הוא צריך לאכול וללכת לשיעור. בדיוק באותה שעה הרב עבר מאחוריו ושאל אותנו מה אנחנו צריכים. אמרנו לו שאיננו רוצים להפריע לו, והוא הזמין אותנו להיכנס לביתו.
לא הרגשנו נעים לגזול את זמן האוכל של הרב, אבל הוא ישב אתנו בנחת גמורה ושאל אותנו מה הדבר שלשמו באנו, ואנחנו ישבנו ובכינו. הוא המשיך לשבת אתנו ולברך אותנו בזרע קודש של קיימא, והעיקר לא לתת לנו לצאת מהבית עם פנים בוכות. עד שלא ראה שפנינו שוחקות – לא נתן לנו ללכת.
מיותר לספר את הנס שלנו. שמענו שיש כל כך הרבה אנשים שמספרים שהתפילה של הרב התקבלה והם נפקדו. אבל גם לנו קרה הנס הזה. גם אנחנו נפקדנו בזרע קודש של קיימא. מאז הברכה של הרב אנו זוכים לבית מלא ילדים. אין ספק שיש סיפורים יותר גדולים על זוגות שהיו בלי ילדים עשר שנים ויותר, ונפקדו. הנסים היותר גדולים לא מפחיתים את העוצמה של הנס שלנו, את האהבה שבה הרב קיבל אותנו, את האכפתיות. בשבילנו זה עולם ומלואו.
(הרב חיים סאסי, שדרות)
<h3>שפע בכל ברכה</h3>
רב גדול אחד חיתן את הבן שלו וביקש שהרב זצ''ל יערוך את החופה, אבל מישהו ממשפחת הכלה ביקש כי רב אחר יערוך את החופה.
הרב לא רצה לגרום לוויכוח בין המשפחות ואמר למשפחה שהזמינה אותו כי הוא עסוק באותו ערב ולא יוכל להגיע.
הייתי בבית אצל הרב, ושאלתי אותו למה הוא מוותר על הברכה. לקח הרב כוס מים ואמר לי: ''תגיד לי, אתה חושב ששפע ברכה יש בעולם רק בברכת הגפן שמברכים בחופה?! גם אני פה בחדר שלי יכול להוריד שפע לעולם''.
בירך הרב על כוס המים ושתה!
<h3>מתיר אסורים</h3>
היה יהודי קרוב אלי, שלצערי הרב הסתבך מאוד עם החוק בגלל אנשים שפעלו לסבך אותו. המשפט התקרב, ויעצתי לו לפנות אל הרב. נכנסנו אל הרב, והרב קרא את המכתב שהגשנו לו. לאחר שהרב סיים לקרוא את המכתב עם כל הצרות, הוא הניח ידו על זקנו ונענע ראשו בצער על אותו יהודי. הוא הרגיש כאן מהי האמת ועד כמה זממו כמו עדים זוממים לפגוע באותו יהודי. לא האמנתי עד כמה הרב הצטער בשביל כל יהודי, ובפרט בסיפור הזה.
הרב בירך אותו, והיהודי שאל את הרב מה בנוגע למשפט המתקרב. הרב נפנף בידו בביטול ואמר: ''עזוב, אל תתייחס''. נבהלתי, היהודי היה מסובך במשפט מאוד רציני והעתיד שלו לא היה נראה מזהיר כל כך.
לאחר כמה חודשים התקיים המשפט, ואכן, כמו שהרב אמר, כל ההאשמות נעלמו כלא היו. אכן לא היה מה להתייחס – הרב בירך וכך היה!
(גדי מאמו, קריית-מלאכי)
<h3>רק בשביל לשמח</h3>
חבר שלי, שהוא רב, סיפר לי כי הוא היה אצל הרב אליהו זצ''ל בדיוק כשבא אל הרב אדם לבקש ברכה, והרב בירך אותו.
כשיצא אותו האיש אמר הרב אליהו לחבר שלי כי אותו האיש הולך להיפטר מן העולם, אבל הוא בירך אותו בשביל לשמח אותו.
החבר שלי בדק ומצא שהאיש הזה נפטר למחרת.
(הרב צדוק אליס, ר''מ בישיבת מצפה-יריחו)
<h3>מיליוני נשמות ירוצו בשמים!</h3>
באחד מימי חול המועד של פסח הגיע אדם לתפילת שחרית בבית הכנסת של הרב זצ''ל, והציג את עצמו לאחר התפילה כתושב צרפת שבא במיוחד לארץ כדי לסייע למשפחתו בחיפושים אחר אחיינית שלו, כבת 12, שהלכה לאיבוד. הוא שאל את הרב מה ניתן לעשות על-מנת למצוא אותה.
הרב אמר לו שצריך ללכת ולהתפלל עליה בציון מרן החיד''א זצ''ל בגבעת שאול, אך מכיוון שעתה חול המועד, הנשמה של הצדיק עולה למעלה לפני החג ואיננה שם. לכן ילך לבית המשפחה וייתן שם צדקה, ולפני שייתן יאמר: ''צדקה זו תהיה לעילוי אותן נשמות שילכו ויודיעו למרן החיד''א שאני בא להתפלל על ציונו עבור הילדה''.
''אתה יודע מה יקרה לאחר שתיתן את הצדקה?'' שאל הרב והמשיך: ''מיליוני נשמות ירוצו בשמים כדי לזכות במצות הצדקה שלך וירוצו לבקש את מרן החיד''א שמקומו גבוה מאוד בשמים. ואותה נשמה ראשונה שתגיע למרן החיד''א ותאמר לו זאת, היא זו שתזכה במצות הצדקה. ואז נשמת מרן החיד''א תופיע בציון, ותלכו מייד לשם ותדליקו נר לכבוד מרן החיד''א. ותתפללו שם ובזכותו תיוושעו ותימצא הילדה''. הם עשו כדבריו של הרב, והילדה נמצאה מייד אחר כך.
<h3>צריך להיות כלי לברכה</h3>
אנו שומעים על כל כך הרבה ברכות של הרב אליהו זצ''ל שהתקיימו. בדרך כלל הרב לא היה מתנה את הברכה בחזרה בתשובה, אבל לפעמים הוא לא היה מברך עד שהמבקש היה מסיר איזה מונע או עושה משהו להרבות את זכויותיו. לפעמים היה מחכה לשעת רצון.
יש מקרים שבהם הברכה של הרב התקיימה אחרי שנים, במלואה, ולפעמים באופן ממש פלאי. מסתבר שצריך להיות ''כלי'' לברכה. יש על זה סיפור ששמענו מהרב אבינועם הורוביץ, ראש ישיבת קרית-ארבע:
מעשה באיש עשיר ששמו סגר עדס, שגר בברזיל והתברך בממון רב. אדם זה ידע לנצל את העושר שלו, והיה תומך קבוע במוסדות תורה בישראל. בכל העולם העושר הוא גם מקור לקנאה, בברזיל הוא גם מקור סכנה. כנופיות פושעים אורבות באופן קבוע לבני משפחות של עשירים לחטפם ולשחררם תמורת כופר נפש, וידיה של משטרת ברזיל קצרות מלהושיע. לפעמים מעצלות ולפעמים מחולשה. כך קרה לאשתו של אותו עשיר, שנחטפה על-ידי כנופייה של שודדים אלימים במוצאי יום-טוב ראשון של סוכות, והם תבעו בשביל שחרורה סכום כסף עצום.
הניסיון בברזיל לימד כי תשלום כופר לא פותר את הבעיה, לפעמים הוא רק מחריף אותה. זו הסיבה שבגללה אמרו חכמינו שלא משחררים את השבויים יתר מכדי דמיהן. לפעמים אחרי קבלת דמי הכופר היו השובים חוטפים עוד ועוד מבני המשפחה. לפעמים היו הורגים את השבויים שלא יספרו פרטים על החוטפים.
חבר של משפחת האישה החטופה התקשר אלי במוצאי-שבת שלנו, שזה עדיין שבת אצלם, ואמר לי: למרות שעכשיו עוד שבת וחג, היות שמדובר בפיקוח-נפש, לך דחוף לרב מרדכי אליהו ז''ל שיפעל בשמים למען שחרורה.
הרב אליהו אמר לי: ''לך לקברו של החיד''א ז''ל ותאמר שם את כל אותיות שמה של האישה מספר התהילים של החיד''א, ותראה ישועות במהרה בקרוב''.
הלכתי באותו לילה לקברו של החיד''א וקראתי במשך הלילה את פסוקי התהילים לפי ההנחיה של הרב אליהו, וזה לקח זמן רב כי שמה היה עם הרבה אותיות. לאחר השחרור התברר שבאותו לילה החליפו החוטפים את מקום השמירה של האישה החטופה, חילופין שבסופו של דבר הביאו לשחרורה. וכיצד?
אישה זו שמרה כל חייה על כשרות בדבקות. כשהגיעה לידי החוטפים, הם הגישו לה אוכל ממאכלם והיא לא הסכימה לאכול כלום, רק בננות. הירקן שהחוטפים היו קונים אצלו כמות כל כך גדולה של בננות שאל אותם למה הם צריכים כל כך הרבה בננות, והם אמרו שיש אצלם אישה אחת יהודייה שאוכלת רק בננות.
הירקן שמע בתקשורת על החטיפה של האישה היהודייה, הוא קישר עניין לעניין ודיווח למשטרת ברזיל. לשוטרים האמיצים לא נותר לעשות יותר מדי בכדי שהגברת תחזור לביתה במהרה בשמחה, בשמחת תורה.
(הרב אבינועם הורוביץ, ראש הישיבה התיכונית קרית-ארבע)
<h3>את יכולה לעשות לי טובה?</h3>
באחת מפגישותיי עם הרב זצ''ל ישבתי מול הרב ובכיתי כבת אל אב שאין לי כוח יותר להתפלל על זיווג. ''בורא עולם לא עונה לי, ומעתה אני לא אתפלל על זיווג'' אמרתי בנחרצות!
להפתעתי הרב חייך ולא כעס. הוא רק אמר לי: ''טוב, אז אל תתפללי...'' ועבר לדבר איתי על נושאים אחרים לגמרי. כשפניתי לצאת, שאל אותי הרב: ''את מוכנה לעשות משהו למעני?''
''בוודאי'' השבתי, ''כל מה שהרב יבקש אעשה בשמחה גדולה''.
''את בטוחה?'' שאל, ''מבטיחה לי?'' ''ברור. בבחינת נעשה ונשמע'', עניתי.
חייך הרב חיוך של אבא טוב שניצח ואמר לי: ''אני ממש מבקש שכל יום תבקשי מהקב''ה כך: ריבונו של עולם, בבקשה, למען חכם אליהו תמצא לי זיווג הגון ותשמח את חכם אליהו. מוכנה?''
התביישתי מהמוסר שהרב נתן לי בנעם ורוך, ומאז אני נושאת תפילה בשמחה בלי שאלות ובלי ספקות.
<h3>ברכות מועד ב'</h3>
חמי סיפר כי בבית-שמש יש מנין של מבקשי ה'. פעם ניגש אלי רב אחד שנראה על-פי לבושו כרב חרדי אשכנזי. הוא ידע שהבן שלו נשוי איתי, הבת של הרב זצ''ל, והוא ביקש לספר סיפור אחד קטן על הרב אליהו:
הוא סיפר כי הבת שלו לא זכתה להריון הרבה שנים, וכל הטיפולים לא נשאו פרי. היה להם צער גדול מכך, והם החליטו ללכת אל הרב אליהו שיתפלל עבורם. הם שמעו כי הברכות שלו מניבות פירות.
כיוון שהיא התביישה ללכת לבד, הוא הלך יחד אתה ועם בעלה. כך היו שלושתם אצל הרב, והוא בירך את בני הזוג לזרע קודש של קיימא.
כשיצאו מהרב היא היתה מאוד שמחה, אבל זה לא עזר. עברו עוד שנתיים, ולא היו ילדים. הם חיכו להתגשמות ברכת הרב, התפללו ו... כלום.
כעבור שנתיים, הבת שלו הלכה פעם נוספת לרב אליהו וסיפרה לו שהיתה אצלו לפני שנתיים, קיבלה ברכה אך לא נפקדה להריון. הרב הזדעזע: ''שנתיים ימים סבלת כזה צער ולא באת אלי? החודש הזה את תהיי בהריון! לא תחכי יותר''.
באותו החודש הבת שלו נפקדה.
(מירב, בתו של הרב)
ברכת הרב מקרבת רחוקים
<h3>תזמין אותי לחתונה</h3>
יום אחד נכנס לביתנו אדם מירושלים והוא גורר את נכדו אחריו. נכדו היה עם עגיל באוזן ובלי כיסוי ראש. הוא בא לאבא, הכ''מ, הרב זצ''ל ואמר לו: ''החלטתי להוציא אותו מצוואתי ואני רוצה שהרב ידבר איתו''.
הרב אמר לו: ''קודם כל, שב. וכי ילד שמוריד כיפה מהראש, אינו יהודי? אני אוסר עליך להוציא אותו מצוואתך''.
לבחור, פנה ואמר: ''יש לי שתי בקשות ממך: האחת, תבחר לך מצווה אחת מכל המצוות – ותבטיח שתקיים אותה. והשנייה – כשתתחתן, תזמין אותי לחתונה שלך''.
אחרי כמה שנים פגשתי בבחור הזה כשהוא חובש כיפה ועטור זקן. הוא אמר לי: ''אם אתה רואה אותי היום בתורה ובמצוות, זה בזכות אבא שלך. כל הזמן חששתי שאזמין את הרב לחתונתי והוא ישאל אותי האם קיימתי את המצווה שהוא אמר לי, לכן קיימתי את מה שהתחייבתי, ומצווה גוררת מצווה והנה היום אני פה''.
(ר' שלומי בן אליהו, בן הרב)
<h3>בתנאי שתשמור שבת</h3>
יום אחד התקשר אלי הנהג של הרב זצ''ל ואמר לי: ''הרב מבקש שתשיג ספינה או סירה, כי הוא רוצה להגיע לבארה של מרים''. יש לי חבר טוב שהוא דייג ויש לו ספינת מנוע. ביקשתי ממנו לעשות לי את הטובה הזו, והוא הסכים בלי לשאול שאלות.
כיוון שאני לימדתי באותו הזמן, לא יכולתי להגיע, ולהפלגה הצטרף בני. יצאו שלושתם – הרב, הדייג ובני – תוך שהרב מכוון אותם. הם הפליגו עד למול קבר ר' מאיר בעל הנס ועצרו. הרב העמיד שם בקבוק כלפי מעלה – מעל הסירה לכיוון הים, מבלי שייגע במים, ופתאום זרם מים החל ממלא את הבקבוק. בני הסתכל והיה המום!
הוא שאל את הרב: '' מה זה?'' והרב אמר לו: ''באר מרים נמצאת מול קבר ר' מאיר''.
כדי להפיג את המתח שהיה בגלל שנדהמו, פנה הרב בדרך חזור אל הדייג ושאלו: ''מה יש לך בספינה?'' אמר לו הדייג: ''רשת של דייגים''. אמר לו הרב: ''זרוק אותה למים, כדי שיהיו לנו דגים''. אמר הדייג: ''כבוד הרב, לוקח שעתיים-שלוש לתפוס דגים, ומלבד זאת – לא בכל מקום יש דגים!'' אמר לו הרב: ''בכל זאת, זרוק!'', והוא זרק.
אז אמר לו הרב: ''תאסוף את הרשת'', והוא אסף והנה היא מלאה! עכשיו הגיע תורו של הדייג להיות המום. כשהגיעו לחוף עמד הרב לשלם לדייג, אבל הדייג סירב בתוקף. לבסוף הסכים הדייג להתפשר ואמר: ''לא כסף, תן לי ברכה''. הרב אמר לו: ''רק בתנאי שתשמור שבת!'' והוא הסכים.
את הבחור אני מכיר אישית והוא שומר שבת עד היום.
(הרב שאול דמרי, רב אזורי ומחנך)
<h3>אולי תמצא תפילין עתיקות!</h3>
באחד הימים הגיע יהודי לבית החולים, לבקר את הרב זצ''ל, וסיפר לי איך נוצר הקשר החם בינו לבין הרב: היתה ברית לקרוב משפחה שלי, והרב היה הסנדק. לאחר הברית, כולם ניגשו לרב לקבל ברכה ודחפו אותי ביניהם שאקבל גם כן ברכה.
כשניגשתי לרב, הרב הסתכל עלי ושאל: ''מה אתה עושה?'' אמרתי לו: ''אני עובד בחפירות בעיר דוד''.
הרב אמר לו: ''איזו זכות גדולה יש לך!. אולי תמצא תפילין עתיקות – ותראה לנו, אולי תמצא יסודות של בית המקדש, מקוואות, שרידים מתקופת שמעון הצדיק, דוד המלך וכו'... אתה יודע מה היה הגודל של בית המקדש? מה רוחבה של החצר? אתה יודע איך נראה מקווה? מתי מקווה הוא כשר? בוא תלמד ותדע''.
מתוך כך התחיל הבחור לבוא לשיעוריו של הרב – וחזר בתשובה שלמה.
(הרב חיים בן-שושן)
<h3>''רק'' הרב אליהו</h3>
בעיצומו של ראש השנה, בחור אחד, ארוך שיער, בפיו סיגריה שספק הוצתה מאש בת-יומה ספק מאש שנדלקה מבעוד-יום, פגש באחד העובדים של תנועת ''מעייני הישועה''.
לאחר שהתוודעו זה לזה אמר הבחור: ''אל תיעלב, אבל העיתון שלכם לא ממש מעניין אותי. הדבר היחיד שאני קורא בו זה המאמר של הרב אליהו''.
''הרב אליהו?!'' שאל עובד התנועה את הבחור, אשכנזי גמור. ''רק הרב אליהו'', השיב הבחור, ''כל השאר לא מדבר אלי''.
לימים, אותו בחור חזר בתשובה שלמה והקים בית נאמן בישראל.
<h3>למה לא מגן-דוד?</h3>
בעת שליחותי בחו''ל, כשהייתי מגיע לבקר בארץ-ישראל, הייתי משתדל לקחת איתי כמה בחורים כדי לבוא להתפלל אצל הרב אליהו זצ''ל. הבחורים לא היו שומרי תורה ומצוות, אך הם תמיד היו יוצאים בפלא והשתוממות מדמות הרב שזכו לפגוש. כל זאת, למרות שהם דיברו אנגלית והוא דיבר עברית!
פעם הבאתי את אחד החניכים אל הרב אחרי התפילה. לבחור קראו ז'ק, והוא הגיע עם חולצה שיש עליה סמל של כוכב לא יהודי. הרב שאל את הבחור למה הוא שם את הסמל הזה ולא סמל של מגן-דוד, והבחור השיב לו שזהו הסמל של החברה. הרב אמר לו, שבגלל שזה ליד הלב כדאי שישים שם דווקא מגן-דוד.
חששתי שהבחור ייעלב, אך להפתעתי ראיתי שהבחור יצא מרוצה מהרב. לרב היתה דרך להתחבר לכל אחד ודבריו היו נשמעים.
(הרב אבי ברמן, מנכ''ל ה-O.U. בישראל)
<h3>ברכה מכסף של שבת?</h3>
באחד הימים בא אלי חברי, קצין בכיר במשטרה, יהודי שלא שומר תורה ומצוות, ואמר לי: ''אני עובד הרבה שבתות במגרש באצטדיון טדי. על כל שעה אני מקבל 60 שקלים, אבל מעולם לא ראיתי שיצא לי רווח מהעבודה הזאת''.
אמרתי לו: ''אתה צריך לקבל ברכה מרב''. הוא אמר לי: ''באמת מתאים לי, יש לי ארבע בנות ואני רוצה ברכה לבן''.
פניתי לידידי, הרב יוסף אליהו, בנו של הרב מרדכי אליהו זצ''ל, וביקשתי שיכניסו את חברי אל הרב לקבל ברכה.
לחברי אמרתי: ''לך לרב אליהו ותבקש ממנו ברכה, וגם תבטיח לו שתיקח אותו לסנדק''. וכך היה. הוא בא לרב, התברך ולאחר שנה נולד לו בן. והרב כמובן היה סנדק.
היום, בזכות הרב, היהודי הזה מניח תפילין כל יום, שומר שבת, אשתו הולכת עם כיסוי ראש וחצאית והילדים שלו מתחנכים בחינוך דתי.
<h3>נעלי עור ביום כיפור?</h3>
הרב זצ''ל סיפר, שכאשר עבר דירה והגיע לשכונה, היו אנשים ספורים שהיו מקפידים ללכת בתשעה-באב וביום-כיפור בנעלי גומי. כולם היו הולכים בנעלי עור. הדבר הכאיב מאוד לרב, והוא ביקש מהגבאים לתת לו לדבר. בתחילה הם לא רצו, אך הוא ביקש מהם: ''תנו לי חמש דקות ולא יותר!...''. הרב אכן החל לדבר, ובתום חמש דקות הביט על השעון ואמר: ''טוב, נגמרו חמש הדקות'', אך הציבור ביקשו ''לא. תמשיך, תמשיך...''. ואכן הרב הצליח לחולל את השינוי, ולא רק בתחום הזה. הרבה מהנהגות תושבי השכונה השתנו לטובה בזכות הרב.
(הרב בניהו דיין, ר''מ ב''דרכי הוראה לרבנים'')
האמת והשלום אהבו
<h3>מקדים שלום לכל אדם</h3>
הגמרא אומרת: ''לְעוֹלָם יְהֵא אָדָם עָרוּם בְּיִרְאָה, מַעֲנֶה רַךְ וּמֵשִׁיב חֵמָה, וּמְדַבֵּר שָׁלוֹם עִם אֶחָיו וְעִם קְרוֹבָיו וְעִם כָּל אָדָם. וַאֲפִלּוּ עִם עוֹבֵד כּוֹכָבִים בַּשּׁוּק, כְּדֵי שֶׁיְּהֵא אָהוּב לְמַעְלָה וְנֶחְמָד לְמַטָּה, וִיהֵא מְקֻבָּל עַל הַבְּרִיּוֹת. אָמְרוּ עָלָיו עַל רַבָּן יוֹחָנָן בֶּן זַכַּאי, שֶׁלֹּא הִקְדִימוֹ אָדָם שָׁלוֹם מֵעוֹלָם, אֲפִלּוּ עוֹבֵד כּוֹכָבִים בַּשּׁוּק''.
כל מי שהכיר את הרב ראה שהוא נוהג במנהג הזה, אפילו כלפי נוכרים. כשהיה מבקר חולים בבתי-חולים היה מקדים שלום גם לנוכרים, כמו שכתוב בגמרא, שמבקרים חולי עכו''ם עם חולי ישראל מפני דרכי שלום. והיה הרב מאיר פנים לכל אדם ומקדים שלום לכולם.
אחד מהמתפללים בבית הכנסת של הרב שם לב כי הרב תמיד מקדים לו שלום, והוא חשב בלבו: פעם אחת אני אקדים שלום לרב. החליט בדעתו שהוא יבוא מאחורי הרב בבוקר, כשהרב עונה על שאלות לאנשים, ויפתיע אותו באמירת שלום מאחוריו.
סיפר לי אותו אדם, כי כשהוא הגיע מאחורי הרב – מייד הרב הסתובב, כאילו ראה אותו, ואמר לו במאור פנים: שלום, בוקר טוב – לפני שהיה סיפק בידי אותו אדם להקדים שלום לרב.
(הרב שמואל אליהו, בן הרב)
<h3>גדול השלום</h3>
בבית הכנסת של הרב אליהו זצ''ל, ''היכל יעקב'', אני זה שנוהג לחלק את העליות לתורה, ומסדר אותם בדרך כלל בשעת חזרת הש''ץ. המתפללים יודעים כי הרב עולה לתורה בשבתות ידועות: בשירת הים, בעשרת הדברות וכד'. היתה זו אחת השבתות שבהן הרב היה צריך לעלות לתורה בשירת הים, ובאותה השבת היו ארבעה מתפללים שרצו לעלות לתורה למפטיר או למשלים למנוחת הנפטרים, קרוביהם.
מכיוון שאי-אפשר להעלות ארבעה עולים למפטיר או למשלים, ביקשתי מהם לוותר, אבל אף אחד לא רצה לוותר, בחושבם כי בכך הם מביאים נחת רוח לנפטרים קרוביהם, ולא רצו לצער אותם בוויתורם.
אמרתי לרב כי אני בבעיה – אף אחד לא רוצה לוותר, ואני לא יכול להעלות יותר משניים. אמר לי הרב: ''תעלה את מו''ר אביך לשירת הים במקומי''. אמרתי לו שזה ניגוד עניניים, ואני לא יכול להעלות את מו''ר אבי במקום הרב. הקהל לא יבין את זה. הרב הבין ואמר לי שהוא יעשה זאת. הוא דפק על השולחן ואמר: ''יעלה חכם עזרא ברנע לשירת הים''. כל המתפללים תמהו על שינוי הסדרים, אבל כמובן שאף אחד לא אמר דבר. הרב ויתר על העלייה הקבועה שלו, ואותם ארבעה מתפללים הבינו את הרמז.
מייד סימנו לי כל הארבעה כי הם מוותרים על העלייה של מפטיר או משלים למנוחת קרוביהם, וכך יכולתי להעלות את מי שביקש ראשון כסדר הראוי.
בדרך חזרה מבית הכנסת אמר לי הרב, כי כשיש ויכוח או מחלוקת – אין שום מנוחת הנפש לנפטרים, גם אם קרוביהם עולים לתורה.
(עוזי ברנע, מגבאי בית הכנסת ''היכל יעקב'')
<h3>התורה, השבת והשלום</h3>
בבית הוריי הורכבה מערכת אזעקה, ובכל פינה בבית הרכיבו גלאי שבכל פעם שמישהו עובר בסמוך אליו, נדלקת נורה אדומה. שאלתי את כבוד הרב זצ''ל האם יש בעיה בשבת עם הנ''ל והוא פסק שזהו חילול שבת גמור.
סיפרתי לרב שאחד מבני משפחתי טוען שאין עם זה בעיה בשבת, ומאחר שהוא לומד לרבנות הוריי מקבלים את דעתו. הרב חזר ואמר שזהו חילול שבת גמור, ועל כן איני יכולה לשהות שם כל עוד המערכת מופעלת בשבת.
באותו הלילה היה אמור הרב לטוס לחו''ל, וגונבה שמועה לאוזנו שאני בצער על כך שבבית הוריי יחללו שבת בשוגג, מה גם שלא אוכל לנסוע לבקר את משפחתי בשבתות.
בשעות הערב, כמה שעות לפני טיסתו של הרב, הודיעו לי שכבודו מבקש ממני להגיע עוד הערב ללשכתו, שנפתחה במיוחד עבורנו, ושאדאג שקרוב המשפחה שחושב להתיר, יגיע יחד איתי.
אמרתי שהרב צריך לטוס עוד מעט, אך ענו לי מלשכתו כי הרב לא מוכן לטוס עד שידע שהעניין סודר. ''איך אסע ויהודי יחלל שבת בשוגג? ואיך בת ישראל תשב בצער?'' אמר הרב.
משהגענו, הכניס אליו הרב תחילה את קרוב המשפחה ורק לאחר מכן קרא לי. מייד בכניסתי הרב הרים את קולו ואמר לי ב''כעס'' ובקול רם: ''את לא מבינה כלום... את בכלל לא צודקת... הסברת לי דברים לא נכונים בכלל... את לא יודעת להסביר... מה את מבינה בהלכה?''
לא הבנתי מדוע הרב גוער בי, הרי בשעות הבוקר אמר שאני צודקת, וחשתי בושה גדולה על שהטרחתי את הרב לשווא. אך תוך כדי דברי התוכחה ראיתי שמבטו של הרב לא כועס כלל (הוא אף פעם לא כעס...) אלא להיפך, מבטו היה מאיר. הבנתי שהרב רוצה להעניק לקרוב המשפחה תחושה של כבוד ושהוא שולט בהלכה, כדי שלא יחוש שהרב חלילה מזלזל בדעתו, ועל-ידי כך לרכך את המצב.
אחר כך ישב הרב עם שנינו, ובמקום לדבר על הבעיה ההלכתית סיפר לנו סיפורים על באר-שבע ועל בית הדין, כאילו אינו טרוד במאומה ואינו צריך לצאת בעוד שעה קלה לטיסה. רק לאחר שנוכח לראות כי המתח ירד ואין כעס, פסק את פסיקתו החד-משמעית לכבודה של שבת.
לאחר הפגישה דאג הרב שיתקשרו לברר שלא נפגעתי חלילה מ''הצגת הכעס'' שעשה למען השבת. כל אותו לילה לא הצלחתי להרדם מהמחשבה על מעשהו של הרב למען התורה, השבת והשלום.
<h3>מתאמץ למען שלום-בית</h3>
אדם אחד טען בפני הרב בבית הדין בבאר שבע שאשתו בגדה בו כי היא הולכת מוקדם מידי לעבודה וחוזרת מאוחר מידי. האשה היתה הולכת לשטוף בית-ספר שלם, כדי שיהיה להם מה לאכול בבית, והוא היה מתלונן על כך שהיא נעלמת שעות והיה חושד בה.
הרב זצ''ל שמע את הסיפור, הלך למקום שבו הם גרים ב-07:00 בבוקר, השעה שבה היא נוהגת לצאת מהבית, ובדק בעצמו. הוא חיכה שם בתחנה, משם עלה באוטובוס לתחנה המרכזית ומשם למושב שבו היא עובדת. הוא שיער בדעתו כמה זמן לוקח לשטוף בית-ספר, וחיכה שם את הזמן הזה. כשסיים, חיכה בתחנה, בדיוק לזמן שיבוא האוטובוס, עד שהגיע אליהם הביתה בחזרה. והנה ראה שהזמן שהוא הגיע הוא בדיוק הזמן שהאישה היתה חוזרת לביתה.
בא הרב לבית הדין ואמר לבעל: אתה חושד לשווא באשתך. הנה הקדשתי יום שלם ובדקתי את הזמנים של האוטובוסים והנה היא לא הולכת לשום מקום אחר, וגם אין לה זמן ללכת לשום מקום. וכך באו הדברים על מקומם בשלום.
(הרב חיים בן-שושן)
<h2>הדרכים של ימות המשיח</h2>
<h3>כשהדרך קופצת</h3>
מרן הרב זצ''ל הביא בשיעורים שלו ב''קול צופייך'' סיפור מהמדרש על הפסוק באיכה רבה (פרשה ג' ג') ''גדר בעדי בגזית''. המדרש מביא מעשה על בנות לוד, שהיו לשות עיסתן ועולות ומתפללות בבית המקדש ויורדות לביתן עד שלא החמיצו העיסות. הוא מספר גם על בנות ציפורי, שהיו קמות ועולות לירושלים ומתפללות בבית המקדש בכל בוקר והיו מספיקות לחזור לציפורי בגליל, ולא היה אדם מספיק להגיע לעצי התאנה לקטוף פרי לפניהן.
עוד מספר המדרש שזה לא היה רק לאנשים בודדים, גם החזן שהיה גר במגדל – שנמצאת ליד טבריה – היה מכין נרות שבת בכל ערב שבת, אחר כך היה עולה ומתפלל בבית המקדש וחוזר לביתו במגדל להדליקם. יש אומרים שהיה מכין את פרשת השבוע בכל יום שישי בבית המקדש ומספיק לחזור לביתו שבמגדל לפני שבת.
משמעות המדרש, כי בזמן בית המקדש היתה לאנשים קפיצת הדרך והיו להם דרכים קצרות להגיע להתפלל בערב שבת בבית המקדש. מסתבר שגם הרב אליהו ז''ל ידע משהו מהחכמה הזאת של בית המקדש. יש כמה וכמה סיפורים מכמה וכמה אנשים, ובמיוחד מהנהג שלו, שמהם עולה שהרב ידע משהו בחכמה הזאת ולא השתמש בה אלא רק במקרים מאוד מיוחדים.
<h3>קפיצת הדרך להלוויית הרבי מחב''ד</h3>
אני זוכרת את הסיפור הזה כאילו הוא קרה היום. היתה זו הפטירה של האדמו''ר מחב''ד. כמובן שאף אחד לא ידע מראש את יום הפטירה של הרבי, וכך כמובן גם אנחנו. ליתר דיוק, אני, כפי שנבין מהמשך הסיפור.
שהינו בלוס-אנג'לס בשבת, לצורך דינר שהיה אמור להתקיים ביום ראשון, ערב התרמה לצורך תלמידים יהודים שאין להם כסף לשלם לבית-ספר יהודי. הרב זצ''ל בא לעודד את עשירי הקהילה שיחזיקו את הילדים העניים של יהודי לוס-אנג'לס שלא מסוגלים לשלם שכר לימוד של בית-ספר יהודי ושולחים את הילדים שלהם לבתי-ספר של הממשלה שבהם אין אף טיפה אחת של יהדות.
בדרך מישראל הצעתי לרב שנלך לבקר את הרבי מלובאוויטש, אך הוא אמר לי שהביקור אצלו יקרב את מיתתו. לא הבנתי את הרמז ונסענו מישראל ישירות ללוס-אנג'לס.
ביום ראשון בבוקר הבחנו כי פניהם של האנשים שעמנו אינם כתמול שלשום. קרה משהו שאיננו יודעים. שאלנו והם סיפרו לנו על פטירתו של הרבי ועל ההלוויה שאמורה להתקיים בשעה 12:00. היתה זו שעה שאם ההלוויה היתה מתקיימת בזמנה, לא היינו יכולים להגיע אליה, מהמקום בו היינו, בשל המרחק.
באותה שעה הרב היה בכינוס עם אנשים. כשהוא ראה אותי מרחוק הוא סימן לי שאנחנו נוסעים. לא הבנתי איך אנחנו אמורים להגיע להלוויה, שהרי לא נספיק להגיע, אבל מייד התארגנתי לנסיעה. תוך כדי התארגנות אנו שומעים שדחו את ההלוויה בשעה. אני מחשבת ורואה שזה עדיין לא מספיק לנו כדי להגיע. אחרי עוד איזה זמן הודיעו שדוחים אותה בעוד שעה. בינתיים אנחנו מתארגנים לטיסה, ומפעילים את כל הקשרים שלנו על-מנת לעצור את הטיסה שתמתין לנו. וכך היה. הגענו לטיסה במהירות הבזק, המטוס המתין לנו ויצאנו לדרך.
כל זמן הטיסה אני מחשבת ורואה שאין לנו שום סיכוי להגיע בזמן, למרות כל הדחיות. חסרות לנו שעתיים לפחות כדי להספיק לפחות להיות בסוף ההלוויה. שאלתי את הרב והוא אמר לי: אל תדאגי, כל הטיסה שלנו לארה''ב היתה בשביל שנגיע להלוויה. לא משנה איך יהיה, בסופו של דבר נגיע.
שעה ועשרים לפני זמן הנחיתה המשוער מודיע הטייס המופתע כי יש לו הפתעה בשבילנו, ולמרות שיצאנו מאוחר אנו נגיע שעה ועשרים לפני זמן הנחיתה המשוער.
נחתנו. המשטרה הגיעה כדי לפנות לנו את הדרך. החתימו לנו דרכונים במהירות ויצאנו דרך המדרגות של הצוות. הרב הגיע לבית העלמין בדיוק ברגע האחרון, שם הרב עמד והספיד את הרבי. אחר כך ראו בצוואה שלו שזה היה רצונו של הרבי – שהרב אליהו יספיד אותו.
(הרבנית צביה אליהו שתחיה, אשת הרב)
<h3>שמש בגבעון – דום!</h3>
שנים ארוכות הייתי בקשר עם מרן הרב זצ''ל, ולמעשה כל הכהונה שלי בקרית-מלאכי היא בעקבות הברכה שלו. הייתי בחור צעיר והציעו לי להתמודד על הראשות. שאלתי את הרב והוא אמר לי: ''תתמודד! ותצליח בעזרת ה'!''
הייתי עד באופן אישי לעשרות מפגשים ומקרים, שבהם ראיתי, איך בניגוד לטבע ולהיגיון, כפי שנראה בעיניי, הרב אליהו זצוק''ל היה גוזר ומבטיח, וב''ה היה זה בחזקת: ''צדיק גוזר, והקב''ה מקיים''. ראיתי איך תפילותיו, ברכותיו ונבואותיו של הרב התממשו מול עינינו. ראיתי איך הרב, ברוח הקודש שבו, מחולל ניסים ונפלאות. על סיפור אחד מיני רבים, אני מבקש לספר לכם:
לפני עשר שנים, נפטר אביו של מאיר זיילר בניו-יורק. מאיר זיילר ואחיו יבדל''א, טסו לניו-יורק להביא את הארון והגיעו לישראל ביום שישי, לפני כניסת השבת. ההלוויה התקיימה בהר הזיתים בירושלים, ביום שישי, ערב שבת קודש. באותם ימים כיהנתי כראש העיר קרית-מלאכי והגעתי להלוויה יחד עם נהגי.
ההלוויה התאחרה, והנהג שלי חשש מאוד שלא נספיק להגיע לקרית-מלאכי לפני כניסת השבת. הוא האיץ בי ולחץ שנצא מההלוויה לפני סיומה, בכדי שנוכל להגיע לקרית-מלאכי לפני כניסת השבת. שמעתי בקולו ובאתי למורנו ורבנו זצוק''ל לברך אותו בברכת ''שבת שלום'' בטרם אסע לקרית-מלאכי. הרב זצוק''ל אמר לי: ''תישאר עד סוף ההלוויה''.
אמרתי לרב זצוק''ל כי הנהג שלי לוחץ שניסע, כי הוא חושש שלא נספיק להגיע לקרית-מלאכי לפני כניסת השבת. הרב זצוק''ל אמר לי בחיוך: ''אל תדאג, אתה תגיע לקרית-מלאכי לפני כניסת השבת, ואם יהיה צורך, אני אעצור לך את השמש''.
אמון על דברי הרב, ועל אף המחאה של הנהג שלי, נשארתי כמצוות הרב עד לסיום ההלוויה ורק אחר כך נסעתי לקרית-מלאכי.
את הדרך מקרית-מלאכי לירושלים אני מכיר כמעט בעל-פה. הנהג שלי מכיר עוד יותר. בכל זאת הגענו באותו יום שישי במהירות שאינני יודע להסביר מהי. הספקתי ב''ה להגיע לקרית-מלאכי לפני כניסת השבת, להתקלח ולהתארגן לקראת השבת. לפתע צלצל הטלפון בביתי. ''שלום, זה מרדכי אליהו'', אמר לי הקול מעבר לקו.
לא האמנתי למשמע אוזניי. ''מי?'' שאלתי. ''זה מרדכי אליהו'', השיב לי. ''כבוד הרב מרדכי אליהו???'' שאלתי בפליאה עצומה. ''כן'', אמר לי כבוד הרב, ''דאגתי לך. התקשרתי לוודא שהגעת לקרית-מלאכי והכול בסדר''.
''כן, כבוד הרב'', השבתי בהתרגשות עצומה לנוכח דאגתו של הרב, ''ב''ה, הגענו והכול בסדר. בזכות ברכת הרב הצלחנו להגיע בזמן''. הרב זצוק''ל המשיך: ''התקשרתי עכשיו גם למאיר זיילר. גם הוא ומשפחתו הגיעו הביתה והכול בסדר. עכשיו שהגעתם והכול בסדר, עכשיו אני יכול לקבל את השבת''.
עוד הספקתי לשמוע אותו אומר לאשתו הרבנית שתחי': ''עכשיו את יכולה להדליק את הנרות. שתהיה לכם שבת שלום''.
(ליאור קצב, ראש עיריית קרית-מלאכי לשעבר)
<h3>קפיצה ליוסף הצדיק</h3>
אני מורגל בניסים של הרב זצ''ל, אבל הנס הזה הוא פלא שלא ראיתי כמותו ולא שמעתי עליו בחיי. נסעתי עם הרב לנחם את הרב מנחם פליקס, שהבת שלו נרצחה על-ידי מחבלים. הרב הלך לנחם וראיתי שנפשו היתה נסערת. לאורך כל הדרך חזרה הוא היה אחוז בשרעפי קודש והורה לנו לנסוע לקבר יוסף שבשכם.
אני הייתי תפוס בשרעפים אחרים. כל הכביש היה מלא מחסומי אבנים וצמיגים בוערים. רוני הנהג נסע ביניהם במהירות מרובה, ואני חיכיתי שהרב יגיד לו להאט, אבל הרב לא העיר לו מאומה.
הגענו למקום שבו היו בבת-אחת על הכביש חמישה צמיגים בוערים וכבר לא היה אפשר לתמרן בינהם. הרב אמר לרוני: ''סע, אל תעצור''. הוא החל לנסוע על הצמיגים הבוערים ואני הייתי בפחד. זו סכנה, אבל לא העזתי לומר דבר. רוני המשיך לנסוע על הצמיגים הבוערים כאילו הוא נוסע על הכביש, ושאל לאן לנסוע. ''לקבר יוסף'', אמר הרב.
אני מכיר את הגזרה הזאת כמו את כף ידי. בצבא אני משמש כאלוף-משנה במילואים, וכמה פעמים פיקדתי על הגזרה הזאת. הדרכתי את רוני לתוך שכם בכבישים שנסעתי בהם עשרות פעמים. הייתי מכיר שם כל סימטא וכל רחוב. כל בית וכל דייר. מכיר את העיר ביום ומכיר אותה בלילה. בעיקר בלילות היינו מסתובבים שם, עוצרים אנשים ומחסלים את מי שצריך לחסל, ועושים עוד כל מיני מעשים שאסור לספר.
שכם היא לא כפר תמים גם בימי חול רגילים. זוהי עיר מלאה רוצחים. רוב המתאבדים היו יוצאים משכם ומהכפרים שבסמוך לה. בתקופה ההיא כל האיזור היה משולהב בצמיגים ובאנשים מלאים חמת רצח. והנה אנחנו נוסעים בשכם לפי הדרכת הרב, ולפתע אני מוצא את עצמי בסמטה שאני לא מכיר. גם רוני הנהג, שהיה עם הרב כמה וכמה פעמים בשכם, לא מצא את דרכו. תקועים היינו בשכם ולא מוצאים את ידינו ורגלינו.
רוני שאל איפה אנחנו, ונאלצתי להגיד לו שאני לא יודע. פתאום אני בבלק-אווט, כאילו קיבלתי מכה בראש. לא יודע להסביר מה קרה באותו חלקיק שנייה. הרב, ששתק כל הדרך, דיבר ואמר: ''תפתחו את הדלת, הגענו''.
עד היום אני לא מבין איך הגענו. כמה וכמה פעמים עברתי אחר כך על המפות של שכם, ולא הצלחתי להבין איפה טעינו ואיך הגענו. קראתי כמו כולם על הסיפורים הללו של קפיצת הדרך שהיו לצדיקים, ואני חושב שהייתי עד לאחת כזאת.
(אל''מ במיל' ישראל טויטו)
<h3>סע ימינה ותגיע</h3>
אני משמש כנהג הרבה מאוד שנים. הייתי הנהג של הרה''ג אברהם שפירא זצוק''ל כמה שנים, אחר כך הייתי שבע-עשרה שנה הנהג של הרב מרדכי אליהו זצוק''ל. הכרתי באופן כללי את כל הכבישים בארץ, גם מניסיון של הרבה מאוד שנים וגם מהשתלמויות שהיינו עושים כשהייתי נהג ממשלתי.
פעם היינו צריכים להגיע לחולון להרצאה, ולא הכרתי את המקום שאליו אנחנו נוסעים. לכן קבענו עם המזמין שהוא יחכה לנו בכיכר הגדולה של חולון, משם הוא ייקח אותנו למקום ההרצאה.
הגענו למקום של הכיכר, והמזמין לא היה במקום. התחלתי להסתובב בכיכר כדי שלא לעצור את התנועה. בינתיים האנשים באולם חיכו לנו, והיו שם הרבה מאוד אנשים. הרב כנראה הרגיש שאנחנו מסתובבים לחינם והוא אמר לי: סע לאולם. הרכב היה עם וילונות, והוא יושב מאחורה ואומר לי: פנה כאן ימינה. אחרי כמה רחובות אומר לי: פנה שמאלה, ימינה, ישר. כך אחרי כמה דקות היינו בפתח של האולם. כל הניווט הזה היה כשהוא לא יכול כלל לראות את הדרך.
פעם היינו צריכים להגיע לשיעור בתל-אביב באזור של שיינקין, ליד רחוב בעלי המלאכה. הגענו לאזור, אבל לא ידעתי איך להגיע למקום המדויק כי היו שם הרבה ''אין כניסה''. הסתובבנו לריק כמה דקות עד שהרב הבחין שאנחנו מסתובבים לחינם. הוא אמר לי: סע ימינה, סע שמאלה, ואחרי שתי דקות היינו בפתח של המקום שבו היתה ההרצאה.
(רוני לוי, הנהג של הרב)
<h3>בדרך למירון</h3>
יצאנו מצפת אחרי התהלוכה של ספר התורה בערב ל''ג בעומר. יחד אתנו יצאו הרבה מכוניות, והיינו תקועים בפקק של עשרות מכוניות שנסעו לכיוון מירון. שאלתי את הרב: מה יהיה? והוא השיב לי: יהיה בסדר. אחרי שתי דקות מגיע שוטר על טוסטוס ואומר לי: סע אחרי.
נסעתי אחרי השוטר עם הטוסטוס עד לציון של הרשב''י עצמו. כשהגענו יצאתי מהאוטו להגיד לשוטר תודה, ולא מצאתי אותו. שאלתי את השוטרים איפה הוא, והם אמרו לי שאין במרחב הזה שום שוטר על טוסטוס, כולם על אופנעים או מכוניות.
(רוני לוי, הנהג של הרב)
<h3>רוקד על שתי חתונות</h3>
לרב היו בערב אחד שתי חתונות, אחת בירושלים באולמי גוטניק ואחת בבית-שמש למשפחת לגאמי. האח של החתן של משפחת לגאמי היה גם בחתונה בגוטניק. לפני שהרב סיים את החופה, הוא יצא משם להגיע לפנינו לחתונה של אחיו.
כשיצאנו מאולמי גוטניק שאל אותי הרב: איך ניסע לבית-שמש, בדרך הרגילה או דרך היער? אמרתי לו: מה שהרב יגיד. הרב אמר לי: תעשה מה שאתה רוצה. הבנתי שאני צריך לנסוע דרך היער. נסענו והגענו לחתונה. הרב ערך את החופה וכולם היו מרוצים.
לאחר שהרב סיים את החופה, בערך חצי שעה אחרי שהגענו, ראיתי את האח של החתן מגיע. הוא סיפר לי שהיתה תאונה בשער הגיא והם נתקעו חצי שעה בפקק. סיפרתי לו מה שהרב אמר לי ביציאה מהחתונה בירושלים, והוא עמד המום.
(רוני לוי, הנהג של הרב)
<h3>תעשי ''פו'' – שחרור פקקים</h3>
בליל יום העצמאות נסענו לכינר לנוח כמה ימים, הרב והרבנית והעוזרים של הרב. בצומת צמח נתקענו עם הרכב בפקק ענק שלא ראינו את סופו. אחרי מספר רב של דקות בהמתנה ללא תנועה בצומת צמח אמרו לי כמה מהנוסעים באוטו: תעקוף, תיסע מימין, עצות שנותנים לנהגים. לא רציתי לעקוף. לא ידעתי איפה מסתיים הפקק. הרב לא אהב שמעירים לי, אבל לא אמר כלום עד שהרבנית הרגישה לא בנוח מהפקק המתארך ואמרה לי: אין אפשרות לעקוף את הפקק הזה?
הרב הסתכל על הרבנית ואמר לה: רק תעשי ''פו'' (רוח באוויר), ונוכל לעקוף.
היא עשתה ''פו'' ומייד הגיעו מאחור שני אופנועים של המשטרה ונסעו דרך הצד. אני נסעתי אחריהם. הם ממהרים, ואני ממהר. הם דוהרים, ואני דוהר. מסתבר שהפקק היה באמת ארוך, אולי עשרה קילומטר. לאחר כמה דקות היינו בסוף הפקק הענק.
(רוני לוי, הנהג של הרב)
סיפורים מהמשפחה
<h3>כיבוד אם</h3>
כיבוד אם של חכם מרדכי זצ''ל היה עצום ונורא מאוד. פעם ראיתי אותו בכניסת השבת הולך בצעדי ריצה מהירים. כששאלתי אותו: ''להיכן כבודו רץ ככה?'' הוא השיב לי: ''לכבוד אמי''. תמיד כך הוא היה נוהג, ללכת לאמו בכל ערב שבת, לברך ולהתברך ב''שבת שלום'', ולשאול ולסייע לה אם היתה זקוקה לדבר מה.
(הרב דוד צדקה שליט''א)
<h3>הרב והרבנית – לימוד של שלום-בית</h3>
הרב זצ''ל ותיבדל''א הרבנית שתחיה היו דוגמה ומופת לשלום וכבוד הדדי בין בני זוג. הרב נהג ברבנית בכבוד רב המעורר התפעלות, ותמיד דיבר עמה בנועם. מעולם לא דרש דבר או הרים את קולו. אם היו נוסעים ביחד, היה קם מכיסאו במושב הקדמי, כדי שהיא תשב מלפנים והוא היה יושב מאחור. כשהיו חוזרים כולם יחד מבית הכנסת עם הקהל הרב שליווה אותם, היה מסתובב מדי כמה דקות כדי לבדוק מה עם הרבנית, האם היא בסדר.
כשהיתה בהריון נהג לעזור אף בעבודות הבית בימי שישי. זכורני פעם אחת שניסו לשכנע את הרב להראות את השעה בשעונים שקיבל מהבבא סאלי. אנשים רבים עמדו וניסו לשכנע אותו, אבל הרב פנה אל הרבנית בשאלה: ''מה את היית רוצה?'' גם אם היה צריך לחכות לה זמן רב, מעולם לא העיר לה או הראה לה פנים מתוחות. תמיד קיבל הכול בשלווה ובנועם.
<h3>גם הרב צריך להקשיב לרבנית!</h3>
בעת ימי הפיגועים לאחר הסכמי אוסלו התבקש הרב זצ''ל לכתוב תפילה שתאמר בעת פתיחת ההיכל. הרבנית שתחיה אמרה זאת לרב, והרב החל מייד בכתיבת הנוסח. הרב נתן בידי את הנוסח, ולפני צאתי מהבית הרבנית ביקשה את הנוסח לבדיקה. הרבנית העירה שמשפט מסוים צריך להיות מנוסח אחרת ושינתה את הנכתב.
הרבנית ביקשה שאכנס שוב לחדר לרב ואראה לו את השינוי. הייתי מאוד נבוך לעשות כן ולא ידעתי איך אומר לרב שהנוסח שונה. ממש גמגמתי כשהבאתי שוב את התפילה ושמתיה לפני הרב.
הרב מייד שאל: ''מי שינה את הנוסח?'', כמעט בלעתי את לשוני, ואמרתי בשקט: ''הרבנית אמרה שאולי כדאי...''.
הרב מייד קלט שאני נבוך מהמצב, ואמר בקול ובחיוך רחב: ''אה, זה הרבנית שינתה... מה אתה חושב, גם הרב צריך להקשיב לרבנית! זה טוב מאוד!''
(הרב יוסף אלנקווה, רב נווה-דקלים לשעבר)
<h3>יום הולדת לסבתא</h3>
החג המשפחתי הגדול מכולם היה יום ההולדת של סבתא שתחיה. בכל יום הולדת סבא זצ''ל טרח והשקיע לגרום לסבתא להרגיש הכי טובה ומיוחדת ולהפוך את יום ההולדת לבלתי נשכח. היינו עושים מסיבה גדולה, וכל בני המשפחה שיכלו היו מגיעים. סבא היה מכין לסבתא מגילה של ברכות ואיחולים מתובלת בגימטריות, פירושים וחידודים מיוחדים, המגילה היתה מגולגלת וסגורה עם סרט, ובתוכה היה ורד ענק, וכמובן מתנה – תכשיט בשביל סבתא שיתאים לטעמה. לכולנו היה אתגר, להבין את הברכות העמוקות והשנונות שסבא היה כותב לסבתא במגילה.
היה מדהים לראות שכמעט תמיד היחידה שהבינה הכול היתה סבתא, ומי שהיה מסתכל, היה רואה את הקשר העמוק שהיה בין סבא לסבתא, בטוב וברע, בשמחה וגם בעצב.
כשסבא כאב בבית-חולים, סבתא גם כן לא הרגישה טוב, וכשמצבו של סבא השתפר, גם סבתא חזרה לחייך.
(יעל בן אליהו, נכדת הרב)
<h3>הרב הופך לסבא</h3>
הלידה של בננו הבכור עמיחי התארכה והתארכה עם צירים ממושכים שלא קידמו דבר. בשלב מסוים גם הצוות הרפואי לא היה בטוח שתיתכן לידה טבעית, כי על-פי הבדיקות היה צפי לעובר גדול. נשלחנו לצילום רנטגן (אז עוד לא היה מכשיר אולטרא-סאונד זמין) ואכן הצילום העיד שצריך תפילות כדי שהכול יעבור באופן רגיל.
הרבנית אליהו, חמותי שתחיה, כששמעה שאלו פני הדברים, התקשרה מייד לרב מרדכי אליהו זצ''ל וסיפרה לו את העניין. הרב הדליק נר לכבוד הצדיקים. לאחר מכן, אסף מנין של אנשים, נסע אתם לכותל והתפלל ללידה קלה ורגילה לאימא ולילד בריא. ואכן, התפילות עשו את שלהן ונולד בשעה טובה ילד בריא ונחמד ששקל למעלה מארבעה ק''ג, והוא זה שהפך את הרב אליהו לראשונה לסבא...
(הרבנית טובה אליהו, כלתו של הרב)
<h3>נס השבת אצל סבא</h3>
במהלך ימי ה''שבעה'' שמענו סיפורי ניסים רבים על סבא הרב זצ''ל, שכל אחד מהם גדול ומופלא מחברו. אבל אני רוצה לספר על נס אחר, הנס הפרטי שלי: נס השבת אצל סבא. שבת שמלאה ברגעים קטנים, שרק היום אני מבין את עוצמתם.
איך סבא מצא זמן בכל ערב שבת להתיישב אתנו, הבנים והנכדים, ולספר לנו סיפורים מרתקים מבית-אבא, סיפורי צדיקים, חוויות משפחתיות שהטביעו עליו את חותמן וסיפורים מעניינים מחייו – מהמפגש עם האפיפיור ועד ביקור בכלאו של פולארד, כאשר בין לבין היה מקפיד לגלות לנו סודות שמסתתרים בין פסוקי פרשת השבוע.
איך היה כה חשוב לסבא לסדר לסבתא את הפמוטים בטרם תבוא השבת, באיזו מסירות ואהבה אין קץ היה מסדר אותם מוקדם, ולא בדקה האחרונה ולא כאילו זה עול עליו. לא היה ולו ערב שבת אחד שבו שכח סבא לסדר לסבתא את הפמוטים להדלקה.
הוא גם היה לוקח אותנו לעזור בהכנות לשבת. לשים על המתגים של האור כיסוי שכתוב עליו ''שבת'' וכו', ולעשות את הכול בנחת רוח של ערב שבת, בשמחה ובזריזות.
מייד כשחזרנו מבית הכנסת היה סבא מקדש על היין, ובשעה שנצרך להוסיף מים לגביע הקידוש, היה קורא לנו, הנכדים, מקטן הילדים ועד לבכור שבהם, ונותן לכל אחד למזוג טיפת מים אחת לגביע. ואם היה נכד או נכדה קטנים – הוא היה מרים אותם כדי שיוכלו למזוג את טיפת המים ביין. רק אחרי שכל נכד נתן משלו לגביע, המשיך סבא וקידש על היין.
לאחר הקידוש, כשכל המבוגרים הלכו אל המטבח ליטול את ידיהם, היה אוסף סבא את כל נכדיו הקטנים לכיור בחדר אחר ונוטל אתם ביחד את הידיים, הרחק מעיני ה''מבוגרים''.
איך שסבא היה בוצע את הפת ומחלק לכל המסובים לשולחן, ולנכדים היה שומר חתיכות מיוחדות מהפיתה. מהחתיכות ששמר היה יוצר צורות של ''מקל סבא'' ורק אז נותן לנו.
השולחן היה מלא שירי שבת ודברי תורה מתוקים, ואף פעם לא שמנו לב איך שהזמן עובר עד שהיו מגיעים אנשי השיעור שאחרי האוכל ודופקים בעדינות בדלת. בין לבין היינו שרים שירי שבת, ותמיד סבא היה שר את השירים שסבתא הכי אוהבת.
בבוקר מוקדם היה סבא מעיר אותנו ושואל אם אנחנו רוצים לקום לתפילת ''ותיקין'', ולא היה אפשר להרגיש כלל שאנו נמצאים בעיצומו של חיפזון של בוקר. סבא היה מתנהל ברוגע ומכין לנו פרוסת עוגה ושתייה חמה מכל הלב, כאילו כל העולם עמד מלכת.
בדרך לבית הכנסת – המוני אנשים מלווים את סבא, שואלים שאלות, מבקשים ברכות, וסבא עוצר ליד אישה שנחבאת אל הכלים, שואל לרצונה ומברך אותה. רגעים רבים כל כך הוא היה שייך אל הכלל, תמיד נמצא שם בשביל אותם רבבות שצובאים על דלתותיו, מנהיג את עם ישראל. אבל בשבילי, הוא תמיד היה יותר מזה: הוא היה סבא שלי.
(איתי בן אליהו, נכד הרב)
<h3>מתיקות השבת אצל סבא</h3>
הרבה הרבה סיפורים יש לי לספר על המתיקות של שבת אצל סבא. דברי התורה המתוקים, היחס המיוחד לכל הילדים, לכל הנכדים, גם לקטנים ביותר. בכל סעודות השבת והחג הקדיש לנו סבא הרבה תשומת לב, ולכן כל הילדים היו רוצים מאוד לשבת על ידו. לכן בחציו של השולחן שהיה קרוב לסבא ישבו תמיד הילדים, והמבוגרים ישבו בצד המרוחק יותר. פעם, כששאלו את סבא למה הוא מתייחס כל כך בנחת ומקדיש זמן לילדים, הוא אמר כי ילדים קולטים הכי הרבה.
בזמן הקידוש סבא הקפיד להסתכל על נרות השבת. לאחר מכן, הוא היה אוסף אותנו, הילדים, שנבוא ליטול ידיים עמו, בכיור שליד הלשכה שלו. סבא היה הולך בראש ואחריו טור של ילדים. זו היתה חוויה מיוחדת שלנו עם סבא. אני זוכרת איך הרגשנו מיוחדים, שאנחנו לא נוטלים ידיים סתם כך במטבח, עם שאר המבוגרים. היום אני נזכרת בכך בחיוך, וחושבת שזו היתה בוודאי דרכו לעזור לסבתא, שלא יסתובבו לה כל הילדים במטבח. אך הצורה שבה נעשה הדבר הפכה את הנטילה לחוויה מיוחדת בשבילנו, ונתנה לנו להרגיש מיוחדים.
תוך כדי שהיינו אצל סבא גם למדנו הרבה דברים חשובים לחיים. אני זוכרת, למשל, איך ביום שישי אחד צלצל הטלפון וביקשו מסבא להתפלל לרפואתו של אדם מסוים. סבא בירך אותו, והוסיף שבע''ה הכל יהיה בסדר. שאלתי אותו מה צריך לעשות כדי שתפילותינו יתקבלו, וסבא ענה לי שצריך לשמור על הפה טהור ונקי ואז ה' שומע לתפילות.
בערב פסח היינו באים לפעמים לעזור לסבא ולסבתא בהכנות לחג. סבא היה מחמיר על עצמו לא לאכול דברים קנויים בפסח. סבא וסבתא היו טוחנים בעצמם את הפפריקה, הפלפל השחור, הכמון והקפה. אני זוכרת איך עזרנו פעם לסבא להכין פפריקה. במרפסת היו תלויים פלפלים מיוחדים לייבוש, עזרנו לסבא להוציא את החלקים הלא טובים של הפלפלים, סבא היה מסביר לנו מה הוא עושה בכל שלב, אחר כך היינו טוחנים את הפלפלים וכך מכינים פפריקה. כך היה סבא, מצד אחד איש קדוש, מלא הדר, מקפיד על כל מצווה ומצווה, אך מצד שני היה סבא אוהב, שידע ליצור קשר מיוחד אתנו, הילדים.
(מיכל כפרי, נכדת הרב)
<h3>חיבוב מצווה בשולחן השבת של סבא</h3>
שולחן השבת של סבא וסבתא היה המפגש הכי חזק ומשמעותי עם סבא. זה היה מפגש רב השפעה, שכל אחד מהנכדים זוכר היטב. הרב היה מלא חיים, מלא שמחה של חיבוב מצווה, והשתדל להדביק את כולנו, בעיקר את הילדים, בשמחה ובחיבה למצוות.
כשהלכנו ליטול ידיים לפני הסעודה הוא היה מכריז ש''רק הקטנים נוטלים אתי!'', וכולנו היינו נרגשים ורצים ליטול ידיים עם סבא. הוא היה שואל אותנו איזו חלה הכי יפה, ובוצע אותה, בפנים מאירות ובשמחה גדולה. אם היה ילד עצוב, סבא היה מושיב אותו לידו ומאכיל אותו מצלחתו, עד שהיה יוצא שמח וטוב לב.
את הפיתות שהיו על השולחן היה חותך עבורנו, הילדים, בצורות מיוחדות, כדי לשמח אותנו, ובו בזמן היה עורך דיון הלכתי עם המבוגרים, על ההיתר שבדבר...
בכלל, על כל פרט בסעודה היה הרב מעורר דיונים הלכתיים, כמו למשל: האם מותר לערבב את הטחינה עם הסלט (דבר שאהבנו מאוד לעשות...).
הוא היה מספר סיפורים על גדולי ישראל ומתבל אותם בדברי הלכה, וכך העביר לנו, הילדים, את המסרים החשובים, בצורה החודרת אל הלב.
(הרב אריאל אליהו, נכד הרב)
<h3>המחוג של השניות</h3>
יום אחד הביאו לביתו של סבא הרב זצ''ל מחשב עם פרויקט השו''ת, והיה שם גם משחק מחשב מעניין. באותו היום החלטתי שאני לא הולך לישיבה אלא נשאר ליד המחשב לשחק.
בשעה 08:00 בבוקר, השעה שבה בדרך כלל הולכים לישיבה, סבא לא העיר לי, הוא רק דפק בדלת החדר ושאל אותי אם אני מרגיש טוב. עניתי לו: ''ברוך ה' כן''.
הבנתי את הרמז אבל המשחק קרץ יותר, והחלטתי להמשיך במשחק. בשעה 08:30 סבא נכנס שוב לחדר, כאילו בטעות, ואמר לי: ''אני רואה שלא אכלת ארוחת בוקר''. שוב הוא לא העיר לי דבר, אלא הלך להכין לי חביתה עם כוס שוקו, וזאת כשאני יודע שלסבא אין טיפת זמן מיותרת! אבל המשחק קרץ יותר, והחלטתי להמשיך במשחק ולא ללכת לישיבה.
כך אני יושב ומשחק עד השעה 13:00 בצהריים ולא הולך ללמוד תורה, וסבא לא מעיר לי דבר. אבל זו היתה הפעם האחרונה שבה שיחקתי במחשב מאז ועד היום. ההערה בלי הערה של סבא היתה כל כך חזקה, למרות שהיתה בלי שום מילים, בלי שום דיבור ישיר, רק משהו עקיף לגמרי.
אחרי יומיים ראיתי את סבא עומד ליד השעון בסלון ומסתכל עליו. שאלתי אותו מה הוא עושה, וסבא ענה לי: ''תראה איך המחוג של השניות זז מהר''. הבנתי שסבא רוצה לומר לי שעדיף שלא לבזבז את הזמן.
(הרב אלעד אליהו, נכד הרב)
<h3>לא כמו כל האבות</h3>
אצל אבא לא היה רגע אחד מבוזבז לשווא. תמיד הוא היה לומד או עונה תשובות לאנשים או כותב, ויחד עם זאת הוא היה מקדיש לנו, הילדים, זמן במאור פנים ולא בתחושה של קוצר רוח. בחופשות הוא היה לוקח אותנו לטיולים, ואני חושב שבטיולים הללו למדנו אהבת תורה יותר מכל זמן אחר. בדרך הוא היה מספר לנו אגדות מחז''ל, מהזוהר ומהמדרשים. הוא היה משתף אותנו בשאלות ששאלו אותו והיה שואל אותנו לדעתנו, מה אנחנו היינו עושים.
כשגדלנו יותר הוא היה משתף אותנו בשאלות הלכתיות ודן אתנו בהן. הוא שמע את דעתנו ואף פעם לא סתר אותה. תמיד היה מחזק את דעתנו ומביא לה סימוכין. ואם היינו אומרים דבר שלא ראוי כלל, הוא היה דן אתנו בלי ביקורת על דברינו עד שאנחנו בעצמנו היינו דוחים אותה ולא הוא.
אבא היה מנצל את הזמן מאוד, ואני הייתי בטוח שכך הם כל ההורים בעולם. כל האבות שבעולם אף פעם לא מבזבזים את הזמן שלהם, אפילו לא לשנייה אחת. אני זוכר את היום שבו הלכתי לבית של חבר בכיתה א' וראיתי את אבא שלו יושב ומתבטל. הסתכלתי עליו בפליאה, לא מבין למה הוא לא לומד תורה, למה הוא לא מנצל כל שנייה לעזור לאנשים. כשהאבא של החבר שלי קלט שאני מסתכל עליו בתדהמה ובהלם, הוא כנראה הבין מה קורה לי ואמר: ''לא כל ההורים בעולם הם כמו אבא שלך!'' ואני לא הבנתי – למה לא כל ההורים בעולם הם לא כמוהו?!
(הרב שמואל אליהו, בן הרב)
<h2>על קברי צדיקים</h2>
<h3>השער ייפתח</h3>
סיפור זה התרחש במוצאי-שבת, אחרי שהרב זצ''ל שבת אצל בנו, הרב שמואל אליהו שליט''א. במוצאי-שבת התקשר אלי הרב שמואל ואמר: ''הרב חוזר לירושלים והוא הולך להתפלל לפני כן אצל ר' מאיר בעל הנס. יש לי בקשה ממך – אם תוכל לארגן שיהיה לרב מנין''.
הודעתי לכמה אנשים, וכמובן באנו כולנו בשמחה. אני יודע שקבר ר' מאיר סגור בדרך כלל בלילה. כיוון שכך, התקשרתי לר' מנשה ועקנין, שהיה ראש הכולל של כל ישיבות ר' מאיר בעל הנס, וביקשתי ממנו שמישהו יבוא לפתוח.
התברר שהוא היה בבני-ברק באותה שעה. נתנו לי טלפון נוסף של יהודי אחר שעובד שם כמשגיח ומברך את הקהל, ושמו עמנואל כהן. אמרו לי לנסות לתפוס אותו, כי יש לו את המפתח. ניסיתי כמה פעמים להשיג אותו, אך הוא לא ענה לי.
הדבר כאב לי מאוד, אך לא נותרה ברירה. התקשרתי לרב שמואל ואמרתי לו את הדברים וביקשתי שיאמר אותם לרב. הרב שמואל אמר לרב, והרב ענה לו: מה אתה מודאג? השער ייפתח!
הגעתי לפני הרב, כמובן, עם רכב מלא באנשים ועוד חבר שהביא איתו גם כן רכב מלא באנשים. הציון, כצפוי, היה סגור. הרב הגיע, ירד מהרכב ונישקתי לו את היד. לא הספקנו להביט אחורה ולפתע את מי אנו רואים מגיע, אם לא את עמנואל כהן שהמפתח של הציון אצלו? הוא עמד המום ושאל אותנו: מה אתם עושים פה? השבתי לו בשאלה: מה אתה עושה פה?! הוא סיפר שהוא שכח את פנקס החשבונות של הישיבה ביום שישי ועכשיו בא לקחת אותו.
הרב שמע את השיחה בינינו ובת-שחוק על פניו. הוא היה היחיד מבינינו שלא הופתע מההתרחשות.
(הרב שאול דמרי, רב אזורי ומחנך)
<h3>דבר עם ר' יהודה</h3>
במסגרת עבודתי כממונה על המקומות הקדושים הגעתי יום אחד לקברו של ר' יהודה בר עילאי. היה זה לפני שבנו את כל הבניין, הישיבה והכולל שנמצאים שם היום. אז היתה שם רק מערה שלא מכבדת את ר' יהודה, מי שהיה החברותא של רשב''י.
הדבר כאב לי מאוד. יום אחד הגיע לשם הרב זצ''ל עם בנו הרב שמואל וכל הפמליה, ואמרתי לרב: ''הרב, תראה איך הקבר נראה. האם הרב יודע על תורם רציני שישפץ פה?''
השיב לי הרב:'' זאת הבעיה שלך?''
אמרתי לו:'' כן. הרב בטח מכיר תורם שיוכל לתרום''.
אמר לי הרב: ''ה' יעזור''.
אחרי שלושה ימים הגיע הרב שמואל עם יהודי מירושלים ואמר לי: ''הרב שלח לך מישהו''.
אותו יהודי שאל אותי מה אני רוצה לעשות במקום, והשבתי לו שאני רוצה להקים מבנה. הוא שאל באיזה גודל, ואני השבתי בצניעות: 50 מ''ר. הוא הביט בי ואמר: ואם אני אביא לך 100 מ''ר? אחר כך הוא שאל כמה זה אמור לעלות, והשבתי לו שמדובר ב-40,000 דולר. היהודי הפתיע אותי שוב ואמר: ואם אני אתן לך 80,000 דולר? ועוד בטרם עיכלתי את הדברים הוא המשיך ואמר: אבל בתנאי אחד: תוך חודש הכול גמור!
התקשרתי לקבלן שאני מכיר והוא ביקש שאכין את הסקיצה כדי שהוא יוכל להתחיל לעבוד. תוך יום או יומיים הבאתי מהנדס והראיתי לקבלן את התוכנית. הוא אמר לי: תשמע, ר' שאול, זה מקום של עתיקות פה. אסור לבנות וגם אם יאשרו לך בסוף – כל הפרוצדורה הזאת לוקחת לפחות חצי שנה. אבל אני עמדתי על שלי והשבתי לו: אני נותן לך את הסקיצה ואתה מתחיל לבנות כמו שהרב אמר! תוך חודש אתה גומר! הקבלן המשיך ואמר שהוא חושש שייקחו לו את הרישיונות, אבל לאחר שאמרתי לו שהדבר הוא על אחריותי, הוא התרצה והתחלנו לעבוד.
בנינו 24 שעות ביממה. הגיע היום שהיינו אמורים כבר ליצוק עמודים ורצפה. הבאנו 30 מיקסרים של בטון (עשרות קובים של בטון) ופחדתי שברגע הזה יבואו ויעצרו אותי וגם את הקבלן, וכל החומר ילך לאבדון. המיקסרים הגיעו, ומייד אחריהם הגיעה המשטרה. המשטרה רצתה לעצור את הקבלן. הם שאלו מי הוא שהביא את הקבלן, ואני השבתי שאני הבאתי אותו. המשטרה נתנה הוראות לשפוך את הבטון ואמרה: ''אנחנו מביאים טרקטור להרוס את כל מה שבניתם, כי זה נבנה ללא רישיונות ופיקוח מטעם משרד העתיקות''.
הרמתי טלפון לרב. אמרו לי: הוא לומד''.
אמרתי: לא מעניין אותי. אני צריך את הרב! הולכים לעצור אותי!
הביאו לי את הרב. אמר לי: כן חכם? (כך תמיד קרא לי: ''החכם הטברייני'')
סיפרתי לו. אמר לי: מה אתה פונה אלי? דבר עם ר' יהודה.
אמרתי לו: איך אני יכול? יש לי פה צו! רוצים לשפוך את כל החומר, והקבלן בורח!
אמר לי הרב: דבר איתו (עם ר' יהודה)!
הקמתי שם צעקות ובכיות. מה לא עשיתי במערה?
ואז ניסיתי לתפוס את זה שיכול היה לבטל את הצו: ראש המועצה האזורית.
ניסיתי לתפוס אותו בכל דרך והוא התחמק ממני. לאחר שראיתי שהוא מתחמק לקחתי את הרכב וביקשתי: חכו לי חצי שעה.
נסעתי אליו, אבל הוא לא היה בבית. אמרתי לאשתו: אם יקרה משהו לילדים שלך, זו לא אחריותי. תגידי לבעלך שהוא פוגע בר' יהודה בר עילאי. היא כנראה נבהלה. חזרתי חזרה, ופתאום מגיע ראש המועצה למקום, כולו רוגש, ואומר לי: הפחדת את אשתי! אתה לא מתבייש?
אז פנה ראש המועצה למשטרה ולפיקוח שעמדו שם ואמר להם: עזבו. בגלל שזה רב גדול אז תבטלו ותנו להם להמשיך לעבוד, והם יגישו את העבודות מאוחר יותר.
אז התקשרתי לרב מרדכי אליהו והוא אמר לי: נו, סיימתם לבנות? דיברת עם ר' יהודה והוא ענה לך!
(הרב שאול דמרי, רב אזורי ומחנך)
גדולים צדיקים במיתתם יותר מבחייהם
מאז פטירתו של הרב זצ''ל, זורמים אלינו סיפורים רבים על כוחו וגדולתו של הרב, גם לאחר פטירתו. אנשים שהתברכו או זכו לראות ניסים – בזכות הרב. גם שלא בחייו. סיפורים אלו שופכים אור על גדולתם של צדיקים, במותם, אולי אף יותר מבחייהם. קיבצנו כאן כמה מן הסיפורים.
<h3>הרב פועל בהלוויה שלו</h3>
אני מלמד תורה בכולל בעיר צפת, אבל הבן שלי התרחק בשנה האחרונה מהאמונה. הוא בחור מוכשר במיוחד, אבל הוא נכנס למשבר קשה, ולא ברור לו למה צריך ללמוד תורה, למה צריך להתאמץ על תפילה ומצוות. בכלל, הוא התחיל להתפעל מהעולם שמחוץ לכותלי הישיבה וגרם לנו דאגות רבות.
בחודשים האחרונים הוא כבר לא הלך לישיבה, בקושי קם להתפלל, בקושי בירך, ודרכו לא היתה ברורה לו ולנו. הרבה שיחות קיימנו אתו. הרבה רבנים מהישיבה דיברו איתו. הרבה דמעות שפכנו בתפילה עליו, אך לצערנו לא ראינו שינוי.
ביום ששמענו את הבשורה הנוראה על פטירתו של הרב אליהו זצ''ל היינו בנסיעה לחתונה במרכז הארץ. מייד שינינו את כיוון הנסיעה והגענו לירושלים, עוד לפני הפקקים הגדולים. הצלחנו להתקרב לאזור הישיבה, מה שלא זכו לו רבים. אני נדחקתי לכיוון המכונית שהרב היה בתוכה, שכן ידעתי את כוחו הגדול של הרב בתפילה, ונצמדתי בכל כוחי אל המכונית הנוסעת. יחד איתי היו רבים רבים שלא היו מסוגלים להפרד מהרב. אהבנו אותו בכל לבנו. הרגשנו את אהבתו הגדולה אלינו. עכשיו הוא הולך מאתנו.
לא עזבתי את המכונית, כמו עוד עשרות או מאות כמוני. בכיתי שם כמו תינוק. ביקשתי ממנו שיתפלל על הבן שלי. ידעתי עד כמה חשוב לרב לימוד התורה של נערי ישראל. התפללתי וביקשתי כמו שמבקשים מאבא. לא עזבתי את המכונית, וכמוני רבים. המכונית לא עמדה בעומס, אבל הרב כנראה כן. כי למרות שכל הגלגלים התפוצצו מהעומס, וגם הצירים נשברו, משהו קרה והמכונית המשיכה בנסיעה. אני זוכר את הנהג צועק שהוא לא מסוגל יותר לנסוע עם רכב שבור צירים, והשוטר אומר לו שלעצור זו סכנת נפשות, שכן אם המכונית תעצור יהיה לחץ של מאות אנשים משני הכיוונים. ''אי-אפשר לעצור'', צועק השוטר, ''זו סכנת נפשות''. והנהג צועק לו חזרה: ''אי-אפשר לנסוע, האוטו שבור. אין גלגלים, אין צירים. אי-אפשר לנסוע''. ''סע'', מתחנן השוטר, ''זו סכנה. תנסה''. הנהג מנסה והמכונית ממשיכה לנסוע באורח פלא עד הציון של הרב.
אבל לא על כך באתי לספר, על כך יכולים לספר הנהג או השוטר או כל המאות שהיו שם וראו את זה כמוני. אני רוצה לספר על העניין האישי שלי – הבן שבכיתי עליו ליד מכוניתו של הרב. הבן שביקשתי מהרב שיתפלל עליו לפני שהוא הולך מאתנו, לפני שהוא עוזב.
הבן הזה התהפך מייד אחרי ההלוויה. הוא לא ידע על מה בכיתי באותו לילה, אבל יומיים אחר כך הוא כבר חזר לישיבה ללמוד במרץ רב. הוא עבר משהו נפשי שלא קרה לו כבר שנה שלמה. אני לא יודע מה עובר עליו. אני יודע מה עובר עלי. וגם יודע מי חולל את השינוי הזה.
אוי, מה יהיה עלינו. אנחנו עכשיו יתומים. יתומים היינו ואין אב. מי יתפלל עכשיו על ילדינו? מי יתן לנו תמורתו? מי יתן לנו איש שהיה אוהב את כל העדות והזרמים? מי יתן לנו איש שאהב אותנו כמו אבא?
חבל. חבל על דאבדין.
(ראש כולל בעיר צפת)
<h3>הרב פועל במקום קבורתו</h3>
הסיפור הזה קרה ביום השלישי אחרי פטירת הרב זצ''ל. אני גר בנצרת עילית ומשתדל להיות פעיל בגרעין התורני בנצרת, להרבות תורה כמצות הרב אליהו זצ''ל ששלח תלמידים להרבות תורה ברחבי הארץ.
לא הספקתי להגיע להלוויה, ולכן מאוד רציתי להיות בציון של הרב למרות שעדיין לא הוכנה המצבה. להתפלל שם, בין השאר גם על הזיווג שלי. נסעתי באוטובוס מעפולה לירושלים, וביקשתי מהנהג שיעצור לי בצומת סחרוב, כדי שאוכל ללכת משם ברגל לציון של הרב שנמצא בהר-המנוחות. הנהג הסביר לי שאין תחנה במקום הזה, אין שם גם שוליים, לכן אצטרך לרדת במקום אחר ולחזור באוטובוס או ברגל את כל הדרך חזרה.
החלטתי לנצל את הזמן ''בלכתך בדרך'', והייתי שקוע בלימוד בספר כשהאוטובוס החל להתעייף בעליות לירושלים. במקום כלשהו האוטובוס נעצר מרוב עייפות וחום, ואני, שהייתי שקוע בלימודי, לא שמתי לב איפה נעצרנו. רק אחרי כמה דקות הרמתי את ראשי וראיתי שאנחנו נמצאים חמישה מטרים לפני גינות סחרוב, המקום שבו ביקשתי לרדת.
ניגשתי לנהג ושאלתי: האם אני יכול לרדת? הוא אמר: ''בוודאי'', והתנצל על כך שהאוטובוס נתקע בגלל שהיום יום חם והיו עליות וכו'. ירדתי, תוך כדי שאני אומר לעצמי: הרי בדיוק במקום הזה אני ביקשתי לרדת והנהג אמר שאי-אפשר. מייד אחר כך חשבתי לעצמי: אולי כל התקלה הזאת של האוטובוס היא בגלל שאני הולך לציון של הרב אליהו זצ''ל, שמורגל בניסים?
תוך כדי הליכתי המשכתי במחשבתי: אם כך, איזו הצדקה יש לכך שאני מרוויח וכולם סובלים? הייתי עדיין קרוב מאוד לאוטובוס, ובכל זאת רצתי אליו מהר, להגיד לנהג שיניע וייסע לדרכו. התקדמתי אליו, נפנפתי לו וסימנתי לו שיניע את האוטובוס וייסע, וראיתי שזה בדיוק מה שהוא עושה – מניע את האוטובוס ונוסע.
שלא תבינו לא נכון, אני לא איזה צדיק או משהו כזה. סתם בחור שלומד קצת תורה ומשתדל לעשות את מה שהרב אליהו מלמד אותנו, במיוחד בכל מה שקשור להפצת התורה וכו'. ובכל זאת – ''תא חזי כמה תקיף חיליה דאילנא''.
(יוסף נחום, נצרת עילית)
<h3>הרב ממשיך לפעול עם תלמידיו</h3>
ישנן רבניות חשובות שהיו קשורות אל הרב זצ''ל. הוא היה מדריך אותן איך להדריך נשים להשגות רוחניות אמיתיות. היו לרבניות הללו וגם לתלמידות שלהן הרגשה רוחנית גבוהה. כל ההשפעה הרוחנית הזאת נקטעה עם פטירתו של הרב.
הרב ממשיך לעשות את שלו מלמעלה. לכן למרות שיש הנהגה בשם הגר''א לא לעלות בשנה ראשונה לקבר שלא להטריד את הנפטר, אצל הרב אליהו אפשר לעלות, כי הוא פועל כמו שפעל בעולם הזה.
(הרב עזרא שיינברג, ראש ישיבת אורות האר''י, צפת)
<h3>סיוע של צדיקים בהקמת המצבה של הרב</h3>
סיפור הקבורה של הרב זצ''ל הוא סיפור פלא שאין כמותו, שלא לומר הזוי.
כשהרב השיב את נשמתו לבוראו, התייעצנו מייד עם המשפחה מהו המקום שראוי לרב. שאלנו את המשפחה, והתברר שהרב קנה חלקת קבר, אבל החברה-קדישא בטעות קברו שם מישהו אחר. תוך כדי דברים הזכיר מישהו כי הרב ז''ל סיפר כמה וכמה פעמים על חלקת הקבר שהרב ניסים זצ''ל קנה לעצמו מאחרי הציון של החיד''א ז''ל, ולבסוף לא נקבר בה. היה נראה שהרב רצה לרמוז לנו להטמין אותו שם.
ולמה הרה''ג יצחק ניסים זצ''ל קנה חלקה לעצמו ליד החיד''א? כי הוא היה זה שטרח להעלות את עצמותיו של החיד''א לארץ-ישראל. הוא זה שביקש מד''ר דלה פרגולה ומד''ר נכון שיטפלו בעצמותיו של החיד''א בחו''ל, והוא היה זה ששלח את הרב מרדכי אליהו זצ''ל לטפל בקבורת עצמותיו של החיד''א כשהגיעו לארץ. בסופו של דבר נכבש הר הזיתים, והרב ניסים העדיף להקבר שם. לכן המקום נשאר פנוי, ועל כן טמנו שם את הרב ז''ל.
אחרי ה''שבעה'' חיפשנו אדריכל שיסייע לנו בתכנון המצבה ומקום הקבורה. חיפשנו אדריכל עם נשמה שיוכל לתכנן את הציון, והמחותן שלי סיפר לי שיש אדריכלית שאומרים כי היא הכי טובה בעבודות אבן. הוא אמר שקוראים לה מיכל, ונתן לי את מספר הטלפון שלה.
התקשרתי אליה, והיא שמחה מאוד לעזור לבניית הציון של הרב אליהו זצ''ל. שאלתי אותה מה הקשר שלה לרב, והיא סיפרה לי שהרב בעצמו חיתן אותה. היא סיפרה כי המשפחות שלה ושל הרב קשורות כי היא... הנכדה של הרב ניסים זצ''ל. חשבתי לרגע שמישהו מסדר לי את כל הסיפור. איך פתאום הגעתי לנכדה של הרב ניסים, בדיוק בציון שהוא הכין לעצמו? אבל לא הבנתי כמה הדברים מסתדרים מעצמם.
כשרשמתי את שמה, היא אמרה לי שקוראים לה מיכל דלה פרגולה. כששמעתי את השם החוורתי. לשאלתי היא אמרה כי היא נשואה לנכד של ד''ר דלה פרגולה. כן, כן, זה שהעלה את עצמותיו של הרב חיד''א בשליחות של הרב יצחק ניסים ז''ל. וזה המקום שנקנה בגלל אותו סיפור של העלאת העצמות. והסיפור הזה הוא זה שיצר את השידוך שלה ושל בעלה. והרב אליהו חיתן אותם. ועכשיו במקרה הכי גדול בעולם אני מגיע דווקא אליה.
<h3>גילוי מצבה</h3>
המצבה על קברו של מרן הרב מרדכי אליהו זצוק''ל בהר המנוחות בירושלים, הוקמה כמצבה ייחודית, אשר נבנתה בעבודה עברית בחוות ''גבעות עולם'' ביישוב איתמר שבשומרון.
הוגה ויוצר המצבה, האמן אסף קדרון, תיאר את תכנון עיצוב המצבה: ''המצבה בנויה מאבנים שהובאו מארבע ערי הקודש: ירושלים, צפת, טבריה וחברון. עוד הוספו למצבה אבנים שנותצו ממבנה הישיבה בקבר יוסף בשכם על-ידי פורעים. מאות רבות של אנשים ונוער מהארץ ומחו''ל הגיעו לאתר הקמת המצבה בחוות גבעות עולם, בכדי לזכות ולקחת חלק סמלי בבנייה. עם סיום הפרויקט הועברה המצבה בשלמותה לירושלים והונחה במקומה''.
מקום הציון, המשמש כמקום משכן נפשו של הרב, יהיה מהיום מקום חיבור של כלל ישראל עם קדושת הרב וקדושת הארץ. המצבה, המשדרת כולה הוד קדומים ויופי בראשיתי, מאפשרת לבאים להתחבר ולחוש את שליחות חייו הגדולה של הרב, אשר שימש כחוליה מרכזית בשרשרת מסירת התורה עתיקת היומין.
את הנוסח החקוק על המצבה חיברו הרב שבתאי סבתו שליט''א, ראש ישיבת מצפה-יריחו, יחד עם אחיו, הרב הסופר חיים סבתו שליט''א, ר''מ בישיבת מעלה-אדומים. הרבנים סבתו השקיעו בכתיבת הנוסח זמן רב, כיוון שכתוב כי בשמים מתייחסים למה שכתוב על המצבה – דנים את האדם על שבחים שניתנו לו שלא כדין, ודנים את בני האדם אם לא שיבחו אותו כדין. לכן הכול צריך להיות מדויק בהחלט.
על המצבה חקוק:
פ''נ
אבינו מורנו עטרת ראשנו
רב רבנן הראשון לציון
מרא דארעא דישראל
חסידא קדישא ופרישא
כמוהר''ר מרדכי אליהו זצ''ל
בן המקובל חכם סלימאן ומזל זצ''ל
שלשלת יוחסין וממשיך דרך
מרן רי''ח טוב ''בן איש חי'' זי''ע
באהבת עולם נפשו בערה
מזבח תוקד סתר עליון סִתרה.
עוצם עיונו חוט השערה
בפני קדשו זרחה נהרה.
מעפעפי שחר רוחו שוררה
יושב על מִדִּין באמונה ויושרה.
פסקיו קבע באהבת תורה
מאמר מרדכי דרכי טהרה.
אֶשכולות מידותיו על תלמידיו הִשרה
ברגבי ארצנו דבק בגבורה.
אומה שלמה באהבתו קשורה
טוהר עיניו אלה אזכרה.
ארי בתורה עלה בסערה
בחיי עולם נפשו תהא צרורה.
נלב''ע כ''ה סיוון תש''ע
תנצב''ה
הִנֵּה אָנֹכִי שֹׁלֵחַ לָכֶם אֵת אֵלִיָּה הַנָּבִיא
רַבִּי פִּנְחָס בֶּן יָאִיר אוֹמֵר: זְהִירוּת מְבִיאָה לִידֵי זְרִיזוּת, וּזְרִיזוּת מְבִיאָה לִידֵי נְקִיּוּת וְכוּ', רוּחַ הַקֹּדֶשׁ מְבִיאָה לִידֵי תְּחִיַּת הַמֵּתִים, וּתְחִיַּת הַמֵּתִים בָּאָה עַל יְדֵי אֵלִיָּהוּ זָכוּר לַטּוֹב. הַמָּקוֹם יְזַכֵּנוּ לִרְאוֹת בְּבִיאָתוֹ בִּמְהֵרָה בְּיָמֵינוּ, אָמֵן!
<h3>איך עובד אליהו הנביא?</h3>
הפסוק בספר מלאכי אומר על אליהו הנביא שהוא מצליח לעורר אנשים לתשובה: ''הִנֵּה אָנֹכִי שֹׁלֵחַ לָכֶם אֵת אֵלִיָּה הַנָּבִיא לִפְנֵי בּוֹא יוֹם ה' הַגָּדוֹל וְהַנּוֹרָא. וְהֵשִׁיב לֵב אָבוֹת עַל בָּנִים וְלֵב בָּנִים עַל אֲבוֹתָם''. איך הוא עושה את זה? פעם ראיתי את הכוח שלו בפעולה וזה היה פלא לגמרי. קשה להאמין איך זה עובד.
שנים רבות שידרתי שיעורי תורה בתחנת הרדיו ''קול האמת''. למעשה זו היתה תחנה שהקמתי בעשר אצבעותי. היו לתחנה מאות ואלפי מאזינים, והיא היתה התחנה הפופולארית ביותר בקרב בעלי התשובה. התחנה הזאת היתה מוגדרת כתחנה לא חוקית, אבל בעבור הרב מרדכי אליהו ז''ל היא היתה חוקית לחלוטין. הוא היה נותן אצלנו שיחות, משיב על שאלות ומברך את המאזינים. למעשה הוא החזיק אותנו מבחינה רוחנית, ולכן לא פלא שתמונתו היתה תלויה בכניסה לתחנה.
לימים הכבידו עלינו השלטונות את ידם, ואני נאסרתי בעוון שידור דברי תורה. פלא פלאים היה לי שנאסרתי ביום י''ג באלול, שהוא יום פטירתו וההילולא של מורנו ורבנו בעל הבן איש חי זיע''א, שהייתי עושה לו הילולא כל שנה. השתחררתי ממעצר-בית באותו יום בדיוק. פלא, כי הרב אליהו הוא ממשיך דרכו הרוחנית של הרב בעל הבן איש חי. וכבר הזכרתי את הקשר הרוחני של הרב לתחנה.
המעשה שאני רוצה לספר עליו התרחש בתקופה שבה לא היינו מאוימים במאסר. בכל פעם היו מחפשים אותנו, ואנחנו היינו מחליפים מקום שידור וממשיכים לשדר. כשהם היו מתקרבים אלינו – היו לנו מזהירים שהתריעו בפנינו והיינו מפסיקים לשדר, כך שאף פעם הם לא תפסו אותנו בשעת מעשה. הדבר היחיד שהם יכלו לעשות הוא להחרים את המשדרים, ואנחנו היינו עושים התרמה וקונים משדרים אחרים.
פעם שידרנו ממרכז ירושלים, בדירה ששכנה מול ''מחנה יהודה'', מעל חנות הספרים של סאלם. השוטרים הכינו לנו מארב מתוכנן היטב ביחד עם פקחים של משרד התקשורת, ופרצו לאולפן באמצע השידור. לא הספקנו לעצור את השידור, והנה אני רואה עשרה שוטרים נמצאים באולפן ביחד עם המפקד שלהם. ''אתה בידיים שלי. תפסנו אותך על חם!'' בישר לי המפקד. ''הפעם לא תוכל להתחמק מאתנו''.
ניסיתי להפעיל את כל הקשרים הפוליטיים שהיו לי, אבל כולם אמרו לי שאם תפסו אותי בשעת מעשה, אין סיכוי. המפקד עמד שם בנחת ואמר לי: ''תנסה כל מה שאתה יכול. מספיק פעמים ברחת לי מבין הידיים, הפעם לא תוכל להתחמק. הפעם אתה בידיים שלי''.
הצבעתי על התמונה של הרב מרדכי אליהו זצ''ל, ואמרתי למפקד שלהם: ''אתה רואה את הרב אליהו? אני משדר את דברי התורה שלו פעמיים בשבוע. איך אתה רוצה להפסיק את דברי התורה האלה? הרב לא מרשה לך לעצור את השידורים''. הוא אמר לי בלגלוג: ''הרב יגיד לי מה לעשות?''
מייד כשהוא סיים את דבריו נכנס לאולפן סאלם, בעל חנות הספרים שהיתה מתחתינו, ואמר לי: ''הרב אליהו סנדק בברית מילה כאן לידינו, תעכב אותם קצת, אני רץ אליו לבקש ברכה בשבילך''. הוא רץ לברית, ואני המשכתי להתעכב עם השוטרים שהחלו להיות קצרי רוח. ''הפעם לא ניקח רק את המשדרים, הפעם תפסנו אותך על חם, ניקח גם אותך למעצר''.
סאלם הגיע לאולם הברית וראה את הרב יושב על כיסא הסנדק ליד הכיסא של אליהו הנביא. הוא סיפר לו במהירות מה קורה באולפן, והרב השיב: ''לא יאונה לו כל רע. יצא עכשיו וימשיך לשדר''.
עד היום אני לא מצליח להבין מה שקרה שם. ממש בשעה שהרב בירך אותי, שינה הקצין הבכיר את טעמו מן הקצה אל הקצה. כאילו הלב שלו השתנה. הוא אסף את כל השוטרים שהיו באולפן ואמר להם לצאת. לי הוא אמר: ''סליחה על ההפרעה. תמשיך לשדר, אנחנו הולכים''.
הסגן שלו אמר לו: ''מה הולכים? לא עוצרים אותו? לא לוקחים את המשדרים?'' והמפקד אמר לו: ''לא!'' הוא ראה אותי קצת מבולבל מהמהפכה שקרתה שם ואמר לי שוב בנועם: ''תמשיך לשדר!''
כל מי ששומע את זה לא מאמין. הפקידים של משרד התקשורות שהיו שם אמרו לקצין: ''מה אתה עושה?'', אבל הוא עשה את עצמו כאילו לא שמע אותם. הוא אמר לשוטרים שלו: ''החוצה'', אמר לי יפה שלום והלך. ואני המשכתי לשדר.
אם אתם רוצים קצת הבנה בכוחות של אליהו הנביא, להשיב לב אבות על בנים, תזכרו את הסיפור הזה ותבינו איך משפיעים על אנשים מבפנים, מהלב שלהם.
(שמואל בן עטר, רדיו ''קול האמת'')
<h3>כבר היה פה אליהו</h3>
פעם יצא הרב זצ''ל, כהרגלו, בשעת בוקר מוקדמת לטבול במקווה. על יד הבית המתין לו אדם כדי לשאול שאלה. הוא סיפר לרב כי בשעה טובה אשתו ילדה הבוקר בן אחרי הרבה שנים של ציפייה. היתה לו שאלה: האם מותר לו להעיר את אמא שלו בשעה מוקדמת כל כך בבוקר, או שזו פגיעה בכבוד אמו? הוא חשש אם יעיר אותה זה פגיעה בכבודה. ואם לא יעיר אותה אולי היא תקפיד עליו שלא העיר אותה לספר לה שנולד לה נכד.
הרב אליהו שאל אותו היכן גרה אמו, והאב החדש השיב שהיא גרה ליד ביתו של הרב. אמר לו הרב: ''אל תגיד לה כלום. היא תדע. זה יהיה בסדר''.
הלך האיש לדרכו, והרב הלך למקווה. בדרכו חזרה עטף הרב את פניו במגבת של המקווה, כמו מטפחת ראש, דפק על דלת ביתה של אותה אישה, וכשהיא שאלה מאחרי הדלת: מה קרה? אמר לה הרב: ''הבן שלך מכבד אותך ולא רוצה להעיר אותך מוקדם בבוקר, אבל תדעי לך שנולד לך נכד. מזל טוב''.
הרב הלך מייד, הוא לא רצה שהיא תראה אותו ותכיר שהרב מרדכי אליהו בא לבשר לה על הנכד, אולי היא תרגיש קצת נבוכה. אבל כך הוא חשב שנכון לעשות על-מנת למנוע כעס אפשרי וסכסוך בין האם לבן שלה, האבא החדש.
האישה שהתבשרה בבשורה הטובה הלכה מייד לחלון לראות מי הוא זה שבא לבשר לה את הבשורה המשמחת, והנה היא שומעת אדם אומר לחברו: ''הנה הרב אליהו''. השעות היו שעות חשיכה והיא גרה בקומה קצת גבוהה, שמעה ''אליהו'' וחשבה מה שחשבה. כשהבן שלה בא בבוקר לספר לה שנולד לו בן, היא אמרה לו בארשת של חשיבות: ''אני כבר יודעת. כבר היה פה הבוקר אליהו הנביא שסיפר לי לפניך שנולד לי נכד''.
יום אחד הרב היה נוכח באירוע כלשהו, ושמע את הבן של אותה אישה מספר לציבור כי לאמו התגלה אליהו הנביא. הוא סיפר כי הוא הסתפק אם לבוא אל אמו בשעת בוקר מוקדמת והתייעץ עם הרב מרדכי אליהו מה לעשות, והרב אליהו אמר לו: ''היא תדע. זה יהיה בסדר''. איכשהו הרב סידר שאליהו הנביא יבוא ויבשר לאמו על לידת הנכד שלה. הכול כדי להשיב לב אבות על בנים ולעשות שלום בין אדם לחברו, שזה תפקידו של אליהו הנביא.
הרב שתק ולא רצה לקלקל לו את הסיפור על אליהו הנביא. אבל בזה לא נגמר הסיפור. יום אחד עבר הרב ברחוב, והנה אותה אישה שומעת את קולו של הרב. היא הצביעה עליו בהתרגשות ואמרה: ''הנה אליהו הנביא. הנה אליהו הנביא. אני יודעת, אני אומרת לכם. אני מכירה את הקול שלו. הנה אליהו הנביא!''
הרב חייך ואמר לאלה שסובבו אותו: ''אני לא אליהו הנביא, אני אליהו מרדכי''.
<h3>''אתה אליהו הנביא?''</h3>
סיפרה פעם הרבנית, כי בימים שהרב היה דיין בבית הדין בירושלים ביקר בביתם פעם אדם שגר בדרום. הציע הרב לרבנית שייסעו עם אותו אדם לבקר את הבבא-סאלי ויחזרו באוטובוס. מייד בדקה הרבנית ומצאה שהם יוכלו לחזור באוטובוס שיוצא מרמלה לירושלים בשעה 23:00, ואולם כדי להגיע לאוטובוס מרמלה הם צריכים לצאת מנתיבות באוטובוס שיוצא בשעה 20:00.
נסעו הרב והרבנית בטרמפ עם אותו רב שביקר בביתם והגיעו לנתיבות לבבא-סאלי בביתו הישן, שהיה בבית דירות רגיל. פתחה להם אשתו של הבבא-סאלי את הדלת ואמרה להם בצער כי אינה יכולה לאפשר להם להכנס אל בעלה הרב הבבא-סאלי. הרבנית לא הספיקה להתאכזב מהנסיעה שהיתה לשווא, ופתאום הבבא-סאלי קורא לאשתו ומבקש ממנה שתתן לחכם מרדכי להכנס, שכן הוא מחכה לו כבר כמה ימים.
מייד הכניסה אותם הרבנית אל תוך הבית, ואת הרב אליהו הכניסה אל חדרו של הבבא-סאלי. בינתיים ישבה עם הרבנית אליהו בחדר הכניסה והתחילה לבכות: ''כבר שבוע שהוא לא אוכל, ממוצאי-שבת, הוא אומר כי יש גזירה חמורה על עם ישראל ולכן הוא צם כדי לבטלה. תגידי לבעלך שישכנע אותו לאכול''.
אחרי זמן מה נפתחה הדלת, והבבא-סאלי יצא בפנים מאירות ואמר לאשתו: ''תעשי סעודה. התבטלה הגזירה. אנחנו נאכל ביחד עם האורחים שלנו''. מייד נערך שולחן עם כל טוב מביתו של הבבא-סאלי, ונערכה סעודה בשירות ותשבחות.
בשעה 19:30 סימנה הרבנית מרחוק לבעלה, הרב אליהו, לסיים כדי לברך ברכת המזון בזמן, הכול על-מנת שיוכלו להגיע לאוטובוס היוצא ב-20:00 מנתיבות, כדי שיוכלו לחזור לירושלים בזמן. הבבא-סאלי, שישב מרוחק מהרבנית אליהו, כאילו שמע את דבריה ואמר לרב אליהו: תגיד לרבנית לא לדאוג, היא תגיע לירושלים בזמן. וכך עוד שעה ארוכה הוא המשיך עם שירות ותשבחות לקדוש-ברוך-הוא, שגאל את עמו מגזירה שהתבטלה.
בשעה 20:30 בירכו בבית הבבא-סאלי את ברכת המזון, והרב אליהו והרבנית יצאו לביתם. לאן יפנו בשעה זו? הציע הרב אליהו לרבנית שייסעו לרמלה באוטובוס המאוחר, ושם יראו מה יעשו. הרבנית השיבה לו שהאוטובוס שיוצא עכשיו מגיע רק ב-23:30 לרמלה, דהיינו חצי שעה אחרי שהאוטובוס האחרון יוצא מרמלה לירושלים, אבל הרב אליהו לא התרגש ואמר: אין דבר, נתקדם לירושלים.
הרב והרבנית הגיעו לרמלה ב-23:30, והרב הציע לרבנית שיבדקו מה עם האוטובוס לירושלים שהיה אמור לנסוע ב-23:00. הרבנית חשבה שאין בזה טעם, אבל הרב הציע לנסות בכל זאת.
הרב אליהו והרבנית הגיעו לתחנה, והנה האוטובוס לירושלים מלא נוסעים, עומד בתחנה וממתין.
''אפשר לעלות?'' שואל הרב.
''לא כדאי לך, האוטובוס לא מניע'', עונה הנהג.
''אם כן, מה עושים פה כל הנוסעים?'' שואל הרב.
''הם כבר שילמו עבור הנסיעה לירושלים, אבל האוטובוס תקוע. לא כדאי לך לעלות''.
''אנחנו כמו כולם'', אומר הרב ועולה לאוטובוס יחד עם הרבנית, מתיישב בכיסאו ואומר לנהג: ''תנסה להניע שוב''.
הנהג מנסה שוב, והנה האוטובוס מניע. מה שלא קרה בחצי השעה האחרונה.
''אתה אליהו הנביא?'' שואל הנהג בחשד.
''לא, אני אליהו מרדכי''.