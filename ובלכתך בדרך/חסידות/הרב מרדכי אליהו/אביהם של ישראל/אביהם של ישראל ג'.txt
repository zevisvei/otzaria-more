<h1>אביהם של ישראל ג'</h1>

<h2>הקדמה</h2>
<h3>למה הספרים על-פי מסילת ישרים?</h3>
שני ספרי ''אביהם של ישראל'' הראשונים על הרב זצ''ל נכתבו על-פי הפרקים של ה''מסילת ישרים''. גם הספר הזה נכתב על-פי אותו סדר. לומר לנו שהספרים הללו הם לא ספרי סיפורים, אלא ספר לימוד רוחני. לדעת איך הרב אליהו גדל ומה אנחנו צריכים לעשות כדי שנוכל להמשיך את דרכו.
החיסרון של הרב זצ''ל הוא חיסרון גדול, והספרים הללו נועדו לסייע לנו למלא את החסר, לא בסיפורים אלא בהתוויית דרך. שנוכל להצמיח על פיהם דור שלם של תלמידים ובנים שממשיך את דרכו. שנוכל לסייע בהקמת דור חדש של תלמידים שייקחו את כוחותיו. שיאמצו את דרכו. שימשיכו את אהבתו ויישמו את תורתו.
<h3>ואהבת לרעך כמוך – אני ה'</h3>
הרבה פעמים אנשים שואלים: איך ייתכן שהתפילות של הרב התקבלו? מה היה הסוד שלו? יש לנו סיפור קטן שמלמד משהו על האכפתיות של הרב, משהו שגם אנחנו יכולים לאמץ, משהו שאולי בזכותו היו התפילות של הרב הרבה יותר אמיתיות.
סיפר לנו יצחק מלכה, חבר הנהלת החמ''ד: לאשתי גילו גידול ממאיר במערות האף. עשינו כל שביכולתנו על-מנת להציל את חייה והלכנו לפרופסור קטן, שהוא מומחה מספר אחד בתחום ויש לו קשר עם כל המומחים בתחום זה בארץ ובעולם.
אשתי עברה בדיקות וצילומים מסוגים שונים, ובסופו של דבר הציע הרופא תשעה טיפולים בכימותרפיה והקרנות. אחרי הטיפול הראשון אשתי כמעט התפרקה. היא לא ידעה, וגם אני לא ידעתי, איזה סבל גדול כרוך בכל טיפול. אחרי אותו טיפול היא אמרה לי שהיא לא תשרוד תשעה טיפולים כאלו.
בצר לנו, הלכנו אל הרב אליהו זצ''ל. הוא קיבל אותנו, שמע על הבעיה ועל הפתרון המוצע וכאב את כאבה של אשתי. ראיתי אותו מקשיב לה וממש משתתף בכאבה. לאחר מכן הוא אמר לה: ''אי-אפשר לעמוד בתשעה טיפולים כאלו''. הסתכלתי על אשתי ולראשונה מאז הטיפול אורו עיניה. סוף-סוף מישהו מבין את כאבה, מישהו שותף איתה.
הרב ביקש לידיו את התיק הרפואי, קרא אותו ואמר: ''אני רואה שפרופסור קטן מטפל בכם. הוא באמת המומחה. אני רוצה לדבר איתו''. הרב התקשר לרופא במעמד שלושתנו ודיבר איתו על המקרה של אשתי. הוא שאל אותו מדוע צריך תשעה טיפולים והרופא השיב כי התייעץ עם המומחים בנושא, חבריו במרכזים רפואיים שונים בעולם, וכולם תמימי דעים כי זה מספר הטיפולים שצריך לעשות.
הרב אמר לו: ''היא לא תעמוד במספר כזה גדול של טיפולים. מספיקים שישה טיפולים''. הפרופסור עמד מצדו השני של הקו ואמר לו: ''כבוד הרב, אני מאוד מכבד את דעתך, אבל דעתנו המקצועית היא שצריך תשעה טיפולים. בלי זה היא לא תצליח להתנקות מהגידול''.
אך הרב המשיך בשלו ואמר לו: ''מספיק שישה טיפולים. היא לא תעמוד ביותר מזה. וזה כבר ינקה את המחלה''. כך המשיך הוויכוח שלא יכול היה להיות לו סוף, כי כל אחד מהם מגיע מכיוון אחר. וכך גם נגמרה השיחה.
אשתי, שהגיעה אל הרב ברוב ייאוש, יצאה מביתו מעודדת. היא הרגישה שמישהו מבין אותה לגמרי, מישהו נלחם בשבילה, מישהו עוזר לה. היא קיבלה מהרב כוח לעבור עוד טיפולים. גם אני לקחתי משהו מהרגישות הזו של הרב לכאבה הגדול של אשתי ולסבל הנורא של הטיפולים.
מה שקרה בהמשך הוא אולי נס ואולי רוח הקודש. אולי ''צדיק גוזר והקב''ה מקיים''. אחרי הטיפול השישי עצר בית החולים את הטיפולים. מספר כדוריות הדם הלבנות שנשארו לאשתי היה בשפל ואי-אפשר היה להמשיך בהקרנות ובטיפול הכימותרפי. הרופא החליט לעצור אחרי הטיפול השישי בעל כורחו, למרות שלא היה ברור לו אם המחלה אכן נעלמה.
בבדיקות שנערכו אחר כך התברר שהמחלה נעלמה. שישה טיפולים הספיקו. אשתי מודה לקב''ה יום-יום על הנס שנעשה לה. היא תמיד אומרת שהיא לא האמינה שתהיה בבר-מצווה של הילדים שלה, וברוך ה' יום-יום, היא היתה גם בחתונות שלהם.
ברור לי שהרב הוא לא רופא. עוד ברור לי שהרב ממש הרגיש את הצער והכאב של אשתי. זה מה שגרם לו להתווכח עם הרופא. מה שנותר לברר הוא כיצד הסתדרה המציאות לפי ההרגשות והכאב של הרב. אולי דווקא הרגישות הזאת מצדו – עוררה את הכוחות מלמעלה.
(יצחק מלכה, חבר הנהלת החמ''ד)
<h3>איך ממשיכים את הברכה?</h3>
אפשר לאמץ גם את המעשים של הרב. אחד המתפללים הקבועים בבית הכנסת של הרב במנין ותיקין סיפר סיפור פלא על מקרה מאוד מיוחד, שבו אימוץ הדרכים של הרב עזר לו מאוד גם אחרי פטירת הרב זצ''ל. וכך הוא מספר:
אני מופיע בציבור בשיר, בריקוד וגם בדיבור. בעבר הייתי מופיע בצרפת לפני קהל לא בדרך של קדושה. כשעליתי לארץ וחזרתי בתשובה, עודד אותי הרב להמשיך בהופעות בריקוד ובשירה בדרך של קדושה.
פעם הייתי צריך להופיע בפני קהל גדול והייתי צרוד לגמרי. ביום ההופעה ניגשתי לרב זצ''ל לאחר התפילה וכתבתי לו על פתק שאני צריך לרקוד ולשיר לפני קהל רב אבל נגמר לי הקול. הרב הסתכל עלי, חייך, נתן לי שלוש סוכריות ואמר לי: ''אתה תשיר יפה!''.
אחרי התפילה לקחתי לפי את הסוכריה הראשונה, אך ללא הועיל. בצהריים לקחתי את השנייה – אך הקול עוד לא חזר. חיכיתי לסוכריה השלישית, אבל גם לאחריה לא הצלחתי להוציא הגה מפי. אמרתי בלבי: אחכה לערב, כנראה לוקח זמן עד שהסוכריות פועלות. בינתיים נסעתי לאולם שבו אמורה להתקיים ההופעה. בדרך אני שוב מנסה את קולי, אך אין קול ואין עונה ואין קשב.
הגעתי לאולם, לפני עלה זמר לחימום הקהל, ואני שוב מנסה את קולי, אך כלום. הזמינו אותי ברמקול, עליתי לבמה, ובדרך אני שוב מנסה את קולי – וכלום לא יוצא. ''מה יהיה?'' חשבתי בלבי, ''הרי הרב אמר: תשיר יפה!''.
לקחתי את המיקרופון בידי, חמוש בברכתו של הרב, והתחלתי לשיר. לא היה לי ספק שיצא קול מגרוני, הרי הרב בירך!
לא יודע מה קרה שם, אבל מעולם לא היתה לי הופעה כל כך מוצלחת. הקול שלי יצא צלול ונקי ויפה, והקהל מחא כפיים. שרתי עוד, והקהל התלהב. ואז הגיע הרגע שרציתי לספר להם על הקול שהלך לי ועל הברכה של הרב, אבל כשניסיתי לדבר – לא הצלחתי. זה לא הלך, שום קול לא יצא. אה, נזכרתי, הרב אמר לי: ''תשיר יפה''. משמע, הברכה עובדת רק על שירה.
למחרת אחרי התפילה כתבתי לרב על פתק ששרתי יפה על הבמה אבל לא הצלחתי לומר מילה אחת שלמה. והרב חייך ושאל אותי: ''למה לא אמרת שאתה גם מספר סיפורים על הבמה?''.
יום אחד פגש הזמר אהרון רזאל את הרב שמואל אליהו שליט''א, ושאל אותו האם הסיפור שסופר לעיל הוא נכון. הוא הסביר שיש לו הופעה וגרונו ניחר והוא רוצה ברכה. הרב שמואל אמר לו: ''הסיפור נכון, אבל הברכה היא של אבא – לא שלי. בכל מקרה אברך אותך שזכות הברכה שהרב בירך את יוסף תחול גם עליך''. הרב שמואל בירך, ואכן, הוא שר והצליח.
לאחר פטירתו של הרב זצ''ל היתה אמורה להיות לי הופעה, ושוב איבדתי את קולי. הלכתי לרבנית צביה אליהו שליט''א, והיא אמרה לי: ''לך לציון של הרב ותתפלל שם''. הלכתי לציון של הרב והתפללתי. כשחזרתי, שאלתי את הרבנית: ''מי ייתן לי שלוש סוכריות כמו שנתן לי הרב ז''ל?''.
יוסף הרקדן 7311
למחרת, נסעתי להכנסת ספר תורה לכבוד הרב אליהו בגדרה ושם זרקו עלינו סוכריות טופי. לא לקחתי מהסוכריות שהיו על הרצפה, לא חשבתי על כך. רק בדרך חזרה אמרתי לעצמי: הנה הסוכריות שחיפשתי. סוכריות של הרב אליהו. איך לא לקחתי מהן?
הצטערתי, אך לא לזמן רב. כשחזרתי לביתי ראיתי שאחת הסוכריות פגעה בצווארי ומעט מהסוכריה נדבק בי. שמחתי שמחה גדולה. אכלתי ממה שנשאר וידעתי: הולכת להיות לי הופעה מתוקה מאין כמוה. וכך באמת היה. הופעה מתוקה ושמחה – עם מתיקות של הרב מרדכי אליהו זצ''ל.
(יוסף ''הרקדן'', שכן של הרב)
<h3>עוד סיפור על ברכה שמתגלגלת</h3>
הבת שלי, שלמדה באוניברסיטת תל-אביב, חלתה ביום בהיר. היא נלקחה לבית-חולים לחולי נפש בדחיפות, וזה היה כמובן הלם וצער גדול לכולנו.
יום אחד הודיעו מבית החולים שמצבה השתפר ואנחנו יכולים לקחת אותה הביתה. כשלקחנו אותה היא היתה שקטה, אבל בבית היא התהפכה ובהתקפת זעם שברה רהיטים ומכשירי חשמל.
הגענו בשברון לב לרב מרדכי אליהו ז''ל, והוא בחיוכו השקט הרגיע אותנו ושאל: ''האם אתם עושים קידוש בליל-שבת?'' השבנו: ''כן''.
''האם אתם מוזגים מים ליין?'' – ''כן!''.
''אם כך'', אמר הרב, ''תנו לבת שלכם לשתות משיירי המים שבכוס, הכוס שממנה אתם מוזגים מים ליין הקידוש''.
''זהו?'' שאלנו. ''כל כך פשוט?''.
''כן'', אמר הרב. ''זה לא פשוט, זה קשור לדברים עמוקים בחכמת הקבלה על המים והיין והקידוש. אבל המעשה הוא בהחלט פשוט''.
חיכינו לליל-שבת בכיליון עיניים, ומייד אחרי הקידוש נתנו לבת החולה לשתות מכוס המים שממנה מזגנו ליין הקידוש, וראה זה פלא – מה שלא עשו כל התרופות המורכבות, עשו המים הפשוטים. תוך זמן קצר חזרה בתנו לעצמה וללימודיה, וגם חזרה אל ה' יתברך.
הסיפורים של הרב אליהו זצ''ל הם סיפורים מתגלגלים. יום אחד מישהו סיפר לאשתי שהבן שלו לא למד לדבר, וכל המומחים והרופאים לא מצליחים לגרום לו לפתוח את פיו. הוא שאל האם אנו זוכרים מהרב אליהו איזו סגולה בעניין.
סיפרנו לו כי שמענו את הסיפור הזה, והצענו לו לעשות כדברי הרב. הוא עשה כך מייד, ושבועיים לאחר מכן בנו התחיל לדבר. מסתבר שהסיפורים על הרב אליהו יכולים לשמש גם כספר לימוד מעשי לחיים.
(הרב שמואל אליהו שליט''א, בן הרב)
<h3>אביהם של ישראל – באמת</h3>
הספר הראשון שכלל סיפורים על הרב זצ''ל יצא ביום השלושים לפטירתו. מובן וברור שהוא יצא בחיפזון גדול. בין שאר הדברים שנעשו בחיפזון היה קביעת שם הספר. הרבה שמות הוצעו לו, ולבסוף נבחר ''אביהם של ישראל''.
לאחר שהספר יצא אמר לנו הרב עזרא שיינברג שליט''א, ראש ישיבת אורות האר''י, כי הגימטרייה של ''ישראל'' מספרה הוא 541, והגימטרייה של ''מרדכי צמח בן מזל'' גם היא 541. ובוודאי יש בדברים אלו רמז גדול שכל חייו של הרב היו קודש לעם ישראל. וגם זו דרך להבין את סודו של הרב.
גם הדף האחרון של שיעורי ''קול צופיך'' שיצא בחייו של הרב היה שיעור מספר 541, שהוא כאמור גימטרייה ''ישראל'' ו''מרדכי צמח בן מזל''. שיעורים אלו היו הכלי שדרכו היה הרב מעביר את שיעורו ההלכתי השבועי ברדיו ובשידורי הלוויין.
<h2>תורה</h2>
<h3>הילד שלפתע נהיה ''אילם''</h3>
מספרת רחל, אחותו של הרב מרדכי אליהו זצ''ל: כשאחי היה ילד קטן הוא היה אוהב לשחק ב''בית משפט''. הוא היה רואה ילדים רבים, מושיב אותם מולו ועושה להם משפט. לבסוף, הוא היה אומר מי אשם, ועושה שלום ביניהם.
היה לנו שכן שאימא שלו היתה ''עם הארץ'' לגמרי. כשמרדכי הצעיר היה ילד, הוא החליט לקחת את הבן שלה לבית הכנסת כדי ללמד אותו איך להתפלל ואיך ללמוד. יום אחד אימא שלו נכנסה אלינו הביתה והתחילה לצעוק שקרה לה אסון, והילד שלה הפסיק לדבר. היא ביקשה שאימא שלי תרד אליה הביתה לראות למה הילד לא מדבר. אימא שלי ירדה, התבוננה בנעשה, והרגיעה אותה. פשוט, הילד שלה היה באמצע תפילת שמונה-עשרה.
אימא שלי ע''ה הכירה בכישרונותיו של הבן שלה, מרדכי, והיתה אומרת לכולם שהוא עוד יהיה רב ראשי לישראל. זה לא היה פשוט, כיוון שחיינו בתקופה של מחסור. הרבה בחורים עזבו בימים ההם את הישיבה, גם בחורים מבתים טובים. פשוט לא היו תנאים ללמוד. בקושי היה שם אוכל ראוי לשמו.
אימא ע''ה עשתה את כל מה שביכולתה כדי שמרדכי הצעיר יוכל להישאר ללמוד בישיבה. אחיה, הרב יהודה צדקה זצ''ל, עזר לאימא להחזיק אותו בישיבה. היא לא זכתה לראות אותו מכהן כרב ראשי לישראל, אבל כן זכתה לראותו כדיין גדול בבית הדין בבאר-שבע.
(רחל בן חיים, אחותו של הרב)
<h3>למה חכם מרדכי לא אכל ארוחת בוקר?</h3>
אימא שלי היתה מכינה למרדכי ולנעים ארוחת בוקר כדי שיאכלו אחרי התפילה, והיתה יוצאת לעבודה. כשהיתה חוזרת מהעבודה היא היתה רואה את האוכל מונח על השולחן. היא לא היתה מבינה מדוע הם לא אכלו.
היא היתה הולכת לנעים ושואלת אותו: למה לא אכלת? והוא היה עונה לה שבגלל שהוא חשב שאחיו מרדכי לא אכל, לכן הוא השאיר לו את האוכל. כשהיתה הולכת לשאול את חכם מרדכי למה הוא לא אכל, הוא היה עונה לה כי חשב שהרב נעים לא אכל. כך הם היו משאירים את האוכל זה לזה.
אך אימא ע''ה לא נתנה שיסדרו אותה. היא הושיבה את שניהם ועשתה הסדר ביניהם שיסמנו אחד לשני מי אכל ומי לא אכל ארוחת בוקר, וכך הם לא יוכלו לתרץ לה עוד תירוצים.
(רחל בן חיים, אחותו של הרב)
<h3>מלאך</h3>
את הרב אליהו זצ''ל אני מכיר כשהיה עוד צעיר. אני הייתי הממונה מטעם משרד הדתות על ציון רבי שמעון בר-יוחאי זיע''א, והרב היה מגיע בכל שנה להתפלל בציון ולרקוד שם כמו עוד אלפים אחרים. כולם זוכרים שהוא היה מגיע כשהוא היה רב ראשי ואחר כך. אבל אני זוכר את הרב כשהיה בחור צעיר היה מגיע לציון של הרשב''י והיה יושב ולומד שבוע או חודש ימים, לומד לבד או בחברותא, יום ולילה בלי הפסקה.
יש לדעת כי היו אלה ימים שבהם לא היו מגיעים רבים כל כך לציון, אלא רק בל''ג בעומר או בזמנים מיוחדים אחרים, וגם אז לא היו באים רבים כל כך. אבל הרב הכיר את מעלותיו של הציון הזה כבר בהיותו נער צעיר.
זכיתי גם לשבת עם הרב בכלא חודש ימים. במקומות הללו מכירים את האדם טוב יותר מכל מקום אחר. בתי הכלא של היום הם בית הבראה לעומת מה שהיה לנו שם. מכות ולחצים וניסיונות להוציא מאתנו הודאה על מה שלא עשינו. אני יכול לספר עליו הרבה סיפורים. אבל העיקר הוא שהרב הזה היה מלאך. כל מילה מיותרת. פשוט מלאך.
(ר' מנשה אייכלר, ממונה על קבר הרשב''י)
קבר רשב''י
<h3>מקובל אצל המקובלים</h3>
הרב זצ''ל היה ממשיך מסורת התורה שבעל-פה של חכמי בגדד, ובראשם גאון עוזנו ותפארתנו, ה''בן איש חי'' זיע''א. יצק מים על ידי גדולי ישראל בירושלים מתלמידי ה''בן איש חי'': הרב יעקב מוצפי, הרב צדקה חוצין, כף החיים והמקובל הרב סלמן מוצפי זצוק''ל. כמו-כן, היה הרב מקורב לרב עזרא עטיה, ראש ישיבת ''פורת יוסף'' שהיה מתייחס אליו כמו אל בן.
הרב זצ''ל שימש בדיינות אצל הרב סלמן חוגי עבודי, חבר בית הדין הגדול, ממנו הוא למד את השילוב המופלא של בקיאות ועמקות עם ענוה, מידות ופקחות. הוא למד גם אצל הרה''ג עובדיה הדאיה, ראש ישיבת המקובלים ''בית א-ל''. אצלו הוא למד פרקים גם בתורת הנגלה וגם בתורת הנסתר, ובמיוחד הוא למד את החכמה איך לשלב בין שניהם. הוא שימש גם את גדולי חכמי האשכנזים ולמד מהם את דרכי לימודם, בינהם למד אצל ראב''ד העדה החרדית בירושלים הרב יונגרייז זצוק''ל וגם אצל גדול חכמי הליטאים ה''חזון איש'' זצוק''ל.
(הרב מרדכי נגרי, רב העיר מעלה-אדומים)
<h3>ספרי התורה של הרב המליצו טוב</h3>
מספר שרון נחשוני: יש לי סיפור ארוך עם הרב אליהו ז''ל, ולסיפור הזה יש המשך. אחרי שהבראתי והתרפאתי מהתאונה הקשה שהיתה לי בצבא, חזרתי לחיים והכול היה כתיקונו. יום אחד הרגשתי כאבים חזקים מאוד בגלל סיבוך כלשהו שהתפתח מהניתוח שעשו לי אחרי התאונה.
הגעתי לביתו של הרב זצ''ל עם מקל הליכה, לא הייתי יכול ללכת בלעדיו. הרבנית שליט''א נתנה לי להיכנס לחדרו של הרב, וראיתי אותו עוסק בעניין הלכתי. חיכיתי עשר דקות והרב לא שם לב לנוכחותי. המשכתי לחכות וקראתי לו בלחש: ''הרב, הרב'', אבל הוא לא שם לב. כל כך הוא היה שקוע בלימודו. לבסוף הוא שם לב אלי ואמר לי: ''שלום''.
סיפרתי לו את מה שקורה איתי ושהכאבים שאני עובר הם בלתי נסבלים, וביקשתי ברכה. הרב שאל אותי לאן אני צריך ללכת, והשבתי שאני הולך לתחנה המרכזית. הוא הסתכל על ערימת הספרים שעמדה על השולחן, אותה ערימה של ספרים שהוא למד בה באותה שעה, ואמר לי: ''הספרים הללו ימליצו עליך טוב, עד שתגיע לתחנה המרכזית ייעלמו לך הכאבים''.
יצאתי מבית הרב והתחלתי ללכת לכיוון התחנה המרכזית. אבל באמצע הדרך, ליד ''בית חינוך עיוורים'', התחלתי להרגיש שהכאבים כל כך מתגברים עד שאין לי יכולת לשאת אותם. ישבתי על הספסל ובכיתי. מישהו שראה אותי, אסף אותי אל תוך רכבו ולקח אותי חזרה לבית הרב. נכנסתי אל הרב בשנית והרב שאל אותי האם הגעתי לתחנה המרכזית. אמרתי לו שלא הצלחתי להגיע, כי הכאבים התגברו ולא יכולתי להמשיך ללכת. הרב הסתכל שוב על ערימת הספרים ואמר לי: ''הספרים הללו ימליצו עליך טוב וכבר כשתצא מהבית ייעלמו לך הכאבים''.
וכך היה. יצאתי מהבית, ונעלמו לי הכאבים למשך שלוש-עשרה שנה. לאחר פטירת הרב הם חזרו, וכנראה שצריך כעת עוד ספרים של תורה שימליצו עלי טוב.
(שרון נחשוני, רב אוגדת עזה)
סיפור זה הוא המשכו של ''הסיפור של שרון נחשוני'' מ''אביהם של ישראל'' חלק שני, עמוד 234.
סיפורים מבית הדין
<h3>אשת חיל מי ימצא?</h3>
הרב זצ''ל סיפר פעם שכאשר הוא שימש כדיין בבאר-שבע, הגיע אליו זוג שהיה ביניהם סכסוך, ובאו כמה עורכי-דין מצד האיש וגם מצד האישה. וכך סיפר הרב:
כשהתחיל הדיון ביקשתי מעורכי הדין שיצאו החוצה. אמרו לי עורכי הדין שהם חייבים להיות נוכחים, אך אני סירבתי. הם אמרו לי שהם ייגשו לבג''ץ. אמרתי להם: ''אם כן תלכו כעת לבג''ץ''.
לאחר שהם יצאו, שאלתי את הבעל מה אירע, והוא אמר לי שאשתו זרקה עליו צלחת של סלט. שאלתי את האישה מה אירע, והיא אמרה שבעלה זרק עליה סיר מרק. שאלתי אותם: ''מדוע זה קרה?'', אמרה האישה: ''בעלי חוזר מבית הכנסת בערב שבת ואומר 'שלום עליכם' אבל הוא לא אומר 'אשת חיל', חרף בקשתי''. הבעל אמר לה: ''הרי את לא אשת חיל'', ומכאן התחיל כל הריב.
כשהסתיים הדיון ביקשתי מהמזכיר שיקבע להם תור למחר להמשך הדיון. כשהגעתי לביתי התחלתי לעיין ב''אשת חיל'' שחיברו שלמה המלך ע''ה, ותהיתי איך יתכן שממצוה כל כך חשובה תצא כזאת מריבה. למדתי את הפרק שנית עם כל מפרשיו ותוך כדי לימוד שמתי לב ששלמה המלך אמר את המזמור הזה על אמא שלו, ועלה בליבי רעיון לפתור את הבעיה.
למחרת חזרו בני הזוג, וביקשתי שרק הבעל ייכנס, ואז שאלתי אותו: ''מי לדעתך נקראת אשת חיל?'' והוא ענה: ''אימא שלי, כי היא מכבדת אותי''. אמרתי לו: ''תמשיך לומר 'אשת חיל' כל ערב שבת ותכוון על אימא שלך''. הוא הסכים. קראתי לאישה ואמרתי לה שדיברתי עם בעלה והוא מוכן לשיר כל ליל שבת ''אשת חיל'' כמו שצריך. היא הסכימה וחזר השלום לביתם.
לאחר שבועיים, שוב אני רואה את הבעל בבית הדין. אמרתי בלבי, שמא ההצעה שלי לא הועילה. שאלתי את הבעל: ''מה קרה?'' והוא אמר לי: ''תראה, מאז שאני שר 'אשת חיל' בליל שבת אשתי התחילה להאיר לי פנים. היא מבשלת את מה שאני אוהב, היא מדברת אלי יותר יפה ואני רואה שגם היא לפעמים אשת חיל. האם אני יכול לכוון ב'אשת חיל' גם על אשתי?''.
אמרתי לו: ''תאמר 'אשת חיל' ותכוון גם על אשתך וגם על אימא שלך''.
(מתוך הספר ''בשער המלך'')
אשת חיל
<h3>שלום-בית בזכות הרשב''י</h3>
פעם הגיע אל הרב זצ''ל זוג שביקש להתגרש. הבעל היה קצין בכיר במשטרה וכולו אומר שררה. לעומתו עמדה אשתו ופניה כבושות בקרקע לנוכח ההאשמות החמורות שהטיח בה בעלה. הוא טען כי היא בוגדת בו ובשל כך הוא רוצה גירושין. הוא טען כי החזות החיצונית הדתית שלה, כיסוי הראש והבגדים הצנועים, אינם אלא כסות לכל תועבותיה.
האישה טענה שהם חיו חיים של אהבה ושלום עד שבעלה קיבל העלאה בדרגה. ''הוא החל לנסוע ברכב מכובד, לעבוד בשבתות וימים טובים, להתרועע תמיד בחברתן של שוטרות ופקידות ולשאת את עיניו למקומות שאינם שלו. פתאום נכנס לו חשד שאני בוגדת בו ושהילדים שלי הם לא הילדים שלו, דבר שלא היה מעולם'', אמרה בדיון.
אמר לו הרב: ''אם היא תשים יד על ספר תהילים ותגיד שהיא לא בגדה אתה תאמין לה?''
''בשום אופן לא''.
''ואם היא תשים יד על מזוזה?''
''לא מאמין לה''.
''ואם תשים יד על ספר תורה ותגיד שלא בגדה?''
''לא מאמין אפילו עם ספר תורה''.
''ואם היא תשים יד על קבר רשב''י האם תאמין לה?''
פה הבעל עצר ואמר: ''אם רשב''י, אני מאמין''.
אמר לה הרב: ''ניתן לרבי שמעון בר-יוחאי להחליט. את מסכימה?''
''כן'', אמרה האישה בחשש, ''אבל איך הוא יחליט?''
''אתה מסכים?'' שאל הרב את הבעל.
''אני לא מאמין בשטויות האלו של קברי צדיקים'', אמר הבעל בגבהות לבבו.
הרב התעלם מהערתו של הבעל ופנה למזכיר בית הדין: ''לך איתם למירון לקבר הרשב''י, ושם האישה תשים את ידה על קבר הרשב''י ותגיד את הנוסח שכתוב כאן בפתק: 'מעולם לא בגדתי בבעלי, וכל הילדים שלנו הם שלו'''.
''אני לא מאמין בשטויות האלו'', מחה הבעל, אבל הרב התעלם מהבעל וחזר ואמר למזכיר שיצאו כעת לקבר הרשב''י במירון.
מכאן ואילך סיפר מזכיר בית הדין את מה שהתרחש:
כל הדרך למירון הבעל צחק על הרבנים ועל הדתיים, על קברי הצדיקים ובכלל מי זה רשב''י, ואולי הוא בכלל לא קבור שם. אולי זה רק איזה קבר של שייח' ערבי שהרבנים עושים ממנו כסף. כך היה כל הדרך, הבעל מדבר סרה ברבנים וברשב''י ובכל מה שקדוש.
כשהגענו למירון עשיתי בדיוק את מה שהרב אמר לי. האישה שמה את ידה על הציון של הרשב''י והתחילה לבכות. כך היא עמדה כרבע שעה, ולבסוף היא נרגעה קצת ואמרה את המילים שהרב הכתיב לי בפתק. כל הזמן הזה הבעל שמע את אשתו אומרת את הדברים ולא אמר מילה.
יצאנו ממירון, וכל הדרך חזרה הבעל היה שקט לגמרי. הוא לא דיבר מילה אחת, מטוב ועד רע. כל הזמן הוא היה מכונס בעצמו. החזרתי את שניהם הביתה, כי בית הדין כבר היה סגור, ומאז לא ראינו אותם בבית הדין. הבעל ביטל את תביעתו להכריז על הילדים כממזרים ועל אשתו כבוגדת. ואולי הם עברו עוד כמה שינויים בחיים.
<h3>הרב מקבץ את ילדיה של הקבצנית</h3>
סיפור זה התרחש בעת שהרב זצ''ל שימש כדיין בבית הדין בבאר-שבע. זהו ספק סיפור על פיקחות ספק סיפור על רוח הקודש, אך בוודאי שזהו סיפור על רגישות. ומעשה שהיה כך היה:
קבצנית אחת היתה מסתובבת ברחובות תל-אביב והיתה מספרת לכל מי שהיה מוכן להאזין לה כי גנבו ממנה ילד ומכרו אותו לאחרים. כיוון שהיא נראתה מוזנחת מאוד, אף אחד לא היה שם לב לדבריה, והיא היתה הולכת עם כאבה וצערה ואין שומע לה.
לאותה אישה היתה בת שהתרחקה מהדרך של אמה, לא עסקה בקבצנות, אלא למדה וניסתה לבנות בית מסודר עם חיים נורמאלים. יום אחד ביקשה הבת להתחתן ודרשו ממנה הוכחה על יהדותה ועל רווקותה. היא הביאה את אמה לבית הדין בבאר-שבע.
הרב קיבל את האם ואת הבת ושמע את דבריהן. הוא זכר כי בעבר הוא פגש את האימא הזאת בתל-אביב מקוננת על הילד שגנבו לה ושאל אותה: ''האם את זוכרת את הבן שלך?'' האימא התחילה לבכות ואמרה: ''בוודאי שאני זוכרת, כמו היום. היתה לו שומה על כתפו הימנית'', וסימנה בידיה על המקום בו היתה לבנה שומה. היא גם סיפרה שיש לשומה הזאת צורה מיוחדת שאין לאף שומה אחרת.
חבריו הדיינים של הרב תמהו ושאלו אותו: ''האם אתה מאמין לשוטה הזאת?'', הרב השיב להם: שכתוב בגמרא (גיטין סח) ש''שׁוֹטֶה – בַּחֲדָא מִלְתָא לָא סָרִיךְ''. זאת אומרת: שׁוֹטֶה לא נדבק לומר דבר אחד של שטות כל הימים. אם היא אומרת כל הזמן את אותו הדבר, כנראה שיש בזה גרעין של אמת. בכל מקרה, ביקש הרב לבדוק את החתן האם יש לו סימן של שומה על כתפו.
איך עושים דבר כזה?
ביקש הרב מאחד מחבריו של החתן שילך איתו למקווה לפני האירוסין והחתונה, שם הוא יסתכל אם יש לו שומה בכתפו במקום שאותה אישה תיארה. החבר עשה כן ואמר לרב שאכן, יש לו שומה על כתפו הימנית. ולא עוד, אלא שצורתה מיוחדת בדיוק כפי שתיארה האישה.
קרא הרב לחתן ושאל אותו מי ההורים שלו. הוא אמר מייד את שמות ההורים שהוא גדל אצלם. שאל אותו הרב: ''האם אתה בן מאומץ?'' השיב החתן: ''לא''. שאל הרב: ''האם אתה דומה להורים שלך?'' אמר החתן: ''ממש ממש לא''. קרא הרב להורים שגידלו אותו ואמר להם שכעת הבן שלהם הולך להתחתן ושיגידו לו את האמת האם הוא הבן שלהם. להפתעתו, הם השיבו: ''לא. הוא בן מאומץ שלנו, שאינו רשום בשום מקום''.
קרא הרב לחתן ולכלה ואמר להם: ''אתה לא הבן של האנשים שגדלת אצלם, אתה בן של אישה אחרת''. הבן החתן התרעם ולא קיבל את הדברים. ביקש ממנו הרב: ''תמתין פה ותראה בעיניך''. קרא הרב להורים שגידלו אותו ושאל אותם בפניו: ''האם אתם ילדתם אותו?'' ואמרו: ''לא''. הבן החתן נדהם אבל זו היתה רק ההתחלה. קרא הרב לקבצנית וביקש ממנה לפני כולם: ''ספרי לנו על הבן האובד שלך''. והיא סיפרה שהיה לה בן כזה וכזה ולקחו אותו ממנה ומאז אין לה מנוחת הנפש.
שאל אותה הרב: ''אילו סימנים היו בבן שלך?'' והיא אמרה את סימן השומה שהיתה לו בכתף ימין. הבן-החתן התחיל להחוויר. עוד שאל אותה הרב: ''מה היתה צורת השומה?'' והיא תיארה את צורתה במדויק. ואז התחוללה מהומה בבית הדין, הבן-החתן התעלף. האימא נבהלה ועוררו את הבן, שישב חיוור על כסאו.
הרב ביקש מהאימא עוד סימנים בגופו של הבן האובד והיא אמרה עוד ועוד סימנים שהיו ידועים רק לה. שאל הרב את הבן: ''האם זה כך?'' והוא הנהן בראשו. אמר לה הרב: ''זה הבן שלך! הוא כמעט התחתן עם הבת שלך, ורק בגלל שאת לא ויתרת על האימהות שלך הוא לא התחתן עם אחותו וחזר אלייך''.
<h3>פיס כפול</h3>
יהודי אחד שזכה בפיס, הסתבך. נפקחו לו העיניים והוא החל להתלבש ולבלות ברמה גבוהה משהיה רגיל בה. הוא החל לאכול במסעדות יוקרה ולנסוע במכוניות פאר ואימץ לעצמו סגנון חיים לא לו. לפתע גם אשתו לא נראתה לו יוקרתית דיה והוא הגיע לבית הדין במטרה לגרשה.
כשהם הגיעו לבית הדין, שאל הרב זצ''ל את האישה מה דעתה על הגירושין. האישה השיבה שעד הזכייה בפיס לא היו ביניהם שום סכסוכים, אלא הכול היה באהבה, אחווה, שלום ורעות. אבל מאז שנחת עליהם האסון של הזכייה בפיס, החיים שלה בבית הפכו לגיהינום והוא רוצה גירושין.
הרב פנה אל מי שפנה ושאל אותו האם הוא רוצה לזכות בעולם הבא. השיב לו הלה: ''בוודאי''. אמר לו הרב: ''גם אם אצטרך לגעור בך ברבים ולבזות אותך?'' אמר לו הלה: ''כן''. הדריך אותו הרב מה לעשות והסכים.
לאחר כמה ימים, בעת שהרב ישב בדיון עם בני הזוג, נכנס אותו אדם ולחש על אוזנו של הרב: ''אנא בכוח גדולת ימינך תתיר צרורה''. הרב אמר לו בקול תקיף: ''לא''. האיש מתקרב לאוזנו של הרב וממשיך לומר לו בלחש: ''קבל רינת עמך שגבנו טהרנו נורא''. אף אחד לא שמע את הדברים מלבד הרב, אבל הרב עושה עצמו ככועס קצת ואומר לו בקול רם: ''תתבייש לך, זה אסור מה שאתה רוצה''.
אותו אדם ממשיך ללחוש על אוזנו של הרב בשקט מול עיני בני הזוג, הם רואים את האיש לוחש אבל לא יודעים מה לוחש: ''נא גיבור דורשי ייחודך כבבת שמרם''. הרב הופך אדום כולו מכעס, כביכול, ואומר לו בקול שבני הזוג ישמעו: ''היא עדיין אשת-איש. איך אתה נותן עיניך באשת-איש? תתבייש לך''.
והאדם מתכופף שוב ולוחש על אוזנו של הרב את המשך ''אנא בכוח'', והרב ממשיך לגעור בו: ''זו פריצות. זה אסור מה שאתה רוצה''. וכך הוא עולה ברמת ה''כעס'' עד שהבעל שרצה לגרש את אשתו ניסה להרגיע את הרב ולגעור באדם הזה שמכעיס כל כך את הרב. ללא הצלחה.
כשיצא אותו אדם מחדר הדיון, שאל האדם שזכה בפיס: ''למה הרב כועס כל כך בגלל האיש הזה?'' והרב אמר: ''איזו חוצפה ירדה לעולם, אני לא מאמין''. והוא ממשיך ושואל: ''מה הוא רצה?''
''זה לא יפה אפילו לומר'', משיב הרב.
''מה?'' שואל הזוכה העומד בדין בסקרנות גוברת.
''זה קשור לגירושין שלכם. הוא נתן את עיניו באשתך. היא נאה בעיניו והוא ביקש ממני לזרז את הגירושין. הוא רוצה להתחתן איתה. אמרתי לו שהיא עדיין אשת-איש ואסור לו להסתכל על אשת-איש. ובכלל, אולי יהיה שלום ביניכם. אבל הוא התעקש, כפי שראית''.
הרב היה נראה כעוס מאוד וביקש מהמזכיר שיביאו לו כוס מים להירגע. הוא ביקש מבני הזוג שלפניו שיסלחו לו, אבל הוא כעת מאוד כועס ולא יכול לדון בעניין שלהם אז שיבואו בפעם אחרת. סיים הרב וסיפר שהם לעולם לא חזרו לבית הדין. הבעל הבין כנראה, שה''פיס'' האמיתי הוא דווקא אשתו.
(משה כהן, בית-אל)
<h3>תפילה מטהרת ממזרים</h3>
הרב זצ''ל היה רגיל להתפלל לפני כל דיון בבית הדין, שהקב''ה ינחה אותו בדרך אמת. פעם אחת שאלו אותו חבריו מה טיבה של תפילה זו? והרב אמר להם: ''אלוקים ניצב בעדת אל''. אלוקים נוכח כאן איתנו, בבית הדין, לכן אינני יכול שלא להתייחס לכך ולבקש ממנו שיעזור לי בדיון.
הדיון שעמד בפניהם באותו היום היה קשה במיוחד. בתי הדין האזוריים לא יכלו להכריע בו ושלחו אותו אליהם, לבית הדין העליון. היה מדובר במקרה קשה: עמדו לפניהם בעל ואישה, הבעל טען שהוא אינו מסוגל להביא ילדים לעולם, ואף הביא לכך הוכחות רפואיות, ולכן לטענתו אשתו בגדה בו וכל הילדים שלהם ממזרים.
הדיינים בבית הדין המחוזי פחדו לקבל החלטה כל כך קשה שבעקבותיה יתווספו שישה ממזרים לעם ישראל, ולכן העבירו את ההחלטה לבית הדין הגדול. שם הורכב הרכב מיוחד של דיינים שחיפש דרך כיצד לא להכריז על הילדים הללו כעל ממזרים, אך גם הם לא מצאו.
הבעל, שהופיע לפני בית הדין, הביא שני פרופסורים מבית החולים ''הדסה'' בירושלים שתמכו בדבריו כי הוא אינו מסוגל להוליד ולא היה מסוגל אף פעם להוליד. הוא חיזק את טענתו במסמכים של רופאים ומכוני מחקר שונים, שכולם לימדו כי הוא לא מסוגל כלל להביא ילדים לעולם. התיק הזה נראה סגור מכל צדדיו. לא היתה ברירה אלא להכריז על הילדים כעל ממזרים. אך הרב לא הסכים לחתום על כך וביקש מחבריו להמתין עם הדיון. ''למה להמתין?'' הם שאלו. ''לסיעתא דשמיא'', השיב הרב.
בינתיים עברו הדיינים לדון בנושא אחר, והרב ביקש ממזכיר בית הדין להביא ספר מהספרייה של בית הדין. המזכיר ירד לספרייה וביקש מהספרן את הספר. טעה הספרן והביא לו ספר אחר לגמרי. הרב קיבל את הספר שלא ביקש וחשב לעצמו: ''הספר הזה נשלח אלי מסיבה מסוימת, נראה מה כתוב בו''. הוא פתח את הספר במקום שפתח וראה שכתוב בו כי יש אנשים שיש להם מחלה מסוימת ששמה הרפואי הוא כך וכך. הרופאים טוענים שהאנשים הללו לא מסוגלים להוליד כלל, ואולם אם יפעלו בדרך זו וזו הם כן יהיו מסוגלים להוליד.
ביקש הרב להזמין את הבעל לחדר הדיונים, קם מולו מלוא קומתו ואמר לו: ''אתה משקר. הילדים הללו הם ילדים שלך. יש לך מחלה כזאת וכזאת ואם תעשה כך וכך תוכל להביא ילדים לעולם''. הבעל התעלף במקום. עוררו אותו וכשראה את הרב – שוב התעלף. כך קרה כמה פעמים עד שעוררו אותו לגמרי.
''הרב הזה מכשף. הוא הצליח לגלות מה שאף אחד לא גילה. הצלחתי להערים על כל הרבנים, על כל הרופאים, על כל המכונים והפרופסורים. איך הוא הצליח לגלות את הסוד שלי? הרב הזה הוא מכשף'', אמר.
''תוציאו אותו מהחדר ותכריזו על הילדים כילדים כשרים'', פסק הרב, ושני חבריו לדין חתמו על פסק הדין הזה יחד איתו, לאחר ההודאה המפורשת של הבעל: ''הבעל מודה שהוא שיקר לרופאים ולבתי הדין השונים, והוא מודה שהילדים הם שלו, ולפיכך אנו פוסקים שהם כשרים לבוא בקהל''.
''איך מצאת את הספר הזה?'' שאלו חבריו הדיינים. ''איך גילית את השקר שלו?''
''זה לא אני'', אמר הרב, ''זו טעות של הספרן, וזו העזרה של הקב''ה שדיברנו עליה בבוקר''.
(הרב יוסף אלנקווה, רב נווה-דקלים לשעבר)
<h3>אַל תְּהִי צַדִּיק הַרְבֵּה</h3>
פעם היה לי דין תורה עם מישהי וביקשתי מהרב אליהו זצ''ל שיהיה בורר בינינו. הרב פסק לטובתי, אבל הצד השני כנראה לא היה שלם עם הפסיקה. לפני ראש-השנה הגעתי לבית הרב לקבל ברכה, ושאלתי את הרב כמה שאלות הלכתיות. אז פנה אליי הרב ואמר: ''לפני חודש פסקתי את הדין בנושא שביקשת, נראה לי שאת לא שמחה מהפסק''.
אמרתי לו: ''אני שמחה מאוד מפסיקתו של כבוד הרב, אבל נראה לי שהצד השני עדיין לא מקבל אותו בשלמות''.
חזר הרב ואמר לי: ''בגלל זה את לא שמחה?'', ואז קולו הפך לקול נחרץ והוא ביקש ממני להביא מהמדף את מגילת רות ולקרוא מפרק ג' פסוק י''א בקול. בקושי התגברתי על המבוכה שלי וקראתי בקול חלוש: ''וְעַתָּה בִּתִּי אַל תִּירְאִי כֹּל אֲשֶׁר תֹּאמְרִי אֶעֱשֶׂה לָּךְ כִּי יוֹדֵעַ כָּל שַׁעַר עַמִּי כִּי אֵשֶׁת חַיִל אָתְּ''. הרב ביקש ממני לקרוא שוב בקול את הפסוק, ואמר: ''תשמעי מה שאת קוראת! אני אומר את הפסוק הזה עלייך, ותזכרי אותו תמיד. איך לא תהיי שמחה בערב ראש-השנה?''.
''אבל מה עם הצד השני?'' – שאלתי.
''אל תדאגי, גם לה אמרתי את זה'' – השיב הרב.
''אבל הרי הרב פסק שהיא יצאה חייבת'', תמהתי.
הרב חייך חיוך גדול ושתק. באותו הרגע הבנתי שהרב מבקש ממני להתעלות מהמצב הזה. לאחר שפסק הדין ניתן, הרב חייב לכבד את שני הצדדים למען דרכי שלום.
המשכתי ושאלתי את הרב: ''מפני דרכי שלום?''
ענה הרב: ''אמת''.
רק אחרי שהבנתי והשמחה החלה לעלות בי, הרב החל לברך אותי בשפע ברכות לשנה החדשה, וכמו תמיד, בסוף הברכה הוא נתן מכה על השולחן ודרש שאענה ''אמן''. מאז ועד היום הפסוק הזה מלווה אותי תמיד ומחזק אותי ברגעים קשים.
<h3>מחלוקת היא איסור דאורייתא</h3>
בזמן ששימשתי את הרב זצ''ל כהכנה לתפקיד רב בפועל ראיתי מקרה שלימד אותי הרבה. גבאים מבני תימן רבו בענייני בית הכנסת ורצו כי הרב יהיה הבורר ביניהם. הם שטחו טענותיהם בפניו. הרב שמע והאזין בקשב רב, וכל אחד מהצדדים הבליט את צדקותו ואת האמת שבטענותיו. לאחר שנשתתקו שאל אותם הרב בקולו הפסקני: ''האם אתם יכולים לסכם בכמה מילים על מה אתם רבים?'', והם השיבו כי הם רבים על שינוי התקנון והמנהגים.
הרב, טרם חרץ פסקו, אמר: ''אם אתם באמת מתכוונים לשמוע ככל אשר אני אכריע ותעשו – מה טוב. ואם לאו – עדיף שתסגרו את בית הכנסת, כי תימנים פוסקים לפי הרמב''ם, והוא פוסק שמחלוקת היא איסור תורה, ותפילה במנין היא מדרבנן''.
הגבאים נבוכו, אבל הרב חזר ושאלם בפסקנות: ''מה החלטתם?'' השיבוהו: ''מה שהרב יכריע, לא ניטה ממנו ימין ושמאל''. אמר להם: ''בענייני מנהגי תימן יש הרבה מנהגים. יש מנהג קדום, וישנם מנהגים מאוחרים. בכדי לקבוע במנהגי תימן אני אשאל אחד שהוא בקי, וכפי שאברר עמו כך תעשו''. ואכן, בירר הרב את הנ''ל עם מארי יוסף קאפח זצ''ל, ועל-פי הוראותיו עשו, והאמת והשלום אהבו.
(הרב צפניה ערוסי)
<h3>והאמת והשלום אהבו</h3>
לאחר פטירת מו''ר סבי, הרב יוסף קאפח זצ''ל, היה בא בנו, רבי דוד קאפח, לדבר עם הרב אליהו זצ''ל. הרב אליהו שמח בפגישות הללו, ובדרך כלל היתה הפגישה מתארכת מעבר לזמן שנקבע.
פעם אחת שמתי לבי שמו''ר אבי, רבי דוד קאפח, מרגיש קצת לא נעים בגלל לחץ המזכירים של הרב. הרגיעו הרב: ''אנשים באים אלי לספר לי את צרותיהם, אך כאשר אתם באים אני נזכר בתקופה שהיתה לי עם הרב קאפח בבית הדין ויש לי מזה קורת רוח ורגעים של שלווה''. זהו 'והאמת והשלום אהבו', שעל אף היות הרב אליהו ראש המקובלים, והרב קאפח היה הולך בדרכו של הרמב''ם, הם ידעו להעריך ולהוקיר זה תורתו של זה.
(עופר קאפח)
רב הנסתר
<h3>מתי הרב כתב קמע?</h3>
אחי, הרב שלמה רוזנפלד, הוא רב בבקעת-הירדן וראש ישיבת הסדר בבקעת-הירדן, יש לו הרבה תלמידים ב''ה. והוא היה מאוד מקורב אל הרב אליהו זצ''ל. יום אחד מו''ר אבי, יבדל''א, ביקש מאחי, הרב שלמה, שיביא לו קמע מרב מסוים כי הוא מרגיש בלבול מכל מיני חזיונות שמבלבלים את דעתו.
הלך אחי לבקש מאותו רב שיכתוב לו קמע, ואנשיו של אותו רב ביקשו מאחי אלף שקלים שכר טרחה על כתיבת הקמע. אחי לא ידע איך לומר למו''ר אבי שהוא צריך לשלם אלף שקלים, הוא חשש לחילול השם שיגידו לאבינו כי צריך כל כך הרבה כסף בשביל לכתוב קמע פשוט. לא ידע מה לעשות, למזלו הוא היה באותו היום אצל הרב אליהו ז''ל.
הרב אליהו הרגיש במצוקתו של אחי ושאל אותו מה קרה. לאחר שאחי סיפר לו, אמר לו הרב: ''תחסוך לעצמך ביטול תורה. אני אכתוב לך קמע''. זה היה חידוש, כי הרב אליהו ז''ל לא היה עוסק בכתיבת קמעות, רק במקרים נדירים, וזה היה אחד מהם. כנראה כל זה היה לכבודה של תורה, שאחי לא יצטרך לטרוח בחיפוש קמע ולבטל זמן של לימוד תורה לתלמידים.
הרב כתב לאחי את הקמע, אחי נתן אותו למו''ר אבי, והחזיונות נפסקו.
אנחנו במשפחה שומרים על הקמע הזה כעל בבת עינינו. אם יש מישהו במשפחה שיש לו בעיה רפואית כלשהי, אנחנו מעבירים לו את הקמע לזמן מה והבעיות נפתרות. אנחנו לא מוכרים אותו לא באלף שקלים ולא בעד שום סכום שבעולם.
(רוזנפלד, סוחר עתיקות)
<h3>מה שיגידו לי משמים</h3>
לבן שלנו לא התאימה הישיבה שבה למד. הוא היה ילד מיוחד, ושם למדו תורה ברמה מוגברת. מאוד רצינו שימשיך בישיבה הזו, שנחשבת לישיבה יוקרתית, אבל היה לו קשה מדי וסיכמנו איתו שילך לרב זצ''ל, ומה שהרב יגיד – מקובל גם עלינו וגם עליו.
שמחנו מאוד על כך, ולפני שהבן שלנו הגיע אל הרב לשאול מה עליו לעשות, הקדמנו אותו והתקשרנו לרב וביקשנו ממנו שיגיד לילד להמשיך בישיבה שהוא לומד בה. היינו בטוחים שהרב ישמח בזה, כי זה מגדיל תורה, אבל הרב לא הסכים איתנו. הוא אמר לנו שאם הבן שלנו בא להתייעץ איתו, הוא צריך לתת לו את העצה הטובה ביותר. הוא חייב לשמוע אותו גם כן ואז לדעת מה נכון.
כשקצת לחצנו יותר, הוא אמר לנו: ''מה שיגידו לי משמים – אני אומר לו''. כאן נסתתמו טענותינו. פתאום הבנו שאנחנו מדברים עם אדם שיש לו מציאות חיים אחרת לגמרי.
<h3>מחביא ספרי כוונות</h3>
הרב זצ''ל היה משתדל שלא יראו שהוא מתעסק עם ספרי קבלה. לפעמים הוא היה מביא איתו סידור של הרש''ש לתפילה והיה מחביא אותו בתוך שקית הטלית. רק באמצע התפילה הוא היה מוציא אותו מתחת לסידור הרגיל, במקומות שהיה חשוב לו, ולא היה יודע מזה שום אדם, רק אנחנו, שהיינו מביאים לרב את השקית של הטלית, העזנו פעם ופתחנו אותה וראינו את הספרים הללו בפנים.
(אילן אהרוני, עוזר הרב)
<h3>תיקון ל''תיקון רחל''</h3>
הרב זצ''ל לא היה נוהג לעשות תיקון חצות ברבים. תמיד היה זה בסתר. הוא גם לא היה משאיר סימנים בצורה של כרית או שמיכה ליד פתח הבית, עדות לתיקון שערך או שעומד לערוך. הכול היה בסתר.
סיפר הרב עזרא שיינברג, מישיבת אורות האר''י בצפת:
פעם אחת הגענו אל הרב בבוקר לאחר התפילה והוא הכניס אותנו דרך הלשכה. כשנכנסנו ראינו שליד דלת הבית מונחת כרית. כשהרב ראה שהסתכלנו עליה הוא אמר לנו כי הוא הניח אותה אתמול לצורך תיקון חצות, ''תיקון רחל'', שבו ראוי לשבת ליד פתח הבית על הרצפה.
לא הבנו מדוע הרב השאיר אותה שם והוא המשיך להסביר לנו ואמר: ''אתמול בלילה בחצות הנחתי את הכרית על הרצפה על-מנת לומר 'תיקון רחל'. וכשבאתי לשבת נתפס לי הגב ולא יכולתי להתכופף. התיישרתי וחשבתי שלא ישבתי נכון, ניסיתי שנית להתיישב בנחת ושוב נתפס לי הגב ולא יכולתי לשבת על הרצפה. ישבתי בכיסאי וחשבתי בלבי מדוע זה קורה לי. אולי עשיתי משהו לא בסדר? (שכן, כך אומרת הגמרא, אם קורה לאדם משהו לא תקין שיפשפש במעשיו וימשמש במעשיו). נזכרתי שלפי דעת ה'בן איש חי' לא אומרים 'תיקון רחל', שהוא תיקון של צער, בראש חודש. גם לא אומרים אותו אחרי המולד
אפילו שעדיין לא ראש חודש. הסתכלתי בלוח וראיתי שאתמול בחצות כבר היינו אחרי המולד, לכן לא נתנו לי מן השמים לומר 'תיקון רחל' שלא בזמנו''.
(הרב עזרא שיינברג, ראש ישיבת אורות האר''י)
<h3>איך זוכים לבן?</h3>
הרב זצ''ל הוקיר ביותר את התורה ואת לומדיה. כל היום היתה התורה שיחתו, דרכיה דרכי נועם, וכל נתיבותיה שלום. על חשיבות הפצת התורה אצל הרב, ניתן ללמוד מעט מהסיפור הבא:
מספר אל''מ במילואים ישראל טויטו:
אנחנו מחלקים את הדפים של ''קול צופיך'', הדפים המודפסים של השיעור שהרב זצ''ל היה מעביר מדי יום שני בערב. יום אחד הגיע אלי יהודי מאפרת וביקש שאסדר לו ברכה מהרב. באתי עם היהודי אל הרב והוא ביקש ברכה לבן זכר. הוא הסביר לרב שהוא בן יחיד במשפחה שיש בה שש בנות והוא רוצה בן שישא את שם המשפחה שלו. הרב שאל אותו:
''כמה בנות יש לך?''
''ארבע''.
''בריאות?''
''כן!''
''שלמות?''
''כן!''
''אז מה אתה רוצה?''
''בן ממשיך''.
אני זוכר את הרב צוחק על הבקשה. הוא אמר לו: ''עזור לישראל טויטו לחלק את הדפים של 'קול צופיך', ואחרי כמה זמן הבקשה שלך תתמלא''. היה זה רעיון טוב, כיוון שלאותו אדם היתה משאית והוא התגייס לחלק עימי את הדפים. כמובן שהוא גם קרא אותם והתחבר לעניין הזה של הפצת התורה בעם ישראל בשמחה.
יום אחד, בדרכנו לחלק את הדפים בקרית-ארבע, עברנו בחברון. באותה שעה היו שם יריות, והחיילים השיבו אש. היריות היו מימין ומשמאל, ואנחנו בתווך. אני רגיל מהצבא להיות בתוך אש ולא נבהלתי כל כך, אבל האיש בעל המשאית ישב מאובן בתוכה ולא יצא ממנה. מבוהל כולו הוא תפס בחוזקה בהגה כאילו הוא המשענת שלו ולא זז. צעקתי לו שיצא מהמכונית וישכב על הרצפה, אבל הוא לא שמע אותי, או שלא היה מסוגל לזוז.
יצאנו משם בריאים ושלמים בגוף אבל לא בנפש. האיש הזה התחיל לצעוק עלי: ''השתגעת? לאן אתה לוקח אותי? בסוף לא יהיו לי לא בנים ולא בנות. יותר לא אסע אתך. תעשה מה שאתה רוצה, אני לא נוסע יותר!''.
ואכן, מאותו שבוע הוא הפסיק לבוא, ואנחנו היינו צריכים לחפש מחלקים אחרים. לא עבר זמן רב מאותו אירוע ואשתו שהיתה בהיריון ילדה תאומות בנות.
האיש הזה כמעט השתגע. הוא כל כך רצה בן וקיבל שתי בנות. הוא בא אלי כועס ושאל: ''מה זה? לא ראיתי דבר כזה. איפה הברכה של הרב?'' אמרתי לו: ''הפסקת לחלק דפים! זה מה שקורה''. הוא אמר לי: ''אני לא נוסע יותר מטר אחד. לא מסתכן''. אמרתי לו: ''לך תגיד את זה לרב''.
הוא הסכים והלכנו לרב. הרב אמר לו: ''אתה יודע איזו מצווה גדולה זו להפיץ תורה? אנשים לוקחים את הדפים הללו ולומדים בהם. יש שמספרים מתוכם דברי תורה לאנשים אחרים, וכל הזכות הזו נזקפת לזכותך. שליחי מצווה אינם ניזוקים. למה אתה מפחד? אל תפחד''.
לבסוף הרב שכנע אותו והוא אמר לרב: ''מעכשיו אני נוסע לאן שישראל יגיד לי. לא מפחד יותר''. לא עבר זמן רב והוא גילה לי בסוד כי אשתו שוב בהיריון והוא מבקש לדבר עם הרב ביחידות. הבאתי אותו אל הרב, ואחרי שיצא משם הוא סיפר לי בשמחה כי זה עובד. האולטרה-סאונד הראה שיש לו בן.
''אני בהלם'', הוא אמר לי, ''שמעתי על הניסים של הרב, אבל זה מדהים לראות איך הברכות של הרב עובדות''.
(ישראל טויטו, אל''מ במילואים)
<h3>כשראש ה''מוסד'' בכה עם הרב</h3>
אני מתפרנס מדברים רבים, בין השאר ממסחר. סיפרו לי שיש מתפרה בירדן שבה אוכל לקנות חליפות בזול על-מנת להתפרנס ממכירתן, וגם להוזיל באופן משמעותי את מחיר החליפות הארוכות שאותן לובשים בציבור החרדי.
נסעתי למפעל, הבאתי למנהל שתי חליפות מהארץ, והוא אמר לי לחזור אחרי שבוע. כשבאתי עמדו כבר כמה חליפות אחרות דומות להן והוא קבע לי מחיר נמוך מאוד לכל חליפה. החלטתי לחתום איתם על עסקה, וממש לקראת החתימה אמר לי מנהל המפעל, שהוא רוצה להראות לי ארבעים ספרי תורה שהוא מוכן למכור לי אותם באלף דולר כל אחד. באותו רגע עלה בראשי הסיפור ששמעתי בילדותי מההורים שלי, שכאשר הלגיון הירדני כבש את ירושלים הם נתפסו והלכו בשבי, ובעת הליכתם הם ראו משאית ירדנית מעמיסה את ספרי התורה שהיו בבתי הכנסת היהודיים בעיר העתיקה נוסעת לכיוון מזרח, לכיוון ירדן. מישהו הבין שספרי התורה הם בעלי ערך כלכלי והחליט לעשות מזה רווחים. שאלתי את עצמי האם לא נסגר מעגל, ואני אזכה להחזיר את הספרים הללו הביתה.
נכנסתי עם מנהל המפעל לחדר צדדי, והוא פתח קופסא והראה לי בתוכה ספר תורה אחד שנחתך על ידו בסכין לארבעים חתיכות. הוא התכוון להציג לי את החתיכות כארבעים ספרי תורה, ובכך להגדיל את
הסכום שיקבל ממני. זה היה מאוד מזעזע לראות את ספר התורה החתוך לחתיכות. היה ניכר שהחיתוך נעשה בזמן קרוב, וסביר להניח שהמנהל הזה חתך במו ידיו את ספר התורה שהגיע לרשותו.
הסברתי לו באותו רגע שאין שום עסקה, לא בנושא הזה ולא בנושא של החליפות. לא היה בכוחי לעשות עסקה עם אדם שמחלל קדשי ישראל בלי שום טיפת רגישות ולב. אבל מעז יצא מתוק, פניתי למכריי, אנשי ה''מוסד'', ושאלתי אותם אם הם יכולים לברר את המקום שממנו מנהל המפעל לקח את ספר התורה הזה. הם ביררו ואמרו לי שיש באמת ארבעים ספרי תורה ואפשר לקנות אותם.
התברר שבזמן ''מלחמת המפרץ'' נתן הצורר סאדאם חוסיין הוראה לחיל האוויר לפוצץ את בית הכנסת הגדול בבגדאד על-מנת להבאיש את ריחם של האמריקנים בעיני היהודים. ההוראה ניתנה לבן הדוד שלו, שהיה מפקד חיל האוויר של עירק, והוא ביקר במקום לפני ההפצצה לראות מה יש שם. הוא מצא חדר ליד בית הכנסת ובו נמצאים ספרי תורה רבים, ומייד העביר אותם למחסן ליד בגדאד. אחר כך הוא הפציץ את בית הכנסת והפך אותו לחורבות.
כשנגמרה המלחמה הוא לא היה יכול להחזיר את הספרים, והוא החליט לסחור בהם. כך הם הגיעו לספרים, וכך הספרים הגיעו לידיעת ה''מוסד''.
באותם ימים הייתי היועץ של שר הדתות, פרופסור שטרית, וסיפרתי לו את הסיפור שהיה צריך להישמר בחשאיות רבה. היועץ המשפטי של המשרד, מר קולין, הוציא חוות דעת שאנחנו פטורים ממכרז, והוא נתן לי אור ירוק להביא את הספרים. כך הייתי נוסע לירדן ובחזרה ומביא את הספרים הללו, שהיו גם בבתי הכנסת של ירושלים שנשדדו על-ידי הירדנים וגם בבבל, שמשום מה קוראים לה היום כולם בשם עירק. הספרים שהובאו הוגהו על-ידי ''מכון אות'' של הרב יצחק שטיינר, שטיפל בהם במסירות רבה, והם חולקו אחר כך בבתי כנסיות שונים ברחבי הארץ.
כשהבאתי את ספר התורה האחרון הלכתי להרה''ג שלום אלישיב שליט''א. הוא הסתכל על הספר והעיר כמה הערות הלכתיות על המרווח בין השורות ועל צורת האותיות שהיה לו ללמוד מהן הערות להלכה. הלכתי אחר כך עם הספר הזה לאדמו''ר מוויז'ניץ שליט''א, וכשהוא ראה את הספר ושמע את הסיפור של ספרי תורה שחזרו לידי עם ישראל, הוא כל כך התרגש ובכה בדמעות שליש עד שהיה צריך מגבת על-מנת לנגב את דמעותיו.
אחר כך הלכתי להרה''ג מרדכי אליהו זצ''ל והראיתי לו את הספר. לא הספקתי לפתוח את הספר והוא אמר לי: ''זה הספר של משפחת שאול צדקה. הספר הזה היה בארון הגניזה שהיה מעל ארון הקודש''. הרב המשיך וסיפר, שהיה עוד ספר אחד של משפחת צדקה שהיה מונח בארון עצמו והיה כשר לקריאה, ושאל איפה הוא נמצא. הרב הכיר את הספר הזה, ידע מי כתב אותו ומי היה הסופר ואת כל ההיסטוריה שלו.
אבל העיקר חיכה לי אחר כך. הרב סיפר לי שהיה שם עוד ספר תורה אחד שכתב אותו בעל ה''בן איש חי'' בכבודו ובעצמו, רבי יוסף חיים זיע''א. שמו של ה''בן איש חי'' היה צריך להיות כתוב על ספר התורה, בסוף היריעה האחרונה. הוא שאל אותי אם החזרנו גם את הספר הזה ואם אני יודע איפה הוא נמצא. הבטחתי לו שאעשה כל מאמץ על-מנת למצוא אותו.
כאן עלי לעשות פסק-זמן בסיפור ולומר כי ה''מוסד'', שסייע לנו רבות באיתור מקומם של הספרים, הוא אחד הארגונים החשאיים ביותר במדינה, הוא מפעיל סוכנים בכל מדינות העולם ורבות עליו האגדות והסיפורים. המטה שלו נמצא במקום תת-קרקעי שאינו ידוע לאיש מלבד האנשים שזה התפקיד שלהם. המקום הזה נקרא כמקובל בעולם הביון ה''בור''.
ב''בור'' הזה היה בית-כנסת פעיל שהעובדים החשאיים הדתיים של ה''מוסד'' היו מתפללים בו יום-יום, והיו רבים כאלה. הם היו צריכים ספר תורה לשבתות ולימים שני וחמישי, וביקשו ממשרד הדתות שיארגן להם ספר תורה כשר. המשרד נתן להם ספר תורה שהוא אחד מהספרים שהם עצמם היו חלק מרכזי בהגעתם ארצה. אני מניח שמלבד התפילות שמתפללים שם כמו בכל בית-כנסת אחר, מתפללים שם תפילות מעומק כל כך גדול על מעשים שהם משמעותיים לחייהם של עם ישראל, והתפילות האלה לא נשמעות אלא במקום הזה. אין ספק שזה בית כנסת מיוחד במינו בעולם כולו.
כשעשינו בדיקה לאן הגיע ספר התורה המיוחד הזה, גילינו שהספר של ה''בן איש חי'' בעצמו מצא את דרכו באופן פלאי דווקא לבית הכנסת המיוחד הזה של ה''מוסד''. מייד סידרתי, בתיאום עם הרב שמואל זעפרני, ביקור של הרב מרדכי אליהו זצ''ל בבית הכנסת כדי שיוכל לראות את ספר התורה של בעל ה''בן איש חי'', שכידוע הרב היה צאצא של אחותו וממשיך דרכו הרוחנית.
ב''מוסד'' שמחו מאוד על הביקור המיוחד של הרב בבית הכנסת שלהם, וכל ראשי ה''מוסד'' חיכו לו בבית הכנסת. הרב הגיע לשם ופתח את הספר, גילה את החתימה של ה''בן איש חי'' שנמצאת מאחורי הקלף, וכשהוא כולו נרגש ורועד אישר שזהו אכן הספר שבעל ה''בן איש חי'' כתב בעצמו. הרב פרש הצדה והחל לבכות.
כולנו עמדנו שם דוממים, ולאט לאט כל הנוכחים הצטרפו לבכיו של הרב. בכי שבוודאי היתה בו גם התרגשות גדולה וגם תפילה גדולה. אין ספק שרוחו של הכותב, בעל ה''בן איש חי'', גלגלה את הספר שלו למקום שבו הוא נדרש ביותר. למקום שבו צריכים יותר מכל את התפילות שלו.
הסתכלתי סביבי והנה אני רואה את ראש ה''מוסד'', שבוודאי הוא לא אדם רגשן, בוכה יחד עם הרב בלי להסתיר את דמעותיו. בוכה כמו ילד בדמעות, ואיתו כל ראשי המוסד החשוב הזה.
(ישראל גליס, לשעבר יועץ שר הדתות)
<h2>זהירות</h2>
<h3>הרב וזקן הכפר</h3>
שח לי ראש ישיבת ''כרם ביבנה'' הרב גרינברג שליט''א:
''פעם אחת התארח הרב זצ''ל במושב במרכז הארץ לכבוד ''שבת חתן'', והרב המקומי ביקש שיקיימו את תפילת ליל-שבת בבית הכנסת המרכזי במושב ולא באולם הישיבה, כדי לזכות את כלל המתפללים.
הרב המקומי התלהב מהופעת הרב הראשון-לציון וסחף את הקהל לריקוד בפיוט ''לכה דודי'' כדוגמת חסידי קרליבך. עוצמת קדושת הרב השפיעה לטובה על רוב הקהל יראי השם שהרגישו בתפילה הזאת התעלות גדולה, אך השינוי בסדר התפילה ודרשות הרבנים לא מצאו חן בעיני אחד מזקני הכפר, שכן הוא מיהר לביתו. אדם זה דאג לבטא זאת בתנועות גוף ממורמרות ובדיבורים מיותרים שאינם הולמים כבוד תלמיד-חכם. הרב הבחין בדבר ולא הגיב מאומה.
בגמר התפילה עברו המתפללים לפני הרב לאמירת ''שבת שלום'' ולקבלת ברכה. אותו זקן כעוס לא ניגש לרב לקבל ברכה. והנה הרב זצ''ל מיוזמתו ניגש לאותו זקן, לחץ בחום את ידו ובירכו בכפל כפליים על-מנת לפייסו, שלא יהיה כעוס וממורמר כל השבת. גם כל האנשים שהיו שם עם קפידא בלב על אותו זקן שהעיר הערות מיותרות למדו מהרב מה זאת ''אהבת ישראל'' אמיתית!
(הרב מרדכי נגרי, רב העיר מעלה-אדומים)
<h3>צער של יהודי</h3>
יש לי הרבה סיפורים על הרב אליהו זצ''ל, אבל הייתי רוצה לספר דווקא סיפור אחר. הוא נראה אולי סיפור קטן מאוד, אבל בשבילי הוא סיפור גדול.
אבא שלי מאוד אוהב את הרב. פעם אחת הוא היה בכותל המערבי בזמן שהרב עבר שם ואבי התרגש מאוד. הוא מאוד רצה להתברך מהרב, אבל הוא לא הצליח. הרבה אנשים הקיפו את הרב ורצו לנשק את ידיו הקדושות, או לפחות את שיפולי גלימתו, ואבי, שהוא אדם מבוגר, לא יכול היה לגשת.
הרב עבר, ואבי הצטער על כך והרגיש צביטה בלב. והנה, מייד אחר כך הרב עצר, חזר לאחוריו, ניגש לאבי ולחץ לו את היד!
נכון, זה לא סיפור מופת כמו אלה שמספרים על הרב, אבל זה הסיפור שלי, ואני למדתי ממנו פרק בהלכות התנהגות.
(רונן ביטון)
<h3>הילדים הגיעו!</h3>
פעם הגיעו ילדים מאזור חוף השרון למסיבת בר-מצווה בכותל, ולאחריה הם היו אמורים לקבל את ברכתו של הרב זצ''ל בלשכתו שב''היכל שלמה'' בירושלים. הגענו לבית הכנסת ב''היכל שלמה'', והנה מודיעים לנו שהרב לא יוכל להגיע כי יש לו ביקור חשוב.
עליתי למשרדו של הרב וראיתי שם הרבה אנשים חשובים בחליפות מהודרות עומדים בפתח המשרד. לשאלתי מה קורה פה, השיבו כי שגריר גרמניה בישראל נמצא אצל הרב.
רק שמעתי ''גרמניה'', נכנסתי לחדרו של הרב ואמרתי לו: ''הילדים הגיעו''.
הוא אמר רק: ''הילדים קודמים!'', וסימן למזכיר שלו שצריך לסיים את הפגישה. הם סיימו במהירות את השיחה עם השגריר הגרמני ומייד ירד הרב לברך את הילדים.
(גואטה, צפת)
<h3>כוחה של מילה</h3>
בגיל שש-עשרה כבר הייתי צעד וחצי בחוץ. עזבתי את הישיבה, התפילה שלי לא היתה תפילה. לימוד תורה כבר לא היה בכלל. אם עשיתי מצוות, היה זה בחוסר חשק. לא הקשבתי להורים שלי, שהיו אכולי דאגה ממצבי. האמת היא, שלא הקשבתי לאף אחד. הרבנים והחברים כבר היו מיואשים ממני. הם לא ילדים
ידעו שגם אני הייתי מיואש מעצמי. לא האמנתי שיצא ממני משהו. כל הביקורת ששמעתי רק חיזקה את תחושת הייאוש העצמי שלי, והידרדרותי היתה בלתי נמנעת.
רק הרב אליהו זצ''ל ''קלט'' אותי. הרב אומנם לא הסכים עם מעשיי, אבל גם לא ביקר אותי. הוא הבין. יום אחד הגעתי אליו, לא זוכר אפילו למה. הוא הושיב אותי לידו וסיפר לי סיפורים שונים. הרגשתי נעים, קרוב, לא כמו עם גדול הדור, רב של רבנים, אלא כמעט כמו עם חבר.
הרב האמין בי. כשהוא הרגיש שיש אל מי לדבר הוא אמר לי מילים של אמון. מילים שהתקבלו באמון. הוא אמר לי: ''אתה עוד תהיה משהו גדול. תהיה רב גדול. תהיה המאמין הכי גדול''. והמילים הללו חדרו אל לבי ועשו את שלהן. היום אני ראש ישיבה ומנסה ליישם על התלמידים שלי את מה שלמדתי מהרב. כל הזמן המילים שלו מהדהדות באוזניי. מילים שנגעו במקום הכי רגיש שלי. הכי נכון.
<h3>על רגישות ורוח הקודש</h3>
בשיעורו של הרב זצ''ל, בשבת אחר-הצהריים, אמר הרב: ''האוכל שתי חתיכות קוגל רגילות, יש ספק אם מתחייב בנטילת ידיים ובברכת המזון''. אחד הלומדים בשיעור התחיל לומר: ''הרב, היום בבוקר...'', אך הרב הפסיקו באמצע המשפט. שוב החל האיש לומר מה שרצה לומר, ושוב הרב מפסיקו. כשניסה האיש לומר דברו בשלישית, לחש לו הרב: ''הוא מאחוריך!''.
האיש לא שם לבו לכך, והמשיך בשאלתו: ''הרב, היום בבוקר היה קידוש והגישו חתיכות של קוגל קטנות מאוד! האם גם בשתי חתיכות כאלו יש ספק של ברכת המזון?''.
מאחורי השואל ישב אותו אדם שהביא את הכיבוד בבוקר, ובעקבות השאלה הוא הרגיש קצת פגוע ולא נעים, שכן נשמע היה כאילו הגיש למתפללים חתיכות קטנות של קוגל.
או אז ראיתי את חוכמתו או את רוח קודשו של הרב, וכן את רגישותו הרבה, כיצד ידע מה רוצה אותו השואל לשאול וכיצד נתן את לבו לחשוב שזה עלול לבייש את עורך הקידוש שישב בשיעור ועלול להיפגע.
(משה שמאי)
<h3>איך מתייחסים לחולת נפש?</h3>
הרב זצ''ל, עם כל גדלותו, היה סבלן ועניו, ממש כמו הלל הזקן. היתה לי תקופה בחיים שסבלתי מדיכאון עמוק. לא יכולתי לישון בלילות מרוב דיכאון, עד שאושפזתי בבית-חולים לחולי נפש כחולת נפש.
הרבה פעמים הייתי מתקשרת לאחי, המקורב לרב, שיבקש מהרב שיתפלל עלי לרפואה. גם אני עצמי הייתי מתקשרת בערך ארבע או חמש פעמים ביום לבית הרב או ללשכתו, לבקש ממנו ברכה. תמיד היה הרב מקשיב לי ומברך אותי כבקשתי.
אחר כך התברר לי שבתקופה הזאת הרב היה מזכיר את שמי בתפילה חמש או שש פעמים ביום. בכל פעם שהיה מגיע לקברי צדיקים או לכותל המערבי היה מזכיר את שמי לרפואת הנפש.
בתקופה ההיא הייתי נותנת צדקה בצורה כפייתית. הייתי חוששת שאולי התחייבתי לתת צדקה, והייתי נותנת צדקה בלי גבול ובלי חשבון. המון פעמים צלצלתי לרב והוא היה עונה לי בסבלנות חסרת תקדים, מברך ומעודד אותי בלי סוף.
במוצאי-שבת אחד הרגשתי מאוד גרוע וצלצלתי לאחי. הוא צלצל אל הרב והרב אמר לו: ''אני מחכה לאחותך, תבוא עכשיו יחד איתה''.
הגעתי ביחד עם אחי לבית הרב, והוא בירך ועודד אותי כמעט עד חצות הלילה. יצאתי משם מעודדת ושמחה והתחלתי להרגיש יותר טוב. מאותו יום והלאה הייתי באה לבית הרב והוא תמיד היה מעודד ומברך אותי, ובכל פעם הייתי יוצאת משם יותר בריאה בנפשי. כל דקדוקי העניות שהיו לי פסקו. כל הדיכאונות פסקו גם הם. התחלתי לישון בלילות שנת ישרים בלי פחדים. נרפאתי לגמרי.
מיותר לציין כי עם עבר רפואי כזה קשה להתחתן. יום אחד הייתי באזכרה של צדיק גדול ממרוקו, הרב ויזגן זצ''ל, והרב אליהו דיבר שם בשבח הצדיק. אחרי הדרשה הרהבתי עוז ונכנסתי למקום שבו היה הרב ואמרתי לו: ''מר לי. מר לי. מר לי בלב מאוד''.
הרב שאל: ''מה קרה? למה מר לך בלב?''
אמרתי: ''לבן הארמי היה רשע גמור ורצה להרוג את יעקב אבינו עליו השלום. למה לבן הארמי, שהיה רשע כזה גדול, זכה לחתן צדיק כמו יעקב אבינו עליו השלום?''
הרב חייך, בירך אותי ואמר: ''יהי רצון שגם לך יהיה חתן צדיק כמו יעקב אבינו עליו השלום''.
מייד אחר כך הכירו לי חתן עם כל המעלות הטובות שרציתי – גם תלמיד-חכם, וגם ירא שמים ומלא אהבת השם. המידות שלו ממש נאצלות, יש לו רחמנות יוצאת מן הכלל, התחשבות בזולת ועוד תכונות רבות וטובות. אני יודעת שכל זה בזכות התפילות של הרב שלא שבות ריקם ומייד עולות לשמים.
(אפרת)
ילדים
<h3>סידור לשינה רצופה</h3>
ילדים מביאים הרבה שמחה להורים. אבל לפעמים הם גם לוקחים להורים את כל הכוחות ואת היכולת לשמוח. במיוחד אם הילדים לא ישנים כל הלילה, ואם זה קורה פעם אחר פעם על אחת כמה וכמה. זה מה שקרה לנו עם הבן שלנו. הוא לא היה רוצה לישון, והיה משאיר אותנו איתו ערים לילה אחרי לילה. אשתי ואני היינו עושים תורנות על-מנת שאחד מאתנו יוכל לישון לפחות כמה שעות כל לילה.
כך עברו כמה חודשים, עד שלא יכולנו להמשיך לתפקד ופנינו לרב אליהו זצ''ל. הרב אמר לנו שנקרא יחד עם הילד לפני השינה קריאת שמע שעל המיטה, מילה במילה, מתוך הסידור. כך עשינו, וכבר באותו הלילה הילד ישן שינה רצופה כל הלילה. היתה זו הפעם הראשונה, אחרי כמה חודשים, שאשתי ואני ישנו לילה שלם בלי הפרעות. מסתבר שהסגולה הזאת עובדת לא רק אצלנו. היו לנו זוג חברים עם בעיה דומה. סיפרנו להם מה שקרה אתנו והם עשו את אותו הדבר והצליחו גם כן.
<h3>אל תיטוש תורת אמך</h3>
מן המפורסמות הוא, כי דרכו של הרב זצ''ל היתה להלכה, שיש לשלב בין תורת הקבלה לבין תורת הנגלה, כי חד הם, כפי שהגר''א וה''בן איש חי'' סברו, שלדידם לא ייתכן לומר כי ישנה סתירה בין תורת הנסתר לנגלה. עם כל זאת, דעתו לא היתה נוחה מביטולי מנהגי עדות ישראל בארץ-ישראל, אשר יסודם במסורת ישראל סבא.
ביום נישואיי לרעייתי שתחיה, הרב ערך לנו חופה וקידושין והקפיד בברכת האירוסין לברך כמנהג התימנים בנוסח הרמב''ם: ''והבדילנו מן העריות'', ובחתימת הברכה: ''מקדש ישראל'' בלבד, ללא התוספת של מנהג בני ספרד ואשכנז: ''על-ידי חופה וקידושין''. הרב הסביר את עצמו מייד כי נהג כן על-פי הרמב''ם ועל-פי ה''שולחן ערוך'' שפסק כנוסח הרמב''ם, על אף שאין זה כמנהג המקובל אצלו, כדי לשמר את המסורת של העדה שלנו.
(הרב צפניה ערוסי)
<h3>איך אפשר לסרב ליתומה?</h3>
פעם חברתי שמעה שאני הולכת להתייעץ עם הרב זצ''ל וביקשה להצטרף אלי. אמרתי לה שלא נעים לי להביא אתי עוד מישהי, מה גם שלא עדכנתי את הרב, אך מאחר שהיא הפצירה בי אמרתי לה: ''בואי ואני אבקש מהרב או מהרבנית שיסכימו שתיכנסי''.
הגענו לבית הרב בזמן שקבעו לי, הרב ישב בסלון והשיחה בינינו התארכה. בינתיים חברתי חיכתה בצד. בסיום השיחה אמרתי לרב: ''הרב, סליחה, אך יש לי חברה יתומה שהצטרפה אלי ומאוד רוצה לדבר עם כבודו''.
ניסו לומר לי שהרב עמוס, אך לפתע פנה הרב ואמר: ''בחורה יתומה, נגיד לה: לא? איך אפשר לומר 'לא' ליתומה? תקראו לה''. וקיבל אותה בשלווה ובמאור פנים.
(תהילה חקשון)
<h3>במלחמה כמו במלחמה</h3>
חיילים לפני גיוס באו אל הרב זצ''ל כדי לקבל ברכה. סיפר להם הרב כי פעם היה צריך רבי שמעון בר-יוחאי להציל את עם ישראל מגזרות שגזרו עליהם הרומאים, וביקש מהקב''ה שישלח לו מלאך לעזור לו. הקב''ה שלח לו שד, את ''בן תמליון'' (מעילה יז).
נפגע רשב''י ואמר: ''וכי זה מה שמגיע לי? הרי להגר שפחת אברהם, שלח הקב''ה מלאך אחד שלוש פעמים, ולי אלוקים שולח שד?!''. לבסוף נרגע רבי שמעון ואמר: ''יבוא הנס מכל מקום'' והסכים לשליחותו של השד.
ובאמת, מדוע הקב''ה שלח לו שד ולא שלח לו מלאך? הרי הוא בוודאי הרבה יותר חשוב מהגר שפחת שרה. התשובה היא שבמלחמות עם אויבי ישראל עדיף לפעמים שיהיה שד מאשר מלאך. המלאך עושה בדיוק את מה שאומרים לו, עושה שליחותו מבלי לסטות ממנה ימין ושמאל. אבל במלחמה צריך להיות כמו שדים. לפעמים, בשביל להציל חיים אפשר לעשות דברים שהם לא בדיוק לפי ההוראות. זה יותר יעיל במלחמה.
החיילים הבינו היטב את הרמז הכלול בדבריו של הרב.
(מתוך הספר ''בשער המלך'')
<h3>בזכות הזהירות והנקיות</h3>
מעשה זה התרחש בבית הכנסת ''היכל יעקב'' של הרב זצ''ל, בליל הושענא-רבה. אני חושב שראו אותו עוד כמה אנשים חוץ ממני, כי בלילה הזה בית הכנסת הומה מאנשים. בליל הושענא-רבה היה הרב יושב רוב הלילה בבית המדרש, ועושה שתיים או שלוש הפסקות קצרות לצאת לסוכה של בית הכנסת כדי לשתות משהו. בסוכה היה שולחן ערוך ומלא בכל טוב.
זכיתי לשבת בדיוק מול המקום שבו הרב בחר לשבת לשתות. מישהו הגיש לרב כוס שתייה. הרב עמד לברך, ופתאום שמתי לב שהרב הפנה את מבטו מעל הכוס הצידה אל עבר השולחן. עקבתי אחרי מבטו של הרב וראיתי שהוא מתבונן בצלחת בוטנים מלוחים.
הוא קרא בלחש לאחד הגבאים, ולאחר חקירה קצרה הרב אמר משהו וכל הבוטנים הוסרו מהשולחן. כנראה שהבעיה היתה בכשרות של הבוטנים, והרב הבחין בכך. אני נדהמתי למראה עיניי. כיצד הרב ''הרגיש'' שמשהו על השולחן איננו בסדר?! הבנתי שאלו הן הזהירות והנקיות שה''מסילת ישרים'' מדבר עליהן, ושרק מעט מאוד יחידים זכו להשיג אותן בעוצמה שכזו!
(משה יעקב לוקסנברג, מתרגם ''קול צופיך'' לצרפתית)
<h2>זריזות</h2>
<h3>מה עשה הרב ביום חופתו?</h3>
מה עושה בן-תורה ביום החופה שלו לפני החתונה? בוודאי לומד והולך לקברי צדיקים. כך עשה הרב זצ''ל, הלך לקבר דוד המלך בהר-ציון לקרוא תהילים, ולהתכונן רוחנית לקראת החופה. בדרך חזרה מקבר דוד המלך יש עלייה קשה מהר-ציון לכיוון תחנת הרכבת הישנה. בדרכו חזרה ראה הרב ז''ל סבל זקן שנושא משא בעגלה ידנית ומתקשה בעלייה. הרב הלך לעזור לו, לקיים ''עזוב תעזוב עמו'', ואף הסיע את העגלה בכל העלייה הקשה עד הגיעם לתחנת הרכבת.
בלילה, משהגיע זמן החופה, הגיע אותו זקן לחתונה כאחד האורחים. מה נדהם לראות שאותו עלם שעזר לו, הינו לא אחר מאשר חתן הערב!
(הרב מרדכי נגרי, רב העיר מעלה-אדומים)
<h3>הנה באתי במגילת ספר</h3>
בתקופת מלחמת השחרור התגוררה משפחתנו בירושלים, שהיתה אז עיר במצור. בימים ההם היה בלתי אפשרי להכניס לעיר מצרכים, והכול היה במידה ובמשורה. המצרכים שכן הגיעו, הגיעו בשיירות, תוך סכנה גדולה. חסרים היו הרבה דברים לתושבים וביניהם גם מגילת אסתר כשרה. היו מגילות בודדות בכל העיר והיה צורך דחוף להביא מגילות אחרות.
שני אחיי שהיו בחורים צעירים לקחו יוזמה. הרב מרדכי הצעיר והרב נעים הגדול, קיבלו על עצמם לכתוב את מגילת אסתר מתוך מגילה אחרת. כל אחד קיבל על עצמו לכתוב חצי מהמגילה, על-מנת להספיק את כתיבת המגילה עד חג הפורים.
במשך ימים ספורים הם ישבו וכתבו במרץ, וכך היתה לתושבי העיר ירושלים מגילה כשרה לקרוא בה בחג הפורים.
(חכם שמעון אליהו, אחיו של הרב)
<h3>כוס תה שהרבנית אוהבת</h3>
לילה אחד הייתי עם חברתי בבית הרב זצ''ל, השעה היתה מאוחרת והצענו לרבנית שנכין לה כוס תה. הלכנו למטבח וחיפשנו תה. השעה היתה בערך 02:30 ולא ידענו כמה סוכר ואיזה סוג תה הרבנית שותה. למזלנו, הרב נכנס למטבח ושאל אותנו מה אנחנו מחפשות, והשבנו לו: לעשות כוס תה טעים לרבנית.
הרב לקח כיסא, עלה עליו, הוריד ממדף עליון במטבח קופסא עם שקיות תה מיוחדות, הוציא אחת מהן ואמר: ''זה התה שהרבנית אוהבת, היא תשמח''.
הסיפור הזה מלווה אותי בכל מקום. ראיתי בחוש איך אדם כל כך גדול יודע לשים לב לפרטים כל כך קטנים. איך הטעם האישי של אשתו כל כך חשוב לו כדי לטפס על כיסא ולהביא לה את התה המיוחד שהיא אוהבת. לקחתי את הסיפור הזה כמסר לחיים ואני מנסה ליישם את הדברים גם בחיים שלי.
(דנה הרקם, לוס-אנג'לס)
<h3>מצות ''חזק ואמץ''</h3>
הרב אליהו ז''ל היה זריז ושמח במצוות. מהרגע שהוא היה קם לתפילת ותיקין לא היה מש החיוך מפיו. תמיד בפנים מאירות. ממש כמו שהגמרא אומרת (ברכות ט:) שהפנים המאירות אחרי תפילה שכזאת הם סימן ל''אדם גדול ושמח במצוות''.
פעם עבר הרב אליהו זצ''ל במחסום של חיילים וראה יהודים שלא איפשרו להם להיכנס לבית הכנסת ביריחו, והיהודים הללו נעצבו אל לבם. אמר להם הרב: אצל יהושע כתוב בכיבוש הארץ שלוש פעמים ''חֲזַק וֶאֱמָץ'' (פרק א'). פעם בפני עצמו, פעם ''רַק חֲזַק וֶאֱמַץ מְאֹד'', ופעם ''הֲלוֹא צִוִּיתִיךָ חֲזַק וֶאֱמָץ''. מדוע צריך שלוש פעמים ''חֲזַק וֶאֱמָץ''?
והרב מייד ענה לשאלה. לפעמים גם אנשים חזקים נחלשים לרגע בגלל סיבות מוצדקות. מתעצבים אל לבם, ייאוש מתגנב ללב, אבל אחר כך הכול עובר. כנגד זה אומר ה' ליהושע: ''חֲזַק וֶאֱמָץ''. זו לא רק רבנית
תכונה טובה – זו מצווה! ''הֲלוֹא צִוִּיתִיךָ חֲזַק וֶאֱמָץ''. עוד תדע, כי תמיד צריך להיות חזק. אל תרשה למחשבות של חולשה להתגנב אל לבך לרגע, זה יתיש אותך. ''רַק חֲזַק וֶאֱמַץ מְאֹד''.
<h3>בזכות הרגישות</h3>
לרב זצ''ל היתה רגישות רבה מאוד לכל מה שקרה מסביבו, הרב היה קולט מייד כל תנועה, אמירה, צליל או התרחשות בכל מקום שהגיע אליו.
כשרציתי לשאול אותו, למשל, האם אבק הציפורניים המתקבל משיוף הציפורן בפצירה מחייב קבורה כמו הציפורן עצמה, הבאתי עמי לבית הכנסת פצירה והחזקתי אותה באופן בולט לאחר השיעור בלוויין. הרב היה רגיש מאוד לכל מה שסביבו והבין שיש לי שאלה, הוא פנה אלי להבין מה רצוני וענה שאין צורך לקבור.
כשהסתפקתי האם מותר להפריח בועות סבון בשבת, הבאתי איתי את המכשיר, ושוב, הרב הבין שיש לי שאלה ופנה אלי מבין שאר התלמידים, וענה שזה בניין ארעי ואסור מדרבנן.
כשהסתפקתי האם מי ששותה רביעית רצוף באמצעות קשית שתייה חייב בברכה אחרונה, כי מחד הוא שותה רצוף, ומאידך לא מספיק לשתות בזמן המועט את הכמות שקבעו הפוסקים – החזקתי קשית בידי לאחר השיעור, ושוב הרב פנה אלי להבין מדוע אני מחזיק בידי את הקשית בבית המדרש באופן בולט.
בשיעור שעסק בהלכות סחיטה בשבת, דיבר הרב זצ''ל בנושא והתמקד באביזרים לשטיפת כלים. לקראת סוף השיעור הגיע הרב יוסף אלנקווה שליט''א אל הרב אליהו והניח על השולחן של הרב כמה עזרים לשטיפת כלים (ספוג, מברשת, ננס פלסטיק וכדומה). לפתע, שם הרב לב לעזרים שהונחו על שולחנו ואמר: ''איני יודע מי הפיקח שידע את נושא השיעור מראש, אבל אם כבר הביאו אותם לכאן הבה נלמד הלכה למעשה''.
הרים הרב בידו כל אביזר והדגים: ''זה דאורייתא, זה סוחט דרבנן'', וכן הלאה. סיים הרב את שיעורו, ובעת שהקהל החל להתפזר, עצר הרב לפתע, כמו קיבל שדר סמוי מהעולם העליון, הסתובב, שב ועלה על המדרגות ואמר: ''היו אלה נשמות מגולגלות, שלא הקפידו על דיני סחיטה, וכעת, לאחר שהדגמנו עליהן, תיקנו אותם!''.
(משה שמאי)
<h3>הלכה ומעשה</h3>
הרב היה איש מאוד מעשי. כל הלכה שלו תורגמה מייד למעשה. כל סיפור שהוא שמע, כל מכשיר חדש שהומצא – מייד תורגם אצלו להלכה מעשית.
כשאמי היתה מאושפזת בבית החולים שאלתי את הרב זצ''ל איך ניתן להדליק נר בבית החולים, הרי הנהלת המקום לא מרשה להדליק נר בחדרי החולים, ואי-אפשר להדליק נר במקום אחר.
הרב ניגש לחדר השינה שלו, הוציא פנס כיס, הפעיל אותו והראה לי כיצד תוכל להדליק נר בברכה על-ידי פנס חשמלי. לאחר מכן הרב העניק לי את הפנס במתנה, שלא אצטרך לחפש פנס במקום אחר.
(הרב מרדכי נגרי, רב העיר מעלה-אדומים)
<h3>ברכה שפועלת מייד</h3>
כשם שהרב היה זריז, כך גם התפילות שלו היו נשמעות מהר. יש לפחות שלושה אנשים שמעידים כי הרב בירך אותם בהיריון, ובאותו יום הם נפקדו אחרי שנים רבות של עקרות. את הסיפור הבא הבאנו לכם מארצות-הברית, גם שם חיים יהודים ולכן היה הרב ז''ל נוסע מדי פעם לחזק את הקהילות היהודיות בגולה, גם בארצות-הברית.
סיפר ר' יצחק עובדיה, שהרב היה מתארח בביתו בכל פעם שהיה מגיע לניו-יורק: אני גר במיל בייסן, שהיא שכונה בברוקלין שבניו-יורק.
לא היה לנו שם בית-כנסת, והתאספנו קבוצה של עשרה אנשים לפתוח בית-כנסת בשכונה. קיימנו מפגשים שבועיים, בכל פעם בבית של מישהו אחר מאתנו, כדי לתכנן איך לקנות נכס ואיך לפתוח בית-כנסת.
היו לנו פגישות במשך כשבעה חודשים, אבל לא הצלחנו להגיע לתוצאות. לא מצאנו בית למכירה בשכונה שלנו, בית שיכול להיות בית-כנסת. כאשר שמעתי כי הרב זצ''ל מתכנן להגיע לניו-יורק, היתה לי שמחה גדולה. אמרתי לעצמי כי עם ברכה של הרב הכול יסתדר.
נפגשנו, כל חברי הוועד, עם הרב באחד מבתי הכנסיות במרכז ברוקלין, הרב שמע את הבעיה שלנו ובירך אותנו מייד. הוא גם אמר לנו שאין לנו סיבה להיות מודאגים. הכול יסתדר.
בדרך חזרה מהפגישה עם הרב נסעתי עם חבר, וכבר בצומת הראשון בכניסה לשכונה שלנו, ברמזור, ראיתי שלט ''למכירה'' על הבית מולנו. בית במרכז השכונה, מקום שקל להגיע אליו, המיקום הכי טוב שיכול להיות לצורך בית-כנסת.
החבר שאל אותי אם אני רואה מה שהוא רואה, והשבתי לו בחיוב. שנינו חשנו כי הברכה של הרב התחילה לעבוד מייד, והחלטנו לא להתמהמה ומייד לעשות מעשה. עצרנו את הרכב. דפקנו על דלת הבית, ובעלת הבית שפתחה את הדלת אמרה שהיא תשמח למכור לנו את הבית. מייד סיכמנו על המחיר ונתנו לה ''פיקדון'' על החשבון, ובסופו של דבר הבית הזה הפך לבית הכנסת שלנו.
זה מדהים באיזו מהירות הברכות של הרב מתקיימות.
(יצחק עובדיה, ניו-יורק)
<h3>שלום שלום לקרוב – וגם לרחוק</h3>
שני אנשים היו ביישוב שלנו, שכבר שנים רבות לא דיברו ביניהם. הדבר כאב לי מאוד, ושלחתי מכתב לרב זצ''ל ובו שאלתי האם יש עניין שאשלים ביניהם. הרב שאל מה השמות שלהם. שלחתי לרב את שמותיהם והוא אמר: ''אין צורך שתתערבו, הם ישלימו מעצמם''.
לא עבר זמן רב. מייד באותה השבת, לאחר התפילה, ניגש אחד מהם לחברו ואמר לו: ''שבת שלום, זה זמן רב שלא דיברנו''. הם עמדו ושוחחו זה עם זה, ויהי הדבר לפלא!
שאלתי אותם אחר כך האם הרב אליהו שוחח אתם, והם השיבו שלא, ''פשוט הרגשנו צורך לדבר זה עם זה''.
(מנחם וולדר)
<h3>הגופה שהוחלפה</h3>
הזריזות של הרב עמדה לו גם במצבים לא נעימים. סיפר ישראל טויטו: כשנרצח בחור הישיבה אלחנן אתאלי הי''ד, נתבקשתי על-ידי הרב מרדכי אליהו והרב אברהם שפירא זצוק''ל להיות נוכח במכון לרפואה משפטית באבו-כביר כדי לוודא שלא עושים נתיחה לגופה ולא פוגעים בכבוד הנרצח חלילה.
בסיום הבדיקה הבאנו את גופתו של אלחנן אתאלי לחדר הפנימי שבבית ההלוויות ''שמגר''. כאשר ההלוויה החלה, הבחנתי כי הנפטר שהציבור מתכנס סביבו אינו אלחנן. על אף התכריכים, הבחנתי כי צורת הגוף איננה צורתו. זה לא היה האדם שאני טיפלתי בו.
באותה שעה היו שם אלפי אנשים כואבים מאוד. זעקות שבר וכאב נשמעו מכל עבר.
פניתי לאחד מהאחראים שהיה במקום ואמרתי לו: ''זה לא אלחנן אתאלי!'' אך הוא גער בי והסתכל עלי כמי שאינו מבין. אמרתי לו שוב, בתקיפות: ''זה לא אלחנן אתאלי!'' והוא ענה לי בתקיפות: ''זה כן''.
הרב, שהיה בקרבת מקום, שמע את דברינו. משסיימנו, אמר לי הרב מייד: ''תיכנס לראות מי נמצא בתוך חדר ההלוויות וחזור אלי''. נכנסתי וראיתי שאכן בפנים נמצא אלחנן אתאלי ואילו בחוץ, בהלוויה, נמצא מישהו אחר שהוצא בטעות כאלחנן.
אמרתי לרב שכעת זה ודאי לחלוטין. והרב, כדרכו, לקח את העניינים לידיים. הוא הורה לנו: ''תתכוננו להחלפת הגופות כשאומר לכם''. כשהיינו מוכנים הוא אמר לכל הקהל להסתובב עם גבם אליו. כשכולם הסתובבו, החלפנו במהירות את הגופות והחזרנו את הנפטר שהוצא בטעות אל חדר ההלוויות ואת אלחנן אתאלי שמנו במיטה של ההלוויה היוצאת.
באופן כזה, הקהל לא הרגיש בטעות, וההלוויה המשיכה בדרכה.
כעבור זמן אמר לי הרב כי כנראה שהנפטר השני היה ערירי והיה מגיע לו שיקראו עליו תהילים כמו שקראו עליו כשחשבו שהוא אלחנן אתאלי.
אחרי שהרב אמר כך, הלכתי לבדוק מי היה הנפטר שטעו בו וגיליתי שאכן הוא היה אדם ערירי. אינני יודע מה היו זכויותיו, אך אני בטוח שאם היינו בודקים היינו מגלים שיש לו זכויות, כפי שהרב אליהו אמר מייד אחרי המקרה.
כמה ימים לאחר מכן אמר לי אביו של אלחנן אתאלי את אותם הדברים בדיוק על אותו הנפטר שטעו וחשבו שהוא הבן שלו וקראו עליו תהלים בבכי ובדמעות. הוא אמר לי שכמו שבנו עשה חסדים בחייו, כך הוא עשה חסדים במותו עם הנפטר הערירי שלא היה מי שילווה אותו ויבכה על הסתלקותו. סיפרתי לו את מה שהרב אמר על כך והוא התנחם במעט על כאבו הגדול.
(ישראל טויטו, אל''מ במילואים)
<h3>נר איש בביתו</h3>
שמעתי מפי הרב זעפרני, ראש לשכתו של הרב זצ''ל, כי מאז אשפוזו של הרב בשביעי של פסח, לא שכח הרב לספור ספירת העומר כל יום. בסוכות ביקשו הרב ובנו לבנות גגון מיוחד עם סכך כדי שהרב יוכל לקיים מעט אכילה בצילא דמהימנותא.
בחנוכה הרב לא הסכים להישאר בבית החולים. באישור מיוחד של הרופא, הרב חזר כל יום באמבולנס מיוחד עם המכשירים, להדלקת נר חנוכה בביתו, למשך כשעה.
(הרב מרדכי נגרי, רב העיר מעלה-אדומים)
תפילין
<h3>תפילין של ראש</h3>
בבוקר אותו היום שבו הרב זצ''ל עבר אירוע מוחי והועבר לבית חולים ''הדסה'', הוא פנה אלי אחרי התפילה ואמר לי: תשמור את התפילין שלי אצלך.
לא הבנתי למה הרב התכוון. אבל בצהריים, כשקרה האירוע המוחי והעבירו את הרב מבית החולים ''שערי צדק'' לבית החולים ''הדסה'', נזכרתי בדברים של הרב ולקחתי את התפילין איתי.
האמת היא שבאותו רגע זה היה מאוד משונה. כשהעבירו את הרב הוא היה בלי הכרה, והסיכוי שהוא יוכל להניח למחרת תפילין היה אפסי. אבל חזקה עלי מצוותו של הרב ולקחתי איתי את התפילין.
הרב עבר טיפול מורכב מאוד, אולי המורכב ביותר שקיים בעולם הרפואה – צנתור תוך-מוחי בוורידים היותר דקים של המוח. הרופא שטיפל בו, ד''ר חוסה כהן, אמר לנו אחרי הטיפול כי מימיו הוא לא נתקל בטיפול כל כך פלאי כמו הטיפול ברב אליהו. הוא אמר לנו שאם הוא יספר לחבריו הרופאים כיצד התנהל הטיפול ברב – הם לא יאמינו לו ויאמרו שהוא בודה דברים מלבו.
הרב יצא מהטיפול הזה כשהוא מורדם, והרופאים אמרו שצריך לחכות לפחות עד השעה 09:00 בבוקר כדי שהרב יוכל להתעורר מההרדמה המיוחדת שעשו לו לקראת הצנתור המוחי.
כולם היו בלחץ וחיכו לראות האם הרב יתעורר מהטיפול המסוכן הזה. הרופאים שהיו צמודים לרב הסתכלו כל הזמן על המסכים שהחוו את המצב הרפואי של הרב, והכול התנהל במתח גדול.
בסביבות השעה 05:30, מייד כשהגיע זמן הנץ החמה, הרב פקח את עיניו, התעורר וסימן לי: ''איפה התפילין שלי?'' לאחר שהראיתי לו אותם, הוא שאל באמצעות רמז: ''האם הגיע זמן הנחת תפילין?''
אמרנו לו שהגיע הזמן. נטלנו לו ידיים והנחנו לו תפילין. הוא התפלל תפילת שחרית ולאחריה חזר לנוח.
כשהרופאים שמעו מה שקרה הם נתנו הוראה שאפשר להחזיר את הרב ל''שערי צדק'' להמשך הטיפול הרגיל.
(אסף אהרוני, עוזר הרב, מתוך הספר ''בשער המלך'')
<h2>נקיות</h2>
<h3>בנו של הרב זכה בתביעה, הרב שילם</h3>
העיתונים ''יום השישי'' ו''ערב שבת'' היו עיתונים עם תכנים דתיים, אבל לפעמים הם היו נכשלים, כמו כל עיתון, בלשון הרע, גם כנגד רבנים בכלל וגם כנגד הרה''ג מרדכי אליהו זצ''ל. לא תמיד זה היה בכוונה, לפעמים איזה כתב הביא ידיעה לא מוסמכת והעורכים לא בדקו כל צרכם. וכך זה קרה פעם, פעמיים או יותר.
אחת הדרכים שבהן מתמודדים עם כתבות כאלה היא תביעה בבית-משפט אזרחי. הרב מרדכי אליהו לא היה מוכן ללכת לתביעה בבית-משפט אזרחי אפילו במקרים שבהם בוודאי היה יוצא זכאי. אדם במעמדו היה יכול לזכות במאות אלפי שקלים על כל תביעה של לשון הרע, אבל הרב חשב שזה חילול השם להזדקק לבתי-משפט, גם במקרים שזה מותר על-פי ההלכה. הציבור עלול ללמוד ממנו להזדקק לבתי-משפט גם במקום שצריך ללכת לבית הדין, ולכן הוא היה מוכן לספוג את העלבונות ובלבד שלא להזדקק לבתי-משפט.
מספר ישראל גליס:
הייתי עורך חדש בעיתון ''ערב שבת'', שבעברו נכשל כמה פעמים בלשון הרע. השתדלתי לתקן את המעוות, אבל פעם אחת הייתי בארצות-הברית למשך שבועיים, ובתקופה הקצרה הזו אחד הכתבים כתב משהו שלילי על אחד מבני המשפחה של הרב, דבר שהסתבר כדבר שאינו נכון כלל. אותו בן החליט להיפרע מהעיתון על כל מה שכתבו על הרב בעבר, ותבע אותי ואת העיתון בבית-משפט אזרחי על סכום נכבד מאוד.
הבן של הרב זכה בכל סכום התביעה, ובסופו של דבר אני הייתי צריך לשלם את הסכום הזה מכיסי. לא ידעתי איך אגייס סכום כל כך נכבד.
עשיתי את מה שתמיד אני עושה והלכתי לבית הרב אליהו. סיפרתי לו שיצאתי חייב בדין ושאלתיו מה עלי לעשות. הרב אמר לי: ''יצאת חייב בדין? תשלם!''. אמרתי לו: ''אין לי''. אמר לי הרב: ''זו אחריות שלך שלא יכתבו לשון הרע בעיתון שאתה עורך. לא עמדת באחריות שלך – תשלם''. עוד אמר לי הרב, שהתשלום הזה אינו מכסה את הנזק של לשון הרע שכותבים על רבנים. ''לשון הרע על רב עלול לגרום פגיעה חמורה בהלכה. תאר לעצמך שמישהו ששומע שיעורים באופן קבוע אצל רב פלוני יקרא כתבה שלילית שמתפרסמת אצלך בעיתון. הוא יאמר: למה לי לשמוע שיעורים אצל הרב השלילי הזה? וכל האשמה של מניעת התורה שלו ושל אחרים היא באחריותך'', הסביר לי הרב.
''תאר לעצמך שלמישהו יש שאלה הלכתית בהלכות נידה או בהלכות שבת והוא קורא שהרב האלמוני עשה מעשה רע. אם זה אמת, שקר או חצי שקר, זה כבר לא משנה. אותו אדם לא ילך לשאול יותר את הרב הזה שאלות הלכתיות. הוא עלול לא לשאול שום רב שאלה, כי הוא יקשר בין כל הרבנים, וכתוצאה מכך יפעל לפי דעתו האישית ולא לפי מה שהתורה מצווה אותו''.
כשהבנתי את חומרת העניין הזדעזעתי. כשהרב ראה מה שעובר עלי הוא הוציא ממגירה שהיתה ליד שולחנו פנקס צ'קים אישי ואמר לי: ''אתה פגעת בבן משפחתי ואתה צריך לשלם. אני יודע שאין לך, קח את הכסף ובלבד שאותו בן משפחה לא ידע שאת הכסף קיבלת ממני''. הרב כתב לי צ'ק עצמי על כל סכום התביעה ואמר לי: ''תפרע את הצ'ק בבנק ותשלם במזומן''.
יצאתי מבית הרב רועד כולי כשהצ'ק בידי. לא יכולתי לעמוד על רגליי. ישבתי בחוץ על המדרגות והתחלתי לבכות כמו ילד קטן. כזו גדלות נפש לא ראיתי מעודי.
כמובן שעשיתי את מה שהרב אמר. אני חושב שאותו בן משפחה לא יודע עד היום מהו המקור האמיתי של הכסף שהוא זכה בו בתביעה. אולי רק עכשיו, כשהוא יקרא את הסיפור הזה, הוא ידע את הסיפור האמיתי.
מיותר לספר שמאותו יום ואילך נזהרתי אלף פעמים שלא יצא שום אבק של לשון הרע מתחת ידי. את הלימוד שלי כבר למדתי.
(ישראל גליס, עורך עיתון ''ערב שבת'' לשעבר)
<h3>אתרוג באלף דולר</h3>
את הסיפור הזה סיפר לי הסוחר שהיה מביא מדי שנה אתרוגים לרב זצ''ל:
מן המפורסמות היא שהרב ז''ל היה יכול בשניות ספורות לבחון אתרוג ולדעת את מעלותיו וחסרונותיו. לא פעם הוא היה בודק עשרות ומאות אתרוגים ואומר מה כשר ומה מהודר, מה כדאי ומה לא כדאי כלל. בדרך כלל הוא לא היה אומר ''פסול'' על אתרוג, אלא רק ''קח משהו אחר''. אם היו מביאים לו למחרת או לאחר כמה ימים את אחד מהאתרוגים שכבר בדק – הוא היה מזהה אותו ואומר לנו: ''האתרוג הזה כבר היה אצלי לפני כמה ימים ואמרתי עליו כך וכך''.
רק פעם אחת שמעתי אותו אומר ''פסול'' על אתרוג. היה זה כאשר מישהו הביא לו אתרוג מהודר וסיפר בגאווה שעל האתרוג הזה הוא שילם אלף דולר!
הרב הביט שנייה אחת באתרוג, שבאמת נראה מהודר ביופיו ומושלם, ושאל אותו: ''אם האתרוג הזה פסול, האם תקבל את כספך חזרה מהמוכר?'', והקונה השיב שכן, כיוון שהוא התנה את הקנייה בכך שהרב אליהו יכשיר את האתרוג.
אמר לו הרב: ''תגיד לי, לאשתך כבר קנית תכשיט לחג? גם זו מצווה מהתורה! מצווה של 'ושמחת בחגך'''. האיש גמגם משהו בתשובה, והרב אמר לו: ''האתרוג פסול!''.
''פסול?!'' – תמה הקונה.
''כן'', אמר הרב, הפך את האתרוג והראה לו נקב קטן ליד העוקץ של האתרוג, נקב שמכוסה במקצת על-ידי העוקץ עצמו. נקב שלא ניכר כלל. כשהרב הזיז קצת את העלה של העוקץ התגלתה מחילה של תולעת שניקבה את האתרוג עד תוכו.
הרב המשיך לומר לאיש ההמום: ''אינך צריך לקנות אתרוג באלף דולר. די בכך שתקנה כמו כולם אתרוג מהודר במאה שקלים, ותשמח את אשתך בחג בשאר הכסף. זאת מצות עשה מהתורה''.
אתרוג
לאחר שהאיש יצא משם, שאלנו את הרב איך הוא הספיק בשניות ספורות לראות את החור שמתחת לעוקץ. הרב סיפר לנו שאומרים בשם החסידים כי אתרוג הוא ראשי תיבות: ''אל תבואני רגל גאווה''. והאתרוג הזה, אמר הרב, לא התאים לראשי התיבות שלו.
(הרב יוסף אלנקווה, רב נווה-דקלים לשעבר)
<h3>גם האתרוג של הרב לא מושלם</h3>
עוד מספר אותו הסוחר, כי כשהיה מביא לרב זצ''ל אתרוגים בשביל עצמו, היה מביא לו את האתרוגים המהודרים והיפים ביותר שיש לו. הרב היה בוחר כמה אתרוגים, גם בשביל עצמו וגם בשביל כמה אנשים שהיו סומכים עליו, גם בשביל הילדים וגם למקרה שמישהו יבוא עם אתרוג פסול בחג, בשעה שהחנויות כבר סגורות. הרב היה מכין אתרוגים לכל האנשים האלה.
''הרב היה מסדר את האתרוגים שהבאתי לו בשורה, והיה אומר לי: זה היפה ביותר, אבל לא אקח אותו, רק את השני או את השלישי''. כששאלתי אותו מדוע שלא ייקח עבורו את האתרוג היפה ביותר, השיב לי הרב: ''זה בשביל לא לצער יהודים. כשהם יראו שבאתרוג של הרב יש מכה של עלה, שגם הוא לא מושלם, הם יעריכו את האתרוג שלהם. שלא יחשבו שהאתרוג שלהם הוא לא טוב. שלא יחשבו שהרבנים לוקחים את הטוב ביותר לעצמם ונותנים לאחרים את השאריות. שיראו שגם הרב לא לוקח לעצמו את הכי טוב''.
(הרב יוסף אלנקווה, רב נווה-דקלים לשעבר)
<h3>לא עוזב עד שכולם מתברכים</h3>
היה זה באחד מראשי החודשים האחרונים לפני אותו ניסן שבו הרב זצ''ל אושפז לראשונה. הגעתי מאזור המרכז עם כמה בני משפחה נוספים להתפלל ותיקין בבית הכנסת של הרב ולבקש את ברכתו של הרב לאחר התפילה. זו לא הפעם הראשונה שאנו נוסעים להתפלל עם הרב, אבל באותו ראש חודש בית הכנסת היה הומה אדם בצורה בלתי רגילה. ממש בדוחק הצלחנו להיכנס לבית הכנסת.
בסיום התפילה ולאחר שהרב אמר את ההלכה היומית כמנהגו, קם אחד האנשים שעמד ליד הרב, לא ידענו האם הוא אחד ממקורביו או אחד ממתפללי בית הכנסת, דפק על השולחן, וכאשר השתרר שקט אמר: ''היום הרב ממהר, נא לא לגשת לרב לבקש ברכה''.
התאכזבנו מאוד שלא נוכל לקבל את ברכתו של הרב והחלטנו שלא להטריח את הרב, ולצאת. כנראה שלא היינו היחידים שהתאכזבו, ומסתבר שהרב הרגיש את צערנו, כי מייד נשמעה דפיקה נוספת על השולחן. הפעם היה זה תורו של הרב בכבודו ובעצמו. שוב השתרר שקט והרב אמר: ''אני לא עוזב את בית הכנסת עד שכולם מקבלים ברכה''. אמר והתיישב על כסאו. בית הכנסת היה מלא באנשים והרב, אף-על-פי שכנראה מיהר מאוד באותו הבוקר, ישב למעלה משעה כדי לברך את כל באי בית הכנסת בזה אחר זה.
(נתנאל כהנא)
<h3>עקרב, מה הוא אומר?</h3>
זוג אחד הגיע לרב זצ''ל וסיפר לו שכל הזמן מופיע עקרב בביתם וגם כשהם מטפלים בבעיה, הוא חוזר לביתם שוב ושוב.
הרב שאל אותם האם הם הפסיקו לעשות חסד שהיו עושים באופן קבוע, והם אמרו לו שהם היו מסייעים לאישה ענייה עם מזון ושאר צרכי הבית והם הפסיקו לאחרונה כי הורע מצבם הכלכלי.
הרב אמר להם שבפרק שירה כתוב שהעקרב אומר: ''טוב ה' לכל ורחמיו על כל מעשיו''. אם הם ימשיכו במעשה החסד שלהם – העקרב ייעלם. עשה הזוג כדברי הרב והעקרב לא חזר עוד אל ביתם.
<h3>''שלום עליכם'' בלחש</h3>
כשהייתי רווק הייתי מתפלל בליל-שבת בבית הכנסת ''היכל יעקב'', של הרב זצ''ל, ולאחר התפילה הייתי הולך לבית הוריי, שגרים במרחק 20 דקות הליכה מבית הכנסת. בדרך כלל הייתי מגיע באיחור ואבי כבר היה אחרי אמירת ''שלום עליכם'' והמתין לי לקידוש. כשהייתי מגיע הייתי מבקש שימתינו לי מעט והייתי אומר את סדר ''שלום עליכם'' מההתחלה.
מחד, חששתי כי העיכוב הזה הוא לא לרצון הוריי, אך מאידך חששתי שאולי ברכת ''שלום עליכם'' היא חובה ולכן אמרתי אותה על כל סדרה. לאחר זמן, כשגברו חששותיי, שאלתי את הרב מבלי לפרט: ''מי שהגיע בליל-שבת לבית שאמרו בו כבר 'שלום עליכם', האם צריך לומר שוב 'שלום עליכם'?''.
הביט בי הרב היטב וענה: ''כן''. אך הוסיף בהטעמה: ''אבל בלחש!''. הוא הרגיש בדקות ההבחנה שלו כי אמירת ''שלום עליכם'' בקול עלולה לקחת זמן, ואולי גם לתת תחושה לא נעימה לשאר בני הבית שכבר אמרו ''שלום עליכם'' קודם לכן.
(משה שמאי)
<h3>הרב עושה תיקונים</h3>
באחד הימים, זכיתי לשעתיים וחצי של עבודה עם הרב זצ''ל במתן תשובות למכתבים שהתקבלו בעבורו. תוך כדי עבודה התקבלו טלפונים דחופים ביותר, ולאחר מתן הפסיקה, העצה או הברכה, הרב חזר לאותו מקום במכתב שהיה מרוכז בו קודם. תוך כדי העבודה נתתי לרב ערימה של המלצות והסכמות שהכנתי כדי שיחתום עליהן. בהמלצה אחת הרב מצא טעות דפוס. ביקשתי מחילה על שהטרחתי אותו ולא שמתי לב לטעות. הרב, כדרכו, חייך וסיפר לי סיפור:
כאשר התחלתי את עבודתי כדיין נתן לי אחד מחברי הדיינים לקרוא פסק הלכה באחד מהדינים שבאו לפנינו, כדי שאם אסכים – אצטרף ואחתום. קראתי את מה שחברי כתב, פסק הדין היה נכון, אבל היו בו
כמה טעויות בהקלדה. אמרתי לחברי הדיין שאני לוקח את המסמך לעיין בו ואחזיר אותו מחר. למחרת החזרתי אותו מתוקן מכל שגיאות הכתיב שהיו בו. שאל אותי חברי הדיין: ''למה תיקנת? הטעויות האלה לא היו משמעותיות''.
באותה שעה התערב אב בית הדין ואמר לחברי הדיין: ''טוב מאוד עשה הרב אליהו שתיקן טעויות דפוס. צריך להוציא דבר ראוי ומתוקן, אפילו אם בשביל זה צריך לקרוע את כל המסמך כולו''.
לאחר שהרב סיפר לי את הסיפור הזה הוא אמר לי: ''אל תהססי לקרוע מכתב ולתקן אותו שנית. אל תחשבי אף פעם ש'לא נעים' – העיקר להוציא דבר נכון ומתוקן''.
(נעמי קנובל, המזכירה של הרב)
<h3>נקיות – סגולה לשינה ערֵבה</h3>
כשאחי היה קטן, הוא התחיל פתאום לחלום חלומות מפחידים והיה מתעורר בבעתה ובבכי מתוך שינה, וכמובן מעיר את ההורים ולפעמים גם את בני הבית האחרים.
הוריי פנו לרב אליהו זצ''ל, והוא אמר שבחדר של הילד יש תמונות של חיות טמאות וצריך להוציא אותן. כך באמת היה. ההורים שלי הוציאו את התמונות של החיות הטמאות ומייד פסקו החלומות הרעים.
פעם בא אל הרב זצ''ל מישהו וסיפר לו שיש לו נדודי שינה. הרב אמר לו לשמור עלים מהערבה החבוטה של הושענא-רבה. הוא אמר לו שזה רמוז במילים ''וערבה שנתך''. הערבה מביאה לשינה ערֵבה.
<h3>קידוש ה' בטלוויזיה</h3>
פעם פנו אלי וביקשו לראיין אותי לשידור טלוויזיה על הבית ועל הילדים שלי, וחששתי מאוד. מצד אחד זה יכול היה להיות קידוש ה' גדול, אבל מצד שני חששתי מעין הרע. לא ידעתי מה לעשות ופניתי לרב זצ''ל, שביקר באותו הזמן בציון הרשב''י במירון.
הרב ביטל את החשש לעין הרע ואמר לי: ''כשאת אומרת בבוקר בברכות השחר את התפילה על עין הרע, תגידי אותה פעמיים בכוונה גדולה''. כך באמת עשיתי והסכמתי להתראיין לתוכנית. בסופו של דבר הראיון בטלוויזיה יצא באופן שמכבד את התורה ואת לומדיה.
(הרבנית עטרה אנגל, מירון)
<h3>לכבד את הסבא, לכוון על הרב</h3>
פעם שאלנו את הרב זצ''ל לגבי סנדקאות. היה זה בננו הראשון ורצינו שהרב יכבד אותנו וישמש כסנדק. מאידך, חששנו לכיבוד הורים ולא רצינו לפגוע בסבא שציפה להיות סנדק גם כן. על כן שאלנו את הרב מה לעשות.
הרב אמר לנו שמצות כיבוד הורים היא מצווה מהתורה, והזכות של המצווה הזאת היא גדולה מכל חשיבות המעלה הרוחנית של הסנדק. עוד אמר לנו הרב, כי העיקר במצווה זו היא הכוונה. ''אתם תתנו לסבא להיות סנדק, ובלב שלכם תכוונו על מי שאתם הייתם רוצים שיהיה סנדק, וזה תופס'', אמר לנו.
(מתוך הספר ''בשער המלך'')
<h3>מהם ראשי התיבות של ''ביערתי הקודש מן הבית''?</h3>
משפחתי נמצאת בארץ-ישראל כבר עשרה דורות ויותר. אחד מבני הדורות הקודמים היה שד''ר שאוסף כספים בעבור בני ארץ-ישראל. בימיהם היו שולחים כשד''רים את גדולי תלמידי החכמים, כדי שדרכם יכירו בני הגולה במעלתם של בני ארץ-ישראל. השד''ר היה מצויד בכתב שליחות של כל גדולי החכמים בדורו כדי שידעו להכיר בו כשלוחה של ארץ-ישראל, וכך הוא היה מסתובב ממקום למקום, אוסף כספים ומספר על ארץ-ישראל ודברי חכמיה.
כתבי שליחות אלה הם מסמכים בעלי חשיבות גדולה. אפשר ללמוד מהם על החכמים שהיו באותו דור, על המצב ועל השליח עצמו שהיה מתגלגל בדרכים ולפעמים גם במקומות סכנה, והכול לכבודה של ארץ-ישראל.
כתב אחד כזה עבר במשפחתנו מדור לדור. בתחתית כתב השליחות היה כתוב: ''כתב השליחות הזה יעבור בירושה, מאב לבן במשפחה. לא יימכר אלא במקרה שלמישהו לא יהיה ממה להתפרנס''.
כתב שליחות זה של הרב יפה ז''ל הגיע אלי, והמצב הכלכלי הקשה הגיע אלי גם הוא. לא היה לי במה לפרנס את בני ביתי, ויום אחד עלה בדעתי למכור את כתב השליחות הזה לאספנים. הייתי מסופק אם המעשה הוא מעשה נכון, והלכתי לקבל עצה מהרב זצ''ל. הרב ראה את כתב השליחות, התפעל ממנו, שמע ממני את שאלתי, קרא את הכתוב בתחתית כתב השליחות ואמר לי: ''לפי התנאים של הכתב מותר לך למכור אותו''.
שמחתי על התשובה וקמתי לצאת מבית הרב, כשאני כבר חושב על הסכום הנאה שאזכה בו בעקבות המכירה של כתב השליחות הזה. בעודי בפתח הדלת, אמר לי הרב: ''אתה יודע מה ראשי התיבות של 'ביערתי הקודש מן הבית'?''. ''כן'', מלמלתי לעצמי מבלי ששמתי לב לדברי הרב. כשיצאתי מבית הרב והפנמתי את דבריו, התגלגלתי מצחוק.
היום, כשמצבי הכלכלי הוא הרבה יותר טוב, אני מודה לקב''ה על כך שלא מכרתי אוצר משפחתי כל כך חשוב ברגע של חולשה. זהו כלי חינוכי גדול מאוד לילדיי, שדרכו הם לומדים על חלקה של משפחתנו בבניין ארץ-ישראל.
(ישראל גליס)
<h2>פרישות</h2>
<h3>צדקה במקום ממתק</h3>
כשהיינו ילדים קטנים, אימא היתה חוסכת מעט ונותנת לנו, הילדים, בכל שבוע חצי גרוש כדי שנקנה דברים טובים ושנהיה שמחים.
אנחנו היינו קונים ממתקים, ואילו אחי מרדכי היה נותן את הכסף למשפחה ענייה, אנשים שיש להם עוד פחות מאתנו. אימא שלי ראתה שהוא לא אוכל ממתקים עם כולנו ושאלה אותי: ''למה מרדכי לא אוכל ממתקים?''
לא עניתי לה, אבל היא היתה מאוד פקחית. היא הכירה את הבן שלה והבינה מה קורה עם הכסף. מאז, במקום לתת לו כסף היא נתנה לי חצי גרוש שאקנה גם בשבילו, ''שיהיו לו מאה ברכות''. אבל הרב מרדכי לא רצה לאכול ממתקים. הוא היה מברך על הממתק שהייתי קונה, כדי שיהיו לו מאה ברכות לקיים את רצונה של אימא, טועם טיפה ואחר כך היה אומר: ''אני, מספיק לי. תן לאחרים''. הוא היה מקדיש את כל זמנו ללימוד תורה. לא היתה עוברת עליו דקה אחת בלי לימוד, בין בחול ובין בשבת.
בהתחלה לא היו לנו ספרים בבית והוא היה הולך ללמוד בספרייה של ישיבת ''פורת יוסף''. היה שם אור קטן והוא היה לומד לאורו. ראה אותו הגבאי לומד לאור קטן וחלש ואמר לו: ''מה אתה עושה? העיניים שלך יתקלקלו''. הלך הגבאי ושם נורה יותר גדולה כדי שיוכל ללמוד לאורה טוב יותר. כך היה נוהג כבר מגיל 12 לערך.
ה' נתן לו חכמה. היו לו גם ידי זהב. כל מכשיר שהתקלקל הוא היה יודע לתקן. וזה היה דבר גדול, כי בימים ההם התחילו להביא מכשירי חשמל לבתים ולא היו הרבה טכנאים שיודעים לתקן. גם המכשירים עדיין לא היו משוכללים והיו מתקלקלים לעתים תכופות. הוא היה יודע לפרק אותם, לתקן ולהרכיב מחדש, גם מכשירים מורכבים. היה לו שילוב של ידי זהב עם לב זהב.
(חכם שמעון אליהו, אחיו של הרב)
<h3>תמיד באמונה ובשמחה</h3>
אחי הצעיר מרדכי לא כל כך הכיר את אבינו, הרב סלמאן אליהו. הוא נפטר כשאחי היה צעיר מאוד. האחים הגדולים יותר קלטו את החינוך שאבא נתן להם: שמחה, אמונה, ביטחון, טוב, אומץ – והמשיכו אותו לאחים הצעירים.
אך אחי מרדכי קלט טוב מאוד את הרוח של אבא שלו. הוא היה ממשיך אותה בכל דרכיו בחיים. גם כשהיינו נתקלים בקשיים כלכליים או אחרים, הוא היה רגיל לצטט את הפסוק: ''ה' אתנו אל תיראום''. האמת היא שזה היה מה שלמדנו מאבא, חכם סלמאן.
אני, האחות הגדולה של מרדכי, ליוויתי אותו מהעריסה ועד יומו האחרון. אני יכולה להעיד שהוא חי את כל החיים שלו מתוך אמונה ושמחה. גם כשלא היה לו כלום וגם כשהיה לו הכול, תמיד הוא היה באמונה ובשמחה. תמיד הוא היה אומר: ''ה' אתנו אל תיראום'', ותמיד תמיד ה' היה איתו.
(רחל בן חיים, אחותו של הרב)
<h3>גבינה תוצרת בית</h3>
גם כשכבר היה מזון בשפע הרב נהג בפרישות. סיפרה לנו הרבנית צביה אליהו שליט''א, שבמשך עשרים שנה הרב זצ''ל לא אכל מוצרי חלב כלשהם, מכיוון שהיתה בהם אבקת חלב שיובאה מחו''ל. גם הבד''צים למיניהם לא היו מקפידים על כך והיו אומרים שזה בטל וכו', אבל לדעת הרב כל דבר של מחמצת הוא ''מעמיד'' ולא בטל ולכן הוא לא אכל. הוא לא אמר לנו לנהוג כמוהו, אבל הוא החמיר לעצמו.
כל אותן שנים הכינה לו הרבנית בעצמה גבינה ולֶבֶּן. היא היתה שמה את החלב החמוץ בתוך שקית מבד שהיתה תופרת, כך עד שהחלב יתגבן לגבינה.
כשהרב אליהו התמנה לרב הראשי לישראל הוא שלח את הרב יחזקאל דאום ז''ל לאיטליה, כדי ללמוד כיצד להכין אבקת חלב ומחמצות שמהם עושים לבן וגבינה. אחרי שהרב דאום ז''ל למד, הוא דאג שייצרו
בשביל ''תנובה'' מחמצות כשרות למהדרין, ומאז היו לכל הצרכנים של ''תנובה'' מוצרים כשרים בלי חשש של גבינת עכו''ם.
(הרב מרדכי נגרי, רב העיר מעלה-אדומים)
<h3>לא קר לי</h3>
גם כשהרב אליהו היה רב ראשי לישראל והיתה לו מכונית שרד יוקרתית, הוא נהג בפרישות. הוא מעולם לא ניצל את מעמדו או סמכותו על-מנת לשפר את התנאים החומריים שלו.
מספר אסף, שהיה נוסע עם הרב לעתים קרובות, כי הרב מעולם לא ביקש מהנהג להדליק את המזגן או לכבות אותו. הוא לא היה אומר חם לי או קר לי. הוא חשב שאם הנהג מדליק מזגן, בוודאי חם לו או קר לו וצריך להתחשב בו. וזה היה בעיניו פלא גדול.
(אסף אהרוני, עוזר הרב)
<h2>טהרה</h2>
<h3>המקווה של חומייני</h3>
כשעלה חומייני לשלטון באיראן, היו יהודים רבים שהצליחו לברוח משם כל עוד רוחם בם. חלקם אף הצליחו לקחת אתם חלק קטן מהרכוש, אך רובם הגדול נשארו בעירום ובחוסר כל. כל ימי חייו של השאה הפרסי הם היו בטוחים כי חייהם בפרס מובטחים, בעיקר בזכות הקשרים הטובים שהיו לו עם מדינת ישראל, אבל ביום אחד הכול קרס.
עלייתו של אייטולה חומייני לשלטון עוררה גל ענק של אנטישמיות נגד ישראל ונגד היהודים. יהודים רבים, בעיקר עשירים, נשפטו במשפטי בזק בבתי המשפט של המהפכה. הם נידונו למוות בתלייה ורכושם הוחרם לטובת אנשיו של חומייני.
באווירת הפקרות זו היו חייהם של היהודים למשיסה. בעיקר סבלו מכך הנשים היהודיות. כשהן היו הולכות למקווה לטבול – היו הגויים מציקים להן ומטרידים אותן והופכים את חייהן לסיוט.
הדברים סופרו למרן הרב זצ''ל, והוא פנה במכתב רשמי ממדינת ישראל ישירות לאייטולה חומייני. הרב כתב לו שהוא בטוח כי חומייני לא יעשה דבר נגד האמונה ונגד דבר ה'. הוא בטוח שחומייני חושב שזה לא נכון ולא הגון להפריע לאישה לטבול במקווה, והוא בטוח שהדברים הללו לא נעשו בהשראתו של חומייני, שהוא איש מאמין והגון וכו'.
אנשי חומייני חששו קצת מהמכתב אבל חומייני ביקש לראות מה כתב לו הרב אליהו. הוא קרא במכתב על הבעיות שעושים המוסלמים לנשים היהודיות והורה מייד לבנות מקווה חדש לטובת הנשים היהודיות. בנוסף, הוא הציב שמירה במקום על-מנת שלא יציקו להן הגברים המוסלמים.
(אפי כהן צמח, סגן ראש עיריית בית-שאן)
<h3>זו לא ברכה, זו מציאות!</h3>
היה לי קרוב משפחה שלא זכה לפרי בטן, ואני ביקשתי מהרב זצ''ל ברכה בעבורו. אמר לי הרב: ''תגיד לבני הזוג שיקפידו בהלכות נידה על קלה כבחמורה ויהיו להם ילדים''.
שאלתי אותו: ''האם זו ברכה?'' השיב לי הרב: ''זו לא ברכה, זו מציאות!''.
קרוב המשפחה הזה היה אדם דתי, ולכן חששתי שמא ייפגע מהדברים, כביכול אני חושד בו שהוא מזלזל בהלכות נידה. כשאמרתי לו את דברי הרב, הוא סיפר לי שהוא ואשתו זלזלו באיסור הושטה של דברים מיד ליד.
הוא הופתע מאוד שהרב ידע את הדברים הללו ואמר אותם בכזאת נחרצות. בו במקום הוא קיבל על עצמו לתקן את הקלקול. מייד אחר כך הם נושעו וזכו לכמה ילדים, בזה אחר זה, ממש כמו שאמר הרב.
(הרב ישראל פסח, רב הכפר ''הודיות'')
<h3>טבילה לפני העברת מעטפה</h3>
פעם ביקש ממני הרב כדורי זצ''ל להעביר מכתב בתוך מעטפה לרב אליהו זצ''ל. לקחתי את המעטפה והבאתי אותה אל הרב. הרב ראה את המעטפה, אך אפילו לא פתח אותה ואמר לי להחזיר אותה אל הרב כדורי.
לא ידעתי מה יש בתוך המעטפה, אבל החזרתי אותה אל הרב כדורי והוא מייד שאל אותי האם טבלתי לפני שהבאתי את המעטפה אל הרב אליהו. אמרתי לו שבדרך כלל אני מקפיד על טבילה בכל יום, אבל באותו בוקר לא טבלתי. אמר לי הרב כדורי: ''אם כן, לך פעם נוספת''.
כך עשיתי, טבלתי והלכתי שוב לרב אליהו עם המעטפה בידי. הפעם הוא קיבל אותה מידי ואמר לי: ''אני רואה שכבר טבלת''. עד היום אינני יודע מה היה בתוך אותה מעטפה.
(הרב ישראל גליס)
<h3>מעולם לא נחת עליו זבוב</h3>
בשנת תש''ט היה הרב זצ''ל המורה שלי בתלמוד תורה ''בית אהרון''. גם אחרי שסיימתי ללמוד בבית הספר, לא הפסקתי ללמוד אצל הרב. הייתי מסיים את עבודתי בנגרייה ובא לשמוע את שיעוריו. כעשרים שנה ישבתי בשיעורים שמסר הרב לבעלי-בתים, שיעורים שהוא מאוד אהב. הוא היה מעריך במיוחד את המאמץ של בעלי הבתים לבוא אחרי יום עבודה.
הייתי יושב תמיד מצד שמאל של הרב, הכי קרוב אליו. שמתי לב, כי גם בימי הקיץ החמים מאוד, אם היה עובר יתוש או זבוב ליד הפנים של הרב, הוא לא היה מגרש אותו בידו. אבל זה לא פלא. הפלא הגדול הוא שמעולם מעולם לא נחת עליו יתוש או זבוב. כל כך הרבה שנים הייתי יושב לידו ושמתי לב גם בימים חמים וגם כשיש הרבה זבובים או יתושים, מעולם לא נחת עליו זבוב.
עוד אני יכול לספר כי כשהיינו בבית הכנסת או בבית המדרש לשיעורים, מעולם הוא לא אמר: ''קר לי'' או ''חם לי'' ולא ביקש להדליק מזגן או חימום!
(אורי ברהום, מאה-שערים)
<h2>חסידות</h2>
<h3>מדוע בכה הרב אליהו?</h3>
היה זה בימי האינתיפאדה הראשונה. בחור צעיר שנישא לא מכבר נסע בכביש בדרך ליישוב מגוריו ונורה מן המארב. הקליעים פגעו בו והוא נהרג. נתבקשתי להודיע לאלמנה הצעירה על מות בעלה, שנישאה לו זה עתה, והדבר היה לא קל, בלשון המעטה. הייתי צריך לגייס את כל כוחות הנפש שלי על-מנת לסייע לה לעבור את התקופה הקשה הזאת, ונעזרתי רבות ברב זצ''ל, בשאלות שונות שעלו כתוצאה מהמקרה המזעזע.
בערב פסח, אחרי בדיקת חמץ, התקשרה אלי האלמנה ושאלה אותי האם מכירת החמץ של בעלה המנוח תופסת או שהיא צריכה לעשות מכירה מחדש. מכירת חמץ זו בדרך כלל שליחות של האדם לרב שימכור את החמץ שלו. אבל אם המוכר נפטר, כל השליחות בטלה.
התקשרתי לרב ושאלתי אותו את השאלה. האמת היא, שמבחינה הלכתית זוהי שאלה די פשוטה, אבל הייתי מזועזע מהשאלה ולא רציתי להכריע בה לבדי. הרב שמע את השאלה והתחיל לבכות. מעולם לא שמעתי את הרב אליהו בוכה, אבל מעולם גם לא נפגשתי במציאות עם כאב כל כך גדול.
לאחר מכן אמר לי הרב: ''איפה יש בעולם עוד יהודים כאלה, אלמנה צעירה שכל החיים שלה נהרסו בבת אחת רוצה לקיים את דבר ה' כהלכתו? איפה עוד יש לקב''ה בני-אדם כאלה מיוחדים?''.
(הרב רא''ם הכהן, ראש הישיבה ורב היישוב עתניאל)
<h3>''לשם ייחוד'' קודם השירות בצבא</h3>
פעם העביר הרב זצ''ל שיעור על מצות ''לשם ייחוד'' לדעת ה'בן איש חי' וסיפר:
שני אנשים הגיעו לבית הכנסת בראש-השנה. האחד מתפלל כל יום, בבחינת ''מצות אנשים מלומדה'', וגם בראש-השנה הוא בא לבית הכנסת כי הוא בא כל יום. יחד איתו בא אדם שלא קם כל השנה לתפילה, אך בראש-השנה אשתו דחקה בו ואמרה לו: ''משה, קום, יש היום תקיעת שופר''. הוא קם והגיע לבית הכנסת כדי לשמוע תקיעת שופר.
הרב אמר בשיעור, כי לדעתו השני יצא ידי חובה של תקיעת שופר כי הוא בא לבית הכנסת בשביל זה. אך הראשון, יכול להיות שלא יצא ידי חובה כי הוא לא התכוון במיוחד לקיים את המצווה של תקיעת שופר, ומצוות, כידוע, צריכות כוונה.
אני משרת בצבא כסגן אלוף כבר הרבה מאוד שנים. אחרי השיעור אמרתי לרב שאני מרגיש כמו האדם הראשון, שבא לבית הכנסת ולא מקיים את המצווה כי הוא לא אומר ''לשם ייחוד''. ''אני משרת כל כך הרבה שנים בצבא אך לא שם לב למצווה שאני מקיים בכל רגע. האם יש 'לשם ייחוד' שצריך לומר?'', שאלתי את הרב, ''חיפשתי בכל ספרי התפילות ולא מצאתי בשום מקום 'לשם ייחוד' לפני השירות בצבא''.
הרב נענה ואמר לי: ''תכתוב בעצמך!''
שאלתי את הרב האם לכתוב ב''לשם ייחוד'' מצות עשה מדרבנן או מצות עשה סתם או מצות עשה דאורייתא, והוא השיב לי: ''בוודאי מצות עשה מהתורה. ולא רק מצווה אחת אלא שלוש מצוות''.
וכך הוא הכתיב לי:
לְשֵׁם יִחוּד קֻדְשָׁא בְּרִיךְ הוּא וּשְׁכִינְתֵּיהּ, בִּדְחִילוּ וּרְחִימוּ וּרְחִימוּ וּדְחִילוּ, לְיַחֲדָא שֵׁם יוֹ''ד הֵ''א בְּאוֹתִיּוֹת וָא''ו הֵ''א בְּיִחוּדָא שְׁלִים בְּשֵׁם כָּל יִשְׂרָאֵל. הֲרֵינִי מוּכָן לְקַיֵּים מִצְוַת עֲשֵׂה מִן הַתּוֹרָה לִכְבּוֹשׁ אֶת הָאָרֶץ וְלֵישֵׁב בָּהּ כְּמוֹ שֶׁכָּתוּב בַּתּוֹרָה: ''וִירִשְׁתֶּם אֹתָהּ וִישַׁבְתֶּם בָּהּ'', וּמִצְוַת אַהֲבַת יִשְׂרָאֵל כְּמוֹ שֶׁכָּתוּב: ''וְאָהַבְתָּ לְרֵעֲךָ כָּמוֹךָ אֲנִי יְהֹוָה'', וּמִצְוָה לְהָגֵן וּלְהַצִיל יְהוּדִים כְּמוֹ שֶׁנֶּאֱמַר: ''לֹא תַעֲמֹד עַל דַּם רֵעֶךָ אֲנִי יְהֹוָה''. כְּדֵי לַעֲשׂוֹת נַחַת רוּחַ לְיוֹצְרֵנוּ וְלַעֲשׂוֹת רְצוֹן בּוֹרְאֵנוּ. וִיהִי נֹעַם אֲדֹנָי אֱלֹהֵינוּ עָלֵינוּ. וּמַעֲשֵׂה יָדֵינוּ כּוֹנְנָה עָלֵינוּ. וּמַעֲשֵׂה יָדֵינוּ כּוֹנְנֵהוּ. וִיהִי נֹעַם אֲדֹנָי אֱלֹהֵינוּ עָלֵינוּ. וּמַעֲשֵׂה יָדֵינוּ כּוֹנְנָה עָלֵינוּ. וּמַעֲשֵׂה יָדֵינוּ כּוֹנְנֵהוּ.
את ה''לשם ייחוד'' הזה אני שם בכיסי כל הימים ואומר אותו בכל בוקר כדי לחזור ולזכור את המצוות שאני מקיים בכל רגע ורגע בתפקידי בצבא, שלא אקיים את המצווה הזו בלי מחשבה, ''מצות אנשים מלומדה''.
חבריי לצבא, שראו אותי אומר את ה''לשם ייחוד'' הזה כל בוקר, ביקשו ממני העתק מהתפילה הזאת, וכך מדי יום חיילים רבים ביחידה שלי אומרים אותה בכוונה רבה.
(סא''ל שמואל בן עזרא, ירושלים)
<h3>גם ערבים זקוקים לברכה</h3>
פעם, בתקופה של יריות בדרכים ופיגועים רבים, הרב זצ''ל היה בדרכו למערת המכפלה, אך הרב, כדרכו, לא הסכים לנסוע ברכב ממוגן ירי. הוא היה אומר שהוא נוסע רק ברכב שבו נוסעים כל המתיישבים ביהודה ושומרון.
נסענו בשיירה, כך שלפני הרכב של הרב ואחרי הרכב של הרב נסעו מכוניות שלנו, ובסופה של השיירה נסעתי אני עם הרכב שלי.
באחד הסיבובים הראשונים לאחר שיצאנו, נכנסה מונית ערבית לשיירה שלנו ונצמדה לרכב של הרב, מאחוריו ממש. האנשים שהיו ברכב שאחרי הרב נדרכו כולם מחשש לפיגוע וניסו בכל דרך לעקוף את המונית הערבית, אך ללא הצלחה. היא נצמדה לרכב של הרב כמו עלוקה, ושום תרגיל שניסינו לא עזר. לא הצלחנו להיכנס בין הרכב של הרב לבין המונית הערבית ולהפריד ביניהם.
הלחץ היה גדול, עד שכמעט וקרתה תאונה, אך הרב בעצמו פתר את הבעיה – הוא ביקש לעצור בצד הכביש. כמובן שכולנו עצרנו, דרוכים. גם המונית הערבית עצרה. יצאו ממנה שלושה גברים ואישה אחת, לבושים כאפיות וג'לביות כערבים לכל דבר.
מייד נצמדנו כולנו לרב, על-מנת לגונן עליו מפני הנוסעים המוזרים שיצאו מהמונית, אבל הרב רק חייך חיוך רחב ואמר לנו: ''תקראו להם שיקבלו ברכה''.
ערבים?
ברכה?
זה לא מספיק מסוכן גם ככה?
כך חשבנו לעצמנו, אך לא העזנו להפר את דברי הרב וקראנו להם. למרבה ההפתעה, הם באו! התקרבו אל הרב והסירו את הכאפיות מעל ראשיהם... לפתע התגלו לעינינו כיפות צחורות ששכנו אחר כבוד מתחת לכאפיות. להפתעתנו, הסתבר לנו כי מדובר בחבורה של מסתערבים שקיבלו משימה לשמור על הרב בדרכים, באותם הימים של סכנה גדולה.
(ישראל טויטו, אל''מ במילואים)
<h3>אבוא לחופה שלך</h3>
את הסיפור הזה שמעתי במערת המכפלה בשבת ''חיי שרה''. אחרי התפילה ניגש אלי אדם שפניו היו כשל מי שנשרף ועור פניו שוחזר. וכך הוא סיפר:
בתקופה שבה התרחש הסיפור שירתי ביחידה מאוד סודית, שגם היום אי-אפשר להזכיר את שמה, והתפקידים שהוטלו עלינו היו בהתאם. יום אחד נפצעתי יחד עם חבר באחת הפעולות הקשות במיוחד והייתי במצב מאוד קשה. אושפזנו יחד באותו חדר בבית החולים במחלקה לטיפול נמרץ, אבל לא היתה גישה לחדר שלנו והוא היה שמור על-ידי אנשי האבטחה של השירות.
הרב זצ''ל הגיע לבית החולים וביקש להיכנס לחדר, אך אנשי האבטחה אמרו לו שאי-אפשר. הרב אמר שהוא חייב להיכנס, והם לא הבינו למה הוא מתעקש. הוא הרי לא מכיר אותנו – הסיפור שלנו לא היה מוכר לאף אחד, הפעולה לא היתה בכותרות העיתונים. לכולם נדמינו כשני אנשים שמאושפזים במחלקה לטיפול נמרץ ואין אפשרות להיכנס אליהם. אבל הרב לא ויתר ונכנס. באותה השעה גם אני וגם חברי היינו מחוסרי הכרה. רק המשפחות שלנו היו בחוץ, ומה שאני מספר לכם זה מה שסיפרו לי אחר כך בני משפחתי.
כשהרב היה בתוך החדר, היה איתו העוזר שלו, הרב יהודה מוצפי. הרב עמד ליד המיטה שלי והתפלל, אבל לא התפלל ליד המיטה של החבר שלי כמו שהתפלל ליד המיטה שלי. סיפר לי אחר כך הרב יהודה מוצפי, שהוא שאל את הרב מדוע הוא לא התפלל ליד מיטתו של חברי כפי שהתפלל ליד המיטה שלי, והרב השיב לו: הוא לא כל כך רוצה לחיות. נראה שצריך גם את התפילה הפנימית של החולה, או לפחות את הרצון שלו, על-מנת לבקוע את הרקיעים, בוודאי במקרים קשים כמו שלנו.
האמת היא, שתהליך השיקום לא היה פשוט. גם עכשיו, אחרי שנים רבות, יש לי צלקות קשות על הפנים, וזה כרוך גם בצלקות פנימיות רבות. צריך הרבה כוחות בשביל להתמודד עם כל הקשיים הללו, וגם עם האנשים שמסתכלים ומעירים הערות בלבם ובמבטיהם.
בתקופה ההיא עדיין לא הייתי נשוי, וגם על זה הייתי צריך לחשוב. מי תסכים להתחתן עם בחור שכל כולו צלקות ותפרים ושברים שהתאחו? אך מסתבר שהרב ראה שאני רוצה בכל זאת לחיות ולהקים משפחה, והוא צירף את הרצון שלו לרצון שלי והתפלל.
כשהרב יצא מטיפול נמרץ הוא ראה את אמי יושבת שם וקוראת תהילים. הוא ניגש אליה ואמר לה: ''בעזרת השם הבן שלך יצא מכאן בריא על רגליו, ואני אחתן אותו''. אמי היתה המומה ונרגשת. היא ידעה את מצבו של בנה שהוא בלי הכרה בכלל, עם גוף שהוא שבר כלי, והרופאים אומרים לה שאין לו הרבה סיכויים לחיות. והנה הרב אליהו מדבר איתה על החתונה של הבן שלה. זאת אומרת שהוא יחיה, יעמוד על רגליו, ילך וידבר. באותה שעה הדברים נראו תמוהים מאוד. אבל זה מה שהרב אמר.
כעבור זמן מה חזרתי להכרה והתחלתי תהליך ארוך של ריפוי והשתלת עור בכל המקומות שבהם נשרפתי. וכך, שלב אחר שלב, התחלתי להניע את האיברים, לקום על הרגליים ולהשתקם, גם נפשית. עבור אדם שהיה במצבי הקודם, לפני הפציעה, ומוצא את עצמו פתאום ללא יכולת לזוז, זה עלול להיות משבר נפשי גדול.
אחרי שעמדתי על רגלי, הלכתי ללמוד בישיבת ''מרכז הרב'', כדי להבין יותר לעומק למה עשיתי את מה שעשיתי, על מה נלחמתי, על מה מסרתי את נפשי. הלימוד חיזק אותי, וכך עליתי והתעליתי, עד שיום אחד הציעו לי שידוך עם בחורה הגונה. הכול התקדם כמו שצריך, וקבענו תאריך לחתונה.
אמי לא שכחה, כמובן, לספר לי את מה שהרב אמר לה בעת שהייתי בטיפול נמרץ, וכך מצאתי את עצמי ''מחויב'' להזמין את הרב לחתונה שלי. הוא הרי כבר הזמין את עצמו. הגעתי ללשכה ואמרתי להם שיש לי חתונה ואני מבקש להזמין את הרב לערוך לי את החופה.
המזכיר פתח את היומן ואמר לי: ''אי-אפשר. ביום הזה הרב עורך חופה לבן משפחה שלו''.
מה יהיה? אמי לא ויתרה. היא ביקשה שאפנה לרב בעצמו ואזכיר לו שאני הוא זה שהרב הבטיח לאמי בטיפול נמרץ שהוא יערוך את החופה שלי. עשיתי כמצוותה של אמי, והרב אמר שהוא יבוא מייד אחרי החופה שהוא יערוך לבן המשפחה שלו. ואכן, ביום החתונה, מייד אחרי שערך את החופה של בן המשפחה, יצא הרב מהאולם ובא לערוך את החופה שלי, שהיתה בקרבת מקום.
סיפר לי המלווה שלו אחר כך, שהוא ראה את הרב שמח בשתי החתונות. הוא לא יודע להגיד באיזו חתונה הרב שמח יותר.
(הרב שמואל אליהו שליט''א, כפי ששמע מפי המספר)
<h3>לא אוכל של חו''ל, אפילו לא כזית</h3>
פעם היה הרב זצ''ל בסיור בחו''ל ודיבר על חשיבותה של ארץ-ישראל. במהלך הסעודה הביאו לרב זיתים יפים וגדולים. אחד האנשים אמר לרב: ''כבודו יטעם את הזיתים הללו, הם גדלים כאן. גם כאן יש פירות טובים, לא רק בארץ-ישראל''.
הזיתים היו באמת יפים במיוחד. האנשים היו מתענגים על אכילתם, כך שכנראה הם גם היו טעימים במיוחד. אבל הרב לא טעם מהזיתים הללו.
סיפר הרב – אמרתי בלבי: אם משתמשים בזיתים הללו על-מנת להמעיט את כבודה של ארץ-ישראל, לא אוכל מהם. כשראיתי שכולם טעמו מהזיתים ושיבחו את טעמם, לקחתי את הקופסא וראיתי שכתוב עליה ''מיוצר בקיבוץ יבנה''. הבנתי שאיש מלבדי לא שם לב לעובדה שהזיתים הללו שהם כל כך משבחים, מיוצרים בארץ-ישראל. אמרתי להם: ''אם הזיתים הללו כל כך טעימים, גם אני אטעם''.
האיש הזה שדיבר בשבח הזיתים וחשב שהם של חוץ-לארץ נראה כמנצח. הנה גם הרב אוכל מהזיתים של חו''ל ומודה בטעמם הטוב. הנה גם חוץ-לארץ היא טובה, לא רק ארץ-ישראל.
טעמתי את הזיתים ואמרתי: ''באמת זה כל כך משובח. לא יכול להיות שזיתים כאלה גדלים בחו''ל. זה בטוח של ארץ-ישראל''. אמר לי האיש: ''כבוד הרב, גם בחו''ל גדלים דברים טעימים'', וכל הציבור מקשיב לשיחה.
ביקשתי ממנו שיסתכל על הקופסא ויגיד לי היכן מיוצרים הזיתים הללו. הוא הסתכל ואמר לי: ''קיבוץ יבנה. ארץ-ישראל''. אמרתי לו: ''אם אתה כל כך אוהב זיתים טעימים, בוא לארץ-ישראל. היא מגדלת בשבילך את כל הפירות הטעימים. ממש בשבילך ולמענך. בוא, הארץ מחכה לך''.
(מדברי הרב זצ''ל)
<h3>גלימה של ארץ-ישראל</h3>
הרב זצ''ל היה מקפיד מאוד על כבודה של ארץ-ישראל. כשנבחר להיות הראשון-לציון הוא היה צריך ללבוש גלימה מריקמה מיוחדת כמיטב המסורת של הראשונים-לציון מאז ומקדם. ועד העדה הספרדית היה אמור להזמין את הגלימה עם עבודת הריקמה המיוחדת, שהיתה נעשית בדרך כלל בטורקיה.
אבל הרב, שהיה מקפיד על תוצרת הארץ, לא רצה שדווקא הבגד הזה, שמייצג את הרבנות של ארץ-ישראל, ייעשה בחוץ-לארץ. מייד נרתמה הרבנית שליט''א למשימה: היא איתרה בארץ מומחים לריקמה דרך אשתו של הרב בצרי שליט''א מבאר שבע, הביאה להם את הדוגמה הנדרשת, והם, בחצי מהזמן, עשו גלימה הרבה יותר טובה מזו שהיתה מגיעה מטורקיה.
(ד''ר יחיאל שיבי)
<h3>האתרוג של הבבא-סאלי</h3>
הרב אליהו זצ''ל היה נוהג לברך על אתרוג מארץ-ישראל, ובכל ערב סוכות היה מגיע לבית הרב שליח של הבבא-סאלי, שהביא אתרוגים ממרוקו, ואומר כי הבבא-סאלי ציווה אותו שקודם ילך לבית הרב וייתן לו את האתרוג המהודר ביותר. הרב אליהו היה מברך על אתרוג של ארץ-ישראל ומנענע בו, ולאחר מכן היה מנענע גם עם האתרוג המהודר ממרוקו, של הבבא-סאלי.
סיפר הרב – פעם אחת שאל אותי הבבא-סאלי: ''האם קיבלת את האתרוג ששלחתי אליך?'' אמרתי: ''כן''. אמר לי: ''ומה עשית באתרוג שלי?'' אמרתי לו: ''נענעתי''. הוא הנהן בראשו, הרים את עיניו, הסתכל והסתכל ולבסוף אמר לי: ''עשית נענועים, הא?! אבל לא בירכת עליו!''.
הייתי צריך לפייס אותו. יום אחד בעודי לומד בספר ''ערוך לנר'' ראיתי ששם הוא כותב: ''ועתה קיבלתי אתרוג ממרקא (מרוקו), מהודר ויפה שלא ראיתי כמותו''.
הראיתי את הספר לבבא-סאלי, והוא שאל אותי: ''איפה כתבו את זה?'' עניתי לו: ''בפולניה''. אמר לי הבבא-סאלי: ''פולני אומר שהאתרוג המרוקאי כשר, ואתה אומר שלא?!''.
אמרתי לו: ''בוודאי שהאתרוג כשר. אבל אני מברך על אתרוג של ארץ-ישראל''.
לאחר שהרב היה מספר את הסיפור הזה הוא היה שואל: ''מניין ידע שאני לא מברך על האתרוג שהביא לי? אין זאת אלא שהיתה לו רוח הקודש!''.
(משה שמאי)
<h3>מנענעים לישועה, לא להצלחה</h3>
הרב זצ''ל היה נוהג לומר לאנשים, כי כמו שאנו מקיימים את כל ההלכות שכתובות ב''שולחן ערוך'', כך צריך לקיים גם את ההלכה שאומרת כי אסור לצאת מארץ-ישראל אלא לשלושה דברים. ממש כמו שכתב הרמב''ם (הלכות מלכים פרק ה ט): ''אסור לצאת מארץ ישראל לחוצה לארץ לעולם אלא ללמוד תורה או לישא אשה או להציל מן העכו''ם ויחזור לארץ, וכן יוצא הוא לסחורה''. בכל המקרים הללו יוצא וחוזר מייד. אבל אם היה רעב בארץ, מותר הוא לצאת עד שייגמר הרעב.
מספרים על אדם אחד שבא לרבו ואמר לו שאין לו פרנסה וברצונו לטוס לחו''ל, אולי שם ייטב מזלו. אמר לו הרב: אין לך מה לאכול? אמר לו הלה: אין. בירך אותו הרב בנסיעה טובה ופרנסה טובה וחן וחסד.
והנה בא חברו ואמר לרב שגם הוא רוצה לנסוע לחו''ל כדי להתפרנס. אמר לו הרב: יש לך מה לאכול? אמר לו הלה: כן. יש לך בית? כן. יש לך רכב? כן. אם כן, למה אתה נוסע? אמר לו: כי צריך להחליף את הרכב ליותר טוב. כי בחו''ל אפשר להרוויח יותר. אמר לו הרב: אל תיסע.
שאל אותו האדם: ומדוע לחברי אמרת שהוא יכול לנסוע? אמר לו הרב: האם אתה מנענע את הלולב בסוכות? השיב לו הלה: בוודאי! אבל מה הקשר בין הדברים? אמר לו הרב: כשאנחנו אומרים: ''אנא ה' הושיעה נא'' אנחנו מנענעים, אבל ב''אנא ה' הצליחה נא'', לא מנענעים. בשביל ישועה – מנענעים את האדם ממקום למקום, אבל בשביל תוספת הצלחה לא מנענעים אותו ממקום למקום.
<h3>כי יצפנני בסוכה</h3>
סיפר הרב זצ''ל: לפני כמה שנים שאלו אותי האם לשבת בסוכה במקום שמצויים בו מחבלים שמסכנים את יושבי המקום, וכל שכן את חיי אלו היושבים בסוכה. אני הייתי משיב תשובות שונות לשואלים, לחלק מהם הייתי משיב שיכולים הם לשבת בסוכה למרות הסכנה ולחלק הייתי אוסר, ולא הבינו את כוונתי מדוע במקרה זה אני אוסר ובמקרה אחר מתיר. הסברתי להם, שהדבר תלוי בשואל – אם השואל מסופק ומפוחד ושואל האם בכלל לשבת בסוכה, הייתי אומר לו שלא ישב, כיוון שאין לו ביטחון גמור בהגנה שבמצווה, ולכן עדיף שיימנע ולא יסכן את עצמו.
היה בירושלים חכם אחד גאון וחסיד, חכם אברהם ברזני זצ''ל, שהיה חתנו של רבי יהודה פתיה זצ''ל. הוא היה גר בשכונת ''בית ישראל'' בתקופת שלטון הבריטים בארץ-ישראל. הבריטים החליטו על עוצר בגלל המהומות של הערבים, והטילו ''סגר'' על כל תושבי המקום ואסרו עליהם לשהות בחוץ ובסוכות.
חכם אברהם לא התייחס לדברים ויצא לסוכתו בשלוות נפש. הוא אף ישב ללמוד שם בקול ובנעימות. הבריטים, ששמעו את קול ניגון תורתו, פרצו לסוכתו לחפש מי הוא זה שהפר את חוקי המנדט, אך לתדהמתם לא מצאו איש בסוכה. ''קול דברים אתם שומעים ותמונה אינכם רואים זולתי קול''. הם שאלו: ''מי כאן?'', אך חכם אברהם לא ענה להם אלא המשיך ללמוד בקול רם.
הדבר היה לפלא גדול. כשפגש רבי אברהם את חמיו, חכם יהודה פתיה, וסיפר לו את שאירע, קרא עליו חמיו את הפסוק: ''כי יצפנני בסוכה'', אבל אמר לו שלהבא אין סומכים על הנס.
(מתוך דברי הרב זצ''ל)
<h3>למי יש מצווה לקנות בבין-המצרים?</h3>
פעם הדרכתי קבוצה של תיירים יהודים מדרום אפריקה שהגיעו לארץ בתקופת בין-המצרים. הם שאלו האם מותר להם לטייל או לקנות דברים בתקופת שלושת השבועות שבין י''ז בתמוז לתשעה-באב, והשבתי להם שעל-פי ההלכה זה אסור. למרות שידעתי שזו ההלכה, היה לי קשה עם זה, שכן כמעט שלא היו להם חוויות של תיירים, שאוהבים בדרך כלל לקנות מזכרות ותמונות בכל מקום שבו הם מטיילים. כיוון שחששתי שאולי יש כאן טעות, הלכתי לשאול בעניין את הרב זצ''ל והוא ענה לי: ''מצווה עליהם לטייל בשלושת השבועות, מצווה עליהם לקנות תמונות ומזכרות בבין-המצרים, ואף מצווה לקנות ולטייל בשלושת השבועות הללו כמה שיותר''.
שאלתי את הרב מדוע זה מותר, והרב השיב לי שהסיבה של בין-המצרים היא חטא המרגלים, שלא הבינו את מעלתה של ארץ-ישראל ולא הכירו בחשיבותה. אך במקרה הזה, מדובר בתיירים מחו''ל שצריכים לתקן את החטא הזה ולאהוב את הארץ. אם הם לא יטיילו – איך הם יצליחו לרכוש את אהבת הארץ? ואם הם לא יקנו – איך הם יביאו את סיפור הארץ הטובה לבני משפחותיהם?
(הרב ישראל פסח, רב הכפר ''הודיות'')
<h3>הרב מדבר אלי בתא המעצר</h3>
לפני שנחתם הסכם אוסלו, היינו עושים קניות בשכם ובג'נין ונוסעים ביהודה ושומרון בלי חששות. כשהחלו לדבר על השלום, התחילו מהומות קטנות בערים הערביות. בתקופה ההיא היה זה עדיין ''רק'' זריקות אבנים.
יום אחד נסעתי עם חבר בשכם ונתקלנו במטר אבנים. לא יכולנו לחזור לאחורינו, כי היו הרבה אבנים על הכביש, וחשנו שחיינו בסכנה. יצאנו מהרכב והתחלנו לירות לכיוון אלה שזרקו לעברנו אבנים. אחד הכדורים פגע בילדה והיא נהרגה.
השמאל הישראלי מצא הזדמנות לתקוף את המתנחלים. הפרקליטות רצתה גם היא לתרום את חלקה להסכם אוסלו המתגבש, והחליטה לרדוף אותנו ולהנחות את המשטרה לחקור אותנו עד שיוציאו מאתנו הודאה שתאשים אותנו ברצח ילדה.
חברי, שהבין מהר לאן הרוח נושבת, החליט להיעלם מהשטח. המשטרה עצרה אותי והושיבה אותי במעצר בתנאים קשים על-מנת שאפליל את חברי או שאלחץ עליו שיסגיר את עצמו. המטרה שלהם היתה לשבור את הרוח. החוקרים טפטפו לי כל היום שהחבר שלי שירה הוא אשם, ואני לא צריך להגן עליו בגופי. היו רגעים שבהם נחלשתי וכמעט מסרתי עדות שתפליל את חברי. אולי הם צודקים? חשבתי.
מי שהציל אותי מלמסור עדות על חברי היה הרב אליהו זצ''ל. ואיך הוא הצליח להגיע לתוך תא מעצר סגור? כאשר העבירו אותי מחדר החקירות לחדר המעצר שמעתי רדיו, וברגע שעברתי ליד השומר שמעתי את הרב אליהו אומר בקולו: ''מי שהרג את הילדה הוא לא רוצח''.
לא שמעתי את המשך הדברים, אבל בלבי ממש הרגשתי שהמשפט הזה נאמר אלי אישית, ומשמעותו: ''דע לך שהחבר שלך הוא לא פושע כמו שאומרים החוקרים, אל תסגיר אותו''. כך באמת עשיתי ולא הסגרתי אותו לידיהם. אני מרגיש שהרב נתן לי כוח לעמוד בלחץ שהופעל עלי, ברגעים המאוד קשים הללו. אני לא יודע איך הייתי חי עם עצמי היום אם הייתי נשבר ומוסר פרט כלשהו שיפליל את חברי.
(שם חסוי)
<h3>מל''ו הצדיקים הנסתרים</h3>
במשך כמה שנים נהגתי לבקר את הרב ברוך שפירא זצ''ל במעלה-אדומים. כחצי שנה לפני פטירתו הגעתי אליו, והוא, שלא כהרגלו, ביקש ממני להביא דף ולכתוב את דבריו. תוך כדי כתיבת הדברים, הבנתי שהדברים מכוונים לרב מרדכי אליהו זצ''ל. המכתב עסק בנושא הגאולה העתידה ונכתב בשפת חידה. כך, לדוגמה, הכתיב הרב ברוך שישראל ייגאלו ב''סוד הנער הבוכה'' ובנסים ונפלאות ''מצד הגובה בסוד אני הויה''.
המכתב כלל גם תיאורים בלתי מובנים של בקעים וסדקים בכדור הארץ. במכתב, שאורכו היה שבעה דפים, ייחס הרב שפירא לרב מרדכי אליהו את התואר ''המוסמך הראשי'' וציווה: ''אל תעשו דבר בטרם תפנו לרב מרדכי בן אליהו בסוד 'סובו ציון והקיפוה'''.
כשסיים הרב שפירא להכתיב לי את המכתב, ביקש ממני אישית להעביר את המכתב לרב אליהו לאלתר. למחרת הגעתי ללשכת הרב אליהו. הרב קרא את המכתב כולו בפנים חתומות, וכדרכו – הסתיר ולא פירש. רק הפטיר במשפט קצר: ''תחזור לרב שפירא ואמור לו – קיבלתי מסירת המודעה, ראש-חודש אב''. ואכן כך עשיתי.
כעבור שישה חודשים, ביום י''ח בטבת התשנ''ה, נפטר הרב ברוך שפירא. בהלווייתו נכחו כ-40 איש בלבד, בהתאם לאישיותו, שהיתה נסתרת בקודש. עם תחילת ההספדים, נכנס לפתע הרב אליהו בבגדי הראשון-לציון, בלוויית הרב זעפרני והרב מוצפי, עוזריו. הרב אליהו הספיד את הרב ברוך ותיאר את אישיותו בדיוק נפלא, כמי שמכירו היטב בהנהגותיו, באהבת ישראל שבו ובחוכמתו העמוקה. בפתח דבריו הכריז: ''הרב שמוטל לפנינו קדוש קדוש, מל''ו הצדיקים הנסתרים של הדור הזה היה''.
ידועים דברי חז''ל (ברכות סב א), שנפרעים מן הספדנים ומן העונים אחריהם, והרב אליהו, שאמר ''מל''ו הצדיקים'' ולא אמר ''צדיק'' סתם, ודאי דייק בלשונו לגלות על הרב שפירא, ובאותה הזדמנות אנחנו זכינו ללמוד מיניה וביה על הרב אליהו עצמו.
בתוך דבריו הזכיר הרב אליהו את המכתב שנמסר לו כמה חודשים קודם לכן. התייחסותו היתה: ''קראתי ושניתי ושילשתי, והדברים היו נסתרים מעיניי, מלבד בעמוד מסוים בשורה מסוימת שכמדומה הייתי שהבנתי את כוונת הרב. על-מנת להסיר ספק שלחתי אחריו שליח למעלה-אדומים, וכפי שהבנתי, לכך התכוון הרב ונתגלה לי סוד שהוא בחינת שם המפורש הנאמר לכהן הגדול ביום הכיפורים בחשאי''.
הנוכחים במעמד נדהמו מעוצמת המילים ומחריגותן. שלא כדרכו של הראשון-לציון, הוא יצא מגדרו וחשף את הפן הנסתר והסודי שבאישיותו, שהיתה מונחת בשמים ובארץ בו זמנית. סוד ופשט חבוקים בטבעיות. הרב אליהו זצ''ל בא ללמד על הרב ברוך זצ''ל, ואנחנו זכינו ללמוד גם על הרב אליהו עצמו. כך זכינו להבין שפרסומו של הרב בנגלה, כראשון-לציון, היווה גם הסתרה גדולה על גדלותו בנסתר ובסוד.
(הרב שמואל מורנו, ראש ישיבת ''מעייני הישועה'')
<h3>לא חוכמה לדעת – חוכמה לדעת לבטל גזירות</h3>
במכתבו של הרב ברוך שפירא זצ''ל, שהרב אליהו זצ''ל החשיבו, כאמור, לאחד מל''ו צדיקים נסתרים, היה כתוב על הגירוש מגוש-קטיף העתיד להתרחש, למרות שהמכתב נכתב כעשר שנים לפני שעניין הגירוש עלה לדיון בציבור.
כידוע, הרב אליהו אמר וחזר ואמר לכל המתיישבים: ''היה לא תהיה''. הוא חזר על כך כמה וכמה פעמים, ואמר שצריך להתפלל על זה ולהיאבק בזה ולא לתת לזה לקרות. הוא גם אמר מה לעשות אם הגירוש יתבצע, אבל הוא כל הזמן האיץ גם בפוליטיקאים וגם במתיישבים להתחזק ואמר למתיישבים לא לנטוש את הבתים שלהם, לא לארוז ולא לתת יד לכל הפעולה של הגירוש.
שאלתי את הרב אליהו: ''למה הרב אומר כך, הרי הוא יודע ממסירת המודעה של הרב ברוך שפירא כי הדבר אכן צריך לקרות?'', והרב השיב לי: ''תפקידנו הוא לא לדעת מה שיקרה, תפקידנו הוא להתפלל שהגזירות יבוטלו. כך היה עושה הבבא-סאלי, כך היה עושה רבי אפרים הכהן, כך היה עושה חכם מנחם מנשה, הפחח, כך היה עושה רבי יהודה פתיה ורבי יצחק אלפייה. הם היו מבטלים את הגזירות מכלל ישראל והיו מוסרים את נפשם על כך. גם אנחנו צריכים לעשות כך''.
בימים ההם שקודם הגירוש ישבה חבורה של מקובלים אצל הרב החלבן ושאלוהו: ''למה הרב אליהו אומר 'היה לא תהיה'? הרי כולנו רואים בעיני רוחנו שזה הולך לקרות. באותן עיניים רוחניות שבהן השתמש גם
הרב ברוך שפירא, בוודאי רואה גם הרב אליהו, שרואה יותר טוב מכולנו, והוא יודע את הדברים. אם כן, מדוע הוא מסכן את כל יוקרתו ואומר לאנשים: 'היה לא תהיה'?''.
אמר להם החלבן: ''למה הקב''ה מראה לנו את העתיד, האם כדי שנגלה אותה לאנשים ויגידו כמה אנחנו חכמים? האם כדי שיגידו שיש לנו רוח הקודש? חס ושלום. כל מה שמראים לנו הוא כדי שנתפלל להפר את הגזירות, גם אלו שאנו רואים אותן בחוש משמים. זו דרכו של הרב אליהו. זה מה שאומר הכתוב: 'עַל חוֹמֹתַיִךְ יְרוּשָׁלִַם הִפְקַדְתִּי שֹׁמְרִים כָּל הַיּוֹם וְכָל הַלַּיְלָה תָּמִיד לֹא יֶחֱשׁוּ הַמַּזְכִּרִים אֶת ה' אַל דֳּמִי לָכֶם. וְאַל תִּתְּנוּ דֳמִי לוֹ עַד יְכוֹנֵן וְעַד יָשִׂים אֶת יְרוּשָׁלִַם תְּהִלָּה בָּאָרֶץ' (ישעיה סב, ו-ז). אפילו חרב חדה מונחת על צווארו של אדם, לא יתייאש מן הרחמים. אסור לנו להניח מהתפילה. גם כשהתברר למרדכי הצדיק שהגזירות נחתמו למעלה בשמים – הוא לא נרתע והתפלל ביחד עם אסתר וכל ישראל שבשושן הבירה כדי לבטל את הגזירה. לא צריכים להתרשם ממה שרואים למעלה. צריכים להתחזק בתפילה ובאמונה ולא להרפות''.
(הרב שמואל מורנו, ראש ישיבת ''מעייני הישועה'')
<h3>פסטרמה מונעת גירוש</h3>
היה זה בתקופת גירוש היהודים מגוש-קטיף. התפקיד שלי היה לפקד על יחידת מסתערבים (שלא לומר מסתנחלים...) שיתערבו בתוך המתנחלים. היינו צריכים להיטמע ביניהם, להתלבש כמותם, לדבר כמותם, ובבוא העת לפעול בתוכם על-מנת לזרוע חולשה ביניהם או להקל על הכוחות המפנים.
באתי אל הרב זצ''ל ואמרתי לו שאני לא רוצה לפעול נגד האחים שלי, לא רוצה לפעול מתוכם – נגדם. לא רוצה לרמות אותם, לא רוצה להיות מרגל בתוך המתיישבים. תוך כדי הדברים שלי פרצתי בבכי. אמרתי לרב שאני צריך לפקד על הכוח המאוס הזה שאני לא רוצה בכלל להיות בתוכו.
הרב הסתכל עלי ואמר לי: ''אל תדאג, אתה לא תהיה בגירוש!''
בינתיים התקדמו האימונים שלנו. הביאו לנו צוות שלם של פסיכולוגים שיסבירו לנו למה הצעד הזה כל כך חשוב למדינה ולמה אסור לסרב פקודה. וכמובן, גם כמה מסוכנים המתנחלים שהציגו אותם בפנינו כמו אויב המדינה. בתוך תוכי ידעתי כמה כל זה הוא שקר, אבל כלפי חוץ הכול היה נראה כמו משימה לאומית – הולכים להציל את המדינה, הולכים להציל את הדמוקרטיה. לאלה מבינינו שהיו ספקות על העוול שהולכים לגרום למתנחלים אמרו כי אין לנו מה לדאוג ולכל מתיישב יש פתרון. כך פרסמו בראש כל חוצות, וכך טפטפו לנו כל היום.
יום לפני הגירוש המתוכנן קרא לי מפקד הגירוש, האלוף גרשון הכהן, לאכול איתו ארוחת צהריים. אכלנו יחד פסטרמה ודיברנו על התפקיד החשוב והאחראי שלי. בתוך תוכי אני זוכר את הדברים של הרב אליהו: ''אל תדאג, אתה לא תהיה בגירוש!''.
כמה שעות אחר כך התחילה לכאוב לי הבטן. כנראה שהפסטרמה היתה מקולקלת ולי היה קלקול קיבה רציני. נשלחתי מייד לטיפול בבית החולים, וכל התוכנית של כל החיילים שהיו צריכים לפעול תחת פיקודי – התפרקה.
(הראל ברוך)
<h3>כשיגיע הזמן – זה יקרה</h3>
בערב ראש חודש כסליו התשס''א רצו מנין מקובלים להתכנס, להתפלל ולהביא את המשיח באופן של גזירה, בבחינת ''צדיק גוזר והקב''ה מקיים''. הם פנו גם אלי שאצטרף למנין שיהיה בו גם החלבן – רבי חיים הכהן שליט''א.
ידעתי על בית הדין של הרב שהכין הרב ישועה בן שושן, בית דין של סנגוריה על עם ישראל, אבל כאן מדובר בגזירה. לא ידעתי מה לעשות. התקשרתי לרב מרדכי אליהו זצ''ל שינחה אותי מה לעשות. הרב אמר לי: ''אל תלך. אי-אפשר להכריח את המשיח לבוא. ממילא לא יהיה מנין''. ובאמת, אחר כך סיפרו לי שרבי חיים החלבן לא הגיע, ולא היה מנין.
באותה ההזדמנות שאלתי את הרב: ''האם אי-אפשר להכריח?'' והוא השיב לי: ''דע לך, כשיגיע הזמן – זה יקרה''.
(הרב עזרא שיינברג, ישיבת אורות האר''י, צפת)
<h3>הרב פסק: הכול מוכן לגאולה</h3>
הרב אליהו זצ''ל היה אומר כי השואה האיומה היתה מלחמת גוג ומגוג, כמו שכתוב בגמרא שהקב''ה היה יכול להחשיב את חזקיהו כמשיח ואת סנחריב כמו גוג ומגוג, אלא שגרם החטא (סנהדרין צד). אם כן אפשר להחשיב את השואה כגוג ומגוג. סבלנו מספיק.
הרב סיפר כי מישהו חלק עליו ואמר לו שדבריו לא נכונים ומלחמת גוג ומגוג עוד עתידה להיות, והביא כל מיני הוכחות שהיא לא היתה עדיין. אמר לו הרב: מי שחושב שצריכה להיות מלחמת גוג ומגוג – יהיה במלחמה זו, ומי שסובר שהיא כבר היתה – פטור ממנה.
ובאמת יש הבדל בין אמירה של מישהו כהסבר או כרעיון לבין מי שפוסק הלכות. הרב אליהו הוא פוסק, ומה שפוסקים כאן בעולם הזה, מקיימים בעולם הבא. במיוחד אם מדובר בדברים של פוסקי הלכה, שאומרים כי הכול כבר מוכן לגאולה.
(מתוך הספר ''בשער המלך'')
<h2>ענווה</h2>
<h3>נעשה ונשמע</h3>
כאשר הרב זצ''ל ישב ''שבעה'' על מרת אמו, הרבנית מזל זצ''ל, ישב איתו גם הדוד הרב יהודה צדקה זצ''ל, ראש ישיבת ''פורת יוסף'', שהיה אח אמו של הרב זצ''ל. הרב צדקה ראה שהרב מרדכי אליהו החליף את אחד מבגדיו לבגד שהוא דומה לפיג'מה, והעיר לו שצריך לקרוע כל בגד שמחליפים במהלך ה''שבעה''.
לקח הרב אליהו סכין ומייד קרע את הבגד. אחר כך הוא שאל את הרב יהודה צדקה: ''הרי זה כסות לילה, וכסות לילה לא צריך לקרוע?'' אמר לו הרב צדקה: ''אם כן אתה צודק, למה קרעת את הפיג'מה? למה לא אמרת לי שזה בגד לילה כשהערתי לך על כך?''
אמר לו הרב אליהו: ''כשכבודו העיר לי, קודם כל עלי לקיים את דבריו. מצווה לשמוע לדברי חכמים, אחר כך מותר לי לשאול למה עלי לעשות כן''.
<h3>שעושה שונאו – אוהבו</h3>
בפרשת מאסרו של הרב זצ''ל בעקבות השותפות ב''ברית הקנאים'', היו גם כמה צדדים לא נעימים. אחד החברים מסר מידע לחוקרים שבעקבותיו נכנס הרב לכלא לתשעה חודשים. גם בימינו אלה בית כלא הוא לא בית הבראה, אבל בימים ההם הסוהרים היו מרשים לעצמם להכות את האסירים מכות נמרצות. ממש ''איש הישר בעיניו יעשה''.
יום אחד, כעבור שנים רבות, לאחר שהרב היה כבר דיין בבית הדין העליון, הגיע לבית הרב אותו אדם שמסר אותו והפליל אותו. הוא בא לבית הרב כאילו הוא חבר משכבר הימים. הרבנית שליט''א פתחה לו את הדלת, וכשהיא ראתה אותו, חשכו עיניה. היא ידעה את כל הצער הגדול שהאיש הניצב בפניה גרם לרב. אך משום שלא רצתה לבזותו, אמרה לו שיחכה עד שהיא תקרא לרב. הרב הגיע וקיבל את האיש שהסגיר אותו בסבר פנים יפות, שאל אותו לחפצו וסייע לו ככל יכולתו. לאחר שיצא מביתו שאלה אותו הרבנית: ''כיצד יכולת להאיר לו פנים? הרי בגללו הכו אותך מכות נמרצות!''. אמר לה הרב: ''לא בשביל זה אנחנו אומרים בכל לילה שאנחנו סולחים לכל מי שחטא כנגדנו?! הרי אם לא נכוון עליו – אז על מי נכוון?''.
בפעם אחרת, שמע הרב על איש אחר שעשה לו עוול גדול, שהוא ירד מנכסיו והגיע עד פת לחם. במקרה זה הוא הגיע עד פת מצה, כיוון שהיה זה ערב פסח, ולאותו היהודי שרדף את הרב בעבר לא היתה אפילו מצה לליל הסדר.
כשהרב שמע את הדבר מייד התאמץ יותר מהרגיל והתקשר לכל מיני גבירים לבקש מהם שיתרמו לאותו אדם על-מנת שיהיו לו כל צורכי הסדר וגם כל צורכי החג ברווח. הוא אמר להם: ''פלוני שהיה עשיר וירד מנכסיו סובל יותר מעני רגיל, וצריך עזרה גדולה''. וכמובן, הוא לא סיפר להם על כל הרדיפות שרדף אותו אדם זה, כאשר היה צעיר לימים.
<h3>האם סולחים למוציא שם רע?</h3>
יהודי אחד היה עובד בקופה של צדקה והיה אוסף ומחלק למשפחות נזקקות בנאמנות רבה. יום אחד הוציא עליו מישהו שם רע ואמר כי הוא לוקח חלק מכספי הצדקה לכיסו. השמועה החלה להתגלגל והנפגע ביקש להתעמת עם המוציא לו שם רע. הפוגע נבהל, חזר בו וביקש סליחה, אבל הנפגע לא הסכים לסלוח. הוא טען כי בגלל השם הרע שהוציא עליו, אנשים לא יאמינו בו ולא ייתנו לו תרומות וכל עבודתו תיפגע.
אחרי בקשות ותחינות רבות אמר הנפגע שהוא מוכן לסלוח רק אם מורו ורבו הרב מרדכי אליהו זצ''ל יגיד לו כן. הלכו שניהם לרב ושם אמר הפוגע: ''טעיתי ואני מבקש סליחה באמת. אני מקבל על עצמי לא
לעשות יותר כן''. הוא אף הזכיר את ההלכה שאומרת כי אסור לאדם להקשות את הלב וצריך לסלוח למי שמבקש סליחה.
הנפגע אמר: ''אני לא צריך לסלוח למי שהוציא עלי שם רע, אפילו אם הוא מבקש סליחה באמת ומפסיק את דרכיו. השם הרע שהוא הוציא עלי הולך ומתגלגל גם אחרי בקשת הסליחה. החרטה שלו לא תעצור את הלשון הרע מלהמשיך ולעשות לי נזקים''.
הרב שמע את דבריהם ואמר לנפגע: ''הדין איתך, על-פי ההלכה אתה באמת לא חייב לסלוח למי שהוציא עליך שם רע''. ואז הוא פנה לאיש הפוגע ואמר לו: ''אתה חייב לפרסם התנצלות ברבים''.
לאחר מכן, הוציא מתוך מגירה חבילה של עיתונים ישנים, הראה אותם לאיש הנפגע ואמר לו: ''אתה רואה את כל העיתונים הללו? אני שומר אותם. בכולם דברי פגיעה וביזיון שנכתבו עלי. לכולם סלחתי. בסופו של דבר לא נפגעתי – לכן גם אתה יכול לסלוח''.
סיפר האיש ואמר, כי בשעה שהרב אמר לו את הדברים הוא קיבל על עצמו לסלוח לאותו פוגע בלב שלם. הוא סיפר כי הוא מאמין שבזכות זה, הלשון הרע שדיברו עליו לא התקבל והתורמים המשיכו לתרום לקופה שהיה ממונה עליה כמקודם לטובת הנזקקים.
(סלע)
<h3>תקרע את התמונה!</h3>
אחרי שהרב זצ''ל התמנה להיות הרב הראשי לישראל, הוא הלך לכמה רבנים כדי לקבל מהם את ברכת הדרך, ביניהם היו האדמו''ר מגור זצ''ל, הרה''ג מנחם מן שך זצ''ל, הרה''ג שלום אלישיב שליט''א, הרה''ג יצחק כדורי זצ''ל, הרה''ג יהודה צדקה זצ''ל והבבא-סאלי זצ''ל.
כשהרב הגיע לביתו של הבבא-סאלי הוא לקח את ידו של הבבא-סאלי ונישק אותה. היה שם צלם שהנציח את התמונה הזאת שבה הרב הראשי עם הגלימה המפורסמת מנשק את ידי הבבא-סאלי. התמונה הזו פורסמה ברבים. מה שלא פורסם הוא, שמייד אחר כך לקח הבבא-סאלי את ידו של הרב ונישק אותה. היו שם אנשים רבים, וכל מי שראה את המחזה הזה הזדעזע.
הצלם שהיה שם צילם את התמונה הזאת גם כן. מייד לאחר שהסתיים הביקור של הרב, קרא הרב אליהו לצלם ואמר לו: ''תקרע את התמונה הזאת. אני אוסר עליך לפרסם אותה''.
הצלם נזדעזע ונבהל ומייד הסכים לא לפרסם את התמונה עד אחרי פטירתו של הרב ז''ל. הוא שמר את הפילם של התמונה ופיתח אותה פעם נוספת אחרי הפטירה של הרב. מישהו סיפר לי שהוא ראה את התמונה הזאת, אבל אני לא זכיתי להגיע אליה.
(הרב שמואל אליהו שליט''א, הבן של הרב)
<h3>צו מילואים או צו הרב</h3>
זכיתי והייתי מזכירו של הרב זצ''ל בשנים הראשונות שבהן הוא היה רב ראשי לישראל. יום אחד הודעתי לרב שנקראתי למילואים. הרב אמר לי: ''מי יעשה את העבודה כאן במשרד איתי? יבטלו לך את המילואים''. בימים ההם עוד לא כל כך הבנתי איך המפקד פתאום יבטל לי את המילואים, אבל הרב בירך. עברו כמה ימים והנה קיבלתי הודעת ביטול למילואים. שמחתי על כך והמשכתי בעבודתי.
לאחר כמה חודשים שוב קיבלתי הודעה על שירות מילואים. ניגשתי לרב ואמרתי לו שאני יוצא לשבועיים מילואים, והרב הסתכל עלי, חייך ואמר לי: ''אתה תחזור הרבה יותר מוקדם ממה שאתה חושב''. כעבור שלושה ימים במילואים הודיעו לי שאני לא נדרש עוד והחזירו אותי הביתה. כשחזרתי מהמילואים סיפרתי לרב כי לפני כמה שנים קיבלתי צו מילואים והלכתי לרב מרדכי שרעבי זצ''ל, הוא בירך אותי ואחרי יום החזירו אותי הביתה.
הרב צחק ואמר: ''אתה רואה את ההבדל בין הרב שרעבי לביני? לו לוקח יום, לי לוקח שלושה ימים!''.
(הרב חיים לוי, ישיבת בנ''ע מירון)
<h3>האם להכין לכם חביתה?</h3>
בהיותי רב המושב ספסופה, נסעתי פעם עם הרב שמואל אליהו שליט''א, בנו של הרב זצ''ל, לירושלים השכם בבוקר בענייני רבנות. לאחר תפילת ותיקין בא הרב שמואל לבית הוריו לקיים מצות כיבוד הורים ואני התלוויתי אליו. לאחר שנכנסנו לביתם, הרב הסתכל על השעון ואמר: ''תפילה כנראה התפללתם, אבל ארוחת בוקר כנראה עוד לא אכלתם. אתם מוזמנים להיכנס למטבח''.
הרב שמואל קיים מצות אביו וביקש ממני להתלוות אליו, אבל אני העדפתי להמתין בסלון. הרב אליהו ז''ל לא הסכים שאשב בסלון וקרא לי לבוא לאכול ארוחת בוקר. נכנסתי למטבח, התיישבתי ליד הרב שמואל, והנה הרב בעצמו ניגש ומניח לפנינו לחם וכל טוב, גבינות וירקות. הגדיל לעשות כאשר שאל אותנו: ''האם להכין לכם חביתה?''.
הייתי מאוד נבוך ואמרתי בלחישה לרב שמואל שאני לא מרגיש נעים שהרב עומד ומגיש בעצמו. הרב שמואל ענה לי: ''אתה רואה שאני בעצמי אורח כאן ועושה מה שבעל הבית מצווה עלי לעשות. תעשה כך גם אתה''.
חשבתי שבזה נגמר העניין, אבל אחרי החביתה והשתייה, הרב הוציא עוגות מהמקרר, חימם בתנור והגיש לנו. ולא רק זה, אלא שהוא עטף לנו כמה עוגות בשקית ואמר לי: ''את זה תיתן לאשתך ותאמר לה שזה מבית הרב''.
באותה שעה ראיתי בעצמי איך מקיימים את מה שנאמר על אברהם אבינו: ''והוא עומד עליהם תחת העץ ויאכלו''.
(דוד לחיאני, רב בית החולים ''זיו'' בצפת)
<h3>הוא ולא שליח</h3>
בימים בהם המציאו את דודי השמש, עלתה השאלה האם מותר להשתמש במים שחוממו על-ידי הדודים הללו בשבת. האם זהו חום של ''חמה'' או של ''תולדות חמה''?
הוריי היו גרים בקומה עליונה ברחוב ירמיהו, ובבית שבו הם גרו הותקנו דודי שמש. הרב זצ''ל היה גר בבית שהיו בו רעפים, ובאותם ימים לא היו שמים דודי שמש במקום שהיו בו גגות רעפים.
פעם אחת, בעת שהרב ביקר בבית הוריי, ראיתי אותו מתכופף ובודק את דודי השמש השונים שהיו שם. שאלתי אותו: ''מה הרב מחפש שם?'' והוא ענה לי שהוא רוצה לראות האם המים מתחממים ישירות מהשמש או מהקולטים. אחרי שהרב ראה במו עיניו הוא ביקש לדבר עם כמה מומחים לנושא.
באותה שעה הייתי ילד קטן, אבל למדתי מסר חשוב. ראיתי מול עיניי את מה שכתוב בתורה במגדל בבל: ''וַיֵּרֶד ה' לִרְאֹת אֶת הָעִיר וְאֶת הַמִּגְדָּל''. וכי ה' לא יכול היה לראות ממקום שבתו את המציאות? אלא שלימדה תורה לדיינים שירדו לראות את המציאות במו עיניהם, כשזה יכול להביא פתרון לשאלה.
(הרב שלמה בן אליהו, רב מטה אשר)
<h3>מיליון דולר שכר לימוד</h3>
סיפר אחד מגדולי היהלומנים: פעם קניתי יהלום גדול, גולמי, צבעוני, בשני מיליון דולר. יש לדעת כי יהלומים צבעוניים הם היהלומים הכי יקרים בעולם. יהלום צבעוני גדול יכול לעלות גם עשרה מיליון דולר, אם מוצאים את הקונה הנכון שיקנה אותו לאשתו.
התקשרתי אל הרב זצ''ל ושאלתי אותו מה לעשות עם היהלום, האם ללטש ולמכור אותו במחיר שהוא פי חמישה ממחירו, או למכור אותו גולמי ברווח קטן של חצי מיליון דולר. הרב אמר לי: ''תמכור אותו גולמי''.
היה לי קשה לקבל את התשובה, ושוב שלחתי לרב את השאלה בצורה יותר מפורטת, חשבתי שאולי אם אסביר לו את השאלה בצורה יותר ברורה הוא ייתן לי תשובה אחרת. אך התשובה היתה זהה. היה לי קשה לוותר על רווח כל כך גדול ושלחתי לרב את השאלה בשלישית. בפעם הזאת הוא אמר: ''תעשה מה שאתה רוצה''.
שמחתי על התשובה ושלחתי את היהלום לליטוש. היהלום הוא מאוד חזק אם אין בו סדקים. במהלך הליטוש התגלו בו גם סדקים וגם לכלוכים. כך זה קורה ביהלומים. לא תמיד כולו נוצץ, לפעמים במהלך ההתגבשות הוא קולט חומרים זרים שנכנסים לתוכו ומעכירים את יופיו. חוכמת המלטש היא לחתוך את היהלום באופן כזה שלא ייכנסו לכלוכים שונים למוצר הסופי.
כך נשבר לו היהלום ונחתך פעם אחר פעם, ובסופו של דבר, מהיהלום הגדול נשארתי עם כמה יהלומים צבעוניים קטנים שערכם קטן בהתאם. מכרתי את הסחורה במחיר קטן יותר ממה שקניתי. הפסדתי כמעט מיליון דולר, וזה היה עבורי שכר לימוד יקר אבל חשוב.
(אלקבץ)
<h3>הרב אליהו מבקש סליחה</h3>
סיפרה המזכירה של הרב: היה זה ערב ראש-שנה. בזה אחר זה נכנסנו כל העובדים אל הרב זצ''ל בחרדת קודש לקבל ברכת ''שנה טובה'' מרבנו הקדוש. איחלנו לו: ''שנה טובה'', והוא אמר לנו בחיוך: ''למה אתם כל כך קמצנים?! תגידו: 'תזכו לשנים רבות, נעימות וטובות!'''. חייכנו ובירכנו: ''לשנים רבות, נעימות וטובות''.
לאחר כמה ימים, בערב יום כיפור, שוב נכנסנו אליו. הפעם כבר ידענו מה לברך, וכך קיבלנו גם כן ברכה לשנים רבות, נעימות וטובות. כאשר הרב יצא מהלשכה באותו יום, הוא עבר לידינו ושוב בירך את כולנו. אך יצא מדלת הלשכה וירד מדרגה אחת, חזר אחורנית ונכנס שוב ללשכה, פנה אלי ואמר: ''אני מצטער. שכחתי לבקש סליחה על כל הטרחה והעבודה שאני מטריח אתכם!''
בהשתאות עצומה גמגמתי: ''מה פתאום? אני זו שצריכה לבקש סליחה על הטעויות שעשיתי והטרחה'', אך הרב עצר את דיבורי בידו, בירך שוב לשלום ויצא.
(נעמי קנובל, המזכירה של הרב)
כדי שלא לבייש
שח לי הרב יוסף אורן שליט''א, המוהל הירושלמי הידוע: פעם איחרתי לברית בשעה שלמה. כשהגעתי לאולם ראיתי מרחוק את הרב אליהו יושב ומחכה. נחרדתי כשראיתיו, לא ידעתי שהרב זצ''ל אמור להיות הסנדק. נאמר לי שהרב המתין במשך כל אותה שעה. הגעתי לרב כולי מבויש ומלא התנצלות וראיתיו נינוח וללא סימני לחץ. תגובתו היתה: ''עתה באתי'', כאומר: גם אני הגעתי רק עכשיו – וזאת, כדי לא להביך אותי.
(הרב מרדכי נגרי, רב העיר מעלה-אדומים)
<h3>מכבדים זה לזה</h3>
לברית של בני שילה, שהתקיימה בירושלים, הזמנתי גם את הדיין הרה''ג יוסף קאפח זצ''ל וגם את מו''ר הרב מרדכי אליהו זצ''ל. אמרתי לכל אחד מהם באופן אישי כי מאוד אשמח על השתתפותו.
עם התקרבות שעת הברית, המתנו לשניהם בכדי לכבדם בהתאם בכוס ברכה ובסנדקאות. הרב אליהו, שכבר ישב סנדק בבני הקודם, נמנע מלשבת סנדקאות בפעם שנייה. רבי יוסף קאפח, לעומת זאת, לא רצה לשבת כשהרב אליהו נמצא ולא יושב. כך יצא ששניהם הכריעו על אתר כי אבי מורי, הרב רצון ערוסי, רבה של קרית-אונו, ישב כסנדק בברית.
לאחר הברית לקחתי את כוס הברכה והצעתי לרב אליהו לברך את הברכות. הוא לקח את הכוס מידי והעבירה למארי יוסף קאפח שיברך.
(הרב צפניה ערוסי)
<h3>זהו שמי!</h3>
לפני כשתים-עשרה שנה צלצל הטלפון בביתנו. בתנו הגדולה הרימה את השפופרת, ומעברו השני של הקו שמעה קול מוכר המבקש לדבר עם אימא. ''מי מדבר?'' שאלה בתנו, ''מרדכי אליהו'', נענתה. מאחר שלא הזדהה בשם ''הרב מרדכי אליהו'', הבת שלי לא היתה בטוחה שמדובר ברב עצמו ורצה עם השפופרת לאשתי ואמרה בהתרגשות: ''אימא, נראה לי לפי הקול שזה הרב מרדכי אליהו, זה יכול להיות?!''.
אשתי לקחה את השפופרת ביד ואמרה: ''שלום, במה אוכל לעזור?'' ושמעה מעברו השני של הקו: ''רציתי לברר על האולפנה המקומית עבור נכדתנו. מה דעתך כאימא לבנות שלומדות שם? האם האולפנה טובה?'' זה באמת היה הרב זצ''ל. אשתי היתה נרגשת כולה וניסתה להסביר ולהמליץ, ולבסוף שאלה האם כבוד הראשון-לציון מרן הרב אליהו מדבר עמה כעת. ''כן'', ענה בפשטות והמשיך להקשיב לדבריה.
לבסוף סיים ב''תודה רבה על הזמן שהקדשת וכל טוב''. אשתי נשארה המומה והשפופרת נשארה בידה עוד זמן מה. הילדים סביבה התרגשו ושאלו האם היה זה באמת כבוד הרב אליהו והאם הוא התקשר באופן אישי וישיר ולא באמצעות עוזרים. ומי יותר ממנו מקדיש מזמנו לשאלותינו ולשאלות כלל ישראל?
(הרב מרדכי נגרי, רב העיר מעלה-אדומים)
<h3>חצי דקה והתינוק התהפך</h3>
לאחר שנולדה לפרופסור אליה נכדה, העלוהו במנין ותיקין לתורה ושרו לכבודו. בסיום התפילה, רגע לפני תחילת השיעור ב''בן איש חי'', אמר פרופסור אליה לרב זצ''ל: ''ראית, הרב, איך תוך חצי דקה...'', ואילו הרב קוטעו ומשתיקו: ''שששש...''.
לאחר השיעור, ניגשתי לפרופסור אליה ושאלתי אותו לפשר הדבר. הוא סיפר לי כי הוא ליווה את כלתו לחדר הלידה, ושם אמרו לו הרופאים כי העובר לא ממוקם טוב וצריך לעשות ניתוח. הוא מיהר ללכת מחדר הלידה אל הטלפון הציבורי שהיה במחלקה, והתקשר אל הרב לקבל ברכה. הרב בירך, והנה בחזרתו מהטלפון הציבורי, מהלך של כחצי דקה, אמרו לו שכרגע התהפך העובר, וכלתו תלד בלידה טבעית.
הוא רצה לומר את זה לרב ולהודות לו, אבל הרב, בענוותנותו, עצר אותו והוא שתק.
(משה שמאי)
יראת חטא
תפילות מסיטות פגזים145
דקדוק במצוות146
מדוע לא חתם הרב על כשרות הבשר?148
כובע טפח149
בהגיגי תבער אש150
תיקון נשמות במדבר נאוודה150
במקום שלא מצויים ארבעת המינים150
אתרוג מהגינה של ה''חפץ חיים''152
שלא להשתמש בתלמיד-חכם154
קפיצת הדרך בניו-יורק157
<h3>תפילות מסיטות פגזים</h3>
בתקופה של טרום מלחמת יום הכיפורים היה קשה מאוד להתקשר מאזור תעלת סואץ לפנים הארץ. לילה אחד, לקראת אשמורת הבוקר, צלצל הטלפון בבית הרב זצ''ל. על הקו היתה קשרית של גדוד חיילים בדרום. החיילת שאלה: ''האם אתה הרב מרדכי אליהו?'', והרב השיב לה שכן ושאל במה יוכל לעזור. ''נמצא על הקו חייל במוצב, שרוצה לשאול שאלה מבצעית דחופה'', השיבה הקשרית. היא הסבירה שלכל מוצב בגדות תעלת סואץ יש חצי שעה בכל יום להתקשר, ועכשיו הגיעה השעה של המוצב הזה. היא שאלה האם הרב מוכן לקבל את השיחה.
הרב השיב, כמובן, בחיוב ופנה לשמוע את השאלה, והחייל סיפר לכבוד הרב: ''המים במוצב הולכים ואוזלים ויש קצבת מים. לאור המצב, מה עלי לעשות עם מצות נטילת ידיים? האם ליטול פעם אחת, או ליטול בכל פעם שאני אוכל ומתפנה?!''.
ענה לו הרב: ''הנכם פטורים, אתם במלחמה, זהו פיקוח נפש!''. אמר לו החייל: ''הכיצד אפשר להימנע מנטילת ידיים? קשה לי מאוד לחשוב על כך. האם אפשר לאכול את הכריך עם מפית? איני רוצה להקל, ברצוני לדעת מהי ההלכה בנדון''. עצתו של הרב היתה, שבבוקר ייטול ידיים פעם אחת ויתנה תנאי, שאינו מסיח דעתו מכך במשך כל היום ואז לא יצטרך ליטול ידיים לפני כל ארוחה. אחרי שירותים – ישפשף ידיו בדבר שמנקה.
תוך כדי השיחה התערבה הקשרית שהקשיבה לשיחה ואמרה לחייל: ''אמרת לי שזאת שיחה מבצעית שקשורה למלחמה, אני שומעת שיש פה שיחה רגילה''. החייל לא התבלבל והשיב לה: ''אנחנו מדברים בקודים. זו שיחה שחשובה מאוד להצלחת הלחימה''.
כבוד הרב, שהיה עד לשיחה הזאת, הבין כי החייל עשה מאמצים גדולים על-מנת שיוכל להתקשר לשאול שאלה הלכתית זו, ולא היה מסוגל לנתק את השיחה. עם השפופרת בידו אמר: ''ריבונו של עולם, ראה איזה חיילים יש לך, באילו תנאים הם מקפידים במצוות, אפילו במצוות דרבנן. אנא ה' יתברך – הצילם מכל רע!''
הקשרית, ששמעה את הדברים של הרב, התחילה להבין שמדברים פה בקשר ישיר עם הקב''ה וביקשה מהרב שיברך גם אותה. הרב בירך גם את הקשרית שסייעה ליצירת התקשורת הזאת לחיים טובים ולשלום.
זמן רב לאחר אירוע מסעיר זה, הזדמן כבוד הרב לבית-ספר בראשון-לציון. אחד התלמידים שאל את הרב שאלה בהלכות נטילת ידיים. שאלתו היתה: מה לעשות כשאין מים בסביבה שמזדמנים אליה? הרב הסביר לו את הדינים הכרוכים בכך: ארבעה מיל לפנים ומיל אחד לאחור, ועד אילו טווחים צריך לחפש מים וכו'. לסיום הצד ההלכתי הוסיף הרב וסיפר על החייל מאותו מוצב.
לפתע ניגש אחד המורים, בהתרגשות רבה, כשעיניו דומעות, וסיפר לרב: ''אני הוא החייל שהיה שם''. אחר כך המשיך ותיאר בפני הרב מה עבר עליהם מרגע סיום שיחת הטלפון ואילך. וכך סיפר אותו אדם: ''מייד אחרי שיחת הטלפון, החלה הפגזה כבדה על המוצב. הוכיתי בתדהמה כשלנגד עיני התגלה מחזה שנראה כאילו הוא הזוי: דמותו של הרב אליהו התגלתה בשטח המחנה וכל פגז שהגיע – הוסט הצידה עם היד של הרב...''.
האם זה היה קשור להקפדה על מצות נטילת ידיים?
(הרב מרדכי נגרי, רב העיר מעלה-אדומים)
<h3>דקדוק במצוות</h3>
הרב זצ''ל מאוד הקפיד ונזהר במצוות. כשהביאו לבית של הרב שולחן סלון חדש, הוא בדק את החורים שבהם נכנסת ההרחבה של השולחן וניסה לראות אם הפינים שנכנסים בחורים נכנסים בדוחק או ברווח. כשהיה לו חשש שהם נכנסים בדוחק, הוא הרחיב את החורים כדי שלא יהיה חשש של ''תוקע'' בשבת.
הרב היה אומר שבכל מטבח יהודי צריך להיות משקל, כדי שלא ייכנסו לספקות אם האוכל שאוכלים הוא כזית או פחות, וכן לצורך הפרשת חלה או לרביעית או לכל נושא אחר של ברכות.
(אסף אהרוני, עוזר הרב)
<h3>מדוע לא חתם הרב על כשרות הבשר?</h3>
כל מי שמקפיד על קלה כבחמורה מלמטה – מסייעים אותו מלמעלה שלא יחטא. את הסיפור הזה שמענו ממשגיח באולם ''קיסר'' שבא לבקש מאתנו סליחה על קפידא שהיתה לו בלב על הרב אליהו, ולאחר מעשה הוא הבין את גודל רוח קדשו של הרב זצ''ל. וכך הוא סיפר:
בתקופה שהרב זצ''ל כיהן כרב ראשי לישראל, הוא היה צריך לחתום על כשרות הבשר המיובא. אנחנו, בבית המלון, צרכנו בשר מסוגים שונים והיינו משתמשים בחלקים מיוחדים לצורך האורחים החשובים. היו אלה סוגי בשר שלא תמיד היו מצויים בשוק.
קרה שחיכינו זמן רב לסוג בשר מסוים, והיבואן אמר לנו את התאריך שבו הבשר אמור להגיע לנמל באונייה. היינו בטוחים כי זמן קצר אחרי שהבשר יגיע לנמל – הוא יגיע אלינו למלון. היה זה גם האינטרס של היבואן וגם של בעלי האולם והמלון.
לצערנו, לאחר שהבשר הגיע לנמל, הודיעו לנו שהרב אליהו לא מסכים לחתום על כשרות הבשר. זה היה קצת מרגיז, כי הבשר הזה נשחט על-ידי צוות שוחטים שהרבנות הראשית לישראל שלחה לחו''ל והיא אמורה לתת חותמת אחרי שכל הבשר עשה את המסלול הארוך הזה והגיע סוף-סוף לארץ.
כל מי שהיה בעסק הזה הקפיד או כעס, ואולי אף דיבר במילים שלא צריך לדבר. אבל כל זה נמשך רק יומיים, כי מייד אחר כך התקבלה הודעה מהמפעל: המפעל שלח לישראל בטעות את הבשר הטרף, ואת הבשר הכשר שלח למקום אחר.
העיכוב ביומיים הללו הציל יהודים רבים מאכילת בשר טרף, גם אצלנו במלון וגם במקומות אחרים. ואנחנו, שבתחילה לא הבנו את התנהגותו של הרב, נפעמנו מרוח הקודש שפיעמה בקרבו.
(רב המשגיחים, מלון ''קיסר'')
<h3>כובע טפח</h3>
אשתי היתה בחדר לידה ולא הצליחה ללדת במשך שעות ארוכות. הלידה התארכה והסתבכה, והחלטתי ללכת לבית הרב אליהו זצ''ל ולבקש את ברכתו. הגעתי לרב כשאני חובש מגבעת רחבת שוליים, כדרך בני הישיבות.
כשהגעתי לבית הרב אמרו לי שהרב עוד מעט יצא אל מכוניתו ואני אוכל לפגוש אותו בחדר המדרגות. חיכיתי לו שם, וכשהוא ראה אותי הוא אמר לי: ''האם אתה הולך עם המגבעת הזאת בשבת?'', אמרתי לו שכן. הרב אמר לי שזה חילול שבת, כמו שכתוב ב''שולחן ערוך'' (שא מ): ''כובע שהוא מתפשט להלן מראשו טפח – אסור להניחו בראשו אפילו בבית, משום אוהל''.
''קבל על עצמך לחבוש כובע כשר בשבת, ואשתך תלד כמו שצריך'', אמר לי הרב. באותו הרגע קיבלתי על עצמי את מה שהרב הורה לי. הרב אמר לי: ''לך לבית החולים ותבושר בשורות טובות''.
הלכתי לבית החולים, ושם אכן קיבלו אותי בבשורות טובות. אשתי ילדה והכול הלך למישרין. בדקתי את השעה ומצאתי כי בדיוק בשעה שפגשתי את הרב וקיבלתי על עצמי לעשות מה שאמר לי, אשתי ילדה לשלום את התינוק.
(הרב שמואל אליהו שליט''א, ששמע מפי הבעל)
<h3>בהגיגי תבער אש</h3>
פעם ישב הרב זצ''ל לתת שיעור בבית-מדרש מסוים והרגיש כי רגליו ''חמות מאוד''. הוא ביקש שיבדקו מה נמצא תחת הבימה שעליה הוא ישב.
להפתעתם של כל הנוכחים הם ראו שיש שם קובץ ספרי קודש שהיו מוטלים שם בלי כבוד, והרב ברגישותו הרבה הרגיש את קדושתם.
(הרב מרדכי נגרי, רב העיר מעלה-אדומים)
<h3>תיקון נשמות במדבר נאוודה</h3>
פעם נסעתי עם הרב זצ''ל במדבר נאוודה, שנמצא בין לוס-אנג'לס לנווה המדבר פאלם ספרינג'ס, מקום שומם לגמרי שאין בו נפש חיה. באמצע הנסיעה במדבר נאוודה, בדרך לעיר, הורה לנו הרב לעצור.
יצאנו מהאוטו ובצד הבחנו בשיירי מזון. אמר לנו הרב: ''פעם אכל פה יהודי אוכל ולא בירך ברכת המזון. צריך לתקן את המעשים שלו''. אכלנו שם ובירכנו בכוונה רבה, שלא ידענו כמותה מעולם.
(יגאל קוטאי, חברון)
<h3>במקום שלא מצויים ארבעת המינים</h3>
פעם סיפר הרב זצ''ל על ההתחזקות בשמירת מצוות שקיימת היום בעם ישראל:
היתה תקופה שלא כולם היו קונים אתרוגים ולולבים, והיה רק אחד בכל בית-כנסת. הם עשו כך כיוון שזכרו כי כך היו נוהגים בחו''ל, שלא היו האתרוגים והלולבים מצויים, וכך היו ממשיכים גם כאן בארץ. אך באמת ההלכה היא שכל אחד ואחד צריך לקנות לעצמו ארבעת המינים.
פעם אחת באתי עם ילדיי הקטנים להתפלל בבית הכנסת בחג הסוכות, וראיתי שמכל האנשים בבית הכנסת רק לחזן היו לולב ואתרוג. לי היו לולב ואתרוג, וכן לילדיי הקטנים שהיו אז בני שש ושבע שנים. והנה באו וביקשו ממני ליטול את הלולב והאתרוג שלי לברכה, והשבתי להם שייקחו מהילדים הקטנים.
האמת היא, שכתוב ש'קטן קונה ואינו מקנה'. אבל היו הרבה אנשים בבית הכנסת ואם כולם היו מחכים בתור לברך על הלולב שלי הם לא היו מספיקים. אמרתי להם לקחת את ארבעת המינים מהילדים שלי, כיוון שרוב האנשים חשבו שהלולבים של הילדים אינם כשרים וזה סתם משחק בשבילם, ואני רציתי שהם ידעו שגם ילדים צריכים ארבעת המינים כשרים. מלבד זה, אם הם יצטרכו לשאול ארבעת המינים מילדים – אולי הם יתביישו וילמדו לרכוש לעצמם. וכך באמת קרה. הם נשאו קל-וחומר בעצמם, שאם ילד שאינו בר-מצווה יכול שיהיו לו ארבעת המינים כשרים – כך כל אב או סבא לילדים יכול לקנות לעצמו גם כן.
בתום התפילה באו אלי כמה אנשים ושאלו אותי האם אפשר לקנות ארבעת המינים גם בחול-המועד, ואמרתי להם שבוודאי אפשר, אין בזה משום מסחר שאסור לעשות במועד. לא עברו כמה שנים וכל בית הכנסת היה מלא באתרוגים ובלולבים בחג הסוכות. ה' עליהם יחיו.
(מדברי הרב זצ''ל)
<h3>אתרוג מהגינה של ה''חפץ חיים''</h3>
הרב היה מהדר מאוד במצוות, ובמיוחד במצות אתרוג. חכמינו אמרו שכל מצווה שאדם משתדל בה מלמטה, עוזרים לו בה מלמעלה. אני רוצה לספר סיפור שהתרחש לפני עשרים שנה ויותר, אבל הוא לא נשכח ממני כאילו היה היום.
מדי שנה היינו נוהגים להביא לרב אתרוגים לבדיקה לפני חג הסוכות. באותה השנה לא ניתן היה למצוא אתרוגים תימניים לברכה, משום שמזג האוויר בקיץ היה חם מאוד וכל הפריחה של האתרוגים נפלה. בדרך כלל היינו מביאים לרב כמה אתרוגים, והרב היה מסדר אותם לפי חשיבותם – מהודר, כמעט מהודר, כשר, חול המועד וכו'...
זאת ועוד, לרב זצ''ל היתה טביעת עין מיוחדת, ולמרות שהיה רואה אלפי אתרוגים בכל יום, הוא היה זוכר את הבדיקה הקודמת ואומר: האתרוג שראיתי אתמול יותר יפה מהאתרוג הזה. זכרונו היה בגדר של מלאך אלוקים ממש.
באותה השנה, כאמור, לא נמצאו אתרוגים בכל הפרדסים שבהם נהגנו לקנות, במיוחד באזור השפלה. בערב חג הסוכות, בבוקר, הגעתי אל הרב עם כמה אתרוגים והוא לא שבע מהם נחת, וכששאלתי מה לעשות הוא אמר: ''אל תדאג, אתה עוד תמצא אתרוג יפה''.
יצאתי מביתו של הרב בשעה 10:00 לערך, ופניתי לעסוק בהכנות לחג, בבניית הסוכה ועוד. בשעות הצהריים הסתובבתי בשכונה, והנה מרחוק ראיתי גינה ובה שני עצים ללא פירות. לפי העלים הבחנתי שמדובר בעצי אתרוג. נכנסתי לאותה הגינה ושאלתי את בעלת הבית אם אפשר לקנות אתרוג, והיא השיבה שהיא מכרה את כל האתרוגים לפניי שבועיים ולא נראה לה שנשארו פירות על העץ. שאלתי אם אפשר לנסות למצוא, והיא הסכימה.
התקרבתי אל העצים, ואכן לא נראו עליהם אתרוגים. התחלתי להסתובב, ופתאום צדו עיניי אתרוג שנחבא בין סבכי העץ. ביקשתי מזמרה בכדי שהפרי לא יידקר, ואט-אט הוצאתי את האתרוג.
רצתי לביתו של הרב והראיתי לו את האתרוג. היה זה כשעה לפני כניסת החג. הרב בדק את האתרוג, נהנה מיופיו ואמר: ''מהודר הפלא ופלא''. ואז הרב שאל אותי: ''מאיפה השגת אתרוג כזה יפה?''. סיפרתי לו על הגינה, והרב ביקש שאלך לבדוק אם נשאר על העץ אתרוג נוסף. עשיתי כבקשתו. בזמן המועט שנשאר עד כניסת החג, רצתי לאותה הגינה ובדקתי היטב את העצים. לשמחתי הרבה, מצאתי אתרוג והבאתי אותו לרב. הרב שמח מאוד גם הוא ועשה לשני האתרוגים מעשר.
אחר כך ביקש הרב שאלך לאותה אישה ואשאל אותה מאיפה הגיע אליה העץ הזה. רצתי שוב ושאלתי אותה, והיא השיבה שזה סיפור ארוך, ומפאת קוצר הזמן של ערב החג היא סיפרה בקיצור שהיא עלתה עם הוריה מהעיר ראדין, העיר של ה''חפץ חיים''. לפני שהוריה עלו לארץ הם לקחו זמורה מעץ האתרוג שהיה בחצר הבית של ה''חפץ חיים''.
את השתיל הם הביאו לארץ-ישראל ונטעו אותו בביתם בדיר-יאסין. בעקבות הפרעות הם עברו עם השתיל לגבעת-שאול, וכאן נטעו את העצים. רצתי בשמחה אל הרב וסיפרתי לו. הרב הנהן בראשו, חייך ואמר לי: ''ראיתי באתרוג קדושה מיוחדת''.
למחרת, ביום החג, באו המונים לסוכת הרב לקבל ברכות. פתאום הפסיק הרב את דרשתו והחל לספר לקהל את הסיפור עלי ועל האתרוג של ה''חפץ חיים''. התביישתי מאוד. לאחר הדרשה פניתי לרב ואמרתי לו שעדיף להישאר בצנעה, אבל הרב ביטל את דברי ואמר: ''טרחת, הבאת, צריך הכרת הטוב!''.
לימים נודע לי מהרב, שבכל יום מימי החג הרב היה מברך על אתרוג אחר, ולאחר החג הרב היה מחלק את האתרוג לצורך ברכות לזיווגים, לזרע של קיימא ולהצלחה. רבנו היה האתרוג שלנו, פרי ההדר שלנו שנגנז. דברי התורה שלמדנו ממנו מהדהדים והם נר לדרכנו. יהי זכרו ברוך.
(אבי יאיר, ירושלים)
<h3>שלא להשתמש בתלמיד-חכם</h3>
בחודש אלול תשמ''ט, לקראת סיום שליחותי כשליח חינוכי ב''בני עקיבא'' ובתנועת ''מורשה'' לסטודנטים, על אדמת צרפת, הגיעה מן הארץ משלחת רבנים, ובראשם הרב מרדכי אליהו זצ''ל, לקיום סמינריון תורני לרבני צרפת.
מחלקת הביטחון של הסוכנות היהודית התלבטה כיצד להיערך לנהיגת הרכב הרשמי של הראשון-לציון, שכן הנהג היה צריך סיווג בטחוני מתאים. חשתי את לבטיהם, ובשל כך פניתי לראש המחלקה והרגעתי
אותו: ''לכבוד יהיה לי להיות נהגו של הראשון-לציון''. ואכן, זכיתי לנהוג שלושה ימים ברחובות פריז עם הרב מרדכי אליהו.
בשדה התעופה שרל דה-גול חיכה לרב וולוו שרד. השאלה הראשונה שהרב לחש על אוזנו של עוזרו שלצידו היתה: מי הנהג? שמא הוא תלמיד-חכם? כנראה שהרב לא רצה להשתמש בתלמיד-חכם לצורך הסעתו, כמו שכתוב בגמרא על אברהם אבינו (נדרים לב.).
שמעתי את שאלתו-תמיהתו של הרב ואמרתי ספונטנית: ''גם אם הייתי תלמיד-חכם, לכבוד רב לי לשרת את הרב בארץ ניכר זו, תורת ארץ-ישראל הוא מביא באמתחתו לאחינו בגלות צרפת; על אחת כמה וכמה, כשאיני תלמיד-חכם''. תמיהה חדשה היתה בפיו: ''מה פשר השקט הזה ברחובות פריז?''. השבתי: ''הרב, היום יום א' בשבוע, ולאחר ההילולא הפרועה אמש, הצרפתים נמים את שנתם''.
ואז שאלתי: ''כיצד הרב מסביר את 'חוסר המקוריות' של הנוצרים והמוסלמים, בהקדישם את יום המנוחה שלהם ביום ו' וביום א' לחילופין?''. מייד הרב השיב: ''התשובה נמצאת אצל רבי אברהם אבן-עזרא''. לדברי הרב, היסוד הוא שבת של ארץ-ישראל, במזרח זהו יום א' ובמערב זהו יום ו'. התפעלתי מאוד מתשובה קצרה ומקיפה זו.
היו אלו ימי אלול, כך שזכיתי להשכים השכמת בית הכנסת מוקדמת במיוחד לכבוד הסליחות. זכיתי לשמש במעט תלמיד-חכם בשיעור קומתו של הראשון-לציון; הליכותיו הפשוטות, הצנועות, עשו עלי רושם עז. שמתי לב לדבר נוסף, הגם שנעשה בדיסקרטיות: מעט אוכל הגיע לפיו.
הרבה נוחם הביא בדרשותיו לרבני צרפת, עידוד וניחוח מארץ-ישראל. כשנשאלה שאלה כואבת על ההתבוללות הפושה בחברה היהודית, עד כדי דמיון ההתנהגות של יהודי לזו של גוי, השיב הרב בחיוך אבהי ובחיוך של מנהיג המכיל את תחלואי דורו: ''ומי כעמך כישראל גוי אחד בארץ''.
לימים, בארץ, בתשובה לשתי השאלות שלי, עודד אותי הרב זצ''ל להקפיד לקרוא בכל ערב שבת ''שיר השירים'', שזוהי סגולה לכל השבוע, מגן ומחסה לכל המשפחה. כמו כן, הרב עודד אותנו להמשיך בהליכי פתיחת גמ''ח הלוואות קטן ''ברוך פודה ומציל'' (שהקימונו עקב נס הצלה שניצלתי בכביש ''חוצה יהודה'', עת ירו עלי מחבלים ברכב עוקף, בט''ו סיוון תשנ''ח): ''כל הלוואה בסך כלשהו, עשויה לעזור'', הדגיש הרב. ואכן ברכתו שורה על גמ''ח זה.
אשרינו שזכינו להנהגה כה נשגבה, בדמותו של הרב מרדכי אליהו, זכר צדיק וקדוש לברכה.
(ד''ר יוסף יצחק שרביט)
<h3>קפיצת הדרך בניו-יורק</h3>
הרב אליהו היה בקי מיוחד בהלכות מילה. לא פעם כשהיו באים אליו עם שאלות במילה, הוא היה מתקן את הברית של התינוק בעצמו.
פעם ביקש ממני הרב זצ''ל להביא אותו לפגישה עם מוהל ידוע בניו-יורק ששמו הוא ''הרב שמולה''. בתום הפגישה היינו צריכים להיות במנהטן, שם היה אמור הרב לדרוש באחד מבתי הכנסת. השיחה של הרב עם המוהל היתה כנראה חשובה מאוד, הם דיברו על שיטת המילה שנהוגה בארצות-הברית בין המוהלים, והרב הנחה את המוהל בכמה תיקונים חשובים בנושא הבריתות כמו שנהוג בארץ, שכן היה חשוב לו שהבריתות בארצות-הברית יהיו כהלכה לגמרי.
הרב מוצפי, עוזרו של הרב, התקשר אלי ואמר לי לומר לרב שצריך כבר לצאת כדי להגיע בזמן לדרשה, שכן זו נסיעה שיכולה לקחת כמעט שעה. אמרתי זאת לרב, והוא עשה תנועה עם ידו כאומר שיש עדיין זמן. כנראה שהשיחה של הרב אליהו עם המוהל היתה חשובה מאוד לרב והוא דחה את הנסיעה למנהטן למרות שהיה שם קהל רב מאוד.
זמן קצר לאחר מכן שוב התקשר הרב מוצפי, מופתע מאוד שעדיין לא יצאנו. אמרתי לו שהרב עדיין מדבר עם הרב שמולה ושהוא יודע שאנחנו צריכים לצאת. עשרים דקות מאוחר יותר ניגשתי לרב להסביר שאנחנו צריכים לצאת. הוא שאל אותי כמה זמן לוקח להגיע לשם, והשבתי לו: '' כשאין פקקים – שלושים דקות. אם יהיו פקקים – ארבעים וחמש דקות ויותר''. הרב אמר: ''יש עוד זמן'', והמשיך בשיחה החשובה עם המוהל.
זמן קצר לאחר מכן הרב קם, ושאל אותי שוב כמה זמן ייקח להגיע לשם. השבתי לו: ''אין מספיק זמן, גם אם לא יהיו פקקים לא נגיע בזמן. אני לא יודע אם כדאי בכלל לצאת''. הרב הורה לנו לצאת, ויצאנו. כשהתקרבנו לכביש המהיר, ראיתי שיש הרבה עומס של תנועה על הכביש וחששתי שכל הנסיעה תהיה לשווא. אבל היה שם פלא. התנועה הכבדה היתה רק בשני הנתיבים הימניים, הנתיב השמאלי היה פנוי לחלוטין.
לא הבנתי למה אף אחד לא נסע בנתיב השמאלי. חשבתי בלבי שאולי המשטרה חסמה את הנתיב הזה, אבל החלטתי להסתכן ולנסוע בנתיב בכל זאת, כי מיהרנו מאוד, והתפללתי שלא אפגוש שוטר. בהמשך התברר שלא היתה כלל משטרה, הנתיב היה פנוי ללא כל סיבה נראית לעין. אני מוכרח לספר שאני גר בניו-יורק שנים רבות, לא ראיתי מחזה כזה לא לפני האירוע הזה ולא אחריו.
במהלך כל הנסיעה למנהטן היו הכבישים פנויים בעבור הרב, בעוד שכולם תקועים בפקק לידנו. לעולם לא אשכח את זה, לא הבנתי למה הם לא עולים על הכביש הפנוי כמונו. כשירדנו מהכביש המהיר, כל הרמזורים היו ירוקים עד שהגענו לבית הכנסת.
אנשים שהיו בבית הכנסת וידעו באיזו שעה יצאנו מברוקלין שאלו אותי איך עשינו את זה מהר כל כך. אמרתי להם שאני לא יודע, הכביש פשוט היה פנוי. עשינו נסיעה של ארבעים וחמש דקות בעשר דקות בלבד!
האם זה קשור לשיחה של הרב אליהו עם המוהל?
(יצחק עובדיה, ניו-יורק)
<h2>קדושה</h2>
<h3>קפיצת הדרך בניו-יורק</h3>
על שידוכין ונישואין
<h3>שידוך בשידור חי</h3>
בפורים דפרזים הגיעה לביתנו במעלה-אדומים בחורה רווקה, עורכת-דין כבת 29, כדי להתברך בזיווג הגון. בירכתי אותה בנוכחות השומעים שענו ''אמן'', וביקשתי שתגיע למחרת, בפורים של ירושלים, לבית הרב אליהו כדי להתברך מגדול הדור.
משהגיעה, פילסו לה דרך, יחד עם נשים אחרות, כדי לזכותן בברכת הצדיק. הדגשתי בפני הרב את חשיבות ברכת הזיווג עבורה, ואכן הברכה נאמרה מכל הלב ובאופן החלטי. בכלל, ברכותיו של הרב בפורים היו מופלאות...
באותה שנייה בדיוק, היתה אשתי הרבנית שליט''א במסדרון הבניין ופגשה מכרה שבעלה היה בפנים. אשתי נזכרה שלאותה אישה יש גיס רווק, רופא ירא-שמים, ופנתה אליה בשאלה האם הוא פנוי. ''אכן כן'', נענתה. ''אם כן, אולי אפשר להפגישו עם הבחורה שמתברכת עתה אצל הרב אליהו?!'', שאלה אשתי.
תוך כדי שיחתן התקרבה אליהן הבחורה הנרגשת מעוצמת הברכה. משראתה המכרה את הבחורה, הפטירה ואמרה: ''היא ממש כפרח ליד של גיסי''. הוחלפו מספרי טלפון, וכעבור כמה ימים נפגשו בני הזוג וזכו בחסדי ה' לבנות בית נאמן בישראל, עם דור ישרים מבורך!
(הרב מרדכי נגרי, רב העיר מעלה-אדומים)
<h3>במה אוכל לברכך?</h3>
את הסיפור הבא שמענו מר' יצחק גוליאן, מפקד תנועה במשטרה, שהיה אחראי על הילולות ל''ג בעומר במשך שנים רבות. הרב אליהו זצ''ל נהג להגיע בקביעות לציונו של רשב''י, ומפקד משטרה זה כיבדו מאוד.
באחת הפעמים שאל הרב: ''במה אוכל לברכו? קרא לו ואברכהו''. זאת, ממידת הכרת הטוב שהיתה ברב. המפקד הגיע, כולו רועד, ומרוב התרגשות לא פתח את פיו. הרב מסר לידו בקבוק יין, בירכו ואמר: ''עם זה תחתן את בתך''. מפקד המשטרה הוכה בתדהמה. כיצד הרב ידע, שעליו לחתן בת, והיא כבת שלושים... ואין לה קשר עם איש?!
והנה, לאחר חמישה חודשים התקיימה ברכת הרב באופן פלאי. אדם זה זכה להשיא את בתו. בעת החופה והקידושין בירכו, כמובן, ביין שמסר הרב זצ''ל לאבי הכלה.
(הרב מרדכי נגרי, רב העיר מעלה-אדומים)
<h3>שתיקת נשים בנתה ביתה</h3>
פעם הרב זצ''ל פנה אלי ושאל: ''מה יהיה עם שידוך? מה יהיה?''. הופתעתי מהשאלה ועניתי לרב: ''כבוד הרב שואל אותי? שכבודו יגיד לי מה עם השידוך שלי''. ענה הרב: ''הבעיה שהיום הבחורות חכמות ובקיאות בעולם הרוחני. זה טוב מאוד, אבל זה קצת מלחיץ את הבחורים. אני מבקש ממך שבפעם הבאה שתיפגשי עם בחור, אל תהיי יותר מדי חכמה ופקחית''.
''מה כבודו רוצה שאני אעשה? שלא אדבר?'', שאלתי.
''אל תדברי על נושאים תורניים. תני לו את התחושה שהוא הרב ולא את. אתן, בגלל הידע שלכן, עוזבות את הבחורים. זה לא טוב בכלל'', אמר לי.
לאחר שנפגשתי שוב עם בחור, שאל אותי הרב:
''נפגשת?''
''כן''.
''היית 'לא חכמה' כמו שביקשתי?''
''ישבתי כמו ילדה טובה. בקושי דיברתי. היה לי קשה בגלל כבוד הרב, פחדתי לדבר''.
''ומה קרה?''
''לא המשכתי לפגישה נוספת, זה לא היה שייך''.
''והיית חכמה?''
''לא! בקושי דיברתי''.
ואז קבע הרב בוודאות: ''את היית חכמה ולא עשית מה שביקשתי!''.
אני יושבת מול הרב ואיני מבינה את כבוד הרב, הרי הרב לא היה בפגישה ולא הכיר כלל את הבחור.
והרב המשיך ואמר: ''אם את לא זוכרת, אני אזכיר לך. הבחור דיבר אתך על נושא מסוים מאיזה ספר, נכון?''. לפתע, בתמימות, אמרתי לרב: ''כן, הוא דיבר אתי על משהו ואמר שזה מופיע בספר 'מנורת המאור', אבל הוא טעה בשם המחבר. איך הוא לא יודע שהמחבר זה רבי יצחק אבוהב? הרב, הוא בחור לא חכם!''.
הרב נאנח אנחה ארוכה ואמר: ''ישמעו אוזנייך מה שפיך מדבר. את לא היית צריכה לומר לו שהמחבר הוא רב אחר''.
ואז הוא שינה את סבר פניו, האיר לי פנים ואמר בקול אבהי: ''תראי, זה חשוב מאוד שאתן יודעות הלכות ובקיאות בנושאים רבים, אבל חשוב לדעת שדרך העולם היא שהבחור רוצה להרגיש שהוא השולט בצד התורני. הוא לא מחפש חברותא בלימוד, הוא מחפש חברותא לחיי משפחה. כשאני אומר 'אל תהיי חכמה' אין הכוונה, חלילה, שאני מזלזל. כוונתי היא שתנצלו את הבינה שלכן בחכמת הנשים שיש לכן''.
<h3>ברכה שמשפיעה בלי יודעין</h3>
פעם באתי לרב זצ''ל בערב פסח לשאול בנוגע להחלפת שמות. הרב בדק ואמר לי שלא לשנות את שמי. באותה ההזדמנות ביקשתי על זיווג הגון לאחותי שהיתה אז בת שלושים ואחת. הרב בירך וכל העניין נשכח מלבי.
בר''ח סיוון, בשעה טובה ומוצלחת, אחותי מצאה את בחיר לבה והתארסה. כל המשפחה חגגה ובאחד הלילות, לפני שהלכתי לישון, באה מחשבה ללבי: ''בעצם, מתי היתה הפעם הראשונה שאחותי וארוסה נפגשו?'' היתה לי תחושה חזקה שהיה זה באותו יום ראשון שהייתי אצל כבוד הרב וקיבלתי את ברכתו בעבורה.
הייתי קצרת רוח. חיכיתי לבוקר ואכן, אחותי אישרה מייד וללא ספק, שהם נפגשו לראשונה בדיוק באותו יום א' בשבוע שבו, כמה שעות קודם לכן, הם זכו להתברך על-ידי הרב מבלי שידעו על כך. מאז ועד היום הם מבורכים במיוחד, ממש זוג לתפארת.
(ענת סטרז')
<h3>תגזור עלי חתונה</h3>
פעם הייתי עם חבר באירוע שהרב זצ''ל היה נוכח בו וביקשנו ממנו ברכה לשידוך הגון. אני ביקשתי בדרך הרגילה וקיבלתי ברכה, אבל חברי, שהוא בעל תשובה ולא הכיר עדיין את הסגנון המקובל לדיבור עם רבנים, ביקש מהרב שיגזור עליו חתונה במהרה.
הרב לא הגיב, אך חברי לא ויתר והלך אחריו עד שהרב הגיע למכוניתו, תוך שהוא חוזר כל הדרך על בקשתו. עוזרי הרב ביקשו ממנו שלא להטריד את הרב, אבל הוא לא הרפה וחזר על בקשתו שוב ושוב. כשהרב היה כבר בתוך המכונית הוא פנה אל חברי ואמר לו: ''בעזרת השם, במהרה''.
התוצאה היתה ממש פלא. תוך שבוע הכיר חברי את מי שלימים היתה אשתו. אחרי שבוע הם החליטו להתחתן ותוך חודש הם עמדו תחת החופה. זה היה מדהים בכל קנה מידה.
גם אני זכיתי להתחתן בברכת הרב, אבל לא באותה מהירות של חברי שקיבל את הברכה המיוחדת הזאת.
<h3>חתונה בגזירה</h3>
כשהייתי רווק בירך אותי הרב: ''הקב''ה ישלח לך את בת הזוג שלך הרבה יותר מהר ממה שאתה חושב''. הואיל ועבר זמן ועדיין לא התחתנתי, הגעתי אל הרב ביום פורים, הזכרתי לו את ברכתו והוספתי שאני כבר לא בחור צעיר.
הרב אמר בלהט: ''מה? אתה עוד רווק?!'', דפק על השולחן בידו ואמר בקול רם: ''עד פסח הברכה תתקיים!''.
כך יצא שפגשתי את אשתי עשרה ימים לאחר מכן, הרבה לפני הפסח.
(משה שמאי)
<h3>עשרה פרקי תהילים וחתונה</h3>
נפגשתי הרבה פעמים במטרה להינשא. זה לא היה מסע קל. רציתי בחור אחד שפגשתי, אבל הוא לא היה מעוניין. בצר לי, פניתי אל הרב זצ''ל וסיפרתי לו על מצבי. הרב אמר לי: ''אני אדבר איתו''. הרב התקשר לראש הישיבה שלו, והוא אמר לו שהבחור בכלל לא מעוניין להתחתן.
הייתי במשבר. הרב אמר לי: ''תגידי עשרה פרקי תהילים בכל יום החל מהיום, והבחור שלך יבוא''. התחלתי לומר מדי יום עשרה פרקי תהילים, וכעבור זמן קצר באה ההצעה לבחור שהוא היום בעלי.
<h3>ייאוש בעלים</h3>
פעם הגעתי עם חברתי לבית הרב זצ''ל, וסיפרנו לו שאנחנו בסוג של ייאוש, כי אנחנו לא מצליחות להתחתן. הרב ישב והקשיב לנו במאור פנים. הוא שאל שאלות הנוגעות לחיינו, כגון במה אנחנו עובדות, ומשהשבתי שאני מורה למוזיקה וחברתי אחות בבית-חולים, אמר הרב שאנחנו עובדות קשה מדי. הרב השתהה מעט ואז אמר: ''יש לי עצה בשבילכן. לפני שאתן יוצאות לשידוך תפתחו ספר תהילים באופן אקראי, ותקראו את חמשת פרקי התהילים הראשונים שמופיעים במקום שבו נפתח לכן, ואחר כך תאמרו: 'יהי רצון מלפניך ה' אלוקינו ואלוקי אבותינו, את הטוב תקרב, את הרע תרחיק והטוב בעיניך עשה'''. עשינו כעצת הרב, ושתינו התחתנו כמה חודשים לאחר מכן.
<h3>תפילת מנחה, חסד וסעודת הודיה בדרך לחתונה</h3>
פעם אמר הרב זצ''ל לרווקים ולרווקות שהגיעו אליו, שיקבלו על עצמם תפילת מנחה ויבקשו שם על עצמם ב''שמע קולנו'', וכך יגידו: ''ריבונו של עולם, שלח לי את בעלי\אשתי במהרה''.
שהרי כתוב: אמר רבי חלבו אמר רב הונא: לעולם יהא אדם זהיר בתפילת המנחה, שהרי אליהו לא נענה אלא בתפילת המנחה, שנאמר: ''ויהי בעלות המנחה ויגש אליהו'' (ברכות ו'). ועוד כתוב שיצחק אבינו התפלל מנחה ובעת התפילה באה לו רבקה אשתו. מכאן שתפילת מנחה בכוונה היא סגולה לזיווג הגון.
ועוד סגולה למציאת הזיווג מהרב: לעשות הרבה חסד. ואימתי זה נקרא הרבה? אמר הרב – כשכואב בכיס!
במקרה אחר, הגיעה אליו בחורה שלא הצליחה שנים רבות להתחתן והוא שאל אותה: ''האם עשו לך סעודת הודיה כשנולדת?''. היא ביררה אצל הוריה וגילתה שלא עשו סעודת הודיה. הרב אמר שיעשו לה סעודה מייד ושאביה יאמר דברי תורה והודיה לה', ותוך זמן קצר היא זכתה להתחתן.
<h3>בשורות טובות בפריז</h3>
בחור צעיר אחד, תלמיד ישיבת הסדר, התכוון לנסוע עם קבוצת חברים לשליחות בוונצואלה דרך ה''כוללים הציונים''. לקראת הנסיעה פנה אליו ראש הישיבה שלו ואמר שהוא מחפש שליח לישיבה שלו בפאתי פריז והוא מבקש שיצא לשליחות לפריז.
הבחור הצטער מאוד ולא ידע מה עליו לעשות. מצד אחד, הוא רוצה לצאת לוונצואלה עם חבריו, ומצד שני, עומדת בקשת הרב. אומנם הבחור היה עולה חדש מצרפת, אבל הוא לא רצה לחזור לשם, בגלל הטומאה הרבה שם, ולכן הלך לשאול את הרב מרדכי אליהו זצ''ל לעצתו.
הוא הגיע לבית הרב בדיוק כאשר פמליית הרב ליוותה אותו לרכבו ולא נתנה לאיש להתקרב. הרב כבר הרים רגלו בכדי להיכנס לרכב, אך אז פנה לאנשיו שיאפשרו לבחור לשאול שאלתו. כך, על רגל אחת, בשני משפטים, שטח בפניו הבחור את הבעיה. הרב אליהו ענה לו: ''סע לפריז – בשורות טובות''. וכך עשה הבחור, נסע לפריז.
אנשי הקהילה בפריז עמדו מהר מאוד על טיבו של הבחור וניסו לשדך לו בנות רבנים גדולים וידועים. אך הוא כלל לא רצה להתחתן, הוא היה כבן 22 ונפשו חשקה בתורה. ואכן, כל שנייה פנויה ולא פנויה מזמנו הוא השתדל להקדיש ללימוד תורה.
בפסח של אותה השנה, מספרת אשתו של אותו אברך, החלטתי לצאת עם חברה לטיול שחלמתי עליו מאז שאני זוכרת את עצמי, באירופה. היו הרבה עיכובים והטיול התקצר בלי סוף, עד שנותרו לנו שבועיים בלבד לטיול. אמרתי לחברתי: ''את פריז לא מבטלים. אני חייבת להגיע לפריז''.
כבר בשעות הראשונות שלי בפריז קיבלתי את מספר הטלפון של הבחור השליח שיוכל לעזור לנו במקרה הצורך. למרות ביישנותי, התקשרתי אליו. משהו בקולו הרעיד את נפשי (לימים נודע לי שכך גם הוא הרגיש).
לפני עלייתי למטוס חזרה לארץ, יצאנו לפגישה ראשונה. קבענו להישאר בקשר טלפוני כדי להמשיך ולבדוק האם אנחנו מתאימים. נדהמתי כאשר לאורך כל הטיסה ארצה הרגשתי כאילו אני משאירה את ''בעלי'' מאחור. הבנתי שכנראה הנפש יודעת משהו שאנחנו עדיין לא.
בהמשך, גילינו מכרים משותפים, אך אם מישהו מהם היה מנסה להכיר בינינו ההצעה היתה נפסלת עוד בשלב החלפת הפרטים, כיוון שאף אחד מאתנו לא התאים ל''רשימה'' של האחר.
בתקופת האירוסין נזכר הבחור לפתע בברכת הרב: ''סע לפריז – בשורות טובות''. התרגשתי מאוד לשמוע זאת. בתוך שלושה חודשים התחתנו. אנחנו נשואים 11 שנים וילדינו קוראים בשקיקה את הסיפורים על הרב זצ''ל. ונפשו של בעלי, ברוך ה', עדיין חושקת בתורה.
(סמדר סבן)
<h3>החתן יבוא אלייך הביתה</h3>
אני נשואה כבר כמה שנים באושר רב, אבל היו שנים רבות שבהן רציתי להתחתן ועדיין לא זכיתי. הלכתי לרב זצ''ל וביקשתי ממנו ברכה לזיווג הגון. שאלתי אותו מה עלי לעשות בשביל זה והוא אמר לי: ''אל תעשי כלום, החתן שלך יבוא אלייך הביתה''.
הרבה שידוכים הציעו לי בתקופה שלאחר מכן, ובשביל כולם הייתי צריכה לנסוע למקומות רחוקים, כי אני גרה בבאר-שבע, אבל לא יצאתי אליהם. זכרתי את הברכה של הרב שהחתן יבוא עד אלי.
הפלא הגדול הוא, שהחתן שלי בא אלינו הביתה ממש. הוא הגיע אלינו מסיבה אחרת בכלל, וכך הכרתי אותו, והוא ממש החתן שהתפללתי עליו וביקשתי כמותו. והנה, הברכה של הרב התקיימה בנו ממש כלשונה.
(בצרי, באר-שבע)
<h3>למה זה תשאל לשמה?</h3>
בפעם הראשונה שהייתי אצל הרב, הגשתי לו מכתב עם כמה שאלות. לאחר שקרא וענה מה שענה, הודיתי לו ויצאתי. לפתע שמעתי קול מאחורי: ''אה...''. לקח לי זמן לעכל שזה קולו של הרב, וכנראה שהוא רוצה להוסיף לי דבר מה. עוד לפני שהספקתי לסוב על עקביי שמעתי את קולו קורא: ''משה!'' ותוך כדי החזרה לחדרו נזכרתי שבמכתבי לא ציינתי כלל את שמי!
פעם אחת שאלתי את הרב על בחורה שהכרתי והייתי מעוניין להמשיך להיפגש עמה. היא סירבה בתחילה, אך לאחר ניסיון שכנוע מצדי אמרה: ''אחשוב על כך ואתן תשובה בעוד שבוע''. הרב עשה את תנועת הביטול המפורסמת בידו ואמר: ''קודם כל נראה אם תסכים''. הבנתי מהרב שהיא מתכוונת להשיב בשלילה, הופתעתי ומעט נעלבתי ואמרתי לו: ''ואם היא תסכים?''.
אמר לי: ''אם היא תסכים? דבר איתה על שבת וצניעות!''. הופתעתי מאוד, כיוון שהבחורה באה מבית טוב במיוחד, ולמדה במוסדות חרדיים ודתיים-לאומיים משובחים ביותר.
כשיצאתי, נזכרתי כי כאשר שאלתי רבנים מקובלים אחרים על התאמה של מועמדות לשידוכים, הם הסבירו לי שכדי לתת תשובה מדויקת, הם חייבים לקבל את שם הבחורה וגם את שם האם, ואילו כאן אמר עליה הרב דברים ממוקדים ביותר, מבלי שהזכרתי אפילו את שמה הפרטי. חזרתי אל הרב ושאלתי: ''הרב רוצה את השם שלה?'', ושוב עשה הרב את תנועת הביטול בידו ואמר נחרצות: ''אין צורך!''.
גם במקרה זה למדתי שאין הרב מרדכי אליהו כשאר הרבנים! כל שאמר – צדק. הבחורה ענתה בשלילה, ובדיעבד התברר שאכן היא צריכה חיזוק בנושאים שהרב הזכיר.
(משה שמאי)
<h3>פגישה ללא מילים</h3>
הרבה שנים הייתי רווק, והרב זצ''ל ידע את זה. פעם אחת, הרב בעצמו הציע לי להכיר בחורה ממשפחה טובה, בת תלמיד-חכם. שאלתי עליה והחלטתי שזה לא מתאים לי. אבל מה אעשה?
התחכמתי. ישבתי בבית השכנים ועשיתי עצמי מעיין בספר כלשהו, ביקשתי שיקראו לאותה הבחורה באמתלה כלשהי, וכך הבטתי בה ובהליכותיה, מבלי לצאת לפגישה רשמית. הדבר נשמר בסוד מהבחורה, ולאחר המעשה לא שיניתי את דעתי.
בפגישה הבאה עם הרב, אמרתי לו: ''בקשר לבחורה שהרב הציע לי, פגשתי אותה ונראה לי שזה לא מתאים''. הרים הרב את עיניו, נעץ בי מבט חודר כאומר: אתה חושב שתסתיר את האמת ממני? ואמר לי: ''פגשת, הא?! אבל לא דיברת איתה!''.
כיצד ידע הרב שלא דיברתי איתה? עד היום איני יודע.
<h3>לא בת כהן</h3>
הגעתי אל הרב זצ''ל לשאול על בחורה מסוימת שנפגשתי עמה והייתי מסופק לגביה. הרב אמר לי: ''היא לא בשבילך''. לא ידעתי מה עושים עם התשובה הזאת, ובראשי עלו באותה שעה שאלות שונות: האם להפסיק את הקשר? איך להפסיק? איך הרב יודע שהיא לא בשבילי?. אבל כולן נפתרו ברגע אחד. הבחורה התקשרה מיוזמתה ואמרה לי שהיא לא רוצה להמשיך את הקשר. כמובן ששמחתי שכל הספקות נפתרו מאליהן.
באותו הערב הציעו לי בחורה אחרת בשם ''כהן''. נפגשנו במשך חודשיים, ושוב באתי אל הרב בשאלה. הוא אמר לי: ''היא הזיווג שלך, אבל היא לא בת כהן''.
סיפרתי לבחורה את מה שהרב אמר לי, והיא לא אמרה דבר. לא הבנתי מה הסיפור הזה שהיא לא בת כהן, אבל שתקתי. כעבור שנה זכינו בהיריון, ולקראת הלידה אשתי אמרה לי שאם ייוולד בן, הוא יצטרך פדיון, למרות ששם המשפחה של ההורים שלה הוא ''כהן'', והרי כוהנים לא צריכים פדיון. היא לא בת כהן, כמו שאמר הרב.
(ד. ישראלי)
<h3>בחורה עם שני מפתחות</h3>
''עילוי'' מאחת הישיבות הגיע לפרקו והחליט שהוא לא מתפשר על פחות מבחורה עם שני מפתחות, מפתח אחד של דירה ומפתח אחד של מכונית. הוא רצה בחורה שיש לה נדוניה גדולה. הצעות שונות ומובחרות כיאה ל''עילוי'' הגיעו לפתחו, אך הוא דחה את כולן מכיוון שלא ענו על הדרישות – כאמור, בחורה עם שני מפתחות.
באותו זמן היתה בחורה שהיתה מעוניינת בו, ומששמעה על בקשתו הנ''ל הציעה את עצמה כבחורה בעלת שני המפתחות. השניים נפגשו והוא ראה פעמיים ''כי טוב'' – מפתח לרכב ומפתח לדירה. לא עבר זמן רב עד שהצלחת נשברה והם התחתנו.
כעבור זמן מה עלה ה''עילוי'' לביתו ואסף את הדואר. והנה הוא רואה, שחור על גבי לבן, הודעה על סיום חוזה השכירות בדירה. ''חוזה שכירות? מה פתאום?'' תמה לעצמו, ''יש פה בוודאי טעות''. הוא נכנס לביתו, שם חיכתה לו רעייתו, והוא הראה לה את הכתוב. בני הזוג דיברו ביניהם והוא, לתדהמתו, גילה שהדירה שהם גרים בה היא בשכירות וגם הרכב שהם נוסעים בו הוא רכב שכור. הבחור התרעם מאוד וטען כלפי אשתו שזהו מקח טעות.
הוא הלך לרבו אשר התפלא על הדבר, וביחד הם פנו לבית הדין הגדול לשטוח את טענותיהם. רבו של ה''עילוי'' טען בפני הרב אליהו זצ''ל: ''הכיצד ייתכן כדבר הזה? הלא הוא אחד ה'עילויים' בישיבתנו!''
השיב לו הרב אליהו בחיוך: ''אם היא הצליחה לסדר אותו ככה, אז כנראה שהוא לא 'עילוי'!''.
<h3>חופה וקידושין עם אזיקים ברגליים</h3>
הרב היה מאוד מקפיד בשמחת חתן וכלה. הוא היה עושה כל חופה בשמחה רבה ומברך את החתן והכלה ואת הקהל שבא לשמח, ובמיוחד את הרווקים והרווקות שבאולם. כדאי לקרוא את הסיפור הבא על-מנת להבין עד כמה היה הרב מהדר בשמחת חתן וכלה.
מספר יוסי בן ברוך: נעצרתי על-ידי השב''כ. הייתי חשוד על ידם בפשעים חמורים ולא נתנו לי אפשרות להיפגש עם עורך-דין או עם כל אדם קרוב אחר. אנשי השב''כ, שעצרו אותי, הפיצו בכל כלי התקשורת שאני אשם בתכנון רצח המונים, ונחשבתי בעיני רבים כאחד האנשים היותר מסוכנים במדינה.
ההורים שלי היו נבוכים ופנו לרב מרדכי אליהו זצ''ל, שאמר להם שבעזרת ה' אני אצא מהמעצר הזה נקי מכל אשמה. לא אתאר כאן את כל הסיפור הנורא שעברתי במעצר הזה, רק אומר שבתקופה ההיא היה אדם אחד נוסף שהאמין בכל לבו שאני חף מכל פשע. היתה זו בחורה שנפגשתי איתה בעבר למטרות נישואין. חשבנו שאנחנו לא מתאימים, ונפרדנו.
בעת המעצר היא שינתה את דעתה והציעה לי לחדש את הקשר בינינו. היא האמינה, כמו ההורים שלי והרב, שאני חף מכל פשע, ולא היה לה שום ספק שאני עומד לצאת זכאי.
כך מצאנו את עצמנו עומדים תחת חופה וקידושין, כשאני אזוק בידיי וברגליי, מוקף שומרים כמו אחד הפושעים המסוכנים. הרב אליהו אוחז את הכוס בידו ועומד לערוך את הקידושין שלי עם אשתי.
''שחררו את האזיקים מהיד שלו'', ביקש הרב, ''הוא צריך לקדש את האישה בטבעת''.
''אי-אפשר, הוא עלול לברוח'', ענו שומרי השב''כ.
''הוא אזוק ברגליו והוא לא יכול לברוח. הוא לא יכול לקדש עם ידיים אזוקות'', המשיך הרב.
''אסור לנו לשחרר את הידיים שלו'', חזרו השומרים ואמרו.
''אם אי-אפשר, לא יהיו קידושין'', פסק הרב, ''ואתם תישאו באחריות לכל הנזקים שייגרמו, כי אתם פועלים בניגוד לחוק. אין שום חוק שאומר כי חתן ביום חופתו צריך להיות אזוק בידיו וברגליו ומוקף בעשרה שומרי ראש. זו סתם התעללות!''.
השומרים, שכנראה הבינו שהרב תקיף בדעתו, הסירו את האזיקים מהידיים שלי וכך קידשתי את אשתי בטבעת כדת משה וישראל, כשרגליי אמנם עדיין אזוקות, אבל לבי משוחרר והשמחה רבה עד השמים.
חזרתי לבית הכלא כשעל ראשי עדיין מרחפות אותן האשמות כבדות, אבל החוקרים לא הצליחו להוכיח אף אחת מהן. בכל החקירות שלהם שתקתי כמו דג, אפילו לא הסתכלתי בעיניהם, וכל הזמן אמרתי פרקי תהילים.
לא היה להם שום חומר ממשי נגדי, והשופט אמר לחוקרים שלי שהוא לא מוכן להשאיר אותי עוד במעצר, בתנאים כל כך קשים, אם אין להם הוכחות. אינני יודע אם הם רצו לנקום בי או משהו אחר, אבל יום אחד הם הודיעו לשופט שיש להם שלושה עדים. כנראה שהם החליטו לתפור לי תיק שלא היה ולא נברא. לשם כך הם הביאו שלושה חוקרי שב''כ שיבואו להעיד עדות שקר.
מול דבר כזה קשה היה לעמוד. הוריי הלכו לרב אליהו, שליווה אותי כל זמן המשפט בתפילותיו, וביקשו ברכה. הרב אמר להוריי כי ביום שעדי השקר עתידים להעיד בבית המשפט, הם יבואו אליו עם השמות שלהם והוא יתפלל שלא יצליחו במזימתם.
הוריי אמרו לו כי לפי דעתם עדי השקר יופיעו בשמות בדויים, והרב אמר להם: אף-על-פי-כן. תאמרו לי מה השמות הבדויים שלהם ואתפלל.
ביום שבו היו צריכים העדים הללו להעיד נגדי על האשמות החמורות שלהם, באו הוריי אל הרב אליהו ומסרו לו את שמותיהם. הרב אמר להוריי כי הם לא יצליחו להעיד נגדי כלל, וכך היה. הגיעו שלושה אנשי שב''כ להעיד נגדי והחלו לסתור את עצמם ולהתבלבל בדבריהם, עד שהם עצמם נסוגו אחור תוך שהם משאירים רושם בלתי אמין לחלוטין. בסופו של דבר, יצאתי נקי מכל ההאשמות החמורות שהפילו עלי. היום הנני חופשי לחלוטין, אחרי חודשים ארוכים שבהם הייתי מאחורי סורג ובריח מוחזק כאחד האסירים המסוכנים ביותר בישראל.
בזכות תפילותיו של הרב אני נמצא היום מחוץ לכותלי בית הכלא, נשוי לאישה שמאמינה בי, ואנו נושאים ביחד בקרבנו זיכרונות מחופה וקידושין מיוחדים במינם, חופה שערך לנו הרב זצ''ל.
(יוסי בן ברוך)
על קדושת ישראל
<h3>חסרות בחורות יהודיות?!</h3>
חכמינו אמרו שבדרך שבה אדם רוצה לילך בה מוליכים אותו. לרב אליהו ז''ל היתה סיעתא דשמיא מיוחדת בכל הנושא של נישואין ולידה וקדושת עם ישראל. הוא היה אומר שהקב''ה מקדש את עמו ישראל על-ידי חופה וקידושין, ואם כן איך אפשר לוותר על זה?
מספר ישראל טויטו: היה לי חבר שהיה אחד מגדולי מר''צ ונחשב לאחד האנשים החשובים של השמאל הקיצוני. חמש שנים היתה לו חברה, אבל הוא לא רצה להתחתן איתה כי לא רצה להיכנס למחויבות כלפיה. לבסוף נמאס לה לחכות לרצון הטוב שלו והיא נסעה לאנגליה. לאחר כמה חודשים היא הכירה שם בחור אנגלי והם עמדו להתחתן.
כששמע חברי כי חברתו לשעבר מתכוונת להתחתן עם מישהו אחר, הוא הבין כי הוא עלול להפסיד אותה ומייד התקשר להציע לה נישואין. אבל זה היה מאוחר מדי, הפור נפל והיא אמרה לו שהיא עומדת להתחתן עם המכר החדש שלה.
חברי יצא מדעתו, הוא ניסה כל מהלך על-מנת להחזיר את הגלגל לאחור, אך דבר לא עלה בידו. בלית ברירה הוא פנה אלי ואמר לי: ''שמעתי שהרב שלך הוא בעל כוחות. תסדר לי בבקשה פגישה איתו, אולי הוא יצליח להוציא לה את הבחור האנגלי מהראש ולהחזיר אותה אלי''.
לא היה לי כל כך נעים, אבל חשבתי שזה יכול להיות קידוש-השם שהאדם הזה יראה מה גדול כוחם של הרבנים, ועל כן סידרתי לו פגישה עם הרב זצ''ל. הרב קיבל אותנו בסבר פנים יפות בחדר העבודה שלו, וחברי החל לספר לרב את סיפורו וחתם בבקשה לברכה מהרב שהבחורה תעזוב את החבר החדש שלה, תחזור אליו ותתחתן איתו. הרב עשה את עצמו כאילו אינו מבין את הבקשה וחזר שוב על השאלה: ''אם כן, מה אתה רוצה?''
''לשאת אותה לאישה!'' אמר החבר.
או אז הכה הרב מכה חזקה על השולחן וזעק: ''אתה רוצה להתחתן עם גויה? אתה לא מתבייש? חסרות בחורות יהודיות?!''
מייד נזעקתי להגן על חברי. אמרתי לרב: ''הרב, אני מכיר אותה, היא לא גויה, היא יהודייה, היא מדברת עברית''.
הרב פנה אלי ואמר: ''אתה לא יודע''.
שוב פנה הרב אל חברי ואמר לו: ''היא גויה או לא גויה?''
חברי ההמום השיב: ''היא גויה. אבל אני מוכן לשלם כמה שצריך. תגייר לי אותה''.
''היא גויה'' – אני חושב לעצמי, המום. ''מה קרה לי? איך הבאתי אותו אל הרב בשביל גויה? איך הוא לא סיפר לי?''. גם הרב היה מאוד נסער מהניסיון לבקש ממנו ברכה להשיא גויה ליהודי. באותו רגע הייתי מוכן לרדת עשרים מטר מתחת לאדמה. לא חשבתי על טעות שכזאת. כמעט הכשלתי את הרב בבלי דעת. לא ידעתי מה לעשות עם עצמי.
חברי, שראה אותי בסערת נפש, לא כל כך הבין על מה המהומה ואמר לי: ''אני מוכן לשלם גם לך. תעזור לי לגייר אותה'', אבל אני חשבתי בלבי: ''איזה מג'נון. חסרות יהודיות? מה הוא מדבר כל הזמן על כסף?'' אבל חברי לא הרפה וחזר ואמר לי: ''אני רואה שלרב הזה יש כוחות מיוחדים. הוא יודע. דבר איתו שיחזיר לי אותה. אני מוכן לשלם הכול''.
מה אומר לכם? נפילה. עד היום אני לא מבין איך נפלתי נפילה כזו. הרי הכרתי אותה כל כך טוב. בחיים לא חשבתי שהיא גויה.
מיותר לספר כי לא הבאתי את הבחור הזה עוד אל הרב. לצערי או לשמחתי, הבחורה הגויה לא חזרה אל זה שהיה פעם חברי. גם אני לא יכולתי לראות את פניו עוד. הוא לא העלה כלל בדעתו איזה חוסר נעימות הוא גרם לי אצל הרב. הוא כנראה לא הבין את חומרת הבעיה של נישואים בין יהודי לגויה.
בכל מקרה, אני את שלי למדתי.
(ישראל טויטו, אל''מ במילואים)
<h3>יד לאחות</h3>
פעם פגשתי עובדת סוציאלית מלשכת הרווחה של מחוז מערב ירושלים והיא סיפרה לי שישנה בחורה יהודייה צעירה, שעזבה את בית הוריה ורוצה להינשא לערבי. היא פגשה אותו בבית-קפה שעבדה בו ובתחילה לא ידעה שהוא ערבי. לאחר שנוצר קשר ביניהם הם החליטו להתחתן. ההורים שלה הסבירו לה שילדיה יגדלו כמו ערבים ויהיו אויבים של עם ישראל, אך היא לא הקשיבה להם. היא עזבה את בית הוריה לפני כמה ימים וכעת הם עירבו את לשכת הרווחה בעניין.
אותה עובדת סוציאלית סיפרה לי שהם דיברו איתה. הסבירו לה שהיא עלולה למצוא את עצמה עם אישה נוספת, אישה ערבייה שתהיה גם היא נשואה לאותו בעל, והיא, היהודייה, תהיה האישה המוכה והמושפלת. הסבירו לה שהמנטליות של הערבים שונה והיא עלולה להיתקל באלימות קשה מצד בעלה. אך כל זה לא עזר והיא היתה נחושה להינשא לבחיר לבה שנראה לה באותה שעה ככליל המעלות.
הייתי מאוד מוטרד מהסיפור הזה, הלכתי לרב זצ''ל וביקשתי ממנו שיתפלל עליה. הרב לקח את שמה והתפלל. היה זה פלא, כיוון שכמה שעות אחר כך הבחורה חזרה לביתה וזנחה את התוכניות שלה להתחתן עם הערבי.
(משה שמאי)
<h3>בלי ברית מילה אין ברית נישואין</h3>
פעם אחת הגיעו אל הרב זצ''ל בני זוג שרצו להתחתן. הבעל היה לבוש כמו בן ישיבה והאישה היתה לבושה בצניעות. הם רצו לקבל מהרב ברכה. הרב הציע להם להירשם ברבנות ורק אחר כך לבוא לקבל ברכה. הם היו קצת נבוכים: הם באו במיוחד ממרחק, והנה הרב שולח אותם בגלל משהו טכני-בירוקראטי. הבחורה היתה לחוצה במיוחד, היא ביקשה ממני שאלחץ על הרב, כי הם באו מרחוק לקבל ברכה ועמדו הרבה זמן בתור. גם אני לא הבנתי למה הרב לא רוצה לברך אותם.
אחרי שהם יצאו, הרב פנה אלי. כנראה ראה שהיה לי קשה עם זה. הוא אמר לי: ''למה הוא לא עושה ברית מילה? הוא בכלל לא יהודי והיא בכלל לא יודעת...''.
(אסף אהרוני, עוזר הרב)
על שלום-בית
<h3>ואהבת לרעייתך כמוך</h3>
הרב זצ''ל היה רגיל לומר שיש מצות ''ואהבת לרעך כמוך'' ששקולה כמו כל התורה כולה. הגמרא אומרת שזה נאמר על כל חבר ובעיקר על האישה (קידושין דף מ). לעתים הבעל רוצה לשמוע רדיו לפני השינה ואשתו רוצה לישון, והוא מכבה את הרדיו, וטוב שיאמר לפני שמכבה: ''הריני בא לקיים מצות 'ואהבת לרעך כמוך'''.
הרב היה אומר שצריך לעשות הכול בשביל שלום בין איש לאשתו. אפילו יאחזו בציפורניים והעיקר לא יתגרשו. עוד היה נוהג הרב לומר, שכל זוג צריכים שיהיה להם רב שמוסכם על שניהם והוא יכריע בכל הוויכוחים שבהם הם לא מצליחים להגיע לעמק השווה. הוא היה מציע זאת בעיקר לזוגות שבאים מרקע שונה, שלפני החתונה יקבעו מי הרב שמוסכם על שניהם להכריע במחלוקות שביניהם.
פעם ניגש אחד התלמידים אל הרב על-מנת שיכריע בוויכוח שנוצר בינו לבין אשתו מה להצביע בבחירות לכנסת. הרב אמר לו: ''מי אמר שהאיש והאישה חייבים לחשוב אותו הדבר?''.
(מתוך הספר ''בשער המלך'')
<h3>גם הרבנית שכחה</h3>
פעם הגיע אל הרב זצ''ל אדם שהתלונן על אשתו על שלא הכינה זירעונים של חיטה לפרשת ''בשלח''. כך נהוג אצל כמה עדות, להכין זירעונים בחמין בכל פעם שקוראים את פרשת המן. וכל כך למה? כי בפרשה מסופר על משה שאמר שלא ירד מן ביום השבת, ודתן ואבירם יצאו לחפש מן ביום השבת ולא מצאו. איך יצאו לחפש ולא מצאו? מספר המדרש שהם הכינו מן במחבוא כדי להראות לכל הקהל שדברי משה אינכם נכונים. ולמה לא מצאו? כי הציפורים אכלו את המן שהם הטמינו. על כך משיבים טובה לציפורים ומכינים חיטים, שהם מאכל ציפורים, בכל פעם שקוראים פרשת המן.
אותו איש היה כעוס מאוד, הוא לא קיים את המצווה כתקנה! אשתו הכינה חמין ולא היו זירעונים של חיטה בחמין. הוא לא יצא ידי חובה.
הרב סיפר שהוא חשב לרצות את אותו אדם ואמר לו: אתן לך חיטה מסיר החמין שהכינה הרבנית. יצא הרב להביא לו חיטים וחזר בידיים ריקות: ''גם אשתי שכחה לשים חיטים בחמין השבת... לא נורא, אפשר לתקן – יבשלו זאת בשבת הבאה''.
האמת היתה שהרבנית לא שכחה לשים חיטים בחמין, אבל הרב שינה משום דרכי שלום. אמר הרב בלבו: אם אתן לו חיטה מסיר החמין שלי, הוא יהיה מרוצה אבל ימשיך להקפיד על אשתו. מה הרווחנו?
(הרב מרדכי נגרי, רב העיר מעלה-אדומים)
<h2>רוח הקודש</h2>
<h3>גם הרבנית שכחה</h3>
לידה = ליד ה'
<h3>יש נשמה שמחכה רק לך!</h3>
את הפירוש שתהליך ה''לידה'' הוא להיות ''ליד ה''' שמעתי מהרב מרדכי אליהו זצ''ל, אבל לא לפני שעברתי סיפור לא פשוט, והריהו לפניכם:
עשר שנים עבדתי בקירוב יהודים בארצות-הברית. שימשתי שם גם כמורה, גם כמדריכת כלות וגם כמחזירה בתשובה. כששבתי ארצה קיבלתי בברכת הרב תפקיד חשוב כסגנית מנהל בבית-ספר תורני בבית-שמש. אך אבוי, בסיום השנה איבדתי את קולי, ומה יכולה מורה לעשות בלי כוח הדיבור? רופא קבע שיש לנתח את מיתרי הקול. נותחתי ולקחתי שנה מנוחה ופסק-זמן מהעבודה.
חמישה ילדים היו לי. הייתי כבר כבת ארבעים, ולא היה לי כוח לעוד לידות. הייתי שקועה בעבודתי החשובה וחשבתי בלבי כי לידות זה פרק שכבר נמצא מאחורי. בשנת החופש הזאת פגשתי בשלושה אנשים ששאלו אותי, כל אחד בתורו, על היריון ולידה. קצת התפלאתי עליהם – מה הם מתערבים לי בחיים? הראשון שבהם היה רופא הומיאופט ששאל אותי על היריון. לאחר מכן, היה זה הרופא המנתח שלי ששאל אותי על כך. לא הבנתי מדוע הוא מתערב לי בחיים בלי שהתבקש. אחר כך פנתה אלי גם הרבנית גרוסמן, שפגשה אותי במקרה, בעת שבאתי ללוות חברה שלי למפגש איתה. היא פנתה אלי במקום לפנות לחברה שלי ואמרה לי כי לידה נוספת צריכה להיות בקרוב. היו אלה שלושה סימנים שלא גרמו לי להתעורר.
לקראת סוף השנה חזרה לי הבעיה במיתרי הקול. הרופא שניתח אותי בישר לי בצורה שאינה משתמעת לשתי פנים שאני חייבת לעבור עוד ניתוח בגרון. הבנתי. אני חייבת ''תיקון''. רצתי עם תוצאות הבדיקה לרב זצ''ל והוא קיבל אותי במאור פנים, כאילו רק לי הוא חיכה כל היום בחדרו בבית. השעה היתה אחרי חצות הלילה, ישבתי עם בעלי מול הרב וסיפרתי לו שגרוני ניחר כמו אש ושהרופא אומר שצריך ניתוח. הרב שואל אותי בצורה ברורה: ''מה את מבקשת ממני?''
''אני מבינה שה' לוקח לי את הכלי הכי חשוב שלי במלאכתי, אז כנראה שקלקלתי מאוד. אני מבקשת לדעת מה התיקון שלי'', אמרתי.
הרב אמר לי: ''את תמשיכי לתת שיעורים לנשים בקול שלך!''.
חשבתי שזו התשובה. שמחתי וקמתי ללכת, אבל הרב הורה לי לחזור ולשבת. הוא עצם את עיניו וחשב. אני מכירה את הרב והבנתי שהולך להיות פה משהו. לעצמי אמרתי: ''עכשיו אני אשמע את האמת לאמיתה''. תוך כדי כך שאל אותי הרב לפתע: ''את מונעת?''. הייתי בהלם. הנה, אפילו הרב מעיר לי על נושא הילודה. ואני עונה במהירות תוך הסמקה, בושה וגמגום: ''כן, כבוד הרב''.
הרב ממש הרים את קולו, לא בכעס אלא בתקיפות ועם הרבה אהבה, ואמר: ''יש נשמה גבוהה בשמים, בן זכר צדיק. הנשמה זועקת כבר שלוש שנים שהיא רוצה לרדת לעולם. רק את הכלי שיכול להביא אותה. תורידי את הנשמה ולא תצטרכי שום ניתוח''.
אני חושבת שכל ימי לא הייתי כל כך המומה כמו באותו הרגע. באתי עם בעיה בגרון ויצאתי עם ברכה לתינוק. יצאתי מהרב המומה ובוכה. הרבנית שליט''א מיהרה להרגיע אותי. היא אמרה לי שאסע לביתי ואירגע והיא כבר תדבר עם הרב ותשאל אותו עלי.
למחרת, כבר ב-08:00 בבוקר, התקשרה אלי הרבנית ישירות ואמרה לי שהרב היה נסער מאוד לאחר שעזבנו את ביתם ואמר לה שאני חייבת להוריד את הנשמה הזאת לעולם, אחרת אעבור ייסורים רבים!
לקח לי שלושה ימים כדי לעכל את הדברים. בימים הללו התפללתי, נתתי צדקה, וקיבלתי על עצמי דברים חדשים. ביום השלישי כאילו נחה עלי רוח ה' והבנתי שהכול מאתו יתברך, ואם בשמים יש נשמה של צדיק, כפי שהרב אמר, זה נפלא! עדיף תינוק בריא, על ניתוחי גרון כואבים ומפחידים.
בערב התקשרתי לבית הרב והרב בירך אותי בהיריון קל, וחזר ואמר שיהיה בן זכר צדיק, ממש כשם שאמר לי שלושה ימים קודם לכן. הרב ביקש ממני להדליק נרות שמן במשך ארבעת השבתות הקרובות. אמרתי לרב שאם צריך, אני מוכנה לקחת על עצמי להדליק בשמן יותר זמן, אך הרב אמר: ''לא תצטרכי''.
כשהרב אמר ''תצטרכי'', הבנתי שיש פה מסר. ואכן, בסיום ארבע השבתות גיליתי שאני הרה. קצת לא הגיוני. אני בת ארבעים, במשך שש שנים אני משתמשת בגלולות וגופי ספוג באמצעי מניעה. אבל כל זה לא הפריע. אני בהיריון תקין, יפה ובריא כמו בת עשרים.
בחודש השמיני להריוני הרופאים גילו שהעובר נמצא במצג עכוז וצריך לעשות ניתוח. הרופאה שלי היא חנה דרוקמן, כלתו של הרב חיים דרוקמן שליט''א. היא אמרה לי: ''את חייבת ניתוח. העובר גדול יותר מארבע קילו ואין סיכוי ללידה רגילה''.
באתי לרב אליהו וסיפרתי לו את הדברים, והרב אמר לי בפשטות: ''הכול יהיה בסדר, לא יהיה ניתוח!'' ושלח אותי חזרה הביתה.
שלושה ימים לפני הלידה חלמתי חלום ביעותים. נבהלתי מאוד. סיפרתי את החלום לרבנית אליהו תליט''א והיא אמרה לי: ''בואי מהר, זה לא טוב ליולדת להיות נסערת כל כך. הרב יברך אותך ויעשה לך הטבת חלום''. באתי לרב ביום שישי בבוקר, כולי בוכייה ונסערת. לאחר דברי הסבר קצרים הרב בירך אותי בשקט ואמר לי ללכת לשלום לביתי.
בעודי בפתח הדלת, אמר לי הרב: ''מה יש לך?''. אמרתי: ''אני מפחדת''.
''ממי? ממה?'' שאל הרב.
''מהניתוח''.
הרב הצדיק והטהור הרים את יד ימינו ובנחישות סימן לי ביד: ''לא יהיה ניתוח!''. לאחר מכן הוא ביקש מהרבנית שתיתן לי את כיסוי טלית הסנדקאות שלו. שמתי אותה על הבטן והרב בירך אותי ושלח אותי לשלום בידיעה שלא יהיה ניתוח.
יום שני בערב. אני חשה ברע ונוסעת לבית החולים ''הדסה עין כרם''. אין לי צירים רציניים, אך יש שקט במחלקה, וזאת לידה שישית שלי, אז מכניסים אותי לחדר לידה. הכול רגוע ושקט. אני מבקשת מעמית המיילדת שתיתן לי זריקת ''אפידורל'' להרגעה כשהצירים יתגברו. תרופה מרגיעה ומרדימה. עברתי כבר חמש לידות, מגיע לי שהאחרונה תהיה יותר קלה.
תוך חצי שעה הצירים מתגברים, אני מקבלת ''אפידורל'' שמשתק אותי פחות או יותר. פתאום, אחרי כעשרים דקות, כל המכשירים מצפצפים. מהומה פורצת בחדר! הרופא מבשר לי בנחרצות: ''מיידלע, אנחנו לוקחים אותך לניתוח, אנחנו מאבדים את התינוק. ה'אפידורל' פגע בנשימות העובר''. בעלי מחוויר, מאפיר, משנה צבע ואומר בקול: ''אבל הרב אליהו אמר שלא יהיה ניתוח''.
הרופאים, האחיות וכל שאר הצוות הרפואי מביטים בו ספק ברחמים ספק בכעס ומבקשים ממנו לצאת מייד. מדובר במצב חירום. אני מצליחה לשאוג לעברו: ''תצלצל לרבנית, תבקשו שהרב יתפלל עלי!''.
במשך כל הזמן הזה אני יודעת שלא יהיה ניתוח, הרי כך אמר הרב. עוד דקות ספורות הניתוח. כבר מסמנים על בטני את המקום של החיתוך. הרופא אומר לי: ''תנשמי עמוק, בעוד פחות מדקה יהיה לך תינוק''. מניחים מסיכה על פניי ואני נושמת נשימה עמוקה. פתאום צצה מולי דמותו של הרב אליהו עם תנועת היד שלו: ''לא יהיה ניתוח!''. אותה תנועת ביטול נפלאה שחוללה מהפך בנשמתי.
בדיוק באותה השנייה נפתחת הדלת של חדר הניתוח. פרופסור לאופר נכנס ושואל את הרופא: ''חתכתם?''
הרופא אומר: ''עוד לא, עכשיו''. הרופא מסתכל עלי ושואל: ''את רוצה ללדת לידה טבעית?''
עם המסכה על הפנים אני אומרת לו: ''כן''. הרופא ניגש ועומד מולי ואומר לי שלוש פעמים: ''תלחצי''.
אני לא יודעת מאיפה היו לי הכוחות ללחוץ, הייתי משותקת מהצוואר ומטה בגלל ה''אפידורל''. התרוממתי כמעט עד הפרגוד, לחצתי שלוש לחיצות ונולד תינוק, בן זכר צדיק. בלי תפר, בלי ניתוח ובלי סיכות. הלידה הכי קלה שלי.
כולם היו המומים. הרופא והמיילדת התרגשו עד דמעות. כשהעלו אותי למחלקה כולם חיפשו לראות מי היא היולדת שילדה בחדר ניתוח בלי ניתוח. לאחר מכן הסתבר לי כי בזמן שהייתי בחדר הניתוח, בעלי התקשר לרבנית וסיפר לה את הסיפור. הרבנית אמרה לו: ''אבל הרב אמר שלוש פעמים שלא יהיה ניתוח!''.
בכל יום שני היה לרב אליהו שיעור קבוע שמשודר בלווין וברדיו בשידור חי. תוך כדי השיעור התקשרה הרבנית וביקשה להעביר לרב פתק אפילו במהלך השיעור, כך נעשה, הרב הפסיק וקרא את הפתק של הרבנית: ''למה פלונית בת אלמונית בחדר ניתוח?'' ועונה לה בכתב על הפתק: ''היא תלד בחדר ניתוח אבל בלי ניתוח''.
זה מה שאמרה הרבנית לבעלי. בעלי עמד מחוץ לדלת חדר הניתוח ולא ידע מה קורה איתי בפנים. כשיצא הרופא ואמר לו ''מזל טוב'', הוא לא התעניין מה נולד. הוא שאל: ''האם היה ניתוח?''
הרופא ענה: ''היא ילדה בלידה טבעית, לידה מצוינת''. בעלי פרץ בבכי של שמחה, ונכנס לראות את בנו הטרי ואת אשתו ההמומה.
אחר כל הדברים האלה באנו לבית הרב, כדי להודות לו ולספר לו כל מה שקרה. כשסיפרתי לרב איך הרגשתי בלידה, שמישהו דוחף אותי בכתפיים עד שכמעט ישבתי, הרב אמר לי שהיה לי מעמד הר סיני משלי בחדר הניתוח. עוד אמר לי שאותיות ''לידה'' זה ''ליד ה''' ושה' נמצא ליד היולדת. התרגשתי מאוד. הרב היה הסנדק של הבן שלי וקראנו לו: ''נועם מרדכי''.
(למספרת כמה סיפורים בספר זה. מטעמי צניעות מובנים איננו מציינים את שמה)
<h3>כהן, מחר בשורות טובות</h3>
שלמה כהן התגורר בשכנות לרב אליהו זצ''ל. לימים, אשתו נפקדה בהיריון ובבדיקת האולטרה-סאונד אמרו לה הרופאים כי לעובר שלה אין אצבעות ידיים ורגליים והמליצו לה לעשות הפלה.
האישה חשבה בלבה כי ייתכן שהם טועים, ועל כן לא סיפרה לבעלה על כך, על-מנת שלא להטרידו. היא האמינה כי בבדיקות הבאות יראו שהכול תקין.
בבדיקה השנייה חזרו הרופאים ואמרו לה שלעובר שלה אין אצבעות ידיים ורגליים וכדאי שתעשה הפלה. האישה חשבה, ובצדק, שהפלה כמוה כרצח, ולא הסכימה שירצחו את העובר שלה. כך היא הגיעה לבדיקה השלישית, שנערכה כחודש לפני הלידה. גם בבדיקה זו הרופאים הזהירו אותה שלעובר אין אצבעות ידיים ורגליים. בפעם הזאת היא לא יכלה עוד לשמור את הדברים בלבה וסיפרה את הדברים לבעלה. הוא ביטל את דברי הרופאים, אבל עדיין היה מוטרד.
יומיים לאחר מכן שמע הבעל כי חברו עושה ''ברית יצחק'' (לימוד לילה קודם הברית) שבו ישתתפו עשרה, וביניהם גם הרב אליהו זצ''ל. הוא הגיע למקום וראה שלעת עתה רק הרב אליהו נמצא במקום. הוא ניצל את המצב וניגש לספר את הסיפור לרב ולשאול ממנו עצה מה עליו לעשות. הרב התבונן מעט בסיפור, שאל לשמו, וכששמע ששמו כהן, אמר לו: ''כהן, מחר בשורות טובות''. הרב חזר על כך כמה פעמים, גם באמצע הארוחה וגם לאחריה. שלמה כהן לא הבין מה אמור להיות מחר, הרי תאריך הלידה של אשתו הוא רק בעוד שלושה שבועות, אך שמח בלבו על תגובתו של הרב.
למחרת בבוקר אמרה לו אשתו כי היא מרגישה את הדופק של העובר והיא חושבת שהוא רוצה לצאת, אבל בעלה ביטל את דבריה ואמר שכדאי שתצא כרגיל לעבודה, שהרי הלידה אמורה להיות רק בעוד שלושה שבועות.
היא שמעה בקולו ויצאה לעבודה, אבל לא עבר זמן רב והיא שבה לביתה ואמרה לו: ''מהר, מהר לבית החולים, זה קורה עכשיו''. הם נסעו יחד לבית החולים ושם היא הוכנסה לחדר לידה.
תוך כמה דקות היא ילדה בת, בשעה טובה, והשאלה הראשונה שהיא שאלה את המיילדת היתה: ''האם הכול בסדר?'' ''בוודאי'', השיבה לה המיילדת.
''האם יש לה אצבעות בידיים וברגליים?'' ''בוודאי!''
''כמה אצבעות?'' ''מה קרה לך?'', שאלה המיילדת, ''הכול בסדר גמור!''.
<h3>את כבר מבורכת</h3>
בהיותי כלה צעירה כבת עשרים-ואחת הגעתי עם אמי, בעלי ובתי לבית הרב זצ''ל כדי לבקר את הרבנית שליט''א. ישבנו שם ונהנינו מדברי התורה של הרב. אחר כך הרב החל לשאול את בעלי שאלות בענייני לימוד התורה שלו, וכיוון שבעלי למד בתקופה ההיא בישיבת ההסדר בשילה הוא השיב לרב והשיחה היתה ערנית.
כעבור דקות אחדות פנה הרב לנוח את שנת הצהריים, ואימא שלי ביקשה שהרב יברך אותנו. בירך הרב את בעלי בברכות מאלפות, תוך שהוא מפרט באילו תחומים: פרנסה, לימוד תורה וכו'. לאחר מכן פנה ובירך את התינוקת בפירוט, וכשהגיע תורי לקבל ברכה, הפטיר הרב: ''היא כבר מבורכת'', ופנה לחדרו.
כשאמי שאלה את הרבנית מה פשר ברכה זו ומדוע לא פירט הרב כמו שעשה עם השאר, נכנסה הרבנית לחדר הרב כדי לברר עמו את הדברים. כשיצאה כעבור כמה דקות, קראה לי למטבח ובחיוך מאוזן לאוזן בירכה אותי במזל טוב! אני הסמקתי, גמגמתי והייתי מאוד נבוכה: על מה הרבנית אומרת זאת, הלא אני מחזיקה בידי תינוקת בת שישה חודשים ביד?! ואילו הרבנית השיבה לי בביטחון – ''הרב אמר שאת בהיריון''. למחרת ניגשתי לערוך בדיקות דם, ואכן התגלה שאני כבר כמעט בחודש השלישי להיריון ולא ידעתי מכך כלום! אבל הרב אליהו ידע ולכן לא היה צריך לפרט ולהרחיב.
(רונית דרזנר, בית-שמש)
<h3>כבר בירכתי אותה, יש לה בן</h3>
לעתים קרובות ביקשו מהרב זצ''ל להתפלל עבור חולים. כשביקשו ממנו פעם נוספת אמר: ''כבר התפללתי עליו''. הרב זכר על מי ועל מה התפלל. בחסדי שמים, רבות מתפילותיו התקבלו.
כשהיה סנדק אצל אחד מנכדיי, בירך הרב יהודי חשוב, תושב עירנו, שבתו תיפקד. לאחר הברית ניגש היהודי שנית וביקש את אותה הברכה. ענה לו הרב: ''כבר בירכתי אותה, יש לה בן''. ואכן, האישה הרתה וזכתה לבן.
(הרב מרדכי נגרי, רב העיר מעלה-אדומים)
<h3>היא כבר ילדה</h3>
אשתי ביקשה מהרבנית שליט''א בטלפון המלצה לרופא מנתח עבור יולדת שנקלעה למצוקה. הרבנית, ביוזמתה, ניגשה לרב זצ''ל לחדר לבקש ברכה להצלחת הניתוח. הרב הביע פליאה ואמר: ''אין צורך בניתוח, היא ילדה עכשיו''. ואכן, תוך זמן קצר מרגע סיום שיחת הטלפון ועד שחזרה לחדר הלידה, התברר לאשתי שהכול בסדר והיתה לידה טבעית.
(הרב מרדכי נגרי, רב העיר מעלה-אדומים)
<h3>את לא תלדי עכשיו, אלא רק בסוף בסוף</h3>
לקראת לידת אחת מבנותינו, החלה אשתי להרגיש צירים בתחילת החודש התשיעי, וחששנו להישאר במעלה-אדומים בשבתות. הלכתי לקבל פסיקה מהרב כיצד עלינו לנהוג. הרב קבע בפסקנות, שאנו יכולים להישאר במעלה-אדומים, ואמר: ''את לא תלדי עכשיו, אלא רק בסוף בסוף''.
לאשתי היו כל הזמן צירים והיא חששה שתלד לפני סוף התשיעי. אבל הרב אמר שהיא תלד בסוף, ועל כן נשארנו בשבתות במעלה-אדומים על-מנת שאוכל למלא את תפקידי כרב העיר.
בסופו של דבר התברר שהצירים היו מדומים. אשתי ילדה בתחילת החודש העשירי. ''בסוף בסוף''.
(הרב מרדכי נגרי, רב העיר מעלה-אדומים)
<h3>ואומר לך: בדמייך - חיי</h3>
לאחר שבננו, אבנר כפיר חזי, נהרג בפיגוע, הלכנו לישיבה שלו ופגשנו שם את הרב מרדכי אליהו זצ''ל. סיפרנו לו שהבן שלנו נהרג שלושה חדשים לפני שעמד להתחתן וכבר התארגנו לחתונה. לא ידענו מה לעשות עם כל ההכנות שכבר עשינו. הרב פסק מייד שנעשה גמ''ח של מטרנה וטיטולים, לזכרו של הבן. באותה שעה זה היה נראה לנו דבר קטן לעשות גמ''ח של תינוקות, וגם לא הבנו איך זה קשור לבן ישיבה שנהרג ולא ראה ילדים.
ארבעה חודשים אחר כך הבנו את העצה. המשפחה שלנו בורכה בבת אחת בארבעה ילדים קטנים בזה אחר זה, ברוך ה'. הדבר שכל המשפחה היתה צריכה יותר מכל דבר אחר היה מטרנה וטיטולים. פתאום הבנו שעצת הרב היתה להפנות את הברכה של הבן לילדים ולנכדים.
(אמו של אבנר כפיר חזי הי''ד)
<h2>רִפְאוּת תְּהִי לְשָׁרֶךָ</h2>
<h3>שומר כל עצמותיו</h3>
מספרת רונית דרזנר: משפחתי היתה קרובה לבית הרב אליהו. פעמים רבות היה הרב ז''ל והרבנית שתחיה מזמינים את ההורים שלי להתארח בביתם. ואמי שתחיה היתה חברה קרובה של הרבנית שליט''א.
הרבה פעמים ראינו בחוש את רוח הקודש של הרב זצ''ל. היתה פעם אחת נוראה שבה ראיתי בחוש את אותה רוח הקודש המפורסמת של הרב, כשבעלי שיחיה עבר תאונת דרכים קשה. היה זה סמוך לבית-שמש. למול עיני חצה בעלי את הכביש כדי להביא משהו מחבר שהמתין לו בצד הדרך, ונדרס על-ידי נהג אופנוע שנסע במהירות של 100 קמ''ש!
כשראיתי את בעלי שרוע על הכביש, מדמם מהראש, מעולף מרוב אימה, שכחתי את מס' הטלפון של מד''א, אבל חייגתי לרב אליהו ולמזלי הוא ענה לי מייד. סיפרתי לו שבעלי נדרס ומונח לפניי על הכביש, כולו מדמם מראש ועד רגל, ושאלתיו מה עלי לעשות.
הרב אמר לי פסוק שאת רובו שכחתי, אך מה שחקוק בזיכרוני לעד אלו המילים של הרב: ''אל תדאגי, כל עצמותיו תישברנה ולא יותר מזה! אין פגיעה מוחית!''.
כשהגענו לחדר הטראומה, עצם הרגל היתה כולה בחוץ. זה היה מחזה זוועתי, שאני מקווה ששום עין לא תצטרך לראות אי-פעם. הרופאים צילמו את הרגל ומייד הניחו מסכה על פניו של בעלי והוא הובהל לחדר הניתוח בדחיפות. מבעד למסכה שמעתי אותו אומר לי להתקשר לרב אליהו. התקשרתי לרב, והוא, כמו מלאך טוב, ענה לי ואמר: ''בשום אופן אל תעשו ניתוח, העצם יצאה בשלמות ואין שבר. הוא יסתבך אם ינתחו אותו. שהרופאים יעשו צילום ויראו שהעצם שלמה''.
חשוב לשים לב לעובדה כי הרב נמצא בביתו, ואילו אני בבית החולים עם הרופאים ליד המיטה של בעלי הפצוע. זעקתי לרופאים: ''אל תנתחו!'' והם הסתכלו עלי כעל מי שהשתגעה. חזרתי ואמרתי להם: ''העצם שלמה ולא צריך ניתוח, תעשו צילום, כך אמר הרב אליהו''. הרופאים כעסו: ''מי זה הרב הזה? האם הוא רואה את מה שאנחנו רואים? הוא בכלל לא נמצא פה!''.
על-פי דרישתי הם הפסיקו בלית ברירה את ההכנה לניתוח והכינו את בעלי לצילום. והנה, אחרי הצילום נוצרה מהומה. רופא קורא לרופא, הרופאים מסתכלים שוב בצילום ונדהמים. אכן, כדברי הרב, העצם היתה שלמה ולא היה שום צורך לנתח.
בעלי עלה למחלקה ועבר שיקום ארוך. כמעט כל עצם בגופו נשברה והתאחתה, אבל ראשו נשאר שלם. גופו שלם. הוא יכול היה לחזור לתפקד, ממש כמו שהרב אמר לי ברגע התאונה. מבהיל, אבל גם מרומם לדעת שיש אנשים כאלה בינינו. אנשים שביום-יום לא מגלים את עצמם, אלא רק בעתות משבר כשאין ברירה, פתאום אתה מגלה שמה שיש בתוכם כל כך עמוק ונסתר.
(רונית דרזנר, בית-שמש)
<h3>בשורות טובות לראש-השנה</h3>
הסיפור שלי התחיל בכאבים בלתי מוסברים בגופי, שבאו והלכו ולא מצאנו את סיבתם. מכיוון שכך, שלח אותי הרופא לעשות ביופסיה (בדיקת רקמות). הוא חשד שיש לי גידול לא שפיר ורצה להפריך את חשדותיו, אך לצערנו הבדיקות העלו חשד כי מדובר בגידול ממאיר.
מאז ששוחררתי מהכלא ברוסיה, בסיביר, אני מנהל את כל אורחות חיי על-פי פסיקותיו והדרכותיו של הרב אליהו זצ''ל. מובן ופשוט היה לי ולאשתי ללכת אל הרב ולשאול אותו מה לעשות במקרה זה.
הרב שמע אותנו, ביקש לראות את המסמכים הרפואיים, התבונן קצת ואמר לי: ''אין לך כלום. עוד לפני ראש-השנה תבושר בבשורות טובות''. זה הפליא אותנו, כיוון שהממצאים הרפואיים היו מאוד מחשידים. אבל אנחנו היינו בטוחים מאוד בהבטחת הרב, וברכתו מילאה אותנו ביטחון.
הימים היו ימי ערב ראש-השנה, ובכל יום ציפינו, אשתי ואני, שהנה נבושר בבשורות טובות כמו שאמר הרב, אך לעת עתה הבשורות הטובות לא הגיעו. והנה מגיע לו ערב ראש-השנה והשעות נוקפות, ואין בשורה הנראית באופק.
היה זה חצי שעה לפני כניסת החג. הטלפון בביתנו מצלצל, ופרופסור הלפרין, שטיפל בי, היה על הקו. הוא סיפר כי הוא עבר בבית החולים ליד מעבדות הפתולוגיה ונכנס לראות האם יש כבר תוצאות. והנה הוא רואה את התוצאות שלי, שהן חיוביות ואין לי שום גידול ממאיר.
מיותר לתאר את השמחה שהיתה לנו. שוב הפליאה אותנו העובדה שאנחנו חיים בקרבת אדם כל כך צדיק ולא מעלים בדעתנו עד כמה איש פלא הוא הרב.
(יוסף מנדלביץ', אסיר ציון לשעבר)
<h3>להדליק נרות שבת בזמן</h3>
לעובדת שעבדה עמי היתה בת בגיל שלוש שחלתה בסרטן. לאחר טיפולים כימותראפיים סברו הרופאים שהמחלה עברה, אך בבדיקת אולטרה-סאונד מצאו שוב גידול ושלחו אותה לבדיקות מקיפות בבית החולים ''הדסה''. העובדת פנתה אלי בוכייה ומבקשת עצה. הפניתי אותה אל הרב זצ''ל והזהרתי אותה שלא תשכח לשאול: ''מה אוכל לעשות כדי לקדם את רפואת בתי?''.
חזרה העובדת בוכה מהתרגשות וסיפרה כי כשהחלה לספר לרב את כל הרקע הרפואי, קטע אותה הרב ואמר: ''התוצאות ייצאו תקינות!'', ועמד על דעתו גם כשניסתה שוב לספר את פרטי המקרה. כששאלה: ''מה אוכל לעשות כדי לקדם את רפואת בתי?'', ענה לה הרב: ''תדליקי נרות בזמן שכתוב בלוחות, לפני כניסת השבת''.
אמרה לו: ''אבל אני מדליקה נרות''. חזר ואמר לה הרב: ''תדליקי נרות בזמן שלהם'', וכך היה שלוש פעמים. אמרתי לה: ''הרב לא חוזר על דבריו לחינם, אולי את מדליקה נרות בליל-שבת?'' ענתה: ''מה פתאום?
בערב שבת אני הולכת לחמותי, ולכן אני מדליקה נרות שבת כבר מהצהריים!''. אמרתי לה שצריך להדליק נרות שבת כמו שאמר הרב, ארבעים דקות לפני השקיעה ולא כבר מהצהריים. והרב אליהו אמר לה להקדים לזמן הזה רק חמש דקות.
היא נדהמה מכוח הראייה של הרב והתעודדה בעניין של הבת שלה. כעבור כמה ימים היא קיבלה מכתב מבית החולים שנוסחו היה כלשון הרב ממש: ''תוצאות הבדיקות תקינות''.
(משה שמאי)
<h2>רוח הקודש בסת''ם</h2>
<h3>עין של מזוזה</h3>
אבי מורי שיחיה, עזרא אלירם, עבר 17 ניתוחים בשתי עיניו עד שהגיע לעיוורון מוחלט. לפני כל ניתוח היה אבי מבקש מהרב זצ''ל שיברך אותו. הרב היה מברך, אך נראה היה שהברכות לא הועילו.
לפני הניתוח האחרון אמר לנו אבא שבניתוח הזה הוא יתעוור סופית. כששאלנו אותו מדוע הוא חושב כך, הוא ענה שהרב שינה את הברכה שהיה מברך אותו בכל פעם. בפעם הזאת הוא לא בירך אותו כמו בשש-עשרה הפעמים הקודמות, שיזכה לראות. אבי הבין שמהניתוח הזה הוא לא יזכה לצאת עם יכולת ראייה, וכך באמת היה.
מייד לאחר הסיפור הזה, ביקש הרב לבדוק את המזוזות בחדר השינה של ההורים. כשאימא שלי שמעה על הוראת הרב היא תמהה: ''הרי רק לפני שנה קנינו מזוזות מהודרות ושמנו בחדר השינה'', אבל חזקה עליה מצוותו של הרב וכדבריו עשינו. וראה זה פלא. כשבדק המגיה את המזוזות החדשות הוא גילה כי האות ''עין'' בפסוק ''לטוטפות בין עיניך'' היתה משובשת לגמרי.
(רונית דרזנר, בית-שמש)
<h3>כותב ירא-שמים</h3>
פעם ראיתי את הרב זצ''ל בודק מזוזות. לפעמים היה אומר לי: ''זה הכותב ירא-שמים'', ולפעמים לא היה אומר כלום. שאלתי אותו כיצד הוא יודע מי ירא-שמים ומי לא, והוא השיב לי: ''אני אוחז בקלף ומרגיש''.
(ניסים לופס, עוזר הרב)
<h3>בשמים אמרו ''אמן''</h3>
פעם סיפר לי הרב על יהודי מבוגר, סוחר בתשמישי קדושה, שהגיע בלוויית מגיה סת''ם להתייעץ איתו על בעיות שונות. לאחר שהרב שמע את דבריו אמר לו: ''תבדוק אם יש לך מזוזות בבית!''. היהודי הזדעזע מתגובת הרב וענה: ''פשוט וברור שיש לי מזוזות בבית, הרי אני מוכר מזוזות ובעצמי קבעתי אותן בפתחי הבית''.
בצאתם, ניסה המגיה להסביר שהרב מתכוון שעליו לבדוק האם המזוזות שבביתו כשרות הן. כשהגיע לביתו, ביקש לבדוק את המזוזות, וגילה לתדהמתו שבתי המזוזות היו ללא מזוזות! ללא קלף!
מספר הרב טוויזר: שאלתי את הרב: ''כיצד כבודו ידע שאין לו מזוזות?'', ענה לי הרב: ''הואיל ויצא לי מהפה... בשמים אמרו 'אמן'''.
(הרב טוויזר, סופר סת''ם)
גם ציפור מצאה בית
<h3>טוב שכן רחוק</h3>
להורים שלי יש דירה בשכונת בית-וגן בירושלים, שבדרך כלל מושכרת לאנשים אחרים. יום אחד הם היו צריכים לחזור להתגורר בדירה שלהם עקב בעיה רפואית, והם לא ידעו איך לעשות זאת כי לדייר שגר בדירה היה חוזה לטווח ארוך. הם פנו לרב זצ''ל ושאלו אותו מה עליהם לעשות. הרב אמר להם: ''תוך שבועיים, הכול יהיה בסדר''.
כעבור שבוע פנה אליהם הדייר מעצמו ואמר להם: ''אני מצטער שאני מפר חוזה, אבל אני רוצה לעזוב את הדירה שלכם. פשוט קשה לי לגור ליד השכן שממול. הוא עושה לי בעיות בלי סוף ואני לא יכול לסבול את המגורים לידו''.
הוריי הגיעו שוב אל הרב וסיפרו לו שהדייר עזב את הבית והעניין הסתדר, כמו שהרב אמר, אבל השכן המטריד עדיין גר שם ומפריע להם מאוד לגור לידו. הם אמרו לרב שהם רוצים למכור את הדירה. אמר להם הרב: ''אל תמכרו, גם הוא יעזוב את הדירה בקרוב''.
לאחר חודשיים, הדייר הטרדן מכר את דירתו. הוא אמר שהוא לא יכול לסבול את השכנים הרעים שבאו לגור בבניין ועזב את הארץ.
(חיים סויסה, מזכיר הרב)
<h3>בתשע בבוקר הוא יבוא לקראתך</h3>
אני גרה בדירה שכורה, ובעל הבית שלי רצה להעלות לי את שכר הדירה מעבר למה שהייתי יכולה לשלם. אמרתי לבעל הבית שאני לא יכולה לשלם יותר, והוא אמר לי שאם כך, עלי לפנות את הדירה.
לא היתה לי דירה אחרת להיות בה ולא ידעתי מה עלי לעשות. הלכתי לרב אליהו זצ''ל וביקשתי ברכה.
אמרתי לו שאני צריכה לפנות את הדירה וסיפרתי לו את כל הסיפור. הוא אמר לי: ''אל תחששי, מחר בתשע בבוקר בעל הדירה יבוא לקראתך''.
ולמחרת, בשעה תשע בדיוק, התקשר אלי בעל הדירה ואמר לי שהוא חשב שנית על העניין שלנו. הוא אמר שהוא החליט לוותר לי על ההעלאה בשכר הדירה, והוא מצטער על שנגרמה לי עוגמת נפש.
(רבקה מלול, ירושלים)
<h3>הרב גילה את הטעות</h3>
פניתי אל הרב זצ''ל בבקשה לברכה לקניית דירה. לאחר מכן, באופן מפתיע וקל הציעו לי שתי דירות באזור שרציתי, ללא תיווך. חתמתי על זיכרון דברים על אחת מהן וחזרתי אל הרב לשאול האם לקנותה. אמרתי לו שהוספתי בזיכרון הדברים סעיף, שאם כבוד הרב לא מאשר את הקנייה, אני מבטל את זיכרון הדברים ולא אצטרך לשאת בדמי הביטול בסך 10,000 שקלים כפי שחתמתי.
הרב עצם את עיניו לרגע קט, ולאחר שפקח אותן אמר: ''מזל טוב!''. לאחר מכן שאל אותי: ''מה עם התשלומים?''. חשבתי שהוא מתייחס למימון הקנייה ועניתי: ''עדיין אין לי הכסף, הרב יברך ויהא''. אך שוב חזר הרב על דבריו: ''מה עם התשלומים? התשלומים בסדר?'' וכך גם בשלישית. כשיצאתי מהרב אמרתי לעצמי: ''כנראה שיש בעיה בהסדר התשלומים!''.
שלחתי את זיכרון הדברים לעורך-דין, וזה מיהר להסביר לי שעשיתי שגיאה עצומה. בזיכרון הדברים היה סעיף שקבע את יום פלוני כתאריך תשלום 80% מערך הדירה, וסעיף אחר שקבע כי המוכר יסיר את שיעבוד הדירה למשכנתא שלו רק חודש לאחר מכן. המשמעות היתה שאצטרך לממן את עיקר התשלום ללא משכנתא, שכן לא משעבדים דירה לשתי משכנתאות שונות!
רק בזכות הרב נתגלתה הטעות, ולאחר שמיהרתי אל המוכר ואמרתי לו שהרב אליהו רמז לי על הבעיה בהסכם, הוא התרצה לבטל את הסעיף ללא דמי ביטול.
(משה שמאי)
<h3>מכירה בהזמנה</h3>
אני מתגורר בגילה, ובמשך זמן רב ניסיתי למכור את הדירה שלי, אך ללא הצלחה. הלכתי לבית הרב זצ''ל וביקשתי ברכה מיוחדת למכירת הדירה ולמציאת דירה אחרת. הרב הסתכל עלי, חייך ואמר: ''גם ציפור מצאה בית ודרור קן לה''.
לא כל כך הבנתי את דבריו של הרב. גם לא הבנתי למה הוא בירך בלשון עבר, והרי אני מבקש על העתיד. אבל תמיהתי לא ארכה זמן רב. כבר כשהגעתי הביתה אשתי, שידעה כי הלכתי לבקש ברכה מהרב, קידמה את פניי בהתרגשות: ''לא תאמין, לפני שהגעת היה פה אדם שבא לקנות את הדירה, הוא מעוניין ואפילו לא התווכח על המחיר''. כל זה היה ביום חמישי, וביום ראשון כבר מכרנו את הדירה ומצאנו דירה אחרת. לאחר מעשה הבנתי את הברכה של הרב: ''גם ציפור מצאה בית ודרור קן לה''. מאז אני אומר את המזמור הזה, שאומרים לפני תפילת מנחה, בכוונה מרובה.
(אלעד צמח, גילה)
בישיבה של מעלה
<h3>הנפטרים מזכירים לנו</h3>
במשך שנים רבות שימשתי כדיין בבית הדין בתל-אביב. מנהגי הוא להתפלל בנץ החמה בוותיקין. כשאני מתארח אצל הבן שלי שגר בירושלים, אני מתפלל בבית הכנסת של הרב אליהו זצ''ל.
בבקרים שבהם הייתי מגיע לבית הכנסת של הרב, היה הרב מושיב אותי לימינו ואומר לגבאי להעלות אותי לתורה. אמרו לי שכך הוא נוהג עם כל בן-תורה שמגיע לבית הכנסת.
שבת אחת התפללתי בבית הכנסת, והרב אמר לגבאי להעלות אותי למפטיר. בתחילה לא הבנתי מדוע הרב מעלה אותי לעליית מפטיר, ורק אחרי מחשבה נזכרתי כי השבוע תחול האזכרה של אמי. לא יודע איך שכחתי מזה, אבל שכחתי. מזל שהרב הזכיר לי. אבל איך הוא יודע? הוא לא אמור לדעת כלל על אמי שנפטרה ומתי נפטרה. שאלתי אותו: ''כיצד כבודו יודע?'' והרב השיב לי בחיוך: ''אם אנחנו לא זוכרים, הם מזכירים לנו. חכה, אספר לך אחרי התפילה''.
בתום התפילה, בעת שכולם ליוו את הרב בדרך לביתו, הוא סיפר את הסיפור המפורסם על גברת אדם. גברת זו, לא היו לה בנים שיאמרו עליה קדיש. מה עשתה? קנתה חלקת קבר ליד מקום קבורת אמו של הרב אליהו ואמרה לו: בכל פעם שתעלה לקבר של אימא שלך, תגיד קדיש גם על הקבר שלי. אמר לה הרב אליהו: אני לא מתחייב. אמרה לו: אף-על-פי-כן.
שנה אחת, כשהרב היה רב ראשי, הוא מיהר למכירת חמץ של כל רשויות המדינה בערב פסח ולא עלה על קברה. כשהגיע הרב לביתו, פתחה לו בתו הקטנה את הדלת ואמרה לו: ''היתה פה גברת אדם ושאלה למה לא באת השנה כמו בכל שנה''.
''איך היא נראתה לך?'' שאל הרב את בתו, והבת תיארה את גברת אדם כפי שהיתה נראית בחייה. מייד חזר הרב לבית העלמין ואמר קדיש על קברה של גברת אדם.
את הסיפור הזה סיפר הרב כדי להראות לנו כיצד הנפטרים מזכירים לנו את מה שאנחנו שוכחים. אבל הוא מעולם לא הסביר לי איך אימא שלי, שנפטרה כבר מן העולם, הזכירה לו להזכיר לי שהשבוע יחול יום האזכרה שלה.
(הרב אלבוזגלו, תל-אביב)
<h3>ספר בכתב ידו של הרש''ש</h3>
הקשר של הרב אליהו ז''ל עם הרבי מחב''ד היה מפליא ביותר. שניהם היו בקשר רוחני גדול ומלבד כל הקשרים הידועים ביניהם, היו ביניהם גם הרבה קשרים נסתרים.
מספר יצחק עובדיה, תושב ניו-יורק: מייד לאחר שנקבר הרבי מליובאוויטש זצ''ל, ביקש הרב אליהו זצ''ל שניקח אותו ל-770, הבית שהרבי היה מתפלל בו ונותן בו שיעורים, כדי שיוכל לדבר עם ראשי חסידות חב''ד על המשך דרכם. הרב ביקש מהם לארגן קבוצה של עשרה רבנים שימשיכו את ההנהגה, שלא תהיה קהילת חב''ד בעולם כצאן אשר אין להם רועה. אותם עשרה יקבלו את ההחלטות של החסידות. הוא ביקש לאסוף את כל הרבנים הללו ולדבר איתם לחזקם ולאמצם. עד שהרבנים הללו הגיעו כל אחד ממקומו הסתובב הרב ז''ל בבית המדרש של הרבי מחב''ד, בלי שנדע לאן פניו מועדות.
בשלב מסוים הוא עצר והראה לנו כמה רסיסים קטנים של עץ שהיו על הרצפה. אני לא יודע איך הוא שם לב לזה בכלל. הוא קרא לאחד החסידים האחראיים במקום ושאל אותו: ''איך זה יכול להיות שיש רסיסי עץ שלא כללו אותם עם הרבי כשקברו אותו?''.
אותם חסידים לא הבינו מה הרב אומר להם. הרב חזר והסביר שלצורך המיטה שבה לקחו את הרבי לבית העלמין, השתמשו בעץ מהסטנדר שלו. כמובן שניסרו אותו לשם כך. השבבים הללו כנראה נפלו ונשארו על הרצפה. לכן צריך לקחת מטאטא ויעה, לאסוף את השבבים ולשים אותם בציון האדמו''ר. שאלתי את הרב איך הוא ידע מהיכן שבבים אלו באו, אבל הוא לא השיב.
הרב הוליך אותנו לספריית האדמו''ר הענקית. הלכנו לאורך שורות של ספרים עד שהגענו לאזור שהיה נעול, שהיו בו ספרים יקרי ערך במיוחד. פתחו בעבורנו את החדר הזה, והרב הלך בין שורות הספרים כאילו הוא יודע לאן הוא הולך, הוא לא נגע באף ספר עד שעצר במקום כלשהו. הושיט את ידו והוציא ספר מסוים מן המדף, פתח את הספר במקום שפתח ועיין בו ארוכות.
הרב שאל את החסיד שהיה ממונה על הספרים: ''אתה יודע איזה ספר זה?'', והחסיד השיב בשלילה.
''זה כתב ידו של הרש''ש!'', אמר הרב.
נדהמתי לראות איך מייד בפעם הראשונה שהרב היה בספרייה הוא מצא דווקא את הספר המופלא והמיוחד הזה. מניין הוא ידע כלל על קיומו ועל מקומו?
(יצחק עובדיה, ניו-יורק)
<h3>קשר רוחני עם הרבי</h3>
פעם הגיעה אישה אל הרב זצ''ל ושאלה אותו על עניין מסוים. הרב שאל אותה לשמה והיא השיבה. הרב שמע ואמר לה: ''השם שלך הוא גם דבורה''.
כששמעה האישה את דברי הרב היא נדהמה מאוד ואמרה לו: ''אני לא מבינה מה קורה פה. הכנסתי מכתב לרבי מחב''ד זצ''ל וגם הוא אמר לי שקוראים לי דבורה. אבל לא קוראים לי דבורה...''.
היה זה פלא, מן קשר לא מובן בין הרב לרבי.
(חיים סויסה, מזכיר הרב)
<h3>קשר נשמות מעולם עליון</h3>
היום אני רב אזורי של כמה קיבוצים ויישובים בצפון הארץ. בתקופה מסוימת הייתי מגיע באופן קבוע לבית הרב על-מנת ללמוד כיצד להורות וכיצד לשמש ברבנות. באחד הימים נכנס מישהו אל בית הרב וביקש שהרב יגיד לבניו לומר קדיש אחריו. ואני לא כל כך הבנתי, מה יש לומר קדיש על אדם שחי?
הרב ראה את תמיהתי, ולאחר שיצא אותו יהודי, אמר לי הרב: ''האיש הזה לא חי, הוא נפטר ונתנו לו רשות לרדת מהעולם העליון על-מנת שנעורר את בניו שיגידו קדיש אחריו. לך אחריו ותראה אותו''.
יצאתי במהירות מחדר הרב וראיתי שהאדם הזה פשוט התנדף. לא נמצא בחדר הקבלה, לא במדרגות, ולא בשום מקום אחר.
(הרב שלמה בן אליהו, רב מטה אשר)
<h3>מתקן הנשמות</h3>
פנתה אלי מכרה וסיפרה לי שחברתה הטובה, בת לניצולי שואה, איבדה את עצמה לדעת. מאז, היא מופיעה אצלה כל לילה בחלום בפנים עצובות, וכשהיא שואלת אותה: ''מדוע את עצובה?'' היא מצביעה כלפי מעלה ואומרת: ''השומר למעלה לא נותן לי להיכנס!''. ואז, מוסיפה הבחורה, היא עולה בחלום עמה למעלה ומתווכחת עם השומר של העולם העליון ואומרת לו: ''תרחמו עליה, היא מספיק סבלה בעולם הזה!''. וכך חוזר החלום מדי לילה.
אמרתי לה: ''אני הדיוט בדברים הללו, אבל נראה לי שמצבה של חברתך קשה שם למעלה. אבל אם היא מופיעה אצלך בחלום ואת מתווכחת עם השומר, כנראה שאנו כאן יכולים לעזור לה ולכן כדאי לארגן לה לימוד של תיקון כרת במנין, כפי שכתבו חכמי המקובלים'' (חברי המנין לומדים ומתפללים לתיקון נשמת הנפטר בלילה וצמים למחרת היום).
לשמחתי, סיפר לי חבר שערך תיקון כזה לאביו בישיבות שעושות תיקון לנפטרים. ביקשתי ממנו שיפנה לאותו ראש כולל ויפציר בו שיאות גם הפעם להקצות את תלמידיו לעניין זה, מדין גמילות חסד של אמת. לאחר שהסכים, התחלתי לגייס את הכסף מחברים, אך אמרתי לכולם מראש: ''הכול תלוי באישורו של הרב מרדכי אליהו''. לאחר שאספתי את רוב הסכום, קבעתי תאריך לתיקון, ופניתי אל הרב. הרב קרא בעיון את מכתבי, ולתדהמתי הרבה, עשה בידו תנועת ביטול. שאלתיו: ''מה? לא לעשות את התיקון?'', והוא ענה: ''אין צורך!''.
החזרתי את הכסף לתורמים, ביקשתי מחברי שיודיע לראש הכולל שהתיקון מבוטל, והסברתי שהרב אליהו אמר שלא לעשות את התיקון. תגובתו של ראש הכולל היתה מהירה והחלטית: ''מי נתן לו אחריות לבטל את התיקון? איך לא ירחם על נשמה המתייסרת בעולם העליון?!'' עניתי לו שגם אני חשבתי שהתיקון הכרחי, אך לאחר שהרב אליהו לא נתן את הסכמתו, לא אעשה את התיקון, אלא אם כן יופיע אצלי האר''י הקדוש ויאמר לי לעשותו!
המדהים הוא ששבוע לאחר המעשה, כשדיברתי עם המכרה, היא אמרה לי שחברתה הפסיקה לבוא אליה בחלום. חשבתי שאולי אך מקרה הוא, ולכן פניתי אליה כחצי שנה לאחר מכן ושאלתיה: ''האם זה נכון שלפני שהייתי אצל הרב אליהו, היתה מופיעה חברתך אצלך בחלום כמעט מדי לילה?'' והיא ענתה: ''אמת!''. ועוד שאלתי אותה: ''האם זה נכון שמאז שהייתי אצל הרב אליהו, לא חזרה חברתך להופיע אצלך בחלום אפילו פעם אחת?''. ענתה: ''אמת!''.
לא נותר לנו אלא לבכות את הסתלקותו של רבנו, קודש הקודשים, הרואה באספקלריא המאירה, חכם הרזים, מעולה שבמידות, יחיד בדורו, הבקיא בכל החוכמות המסתעפות מהתורה, במילים: ''הרב מרדכי אליהו, נטל כל החמודות שבעולם, והלך לו''.
(משה שמאי)
רוח הקודש ביום- יום
<h3>לב בנים על אבותם</h3>
את הסיפור הבא סיפר לי עורך-דין ידוע שגר ביישוב שבו רוב התושבים עוסקים במקצועות חופשיים, אמידים מאוד אבל גם דתיים ליברליים מאוד. וכך הוא מספר:
בבית הכנסת ביישוב שלנו כמעט שאין מחיצה בין גברים לנשים, אין שום יחס של כבוד או יראה לתורה או לחז''ל. ממש סבלתי מהאווירה ורציתי לעזוב, גם בגלל התושבים, אך בעיקר בגלל הילדים.
ניגשתי לרב וביקשתי ברכה למעבר דירה. הרב הביט בי ושאל: ''אם תעזוב, מי יטפל בכל נושאי הקדושה ביישוב שלכם?''. אמרתי לו שאני כבר לא יכול, דעתי לא מקובלת ביישוב. אני משתדל כיום להקפיד על מצוות כמו שלמדתי בישיבה, וזה לא כמו דעותיהם. הם מזלזלים בכל דברי חז''ל, ''בחסות האקדמיה'', ואין סיכוי שישמעו פעם את דבריי.
סיפרתי לו שהתנאים החומריים הם טובים, והרב בשום אופן לא הרשה לי לעזוב. הייתי מאוכזב ושאלתי: ''אם כן, מה אני אעשה ביישוב?'' הרב שאל אותי: ''האם יש ביישוב סעודה שלישית?''.
אמרתי לו: ''לא''.
אמר לי: ''תעשה סעודה שלישית בבית הכנסת''.
אמרתי לו: ''אף אחד לא יבוא''.
אמר לי הרב בחיוך: ''אף-על-פי-כן תעשה סעודה שלישית''.
אמרתי לו: ''סליחה, כבוד הרב, אולי לא הסברתי נכון, אבל הם לא אנשים שמקיימים סעודה שלישית בשבת''.
הרב חזר ואמר: ''תעשה סעודה שלישית ביישוב ותצליח''.
לא הבנתי מה הרב רוצה ממני, אבל אמרתי לעצמי: אם הרב אמר, כך אעשה. וכך הודעתי ביישוב מפה לאוזן שיש סעודה שלישית בבית הכנסת, ומי שרוצה – שיבוא. כמובן שאף אחד לא בא לסעודה כזאת. זה לא בשבילם. כך נשארתי שתיים או שלוש שבתות עם עצמי בבית הכנסת לבד, אוכל ושר שירי סעודה שלישית עם עצמי.
חזרתי לרב וסיפרתי לו מה שקורה, והוא חייך ואמר לי להמשיך בכל זאת. המשכתי, ובשבת שלאחר מכן הגיעו כמה בני-נוער תיכוניסטים, שכנראה כתוצאה מהזלזול של ההורים שלהם הגיעו למקום שאף אחד מההורים לא רצה שיגיעו. הם היו עם שיער ארוך, עגילים, צבעים בשיער, וכל מה שצועק ההיפך מההורים. הם באו אלי בגלל המרדנות או בגלל שנמשכו לשירים של הסעודה השלישית, אבל בכל מקרה הם באו ונוצר בינינו קשר חיובי וחם. שיחות בלי מחיצות.
בשבת שלאחריה הגיעו גם החברים שלהם, ולאחר כמה חודשים הפכה הסעודה הזאת להיות מקום המפגש של הצעירים ביישוב. הצעירים הללו, שפרקו כל עול או רק חצי, מצאו מישהו שיכול לדבר איתם בגובה העיניים – ובאו.
בתחילה ההורים לא שמו לב למה שמתרחש להם מתחת לעיניים. הם כמובן לא באו לבית הכנסת בשעות הללו, וכך נוצרה לה קהילה של צעירים, כאלה שההורים שלהם לא היו מסוגלים לשבת איתם ולנהל שיחה. לא עבר זמן רב וההורים, שלפני כן לא היו מחליפים איתי מילה, היו באים ומבקשים שאדבר עם הילדים שלהם על נושא זה או אחר. כך הפכתי להיות צינור הקשר בין ההורים לבין הילדים שלהם, צעירים שהרגישו כי ההורים הקריבו אותם על מזבח הקריירה שלהם, ואני הייתי החוליה המקשרת את המשפחה מחדש.
חזרתי וסיפרתי לרב על הסעודה השלישית הזאת ומה שקרה איתה, והרב כדרכו חייך ואמר לי: ''למה היה לך כל כך קשה להאמין שזה יצליח?''.
(המספר הוא עו''ד ידוע. אנו לא מפרסמים את שמו כדי לא לפגוע באנשי היישוב)
<h3>יהלומים במקום סיגריות</h3>
כמה חברים טובים שלי היו אצל הרב זצ''ל וקיבלו ממנו עצה או ברכה. לפעמים העצות עזרו ולפעמים הברכות. הרבה סיפורים התאספו אצלי במשך השנים, עד שאני לבדי יכול לכתוב ספר שלם על הרב מרדכי אליהו. אספר לכם שני סיפורים קצרים.
אני נחשב לאדם עשיר מאוד. אנשים רבים מתקנאים בעושר ולא יודעים שלכל מטבע יש שני צדדים. לעשירים יש הרבה כסף או הרבה חובות. חובות של עשירים הם חובות של מאות אלפים, לפעמים חובות של מיליונים. לי היו חובות של מיליונים רבים. גם אם הייתי מוכר את כל הבתים ואת כל המשרדים שלי, לא הייתי מצליח לכסות אפילו רבע מהחובות שהייתי חייב.
היה זה בתקופה של החובות שלי. חיפשתי דרך לצאת מהחובות ומצאתי, אלא שהיא היתה קצת מסוכנת. באנגולה יש הרבה יהלומים. בגלל המדיניות של הממשלה, מחיר היהלומים שם הוא ממש מצחיק, אבל השלטונות לא מרשים להוציא משם יהלומים, רק לממשלה מותר. מי שרוצה להוציא יהלומים – צריך להבריח אותם מאנגולה וזה קצת מסוכן. זאת הסיבה שהמחיר של היהלומים כל כך נמוך.
שאלתי את הרב והוא אמר לי לנסוע לאנגולה, לקנות יהלומים ולהתקשר אליו לפני שאני עולה על המטוס. כך עשיתי. נסעתי לאנגולה וקניתי במאות אלפי דולרים סחורה ששווה באירופה בערך עשרה מיליון דולר. את כל היהלומים שמתי בקופסת סיגריות אחת ואת הקופסא שמתי בכיסי.
בשדה התעופה התקשרתי לרב אליהו וסיפרתי לו מה שעשיתי ועל כך שעוד מעט אני מתכוון לעלות על המטוס. הרב הרהר מעט ואמר לי: ''זה לא יהיה קל, אבל אתה תעבור את זה בשלום''.
הגיעה שעת העלייה למטוס. שני טורים של חיילים עמדו בכניסה למטוס, וכל מי שעלה למטוס היה צריך לעבור ביניהם. לפני החיילים היו שולחנות, וכל מי שעלה למטוס היה צריך להוציא את כל מה שיש לו בכיסים ולשפוך על השולחנות. הוצאתי שתי קופסאות של סיגריות מכיסי, אחת עם סיגריות ואחת עם יהלומים, והנחתי אותן על השולחן.
החייל האנגולי הסתכל על הקופסאות ושאל אותי: ''בשביל מה לך שתי קופסאות סיגריות? תן לי אחת''. הוא הושיט ידו ולקח את הקופסא עם הסיגריות. אמרתי לו: ''שיהיה לך לבריאות''. לקחתי את השנייה, זו עם היהלומים, שמתי בכיסי ועליתי למטוס.
לקח לי כמה דקות להירגע על כיסא המטוס והתקשרתי בשנית אל הרב. לא הספקתי לספר לו את מה שקרה והוא אמר לי: ''אמרתי לך שזה לא יהיה קל, אבל אני רואה שעברת את זה בשלום''.
מיותר לספר לכם שאחרי העיסקה הזאת כל החובות שלי הפכו לזכויות.
(אלקבץ)
<h3>שלושה בעקבות הגביע</h3>
ידוע שבין הרב אליהו זצ''ל לרב משה בן-טוב זצ''ל היה קשר עמוק. פעם הלכתי לרב בן-טוב על-מנת שיבדוק את מזוזות ביתנו. כשסיים לבדוק, הגיש לי הרב בן-טוב גביע ואמר: ''קחי את הגביע הזה ותשמרי עליו עד לחתונת בנך. בחתונה של בנך, הוא ישבור את הגביע הזה''. עשיתי כדבריו ושמרתי את הגביע בארון.
עברו כמה שנים והגיע הזמן. בשעה טובה, בני התארס. זכרתי כמובן את דבריו של הרב בן-טוב, אך כלתי שתחיה קנתה לבני לקראת החתונה טלית וצירפה אליה גם גביע שקנתה. כשהגיע יום החתונה ביקש ממני בני שאביא את הטלית והגביע לאולם. עטפתי את הכוס שהרב בן-טוב הביא לי והכנסתי אותה לתוך כיסוי הטלית במקום הגביע שקנתה כלתי, כמובן מבלי לספר לאיש.
בני לקח איתו את הטלית לאולם ושם לב שהגביע הוחלף. הוא חזר אלי בשאלה, והשבתי לו שאני אביא לאולם את הגביע שכלתו קנתה. כשהגיע זמן החופה, הוציאו את הגביע של כלתי, ובעלי האולם הביאו גביע משלהם. כך היו תחת החופה שלושה גביעים: הגביע של האולם, הגביע של כלתי אצל בני והגביע של הרב בן-טוב אצלי.
זכינו והרב אליהו זצ''ל ערך וסידר את החופה והקידושין בחופה זו. כשהגיע זמן שבירת הכוס, התבונן הרב אליהו בכוס ומייד הזיז אותה ברגלו ואמר: ''רגע, לא זה!''. הוא סימן לרב זעפרני, והרב זעפרני לקח מידי את הכוס ושם אותה תחת החופה. כך התקיימו דבריו של הרב בן-טוב, בעזרת רוח קודשו של הרב מרדכי אליהו.
(אסתר זבולוני, עוזרת בבית הרב)
<h3>קיבל תשובה מבלי לשאול</h3>
בננו למד באחת הישיבות והתחבט בשאלה הלכתית מורכבת לגבי ברכות. כמה ימים לאחר מכן הגיע לירושלים ללוויה של הרב רפאל לוין זצ''ל, ובערב החליט להישאר לשיעור של הרב אליהו המיועד לאברכים. נושא השיעור היה הלכות שבת.
תוך כדי השיעור, הרהר הבן בשאלת הברכות שהטרידה אותו וקיווה להספיק לשאול את הרב בסוף השיעור. והנה, ראה זה פלא, לפתע סטה הרב מהנושא והתמקד בשאלה שהטרידה את בננו לפרטי פרטים. הוא קיבל תשובה מפורטת בלי שבכלל שאל את השאלה.
(הרב מרדכי נגרי, רב העיר מעלה-אדומים)
<h3>רואה מבעד למחיצה</h3>
סיפרה לי מישהי שביקשה מגיסה להעביר פתק אל הרב, לאחר תפילת ותיקין. בניגוד לסיכום עם גיסה, היא החליטה להגיע בעצמה לתפילה. והנה היא רואה ממקומה בעזרת הנשים כיצד הפתק שלה מוגש לרב והרב שואל: ''של מי הפתק?'' וגיסה משיב: ''של גיסתי''.
היא רואה מעזרת נשים שהרב מסמן בידו משהו לגיסה, וגיסה מחזיר לו תנועת ביטול. כך חזר הדבר שלוש פעמים, והיא אינה שומעת את הנאמר ביניהם, מפאת המרחק. היא החליטה לרדת למטה לברר מה קורה, והנה גיסה יוצא לקראתה ואומר בהפתעה: ''את כאן? הרב אמר לי לבקש ממך שתרדי לכאן, ואמרתי לו שאינך כאן, אבל הוא התעקש ואמר בנחרצות: תגיד לה שתרד!''.
(משה שמאי)
<h2>תחיית המתים</h2>
<h3>רואה מבעד למחיצה</h3>
ורפואה קרובה לבוא
<h3>נס מדהים לעין המצלמה</h3>
פעם הכנתי סרט על ההילולה של ל''ג בעומר במירון, ולצורך כך שכרתי חמישה צלמים שיסתובבו במשך כל ל''ג בעומר במירון במקומות שונים ויצלמו. כמובן שאני ליוויתי אותם, וכשהרב זצ''ל הגיע כדרכו בסביבות חצות הלילה מייד התקבצו סביבו מאות אנשים, מלבד כל האוטובוסים והנלווים אליו שהגיעו עמו מירושלים. הצלמים התלוו אל הרב בכל הסיור שלו, שכלל בדרך כלל לימוד ליד הציון, ואחר כך ריקודים בחצר החיצונית. בין לבין, היו ניגשים אנשים רבים לקבל ברכה מהרב, שהיה שרוי באותן השעות בשמחה מאוד גדולה.
גם אני נלוויתי לחבורה הקדושה הזאת, וכשהסיפור הבא קרה לא הבחנתי בו, למרות שהייתי, כמו אנשים רבים אחרים, קרוב מאוד לרב, אולי בגלל הדוחק, אולי בגלל שמחשבתי היתה טרודה, ואולי בגלל שאם רואים דבר כזה, קשה להאמין שהוא קורה מול עיניך. אבל כשרואים אותו מצולם אי-אפשר להתכחש למציאות.
ניגש אל הרב יהודי עם מבט עצוב על פניו וילד כבן חמש או שש על ידיו, ואומר לרב: ''שהרב יברך את הילד הזה, הוא לא יכול ללכת''. הרב, שהיה בשמחה עצומה ובהארה גדולה על פניו, אמר לאבא: ''שים אותו על הארץ והוא ילך''. אבל האבא, שלא הבין את העניין, חזר ואמר לרב: ''הוא לא יכול לעמוד בכוחות עצמו''. אמר לו הרב בחיוך: ''שים אותו על הארץ''. שם האבא את בנו על הארץ בזהירות, והבן נעמד על רגליו. הרב אמר לו: ''תתחיל ללכת'', והבן החל ללכת, בתחילה בזהירות ואחר כך ביתר ביטחון. בצילומים שלאחר מכן כבר רואים את הילד הזה מסתובב עם כולם בתוך המעגלים.
זה פשוט לא יאומן, אבל זה מצולם ומתועד, וכל אחד יכול לראות את זה.
(הרב ישראל גליס)
<h3>על הניסים ועל הנפלאות</h3>
היה זה בחנוכה של שנת תשס''ח. בתקופה ההיא היתה בתנו עטרת בת ארבע שנים. היא נולדה ביום ט' בתשרי, ערב יום הכיפורים, ולכן קיבלה שם כל כך גדול וחזק, שם שמכתיר את הקדוש-ברוך-הוא, ''עטרת''.
מיום הולדתה היא היתה בריאה לחלוטין. ערב אחד ראינו על פניה שטפי דם שלא הכרנו. מתוך בורות חשבנו שזה בגלל חום גבוה, נתנו לה ''אקמול'' והשכבנו אותה לישון. בבוקר היה כבר כל גופה מכוסה שטפי דם. לאחר התייעצות טלפונית עם ד''ר מתי ארליכמן נסענו למיון ילדים בבית החולים ''שערי צדק''.
האחות שקיבלה אותנו במיון ילדים קלטה מייד את מצבה הקשה של עטרת, והיא רצה איתה לחדר הטיפולים עוד לפני שנרשמנו בקבלה. תוך שניות היה החדר מלא ברופאים ובאחיות. כולם חבשו על פניהם מסיכות בד ולבשו כפפות על ידיהם. הם התחילו לחבר את עטרת לאין-ספור מכשירים ועירויים. אחד הרופאים אמר לנו שהמצב אינו טוב ואין הרבה סיכויים שעטרת תשרוד יותר מ-24 שעות, כיוון שפגע בה החיידק הטורף האלים ביותר שיש (מנינגוגוקוס). עוד הוסיף שהסיכוי להחלמה מהמצב שבו היא נמצאת שואף לאפס.
קשה לתאר את תחושותינו באותה שעה. לא העלינו על דעתנו שבתנו האהובה נמצאת במצב כל כך קשה. הוציאו אותנו מהמיון, ישבנו בחוץ ובכינו כפי שלא בכינו מעולם. ואז קרה לי משהו שאני מתקשה מאוד להסביר. פתאום הרגשתי תחושה מאוד חזקה של אמונה פשוטה ותמימה ואמרתי לאלדד, בעלי: ''לרופא יש הידע הרפואי והוא חייב למסור לנו אותו. לנו יש את ריבונו של עולם, שהוא קובע מי יחיה ומי ימות, הוא זה שנתן את המחלה והוא היחיד שיכול להסיר אותה. אני בטוחה ב-100 אחוזים ולא רק ב-99.9 אחוזים, שעטרת תבריא ותחזור להיות אותה ילדה מקסימה כפי שהיתה''.
מאותו רגע הרגשנו תחושה גדולה של כוח ועוצמה ולא הפסקנו לרגע להתפלל ולקרוא תהילים. כמו כן העברנו הודעות לאנשים שונים בבקשה שיתפללו עליה.
תוצאות בדיקות ה-C.T. הקשות הראו לנו באופן חד-משמעי עד כמה החיידק הטורף פגע בה קשות ועד כמה חייה תלויים מנגד ממש כחוט השערה. כשהגיעו התוצאות השעה היתה שעת לילה מאוחרת. למרות השעה החלטנו לנסות ולהגיע לצדיק הרב מרדכי אליהו זצ''ל, על-מנת שיברך את בתנו וידריך אותנו כיצד להמשיך לפעול. קשר טלפוני לא הצלחנו ליצור עם הרב, ופנינו לגיסי, יאיר מעיין, שהיה מאוד מקורב לרב, וביקשנו שישיג קשר עם הרב עבורנו. מפאת השעה המאוחרת יצר יאיר קשר עם הרב דרך בנו שלמה, חברו. הרב הורה לנו לערוך ליד מיטתה בבית החולים פדיון נפש ופדיון כפרות. בעלי קיבל הסבר מפורט כיצד לערוך טקס זה, ועשה בדיוק כפי שהורה הרב. ביקשנו גם לשאול את הרב האם יש צורך להחליף את שמה, ותשובתו היתה חד-משמעית: ''לא. שמה הוא שם חזק''.
אני התקשרתי לרב אליהו בן-טובים מצפת שסיפר שבדיוק היום הוא עורך בקבר האר''י בצפת סיום ל'משנה ברורה' ויבקש שם רחמים עליה. ''צירוף המקרים'' הזה זעזע אותי, כיוון שסבתי היתה נכדתה של חנה גלברט, אחות ה''חפץ חיים''. ביקשתי מהרב בן טובים שיפנה ל''חפץ חיים'' ישירות בזמן הסיום ויבקש רחמים על נינת סבתי, מרים מורגנשטרן ז''ל, שה''חפץ חיים'' הכיר באופן אישי ממש.
התוצאות לא איחרו לבוא: למרות כל התחזיות ובניגוד למה שהרפואה יודעת על בצקות ושטפי דם במוח, שמטבעם אינם יכולים להיעלם, בבדיקת C.T. שנערכה למחרת לא היה זכר לאותם בצקות ושטפי דם. אני זוכרת שהגיע רופא עיניים על-מנת לערוך שנית את הבדיקה, ומה שהוא ראה הקפיץ אותו והוא הלך לדווח על כך לד''ר שחרור-קרני. הם הורידו שנית את מיטתה לחדר ה-C.T.. אני חיכיתי והזמן נראה לי כנצח, אבל כשהרופאים יצאו מהחדר הזה, זו היתה הפעם הראשונה שראיתי חיוך על פניהם. ''אין לנו הסבר רפואי למה שקרה, אבל כל הבצקות ושטפי הדם נעלמו'', אמרו נדהמים. ''אין הסבר רפואי'' היה משפט ששמענו הרבה באותם ימים.
עדיין חיכתה לנו דרך ארוכה. עטרת היתה ללא הכרה והרופאים חששו מנזק מוחי. אבל אחרי שראינו בחוש את נוכחותו של הקב''ה, האמנו בכל לבנו שהוא לא יעזוב אותנו עד הרפואה השלמה. בתחילת השבוע שאחריו, החליטו הרופאים להתחיל ולהוריד את המינונים של ההרדמה ולנסות להעירה. היא היתה חלשה מאוד אבל בגלל צורך במיטות בטיפול נמרץ היא הורדה למחלקת ילדים.
לאחר כמה ימים קרה הנס. בתנו התעוררה וראתה את בעלי יושב ליד מיטתה. היא אמרה לו: ''אבא, אתה יודע, יש רק ה' אחד, והוא שקוף ולא בצבע כחול, לא רואים אותו, והוא נמצא בכל מקום והוא אוהב אותי ושומר עליי''.
קשה לתאר את התחושות שחשתי באותו רגע. חשתי באופן המוחשי ביותר כמה שהקב''ה שומע תפילה. הרגשתי שהקב''ה בכבודו ובעצמו ''יושב'' על מיטתה של עטרת, אוחז בידה ומלטף את ראשה. לא פחות.
כשהגעתי אליה באותו בוקר לבית החולים, אמרתי איתה יחד: ''מודה אני לפניך, מלך חי וקיים, שהחזרת בי נשמתי בחמלה, רבה אמונתך''. הרגשתי ממש צמרמורות חזקות מעוצמת המילים שפתאום הפכו מוחשיות כל כך.
החל מאותו בוקר התחיל שיפור במצבה של עטרת, ותוך שבוע שוחררנו. שבועיים לאחר מכן היא הצליחה אפילו לעלות במדרגות. היום, ברוך ה', היא בריאה ושלמה.
הסיפור הזה הוא מדהים, זכינו לראות את התערבותו העל-טבעית של הקדוש-ברוך-הוא בעיניים ממש. זכינו וחווינו נס מעל לטבע. הרגשנו ואנחנו מרגישים מאז בצורה מוחשית מאוד את יד ה'. הלוואי ונצליח ונזכה לראות במהרה ממש גם את משיח צדקנו.
(אלדד ואביגל כהן, כוכב-השחר)
<h3>אתם סעו לבית החולים, אני אסע לרבי שמעון</h3>
מספר חיים סויסה, מזכירו של הרב אליהו זצ''ל:
ליוויתי את הרב זצ''ל במשך הרבה שנים. בעיניי, הגדלות האמיתית שלו לא נגלית רק בסיפורי מופתים, שרבו מלספר, אלא דווקא בגדלות הנפש שלו. רציתי לספר על מקרה כזה, אחד מני רבים, שהייתי עד לו אישית.
היה זה ביום הראשון של הסליחות בחודש אלול. הרב שבת במלון ''כינר'' עם קבוצה של אנשים שהיו עסוקים בהפצת תורה, והרב חיזק אותם במשך השבת. במוצאי השבת, הרב היה אמור להיות בציון הרשב''י במירון, לתת שיחת התחזקות ואחר כך לומר את הסליחות.
במוצאי השבת הייתי בדרכי מירושלים למירון, יחד עם אריה לוי, שהוא אחד האנשים שעומדים מאחורי ''הצלה יו''ש'' וגם פעיל באופן אישי בהצלת נפגעים בתור נהג אמבולנס. בדרך הוא קיבל דיווח על תאונה קשה שיש בה פצוע אחד אנוש, שני פצועים קשה ושני פצועים בינוני, כולם בני משפחת הרב מרדכי אליהו.
לאחר מכן התברר שהדיווח לא היה כל כך מדויק, אבל כך ידענו באותה שעה וכך סיפרנו לרב. הרב עצמו לא היה ברכב שהיה מעורב בתאונה, אלא רק אשתו, כלתו ועוד בני משפחה. היתה שם גם גברת אסתר אלירם שהתלוותה לרבנית במשך השבת הזו.
מייד כשהתקשרנו לרב להודיע לו על התאונה, הוא אמר לנו: ''אתם סעו לבית החולים 'פוריה'. אני אסע לקבר הרשב''י. ב'פוריה' אין לי איך לעזור, ברשב''י יש לי איך לעזור''. הוא ביקש מאתנו שנראה מה המצב ונספר לו את האמת.
לפני כן, הרב עבר לראות את משפחתו, שבאותה שעה הועברו באמבולנס לבית החולים, ולאחר מכן נסע לקבר הרשב''י ונתן לציבור הרב שהתאסף שם שיחת התעוררות לקראת הסליחות. הציבור הגדול שהיה
שם ושמע את דברי ההתעוררות של הרב לא היה יכול לנחש כלל את מה שקרה. הכול התברר רק לאחר מכן, כשהסיפור התפרסם. באותה שעה הרב ידע כי תפקידו האמיתי הוא לחזק ולהתפלל, וזה באמת מה שיביא את הישועה.
כשהגעתי לבית החולים ''פוריה'' לא זיהיתי את הרבנית ולא את שאר הפצועים. אבל כולם בסופו של דבר יצאו מהתאונה הזו בחיים. חלקם עברו שיקום קל וחלקם שיקום יותר מורכב. סיפורה של גברת אסתר אלירם הוא סיפור פלא בפני עצמו ועוד יסופר בספר זה.
מה שהדהים אותי באותה השעה היתה התגובה של הרב בזמן אמת. אשתו, כלתו ונכדיו היו מעורבים רק עכשיו בתאונה, אבל הוא לא מאבד את עשתונותיו ויודע את המקום שבו הוא צריך להיות. מצליח לשלוט כך ברגשות. לדעתי זה מלאך, זה לא בן-אדם.
(חיים סויסה, עוזר קרוב של הרב)
<h3>סיפורה של גברת אלירם</h3>
מספרת רונית דרזנר, בתה של גברת אסתר אלירם:
אמי מורתי אסתר שתחיה, התלוותה אל הרבנית צביה אליהו שליט''א, שנסעה לשבת במלון ''כינר'' עם הרב זצ''ל שהוזמן לחזק את הקבוצה ששבתה במלון. היתה זו שבת של התעוררות רוחנית גבוהה בצורה שלא ניתן לתאר. במוצאי השבת, בשעה 03:00 לפנות בוקר, התקשר אלי הרב שמואל אליהו שליט''א ובישר לי כי קרתה תאונת דרכים ואמי מאושפזת בבית החולים ''פוריה'' בטבריה. הוא סיפר לי שהרב הורה להעביר אותה מייד לבית החולים ''הדסה עין כרם''.
כשאמי הגיעה ל''הדסה עין כרם'', הסתבר שנשברו לה האגן והכתף ועליה לעבור ניתוח לאיחוי השברים. אבל היתה בעיה – בשל הסוכר ולחץ הדם הגבוהים של אמי לא ניתן היה לנתח אותה, וכך הם השאירו אותה פצועה להירגע מעט. כעבור יומיים חום גופה של אמי עלה מאוד והרופאים אמרו לנו שכנראה חדר לה חיידק לדם. תוך 24 שעות היא נכנסה לתרדמת (''קומה'') ושכבה בלי הכרה במשך חודש ימים.
כמה ימים לפני ראש-השנה התקשרו אלינו מבית החולים שנבוא להיפרד ממנה, כי יש לה קריסת מערכות. באותו לילה, כמה שעות קודם לכן, התקשר הרב לעזרא ברנע, חזן בית הכנסת של הרב, וביקש שיארגנו מנין של אנשים להתפלל בקבר רחל על אימא שלי לפנות בוקר.
מסתבר שההכנות שהרב נקט היו הקדמת רפואה למכה שבאמת באה. כי בשעה 04:00 לפנות בוקר, כאמור, הידרדר מצבה של אמי מאוד, והרופאים בבית החולים התקשרו אלינו לבוא בדחיפות להיפרד ממנה. אבא, שיחיה, התקשר באותה שעה לרב וסיפר לו על ההידרדרות. הרב כבר היה ער וחזר מהנסיעה לקבר רחל. הרב אמר לו לא לדאוג מדברי הרופאים ושהוא יראה ישועות.
במקביל, ביקש הרב מהרבנית שתגיד לכולנו ללכת לבית החולים ולוודא שלא ינתקו את אמי מהמכשירים הרפואיים. הוא ביקש למסור לנו שבשום פנים ואופן לא נסכים לניתוק המכשירים, אפילו אם יגידו לנו שהמצב אבוד.
הרב הלך להתפלל עם מנין אנשים בקבר רחל, ואנחנו הלכנו לבית החולים. צוות הרופאים שעמד סביב מיטתה של אמי הסביר לנו שזה הסוף, שכל המערכות קרסו ושאנחנו צריכים להתכונן לגרוע מכל. תוך כדי הדברים הם החלו לנתק אותה מהמכשירים ומהתרופות.
נאמנה לציוויו של הרב, עמדתי שם כחומה בצורה וסירבתי בכל תוקף שינתקו את אימא מהמכשירים, כי היא תבריא. ''אין סיכוי'', אמרו לי הרופאים. ''עשרות שנים אנחנו עובדים כאן והמצב של אמך הוא בלתי הפיך''. אבל אני התחננתי, עם קורטוב של תקיפות, שימשיכו לתת לה את התרופות, וכך היה.
לפני ראש-השנה הורה לנו הרב לחזור הביתה, לנוח ולהתפלל. ובראש-השנה, שחל באותה השנה בשבת, כשאבי מורי התפלל בבית הכנסת של הרב, הרב הורה להפסיק את התפילה בדיוק בשעה 06:00 בבוקר וביקש שיביאו אליו את עזרא אלירם, הלא הוא אבי מורי.
אבי העיוור, החלש והתשוש ממצבה של אמי, הגיע כולו רועד ונרגש אל הרב. ''תגיד שהחיינו'', אמר לו הרב.
''על מה?'' – שאל אבי בתמימות.
''היא התעוררה'' – ענה הרב.
ואכן, מבדיקת העניין מול בית החולים, הסתבר לנו לאחר מכן שבדיוק בשעה 06:00 בבוקר של ראש-השנה, אמי מורתי פקחה עיניים ויצאה מהתרדמת הקשה בה היתה שרויה.
(רונית דרזנר, בתה של אסתר אלירם)
<h3>מאיפה הבאת את הרב הזה?</h3>
בזמן שאמי היתה מאושפזת בטיפול נמרץ נשימתי בבית החולים ''הדסה'', שכב במיטה מולה בחור צעיר חילוני בשם יהונתן, שהיה מאושפז שם חצי שנה בלא שיפור במצבו. הוא עלה לנקות את חלון ביתו ונפל מהקומה השלישית. מאותה שעה הוא היה משותק, מבלי יכולת לדבר ולבלוע. אומנם הוא היה בהכרה, אבל לא מסוגל לתפקד בשום דבר ועניין.
יום אחד הגיע הרב זצ''ל לבקר את אמי ולהתפלל בעבורה. כשעמד לצאת, ביקשתי ממנו לברך את יהונתן שיבריא. יהונתן התרגש מאוד למראה הרב, למרות שלא הכירו קודם. הרב בירך את יהונתן ויצא לשלום.
למחרת, כשבאתי לבקר את אמי, ראיתי שמיטתו של יהונתן ריקה. מייד עלו דמעות בעיניי ושאלתי את האחיות: ''איפה יהונתן?''.
הן ענו לי: ''הוא עלה''.
אני חשבתי לתומי שהוא עלה לבית-דין של מעלה והתחלתי לבכות. האחיות לא הבינו מדוע אני בוכה, אבל כשסיפרתי להן הן צחקו וסיפרו לי כי מרגע שהרב בירך אותו, יהונתן החל להזיז איברים, לאכול לבד, לנשום לבד, ועתה הוא במחלקה רגילה.
רצתי מייד למחלקה וראיתי שם שמחה גדולה. בנות המשפחה שלו, במיוחד אחיותיו, קפצו עליי ונישקו אותי. ''מאיפה הבאת את הרב הזה? איפה הוא היה עד היום? הלוואי שהכרנו אותו כבר לפני כמה חודשים. פגישה אחת עם הרב והוא כמעט הולך''. איזו שמחה!
(רונית דרזנר, בתה של אסתר אלירם)
<h3>ומנותר קנקנים – נעשה נס לשושנים</h3>
פעם הגיעו אל בית הרב זצ''ל הורים לילדה משותקת לגמרי. היא נפלה מגובה רב ונפגעה בעמוד השדרה. כל ניסיונות הרופאים להחזיר אותה לתנועה כשלו, והיא היתה משותקת ברוב גופה.
מי שקיבל אותם היתה הרבנית שליט''א, שנזדעזעה מהסיפור. הרבנית הלכה אל הרב וביקשה ממנו שיעשה כל מה שאפשר על-מנת להציל את הילדה משיתוק למשך כל חייה.
אמר לה הרב: ''נשאר לנו מעט משמן הנרות של חנוכה. תני להם מהשמן שנותר מהדלקת נרות חנוכה, שימרחו אותו במקום שבו נפגעה''.
ההורים עשו כדברי הרב והילדה נרפאה לגמרי.
במקרה אחר בא הרב יחזקאל דאום ז''ל אל הרב משום שהיתה לו ''שושנת יריחו'', פצע גדול ברגל שקשה מאוד לרפא אותו. הרב הציע לו לשים ברגלו מעט משיירי השמן של נרות חנוכה. הרב דאום, שהיה תלמיד-חכם גדול, שאל האם מותר להשתמש בשמן זה, הלא הוא הוקצה למצוותו? אמר לו הרב: ''שאלת חכם חצי תשובה. אנחנו במפורש לא מקצים את שיירי השמן למצווה, רק מה שנדלק בנרות''. הוא נתן לו את השמן למרוח ואמר לו שזה רמוז בשיר ''מעוז צור'': ''ומנותר קנקנים – נעשה נס לשושנים''.
(מתוך הספר ''בשער המלך'')
<h3>החיידק הטורף שלא טרף</h3>
בתקופה שהייתי מדריכה באולפנא, היתה לנו תלמידה שתקף אותה ''החיידק הטורף''. היא איבדה את ההכרה, הובהלה לבית החולים והרופאים רק ייאשו אותנו. הם אמרו לנו שאין לה סיכוי ושרוב אלה שנתקפים על-ידי החיידק הטורף לא מצליחים להינצל ממנו ונפטרים כעבור זמן קצר.
הורי הילדה היו במצב של ייאוש וכאב גדול, אבל אנחנו, המדריכות, לא הסכמנו לוותר והלכנו למרן הרב זצ''ל. הרב חיזק אותנו ואמר לנו לא להתייאש. הוא הורה לנו לעשות לה קודם פדיון כפרות עם כסף (פעמיים ח''י שקלים), והעיקר לעשות לה לאחר מכן כפרות עם עוף. מייד הלכנו לבית החולים ועשינו לה כפרות עם כסף, ואחרי כמה שעות שהשגנו את העוף והשוחט עשינו לה כפרות עם עוף, כמו שעושים בערב כיפור.
בשעה 01:00 בלילה לערך, שחט השוחט את העוף של הכפרות. בדיוק באותה השעה היא התעוררה, לתדהמת הרופאים. לאט לאט היא התחזקה והתגברה על המחלה. בסופו של דבר, רק חצי פנים שלה נשארו משותקות.
הלכנו שנית אל הרב והוא אמר לנו: ''אל תדאגו, היא תחזור לבריאות מלאה''. וכך היה. כעבור שבועיים היא הבריאה לחלוטין, ועד היום היא בריאה ושלמה, ממש כמו שהכרנו אותה בתחילה.
(רונית אזולאי)
<h3>רגל תחת רגל</h3>
הילד שלנו היה בן עשר ולא הלך כלל, רק זחל כמו ילד קטן. כמובן שזה הקשה מאוד על החיים שלו, ואנחנו חיפשנו כל מיני פתרונות על-מנת לגאול אותו ממצבו הקשה. הלכנו לרב אליהו זצ''ל וסיפרנו לו על הבעיה. הרב אמר לנו לקחת עוף ולעשות עליו פדיון כפרות, כמו שעושים בערב כיפור, ולומר: ''זה חליפתו, זה כפרתו, זה תמורתו'' וכו'. אחר כך לשחוט את העוף ולתת את ערכו לצדקה.
באותה השעה לא הבנו את המשמעות של המעשה הזה. זה היה נראה לנו כמשהו מיסטי, אבל כך הרב אמר וכך עשינו. והנה מייד לאחר שעשינו את הכפרות על ראשו של הילד, החל העוף להתנהג בצורה מוזרה ולא עמד על רגליו כלל. לא ייחסנו לזה חשיבות גדולה ומייד העברנו אותו לידי השוחט. גם הוא הרגיש משהו מוזר בעוף, שהיה בתחילה בריא ושלם.
שחט השוחט ופירק את העוף על-מנת להכשיר אותו, ומצא כי הרגליים של העוף היו שחורות מרוב דם, כאילו הן קיבלו מכה קשה מכל כיוון. לפתע הבנו שהעוף ''לקח על עצמו'' את המחלה של בננו. ואכן, מייד אחר כך החל שיפור משמעותי ברגליו של בננו. כעבור שבוע החל הבן להשתמש ברגליו, ותוך עשרה ימים הוא התחיל לעמוד וללכת.
<h3>אילו פינו מלא שירה – אין אנו מספיקים להודות</h3>
לפני כשלוש-עשרה שנים נולדה לנו בת וקראנו לה בשם שיר. היא היתה חולה מאוד והקיאה בלי הפסקה. בגיל שנה וחצי היא שקלה 5.200 ק''ג בלבד ולא היתה מסוגלת לבצע כמעט שום פעילות מוטורית. הרפואה לא מצאה לנו פתרונות ואנחנו היינו אובדי עצות.
פנינו לרב אליהו זצ''ל, והוא אמר לנו באלו המילים: ''בכלל לא קוראים לה שיר, קוראים לה שירה''. למחרת עלה בעלי לתורה ובירך את ''שירה בת אביגל''. כמה ימים לאחר מכן פסקו ההקאות ושירה התחילה להתפתח כמו כל ילדה רגילה.
(אלדד ואביגל כהן, כוכב-השחר)
<h3>מאה ושישים מטבעות</h3>
בליל שישי, כ''ט בסיוון תש''ס, אירע לנו נס גדול. בננו ינון שלמה נסע מירושלים ליישוב עינב והתנגש ברכב ערבי שבא מולו. הרכב התרסק וינון שלמה נפגע אנושות. הגענו לבית החולים ''מאיר'' בכפר-סבא, וכבר בכניסה אמר לנו הרופא כי מצבו אנוש ואין לו כמעט סיכוי לחיות. אם יקרה לו נס – הוא יחזור להכרה אחרי חודש, אבל זה רק במקרה של נס מיוחד במינו.
כשנכנסנו לחדר טיפול נמרץ ראינו אותו בלי הכרה, מונשם ומורדם, קשור ברצועות בראשו ובגופו. המראה היה מחריד וגם קצת מייאש, אבל אנחנו התחזקנו ומייד התקשרנו לאבא של כולנו, הרב מרדכי אליהו זצ''ל, לבקש שיתפלל עבורו.
לפלא היה בעיננו שהרב בעצמו הרים את שפופרת הטלפון, לא שאל מה קרה אלא מייד אמר לנו: ''קחו מאה ושישים מטבעות ושימו בקופת הצדקה הקרובה ביותר, לא להתמהמה''. לאחר מכן, אמר לנו הרב לקחת את אחת מהחולצות של ינון שלמה ולעשות עליה פדיון כפרות עם עוף, כמו בערב כיפור, ולהתקשר אליו בעוד שעה לספר לו מה קורה.
עשינו כפי שהרב הורה לנו, ומייד בשעה שנתנו את הצדקה, עשינו את פדיון הכפרות והוא התעורר.
אומנם תהליך השיקום ארך קצת זמן, אבל תודה לאל היום הבן שלנו בריא ושלם ולא ניכר עליו שום דבר מהתאונה הקשה.
<h3>שלושים נרות שבת</h3>
דודתי חלתה בסרטן והרופאים טענו שנשארו לה שלושה חודשים לחיות. הלכנו לרב אליהו זצ''ל יחד עם הבת שלה, שהיתה אז רווקה בת 28. הרב שאל את דודה שלי: ''כמה נרות את מדליקה בליל-שבת?''.
הדודה חשבה מעט ואמרה: ''בערך שלושים''. הרב שאל בפליאה: ''כמה?'' והיא חזרה ואמרה: ''בערך שלושים''.
''למה?'' – שאל הרב.
דודתי אמרה לו: ''שניים לכבוד שבת, אחד לאבא, אחד לאימא, עוד אחד לבבא-סאלי...''
שאל הרב: ''ולרבי שמעון בר-יוחאי את מדליקה?''
אמרה לו: ''לא!''
אמר לה: ''תדליקי גם לרשב''י!''
לאחר מכן הרב בירך אותה ברפואה שלמה. אחרינו נכנסה הבת שלה לבקש ברכה לזיווג.
מייד כשיצאנו מביתו של הרב התקשר אליה בחור שהיה עמה בקשר לפני כמה שנים והציע לה לחזור ולהיפגש עמו. החתונה נערכה כעבור חודשים מעטים. גם דודתי זכתה לברכה מיוחדת. היא האריכה ימים עוד עשר שנים ונפטרה בראש-השנה שנת תש''ע.
(שמעון ברק, בית הדסה, חברון)
<h3>שוק בגלל ירך</h3>
אחד מתושבי מעלה-אדומים הגיע לבקר את אחיו, שאושפז עקב שבר קשה בעצם הירך. אחיו הוכן לניתוח מסובך, אחרי צילומים מדויקים. כששמע זאת, החליט, בעצת ידיד, לעלות לקומה העשירית ולבקש ברכה מהרב זצ''ל.
למרות השמירה הקפדנית במקום, הצליח להבקיע דרך ולהיכנס. הרב פקח את עיניו, האזין לבקשה ואמר להם שאין שבר ולא צריך ניתוח.
כשהגיע אחיו לחדר הניתוח, החליטו הרופאים לצלם את רגלו בשנית, ליתר ביטחון. מה רבה היתה התדהמה, כשגילו שהשבר נעלם. לרגע חשבו שצילמו בטעות את הרגל הלא נכונה, לכן החליטו לצלם גם את הרגל האחרת. התוצאות היו מפתיעות גם כאן, ולא נראה כל שבר...
המנתח יצא לחדר ההמתנה בתדהמה, ובפיו בשורה: ''יש כאן נס, אין כל שבר, אין כל צורך בניתוח''!
(הרב מרדכי נגרי, רב העיר מעלה-אדומים)
<h3>מגע ידו של הרב</h3>
לאחד מעוזרי הרב זצ''ל צמחה בלוטה גדולה מתחת לסנטר. בבוקר, לאחר התפילה, הוא ניגש לרב, הראה לו את הבלוטה שמתחת לסנטר וביקש ברכה. הרב נגע בבלוטה למשך כמה שניות ואמר לו: ''זה שום דבר, זה יעבור''. עוד באותו יום קטנו ממדיה של הבלוטה בחצי, ולאחר כמה ימים היא נעלמה לגמרי.
(מתוך הספר ''בשער המלך'')
<h3>רפואה בסתר</h3>
אנחנו ממשפחתו של הרב זצ''ל, ובכל פעם שאנחנו בארץ-ישראל אנחנו באים לבקר בבית הרב, לקבל ברכה ולהציע בפניו את שאלותינו. פעם, בעת שביקרתי בארץ-ישראל, הבאתי איתי מישהו לבית הרב זצ''ל. אותו אדם סבל מקריש דם שגרם לו סבל רב וביקשנו מהרב ברכה בעבורו.
הרב הוביל אותנו למשרד שבביתו, לקח סכין כדי לחתוך חתיכה קטנה מדבר-מה שהיה לו בחדר ואמר לחולה לשים את הדבר בתוך כוס התה שלו ולשתות. ''אחר כך שים את מה שנתתי לך מתחת לכרית שלך. והעיקר – אל תספר שום דבר ממה שהוריתי לך לעשות'', אמר לו. אותו אדם עשה כן והבריא.
(יצחק עובדיה, ניו-יורק)
<h3>רק תפילה אשא</h3>
דיכאון קשה ביותר תקף אותי אחרי הלידה. מבחינת הרפואה הדבר אובחן כדיכאון קליני, שזה אומר הזיות, דמיונות, ובשפה הפסיכיאטרית – מצב של פסיכוזה. הגעתי לרב אליהו ז''ל בכוחות עצמי, מבולבלת ומטושטשת. ברגע שהבטתי בפני הרב משהו בתוכי נרגע. הרגשתי שאור גדול עומד מולי.
הרב הסתכל עלי והנהן בראשו. לא הייתי צריכה לומר הרבה. הוא אמר לי בצורה פשוטה: ''תפילה ותהילים''. מאז, סיימתי בשבתות את כל ספר התהילים, ובימי חול אמרתי את התהילים השייך לאותו היום. לאט לאט הכול נעלם כלא היה.
ברוך ה', הבראתי.
(מתוך הספר ''בשער המלך'')
על אתרוגים, ברכות ופקידת עקרות
<h3>כנס ילדי אליהו</h3>
ידועה היתה מעלת התפילה של הרב זצ''ל, וכמה אלפי ישועות ראו עמך בית ישראל מכוח תפילתו, בבחינת צדיק גוזר והקב''ה מקיים. את הסיפור הבא שמעתי מפי הרבנית שליט''א.
ביישוב נווה-דקלים אשר בגוש-קטיף ת''ו, שימש ברבנות תלמידו הנאמן של הרב, הרב יוסף אלנקווה שליט''א. באותה תקופה היו מספר רב של נשים שלא נפקדו בזרע של קיימא. הרב אלנקווה הצליח לקבל את האתרוג עליו בירך הרב זצ''ל בחג הסוכות, והנשים שזכו לאכול חתיכה קטנה מאתרוג הרב (בוודאי בתוספת תפילה בכוונה) זכו להיפקד. ברוך ה', באותה השנה נפקדו שלושים-ותשע עקרות מברכת הרב.
ישועה זו עברה מפה לאוזן, ובחסדי ה' המשיכו הישועות. מחתיכת אתרוג בגודל ס''מ על ס''מ נפקדו אלפי עקרות; עד שאמרו לרב: ''אפשר לעשות כנס ילדי אליהו באצטדיון 'יד אליהו'''.
(הרב מרדכי נגרי, רב העיר מעלה-אדומים)
<h3>מי הביא את ריבת האתרוג של הרב אליהו?</h3>
אלמן עם ילדים התחתן עם רווקה בת ארבעים, וכשהיא נכנסה להיריון התחילו סיבוכים קשים. הרופאים טענו שחייבים ליילד את התינוק בלי רוח חיים, על-מנת להציל את האימא.
האישה הובאה לבית החולים ''שערי צדק'' והבעל הכואב חיכה בינתיים בבית הכנסת של בית החולים ועסק בתפילה ובתחנונים. בתפילת המנחה הוא פגש את הרב זעפרני, עוזר הרב, וסיפר לו על הניתוח שאשתו עומדת לעבור ושהוא עומד לאבד חלילה את בנו. הוא ביקש את ברכת הרב לנס שיציל את בנו, את העובר.
מייד לאחר מכן הוכנסה האישה לחדר הניתוח, וממש סמוך להרדמה נכנסה לחדר הניתוח בחורה צעירה ובידה מעט מריבת האתרוגים המפורסמת של הרב אליהו, ריבה שנעשתה מאתרוג שהרב היה מברך עליו והיה מפורסם שהוא מסוגל לישועות. הבחורה אמרה לאישה שהרב אליהו שלח אותה, וביקש לתת לה זאת, כדי שתלד את הוולד בריא ושלם. האישה טעמה מהריבה לפני ההרדמה, והורדמה. הניתוח היה נס רפואי – הרופאים הצליחו ליילד את התינוק בריא ושלם.
מייד לאחר הניתוח עלה הבעל לחדרו של הרב במחלקת טיפול נמרץ וביקש להודות על הריבה ששלחו לאשתו ובזכותה ניצלו אשתו והעובר. מה רבה היתה תמיהתו כשאמר לו הרב זעפרני כי לא היו דברים מעולם. ''לא הספקתי לומר לרב דבר על אשתך'', אמר.
''אם כן, מי שלח את האישה עם האתרוג?'' שאל הבעל.
''לא יודע. אף אחד לא ידע מזה. לא סיפרתי דבר לאיש'', השיב הרב זעפרני.
האיש ההמום אחז בראשו ושאל את עצמו האם הוא חולם. האם לא היתה אישה שהביאה ריבה? הרי הוא בטוח בכך. הוא זוכר זאת. ליתר ביטחון, הוא עלה מייד לחדר ההתאוששות ושאל את אשתו האם היא זוכרת את הבחורה שהביאה לה את הריבה לפני הניתוח.
''בוודאי'', אמרה האישה, ''היא היתה מאוד טעימה''.
<h3>שהכול שלה</h3>
היינו נשואים שנתיים וחצי ללא ילדים, ולמעלה משנה היינו במעקבים רפואיים ובטיפולים שונים. חברה סיפרה לי על הריבה שהרבנית מכינה מהאתרוג של הרב זצ''ל ועל זוגות שזכו בזכות הברכה לישועות ולפרי בטן. מייד לאחר סוכות התקשרנו ללשכת הרב ואמרו שיעדכנו אותנו מתי להגיע.
כעבור שבוע בערך, התקשרו אלינו מלשכת הרב ואמרו לנו להגיע למחרת בבוקר. באותו בוקר היינו אמורים להתייצב השכם בבוקר בבית החולים ''ביקור חולים'' לצורך טיפולי פוריות. בעודי ממתינה ב''ביקור חולים'', בעלי הלך לתפוס מקום בתור הארוך שנוצר ליד בית הרב.
בסופו של דבר, זכינו לקבל מהרב ברכה לזרע של קיימא בתוספת שתי חתיכות מהריבה, חתיכה לכל אחד מבני הזוג בכוס קטנה עם פתק בכתב ידו של הרב. כמדומני שעל הפתק היה רשום: ''ברכתו שהכול'', אבל אנחנו לא זוכרים זאת בוודאות.
בדיוק שבועיים לאחר מכן נתבשרנו שההיריון נקלט, והרגשנו שברכתו של הרב עמדה לזכותנו. בתום 42 שבועות, לאחר למעלה משלוש שנים של תפילה וציפייה, נולד בננו הבכור. היה זה בדיוק באותה יממה בה עלה אחי, רס''ן בניה ריין הי''ד, בסערת הקרב השמיימה במלחמת לבנון השנייה. במוצ''ש לפנות בוקר
בירכנו ''דיין האמת'' על אחי הי''ד, וביום ראשון לפנות בוקר בירכנו ''הטוב והמטיב'' – כי ''חייב אדם לברך על הרעה כשם שמברך על הטובה''.
זכינו לברכתו של הרב לקרוא לבננו על שם אחי – בניה אורי. בימי השלושים, הלכו אחותי וגיסי לקבל ברכה מהרב לקראת אירוסיהם וסיפרו לרב את סיפור הלידה. אחותי סיפרה שהרב מייד קרא לרבנית ואמר לה: ''תשמעי מה קרה בזכות הריבה שלך''. כאן למדנו שיעור נוסף על הכבוד והערכה שהרב רוחש לרבנית – ''שהכול שלה''.
(יהודה ומורשה פרוינד)
<h3>לא צריך ברכה</h3>
לפני כשמונה שנים חליתי במחלת הסרטן. עברתי ניתוח ארוך וטיפולים קשים ונראה היה שהמצב משתפר. שנתיים אחר כך, בבדיקה שגרתית, גילו הרופאים בצילום C.T. התפתחות סרטנית בחלק התחתון של שתי הריאות. המצב נראה רע. רופא ריאות מומחה לסרטן דיבר על ניתוח רציני ביותר וטיפולים קשים.
הרב שמואל זעפרני שליט''א הביא אותי אל הרב אליהו זצ''ל וסיפר לו על הבעיה שלי. הרב הקשיב, הסתכל עלי במבט חודר ואמר לי: ''אין לך כלום''. הרב זעפרני חזר וציין כי הרופאים מדברים על ניתוח וטיפולים קשים ושאל את הרב אליהו: ''הרב מברך אותו שיהיה בריא?''
הרב השיב: '' לא בירכתי אף אחד. רק אמרתי שהרופאים טועים ואין לו כלום''.
ביקשתי מהרופא בדיקת C.T. חוזרת והיא נערכה חמישה שבועות מאוחר יותר. התפללנו מעומק הלב. ביום הבדיקה הלכתי לבית הרב לבקש ברכה, אבל ראינו שהוא מברך אותנו באדישות מסוימת. כאילו אומר: בשביל מה הברכה הזאת? הלכנו לבית החולים והתברר שהגידול הצטמק לו ואני יצאתי בריא.
למרות שיצאתי בריא נשאר בי עדיין חשש שלא אוכל להביא ילדים לעולם. חברים שלי סיפרו לרב על החשש הזה והרב אמר להם: ''יהיו שם שמחות''. כמה חודשים אחר כך הגעתי אל בית הרב בליל-שבת אחרי הסעודה לשאול על בעיה הלכתית פשוטה, והרב בעצמו פתח לי את הדלת. שאלתי את השאלה והרב אמר מייד שזה מותר. סיפרתי לו ששאלתי רב אחר והוא הסתפק ושלח אותי אל הרב אליהו כי לא רצה לפסוק בשאלה זו בעצמו.
הרב אליהו התפלא וחשב בלבו מדוע התגלגל הסיפור המוזר הזה, שגרם לי להגיע אליו באותה שעה. הוא שאל אותי האם קיבלנו אשתי ואני מהאתרוג שלו. אמרתי לו שקיבלנו, אבל השם של אשתי שמסרו לו בעת שקיבלנו את האתרוג לא היה השם המדויק שלה. עיני הרב אורו והוא אמר: ''זהו!''. הרב מיהר למטבח וביקש מהרבנית חתיכה נוספת של האתרוג, שניהם התפללו על האתרוג לפי השמות המדויקים שלי ושל אשתי וחודש אחר כך זכינו בהיריון. לא יאומן!
(הרב ברגר, ישיבת ''המאירי'')
<h3>הברכות חשובות יותר מהאתרוג</h3>
פעם התבקש חתני, ר' נריה אברהמי, להשיג מעט מאתרוג הרב עבור זוג חשוך ילדים. והוא מספר: בהגיעי לבית הרב המתנתי תחת ביתו; כשהגיע בלוויית שכן שהסיעו, סחתי בפניו את בקשתי.
עלינו הביתה. בהגיענו לפתח הבית צלצל הרב בפעמון כמה פעמים ולא נענה. לאחר כמה רגעים שהמתנו פנה אלי ואמר: ''אמור להם שהברכות חשובות יותר מהאתרוג שלי'', וברכם!
(הרב מרדכי נגרי, רב העיר מעלה-אדומים)
<h3>אני רק מצטרף לברכה של הרבנית</h3>
עשר שנים לא זכינו בפרי בטן. באחד הימים התקשרה אלי הרבנית שליט''א והזמינה אותי לבוא לאכול מריבת האתרוגים שהוכנה מהאתרוג שהרב זצ''ל בירך עליו בסוכות.
מאוד התרגשתי מההזמנה ובאתי. ישבתי בבית הרב וחיכיתי לרבנית ולפתע יצא הרב מחדרו. הרבנית ניצלה את ההזדמנות וביקשה מהרב שיברך אותי שאזכה בפרי בטן. הרב חייך ואמר שהוא רק מצטרף לברכה של הרבנית שכבר בירכה אותי בפרי בטן. ובאמת, חודשיים לאחר ברכת הרב והרבנית, נפקדנו בבן זכר.
<h3>הברכה המשולשת</h3>
הרב זצ''ל הגיע להכתרה של בעלי כרב בנתיב השיירה, ובטקס הכתרה זה חנכנו גם מקווה חדש שנפתח במקום. היתה שם כל הכבודה שמלווה בדרך כלל את הרב, הגיעו אנשים מכל האזור והיה קידוש ה' גדול.
בשעה שהרב בירך את בעלי, הוא אמר לו: ''אני מברך אותך בברכה המשולשת בתורה''. ואני, ששמעתי זאת, לא כל כך הבנתי מהי הברכה המשולשת, וחשבתי שאולי מדובר בברכת כוהנים.
לאחר מכן הגיע הרב לקבוע מזוזה בביתנו, וגם שם הוא חזר על המילים: ''הברכה המשולשת''.
לאחר כמה זמן, התחלתי להרגיש לא כל כך טוב, כמו הרגשות של היריון אבל הרבה יותר מורכב. הרופא בדק אותי ואמר: ''יש פה כמה ראשים, כמה ידיים וכמה רגליים. אולי יש לכם שלישייה, אולי רביעייה, ואולי שניים – אחד גדול ואחד קטן. אם יש יותר משניים, את צריכה לעשות דילול'' (שם עדין להפלה של אחד העוברים).
הלכתי לרופא מומחה והוא הזהיר אותי שאני צריכה שמירת היריון טוטאלית. הוא שאל אם עברנו טיפול הפריה והשבנו שלא. הוא אמר שיש לנו שלישייה זהה בהיריון טבעי, שזה דבר שקורה אחת לשני מיליון.
הוא גם הזהיר אותנו שצריך לעשות דילול, וכמה שיותר מהר. ''אם לא תעשו את זה מייד, תצטרכו לטוס לבלגיה, שם יודעים לעשות דילול גם בשלב יותר מאוחר של ההיריון. בכל מקרה אתם תצטרכו – אז כדאי שלא תחכו'', הזהיר.
הוא הסביר לנו שבמקרה שלנו ישנם סיכויים של 60% שהם לא יחיו. יש מחלה שבה אחד העוברים רודף את חבריו ומזיק להם. לדעתו, אין סיכוי שהילדים ייוולדו חיים, ואם הם יהיו חיים, הם יהיו עם פיגור קשה.
חזרתי הביתה בוכה, במקום ברכה הרופאים לקחו לי את כל השמחה. אבל בעלי ניסה להרגיע אותי ואמר: ''הרי הרב מרדכי אליהו הוא דוד שלך, לכי אליו ותשאלי אותו מה לעשות''.
עלינו לירושלים. הרב שמע מה אמרו הרופאים והזעיק את ד''ר נגרי, שניהל את המחלקה לבדיקות עוברים בבית החולים ''הדסה'' ירושלים ונחשב למומחה בתחום. באותה העת הוא היה במילואים בגלל מתח שהיה בגבול הסורי, והגיע עם מדים ודרגות רב-סרן במיוחד להיענות לקריאתו של הרב אליהו.
ישבנו אצלו ובכינו. הוא בדק ובדק ולבסוף אמר: ''אתם אנשים מאמינים, יש לכם מתנה. בע''ה יהיה בסדר. בכל מקרה ישנם אחוזים גבוהים של סיכון. בשביל זה יש לכם את הרב אליהו, לכו לרב''. הלכנו לרב שלושתנו, ואני ובעלי בוכים. הרב הסתכל על הדפים, עצם את עיניו לשתי דקות, וכשפקח אותן אמר: ''אני ערב לכם ששלושתם יחיו. לכו הביתה''.
הוא אמר לי שבכל פעם שיש בעיה, אספר לו. הוא גם הזהיר אותנו שלא לספר לאף אחד שיש לי שלישייה, שכן ''אין הברכה שרויה אלא בדבר הסמוי מן העין''. סיפרנו את הדבר רק להוריי, שכן אימא שלי חלמה שיש לי שלישייה ולא יכולנו להסתיר זאת מהם. אבא שלי היה בא אל הרב ושואל אותו: ''מה יהיה עם השלישייה?'' והרב היה אומר לו: ''אנוכי אערבנו, מידי תבקשנו''.
בתקופה ההיא הייתי מתקשרת אל הרב בכל פעם שהייתי מודאגת, והרב היה מחזק ומעודד אותי והיה אומר לנו לומר פרקי תהילים. כשהגיע זמן הלידה, באתי אל הרבנית שליט''א והיא אמרה לי: ''אתם תעשו ניתוח פרטי''. אמרתי לה שאין לנו כסף והיא אמרה שהיא תגייס את מה שצריך.
נכנסתי לחדר הניתוח. חמישה-עשר איש היו בו – שלושה רופאי ילדים, שלוש מיילדות, שני מנתחים, שני מרדימים, ד''ר נגרי וד''ר נילי ינאי, שליוותה אותנו מתחילת ההיריון. שרר שם שקט מוחלט, כמו במעמד הר סיני.
הניתוח התחיל, ובתוך שלוש דקות המקום המה כמו גן ילדים. בזה אחר זה הביאו לבעלי את התינוקות ואמרו לו: ''תכיר, תכיר, תכיר, שלוש תאומות זהות''. בירכנו בשם ומלכות את ברכת ''שהחיינו'', וכולם ענו ''אמן''.
לאחר שהתאוששתי, עשינו מסיבת הודיה. כמובן שהרב היה שם, והודינו לו על הכול. לראשונה קראנו אמונה, לשנייה צפייה ולשלישית פדות רחל. כדי שלא נתבלבל ביניהן באכילה או בהחלפת החיתולים היינו שמים להן מדבקות על המצח. היום הן כבר גדולות והן מרגישות חובה גדולה כלפי הרב, שבירך אותן בברכה המשולשת ולקח על עצמו אחריות בתקופה הכי קריטית בחייהן.
(אין הברכה שרויה אלא בדבר הסמוי מן העין)
<h3>שישה של הרב</h3>
לאחר שאשתי שתחיה ילדה את בננו החמישי, אמרו לה הרופאים כי היא לא יכולה ללדת עוד. כל ילד שייוולד לה יהיה חלילה בעל מום. לילדים שלנו יש צהבת מסוג כזה שצריכים להחליף להם את כל הדם אחרי הלידה, והבעיה הולכת וגדלה מלידה ללידה.
לאחר הבשורה הקשה, הלכנו אל הרב אליהו זצ''ל והוא שמע את הבעיה שלנו, התקשר לרופא, למד את התיק הרפואי שלנו ואמר לאשתי: ''את צריכה יותר הפסקה בין לידה ללידה ולא תהיה לך שום בעיה ללדת''.
אשתי, שלא גדלה בין תלמידי חכמים, לא כל כך הבינה את השפה ואמרה לרב: ''זה על אחריותך! אם ייוולד לנו ילד עם בעיה אני אביא אותו אליך. אתה תגדל אותו''. הרב חייך ואמר לה: ''גם אם ייוולד ילד בריא את יכולה להביא אותו אלי. אשמח לגדל אותו''.
אשתי יצאה מבית הרב עם אנחת רווחה. היא אמרה לי: ''הרב הוריד לי את כל החששות, אני הולכת להביא עוד ילדים לעולם''. ובאמת, אחרי הביקור הזה אצל הרב ילדה אשתי עוד שישה ילדים, שכולם כולם רשומים על זכות הרב. לא פעם כשאני מסתכל על אחד מהילדים האחרונים שלי, שכולם מוצלחים ברוך ה', אני אומר לאשתי: ''תראי, אלה הילדים שנולדו בזכות הרב אליהו''.
(משפחת בן עטר)
<h3>איך ידעה האם את מין העובר?</h3>
הרבה שנים חיכינו לילד, אבל בכל פעם היו לנו בעיות בהיריון ולא עלה בידינו להשלים אותו. הדבר גרם לנו לצער גדול.
יום אחד התקשר אלי הרב אליהו זצ''ל ואמר לי: ''צבי, אתה רוצה שאני אהיה סנדק בברית של הבן שלך בעוד שנה?'' אמרתי לו: ''בוודאי שכן''. הוא אמר לי: ''יושב אצלי ר' משה דויטש מ'חסדי יוסף'. הוא אוסף כסף עבור קמחא דפסחא ומחלק לעשרות אלפי משפחות נזקקות בכל הארץ. יש לו את רוב המצרכים, אבל אין לו כסף לשמן לכל המנות''.
שאלתי בכמה כסף מדובר, ומייד לקחתי על עצמי את התרומה הזאת. כמובן שלאחר מכן אשתי זכתה להיריון תקין, שממנו יש לנו בן בריא ושלם ומוצלח במיוחד, ברוך ה'. כשאשתי היתה בבדיקות אולטרה-סאונד, שאלו אותה האם היא רוצה לדעת את מין העובר. אבל היא השיבה: ''אין צורך. אני כבר יודעת''.
(צבי סנד)
<h3>ה' יגמור את זה לטובה</h3>
זכינו והתעברתי לאחר שמונה שנות נישואין של ציפייה לפרי בטן. בשבוע ה-28, בחודש השישי להריוני, הגעתי לבית החולים בגלל רעלת היריון ומנהל המחלקה טיפל בי באופן פרטי. כאשר אושפזתי בבית
החולים בירושלים ביקשתי מבעלי שיבקש ברכה מהרב מרדכי אליהו זצ''ל. בעלי הלך לרב והרב אמר לו: ''ה' יגמור את זה לטובה''. אני חשבתי שאם כך אמר הרב, אז כנראה שאלד בחודש תשיעי.
אך כעבור שבוע, לאחר בדיקת אולטרה-סאונד ומוניטור, רצו הרופאים ליילד אותי. אמרתי לבעלי: ''לך שוב לרב. הרי הוא אמר שה' יגמור את זה לטובה, והיריון נגמר בדרך כלל בחודש תשיעי. אם כן, גש לרב ותשאל אותו למה הוא התכוון''. בעלי הגיע אל הרב, שאמר לו שוב: ''ה' יגמור את זה לטובה''.
לאחר בדיקות והתייעצות של מומחים, העריכו הרופאים את משקל העובר בכ-1.3 קילוגרם. הם החליטו ליילד את התינוק בניתוח והכינו אותנו ללידה בניתוח. הם הסבירו לנו שהוא עבר את ''מחסום הקילו'', כי אם הוא היה במשקל פחות מקילוגרם אחד, הם היו עושים הפסקת היריון.
נכנסתי ללידה בחדר ניתוח והנה הילד נולד במשקל 850 גרם! פחות מקילוגרם, ולא כפי שהרופאים חשבו. שוב הלך בעלי לבקש ברכה מהרב, והוא חזר ובירך את התינוק.
שלושה ימים לאחר הלידה ניגש אלינו מנהל המחלקה והסביר לנו שהם טעו בכמה דברים, אבל בזכות ה''טעויות'' האלה נולד לנו תינוק חי ובריא. רק אז הבנו למה התכוון הרב כשהוא אמר לנו: ''ה' יגמור את זה לטובה''.
התינוק שהה בפגייה במשך חודשיים וחצי. לאורך כל התקופה בפגייה היינו בקשר עם הרב, וזכינו והרב עשה לבננו חלאקה בגיל שלוש. ברוך ה', היום בננו כבר בגיל 15, לומד בישיבה תיכונית, וכלל לא נראה פג.
(משפחה מהיישוב איתמר)
<h3>מאמינים בקיבוץ</h3>
במשפחה שלנו לא כולם דתיים. חלקם חיים בקיבוצים ולא כל כך מחוברים לרבנים ולצדיקים, אבל כנראה שהם כן מאמינים בברכות שלהם. יש לי שתי בנות-דודה שכל הקיום שלהן הוא בזכות הרב אליהו זצ''ל. ההורים שלהן היו חשוכי ילדים במשך שנים ארוכות, והם שאלו את אימא שלי, שחזרה בתשובה, האם היא יכולה לקבל בעבורם ברכה מצדיק.
אימא שלי הכירה את הרב ופנתה אליו עם הסיפור של אחותה שלא זוכה להיריון. הרב בירך ומייד לאחר מכן אחותה של אמי נכנסה להיריון. זה שימח אותם מאוד אחרי כל כך הרבה שנים של בדידות, והם לא התבלבלו וידעו להצביע על כך שהילדה הזאת היא בזכות הברכה של הרב.
עברו כמה שנים, הילדה גדלה, אבל האם לא הצליחה להיכנס להיריון פעם נוספת. לא היה לה נעים לבקש מאחותה עוד ברכה מרב שהיא בכלל לא מכירה והוא בכלל לא שייך לחיים שלה, אבל היא הבינה שאכפת לו ממנה אם הוא מתפלל בשבילה ואלוקים שומע לו. אחרי זמן רב שהיא חיכתה, היא אזרה אומץ ופנתה לאחותה, אמי, וביקשה שוב ברכה לילד. אמי ביקשה ברכה מהרב, ושוב – אחותה זכתה להיריון וילדה עוד בת.
ההורים של שתי הבנות הללו תמיד מספרים לבנות שלהם שהן נולדו בעקבות ברכה של רב צדיק. וכשהרב אליהו נפטר – בנות הדודה שלי בכו. הן מעולם לא הכירו אותו, אבל ידעו שהחיים שלהן היו חשובים לו מאוד.
(לאה אלט)
<h3>השנה - מזל טוב</h3>
אחותי היתה נשואה שלוש-עשרה שנים ולא זכתה לילדים. באחת הפעמים שהרב זצ''ל היה בציון של הרשב''י בל''ג בעומר הוא אמר לה: ''השנה – מזל טוב''.
בחודש אדר בשנה שלאחר מכן היא ילדה בת, וזו הבת היחידה שלה עד היום.
(חיים סויסה, מזכיר הרב)
<h3>נגמרו שנות הסבל</h3>
התחתנתי בגיל עשרים-וארבע, וכעבור שנה חליתי במחלה הקשה.
אחרי שלוש שנים, כשהגוף שלי התחיל להתאושש מהטיפולים, הרופא אמר לי כי כעת ניתן להתחיל בטיפולי הפוריות על-מנת להיכנס להיריון, אבל הטיפולים לא צלחו. ארבע-עשרה שנים מאז נישואינו ולא זכינו עדיין לזרע של קיימא.
באחת השבתות התארחנו אצל גיסי בקרית-משה בירושלים, והוא שאל האם ארצה לקבל ברכה מהרב זצ''ל. השבתי בחיוב, כמובן.
הגענו לבית הכנסת של הרב בזמן המנחה. אחרי התפילה ליוותה את הרב פמליה של אנשים בדרך לביתו ואנחנו התלווינו לפמליה. גיסי פילס את דרכו בין כל האנשים וסיפר לרב את סיפורי. הרב הסתובב לעברי ונראה היה כי הוא כואב את כאבי. לאחר השתהות קלה הוא אמר לי: ''כל הסבל שעברת בשנים הללו יעבור ובע''ה השנה תיפקדי''.
באותו חודש הברכה התקיימה. ברוך ה' כיום אני חובקת בן בשם דוד.
(סיגלית, פתח-תקווה)
<h3>מ''פועה'' תצא הישועה</h3>
במשך שמונה-עשרה שנים חיכינו לילדים. יום אחד היינו אצל הרבי מחב''ד זצ''ל וביקשנו ממנו ברכה. הרבי נתן לכל אחד מאתנו דולר, ועוד דולר מיוחד בשביל הבת שתיוולד לנו בע''ה. לימים, הרבי מחב''ד הסתלק לבית עולמו ואנחנו נשארנו עדיין בודדים.
לאחר הסתלקותו של הרבי פנינו לרב ירוסלבסקי, והוא אמר שהרבי היה ממליץ לפנות לרב מרדכי אליהו זצ''ל בכל הנושאים הללו, וכך עשינו. הלכנו אל הרב אליהו, ומאוד התרגשנו מהמעמד. הרב שמע אותנו ולבסוף אמר: ''לכו למכון 'פועה', משם תצא הישועה''.
פנינו לרב מנחם בורשטיין ממכון ''פועה'', ואחרי כמה בדיקות הוא הציע לנו לפנות לטיפול בבית החולים ''אסף הרופא'', שם טופלנו על-ידי ד''ר אריה אריאל, שהיום הוא כבר פרופסור. מהר מאוד זכינו להיריון, וזו כמובן היתה שמחה גדולה, במיוחד אחרי שמונה-עשרה שנים של עקרות.
במהלך ההיריון התקשר אלינו מנהל המכון הרפואי בבאר-שבע, וביקש שאגיע אליו בדחיפות. שאלתי אותו מה הבעיה, והוא אמר שלעובר יש תסמונת-דאון. מאוד נבהלתי והתקשרתי מייד לגיסי, חזי מוכתר, שהיה מתפלל מדי בוקר עם הרב. שמענו אותו מספר לרב את מה שנאמר לי, ואת הרב משיב לו בתוקף: ''הכול הבל הבלים'', אבל במילים הרבה יותר תקיפות.
כמובן שהמילים של הרב מאוד חיזקו אותנו, אך מאידך, נשאר לנו עדיין פחד בלב בגלל דברי הרופא. הרב הציע שנלך לד''ר שוסהיים. הלכנו אליו והוא אמר לי: ''אני מדבר אלייך כאבא לבת – הכול בסדר''. במשך כל ההיריון שמרנו על קשר עם הרב, שהדריך וחיזק אותנו והרגיע אותנו שהכול בסדר.
כשהגיעה עת הלידה הודיעו לנו שהלידה תתבצע בניתוח קיסרי. הגענו לחדר לידה, ולפני ההרדמה הרופא הודיע לנו שמעבירים אותנו לחדר הניתוח הגדול. הם הסבירו שהיתה חדירה של מים לחדר הניתוח הקטן והם חוששים לתקלה במערכת החשמל. לא ייחסנו לכך חשיבות גדולה באותה שעה, ורק בדיעבד התברר שבזה היתה תלויה ההצלה שלנו.
בעלי התקשר לגיסי, על-מנת שיבקש בעבורנו ברכה ללידה, ולאחר זמן גיסי התקשר ואמר שהרב אמר שבעלי יקרא מייד ברגע זה ספר יונה.
בעלי נמצא מחוץ לחדר הניתוח הגדול, מאיפה ישיג ספר יונה? בעלי סיפר לי לאחר מכן: ''הסתכלתי סביבי וראיתי איזו ארונית עם דלת שבורה, מלאה בעלונים ובעיתונים ישנים. נברתי בארון וראיתי שגיסתי מסתכלת עלי ולא מבינה מה אני מחפש בארון של עיתונים כשאשתי בחדר ניתוח, והנה מצאתי ספר תנ''ך קרוע שאין בו אלא ספר יונה. אחזתי בספר כעוגן הצלה, קורא ובוכה. לא ידעתי מה קורה אתי''.
בינתיים עבר זמן רב, והנה סוף-סוף הרופא יצא ואמר לבעלי: ''אלוקים עוזר לכם, יש לך אישה חיה. במהלך הלידה היא הפסיקה לנשום לגמרי. היתה לה בצקת במערכת הנשימה ואנחנו לא ידענו. כשהכניסו לה את צינור ההנשמה, היא נחנקה והפסיקה לנשום. למזלנו, היינו בחדר הניתוח הגדול שהוא מצויד הרבה יותר, אבל זה לבד לא הספיק. לא הצלחנו להחזיר לה את הנשימה, והכול הסתבך תוך כדי לידה בניתוח.
דע לך שאתמול הגיע לארץ רופא מרדים בעל שם עולמי, לתת הרצאה אצלנו בבית החולים. כשאשתך איבדה את ההכרה והפסיקה לנשום לא ידענו מה לעשות, לא הצלחנו להחזיר לה את הנשימה. הזעקנו את הרופא המומחה שהיה במקרה בבית חולים. הוא נכנס לחדר הניתוח, הזיז את כולנו, הפשיל שרוולים, עשה לה החייאה בדרך מיוחדת שרק הוא בקיא בה והחזיר לה את הנשימה''.
באותו רגע בעלי הבין למה הרב אמר לו לקרוא דווקא ספר יונה. הוא הבין את הרגשתי באותה שעה, כמו מישהו שנמצא במעמקי הים ולא יכול לנשום. רק אלוקים יכול להחזיר לו את הנשימה, יכול להחזיר אותו לחיים. זה בדיוק מה שקרה לי. חזרתי לחיים, ברוך ה'.
את העיקר לא נשכח לספר. נולדה לנו בת. כמובן שהיא בריאה ושלמה ובלי שום בעיה. ממש כמו שהרב אמר: ''הכול הבל הבלים''. כאשר הרב שמע על שרשרת הניסים שהיתה לנו, הוא מאוד התרגש ושמח.
כבר למדנו שמצווה גוררת מצווה, וברכה גוררת ברכה. אחרי תקופה של התאוששות פנינו שוב אל הרב לברכה, וברוך ה', זכינו שוב בהיריון. הפעם הרב אמר לי: ''אל תעשי שום בדיקה במהלך ההיריון. בפעם הקודמת הם הכניסו אותך לפחד מיותר''.
ברוך ה', הכול עבר בשלום ונולד לנו בן בריא ושלם.
(עמרם וסימונה לחיאני)
ברכה ברוב עם
זכינו והרב זצ''ל השיא אותנו. לקראת סוף החופה הוא אמר לקהל שהוא יברך וכל הקהל כולו יענה אחריו ''אמן''. היה זה מעמד מיוחד של ברכה שהרב בירך אותנו בילדים, וכל הקהל כאיש אחד ענה ''אמן'' על ברכתו. הבנו שיש איזה עניין לברכה מיוחדת, אבל לא ידענו מה הרב ראה לעשות כדבר הזה.
אחרי שמונה שנות נישואין הבנו – לא היו לנו ילדים. הבנו שהרב בירך אותנו בצורה כזאת כי הוא ראה שיש בעיה. הלכנו אל הרב והוא אמר: ''אין לכם שום בעיה, אתם צריכים ללכת למכון 'פועה'''.
הלכנו למכון ואכן זכינו מאז לשני ילדים, בן ובת מתוקים במיוחד.
<h2>חלק ב – מעשים נוספים של הרב</h2>
<h3>הרב עוזר גם בחלום</h3>
היה בבעלותי מגרש באשדוד שלא הצלחתי למכור הרבה שנים. כל הפרסומים שפרסמתי לא הועילו. באחד הימים חשתי מצוקה גדולה מאוד, שכן רציתי מאוד ברכה בעניין הזה, אבל לא יכולתי להגיע אל הרב זצ''ל, כי הוא היה בבית החולים.
הצטערתי מאוד, כי הייתי רגיל לקבל מהרב ברכות בקלות יחסית, וכך ישנתי בצער. בלילה חלמתי שהרב הולך ליד המגרש שהיה לי באשדוד, מסתכל עלי ומברך אותי שאמכור אותו בקלות. מאוד התרגשתי מהחלום הזה. הרגשתי שהרב חושב עלי גם בשעה זו שהוא חולה וסובל בבית החולים.
ידעתי שזהו חלום אמת, אבל לא ידעתי עד כמה שהחלום הזה יתקיים במהרה. כבר למחרת היום התקשר אלי קונה ורצה לקנות את המגרש. אמרתי לו, כדרכו של מסחר, שאני קצת מהסס, והוא אמר לי שהוא בא מייד, ומעלה את המחיר. לבסוף הוא קנה את המגרש במחיר טוב מאוד ונתן לי את כל הכסף במזומן בו ביום.
פלא גדול שהרב בחוליו ובמצבו הכל-כך קשה חשב על הבעיות הכלכליות שלי ועל צערי, וסייע לי גם מבלי שדיברתי איתו על כך כלל.
(ישראל טויטו, אל''מ במילואים)
<h3>דמות דיוקנו של הרב</h3>
כל ימיי הייתי מתייעץ עם הרב זצ''ל בשאלות הלכתיות, וכנראה ניכר עלי שאני מתלמידיו של הרב. פעם הייתי בחנות כובעים וביקשתי כובע. אמר לי המוכר כי הוא ייתן לי כובע שבשוליים שלו אין טפח, כי ''ניכר עליך שאתה מתלמידיו של הרב אליהו''. שמחתי מאוד שהדבר ניכר עלי. ואכן הוא נתן לי כובע שאין בשוליים שלו טפח, שלא יהיה חשש של אוהל בשבת (כמו שכתוב ב''שולחן ערוך'' שא סע' מ).
יש לי נגרייה בשכונת מאה-שערים, ולאחרונה עבד אצלי פועל ערבי מדי יום בשעות הבוקר, ואחר הצהריים הוא היה הולך לעבוד במסגד שעל הר-הבית. יום אחד הוא לא הספיק לסיים את העבודה שלו אצלי, וביקשתי שיסיים אצלי ואחר כך אקח אותו במכוניתי למקום עבודתו האחר.
כשסיים, לקחתי אותו להר-הבית. נכנסתי דרך שער האריות והייתי צריך להסתובב כי הרחוב שם צר. אמרו לי להיכנס לכיוון הפנימי, כי שם הרחוב רחב ואוכל להסתובב בקלות. כך נכנסתי בלי כוונה למקום הר-הבית, והנה אני רואה את דמות דיוקנו של הרב עומד מולי ואומר לי, כאילו בחיים חיותו: ''סע אחורה, אסור להיכנס כאן. זה איסור כרת''. נסעתי אחורה ברוורס, והנה אחריי עומדת משאית ולא מאפשרת לי להמשיך לנסוע אחורה. הנהג סימן לי: סע קדימה ותסתובב. אבל אני לא נסעתי אפילו מטר אחד קדימה. המשאית נסעה לאחור ואני אחריה, וכך יצאתי בשלום ממקום הקודש. באותה שעה הבנתי מה שנאמר על יוסף: ''דמות דיוקנו של אביו נראתה לו בחלום'' ומנעה אותו מן החטא. אני ראיתי את מו''ר הרב בהקיץ וניצלתי מן החטא.
(אורי ברהום, מאה-שערים)
<h3>ברכה חלומית</h3>
מדי חודש אני נוהגת לנסוע לחו''ל בענייני עסקים, ולפני כל נסיעה אני מבקשת את ברכתו והסכמתו של הרב זצ''ל. פעם אחת לא הצלחתי להשיג את ברכתו של הרב. התקשרתי ללשכת הרב, למזכירות נעמי ופנינה, לעוזר אסף. כולם השתדלו בעבור בקשתי אך לא הצליחו לקבל עבורי ברכה.
הגיע יום שישי, ואמרתי לבעלי יעקב שאני חושבת לבטל את הנסיעה, כיוון שבלי הברכה של הרב אני לא נוסעת. בערב שבת חלמתי שהרב יושב על יד השולחן בלשכה ואומר לי: ''את יכולה לנסוע, סעי, סעי. אם את פוחדת, תקראי פרק י''ד בתהילים''.
קמתי בבוקר נרגשת ביותר, ולא ידעתי האם החלום הוא בגלל המחשבות שלי או שזהו חלום אמת.
בכל זאת, סיקרן אותי מאוד מה כתוב בפרק י''ד בתהילים. פתחתי את ספר התהילים ולתדהמתי ראיתי שכתוב מעל הפרק: ''פרק זה עבור מי שסובל מפחד''.
ואז הבנתי שאכן קיבלתי את הסכמתו וברכתו של הרב. נסעתי, וברוך ה' היה לי שפע של ברכה בנסיעה זו.
(אירית חנה)
<h3>תהילים להעלאת הדופק</h3>
בעת שהבת שלי היתה בהיריון היא חלמה שהרב מרדכי אליהו זצ''ל אומר לה לומר כמה פרקי תהילים והכול יהיה בסדר. היא סיפרה לי את דבר החלום ושמחתי יחד איתה, אבל עם הימים דבר החלום נשכח מאתנו.
יום הלידה הגיע. בתי הגיעה לבית החולים והלידה התחילה. לפתע הזעיקה האחות את הרופא. הרופא הגיע, ראה את המצב, התחיל לטפל בה והוא נראה מודאג מאוד. הוא מטפל, ומראה פניו הלחוץ לא משתנה כלל. הבנתי שהמצב לא טוב והתחלתי להתפלל, ותוך כדי כך נזכרתי בפרקי התהילים שהרב אליהו אמר בחלום לבת שלי לומר. ביקשתי מבתי שתקרא את אותם פרקי תהילים.
בתי התחילה לומר את הפרקים, והרופא אומר לה: ''אני לא יודע מה את עושה, אבל תמשיכי במה שאת עושה. הדופק של התינוק עולה''. הבנתי שהדופק של התינוק היה נמוך וכעת הוא עולה. הבת שלי המשיכה לומר את הפרקים שהרב אמר לה בחלום. וכך הדופק של התינוק עלה ועלה, עד שהגיע למקום הנכון וכך היא המשיכה עד ללידה בריאה ושלמה.
(הרבנית קתי מנדלביץ')
<h3>אתה הראית לדעת</h3>
תלמיד חכם חשוב סיפר לי: כמה שנים אני סובל מכאבי גב, והם רק הולכים ומחריפים. ביקרתי אצל רופאים שנתנו לי משככי כאבים ואצל כירופרקטים שניסו לעזור ככל יכולתם והצליחו רק לרגע קט, אבל לא מצאתי מזור.
תמיד זכרתי את דברי חכמינו ז''ל, שלכל מחלה יש רופא מסוים, רפואה מסוימת וזמן מסוים שיירפאו, אך המשכתי להיסחב ולהתמודד עם המגבלה ועם הכאבים.
לפני כשלוש שנים התחלתי טיפול אצל רופא מומחה לתחום הבעיה שממנה אני סובל. הוא הפנה אותי לטיפולים פיזיותראפיים, להתעמלות ועוד, אך המצב הוסיף להידרדר. לאחר כמחצית השנה נתקפתי בשיתוק מוחלט. לאחר פינוי לבית-חולים ומבית-חולים זה לבית-חולים אחר, הוחלט לנתח אותי ניתוח חירום!
באותה עת חברי עשו עבורי תפילות והקפות כנהוג על ציון הרש''ש בחבורת תלמידי חכמים. זה היה פלא גמור, כי קמתי על רגליי בחצות אותו לילה. הרופאים, מרוב בלבול ותדהמה, שחררו אותי למחרת בבוקר יום שישי, בלא המשך בדיקות ובודאי בלי ניתוח. בשבילם זה היה פלא כי כל מערכת העצבים מהצוואר ומטה לא הגיבה והם לא הבינו כלל איך אני מרגיש או הולך על רגלי!
לאחר כחצי שנה שבה ניסיתי שוב טיפולים שונים, מצבי חזר והחמיר והייתי על סף שיתוק בשתי רגליי. זכרתי את עצת הרב ללכת לשני רופאים, וקבעתי תור לייעוץ לעוד כמה שבועות. עוד נזכרתי, שטרם ביקשתי את עצתו ואת ברכתו של הרב, ולאחר אחד הטיפולים ב''שערי צדק'', עליתי לחדרו של הרב כדי לשאול האם לעשות ניתוח. הרב היה אז בבית החולים ''שערי צדק''. הוא קרא מה שכתבתי על הפתק, שבו תיארתי את הבעיה שלי, ורשם על גב הפתק שלוש מילים בכתב רועד: ''לחכות לתשובה נחרצת''. לא היה ברור ממי עלי לקבל את התשובה, או האם הכוונה שנחזור בתשובה נחרצת.
בהלווייתו של מורנו הרב זצ''ל, כמה שבועות לאחר מכן, דידיתי על מקלי, ואף-על-פי-כן צעדתי לכל אורך הדרך הלוך וחזור. כאן החלו המופתים להקיף אותנו. בתוך ה''שבעה'', הגעתי לרופא לייעוץ נוסף. היה זה אותו רופא בכיר, שרצה לנתחני חצי שנה קודם. הוא התבונן בצילום C.T. ישן למשך כמה שניות ואמר מילה אחת: ''ניתוח!''.
שאלתי: ''האם אינך רוצה לבדוק?'' הוא בדק לשניות נוספות ואמר: ''ידידי, אין שום הסבר הגיוני איך אתה עומד על הרגליים. אין לך שום תגובה עצבית!''. הרופא התיישב בנחרצות על כסאו וכתב הפניה לניתוח על-ידי המנתח... והוא בכבודו ובעצמו יהיה המנתח.
הרופא צילם את ההפניה, ומייד אחרי שסיים את קבלת החולים בקופת-חולים, נסע במיוחד לבית החולים להכין לי תיק לניתוח, לפני שהיה לי תור כלשהו.
בליל שישי, קודם קביעת התור לניתוח, חלמה אשתי חלום נפלא, ובו הרב זצ''ל בא אליה במלוא הדרו ואומר לה: ביום ראשון הקרוב בעלך ייכנס לניתוח ויראה ישועות גדולות.
ביום ראשון, שבוע אחרי הביקור אצל הרופא, צלצלתי למזכירתו לקבוע תור לניתוח. ציפיתי לשמוע שיהיה עלי להמתין כמה שבועות לפחות, אבל תשובתה היתה: ''בוא מייד לאשפוז, מחר בבוקר ניתוח!''.
ההשגחה הגדולה לא פסקה כאן! למחרת קיבלתי הסבר על הניתוח שהיה אמור לכלול השתלת תומכות מפלטינה, פירוק של חלקים מעמוד השדרה ועוד שאר מרעין בישין. מעט קודם כניסתי לניתוח הגיע הרופא הנ''ל ואמר: ''החלטתנו לוותר על הניתוח המסובך, ננסה לעשות ניתוח פשוט יותר, אולי זה יעזור''.
בכניסה לחדר הניתוח, פנה אלי שוב ואמר, שהחליטו לעשות משהו נועז ולנתח רק את הצד הפגוע יותר ולראות איך זה ישפיע, ורק אחרי חצי שנה ינתחו בצד השני. הסכמתי בהשלמה ובציפייה לסיעתא דשמיא.
בבוקרו של יום הניתוח החלטתי לנסות לפנות לאחד מהעסקנים הרפואיים בירושלים. הוא אמר שהמנתח הנ''ל בסדר גמור, אבל אם אפשר מומלץ לקחת באופן פרטי את ד''ר ק'. מכיוון שפחדתי לפגוע ברופא
מיטיבי, לא עשיתי דבר. בבוקרו של אותו יום השתדלנו לסייע גם בדרכי תפילה. אחד מתלמידי עמד על ציון מרן הרב זצ''ל והתפלל להצלחת הניתוח.
על פתחו של חדר הניתוח פנה אלי שוב הרופא ואמר, שמכיוון שהמצב כל כך קשה, החליטו כולם להתגייס לעזרתי והוא ינתח יחד עם ד''ר ק'. ההלם שלי היה מושלם. אותו בדיוק רציתי להזמין ולא רציתי לפגוע ברופא, והנה הוא בעצמו מזמין את ד''ר ק'.
ההלם גדל עוד יותר לאחר הניתוח, כשהרופאים סיפרו שהצליחו כנראה להציל את רגל ימין וברגל שמאל עוד ייתכנו הגבלות מסוימות. למחרת בבוקר, בבדיקת הרופאים, הרופא עצמו עמד המום, כשלא היה זכר למגבלה בשתי הרגליים!
לשאלתנו כיצד נוכל להודות לו על המסירות, השיב בנחרצות: ''אות בספר תורה וברכה מכמה צדיקים''.
לאחר השחרור מבית החולים, קנינו לרופא פסוק בספר התורה הנכתב לע''נ הרב זצ''ל. הפסוק היה ''לחלוטין במקרה'' מפרשת בר המצווה של הרופא, ש''לחלוטין במקרה'' היא פרשת בר המצווה שלי.
הפסוק שזכה בו הרופא היקר הוא: ''אתה הראת לדעת כי ה' הוא האלוקים אין עוד מלבדו'' – פרשת ואתחנן.
בביקורת האחרונה, כחודש וחצי לאחר הניתוח, היו מילות הסיכום של הרופא: ''אתה לא נס רפואי, אתה סתם נס...''.
(הרב מרדכי נגרי, רב העיר מעלה-אדומים)
<h2>כוח ברכת הרב</h2>
<h3>לא רק שקית של טלית</h3>
מרובים הסיפורים על הנשים שהיו מתעכבות זמן רב בצירי לידה וילדו מייד כשהובא אליהן כיסוי הטלית של הרב אליהו זצ''ל והונח עליהן. כשהרב היה מאושפז ב''שערי צדק'', היו עולים אליו לרגל כל יום וכל לילה אנשים מחדר לידה, לוקחים את כיסוי הטלית וחוזרים כעבור כמה דקות עם בשורות טובות על לידה שהגיעה.
האחיות בחדר הלידה כבר היו מורגלות בנסים כאלו, וכשהן היו רואות את המוניטור של היולדת קופץ אחרי עיכוב גדול, הן היו שואלות את היולדת: ''מה קרה? הביאו לך את הטלית של הרב אליהו?''.
צריך לדעת שזה לא כוח הטלית, אלא כוח הברכה של הרב. יותר נכון לומר, כוח המצווה של הרב. כמו שאומרת הגמרא: ''שיירי מצווה מעכבים את הפורענות''. כך היה גם בשאר המצוות שהרב היה עושה. החפצים שבהם היה עושה מצוות, כמו אתרוג, או שיירי אפיקומן, או שיירי שמן של נרות חנוכה, או שיירי ערבה שהיה חובט בה או כל דבר מצווה אחר.
סיפר חן בטיט: כשהרב היה בצפת בפעם האחרונה, בבר-המצווה של נכדו ישי, היה זה אחרי האשפוז הראשון והוא היה חולה מאוד. פגשתי את הרב בבוקר לאחר תפילת ותיקין בעיר העתיקה. באתי אל הרב וביקשתי שיברך את כלתי, שהיתה מקשה ללדת. הרב כדרכו חייך ובירך, למרות מצבו הבריאותי הקשה.
היה זה מפליא לראות את כוחה של הברכה, כי כשהגעתי הביתה היא כבר היתה באמצע צירי לידה שהתחילו באותו רגע, בזכות ברכתו של הרב, ומייד כשהגיעה לבית החולים היא ילדה. בתפילת המנחה כבר שאלתי את הרב מה יהיה שמה של הבת, והרב אמר: שירה. וכך היא קרויה, על-פי הצעתו וברכתו של הרב.
(חן בטיט, צפת)
<h3>בת של ברכה</h3>
אני משמש בתפקיד בכיר מאוד במערכת הביטחון, ואת כל השאלות שלי, הפרטיות והכלליות, הייתי פורס לפני הרב אליהו זצ''ל. תודה לאל זכיתי בשמונה ילדים שכולם גדלים לתורה וליראת-שמים בהדרכת הרב.
לאחר שבעה בנים, אמרתי לרב שאני מודה לה' מאוד על הברכה שנתן לנו, אבל אנחנו מבקשים מאוד ברכה לבת. הרי אי-אפשר לקיים את מצות ''פרו ורבו'' מבלי להביא בנות לעולם. הרב חייך ובירך אותנו. מייד לאחר מכן אשתי הרתה וב''ה זכינו לבת שתחיה.
<h3>ללכת לניתוח או ללכת בלי ניתוח?</h3>
לפני כמה שנים היו לי כאבי גב חזקים מאוד שהשפיעו על רגלי השמאלית. היה לי קשה מאוד ללכת. הלכתי למומחה בתחום שהיה מגיע פעם בכמה חודשים לארץ, ומקבל חולים בבית-חולים פרטי בהרצליה. לאחר הביקור הראשון אצלו נתבקשתי לבצע צילום MRI, ובעקבותיו הוא קבע שעלי לעבור ניתוח.
אני משרת בשירות קבע, וקיבלתי אישור מהצבא לכך. לפני הניתוח הגעתי אל הרב זצ''ל לקבל ברכה. זו היתה הפעם הראשונה שנכנסתי אל הרב, והייתי כולי אחוז פחד ויראה כאשר סיפרתי לו על הכאבים, המגבלות, בדיקת הרופא והניתוח המתקרב.
הרב אמר לי: ''אתה לא עושה שום ניתוח. אני אברך אותך והכול יהיה בסדר''. הרב בירך אותי, אבל אני יצאתי מחדרו בספקות: האם אני מתכוון לעשות את מה שהוא אמר? מחד, הרי לקח לי זמן רב עד שעברתי את הבדיקות ועד שהשגתי אישור מהצבא לניתוח אצל הרופא המומחה הזה והנה, עתה כשיש לי אישור לכך, אני לא אשתמש בו? ומאידך, הייתי שמח, הרי הרב הבטיח שיהיה בסדר. מה עלי לעשות?
התקשרתי למפקדיי ואמרתי להם: ''תבטלו את העברת הכסף, אני לא עושה ניתוח. הרב שלי אמר שלא עושים ניתוח. הכול יהיה בסדר גם בלי זה''. הם לא הבינו אותי והחששות שלי הלכו והתחזקו. רק כשהגעתי
לביתי וסיפרתי את הדברים לאשתי – קיבלתי כוח. היא אמרה לי: ''תעשה מה שהרב אומר והכול יהיה בסדר!''.
התוצאה לא איחרה לבוא. בשבת בבוקר נחלשו הכאבים, ומאז ועד היום אין לי כאבים כלל. תודה לאל, בזכות ברכתו של הרב, הכול עבר כלא היה. מאז לא ראיתי לא רופאים, לא כדורים ולא זריקות בגב, ואני הולך ככל האדם.
הבנתי שהרב ביטל את הגזירה שהיתה עלי, שאותה ראה אותו פרופסור מומחה בצילומים המיוחדים שלו.
(אבנר עזרן, כוכב-יעקב)
<h3>ונהפוך הוא</h3>
היו לי שני בנים ורציתי בן שלישי. ההיריון התעכב שלוש שנים לערך, ובאתי לבית הרב זצ''ל לבקש חתיכה מהאתרוג. האמת היא שהרגשתי לא כל כך נעים לבקש ברכה, כי יש לי כבר שני בנים, אבל השתוקקתי מאוד להיכנס לבית הקדוש ולראות את פני הצדיק.
נכנסתי אל הרב וזכיתי לקבל אתרוג מכבוד הרב. התמלאתי תודה על החסד, ולאחר כמה חודשים אכן התבשרנו בבשורה טובה על היריון שלישי.
בחודש התשיעי להריוני, כשבועיים לפני הלידה הצפויה, אמרו לי הרופאים שהעובר נמצא במצג אלכסון והמליצו על ''היפוך'', שכידוע יכול לגרום לניתוח קיסרי במקום. כמובן שחששתי והלכתי לקבל ברכה מהרב. לאחר המתנה ארוכה לבדיקת הרופא, הציעה לי האחות: ''אולי תעשי אולטרה-סאונד?''. וראה זה פלא, באולטרה-סאונד, בחסדי ה', נודע שהתינוק התהפך לבד! דבר כזה הוא מעל הטבע, כי בשלב הזה לתינוק כבר אין מקום להתהפך לבד...
לאחר מעשה, חברה סיפרה לי שבעלה, המקורב לרב, מסר פתק בשמי, והרב כתב עליו – ''ונהפוך הוא!''.
(משפ' דרייב)
<h3>ברכות ''על הדרך''</h3>
באתי אל הרב זצ''ל כשהוא היה בבית החולים בטיפול נמרץ, במטרה לבקש ברכה על חבר שלי שצריך רפואה שלמה. הרב יהודה מוצפי, משמשו של הרב, שהיה שם עמו, אמר לרב שאני צריך ברכה לילדים. האמת היא, שלא בשביל זה באתי. אבל הרב שמע את דבריו של חכם יהודה מוצפי, ומייד בירך אותי בבן זכר בקרוב.
יצאתי משם קצת תמה, מה ראה הרב לברך אותנו בברכה זו? אבל שמחתי כמובן על הברכה. לא עבר חודש ואשתי הודיעה לי שהיא בהיריון. לא עשינו בדיקות לדעת את מין העובר, אבל כבר ידענו, יהיה לנו בן. וכך קרה בסייעתא דשמיא.
(הרב אלעד אליהו, נכד הרב)
<h3>באה לבקש על חברתה ונענתה</h3>
היינו נשואים שנה לערך ועדיין לא זכינו בילדים, אבל לא היינו לחוצים כל כך, כיוון שהיינו זוג צעיר. יום אחד אשתי באה אל הרב אליהו זצ''ל לבקש ברכה בשביל חברה שלה, שהעובר שלה היה הפוך והיא היתה כשבוע לפני הלידה. הרב בירך את אותה חברה, ובאמת העובר התהפך באותו שבוע. בינתיים, שאל הרב את אשתי: ''ומה בנוגע אלייך?''
אשתי השיבה: ''לא כלום''.
הרב שאל: ''ומה עם ילדים?'' ואשתי, במבוכה קלה, אמרה: ''לא באתי בשביל זה''. בכל זאת, הרב בירך אותה לילדים ולזרע קודש של קיימא וכבר באותו השבוע נפקדנו.
(הרב מאיר ודנה פיירשטיין)
<h3>הרחב פיך – ואמלאהו</h3>
פעם אחת, לפני יום כיפור, הרגשתי מאוד לא טוב, וסבלתי מקוצר נשימה. חשבתי בלבי כי לא אוכל לצום את הצום הזה של כיפור מחמת מחלה וקושי. כיוון שבאותו הכיפור הייתי בירושלים, הלכתי לסבא הרב זצ''ל וביקשתי ממנו ברכה לבריאות, על-מנת שאוכל לצום. ''סבא, תברך אותי שאני אהיה בריא ביום כיפור ואוכל לצום את הצום'', ביקשתי. סבא חייך ובירך אותי שאהיה בריא ביום כיפור ואוכל לצום את הצום – בדיוק כפי שביקשתי.
זה היה ממש פלא. עד יום כיפור הרגשתי את המחלה בכל תוקפה, אך בשעה שנכנס יום כיפור, הכול עבר כלא היה. הרגשתי טוב יותר מכל יום כיפור אחר.
מייד כשיצא יום כיפור חזרה התקפת האסטמה ועמה כאבי הראש, החום וכל הבעיות שנלוו אליו. מופלא היה לראות איך הקב''ה שומע תפילה, בדיוק לפי מה שהרב בירך, בדיוק לפי מה שביקשתי ממנו. על זה אומר לנו הקב''ה: אל תתביישו לבקש ממני. אני יכול לקרוע לכם את ים סוף – אני יכול גם לרפא אותך לגמרי. ''אָנֹכִי יְהֹוָה אֱלֹהֶיךָ הַמַּעַלְךָ מֵאֶרֶץ מִצְרָיִם – הַרְחֶב פִּיךָ וַאֲמַלְאֵהוּ'' (תהילים פרק פא).
(ינון אליהו, הנכד של הרב)
טוב שם טוב
<h3>החלפת שם באמצעות מטוטלת</h3>
כשבננו היה ילד קטן, לא היתה לו מנוחה. כמובן שבעקבותיו, גם לנו לא היתה מנוחה. לא ידענו מה לעשות והלכנו לאדם אחד שהיה מטפל באמצעות מטוטלת. הוא בדק ואמר לנו שהשם של הבן שלנו, ''יהודה
נחמיה'', אינו שם מתאים, מבלי שידע מי הוא אותו ''יהודה'' שעל שמו קראנו את השם של הילד שלנו.
האמת היא, שהשם ''יהודה'' היה גם על שמו של חבר שלנו שנהרג בגיל צעיר, ואותו מטפל שלח אותנו לבני-ברק לעשות לילד החלפת שם.
לא ידענו מה עושים עם המידע הזה והלכנו לרב מרדכי אליהו זצ''ל. להפתעתנו הוא לא שלל את הטיפול הזה כיוון שהוא מוזכר בספר ''בית יחזקאל'', רק כיום הוא לא יודע אם יודעים לעשות זאת. בכל מקרה הוא חשב מעט ולבסוף אמר לנו: ''תקראו לו רק 'יהודה', ותקראו לו בשם הזה על שם יהודה בן יעקב אבינו''. שאלתי אותו: ''כיצד?'' ואמר לי: ''במנחה של שבת בפתיחת ההיכל תברכו אותו בשם החדש שלו''.
כך עשינו וראינו פלאות. מאותו הרגע ממש, הילד הפך להיות ילד רגוע ושלו. ממש לא יאומן. נהיה לנו ילד אחר בבית. ילד מיוחד שלומד תורה וקדושה מיוחדת חופפת עליו, וכך הוא עד היום הזה, שהוא כבן 26.
(משפחת שפילמן, כוכב-השחר)
<h3>לאה ביום פטירת רחל</h3>
היה לנו בן אחד, ולאחריו היתה הפסקה גדולה של שבע שנים שבהן לא זכינו לפרי בטן. עשינו את כל הבדיקות, הלכנו לכל הרופאים, אך ללא הועיל. נסעתי עם בעלי ועם חבר שלו לירושלים להופעה של אברהם פריד. כשהגענו לכניסה לירושלים הציע החבר של בעלי שנלך לרב מרדכי אליהו זצ''ל לקבל ברכה. אמרנו לו שהרב לא מרגיש טוב, אבל הוא לא הרפה ועמד על כך שנלך.
כשהגענו לבית הרב בירושלים, הסתבר לנו שלא היינו הבנים היחידים של הרב. כמונו היו עוד הרבה אנשים שרצו לקבל עצות וברכות מהרב. בינתיים השעון זז קדימה ואני, שחיכיתי מאוד להופעה, רציתי כבר ללכת. אבל חבר של בעלי התעקש שנחכה עד שנקבל ברכה מהרב.
היה זה בתקופה שהרב היה בביתו לאחר האשפוז הראשון. הרבנית העבירה את השמות שלנו לרב: לילך ואיתן. הוא התבונן בשמות ואמר שצריך להחליף לי את השם מלילך ללאה. מייד הסכמנו, וביום י''א בחשוון, יום פטירת רחל אמנו, החלפנו את השם. לא עבר זמן רב וזכיתי להיריון, ומייד באותה שנה לברכה של הרב ילדתי בת. הילדה נולדה לאחר פטירתו של הרב. מסתבר שגם אחרי פטירתו הברכה עובדת.
(לאה ואיתן זאמני)
<h3>מתי משנים שם ומתי לא?</h3>
פעם שאלתיו כיצד הרב מחליט להוסיף או לשנות שם לחולה מסוכן, ואילו לחולה אחר לא להוסיף. ענה לי הרב: ''פעמים שתוספת או שינוי השם גורמים בזמן הקריטי לקטרוג על החולה ל''ע, ואין להוסיף. פעמים יש סיכוי שיתרפא, ושינוי או תוספת השם תועיל!''.
''נו, ואיך אפשר לדעת?'' שאלתי. ענה לי הרב בחיוך: ''מה אתה חושב שזה על-פי רוח הקודש!''. הבנתי שסוד ה' ליראיו.
(הרב מרדכי נגרי, רב העיר מעלה-אדומים)
<h3>בדיוק באותה שעה</h3>
גיסי, ד''ר דב שחור, שימש מנתח בכיר בבית-חולים ''מאיר'' והיה נערץ בקרב סגל בית החולים והמאושפזים. לימים, עקב הירצחו של בנו הקדוש אורי הי''ד, החלה התרופפות במצב בריאותו והוא אושפז בבית החולים ''מאיר''. מיטב הרופאים התעסקו בטיפול במחלתו, וביום ו' בראש חודש סיוון הזעיקו את המשפחה לבית החולים עקב הידרדרות במצבו.
הצוות הרפואי שטרח רבות, ובתוכם פרופסור יהונתן הלוי שהגיע מירושלים, קבע שאין לו יכולת לייצב את מצבו, לחץ הדם הלך ונחלש. כולם הבינו את מצבו, ויהודית, אחותי שתחיה, ביקשה ממני להיכנס למורנו ורבנו ולבקש להעתיר בתפילה ולהוסיף שם לחולה.
דיווחתי לרב על מצבו של גיסי ועל בקשת אחותי להוסיף שם והרב אמר: ''אין צורך להוסיף שם''. הוא לקח את שם החולה ובירך אותו ברפואה שלמה בקרוב. כשחזרתי עם תשובתו של הרב למשפחה, הם הגיבו באכזבה. אבל צדיק גוזר, ולהפתעת כולם חל שיפור רב במצבו הבריאותי ודב שחור הבריא בזכות תפילתו של מורנו ורבנו זיע''א.
לאחר כשנה שוב אושפז גיסי דב, הפעם ב''אסף הרופא''. ביום שישי התקשרה אחותי ובקול בוכים סיפרה שהרופאים נואשו מלהציל את דב. באותה שעה הייתי בקרבת הרב בעת שהיה סנדק. ניגשתי אל הרב וביקשתי שיעורר רחמים. הפעם הרב אמר שיש מקום להוסיף שם, והוא הציע לבחור שם אחד משלושת האבות. הוא ביקש שאשוב לביתו לפני שבת ואדווח על השם שהמשפחה בחרה.
הרופאים שטיפלו בגיסי התייאשו, הם קראו לכל בניו ובני ביתו לבוא ולהיפרד ממנו. אחד מבניו בא במיוחד מהשייטת, וכולם נאספו להיות איתו בשבת, כי חשבו שהיא השבת האחרונה לחיי אביהם.
ביום שישי אחר-הצהריים המשפחה החליטה על השם ''אברהם''. באתי אל הרב בשעה 15:00, אמרתי לו את השם שהמשפחה בחרה בו והוא אמר לי: ''בסדר. מחר בתפילת ותיקין בקריאת התורה אעשה לו את החלפת השם''. למחרת באתי להתפלל ותיקין עם הרב. חיכיתי לתפילה מיוחדת להחלפת השם של גיסי, אך לא היה דבר. כששאלתי את הרב, הוא אמר לי: ''כבר עשיתי לו החלפת השם''. זה כנראה היה בינו לבין עצמו. בקידוש שהיה אחרי תפילת מוסף פנה אלי הרב ואמר לי: ''עכשיו מתחיל מצבו של גיסך להשתפר''.
הסתכלתי על השעון. השעה היתה 07:30.
במוצאי-שבת התקשרתי לבית החולים ואמרו לי שחלה הטבה גדולה מאוד במצבו של גיסי ושאבוא לבקרו. באתי לבית החולים וראיתי את גיסי יושב על מיטתו ואוכל סעודה רביעית. להזכירכם, ביום שישי הרופאים כבר התייאשו מלהצילו ולא נתנו לו שום סיכוי להמשיך לחיות. שאלתי אותו מתי חל השיפור במצבו, והוא אמר לי את השעה 07:30, בדיוק השעה שהרב אמר לי שמצבו של גיסי משתפר.
(יעקב לוין, ירושלים)