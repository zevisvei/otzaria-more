<h1>אביהם של ישראל א'</h1>

<h2>במקום הקדמה</h2>
<h3>אהבת עולם</h3>
עמדנו על מרפסת בית המדרש ''היכל יעקב'', בית המדרש ובית הכנסת שבו הרב זצ''ל התפלל וקיבל אנשים. עמדנו וראינו את המיטה יורדת מהמרפסת אל תוך הקהל הרב שעמד שם. יורדת ומתרחקת. אלפי ידיים הושטו אליה, דוחק עצום. עשרות אלפים נדחקים ומנסים בכל כוחם להתקרב אל הרב. בקושי רב הוכנס הרב השוכב על המיטה אל המכונית. עכשיו האלפים מנסים לגעת במכונית. להתקרב אל הרב שהולך ומתרחק מאיתנו.
ברגעים הראשונים חשבנו, אולי זה לא כל כך מכובד, צריך קצת סדר. מהר מאוד נזכרנו בדרכו של הרב לחפש בכל דבר את צד הזכות שלו. לראות את החיוב. וראינו אנשים שרוצים להתדבק. שלא רוצים להיפרד. ראינו אהבה. אהבה רבה. אהבת עולם.
מישהו נוגע בכתפינו ואומר לנו: אתם רואים את כל האלפים האלה, הם כולם האחים שלכם. הם קורעים את בגדיהם כאילו הם בנים שלו. בוכים כאילו הם בנים שלו. הם מרגישים כמו בנים. לפעמים כמו בנים יחידים. בנים אהובים. בדוחק הזה הם מביעים את אהבתם. בדוחק. בדמעות. בצער. בבכי. בבגדים הקרועים.
זה ברור לנו. הם משיבים אהבה. הם משיבים לו את כל השעות שהוא נתן להם. את כל המחשבות שהוא חשב עליהם. את התפילות שהוא התפלל עליהם. שבכה עליהם. שרצה בטובתם. שאהב אותם כנפשו וכמאודו. שאהב אותם אהבת עולם.
<h3>מאיפה האהבה הזאת?</h3>
חכמי הרמז אומרים כי הגימטריה של המילים שאומרים בקריאת שמע: ''ואהבת את ה' אלוקיך'' שווה בדיוק למספר של ''ואהבת לרעך כמוך - אני ה'''. ללמדך כי אלו אהבות שוות. ''אוהב את המקום ואוהב את הבריות''. אוהב את אלוקים ואוהב את בניו. כך היה אברהם אבינו, ענק בשתי האהבות. כך היה משה רבינו, איש התורה שמוכן למסור את הנפש למען עם ישראל. כך צריך להיות כל מי שממשיך את דרכם. ''ואהבת את ה' אלוקיך בכל לבבך ובכל נפשך ובכל מאדך''. ''הריני אוהב כל אחד ואחד מישראל כנפשי וכמאודי''.
<h3>החכם המקובל רבי סלמאן אליהו זצ''ל</h3>
אביו של מו''ר הרב מרדכי אליהו זצ''ל היה הרה''ג סלמאן אליהו זצ''ל. הוא היה בעל תשובה גדול, ויתר על קריירה אקדמית ורווחה כלכלית גדולה בגלל אהבתו את התורה. באחרית ימיו זכה לכתוב פירוש על כתבי האר''י, והיו באים אצלו חכמי ירושלים לשאול שאלות בחכמת הקבלה. את השגותיו בחכמה הפנימית הוא העלה על הכתב וחלקם נדפסו בסדרת הספרים ''כרם שלמה''.
סיפר הרה''ג יהודה צדקה זצ''ל – ראש ישיבת פורת יוסף, על גיסו הרה''ג סלמאן אליהו זצ''ל אביו של מורנו הרב זצ''ל – הרינו כפרת משכבו. הוא סיפר עליו שכשהיה רוצה לנוח מעט בין לימוד ללימוד היה יושב בפתח בית המדרש וקם לפני כל תלמיד ותלמיד מהישיבה. מכבד אותו ומייקר אותו ומעריך אותו עד מאוד. גם תלמידים שהיו לומדים בישיבה בשנה הראשונה.
''ואהבת לרעך כמוך'' היא מצווה שכוללת את כל התורה כולה. יסוד כל המצוות האחרות. יסוד כל התורה כולה. ככל שאדם מתחזק בלימוד התורה – כך הוא צריך להתחזק באהבת עם ישראל. עוד דף גמרא – עוד אהבת ישראל. עוד דף זוהר – עוד יותר אהבה. עוד תפילה – עוד הארת פנים. עוד התחזקות – עוד מחשבה טובה.
זה לא היה פשוט לחכם סלמאן אליהו ללמוד תורה. הוא היה בן עשירים שהוריו יעדו לו קריירה כלכלית גדולה. לשם כך הוא נשלח ללמוד באנגליה באוקספורד. הוא נועד להחזיק ולפתח את כל עסקי המסחר של המשפחה, עסקים שפרוסים על פני ארצות ויבשות. קורא הדורות מראש חשב מחשבות אחרות. כך גם חכם סלמאן שהחליט ללמוד את רבי עקיבא לפני שהוא לומד את שקספייר. ללמוד את החכמה שכתבו אבות אבותיו לפני שהוא לומד חכמה של עמים זרים.
חכם סלמאן הציץ ונפגע. התורה שבתה את ליבו. הוא נסחף אליה ולמד בהתמדה גדולה במיוחד עד שסיים ללמוד את כל הגמרא והזוהר, הלכות ואגדות. פשט וסוד. כל התורה כולה במשך שנתיים ימים. סיפר הרה''ג יהודה צדקה זצ''ל – ראש ישיבת פורת יוסף, כי הדבר הזה היה פלא גם בעיני בעל הבן איש חי זיע''א שאחר כך קירב את חכם סלמאן מאוד והציע לו לעלות לארץ ישראל. שם לבנות את ביתו.
כשעלה חכם סלמאן לארץ הוא נשא את הרבנית מזל לבית צדקה. בת לזרע קודש של בעל הבן איש חי, בת של בת אחותו. בית של קדושה וטהרה. בית של תורה. בית של השראת שכינה. בית שרוח אלוקים מרחפת בו תדיר. בית שהודו של בעל הבן איש חי חפף עליו כל היום. ואליו שאפו כולם להתדמות ולהתדבק בתורתו בקדושתו בטהרתו. באהבתו. בחיבורו אל כל כלל ישראל. בשליטתו בכל חלקי התורה. גם בפסקי הלכה מורכבים, וגם בתשובות בתורת הסוד. גם בספרי ילדים ונוער. גם בספרי חידות וחידודים. גם ספרים לנשים וגם לגברים. גם בעברית וגם בערבית. לכל אחד בשפתו. ''כל אחד לפי כוחו''.
מספרים שלפני שנפטר המקובל האלקי חכם שאול דוויק הכהן זצ''ל, שאל אותו ראש ישיבת פורת יוסף הרה''ג רבי עזרא עטייה זצ''ל: למי נלך לשאול שאלות בקבלה אחרי פטירתך? אמר להם: אפשר לשאול הרבה. אבל אם רוצים לקבל תשובה ברורה - אין לנו אלא חכם סלמאן. כך הוא הוכתר בלי כוונת מכוון להיות ראש וראשון למקובלים בירושלים אחרי פטירתו של הרב דוויק הכהן ז''ל.
<h3>רב שלא הכרנו</h3>
בימי ה''שבעה'' שישבנו על מרן הרב – הכ''מ, באו רבים לנחמנו. הם סיפרו לנו על רב שלא הכרנו. סיפורים שהרב הסתיר מאיתנו, סיפורים שלא שמענו מעולם. סיפורים על תקופת הילדות והנערות של הרב. סיפורים על תקופת הבגרות. איך ישב ולמד תורה בהתמדה מרוב עוני. סיפורים על עצות והדרכות שנתן לאנשים שהועילו להם הרבה בחיים. סיפורים על ברכות שלו שהתקיימו. סיפורים על רגישות והתחשבות בכל יהודי, ''ואהבת לרעך כמוך'' כפשוטו ממש. סיפורים על כוח ראייה גדול למרחוק.
<h3>איך מכניסים סיפור של חיים לתוך ספר?</h3>
כשעלה רעיון לכתוב ספר על הרב הרגשנו רתיעה - איך אפשר לכתוב ספר על חיי הרב. הרי אם נרצה לכתוב את כל הסיפורים באמת גם עשרה כרכים לא יספיקו. רק הסיפורים שאנו יודעים עליהם ממה שאנשים סיפרו הם בכמות כל כך גדולה. וכל יום אנו פוגשים עוד אנשים שמספרים עוד ועוד סיפורים מופלאים. ובכלל למדנו במהלך השבעה כי מה שחשבנו שהכרנו את הרב היה רחוק מהאמת. לא ידענו עד כמה כוחו היה גדול. גם היום כשאנו כבר אחרי השבעה וההספדים – אנו יודעים שכל הכרתנו אותו היא כטיפה מן הים. לא רק בכמות אלא באיכות, כל מה שידענו לא היה אלא קצה של קרחון של אדם שהיה כל כך עובד ה'. אוהב ה' וקרוב אל ה'.
<h3>מהו הספד אמיתי?</h3>
עם זאת, החלטנו לכתוב את הדברים כדי שיהיו ספר לימוד לכולנו, בבחינת הספד של צדיק. שהרי את כל הצדיקים הגדולים הספידו וגם הם לא היו יכולים באמת להספידם כראוי לגודל מעלת נפשם וצדקתם. ואף על פי כן חכמינו כל כך הקפידו במעלת ההספד עד שאמרו כי כל מי שהיה בהספד של רבי – הריהו בן העולם הבא. וכל מי שמוריד דמעה על אדם כשר – נמחלים לו כל עוונותיו. וכן על זה הדרך. ומי שמתעצל בהספדו של חכם ראוי לקברו בחייו. ומקורם של חז''ל הוא מיהושע שנספד – אך לא נספד כהלכה. והגמרא מסבירה את מה שנאמר עליו שנקבר ''מצפון להר געש'' - כי כמעט שרגש הר הגעש לקברם כיוון שלא הספידו אותו כראוי.
כי בודאי כולם ידעו שהוא כבש את הארץ והעמיד חמה ולבנה - ''שמש בגבעון דום וירח בעמק איילון'', ומן הסתם סיפרו על כל זה ועל כל הניסים המוזכרים בספר יהושע. אבל את עיקר הגדולה הנפשית שלו שממנה נבעו הדברים לא אמרו בהספדו. הם נשארו צפונים וחתומים. דיברו רק על המופתים. על הדברים הגלויים. ולכן נאמר עליו שנקבר ''מִצְּפוֹן לְהַר גָּעַשׁ'' - במקום צפון. במקום מוסתר שגרם להר לרגוש ולגעוש עליהם.
<h3>חשיבות לספר את המופתים בצורה נכונה</h3>
עם זאת, אנו יודעים שיש עניין לספר גם את המופתים. מורנו ורבינו הרב זצ''ל כתב בשנת ה'תשמ''ו, בהסכמה לספר שעוסק בסיפורי צדיקים מרבני ג'רבה שהמספר מקיים 'זכור ימות עולם בינו שנות דור ודור' - ''כלומר יש להתבונן במעשי האבות ומשם להמשיך את מעשיהם הטובים מדור לדור''.
הרב מביא את מה שכתוב בספר מלכים (ב' פרק ח') שביקש המלך מ''גֵחֲזִי, נַעַר אִישׁ הָאֱלֹהִים לֵאמֹר: סַפְּרָה נָּא לִי אֵת כָּל הַגְּדֹלוֹת אֲשֶׁר עָשָׂה אֱלִישָׁע: וַיְהִי הוּא מְסַפֵּר לַמֶּלֶךְ אֵת אֲשֶׁר הֶחֱיָה אֶת הַמֵּת וְהִנֵּה הָאִשָּׁה אֲשֶׁר הֶחֱיָה אֶת בְּנָהּ צֹעֶקֶת אֶל הַמֶּלֶךְ עַל בֵּיתָהּ וְעַל שָׂדָהּ וַיֹּאמֶר גֵּחֲזִי אֲדֹנִי הַמֶּלֶךְ זֹאת הָאִשָּׁה וְזֶה בְּנָהּ אֲשֶׁר הֶחֱיָה אֱלִישָׁע''. פתאום מגיעה האשה שהנס קרה איתה ומספרת את המעשה בעצמה. והסיפור מסופר על ידה ולא על ידי גיחזי. ''וַיִּשְׁאַל הַמֶּלֶךְ לָאִשָּׁה וַתְּסַפֶּר לוֹ''. חז''ל שאלו: האם האשה הזאת הייתה מתחבאת אחרי השער? איך היא מגיעה מיד? גיחזי לא מספיק לספר למלך את הסיפור וכבר היא מגיעה לספר את הסיפור בעצמה למלך? ''רבנן אמרי: אפילו בסוף העולם - הסיטה הקב''ה והביאה כדי שלא יספר אותו רשע בשבחו של הקב''ה'' (מתוך הסכמת מרן הרב מרדכי אליהו זיע''א, לספר 'מלכי תרשיש' על רבני תוניס, י''ט אלול התשמ''ו).
חשוב שסיפורי הצדיקים יבואו באופן אמיתי ולא חיצוני. לא סיפורי מופתים שאינם מקדמים את האדם לכלום. שהוא יכול להשאר גיחזי למרות שהוא יודע את כל המופתים שעשה אלישע. שהוא יכול להשאר חמדן ורק לספר סיפורים מרתקים ומענינים למלך. להעביר את זמנו. לרתק את עיניו ולשעשע את ילדיו. חשוב שסיפורי הצדיקים יביאו אותנו להיות צדיקים בעצמינו. לגדל ילדים צדיקים לחנך ילדים צדיקים. להיות בעצמינו מאירי פנים. להיות בעצמינו אנשי מידות. להיות בעצמינו בעלי תפילה. בעלי תורה. בעלי יראת שמים. (תהלים נ') ''ולרשע אמר אלהים: מה לך לספר חקי?''.
<h3>ספר הדרכה מעשית</h3>
אנו ננסה לכתוב ספר זה שיקרב אותנו אל הרב. שנדע להתנהג כמוהו. נדבר בספר זה על המעלות הרוחניות של הרב שבגללם הוא נתעלה והגיע למדרגות הרוחניות הגדולות שהגיע. ננסה להבין למה נתקיים בו: ''והיה טרם יקראו ואני אענה עוד הם מדברים ואני אשמע''. להבין למה הקב''ה כל כך אהב אותו עד שקיים את גזרותיו, בחינת ''צדיק גוזר והקב''ה מקיים''?.
ניסינו ללכת בספר זה בדרכם של חכמינו ז''ל שהראו לנו את הדרך להתעלות בעבודת ה'. המסילה שהרמח''ל בחר לכתוב את ספרו המפורסם 'מסילת ישרים' על פיה. הברייתא של רבי פינחס בן יאיר שמובאת בתחילת ספרו של הרמח''ל ועל פיה כתוב ומסודר כל ספרו: ''תורה מביאה לידי זהירות, זהירות מביאה לידי זריזות, זריזות מביאה לידי נקיות, נקיות מביאה לידי פרישות, פרישות מביאה לידי טהרה, טהרה מביאה לידי חסידות, חסידות מביאה לידי ענוה, ענוה מביאה לידי יראת חטא, יראת חטא מביאה לידי קדושה, קדושה מביאה לידי רוח הקדש, רוח הקדש מביאה לידי תחית המתים''.
<h3>הספדו של אליהו הנביא</h3>
בזוהר (חלק א' דף קצ''א/ב') שואל רבי אלעזר על מה שנאמר על ידי אליהו לאלישע: ''אִם תִּרְאֶה אֹתִי לֻקָּח מֵאִתָּךְ - יְהִי לְךָ כֵן. וְאִם אַיִן - לֹא יִהְיֶה''. אם אלישע יראה את אליהו נלקח לעולם העליון – יהיה לאלישע פי שנים ברוחו של אליהו. ואם לא – לא. וכי בכוחם של צדיקים לתת מה שאין להם. ועוד - למה זה קשור לראיית אלישע את הסתלקות אליהו?
ועונה הזוהר כי לא נאמר ''פי שנים מרוחך'' אלא ''פִּי שְׁנַיִם בְּרוּחֲךָ אֵלָי'' ללמדך שבאותה רוח של אליהו יכול אלישע לעשות פי שנים ניסים. וזה דווקא אם יראה את אליהו נלקח מעימו. מסביר הזוהר שהראייה הזו היא ללמוד את תורתו. להבין את עיקר כוחו - ''אם תיכול למיקם על עקרא דרוחא דשבקנא לך בשעתא דאתנסיבנא מינך, יהא לך כדין'' - אם תוכל לעמוד על עיקר הרוח שהשארתי לך בשעה שאלקח ממך – יהיה לך כן. אנו ננסה בספר זה לספר את המעשים ולנסות ללמוד את עיקרי הרוח שממנה נעשו כל המעשים הללו. ''וַאֲחֵיכֶם כָּל בֵּית יִשְׂרָאֵל יִבְכּוּ אֶת הַשְּׂרֵפָה אֲשֶׁר שָׂרַף ה'''.
רִבּוֹנוֹ שֶׁל עוֹלָם, הֲרֵי אֲנַחְנוּ מוּכָנִים וּמְזֻמָּנִים לִזְכֹּר בְּפִינוּ שֶׁבַח עַבְדְּךָ הַצַּדִּיק רַבִּי מרדכי בֶּן חכם סלימאן ומזל אֵלִיָּהוּ ז''ל, כִּי יָדַעְנוּ שֶׁרְצוֹנְךָ הוּא לְסַפֵּר בְּשֶׁבַח הַצַּדִּיקִים, כִּי תְּהִלָּתָם הִיא תְהִלָּתְךָ, וְתִפְאַרְתָּם הִיא תִּפְאַרְתְּךָ. וּתְזַכֵּנוּ בַּעֲבוּר זֹאת - שֶׁיִּמָּשֵׁךְ עָלֵינוּ קְדֻשַּׁת עַבְדְּךָ הַצַּדִּיק מרדכי בֶּן חכם סלימאן ומזל אֵלִיָּהוּ וּתְטַהֵר מַחְשַׁבְתֵּנוּ וְתָסִיר מִמֶּנּוּ כָּל מַחֲשָׁבוֹת זָרוֹת וְהִרְהוּרִים רָעִים וְרַעְיוֹנִים פְּגוּמִים, וּתְזַכֵּנוּ לְמוֹחִין דְּגַּדְלוּת וּתְסַיְּעֵנוּ וְתַעַזְרֵנוּ בְּכָל עֵת לַעֲלוֹת לְעוֹלָם הַמַּחְשָׁבָה הַקְּדוֹשָׁה וְלַחֲשֹׁב מַחֲשָׁבוֹת קְדוֹשׁוֹת בְּתוֹרָתַךְ וַעֲבוֹדָתַךְ וּבִגְּדֻלָּתַךְ, וּתְזַכֵּנוּ לְהִתְדַּבֵּק בְּךָ וּבְתוֹרָתְךָ תָּמִיד בְּמַחְשָׁבוֹת קְדוֹשׁוֹת וּטְהוֹרוֹת, זַכּוֹת וּנְקִיּוֹת, וּתְזַכֵּנוּ לְהִתְפַּלֵּל לְפָנֶיךָ כָּרָאוּי בְּכַוָּנַת הַלֵּב, וּתְזַכֵּנוּ לִלְמֹד וּלְלַמֵּד, לִשְׁמוֹר וְלַעֲשׂוֹת וּלְקַיֵּם אֶת כָּל דִּבְרֵי תוֹרָתֶךָ בְּאַהֲבָה וּבְשִׂמְחָה רַבָּה וּבִרְעוּתָא דְּלִבָּא. יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ אֲ-דֹנָי צוּרִי וְגוֹאֲלִי. וִיהִי נֹעַם אֲ-דֹנָי אֱ-לֹהֵינוּ עָלֵינוּ וּמַעֲשֵׂה יָדֵינוּ כּוֹנְנָה עָלֵינוּ וּמַעֲשֵׂה יָדֵינוּ כּוֹנְנֵהוּ.
<h2>פת במלח תאכל</h2>
<h3>הנער שמכר תורמסין</h3>
מרן הרב מרדכי אליהו זצ''ל למד תורה בעוני גדול. אביו, חכם סלמאן אליהו זצ''ל גדל בבית עשירים שרחוקים מתורה. אך חכם סלמאן זכה והכיר את אורה של התורה ועזב את כל הרכוש והכבוד שהיה לו בחו''ל. משפחתו לא אהבה את השינוי הרוחני שעובר עליו ובעצת רבי יוסף חיים, הבן איש חי זיע''א, הוא עזב את הגולה ועלה לארץ ישראל.
כאן נתעלה הרב סלמאן עילוי על עילוי בתורה ובעבודת ה' וזכה לקיים את דברי רבי שמעון בר יוחאי בגמרא, שאמר: ''שלש מתנות טובות נתן הקדוש ברוך הוא לישראל וכולן לא נתנן אלא על ידי יסורין, אלו הן: תורה וארץ ישראל והעולם הבא'' וכו'. אלו היו יסורין של אהבה שאין בהם ביטול תורה. עם פטירתו הוא השאיר ירושה ענקית: ספרים העוסקים בחכמת הקבלה וספרים שמבארים את דבריו של האר''י הקדוש. מאז פטירתו, ששה מספריו נדפסו פעמים רבות לטובת לומדי הקבלה. אנו עדיין מחפשים את שאר הספרים שרבי סלמאן מוצפי קרא להם ''רש''י על ספר עץ חיים''.
מו''ר הרב נתייתם מאביו כבר בגיל 11 וכל פרנסת המשפחה נפלה על אמו הצדקת מרת מזל ז''ל, שהייתה מטופלת בילדים קטנים ולא היה לה משענת לפרנסתה. הבן מרדכי שהיה מצעירי שבעת בניה יצא בגיל עשר לעבוד לפרנסת המשפחה במכירת תורמסין (קטניות שנשלקות שבעה ימים על מנת להסיר את מרירותם והן נאכלות כמו גרעינים ופיצוחים). כך היה הנער מרדכי מסתובב ומוכר מדי יום את התורמסין עטופים בנייר, ובלילה היה יושב ועוסק בתורה.
סיפר אחיו, חכם רבי שמעון אליהו, כי כל המשפחה הייתה גרה בחדר אחד ובלילות כל הרצפה הייתה תפוסה על ידי המזרונים שהיו פרוסים על הרצפה. על מזרון אחד היו ישנים שני ילדים, והוא ומו''ר היו צריכים לישון על מזרון אחד. מורנו הרב היה מוותר לו על המקום והיה יושב מתחת לשולחן עם נר בידו ועוסק בתורה, כדי לא להפריע ליתר בני המשפחה שהתגוררו כולם באותו החדר.
ומניין היו למורנו הרב נרות ללמוד בהם במשך הלילה? סיפר האח כי בסוף היום היה מרדכי הצעיר עובר בבתי כנסיות ובתי מדרשות ולוקח את השאריות של הנרות שבערו ודלקו. את השאריות הוא היה ממיס ויוצק על חוט וכך היה מכין לעצמו נרות ללמוד בהם במשך הלילה.
מו''ר אחיו, חכם נעים אליהו שליט''א, סיפר כי בימים ההם היו אנשים בירושלים העתיקה שראו את העוני הגדול ורצו לעודד את הילדים ללמוד תורה. הם היו מחלקים להם מדי פעם פרסים כספיים על מבחנים שונים. כל הילדים היו קונים בכסף הזה חלקום (ממתק העשוי קמח תירס וסוכר). אך מורנו הרב היה קונה בו חצי בלוק קרח ומניחו בתוך קערת מים. הוא היה מניח בו את רגליו על מנת שלא ירדם בלילה בעת שהיה לומד תורה.
<h3>ומה עם ''אלמנה ויתום לא תענון''?</h3>
פעם אחת ראה אחד העשירים את מורנו ורבנו זצ''ל מוכר את התורמסין הללו ושאל אותו: מדוע אתה מוכר תורמסין – לך ללמוד תורה. השיב לו הילד: אמי צריכה את הכסף לפרנסת בני הבית. התנה איתו העשיר בטוב לבו: אם תלמד כך וכך משניות בעל פה אתן לך את כל הכסף שאתה יכול להרוויח במכירת התורמסין. תן לי את התורמסין ואני אתן לך את ערכם.
הסכים הילד, נתן לעשיר את התורמסין והתחיל ללמוד את המשניות שסיכם עמו. בסוף היום בא אותו עשיר לבחון את הילד אם יודע הוא את המשניות בעל פה, ומצאו שידע את כולם. אחר כך התחיל לשאול אותו שאלות על פירושן של אותן משניות ולא ידע. אמר לו: הפסדת את כספך.
יצא מורנו הרב מאותו החדר ומצא את עצמו בלי התורמסין - ובלי הכסף. מה יביא לאמו? מה יהיה על פרנסת אחיו? מנין יהיה אוכל לבני הבית? התחיל לבכות. ראה אותו אחד מחכמי הישיבה, רבי אפריים הכהן זצ''ל, שהוא בוכה ושאל אותו: למה תבכה? והילד לא יכול היה לענות לו מרוב בכי, רק הצביע בידו על החדר בו ישב העשיר. הלך החכם לחדר וראה את העשיר. שאל אותו מה היה המעשה והלה סיפר לו. אמר החכם לעשיר: אם כבודו בחן את הילד על פירוש המשניות בודאי אתה יודע בעצמך את פירושן. אמר העשיר: כן. שאל אותו החכם כמה שאלות בפירוש אותן משניות והעשיר עמד ולא ידע להשיב. אמר לו החכם: ראה כי גם אתה לא יודע את פירוש המשניות על אמיתותן. שתק העשיר. אמר לו החכם: ואיפה מה שכתוב בתורה: ''וכל אלמנה ויתום לא תענון''? מה יהיה על הדמעות של היתום הזה?
ידע העשיר שטעה ואמר: חטאתי, עויתי, פשעתי. אמר לו החכם: לא די שהודית בטעות, אתה צריך לשלם עליה. עליך יהיה הילד היתום הזה. תן לו בכל יום את הפרוטות שהיה מרויח כדי שלא יצטרך להסתובב ברחובות ולמכור תורמסין, כך הוא יוכל ללמוד ולהתגדל בתורה.
<h3>ביצה אחת שהיינו מחלקין בין שנינו</h3>
בימי בחרותו היה מו''ר הרב זצ''ל לומד בישיבת ''פורת יוסף'' בעיר העתיקה בירושלים, אצל הרב רבי עזרא עטייה עליו השלום. סיפר חכם רבי אליהו שרים זצוק''ל שהיה החברותא שלו בישיבה כי הם היו יושבים ולומדים תורה מעת סיום תפילת ותיקין ועד אחרי חצות הלילה. והיו שניהם אוכלים פיתה אחת, לבן אחד וביצה אחת שהיו מחלקין אותה ביניהם חצי חצי. כך היו לומדים תורה מתוך עוני, לקיים מה שנאמר במשנה באבות: ''כַּךְ הִיא דַּרְכָּהּ שֶׁל תּוֹרָה, פַּת בַּמֶּלַח תֹּאכֵל וּמַיִם בַּמְּשׂוּרָה תִּשְׁתֶּה וְעַל הָאָרֶץ תִּישָׁן וְחַיֵּי צַעַר תִּחְיֶה וּבַתּוֹרָה אַתָּה עָמֵל. אִם אַתָּה עֹשֶׂה כֵּן אַשְׁרֶיךָ וְטוֹב לָךְ, אַשְׁרֶיךָ בָּעוֹלָם הַזֶּה וְטוֹב לָךְ לָעוֹלָם הַבָּא'' (פרק ו' ד').
<h3>בן ובת אחרי 14 שנה</h3>
את הסיפור הזה סיפר חכם רבי אליהו שרים זצוק''ל לתלמידיו שהיו עדים לפלא גדול שהיה בישיבת ''תורה והוראה'', הישיבה שחכם רבי אליהו שרים זצוק''ל הקים בתל אביב בעשר אצבעותיו והיה מלמד בה תורה עד יומו האחרון.
פעם מו''ר הרב זצ''ל הלך לישיבה של חכם רבי אליהו שרים זצוק''ל, ללמד שם שיעור לתלמידים. אחרי השיעור ישבו שני החכמים ודיברו ביניהם ואז קרא ראש הישיבה לאחד האברכים ואמר לרב אליהו: פלוני זה שכבודו השיאו לפני ארבע עשרה שנה לא זכה לילדים.
אמר הרב אליהו: 'אין מצב כזה שאני חיתנתי מישהו ואין לו ילדים. בקרוב מאוד תתבשר בשורות טובות'. את השיחה הזו שמעו רבים מתלמידי הישיבה שעמדו בסמוך אליהם. ואחרי כמה חודשים הם ראו את הפלא מתרחש מול עיניהם. אותו חבר שארבע עשרה שנה הלך בעצבות עם אשתו, חודש אחרי חודש, החל לחייך. אחרי אחד עשר חודש מההבטחה של הרב - אשתו ילדה בן. אחרי שנתיים היא ביקשה מבעלה ללכת אל הרב פעם נוספת, הפעם בשביל בת. הרב אמר לאברך: אמן, בת. ובאותו חודש התעברה האשה וילדה אחרי תשעה חודשים, בת כמובן.
<h3>צעדה לילית עם הרב עובדיה</h3>
''אנשים שונים מנסים להטיל איבה ביני לבין הרב עובדיה'', אמר פעם הגר''מ אליהו זצ''ל. ''אתה יודע שכאשר היינו נערים, צעדנו יחד מדי ערב מישיבת ''פורת יוסף'', שבה למדנו שנינו, לישיבת ''חברון''? הסיבה לצעידת הלילה המשותפת היתה העניות ששרתה ב''פורת יוסף'', עניות שלא איפשרה להנהלת הישיבה להתקין תאורה בלילה. עז היה חפצנו להגות בתורה, וכך יצאנו מדי ערב, לאורך תקופה ארוכה, מהיכל הישיבה. אני, שהייתי צעיר מהרב עובדיה בתשע שנים, הייתי לוקח את הספרים ואת הנר, וכך היינו צועדים באהבה רבה את כל הדרך שבין ירושלים החדשה לישנה''.
כך היא דרכה של תורה
<h3>מה פסק חכם מרדכי?</h3>
לימוד התורה של הרב זצ''ל היה לשם דבר והיה לו כוח פסיקה עצום. כבר בצעירותו כשלמד בישיבת ''פורת יוסף'' התפרסם כפוסק. כתלמידים, תמיד שאלנו וביררנו, מה חכם מרדכי פסק בעניין זה או אחר. הוא היה עומד מול הגאון חכם בן ציון אבא שאול שהיה גאון גדול, ופוסק שונה ממנו, והיו ביניהם יחסי נעימות. ואנחנו הורגלנו בישיבה לשאול - מה חכם בן ציון פסק, ומה חכם מרדכי פוסק. גם בחוברות שיצאו אז בישיבה, היו מורגלים לרשום הלכות ומציינים את שתי הדעות: מה חכם בן ציון פסק, ומה חכם מרדכי פוסק.
בישיבת ''פורת יוסף'' היה עומד ליד החלון, פותח ספר ולומד בלי הפסקה. הייתה לו תפיסה מהירה מאוד. הוא היה מחנך בבית הספר 'בית אהרון' בשכונת בית ישראל. מיד כשהיה מסיים שם היה מגיע במהירות לבית המדרש ולומד.
בישיבה היו מסיימים ללמוד בערך בחמש אחר הצהריים ואחר כך היו הולכים למקום אחר לסדר ערב. וחכם מרדכי, רק הוא לבדו נשאר בבית המדרש, הולך מהפתח ועד לארון הקדש וחוזר שוב ושוב, ומשנן את תלמודו, כדי לא להפסיד אפילו רגע.
(הרב דוד צדקה, רב העיר פרדס חנה, בן דוד הרב)
<h3>הרב כמורה בתלמוד תורה</h3>
בתקופה ההיא היה הרב זצ''ל מלמד שעתיים בבית הספר לפרנסתו. הוא היה מלמד את התלמידים בחום ובאהבה כמו בנים. סיפרו התלמידים, שהיו לרב באותם ימים, כי הוא לא היה יוצא מהכיתה בהפסקה כמו שאר המורים. או שבהפסקה הוא היה מדבר עם התלמידים או שהיה מוציא משניות מכיסו ולומד עד שיתחיל השיעור.
<h3>האולר שנשכח</h3>
עוד סיפרו התלמידים כי פעם אחת שיחק אחד התלמידים עם אולר חדש שקיבל במתנה והיה משחק בו בשיעור ומסיח את דעת התלמידים מהנאמר בכיתה. לאחר שהרב זצ''ל העיר לתלמיד מספר פעמים ולא קיבל, לקח הרב את האולר ושם אותו על הארון הגבוה בכיתה. כולם ידעו כי החפצים המוחרמים נשארים על הארון עד ראש חודש, וביום זה אחרי הלימודים הרב היה מחזיר לכל מי שנלקח ממנו חפץ במהלך החודש.
אירע מה שאירע והתלמיד הזה נפגע בתאונת דרכים באותו שבוע ומסר את נשמתו לבוראו. באותה שנה נולד אח קטן לאותה משפחה. ואחרי כמה שנים הגיע אותו אח לכיתה שבה למד אחיו שנהרג. ביום הראשון שהגיע לבית הספר הוא הסתכל על הארון במבטים חוזרים ונשנים.
סיפר מו''ר הרב: שאלתי אותו: ''למה אתה מסתכל על הארון?''.
''יש לי שם משהו'' ענה התלמיד החדש.
''מה יש לך שם?''
''אולר'' – ענה התלמיד.
''נתתי לו את האולר של אחיו, או אולי שלו''. – אמר הרב. וסיפרתי להורים את סיפור האולר, כי הם למעשה היורשים האמיתיים של האולר שנשכח.
<h3>נשמה של אביי ורבא</h3>
התמדתו של הרב זצ''ל בתורה הייתה כה גדולה וגם כשנתמנה לדיין בבאר שבע לא הפסיק מלימודו. הוא היה גר אצל משפחת וינברגר בבאר שבע בקיטון קטן שהיה שם, והיה לומד בהתמדה רבה משעה שסיים את עבודתו בבית הדין ועד שהיה ישן.
בתקופה ההיא היה הרב מתפלל אצל קהילה של חסידים שלפעמים היו מתפללים מנחה אחרי השקיעה והרב היה נאלץ להתפלל מנחה במקום אחר. פעם התקשה הרב של קהילת החסידים באיזו שאלה, ולא מצא לה תשובה ימים רבים. אמרו לו אנשים שישאל את הרב אליהו ואולי הוא יוכל למצוא לו תשובה. אותו רב בא אל מו''ר הרב לקיטון הקטן שהיה בבית משפחת וינברגר ושאלו את השאלה. הרב חייך ושאל את הרבי: אמור לי איזו תשובה אתה חושב להציע לאותה שאלה?
חשב הרבי והציע איזו תשובה לשאלה.
אמר לו הרב במקום: השאלה ששאלת נשאלה על ידי רבא בגמרא בזבחים, והתשובה שאמרת נאמרה לו שם על ידי אביי. אותו רבי קפץ באותו רגע מכסאו ושמח שמחה גדולה שהצליח לכוון לדעתם של אביי ורבא.
אחר הצהריים הגיע הרב לבית הכנסת וראה כי כל החסידים נוהגים בו כבוד. לשאלתו, הסבירו לו כי על ידו התגלה לרבם הנערץ שיש לו ניצוץ מנשמתם של אביי ורבא. אמר להם הרב: אם כך, תתפללו מהיום מנחה לפני השקיעה.
<h3>לאיפה הלכו הזבובים?</h3>
א. סיפר פעם בעל הבית שבו גר מו''ר הרב זצ''ל בבאר שבע, מר וינברגר, כי היה רואה פלא בחדרו של הרב: העיר באר שבע באותם ימים הייתה עיר פיתוח והרבה עדרים של גמלים היו מסתובבים ברחובותיה. מכה גדולה של זבובים ויתושים הייתה בעיר כל קיץ והיינו סובלים הרבה ממכה זו.
המקום היחידי בבית שלי שלא היו בו יתושים וזבובים היה החדר של הרב. אני לא מבין איך הם לא נכנסו לשם. פעם שאלתי אותו, והוא אמר לי: ראה כי כל החלונות סגורים. באותה שעה האמנתי לו. אבל אחר כך, כשראיתי שגם כשהחלונות פתוחים לא נכנסו זבובים, הבנתי שהוא הסתיר ממני סוד.
ב. סיפר ינון - נכדו של הרב כי פעם הוא שם לב לכך שבבית של סבא וסבתא אין זבובים, אין נמלים ואין חרקים. כמה פעמים הוא חשב שזה מקרה. אבל אחרי כמה וכמה פעמים הוא שאל את אביו האם גם הוא שם לב לזה.
ענה לו אביו: אכן, גם אני ראיתי פלא זה עשרות שנים, אבל מעולם לא העזתי לומר אותו בקול. למחרת שניהם באו אל הבית של הרב וראו שהפלא הזה הפסיק. שניהם הבינו שזה סיפור שאסור לדבר עליו.
<h3>רק כשהפך את הדף – הבחין בי</h3>
התמדתו של הרב זצ''ל הייתה כל ימי חייו. כל רגע פנוי היה משקיע בלימוד תורה, וכך היה חוזר וחוזר על הש''ס במחזורים כל הזמן. כשהיו שואלים אותו שאלה הוא היה אומר את מקומה בגמרא על אתר.
סיפר פעם הרב דוד לחיאני מצפת סיפור שבעיניו היה חידוש, אבל כל מי שהיה קבוע בבית הרב היה רואה אותו תדיר:
פעם אחת באתי לשאול איזו שאלה את הרב, והרבנית איפשרה לי להכנס לחדרו. נכנסתי, אמרתי שלום אך הרב היה שקוע בלימודו ולא שמע אותי. שוב ושוב אמרתי: ''שלום כבוד הרב'' אך הרגשתי כאילו הרב אינו נמצא בחדר, הוא היה שקוע מאוד בלימוד ולא הבחין בנוכחותי. במשך כשבע דקות עמדתי שם וחיכיתי להזדמנות מתאימה. כשהרב הפך דף בספר, ניצלתי את ההזדמנות ואמרתי מיד ''שלום הרב''. הרב הרים את ראשו, עיניו האדומות העידו על הריכוז הרב שהיה נתון בו, וקיבל את פניי בשמחה האופיינית לו. ומיד ביקש שאביא לו ספר מסוים ללמוד בו.
<h3>שוכח לרדת</h3>
בצעירותו, כששימש הרב זצ''ל דיין בבאר שבע, היה מבקש מנהגי מוניות השירות להזכיר לו לרדת בבית הדין, כי מרוב שהיה שקוע בלימודו הרב לא הבחין כשהגיע ליעדו.
(הרב שמואל זעפרני, ראש לשכת הרב)
<h3>זכרון לפניך בשחק</h3>
בתור ילד אני זוכר שמו''ר אבא זצ''ל הכ''מ היה בקי בכל הספרייה בעל פה. כילדים הוא היה שולח אותנו להביא ספר מהספרייה וכך היה אומר לנו: בארון הספרים שבסלון, בעמודה השלישית, במדף החמישי, הספר השמיני - תביאו אותו, תפתחו בעמוד קל''ג בשורה החמישית ותתחילו לקרוא. היינו קוראים בפניו, והוא היה מקשיב בתשומת לב. ואם היינו טועים - הוא היה מתקן אותנו. זה היה פלא עצום.
(הרב שמואל אליהו, בן הרב)
<h3>לעד בספר יוחק</h3>
פעם הוצאנו ספר על דיני קריאת התורה ועברתי על דברי החיד''א בנידון ולא מצאתי הלכה מסוימת. עברתי על כל הספר כמה פעמים ועדיין לא מצאתי. מאוחר יותר, שאל אותי הרב זצ''ל: מהי ההלכה שחיפשת? עניתי לו ושאלתי אותו איפה זה כתוב והוא אמר לי: ''אצל החיד''א''. אמרתי לו שחיפשתי שם ולא מופיע אצל החיד''א דבר כזה, והוא התעקש שכן. הבאתי לפניו את הספר. הוא אמר לי באיזה עמוד לפתוח, פתחנו וזה לא היה כתוב. מיד הוא פתח בהערות על העמוד, שנמצאות בסוף הספר, ומצא את הדין המדובר. התפעלתי והעזתי לשאול: מתי בפעם האחרונה הרב קרא בספר הזה? הוא השפיל את עיניו ואמר לי: ''לפני 25 שנה''.
(הרב יוסף אלנקווה)
הרב יוסף אלנקווה היה מבאי ביתו של מו''ר ואף ישב איתו לעיתים בקבלת הקהל. הרב אלנקווה כיהן כרב האזורי של גוש קטיף, וגם אחרי הגירוש משם, הרב לא הסכים שיקראו לו: ''רב גוש קטיף לשעבר'' והיה מתקן בחיבה: ''רב גוש קטיף לשעתיד''.
חוכמת הפסיקה והפיקחות
<h3>זוכר כל אתרוג שהיה אצלו</h3>
בימים הסמוכים לסוכות היו מגיעים בני הישיבה ועוד המוני אנשים לשאול את מו''ר הרב זצ''ל על כשרות ארבעת המינים, ולעיתים היו אנשים מביאים ארגז שלם של אתרוגים עבור כל חבריהם או בני קהילתם, ובמשך שעות רבות בכל יום היה הרב רואה בסבלנות ובזריזות קרוב לאלף אתרוגים ועוד לולבים והדסים רבים.
רוב האתרוגים היו מגיעים באמצעות סוחרים שהיו באים לחצר 'מרכז הרב' כדי למכור לבני הישיבה ומקורביה, ואני, שעסקתי קצת בהלכות ארבעת המינים, ייעצתי לפעמים לחברים בבחירתם.
פעם חזר אחד החברים מבית הרב אליהו והראה לי אתרוג נאה שהרב פסל מפני שסבר שהפיטם שלו חסר. הייתי אז כבן 19 ותמהתי קצת על הפסק כי היה נראה לי שאתרוג זה הוא מן הסוג שפיטמתו נופלת מאליה אלא שבאתרוג זה חלק קטנטן מהפיטם שאמור היה ליפול עוד נשאר רפוי אבל אין זה צריך לעכב. חשבתי בליבי שאולי החבר לא הבין את פסק הרב ואולי הרב התבונן במהירות ולא שם לב שזהו פיטם שאמור ליפול.
למחרת לקחתי את האתרוג, צירפתי אותו לארגז שלקח חבר אחר וביקשתי שישאל עליו את הרב. לא סיפרתי לו שאתרוג זה כבר היה אצל הרב כי לא העליתי בדעתי כי לאחר שראה כל כך הרבה אתרוגים, הרב יזכור שכבר ראה את האתרוג הזה, ולכן חשבתי שישקול מחדש את תשובתו.
אולם החבר חזר ואמר שהוא חושש שהרב קצת הקפיד עליו כי הרב אמר לבנו שעמד לצידו: ''צריך לחתוך את האתרוג הזה, הוא כבר היה פה וכבר אמרנו עליו שהוא פסול''.
בפועל הרב לא תבע לחתוך את האתרוג רק רצה לעורר שלא יעשו זאת יותר.
(הרב אליעזר מלמד, רב הישוב הר ברכה)
<h3>למה להוציא לעז על ילד כשר?</h3>
פסיקותיו של מו''ר הרב מרדכי אליהו זצ''ל היו תמיד חד משמעיות. לדוגמא: בנושא של תרומת ביצית, הרב הכריע שהאם היולדת - היא היא האם. באחת הבריתות של ילד כזה פנה אלי הרב הסנדק ואמר לי בלחש: ''גם אתה וגם המוהל יודעים שזאת תרומת ביצית מגויה, אז אולי נעשה גיור מספק?''. השבתי לו כי המשפחה הסתמכה על פסקיו של הרב אליהו ולכן אשאל אותו. התקשרתי לרב והרב אמר בצורה פסקנית: ''אתם רוצים להוציא לעז על ילד כשר בישראל?!''
(הרב מנחם בורשטיין, ראש מכון פוע''ה)
מכון פוע''ה (פוריות ורפואה על פי ההלכה) בראשות הרב מנחם בורשטיין הוקם ביוזמתו הברוכה של מו''ר הרב. הדבר התחיל כאשר נוצרה אפשרות להציל נשים מעקרות על ידי ''הפריית מבחנה''. למרות שכל חידוש מדעי היה נשקל אצל הרב בחומרה רבה, הוא ראה בכך פתח גדול וחשוב להצלת נשים ומשפחות בישראל, לא היסס והיה בין הראשונים מבין הפוסקים הגדולים שהתירו. אולם קבע שצריך סייג גדול, נחוצה השגחה חמורה וצמודה על כל התהליך, ולשם כך הוקם מכון פוע''ה בראשית דרכו. המכון בהדרכת הרב הכשיר מפקחות יראות שמים שהשגיחו היטב על התהליך. ואכן הרב התיר למשפחות שהיו זקוקות לכך, לקבל טיפול שכזה, אולם רק בבתי חולים שהיו מוכנים לקבל השגחה של אותן מפקחות בראשות הרב בורשטיין. מההתחלה הזו, מכון פוע''ה התרחב והיה למוסד גדול העוסק בעניינים רבים, ורבים משחרים לפתחו.
<h3>חזר ושנה</h3>
פעם נכנס מישהו אל בית הרב זצ''ל ומצאו כשהוא יושב ולומד בטור יו''ד. אמר לו הרב שמדי שנה בשנה חוזר הוא על תלמודו זה בטור, שאם לא כן, אינו מרשה לעצמו לפסוק בהלכות נידה.
(הרב זאב נוימן)
מו''ר הרב היה ידוע בראייתו החדה שהפכה לשם דבר גם בפסיקה בהלכות כתמים ומראות דמים. לא פעם היה קורה שרבים סביבו היו מתירים עד, אך הרב, בעיניו הצלולות, גם לאחר שהגיע לגבורות, היה מבחין בנקודה זעירה האוסרת, שאיש מלבדו לא שם לב אליה, ומציל רבים מן החטא.
<h3>להבחין בין דם לדם</h3>
פעם ''ניסו'' את הרב זצ''ל, ושלחו לו מראה דמים, אבל שמו על הבגד מעט דם של יונה. כאשר הרב ראה את המראה הזה, אמר ללא היסוס: זהו דם יונה.
(הרב זאב נוימן)
<h3>כשהמחשב טעה</h3>
בהלכות כתמים ידוע שכתם עד גודל ''גריס'', בערך אסימון, אינו אוסר. אבל לא משנה איך צורת הכתם, והוא יכול להיות בעל הרבה זויות וצורות שונות. הרב מנחם בורשטיין, כדי ללמד אברכים את הדבר, צייר באמצעות תוכנת מחשב צורות שונות של כתמים שכולם בגודל ''גריס''. על אחת הצורות הצביע הרב ואמר: זה יותר מ''גריס''. בבדיקה נוספת התברר שהרב צדק, למרות שמחשב צייר את כל הצורות הללו.
(חברי מושב ''קשת'')
<h3>יותר מדויק מהמחשב</h3>
כשאוניברסיטת בר אילן פיתחה את התוכנה של השו''ת המאגד בתוכו מאות ואלפי ספרי שו''ת, הם באו להציג את התוכנה שלהם לפני מו''ר הרב זצ''ל, על מנת להראות איך המחשב בשניות מוצא את המקור לכל שאלה שמציבים לפניו.
תוך כדי שהם נמצאים בבית הרב הגיעה שאלה מדיין על תשובה של הרשב''א שמצטטים בשמו והוא לא מצא אותה בשו''ת הרשב''א. הרב הביא את השאלה לפני אנשי המחשב, ושאל אותם: האם אתם יכולים למצוא את המקור בנוסח הזה?
במקביל לאנשי המחשב, חיפש הרב בשו''ת המיוחס לריטב''א ומצא שם את אותה תשובה שבטעות נכתבה על שמו, עוד לפני שהמחשב הצליח למצוא אותה.
<h3>פסיקה אמיצה גם ממיטת חוליו</h3>
לפני מספר שנים, שני ילדי משפחת רוימי הי''ו, ניתאי ואליה, נספו בשריפה. בילד הראשון, ניתאי, נעשו מאמצי החייאה רבים, ומותו נקבע לאחר הדליקה. ואילו הילדה אליה נלקחה לבי''ח רמב''ם ושם נלחמו על חייה. הזמנים ההם, ימי מלחמה, היו זמנים קשים מאד עבורנו. לאחר כיומיים קבע הצוות הרפואי את מותה כמוות מוחי, ואנחנו קיבלנו את קביעתם לאחר התייעצות עם הרב ד''ר מרדכי הלפרין, ולאחר שהוא תחקר את הצוות הרפואי שתי וערב, על כל הבדיקות שנעשו. הרב הלפרין אמר לנו, שאם תעלה שאלת תרומת איברים, מן הראוי לשאול תלמידי חכמים שהם ממורי הדור הגדולים. כאשר פנתה מתאמת ההשתלות למשפחה וביקשה לתרום את איברי הילדה, האוירה היתה כאובה וקשה מנשוא. אולם האמא איילת הי''ו בכוחות נפש עילאיים שאלה אותי: האם זו מצוה? ועניתי לה: לפי התורה שלמדנו, ובמיוחד בימי עיון שהיו בהנחיית מו''ר הרב זצ''ל, הרי זו מצוה גדולה. וכך אמרה: אם היו שואלים את אליה, בטוח שהיתה אומרת לתרום את איבריה כדי להציל אנשים.
התחלנו מיד לחפש אישור של אחד מגדולי הדור להשתלה. בזמן ההוא מו''ר הרב היה במצב מאד קשה בטיפול נמרץ, וחשבנו שלא להטריד את מנוחתו. ניסינו להשיג את הרב הראשי, הרב עמאר, אך לא עלה בידינו. לקחתי הרבה אויר והתקשרתי לבית משפחת הרב אליהו, ושאלתי, האם אפשר לשאול את מו''ר הרב שאלה כזו עכשיו. תשובת המשפחה היתה מדהימה: ודאי וודאי, וכך תעשו: זה מספר הנייד של העוזר הנמצא ליד הרב, וכך תשאלו: יש ילדה שהרופאים קבעו שמתה מוות מוחי, הרב הלפרין מאשר את קביעתם, האם מותר לתרום?
בתוך זמן קצר הגיעה תשובה ממו''ר הרב, שאפשר.
ההוראה הזו, וכל לקיחת האחריות התורנית בסוגיא הכבדה הזו שמרן הרב לקח על עצמו, מלמדים יותר מכל על גדלותו בתורה. שהרי מו''ר הרב לא נתן לשום מדע וסברות חדשות ל''בלבל'' את דעתו, אולם יכולת ההבחנה הן התורנית הברורה, והן שבמצבים הללו, אפילו ספק פקוח נפש דוחה מצוות רבות, מכריעה, וכאשר היא מכריעה אי אפשר להתחבא ולא לברר את העמדה.
(הרב אלעזר נאה, רב הישוב קשת)
כדי לאפשר לתרום איברים שהנשמה תלויה בהם, יש הכרח לפסוק ש''מוות מוחי'' נחשב למוות לפי הדין. מועצת הרבנות הראשית בזמן שמו''ר הרב עמד בראשה, אישרה, תוך הגבלות ופיקוח, הן ש''מוות מוחי'' נחשב כמוות, והן שאפשר ומצווה לתרום איברים. הרב שהיה שלם עם הפסיקה הזו, היה מוכן לעמוד ולבטא את עמדתו באופן הברור ביותר. לפני מספר שנים, בהשראת הרב, התקיימו ימי עיון לרבנים, בהם הובהרו כל הצדדים ההלכתיים והרפואיים בשאלה החמורה הזו. בסיום ימי העיון אמר הרב: דעתי ברורה בנושא, ואתם רשאים לעשות בדעתי כהבנתכם, ובלבד שתהיה בכך הצלחה ותועלת לנושא, לתרומת האיברים והצלת נפשות, ובתנאי שיהיה מפקח מטעם הרבנות הראשית.
<h3>המשיח לא קורא עיתונים</h3>
פעם כשבאתי לבית הרב זצ''ל כדי לשאול משהו, ראיתי אדם יושב וקורא עיתון במדרגות שליד הדלת. הוא היה נראה לי מעט תמוה. הרבנית שתחי' הכניסתני אל הרב ושם ישבתי עמו. כעבור זמן באה הרבנית שתחי' ופתחה את הדלת והכניסה את אותו אדם, תוך שהיא מבקשת ממני שאשאר עם הרב ולא אשאירנו לבדו עם אותו אדם. אדם זה פתח ואמר שהוא המשיח. מבלי להתבלבל, ענה לו הרב במילים הראשונות של מסכת ברכות: ''אימתי קורין את שמע בערבית'' והמתין שהלה ימשיך, אך הלה שתק. עבר הרב לתחילת מסכת שבת: ''יציאות השבת שתים שהן ארבע'' ושוב שתק הלה. אמר לו הרב: משיח יודע את כל התורה והוא לא קורא עיתונים...
(הרב זאב נוימן)
מו''ר הרב זצ''ל, מתוקף מעמדו כראשון לציון וכגדול דור, היה נתקל מדי יום במאות אנשים המבקשים עצתו –בקבלת הקהל, בביתו, בדרך לבית הכנסת, בשיחות טלפון או בתוך ערימת הפקסים הבלתי נגמרת שהיתה נערמת מדי יום ביומו בלשכתו. לעיתים היו אלה אנשים שביקשו את אישורו שהם ה''משיח'' (והיו לא מעט כאלה), אך לעיתים היו גם כאלה שהציגו בפניו דילמות מעניינות אחרות – איך לפתור את הבעיה כהלכתה, עם קביעה הלכתית ברורה, אך מבלי לפגוע באדם העומד מולו. איך יוצאים מזה?
במצבים כאלה הייתה נדרשת לא מעט פיקחות ויצירתיות, ולמו''ר הרב היו בשפע גם מאלה.
<h3>בת פרוטסטנטי ליהודי?</h3>
סיפר מו''ר הרב זצ''ל:
הייתי פעם בחו''ל וקבעו יום לברכות. היה שם הרב הכט ועוד כמה רבנים. באו זוג כדי לקבל ברכה, ושאלתי את הבחור איזו עדה הוא? הוא אמר לי שהוא מיוצאי סוריה. ואת, איזו עדה את, שאלתי את הבחורה. אני נוצרייה פרוטסטנטית, ענתה. שתקתי. שאלתי: איך הכרתם? והם סיפרו שכבר מגיל קטן הם הכירו בגן הילדים ואחר כך המשיכו עד לאוניברסיטה ביחד.
עשיתי ככה... (הרב מדגים איך עשה עצמו מכווץ את העיניים סוגר אותם ומפנה את הראש כאילו מקבל מסר מלמעלה) ואז אמרתי לבחורה: 'הבחור הזה לא בשבילך, מגיע לך בחור יותר טוב'. באותו רגע אמרה לו אותה נוצרייה: 'יהודי מלוכלך, אפילו הצ'יף-הרבי שלך אומר שאתה לא מתאים לי ושאני יותר טובה ממך'. בא אבא שלו ואומר לי: 'מה עשית לנו? הבן שלי בוכה'. אמרתי לו: מה אתה רוצה? זה מה שאמרו בשמיים. אמר לי הרב הכט: 'אותם דחית בקש, אבל מה היה באמת?'. אמרתי לו: 'כתוב שכשאדם נולד מכריזים: ''בת פלוני לפלוני''. אתה חושב שבשמיים יגידו: ''בת פרוטסטנטי ליהודי''?! ברור שלא. לכן אמרתי להם שהם לא מתאימים'.
<h3>על רבנים, שידוכים ומספרים</h3>
מעשה היה ברב אחד שהיה בודק התאמה בין שמות בני זוג ואם לא הייתה התאמה לשיטתו, היה אומר להם להיפרד, גם אם היו כבר נשואים. דבר זה היה גורם הרבה צער כי הגמרא אומרת שכשזוג מתגרש אפילו המזבח מוריד עליו דמעות. הזהיר מו''ר אבא זצ''ל הכ''מ את אותו הרב, ולא שמע לו.
ביקש הרב לבדוק את שמות הרב הזה ואשתו ומצא שלפי החשבונות הרב הזה לא מתאים לאשתו. קרא לו, הראה לו את החשבונות ואמר לו שהוא צריך להתגרש מאשתו כי החשבונות לא מתאימים. אותו רב החל לאחוז בראשו ושאל: 'איך אעשה זאת? יש לי שמונה ילדים! איך אגרש את אשתי?'. השיב לו הרב: אינך צריך לגרש את אשתך, אך תזהר גם לא לגרש זוגות אחרים על סמך מספרים וחשבונות שאין בהם ממש. וקיבל עליו.
במקרה נוסף, שוב מגיע זוג בוכה לפני מו''ר אבא הכ''מ. הם רוצים להתחתן וההורים שלחו אותם לאיזה רב שבדק את השמות שלהם ואמר להם שהם לא מתאימים וצריכים להיפרד. בני הזוג הזה כל כך רצו להתחתן, עד שמצאו את שאהבה נפשם. היה לרב צער מזה וקרא לאותו ''רב'', להורים ולבני הזוג. במעמד המכובד הזה הרגיש אותו הרב שלא בנוח, אבל לא היה יכול לחזור בו מדבריו שאמר עד כמה מסוכן להם להתחתן. שאל מו''ר אבא הכ''מ את השמות של בני הזוג ואמרו לו. ואז חזר ושאל את האמא האם יש לה שם נוסף ואמרה כי בילדותה קראו לה בעוד שם. בינתיים, אורו פניו של אותו רב שאסר את הזוג ומיד לקח נייר ועט ואמר: 'רגע, רגע. לא ידעתי שיש לך שם נוסף. אם כן החשבון הוא שונה ואתם יכולים להתחתן זה עם זו'. ובא לציון גואל.
(הרב שמואל אליהו, בן הרב)
<h3>כשהרב צעק על הבחור</h3>
הרב זצ''ל מאד התאמץ לשוחח עם זוגות על שלום בית וזוגיות. באחד המקרים שלחתי אליו להתייעצות זוג שעמד לפני נישואין. השוני בין השניים היה גדול, שכן הבחורה הייתה טיפוס רגזן וצעקני והבחור - שקט ועדין. לא ידעתי מה לייעץ להם בשאלה האם להתחתן. הלכנו יחד למו''ר הרב, הם הציגו את עצמם, ואז לפתע הרב החל לצעוק על הבחור צעקות רמות. הייתי המום, שנים רבות אני מכיר את הרב ומעולם לא שמעתי את הרב צועק. אחרי שסיים לצעוק, אמר להם הרב: 'אתם יכולים להתחתן, זה בסדר'. למחרת שאלתי את הרב לפשר התנהגותו, והוא הסביר: 'הבחורה צעקנית ורציתי לבדוק אם הבחור יכול לסבול צעקות בלי להתרגז. ראיתי שהוא עומד בכך בכבוד. לכן אמרתי להם שהם יכולים להתחתן'.
(הרב דב ביגון, ראש 'מכון מאיר')
<h3>קשה להיות רב ראשי</h3>
יום אחד בשבתי בחדר הקבלה שמעתי שיחה בין מו''ר הרב זצ''ל לרב שישב אצלו. הרב האורח בא לבקש ממו''ר שיתמוך בו כמועמד לרב ראשי. מו''ר ניסה לדחות אותו שכרגע הבחירות כנראה יידחו לתאריך מאוחר יותר, וע''כ מוקדם לדבר על כך, אך הרב בשלו - מבקש את תמיכתו של מו''ר. לאחר דקות ארוכות של שיחה כזו, שמו''ר מבקש בעדינות לדחות אותו והרב מוסיף ומבקש, אמר לו מו''ר בתוקף: ישמע כבודו, להיות רב ראשי זה לא פשוט. אנשים חושבים שהעיקר זה הכבוד, הלשכה הנהג וכו'. אבל צריך לדעת, רב ראשי זו אחריות גדולה מאוד. רב ראשי צריך להיות אחראי על כל מערכת הכשרות, לפקח על הרבנים המקומיים, להיות אחראי על הדיינים שינהגו כראוי ושיגיעו בזמן לבית הדין.
(רפאל עטייה)
<h3>טוב מעט לצדיק</h3>
פעם שאלנו את הרב זצ''ל, דרך מזכירו, האם משפחה שיש לה אמצעים כלכליים מוגבלים צריכה לקנות אוכל בריא שעולה יקר יותר או אוכל זול שהוא פחות בריא. המזכיר חשב שהתשובה היא פשוטה שצריך לקנות אוכל זול יותר אך בכל זאת שאל את הרב, ונדהם מתשובתו: ''לאכול מעט, ובריא, ויש בזה ברכה''.
(רחל גורדון)
<h3>תראה את המשיח בטלוויזיה</h3>
כשנשאל הרב זצ''ל על יד פעיל התנועה לקירוב לבבות, 'מעייני הישועה', איך לשכנע יהודי דתי להוציא טלוויזיה מביתו, ענה בחיוך: כשיבוא המשיח יבואו אליו אלפים של אנשים. מן הסתם יעמדו מסביבו שוטרים. כל מי שירצה להתקרב ישאלו אותו: ''האם יש לך טלוויזיה?'' מי שיאמר ''כן'' יאמרו לו: ''לך תראה את המשיח בטלוויזיה בבית!''
<h3>כמו כשמחכים לאוטובוס</h3>
ביום העיון של תנועת 'מעייני הישועה', ביקשו הפעילים מהרב זצ''ל להמחיש להם איך בפועל מצפים למשיח. הרב כדרכו תיבל את תשובתו בדוגמא מהחיים: ''שואלים את האדם בשמיים: 'האם ציפית לישועה?' אם הוא יגיד: 'בוודאי! אמרתי בתפילת שמונה עשרה 'את צמח דויד' וכו'', יאמרו לו: 'זה לא מספיק. צריך לצפות למשיח לפחות כמו מי שעומד בתחנת אוטובוס וכשרואה אוטובוס מגיע, מיד נדרך ומנסה לראות האם זה הקו שלו'... זה נקרא לצפות''.
במחיצת גדולי הדור
מו''ר הרב הסתופף במחיצתם של רבים מגדולי הדור. בחלק זה נביא מקצת מן הסיפורים אודות הצדיקים שהיה מו''ר הרב קשור עמם בקשרי אהבה ותורה.
<h3>עם החזון איש – ''זה הרמב''ם של הדור''</h3>
בפעם הראשונה שהתייצב מו''ר הרב זצ''ל במעונו של ה'חזון איש', ניכרת הייתה החביבות של גדול פוסקי ההלכה כלפי הצעיר מירושלים. באחד הביקורים, ביקש מו''ר הרב מה'חזון איש' שיברכו. הספרדים נוהגים שכאשר מברכים ומתפללים על אדם – מזכירים את שם אמו ולא את שם אביו. ואכן כך עשה, ומסר את שמו ל'חזון איש' - מרדכי בן מזל. מן המפורסמות הוא שכשהר''ן מזכיר בחיבורו את הרמב''ם, הוא כותב: הר''מ במז''ל (הרב משה בן מימון ז''ל). מאז, בכל פעם שהגיע הצעיר רבי מרדכי לביתו, היה קורא לו ה'חזון איש' בחביבות גדולה – ''הר''מ במז''ל'' (הרב רבי מרדכי בן מזל), להבליט חביבותו וגדולתו בעיניו.
<h3>''חשוב לי שהרב אליהו יביע דעתו''</h3>
הרב זצ''ל היה נוהג לבקר רבות את החזו''א, ובאחד הביקורים ישבה בבית החזו''א קבוצה של רבנים חשובים שהפנתה אל החזו''א שאלות באידיש, והחזו''א השיב להם בעברית. כשנשאל מדוע הוא אינו עונה באידיש, השיב להם החזון-איש: 'חשוב לי שהרב אליהו, שאינו דובר אידיש, ישמע ויביע את דעתו - על כן אני עונה בעברית'.
(הרב שמואל זעפרני, ראש לשכת הרב)
<h3>הרב כדורי לא מוותר על ברכת הרב</h3>
לפני שנים, בערב חג, הגעתי לרב זצ''ל עם חמי לאחל לו חג שמח. ישבנו עם הרב ופתאום ביקשו מאיתנו לצאת מהחדר לזמן מסויים. כאשר שאלנו את הרב יהודה מוצפי, משמש הרב, מדוע נאלצנו לצאת, התברר לנו כי אל הרב הגיע הרב יצחק כדורי זצ''ל, כיוון שמיד בצאת החג צריך הרב כדורי לנסוע לחו''ל והוא אף פעם לא נוסע לחו''ל מבלי לקבל את ברכת הרב.
(מאיר עוזיאל)
<h3>מעשה מפטירת הרב סלמאן מוצפי</h3>
מיד כשנפטר הרב סלמאן מוצפי, לפני כ-35 שנה, נכנס פתאום מו''ר הרב זצ''ל לביתו של הרב מוצפי. השעה היתה 2 לפנות בוקר ובני המשפחה תמהו על הדבר, כיצד זה ידע הרב לבוא בדיוק כשהחזיר הרב מוצפי את נשמתו לבורא. מיד הודיע להם הרב שצוואתו של הרב מוצפי זצ''ל הופקדה בידיו והוא מינה אותו להתעסק בכל ענייני הקבורה וכך היה. משמיים ידע להגיע בדיוק בזמן.
<h3>מעשה מפטירת הבבא סאלי</h3>
כך היה גם בפטירתו של הבבא סאלי עליו השלום. הבבא סאלי נפטר בשעה שמונה בבוקר. באותו יום בשעה שבע יצא מורנו הרב זצ''ל מביתו בירושלים והגיע לנתיבות מיד עם יציאת נשמתו של הבבא סאלי. כולם היו באותה שעה משותקים בעקבות הפטירה של הבבא סאלי, והרב אליהו הוציא את התכריכים שהיו מוכנים אצלו במכונית ומיד ניגש לטפל בטהרה של אותו צדיק, שעשאה במו ידיו, והכין את כל הדרוש לקבורה.
לשאלה כיצד ידע את רגע הפטירה להגיע בדיוק באותה שעה, לא ענה הרב. אבל אחרי שנים סיפרה הרבנית שליט''א כי הבבא סאלי הודיע לרב אליהו שלושה חודשים קודם פטירתו כי יש גזירה על עם ישראל והוא מוסר את נפשו למען הסר הגזירה מישראל. באותו מעמד הודיע הבבא סאלי לרב אליהו על תאריך הפטירה וציווהו על סדר הטהרה הנכון. עוד מסר לו באותו מעמד כמה וכמה סודות חשובים שאיננו יודעים מהם. וכך ידע הרב את יום הפטירה של אותו צדיק.
<h3>מעשה מפטירת האדמו''ר מחב''ד</h3>
אותו דבר פלא קרה גם בפטירתו של האדמו''ר מחב''ד, הרבי מלובאוויטש זצ''ל. כמה חודשים לפני שהאדמו''ר הפסיק את דבריו עם הציבור ונכנס לטיפול רפואי, הוא התקשר בעצמו אל מו''ר הרב אליהו זצ''ל ודיבר איתו בטלפון סמוך לחצות לילה. מה שידוע מאותה שיחה הוא רק שהאדמו''ר לא היה נוהג להתקשר בטלפון לשום אדם בעולם. וכאן הוא שינה מן המידה ואת השיחה הזאת הוא עשה בעצמו. כמו כן ידוע כי הוא התחיל את השיחה בשאלה: ''האם כבודו לפני תיקון חצות או אחריו?''
אף אחד לא יודע על מה דיברו הרבנים ביניהם באותה שעה. אבל יומיים לפני פטירתו של הרבי מחב''ד נסע הרב אליהו לארצות הברית לסאן פרנסיסקו לארוע כלשהו, וביום פטירתו של האדמו''ר מחב''ד הוא קיצר את שהותו בסאן פרנסיסקו ומיהר לניו יורק, שם התקיימה ההלוייה. סיפור הטיסה של הרב אליהו היה גם הוא דבר פלא, איך שהגיע בדיוק בזמן, למרות שבדרך הטבע לא היה סיכוי להספיק להגיע אפילו לסוף מסע ההלוויה, אבל העיקר הוא שבשתי ההלוויות הללו הוא היה היחידי שהספיד את שני הצדיקים הללו.
<h3>הבבא סאלי מציל את הרב ממכות</h3>
הבבא סאלי זצ''ל נהג לערוך סעודות שאיש לא הבין את עומק משמעותן. אחת הסעודות נקבעה ליום שבו עבר את גיל אביו. לסעודה זו שלח לקרוא להגר''מ אליהו זצ''ל. כשקראו למו''ר הרב, סירב לבוא מפני שבאותה תקופה היה אבל על אמו ולא רצה להסב בסעודה. ''מצטער'', אמר לשליחים, ''אסור לי להשתתף בשמחה''. אמרו לו השליחים: ''אם אינך בא מרצון ניקח אותך בכוח''. ראה מו''ר הרב שאין ברירה ונסע איתם. כשנכנס לביתו של הבבא סאלי והביט סביב, ראה שכולם שמחים, שותים ערק והוא עצוב.
'בוא שב לידי', סימן לו הבבא סאלי. נתיישב לימינו. לקח הבבא סאלי את אולרו האישי, קילף מלפפון, ונתנו בידו של הרב אליהו. אמר הבבא סאלי: ''בכלים של אחרים אני יודע שאינך אוכל, הנה קילפתי עבורך באולר שלי''.
לפתע נכנסו לחדר שלושה שוטרים. ''הרב מרדכי אליהו נמצא פה?'' שאלו. נענה להם הבבא סאלי: ''בואו הנה הוא לפניכם. ספרו לו מדוע אתם פה!''.
התברר שבאותו היום ערכו משפט לפושע אחד, סרבן גט, ובית הדין פסק להכניסו לכלא. פושע זה לא קיבל עליו את הדין אלא הלך ועבר בין הדיינים והיכה אותם מכות נמרצות בזה אחר זה. כשהגיע לבית מו''ר הרב לא מצאו, כי הבבא סאלי שלח לקרוא לו לסעודה.
הסתכל הבבא סאלי על מו''ר הרב ואמר לו: ''נו, סתם קראתי לך בשנת אבל? האם אמך שבשמיים אינה שמחה שאתה פה?''
<h3>''אתה אליהו הנביא?''</h3>
סיפרה פעם הרבנית תליט''א כי בימים שהרב זצ''ל היה דיין בבית הדין בירושלים ביקר בביתם פעם אחת מישהו שגר בדרום. אמר הרב לרבנית: אולי ניסע איתו לבקר את הבבא סאלי ונחזור באוטובוס? מיד בדקה הרבנית ומצאה שהם יוכלו לחזור באוטובוס שיוצא מרמלה לירושלים בשעה אחת עשרה בלילה, אמנם כדי להגיע לאוטובוס מרמלה הם צריכים לצאת מנתיבות באוטובוס שיוצא מנתיבות בשעה שמונה בערב.
נסעו הרב והרבנית בטרמפ עם אותו רב שביקר בביתם והגיעו לנתיבות לבבא סאלי בביתו הישן שהיה בבית דירות רגיל. פתחה להם אשתו של הבבא סאלי את הדלת ואמרה להם בצער כי אינה יכולה לתת להם להכנס אל בעלה הרב בבא סאלי. הרבנית לא הספיקה להתאכזב מהנסיעה שהייתה לשווא ופתאום הבבא סאלי קורא לאשתו מבפנים, ואומר לה: תתני לחכם מרדכי להכנס, כבר כמה ימים אני מחכה לו.
מיד הכניסה אותם הרבנית אל תוך הבית, והכניסה את הרב אליהו אל חדרו של הבבא סאלי. בינתיים ישבה עם הרבנית אליהו בחדר הכניסה והתחילה לבכות. ''כבר שבוע שהוא לא אוכל, ממוצאי שבת, הוא אומר כי יש גזירה חמורה על עם ישראל ולכן הוא צם כדי לבטלה. תגידי לבעלך שישכנע אותו לאכול. חמישה ימים הוא לא אוכל, ממוצאי שבת''.
כך בוכה הרבנית, אשתו של הבבא סאלי, לאשתו של הרב אליהו בכניסה של ביתו של הבבא סאלי בנתיבות.
אחרי איזה זמן שבו שהו הבבא סאלי והרב אליהו בחדרו של הבבא סאלי, נפתחה הדלת והבבא סאלי יצא בפנים מאירות ואמר לאשתו: ''תעשי סעודה, התבטלה הגזירה. אנחנו נאכל ביחד עם האורחים שלנו''. מיד נערך שולחן עם כל טוב מביתו של הבבא סאלי, ונערכה סעודה בשירות ותשבחות.
בשעה שבע וחצי סימנה הרבנית מרחוק לבעלה, לרב אליהו, לסיים כדי לברך ברכת המזון בזמן, הכל על מנת שיוכלו להגיע לאוטובוס היוצא בשמונה בערב מנתיבות, שיוכלו לחזור לירושלים בזמן. הבבא סאלי שישב מרוחק מהרבנית אליהו כאילו שמע את דבריה, ואמר לרב אליהו: תגיד לרבנית לא לדאוג, היא תגיע לירושלים בזמן. וכך עוד שעה ארוכה הוא ממשיך עם שירות ותשבחות לקדוש ברוך הוא שגאל את עמו מגזירה שהתבטלה.
בשעה שמונה וחצי ברכו בבית הבבא סאלי בירכת המזון, והרב אליהו והרבנית יצאו לביתם. לאן יפנו בשעה זו? אמר הרב אליהו לרבנית: בואי ניסע לרמלה באוטובוס המאוחר ושם נראה מה נעשה. אמרה לו הרבנית: האוטובוס שיוצא עכשיו מגיע רק באחת עשרה וחצי לרמלה, חצי שעה אחרי שהאוטובוס האחרון יוצא מרמלה לירושלים.
''אין דבר'' אמר הרב ''נתקדם לירושלים''.
הרב והרבנית הגיעו לרמלה באחת עשרה וחצי, והרב אומר לרבנית: בואי נראה מה עם האוטובוס לירושלים שהיה צריך לנסוע באחת עשרה. ''אין טעם'' אומרת הרבנית. ''ננסה'' אומר הרב.
הרב אליהו והרבנית הגיעו לתחנה והנה האוטובוס לירושלים עומד בתחנה ממתין מלא נוסעים.
''אפשר לעלות?'' שואל הרב.
''לא כדאי לך, האוטובוס לא מניע'' עונה הנהג.
''מה עושים פה כל הנוסעים?'' שואל הרב.
''הם כבר שילמו בדרך לירושלים אבל האוטובוס תקוע. לא כדאי לך לעלות''.
''אנחנו כמו כולם'' אומר הרב ועולה לאוטובוס יחד עם הרבנית. מתיישב בכסאו, ואומר לנהג: ''תנסה להניע שוב''.
הנהג מנסה שוב, והנה האוטובוס מניע, מה שלא קרה בכל החצי שעה האחרונה.
''אתה אליהו הנביא?'' שואל הנהג בחשד.
''לא, אני אליהו מרדכי''.
<h3>באיזו שעה נמצא השעון?</h3>
יש סיפור שמסתובב מפה לאוזן, סיפור על גלימה מופלאה שמו''ר אבא זצ''ל הכ''מ קיבל מהמקובל האלוקי הבבא סאלי זצ''ל. גלימה שהבבא סאלי הכין לעצמו לקבל בה פני משיח. וכשנודע לו מפי המגיד שלו שגזירה נוראה ח''ו עלולה להתחולל על עם ישראל, השליך את נפשו מנגד ומסר את עצמו למיתה ככפרה על כלל ישראל. לפני כן קרא הבבא סאלי למו''ר אבא הכ''מ, שהיה מחבב אותו הרבה, ומסר לו כמה דברים וביניהם את הגלימה הזאת. הוא ביקש ממו''ר אבא הכ''מ ללבוש את הגלימה המיוחדת הזאת בשעה שהוא יקבל פני משיח.
דבר מה מיוחד יש בגלימה זו, שבכיס הגלימה העליון יש משערות זקנו של ה''בבא סאלי''. הרב שמר על כל שערה ושערה שנשרה מזקנו במקום מיוחד. הוא שם את השערות הללו בתוך הגלימה בשעה שמסרה לידי הרב אבא הכ''מ, וכך אמר לו: שים לב שבשעה שתקבל פני משיח, השערות האלה שהן חלק ממני יהיו יחד איתך.
מעשה נוסף הקשור לכך הוא המעשה בשעון זהב ושעון כסף. הבבא ברוך – בנו של הבבא סאלי סיפר לרב כי מו''ר אביו הבבא סאלי בא אליו בחלום כמה פעמים ואינו מניח לו. הוא מצווה אותו למסור למרן הרה''ג מרדכי אליהו את השעונים שהניח לו בירושה, שעונים שמורים על הגאולה אם יגיעו לשעה היעודה - 12. הרב הכ''מ אמר פעם שהשעון נמצא בחמש דקות לפני שתים עשרה. והיום כולם מספרים שהשעון של הרב אליהו כבר בשעה שתים עשרה ושתי דקות.
מה הפירוש כבר אחרי שתים עשרה?
בכדי לענות אספר לכם סיפור. לפני שנים ביקר מו''ר אבא זצ''ל - הכ''מ אצל האדמו''ר מחב''ד זצ''ל. ובנוכחותו אמר לו הרבי: יש אנשים ששואלים מתי יבוא המשיח? מתי תהיה הגאולה? ובכן צריך להגיד להם: המשיח לא קרוב, הוא כבר נמצא!. אנחנו הבעיה. אנחנו סוגרים את הדלת בפניו. צריכים לפתוח את הדלת ולא לחסום את הגאולה. זה פירוש המילים ''אחרי שתים עשרה'' - הגיע זמן הגאולה, עכשיו הכל תלוי בנו שלא נחזור שוב על חטא המרגלים.
מה היה עם המרגלים? אלוקים אומר להם: הגיע הזמן שתכנסו לארץ ישראל, שתבנו את בית המקדש, שתביאו ברכה לעולם כולו. אבל המרגלים הללו מרפים ומחלישים את רוח העם כולו וגורמים ''בכייה לדורות'', חורבן של שני בתי מקדש, גירוש ספרד וגירוש גוש קטיף ועוד צרות אחרות. הם מביאים בכיית חינם שעיכבה את הכניסה לארץ ישראל. בלי הבכייה הזאת היינו נכנסים לארץ במספר ימים, אבל שכחנו שאלוקים איתנו. התחשבנו יותר מדי במצגי שווא של עוצמת הענקים. עוצמה שהתבררה אחר כך כחסרת כל תוקף. נבהלנו ובמו ידינו איחרנו את הגאולה בארבעים שנה. איחרנו את הטוב שאלוקים חשב עבורנו מתוך קטנות אמונה שהייתה בנו. קטנות שהיא הבכייה האמיתית של כל הדורות.
גם הבבא סאלי וגם האדמו''ר מחב''ד וגם מו''ר אבי זצ''ל הכ''מ אמרו שהגיע זמן הגאולה. שלושה צדיקים גדולים שכל כך כיבדו אחד את השני כליבם וכנפשם. שלושה אנשים שידעו לפעול ישועות בתפילתם. צדיקים שהתקיים בהם: ''ותגזור אומר ויקם לך''. שלושה צדיקים שהיו נראים כל כך רחוקים ובאמת היו כל כך קרובים. צדיקים שכל עניינם היה טובתם של ישראל, גאולתם של ישראל, להקים שכינתא מעפרא.
שלושתם אמרו לנו שהגיע זמן הגאולה. שכל מה שאנחנו צריכים לעשות הוא למחות את שאריות חטא המרגלים שעדיין בתוכנו, שאריות של חוסר אמונה ביכולת של ה' לקיים את שבועתו לאבות, שאנחנו חגבים, שאלוקים לא פועל ישועות דרכנו. ''הֶן עָם כְּלָבִיא יָקוּם וְכַאֲרִי יִתְנַשָּׂא'' במהרה בימינו. אמן.
(הרב שמואל אליהו, בן הרב)
<h3>על מקובלים נסתרים מדי</h3>
באחת השיחות שהיו לי עימו, שירטט הראשון לציון, בבהירות מדהימה את הנתיבים העולים אל על, בתורת הנסתר, עולמם של הזוהר הקדוש והאריז''ל. הוא ביכה את השיבוש והסילוף, וקבל מרה נגד המתחזים והמסלפים, ה'בבאות' ומגידי העתידות, בעלי הדמיון והנבערים מדעת. ''כל אלו, אין בינם לבין קבלה דבר. הכל דברים בטלים ומבוטלים'', פסק בנחרצות.
''לצערי כל אדם שני חושב היום שאם הוא יחבוש תרבוש, ילבש גלימה ויתחיל לשנן פסוקים ופתגמים, שלא פעם הוא אינו יודע מימינו ומשמאלו, הרי הוא מקובל. אני לא יודע, יכול להיות שהוא מקובל בסתר, אבל מרוב שהוא מקובל בסתר, הרי שגם בשמיים לא שמעו עליו...''
את תורת הנסתר יש ללמוד מתוך יראת שמיים, קדושה ופרישות ורק לאחר שיקבל את ההדרכה המתאימה מגדול בתורה. אין תורה לחצאין, ולא ייתכן שפלוני יאמר: 'אני עוסק אך ורק בתורת הנסתר ולא בתורת הנגלה'.
לפעמים ביטולה זהו קיומה
בשביעי של פסח התשס''ח לקה מו''ר הרב זצ''ל בליבו והובהל לבית החולים שערי צדק בירושלים במצב קריטי. מאז, במשך למעלה משנתיים היה הרב מאושפז בבית החולים, רוב הזמן במחלקת טיפול נמרץ, במצב קשה, למעט שמונה חודשים בהם שהה בביתו. גם לאורך כל תקופת מחלתו הקשה וייסורי הגוף שעבר מדי רגע, לא פסק מללמוד תורה, מלהאיר פנים, ומלהתפלל בעבור עם ישראל, שרבים מהם שיחרו לפיתחו גם שם.
<h3>לא להפסיד דקה של לימוד – גם בבית החולים</h3>
בנסיעות שלנו ברחבי הארץ, נהגתי להביא פקסים שהתקבלו בלשכה ולהקריא לרב זצ''ל. כשהייתי עוצר לרגע כדי לענות לטלפון, הוא כבר התנתק ממני ושקע בתורה. כשסיימתי את השיחה הייתי צריך להחזיר אותו לעניינים עליהם דיברנו. אפילו בזמן מחלתו הוא היה שקוע בלימוד.
יום לאחר הניתוח הראשון שלו, כשנתיים לפני פטירתו, בעודו מחובר למכשירים, ראיתי אותו מתחיל לעשות עם הראש תנועות של לימוד. שאלתי אותו: ''הרב, אתה לומד?'' והוא הנהן בראשו. כששאלתי מה הוא לומד, הרב כתב לי על פתק בכתב גדול ולא ממוקד שהוא לומד את סוגיית 'החי שנושא את עצמו ביום השבת'. שאלתי אותו: ''מה מציק לרב? העובדה שלקחו את הרב באמבולנס ביום השבת?'', והוא הנהן בראשו. זה הדבר שהפריע לו מיד לאחר הניתוח הקשה.
(הרב שמואל זעפרני, ראש לשכת הרב)
<h3>לאכול בתשעה באב – לפעמים זו מצווה</h3>
בתשעה באב האחרון זכינו להיות עם הרב זצ''ל בבית. בערב תשעה באב אמרתי לרב: 'הרב, אתה יודע שאתה לא צם?'. הוא שאל אותי אם אני אומר את זה בגדר של חבר או רופא, ועניתי שבגדר של רופא. הרב אמר לי: 'אני אתחיל לצום, תבוא לבקר אותי מחר, אם תראה שזה קשה עליי, אפסיק'.
באתי למחרת בעשר בבוקר, לקחתי מדדים ואמרתי לרב: ''צריך תרופות ולשתות''. הרב הסכים ואמר: ''תביא את התרופות וכוס מים''. הגשתי לו את המים והוא החל לומר: ''לשם ייחוד קודשא בריך הוא ושכינתיא בדחילו ורחימו ורחימו ודחילו באותיות ה'ו'י'ה' הריני בא לקיים מצוות 'ונשמרתם מאוד לנפשותיכם' ולשמוע בקול הרופא'', בלע את הכדורים ושתה.
אמרתי לו: ''הרב, למה לא בירכת?'' אז הוא ענה: ''לא שתיתי מהצמא שלי אלא כי אתה אמרת לי''. ואפשר גם לספר שכל תשעה באב האחרון שלו, הרב שכב במזרון על הרצפה.
(ד''ר אפרים שמבה, רופאו האישי של הרב)
<h3>תורה מאירת פנים</h3>
אי אפשר לכתוב מי היה סבא זצ''ל. כל כך גדול, שאני לא מצליח לקלוט איך בן אנוש יכול להיות כל כך גדול בכל כך הרבה תחומים. בכל תחומי ההלכה: דיני ממונות ודיני ברכות, דיני עגונות והלכות שבת, נידה, כשרות ומצוות התלויות בארץ. ובתחום הקבלה: כוונות התפילות, ספרי האר''י והרש''ש. ומעל הכל או לפני הכל, הוא היה גדול במידות. מימיי לא ראיתי אותו כועס או חסר סבלנות. ומאידך, לעצמו לא היה מוותר אפילו על מילימטר. גם בלילות שהיה הולך לישון בזמן שנותרו לו רק שעתיים לישון, היה קם לותיקין. בכל תחום הוא היה גדול במידה שלא ניתן לתפוס. אכתוב רק את הדברים עמם אני נפגשתי ויכול להעביר הלאה:
סבא היה גדול בתורה במידה שאי אפשר לתאר. ספרייה ענקית יש לסבא. בצעירותי עזרתי לו לסדר את הספרים. מאות ספרים היו לו, והוא ידע מה כתוב בכולם. לעיתים, כשהיינו מתעייפים מסידור הספרים הוא היה תופס ספר ביד, פותח אותו, ומראה לנו כל מיני דברים יפים שהיו כתובים בו.
ממיטת חוליו שאל אותי פעם: 'איזה סוגיה אתה לומד?'. באותו הזמן למדנו סוגיה סבוכה, מחלוקת ראשונים משולשת ומחלוקת אחרונים איך להבין את המחלוקת. אמרתי לו באיזה סוגיה אני נמצא ואז הוא התחיל לפרוט לי בקצרה את כל השיטות. הייתי המום! סוגיה סבוכה בחו''מ שאינה נוגעת ישירות להלכה והוא שלט בכולה. לאחר שגמר לפרוט לי את הסוגיה, נח קצת. כשהתעורר אמר לי להסתכל בחזו''א, שהבין את כל הסוגיה בצורה אחרת.
עמקות נפלאה היתה לו לסבא. הוא ידע לרדת לשורשם של הדברים. הוא ידע לבחון את הדברים גם מצדדים לא צפוים. לא פעם למדתי איתו סוגיה בגמרא או בהלכה. תמיד הוא היה שואל שאלה פשוטה תמימה וישרה שהיתה משאירה אותי בפה פעור. לעיתים השאלה היתה כ''כ פשוטה עד שהיה לוקח לי יום או יומים להבין למה הוא התכוון, ואז כשהייתי מבין הייתי מתמלא התפעלות על צורת החשיבה העמוקה והפשוטה גם יחד.
ולא רק בלימוד הגמרא היה כזה. גם העצות שנתן לאנשים היו עצות ישרות וקולעות. הוא ידע להבין אל ליבו של האדם, לגעת בנקודה המהותית ולומר לו את העצה המתאימה לו ובדרך המתאימה לו, והכל בהבנה וחיוך.
כזה היה סבא, גדול ופשוט, ענק ופשוט. בחביבות ובשמחה שלו ידע להסתיר את עצמו. ידע להסתיר שלא ידעו כולם כמה הוא גדול. פעם בא אליו רב מקובל ואמר לו שהוא רואה מלאכים מסביבו. הרב חייך. אחרי שיצא אותו רב, הוא אמר כמפטיר לעצמו: ''הוא חושב שלא ידעתי זאת'' וצחק בשקט.
'פשוט' כזה שלא היה עושה שום חשבונות של כבוד. הוא היה מוכן לטרוח ולעמול גם למען אנשים רגילים ומסכנים. לא אחת שמעתי אנשים אומרים שהם מרגישים שהרב הוא כמו אבא שלהם. הייתה לו סבלנות לשמוע, להקשיב, לתמוך, לעודד ולייעץ עצה טובה כשצריך. ואנשים יצאו ממנו בתחושה שיש אדם שבאמת חשוב לו מה יהיה איתם.
סבא חי חיים של תורה במלוא המובן. תמיד היתה שמחה סביבו. על כל מצווה שהיתה באה לידו היה שמח - תפילה, תפילין, סנדקאות, עזרה לאנשים. וכשהיו מגיעים החגים, היתה ממש חגיגה. הרב התכונן, בדק אתרוגים, לולבים, בנה סוכה (בעצמו!) וכולם נדבקו איתו בהתלהבות. כל באי הבית, אנשי בית הכנסת, כולם הרגישו, כולם נדבקו. אפילו אפיית מצות, עם כל ההקפדה והדקדוק, היתה תמיד מלאה שמחה, תחושה של גדלות כאילו אנחנו עוד מעט הולכים לאכול קורבן פסח.
בשבת היה אור מיוחד. שולחן השבת עם המאכלים של סבתא ועם הסיפורים של סבא היו משהו מיוחד. ותמיד, באיזה אופן, נפתח הרמב''ם והתחילו לדון האם מותר לרסק את החמין ולצקת טחינה עליו או האם מותר להקפיא קוביות קרח. סיפורים מרתקים על רבנים ותלמידי חכמים, שירים לכבוד שבת, וכל המשפחה שותפה בנסיון להבין למה התכוון הרמב''ם. כל כך טבעי. כל כך זורם. תורה של חיים! אנחנו, כילדים קטנים, זוכרים את עצמנו שותפים בדיונים. מרותקים לסיפורים. הכל היה סביב הילדים.
מספר ימים לאחר שהתחתנתי, באנו אני וזוגתי לבקר את סבא וסבתא. היה זה בבוקר אחר התפילה. שתיתם משהו? שאל סבא. ושלח אותי להכין לאשתי שתיה חמה. כששמע ששאלתי אותה כמה סוכר וכמה קפה, הוכיח אותי בחיבה ואמר לי שבעל אמור לדעת מה אישתו אוהבת בלי שתצטרך לומר לו...
בית הספר לזוגיות היה בבית של סבא וסבתא. כל אחד מהם אהב ודאג לשני לפני כל דבר בעולם. אין סוף סיפורים אפשר לספר. באחד מימי שישי נחתכה סבתא בידה ולא יכלה לבשל לשבת. הרב הושיב אותה על כסא במטבח ולקח פיקוד: ''אני שוטף כלים, אתה מקלף תפו''א''. ''תשרה חומוס, אני אכין טחינה''. ובמשך כל העבודה היה משחיל משפטים בשבחה של ''הרבנית שלו''. ''אנחנו צריכים להתאמץ מאוד ואולי נצליח לבשל טעים כמו הרבנית''. ''איך את מצליחה לעשות את כל המלאכה לבדך כל פעם?'' והרבנית שומעת ומתענגת.
כזה היה סבא. מי יתן לנו חליפתו.
(הרב אלעד אליהו, נכדו של הרב)
<h2>זהירות</h2>
<h3>רפורמי בשביל הפרנסה</h3>
זהירות היא לא רק בהלכות בשר וחלב אלא גם בכבודם של אנשים. סיפר פעם בנו של הרב את המעשה הבא:
הפעם היחידה שנסעתי עם מו''ר אבי זצ''ל הכ''מ לחו''ל הייתה לפני מספר שנים. נסענו לברזיל ושם הגענו לארוחת ערב מיוחדת עם 25 משפחות עשירות מאוד שהתקיימה בביתן של אחת המשפחות, לכבוד אבא שלי. באמצע הסעודה קם אחד מהנוכחים ואמר שיש לו שאלה לרב. כשהשתרר שקט בסלון הענק הוא הפנה אצבע אל בעל הבית ושואל את אבא שלי: מה דעת הרב על העובדה שבעל הבית תורם לבית הכנסת הרפורמי בעיר. כנראה שהיה איזה סכסוך בין השניים והשואל רצה לבייש אותו בפני הרב. אבא שלי, במבט ראשון, נכנס למלכוד: מצד אחד - הוא לא רוצה להלבין פניו של בעל הבית, ומצד שני - את דעתו על הרפורמים לא צריך להסביר.
ואז אבא שלי עשה את מה שכל רב ספרדי היה עושה במצב כזה - מספר סיפור:
''אספר לכם סיפור שקרה לי - לפני כמה שנים היינו בחו''ל, הגיע זמן מנחה ורצינו להתפלל. הנהג הכושי לא כל כך הבין והביא אותנו לבית כנסת שהתברר לנו כבית כנסת רפורמי. הרב לא רצה להכנס לבית הכנסת וכך עמדנו בצד, אך לא יכולנו להתפלל במנין כי היינו רק שמונה אנשים. באותו הזמן יצאו מתוך בית הכנסת שני אנשים: איש האחזקה הטכני של בית הכנסת ורב הקהילה הרפורמית והצטרפו אלינו למנין. אמרתי לעוזר שלי שחסר לנו עוד אחד למנין. פנה אלי הרב הרפורמי ושאל אותי: אם רפורמי משלים מנין - אז יש לך עשרה, ואם לא - אז שמונה. איך הרב הגיע לתשעה?
אמרתי לו שאיש האחזקה נמצא בקהילה הרפורמית בשביל פרנסה, הוא לא רפורמי באמת. אבל רב הקהילה בוודאי לא יכול להשלים מנין.
אז רכן אלי הרב הרפורמי כממתיק סוד ואמר לי בשקט: תנוח דעתו של הרב, גם אני עושה את זה בשביל הפרנסה....''.
כמובן שכל הנוכחים בסעודה התגלגלו מצחוק ואבא שלי הצליח בסיפור אחד גם להסביר מה דעתו על הרפורמים, שלא יכולים להשלים מנין, ובמקביל להעביר את זה לשומעים בצורה חלקה, מבלי לבייש את בעל הבית.
(ר' שלומי אליהו, בן הרב)
<h3>יש לך אומץ?</h3>
פעם אחת פנתה אל מו''ר אבא זצ''ל הכ''מ תלמידה שלמדה במוסד חרדי בבני ברק. היא סיפרה לו שלכבוד אירוע בבית הספר היא הביאה עוגה, אך מנהל המוסד הורה לתלמידות לא לאכול מהעוגה שלה כיוון שנאפתה בתנור שאמא שלה שמה בו כלים שנאפו בהם ירקות של 'היתר מכירה'. התלמידה הגיעה אל אבא שלי מבויישת, ובתגובה הוא שאל אותה: ''יש לך אומץ?'', והיא ענתה שכן.
''אם כן, כשתגיעו לראש המוסד הביתה בשבת תסרבי לשתות, ואם הוא ישאל אותך מדוע אינך שותה, תגידי לו שהרב אליהו אמר שאסור לך''.
ואכן, יום אחד הגיעו התלמידות להתארח בשבת אצל ראש המוסד, ואותה תלמידה סירבה לשתות. כששאל אותה לסיבה, הסבירה לו במילים שלה שהיו קצת יותר חריפות: ''הרב מרדכי אליהו הורה לי לא לשתות כיוון שטרף אצלך''.
כבר במוצאי שבת התקשר ראש המוסד לאבא שלי ושאל אותו מדוע אמר כך לאותה התלמידה. מו''ר אבא הסביר לו שלפי דעת השולחן ערוך האופן שבו הוא מכין את התה שמוזג מים רותחים על תמצית קצת חמה – נחשבת בישול, ואם זה בישול שנעשה בשבת – אסור לשתות תה שבושל בשבת. ''לפי דבריך אסור לספרדי לשתות אצל אשכנזי ולאשכנזי לאכול אצל ספרדי?''
''לא ולא'' אמר הרב. ''לפי דעתי מותר כיוון שאם יש דעה בהלכה שזה מותר, אין בזה איסור אכילה בשבת. אבל לפי דעתך שעוגה שבושלה בתנור בכלים שבהם נאפו ירקות של 'היתר מכירה' אסור לאכול – גם התה שלך אסור בשתיה לתלמידה ספרדיה'' אמר לו אבא.
נשתררה שתיקה של רגע בטלפון. ואז אמר ראש המוסד לרב: ''טעיתי, חטאתי, עוויתי, פשעתי''.
''את ההתנצלות הזו תגיד לפני כל התלמידות, לא רק לפני בטלפון''.
''מקבל עלי'' אמר ראש המוסד. ''עכשיו התה שלי לא טרף?''
''לא'' – השיב הרב מרדכי אליהו.
(הרב שמואל אליהו, בן הרב)
<h3>''אם ננעלו'' לפנות בוקר</h3>
מו''ר הרב זצ''ל סיים להתפלל בציונו של רבי יהודה בר אלעאי, דבר שנהג לעשות מדי פעם בפעם, ויצא מהציון לכיוון הרכב. לפתע, מתוך החשיכה, הגיחו ארבעה בחורים רכובים על אופנועים, ללא כיפה, עם תספורת קוצים ולחלקם אף עגיל באוזניהם. הם נעצרו לידינו וביקשו מהרב שיברך אותם. הרב הניח ידו על ראשו של כל אחד מהם ובירך אותם.
לאחר מכן, כשליוויתי את הרב לרכב והרב התיישב על כסאו, רגע לפני שנסענו, הרב ביקש ממני לקרוא לאותם בחורים. כשהגיעו ארבעת הבחורים, הרב יצא מהרכב לכבודם, אחז בידיהם וביקש מעו''ד איתן מלמד, שהיה שם בציון, שישיר עבורם את השיר ''אם ננעלו''. הם החלו לרקוד שם בציון ריקוד קודש והרב גם הוא הצטרף אליהם למעגל. לאחר זמן מה, לקראת סיום המפגש המיוחד בין הרב לנערים, הרב קיים לכבודם מעמד ''קבלת עול מלכות שמים'', וכל זה באשמורת הבוקר סמוך לתפילת וותיקין. הרב הקדיש מזמנו בשמחה ובריקודים לכבוד ארבעה בחורים אלה, כאילו מדובר היה במאות אנשים.
(הרב דוד לחיאני, רב בית החולים 'זיו' בצפת)
<h3>ומה עם לב אלמנה?</h3>
רגע לפני שיצא מו''ר הרב זצ''ל מביתו לברית, הגיעה אליו אישה אלמנה, לבקש עצה וברכה. הרב שאל אם הגיעה בשביל להפגש עמו ומשנענה שכן, חזר לחדרו, התיישב והקשיב בסבלנות לרחשי לבה. לאחר זמן מה נכנס מזכיר הרב והזכיר לו כי הם היו בדרכם לברית וכבר מאחרים.
השיב לו הרב בשקט: ''ומה עם לב אלמנה?''
הרבה הספדים נאמרו על מו''ר הרב זצ''ל. איך הקפיד בדברים הקטנים ביותר ואיך היה מתעסק בדברים הגדולים. בקי בכל חדרי התורה אבל מתייחס לכל הלכה באותה אחריות ורצינות. בין אם זה כתם או אתרוג ובין אם זה התרת עגונות. כל יהודי היה מקבל את אותו היחס, בין אם היה זה ילד קטן ובין אם שר בממשלה.
<h3>שלום בין הבדואים בנגב</h3>
היה זה בימי כהונתו של מו''ר אבא זצ''ל הכ''מ כדיין בבית הדין בבאר שבע. בתקופה ההיא היה הרב כבן שלושים או קצת פחות. בית הדין הרבני נמצא היה בסמוך לבית הדין של המוסלמים, שהיה משרת את כל הבדואים שבנגב.
פעם היה סכסוך גדול מאד בין כמה שייחים בדואים לבין הבן של השייח הגדול של הנגב. דרכם של הבדואים, כידוע, הוא ''נקמת דם''. על אדם אחד שנהרג בטעות או בכוונה יכולים ליהרג עשרות אנשים בנקמות דם הדדיות.
במקרה זה, כיוון שהסכסוך היה קשור לבנו של השייח הגדול שבנגב היה צריך למצוא פתרון בהקדם. הצדדים הובאו לבית הדין המוסלמי אך לא הצליחו להסכים על שום שופט מוסלמי שישפוט ביניהם. ''יום אחד בדרכי לבית הדין ראיתי התקהלות גדולה סביב בית הדין של המוסלמים'' סיפר מו''ר אבא, ''הסכסוך משך קהל רב של בדואים וההמולה הייתה רבה. והנה אני רואה לחם זרוק ברחוב, הרמתי אותו, נישקתי אותו והנחתיו במקום גבוה. לפתע, אני שם לב שאיזה שייח רץ אחרי ועמו שני שוטרים ישראלים. פנה אלי השייח הגדול של הבדואים בשפה הערבית ואמר לי: ''אתה, אתה!''.
''אני עשיתי עצמי כמי שאינו מבין את השפה הערבית. אבל השייח הזקן לא הרפה ממני. השוטרים שהיו עימו הסבירו לי שהשייח הזקן רוצה שאני אהיה השופט בסכסוך שבין החמולות של הבדואים. הם אמרו לי שהשייח ראה אותי מרים את הלחם מהרצפה, ומעשה זה השאיר עליו רושם גדול, ולכן הוא מעוניין שאני אשפוט בתיק של בנו. אמרתי להם שאני מקבל משכורת כדי לדון בעניינים שבבית דין שלי ולא בסכסוכים של המוסלמים. לאחר מכן, הבנתי כי זה מה שאנו אומרים בכל יום בתפילה: ''יְהִי רָצוֹן מִלְּפָנֶיךָ ה' אֱלֹ-הַי וֵאלֹ-הֵי אֲבוֹתַי שֶׁתַּצִּילֵנִי הַיּוֹם וּבְכָל יוֹם וָיוֹם מֵעַזֵּי פָנִים וכו' מִדִּין קָשֶׁה וּמִבַּעַל דִּין קָשֶׁה, בֵּין שֶׁהוּא בֶן בְּרִית וּבֵין שֶׁאֵינוֹ בֶן בְּרִית''. אבל לא הייתה לי ברירה והסכמתי להיות בורר ביניהם, אם גם הצד השני יסכים. השוטרים שאלו וגם השייחים האחרים הסכימו שאני אהיה הבורר וחשבתי שיש בכך קצת כבוד שמים.
זה מה שנאמר (דברים פרק ד' ו'): ''וּשְׁמַרְתֶּם וַעֲשִׂיתֶם כִּי הִוא חָכְמַתְכֶם וּבִינַתְכֶם לְעֵינֵי הָעַמִּים אֲשֶׁר יִשְׁמְעוּן אֵת כָּל הַחֻקִּים הָאֵלֶּה וְאָמְרוּ רַק עַם חָכָם וְנָבוֹן הַגּוֹי הַגָּדוֹל הַזֶּה''. כי כשגויים מכירים בצדקת התורה ונושאיה יש בזה דבר גדול. הם אומרים: רק עם חכם ונבון הגוי הגדול הזה. הסכמתי, ובמקום לדון עשיתי ביניהם פשרה וסולחה. וכולם יצאו מרוצים''.
(הרב שמואל אליהו, בן הרב)
<h3>לדון לכף זכות</h3>
סיפר מו''ר הרב זצ''ל: יום אחד התפללתי בבית כנסת ''טוויג'' והגיע להתפלל שם חתן בר מצוה. אביו היה לבוש בהידור מכף רגל ועד ראש - חליפה יפה, עניבה חדשה ונעליים מצוחצחות. והנה הוא מוציא טלית ממשי קרועה, בלויה ומלוכלכת ומתעטף בה. אני אמרתי בליבי: 'לנעליים שלו הוא דואג שיהיו מצוחצחות אבל על טלית לא?!'' אחר כך חשבתי לעצמי: 'מדוע אני מלמד עליו חובה? אלמד עליו זכות. שמא אתמול בערב הוא הכין את הטלית החדשה, קם בבוקר ומחמת המהירות התבלבל ולקח את הטלית הישנה, וכשהוא בא לבית הכנסת והרגיש בטעותו אמר בליבו: אף על פי שכל בגדיי חדשים ויפים אלבש את הטלית הזו'.
בעוד אני חושב עליו, לא שמתי לב שאני גם מסתכל עליו, והוא ניגש אלי ואומר לי: מדוע כבוד הרב מסתכל עלי? אמרתי לו מה שחשבתי בליבי, והוא אמר לי: אכן כך היה, קניתי טלית חדשה והנחתיה על השולחן, ומרוב המהירות לקחתי את הטלית הישנה. ועל כך אמר התנא במסכת אבות (א', ו'): ''והוי דן את כל האדם לכף זכות''.
<h3>אישה עצובה מתפללת</h3>
הרב אליהו זצ''ל מעולם לא שכח שעיסוקו המרכזי הוא בסופו של דבר אנשים, יחידים.
מספרים על ראשית דרכו כדיין, עת ישב בבית הדין בבאר שבע, אז עיר קטנה ומרוחקת שבית הדין שלה משרת את העיירות שסביבה. באותן שנים ישבה בעיירות אוכלוסיה גדולה של עולים חדשים ממרוקו ותוניס. בצאתו מאולם הדיונים הבחין הרב באישה בשנות השלושים לחייה, עולה ממרוקו, שיושבת ובידה ספר תהילים. יום אחר יום ראה אותה הרב יושבת ומתפללת. כעבור שלושה שבועות ביקש הדיין הצעיר לשאול אותה לפשר מעשיה. האישה סיפרה שנישאה לנהג מונית במרוקו, ושבוע אחרי החתונה הוא יצא לנסיעה לעיר מרוחקת ולא חזר. חקירתה העלתה שהוא עבר תאונה אך לא נמצאה גופה. לאחר שבית הדין בקזבלנקה לא התיר לה להינשא, מחוסר עדים, החליטה לעלות לבית דין בישראל ולבקש כאן היתר להינשא.
הרב שמע את הסיפור ומיד נסע במונית לבבא סאלי זצ''ל בנתיבות. ''אחי, הבבא חאקי, מכיר את כולם במרוקו'' אמר להם הבבא סאלי, והרב נסע לרמלה כדי לשאול את אחיו של הבבא סאלי האם הוא מכיר את האנשים המדוברים.
''שני קברנים היו בעיר הזאת'', אמר לו הבבא חאקי, ''שניהם עלו לארץ, אחד גר בדימונה והשני בקרית אתא''. המשיך מו''ר הרב ונסע לדימונה על מנת למצוא את אותו קברן. כשהגיע לכתובת שנמסרה לו מצא מודעת אבל על דלת הכניסה, ממנה הוא למד שהאיש שהוא מחפש כל כך, האיש שיכול להתיר את האשה מעגינותה, נפטר ממש עכשיו, והצלתה של האשה העגונה התרחקה. בכל זאת נכנס הרב לבית המשפחה, חיכה לתפילת מנחה, ובין מנחה לערבית דיבר דברי תורה וסיפר את הסיפור שהביא אותו לשם. קם אחד השומעים על רגליו ואמר: ''אני הוא הקברן השני של אותה עיר, באתי מקריית-אתא כדי לנחם את משפחת חברי''. מיד גבה ממנו מו''ר הרב עדות שסייעה להתיר את עגינותה של אותה האישה.
נכון שהספרים מלאים סיפורי מופתים על רבנים, אבל ה'מופת' הזה לא היה מתחולל אלמלא הרב היה שם לב שמחוץ לבית הדין יושבת אישה עצובה ומתפללת.
(אבישי עברי)
<h3>יש לכם איפה ללון הלילה?</h3>
העניין של מו''ר הרב זצ''ל היה לדאוג לכל יהודי. מי היה הראשון שביקר את פולארד באמריקה? הרב מרדכי אליהו. אני ראיתי איך הלב שלו דופק ואיך הוא בוכה על כל יהודי ויהודי.
הגיע פעם אחת בחור שאשתו, בחודש השמיני להריונה, נקלעה למצב מסוכן. אני לא זוכר את פרטי המקרה, אך אני זוכר שכשניגשו לרב הוא קודם כל דאג להם לדירה, כי הם באו מרחוק. הוא דאג שיהיה להם מה לאכול ולשתות, עוד לפני שעזר להם. כל צרה של כל יהודי נגעה לו ללב, יהודי פשוט או ראש ממשלה. כולם קיבלו אותו היחס.
(הרב צבי קוסטינר, ראש ישיבת מצפה רמון)
<h3>ותודה למנקה</h3>
אני לא יכול לומר שלא טעינו, כעובדים בלשכת הרב. מטבע הדברים, כולנו אנשים וכולנו טועים. לפעמים היו טעויות מביכות, היו נושאים שלא טופלו, אך הרב לעולם לא גער בנו או הראה לנו פנים זועפות. הוא היה אומר לנו בלשון רכה: צריך ללמוד מזה לפעם הבאה. תמיד עם חיוך. תמיד עם נועם הליכות. הוא היה זהיר בכבודם של כל העובדים. כל יום הוא היה עורך סבב בין כל עובדי המשרד, מהמנהל ועד למנקים ומודה לכולם. דווקא לעובדים הקטנים, הוא יצא מגדרו בכדי להודות, הוא רצה לרומם את רוחם.
(הרב אליהו בן דהן, ראש לשכת הרב לשעבר ומנהל בתי הדין הרבניים)
<h3>איך קושרים ציצית בשבת?</h3>
שבת בבוקר, קבוצת מתפללים צועדת באמצע הרחוב ומלווה את הרב זצ''ל לביתו לאחר התפילה עם הנץ החמה. הליכה שבתית. אנשים ממהרים לתפילת שחרית וניגשים לקבל ברכה, תלמידי חכמים ואברכים מקיפים את הרב ושואלים ודנים, והרב משיב ביאור, משלב מדרש, משמח כל לב. ואנו מצטופפים ומקשיבים, סופגים קדושה. מתקדמים.
אדם פשוט עטור זיפים נדחף ומתקרב, אוחז בכנף ציצית. ''כבוד הרב, האם מותר לקשור ציצית בשבת?'' הוא שואל. מלמול נרגז, קול של אחד מהמלווים רועם: ''מה זה השאלות האלה, קצת רמה, כאלה שאלות לא שואלים את הרב הראשי''. עוד לפני שאותו אדם הספיק להסמיק ולהתכווץ נעצר הרב עם כל הכבודה, היסה את המלווה, נפנף בידו כאומר: 'על מה המהומה? היהודי רוצה לשאול'. הרב ניגש אל השואל, אוחז בידיו, ומסביר לו בפשטות, באורך רוח ובשמחה. מראה באצבעו על קשרי הציצית, כאילו לא נוצר העולם אלא בשביל שאלה זו.
(שמואל)
<h3>בזכות חיוך</h3>
כשהייתי צעיר הייתי הולך עם שיער ארוך ומכנסיים קצרים. גופיה במקום חולצה ועגילים פה ושם. ההורים שלי כל כך התביישו במראה שלי, אבל מה הם היו יכולים לעשות? הייתי בגיל של מרידה ועשיתי את זה עם כל ההידורים.
מה שהחזיר אותי אל הקב''ה היה הרב אליהו זצ''ל. בכל פעם שהרב היה חוזר מבית הכנסת בשבת, עם עשרות מלווים סביבו, הוא היה אומר לי שבת שלום במאור פנים מיוחד. מטבע הדברים הלבוש שלי לא היה הלבוש של כל המלווים של הרב. אבל הרב אף פעם לא הראה לי איזה קפידא או משהו דומה.
אני זוכר ששבת אחת הרב עזב את כל המלווים, התקרב אלי, לחץ את ידי בחום ואמר לי: 'שבת שלום'. כל כך התביישתי שהרב כל כך מכבד אותי ואני יודע את מקומי. באותו רגע גמלה בליבי החלטה להתחזק, אבל היה לי מאוד קשה להיפרד מהשיער הארוך שלי, שעליו הייתה גאוותי.
התחלתי להתחזק, ללכת עם ציצית ולשמור שבת, אבל הייתי עדיין עם שיערי הארוך. פעם אחת שאלתי את הרב האם זה טוב שיש לי שיער ארוך. והוא השיב לי: ''זה לא טוב בשביל בחור. זה מושך דינים על האדם. לך תסתפר''. ההחלטיות של הרב גמרה אצלי את כל הספקות. מיד הלכתי לספר ומאז ועד היום אני קשור לרב בכל נימי ליבי ונפשי.
מדי שנה, זמן מה לפני חג הסוכות, היו נערמים בלשכת הרב זצ''ל אתרוגים רבים אין ספור. כל אחד היה מבקש שמו''ר הרב יעיין באתרוגו במבטו האוהב וחד העין, ויאמר כי האתרוג שרכש מהודר הוא, או לפחות כשר. מו''ר הרב היה רואה מאות אתרוגים מדי יום אך למרות זאת לא כהתה עינו והוא זכר כל אתרוג ואתרוג ששזפה עינו, גם אם חזר אליו לאחר מספר ימים. חיבתו של מו''ר הרב לאתרוגים נודעה בסביבה, וכבר בתחילת חודש אלול היה שואל את תלמידיו בחיבה: נו, מתי כבר תבואו אלי עם האתרוגים?. כל כך יקרה וחביבה הייתה בעיניו מצווה זו.
<h3>אתרוג שהוא כמעט מהודר</h3>
שנה אחת, סמוך לחג הסוכות, הגעתי אל הרב זצ''ל בעת שבדק אתרוגים. ''זה כמעט מהודר'' אמר לאחד, ''זה קרוב למהודר'' השיב לאחר, ''זה קצת מהודר'' אמר לאדם שלישי. תמהתי, כיוון שיודע אני שבהלכה יש אתרוג ''כשר'', ''מהודר'' או ''פסול''. מעולם לא שמעתי על אתרוג שהוא כמעט מהודר, או מקצת מהודר, הלא מדובר באתרוג כשר וזהו. לאחר זמן מה במחיצת הרב הבנתי: אכן, האתרוגים אינם מהודרים, הם בסך הכל כשרים. אך הרב בחוכמתו לא רצה לאכזב את האנשים שטרחו, בחרו אתרוג והגיעו עד אליו. לכן הוא מעודד אותם ובמקום לומר על אתרוג בסתמיות שהוא ''כשר'', הוא נותן להם לטעום מעט מן ההרגשה שמה שבידיהם קרוב, ולו במשהו, להיות מהודר.
(הרב יעקב שיכנזי)
<h3>אין אתרוג פסול</h3>
כשהיינו בודקים אצלו אתרוגים, הרב זצ''ל לעולם לא היה אומר על אתרוג שהוא פסול. הוא היה אומר: תחפש לך אתרוג אחר, יש יותר טובים וכו'. היה קשה לו להוציא את המילה ''פסול'' מתוך פיו. אחרי שנים הבנתי שהוא כל כך אהב את המצוות עד כדי כך שלא היה יכול לומר ''פסול''. פעם שאלתי אותו על כך והוא נתן לי תשובה הלכתית. הוא אמר כי יש אתרוגים שלא טובים לברכה ליום הראשון אבל טובים לברכה ביום השני. איך אפשר לומר על אתרוג כזה ''פסול''?
עוד אמר כי יש פוסקים שמכשירים אתרוגים כאלה גם ביום הראשון. אמנם לא פוסקים כמותם אבל יש פוסקים כאלה. אם מישהו יקח את האתרוג הזה ויברך עליו – בשמים יכולים להחשיב לו את המצווה למצווה לפי אותו פוסק. אבל אם כאן בארץ אנחנו נגיד על האתרוג פסול, ''לא בשמים היא'', והמצווה לא תחשב לו כמצווה.
<h3>''שלום, מדבר מרדכי''</h3>
יום אחד התקשר מו''ר הרב זצ''ל אל הלשכה. כשעניתי הוא הציג את עצמו כ'מרדכי' וביקש שאתן לו מספר של אדם מסוים. כיוון שהייתי חדשה במקום, לא הכרתי את אותו אדם שהרב חיפש, ואמרתי לו שאין פה אחד כזה. מובן שלא חשדתי לרגע שהאדם שנמצא על הקו הוא הרב בכבודו ובעצמו. הרב צלצל שנית וביקש שאעביר אותו למזכירה השנייה במקום. רק אז הבנתי שזה הרב שהתקשר. נתמלאתי בושה ולמחרת בבוקר ניגשתי אליו וביקשתי את סליחתו. אמר לי הרב: ''אני הוא זה שצריך לבקש את סליחתך, על כך שגרמתי לך עוגמת נפש''.
(מזכירה בלשכת הרב)
<h3>ואתם עדיי?</h3>
פעם כשערך מו''ר הרב זצ''ל חופה, ראה והנה העדים, אחד מהם נראה בר אוריין, אך השני הוא שופט חשוב שלא כשר לעדות. מה יעשה כדי שלא יפגע בו מצד אחד ושלא יעבור על הלכה מצד שני?
פנה הרב לעד הראשון, ואמר לו: ''הרי קרוב אתה למשפחה, ואינך יכול להעיד!''. בטרם יצא העד ממבוכתו להסביר שהוא לא קרוב משפחה, הוסיף הרב ואמר: ''ולפי ההלכה, עדות שבטלה מקצתה – בטלה כולה, ויש להביא שני עדים אחרים...''.
בהזדמנות אחרת, נשאל העד לפני החופה, אם קרוב הוא. העד היה קרוב רחוק, עד שהתקשה להגדיר קרבה זו. הרב ביקש שלא לקבלו, אך נזהר בלשונו, שלא יישמע חלילה כפוסלו, וכך אמר לו: ''עד כשר אתה לכל חתונה, אך מחמירים אנו שלא יעידו קרובים כלל''.
(הרב גבריאל סוראני, רב המועצה האזורית חוף הכרמל)
היזהרו בכבודם של ילדים
<h3>דרכי הרב בחינוך</h3>
מו''ר הרב זצ''ל שימש מורה כ-5 שנים. בתקופה זו, הרב אף פעם לא נכנס בהפסקות לחדר המורים, אלא תמיד נשאר בכיתה או בחצר, כדי לשוחח עם תלמידים או ללמוד משניות.
פעם אחת נישק תושב צפת את ידו של בן הרב, הרב שמואל שליט''א. במהלך השיחה ביניהם סיפר לו האיש שלפני שנים רבות הוא היה תלמיד של אביו והגיעה לו כנראה נזיפה קשה, אך הרב ספק סטר לו, ספק ליטף אותו וצירף, דווקא באותו הרגע, סוכרייה. אמר אותו אדם: ''קיבלתי הרבה מכות בימי חיי. אף פעם לא קיבלתי נזיפה בכל כך הרבה אהבה כמו בפעם הזאת. היא השפיעה עלי לכל ימי חיי''.
כשמו''ר הרב לא הסתדר עם תלמיד מסוים והקשר ביניהם לא היה מספיק נכון וטוב בעיניו, הוא היה מתפלל על אותו תלמיד.
ואם נוכח לראות שהתפילה לא מספיקה, אזי היה צם עבור אותו תלמיד (הנהגה ברוכה שלמד מהרב צדקה זצ''ל).
(אברהם ליפשיץ, ראש מינהל החינוך הדתי)
<h3>רגיש ללב של ילד קטן</h3>
כשהייתי תלמיד בתלמוד תורה, מו''ר הרב זצ''ל היה צריך לבחון את התלמידים על שמונה דפים בגמרא. שמתי לב מהנבחנים הקודמים שהרב לא מעביר שאלה ממי שלא ידע לזה שאחריו, אלא היה שואל את הבא אחריו שאלה אחרת. לא רצה שאחד יענה על שאלה שמישהו אחר לא ידע את התשובה עליה כדי שהקודם לא יתבייש. אבל זה היה נדיר שמישהו אצלו לא ידע את התשובה כי כשמישהו נשאל והיה מגמגם היה הרב מחזק אותו ועוזר לו ומדריך אותו שלא ייכשל.
בכל זאת, כשהרב שאל אותי לא ידעתי כלום. הוא ניסה לעזור לי ואולי הפחד מהמעמד הגדול סגר את פי. ואז הרב אמר: ''יש לי טעות. כנראה שהשאלה ששאלתי אותך היא לא מהדפים שאתה נבחן עליהם. סליחה''. כך קיבלתי קצת ביטחון והוא שאל שאלה אחרת. הפעם הרגשתי שהרב הוא בצד שלי, לא נגדי. קיבלתי ביטחון ועניתי תשובה נכונה. אחרי המבחן רצתי לפתוח את הגמרא לראות האם באמת השאלה הראשונה הייתה בדפי המבחן, והסתבר לי שהיא הייתה בחומר המבחן. שאלתי את עצמי: ''האם הרב באמת לא ידע את הדפים שבהם הייתה השאלה?''
אחרי שנים רבות למדתי בכולל של הרב בירושלים. ושם ראיתי שהרב מכיר את כל התלמוד כולו בעל פה. כל שאלה ששאלנו הוא היה יודע את מקומה בגמרא, גם בדף וגם במקום המדויק בדף, באיזה שורה זה נמצא. כך גם ברש''י וגם בתוספות – פלא עצום של זכרון. כל מה שקרה שם זה פשוט היה כבוד לילד קטן.
הסיפור הזה שמלווה אותי כל השנים הוא בעיניי פלא גדול. כי הרב עם כל גדלותו בתורה היה כל כך רגיש ללב של ילד קטן, כפי שהייתי באותה שעה. כל כך הרבה חיזוק קיבלתי מהרב. מי יודע, אולי הבטחון שהוא נתן לי באותה שעה נתן לי את האומץ להמשיך וללמוד תורה עד היום.
(הרב מרדכי מוצפי)
<h3>לא לזרוק תלמידים – לרפא אותם</h3>
כשהיה רואה הרב זצ''ל שבחור ישיבה מגיע אצלו, מיד היה מתחיל ללמוד איתו, לעורר אותו. היה יושב איתו ומסביר לו הכל לפרטי פרטים. היו באים אליו בחורים צעירים בכל ערב פסח כי היו רוצים לעשות סיום מסכת כדי שלא לצום ''תענית בכורות''. כל הבחורים היו באים אצלו בערב פסח ולמרות שהזמן היה קצר הוא היה נותן לכל הבחורים לעשות סיום מסכת, כדי למשוך את לבבם ולעודד אותם שילמדו תורה. הוא היה מקרב את הבחורים בחוכמה נפלאה ודואג להם כדי להשאיר אותם בישיבות ולעזור להם לעמוד בניסיונות.
פעם אמר לי: 'ישיבה זה כמו בית חולים, צריך לקחת את הבחור ולרפא אותו. אנחנו מרפאים את הבחורים ומלמדים אותם תורה, מידות טובות ודרך ארץ. זו העבודה של הרבנים - לא לקחת את הבחור ואם רואים שלא מצליחים איתו אז להוציא אותו מהישיבה, אלא להיפך. החוכמה היא להתמודד, לקרב אותו, לעשות כל מה שאפשר כדי שילמד תורה'. הייתה לו אהבה גדולה לתלמידים.
(הרב בניהו שמואלי, ראש ישיבת המקובלים 'נהר שלום')
<h3>שהפקידים יחכו</h3>
עבור מו''ר הרב זצ''ל, כל יהודי ויהודי היה לו כבן והוא דאג לכל אחד ואחד מהם כמו היה אביו.
פעם הוזמן הרב לטבריה, בעת כהונתו כרב ראשי, כדי להשתתף בשרשרת אירועים צפופה ביום אחד, הכוללת אירועים חגיגיים באולמות העירייה. על הלו''ז הצפוף נמנו גם ביקורים במספר תלמודי תורה ובתי ספר.
כאשר נכנס הרב אל שערי העיר הודיעה המשטרה כי מסיבות ביטחוניות יש לוותר על חלק מהאירועים. ראש העיר ביקש שלאור ההתפתחויות, ידלג הרב על הביקורים בתלמודי התורה.
אך הרב סירב ואמר: הילדים המתינו לי תחת השמש הקופחת במשך שעות ארוכות, והפקידים ונציגי העירייה ציפו לי במשרדיהם הממוזגים, לכן אני חייב קודם כל לילדים.
(הרב יהודה מוצפי, מזכיר הרב. ראש ישיבת 'מנחת יהודה')
<h3>מו''ר הראשון לציון הרה''ג מרדכי אליהו כמחנך גדול</h3>
למעלה מעשרים שנה זכינו שתלמידי כתה א' של בית ספרנו, ממ''ד תורני הר-נוף בירושלים, קיבלו את הסידור או את החומש מידיו של הרב, בטקס מרגש ורב רושם.
שנה אחת, הגענו ל''היכל שלמה'', בית הרבנות הראשית, בזמן. התלמידים והוריהם נכנסו נרגשים לבית הכנסת שבמקום, והמתינו לרב. אני עליתי לקומה השלישית, ללשכת הרב, כדי להודיע לראש לשכתו, הרב שמואל זעפרני, שהגענו, ואנו מוכנים לקבל את פניו של הרב. בהגיעי ללשכה חשכו עיני. במקום המתינו רבנים רבים, רבני ערים, ראשי ישיבות ועוד, שבאו לשאול ולהתייעץ עם הרב. תהיתי בליבי, ברור שהרב יקבל את כל הרבנים ורק אחר כך הוא ירד אלינו, אך זה ייקח זמן רב והילדים הקטנים לא יחזיקו מעמד, מה יהיה? הודעתי על בואנו לראש הלשכה, ובייאושי התכוונתי לרדת, אך לפתע ראש הלשכה יוצא ומודיע לי - הרב מייד יורד אליכם! הייתי מופתע ומאושר. רצתי וירדתי במדרגות והרב ירד במעלית. כמובן הילדים וההורים קיבלו את פניו בהתרגשות רבה בעמידה ובשירת ''שאו שערים''. רבים הצליחו לנשק את ידו. הרב התיישב במקום שהכנתי לו. עליתי לבימה והודעתי להורים ולתלמידים, שהפעם אני לא אפתח את הטקס בברכה ובדברי תורה שלי, אלא ברצוני להזמין מייד את הרב כי הוא מאוד ממהר, כפי שראיתי במו עיני, שרבנים רבים ממתינים לו. תגובת הרב הייתה מיידית - מי אמר לך שאני ממהר? והוסיף - דבר אתה! אחרי שסיימתי לדבר, עלה הרב וברך את התלמידים. הוא תיבל את דבריו במדרשים וסיפורים שריתקו את התלמידים וגם את הוריהם וביקש מהם לא לגנוז את הסידור או את החומש גם אם הוא יתבלה, אלא לשומרו כדי להראותו לנכדים. אחרי סיום דבריו, רצינו להתחיל בחלוקת החומשים. שוב התנצלתי בפני התלמידים וההורים, שהפעם עלינו להזדרז, חלוקת החומש מידי הרב והצילומים יתנהלו במהירות יתירה, כי הרב ממהר לשוב ללשכתו. שוב תגובתו הייתה - מי אמר לך שאני ממהר!
החלוקה התנהלה בניחותא כאילו לרב יש את כל הזמן שבעולם. הוא הגיש בסבלנות את החומש לכל תלמיד, ביקש ממנו שינשק אותו, הניח את ידו על ראשו ובירך אותו, לחץ את ידו, ואח''כ המתין בסבלנות רבה עד שכל תלמיד ותלמיד הצטלם איתו למזכרת.
ומדוע הוא באמת נהג כך? נדמה לי, שהוא הבין היטב שיש להשקיע בצעירי הצאן, כך הוא הכין את הדור הבא. קשה לתאר ולהסביר מה ילד בכתה א' מקבל לכל החיים, מחוויה מרגשת בראותו את הופעתו האצילית והמרשימה של הרב בגלימה ובכובע המיוחד של הראשון לציון.
באמת היינו כיתומים, כולנו מרגישים כבניו ונכדיו ולאור גדולתו בתורה ובמידות נחנך את תלמידנו.
(הרב שמואל כ''ץ, רב בי''ס ממ''ד הר נוף ורב אולפנת חורב)
<h3>שקט גמור בדרשת הרב</h3>
היכרותי עם מו''ר הרב זצ''ל החלה בעת שהייתי ראש עיריית טבריה. הזמנתי אותו לתת שיעורים בבתי הספר. הכנתי סדר יום עמוס במיוחד, מעשר בבוקר עד עשר בלילה. הרב עבד קשה מאד, הוא לא אכל כל היום ונדד מבית ספר לבית ספר. כשהבאתי אותו לתיכון הכללי לשיעור, היו לי ספקות איך התלמידים החילוניים יגיבו, האם יפריעו לו? היו שם 1000 תלמידים, אבל כשהרב דיבר השתרר שקט גמור. הוא הצליח לרתק את כולם.
(ח''כ לשעבר יגאל ביבי)
<h3>רוב תשובה – כתשובה מלאה</h3>
בחידון שערכנו ידע אחד מהתלמידים שני חלקים של השאלה מתוך שלושה שבהם נשאל. אני חשבתי לתת לו 4 נקודות מתוך 6, אך מו''ר הרב זצ''ל קבע: 6 נק'. כשפניתי אליו לשאול מדוע, ענה לי: ''רובו ככולו''. זאת הייתה דרכו הנפלאה של הרב לקרב ולעודד תלמידים.
(אוריאל לוי)
<h3>כשהרב בוכה עם התינוק בברית</h3>
העיקר אצל מו''ר הרב זצ''ל היה בין אדם לחברו. לפני מספר שנים ניגשה אלי אישה שהודיעו לה שהילד שלה יהיה עיוור. היה זה בנה הבכור, והשבר היה נורא. היא פנתה אלי על מנת שאמצא רב גדול לסנדקאות, שיברך את הילד. ביקשתי מהרב, והוא כמובן הסכים מיד. נסענו יחד לבית החולים 'ביקור חולים', שם נערכה שמחת הברית.
מיד לאחר שהתיישב על כסא הסנדקאות, הרב פרץ בבכי נורא. הוא התעטף בטלית ונראה ממש כמלאך ה'. ניסיתי לצלם אותו, אבל המצלמה לא עבדה. גם מצלמת הוידאו של צלם האירוע - נשברה בעת שניסה לצלם. זה היה מחזה מבהיל לראות את הרב בבכיו ובדבקותו. הוא כל כך הצטער על הילד ועל ההורים, שהדמעות פשוט הציפו אותו. זה מראה שאני לא אשכח לעולם.
(הרב מאיר רוזנטל)
<h2>בחיק המשפחה</h2>
<h3>מראה מול החלון</h3>
הרגישות של מו''ר אבא זצ''ל הכ''מ לרבנית הייתה גדולה מאוד. כשהייתה אמי הרבנית שתחיה בשמירת הריון ולא הייתה יכולה לזוז מהמיטה, מו''ר אבא תלה לה מראות גדולות מהמיטה המשקיפות לחלון, על מנת שתוכל לראות את הרחוב ולא תפסיד את השלג.
(הרב שמואל אליהו, בן הרב)
<h3>בדיקת החמץ של סבא</h3>
אני זוכרת את בדיקת החמץ בערב פסח. אנחנו היינו מחביאים את עשרת פתיתי החמץ וסבא זצ''ל היה משתף איתנו פעולה בחיפוש. כשהיינו קטנים, סבא היה עושה את זה כמו משחק, כך כולנו היינו שותפים במצווה והכל היה בדרך של כיף. במהלך הבדיקה סבא לא היה מדבר והיה עושה לכל דבר סימון ''אהמ'' - שפירושו: לשים בצד, ''אהמ-אהמ'' - פירושו: לקרוא לסבתא. תנועת ידיים עם חיוך ענק - פירושה: ''איפה החתיכה שהחבאתם כל כך טוב, ואני לא מצליח למוצאה?''
אני יודעת שבשביל כל עם ישראל הוא היה רב, מנהיג, דמות אוהבת ומוערצת, דמות מאחדת את עם ישראל. איש שמחבר את ארץ ישראל עם תורת ישראל. אבל בשבילי הוא היה סבא שמבין אותי למרות שהייתי ילדה קטנה.
הייתה לו אהבה לכל אחד, חיוך המיוחד לכל אחד. דאגה ותשומת לב לכל נכד כאילו הוא הנכד היחיד בעולם. ואני יודעת שכל התלמידים שלו גם הרגישו כמו בנים שלו, כמו בנים יחידים. אני זוכרת את השמחה, הקבלה והאהבה כלפי כל אחד, כאילו ''בשבילו נברא העולם'', גם אם היה שונה או קצת מיוחד.
כשהיינו ילדים היינו באים אליו כל יום שישי, יושבים לידו ושומעים סיפורי צדיקים. כשהתבגרנו לא היינו מוותרים על השעה הזאת ביום שישי. אחותי, אחרי שהתחתנה, היתה מביאה בכל פעם את בעלה לשמוע את הסיפורים של יום שישי, שכל כך הרבה חכמת חיים יש בהם.
(יעל בן אליהו – נכדת הרב)
<h3>כרוב או כרובית?</h3>
בביקורים חשובים של אנשי ציבור רמי מעלה לא היה זז מו''ר הרב זצ''ל ללא אשתו הרבנית שתחיה, והיה נותן לה את כל הכבוד הראוי לה. ''אל תיתן לאשתך לחכות, אישה נפגעת, אישה צריך להיזהר בכבודה'' היה אומר הרב.
''אם בעל מדבר עם המזכירה שלו ואשתו מתקשרת, הבעל צריך לענות לאשתו ולא לתת לה לחכות, אלא אם כן הוא יושב למשל ליד הרב. אז הוא יכול להגיד לה שהוא יושב ליד הרב והיא כבר תבין. אבל אם הוא יושב בעבודה והיא רוצה לשאול אותו אם לקנות כרוב או כרובית, פול או שעועית - שיענה לה קודם''.
<h3>תראה איזה ציור יפה!</h3>
בשבע הברכות שלנו, כשנכנסתי עם מו''ר הרב זצ''ל לבית של מירב, שם התקיימה הסעודה, הרב פתח לכבודי, החתן, את הדלת. הנכדים הקטנים רצו אלי בקריאות צהלה: ''תראה איזה ציורים עשינו בשבילך!''. אני זוכר שעמדתי נבוך - מימיני גדול הדור, ומשמאלי שרבוט ילדים.
מו''ר סבא התפעל ואמר: ''אוהו, תראה איזה יופי של ציורים הם עשו בשבילך!'', והצביע על כל מיני נקודות ראויות לציון בציורים הללו, שקשה היה להבחין מה בדיוק יש בהם. רק כשראה שהילדים באו על סיפוקם – נכנס אל תוך הבית.
(בצלאל בזק, חתן נכדת הרב)
<h3>איך נרגיע את הרבנית?</h3>
לרבנית שתחיה היו הריונות קשים. רוב ההריון היא היתה בשמירת הריון וכמעט שהיה אסור לה לקום מהמיטה. באחד ההריונות, הרבנית היתה מאושפזת בביה''ח והבנים הגדולים נשארו עם מו''ר אבא זצ''ל הכ''מ. היה זה בחורף והילדים הצטננו וחלו. הרב לא רצה לספר זאת לרבנית, מחשש שתקום ממיטתה ותרוץ לטפל בילדים החולים. אולם, אחת השכנות שהלכה לבקר את הרבנית סיפרה לה בתמימות שילדיה בבית עם חום. הרבנית דאגה מאוד וכשהרב הגיע לבקר דרשה ממנו שיחזיר אותה לבית. הרב ידע שמסוכן מאוד שהיא תקום ממטתה וניסה להניאה ולשכנעה שהילדים מרגישים טוב. אך הרבנית לא השתכנעה ורצתה לראות את הילדים. לבסוף, הציע הרב לרבנית שהוא יביא אליה לביה''ח את הילדים וכך תוכל לראות שהילדים מרגישים טוב.
הרב חזר לבית, הזמין מונית והעלה עליה את הילדים. כשהגיעו לביה''ח ביקש הרב מנהג המונית שיחנה מול חלון חדרה של הרבנית. לילדים אמר שיישארו במונית וכשיראו את חלון החדר נפתח, ינופפו שלום מחלון המונית.
הרב עלה לחדרה של הרבנית וכשהרבנית ראתה אותו עולה ללא הילדים אמרה לו: ''ידעתי שהילדים חולים. השארת אותם בבית כיון שלא רצית שאראה אותם''. הרב אמר לה שהוא כן הביא אותם והם נמצאים במונית שעומדת מול החלון אולם כיוון שמאוד קר בחוץ הוא חושש שאם הוא יוציא את הילדים מהמונית הם יצטננו... הרב פתח את חלון החדר והילדים במונית התחילו מנופפים בידיהם לאמא. כשהרבנית ראתה את הילדים שמחים ו''בריאים'', נרגעה והסכימה להישאר בביה''ח. כשהרב סיים לספר לי את הסיפור הזה הוא שאל אותי, האם לדעתי צריכה השכנה, שסיפרה לרבנית על מחלת הילדים, לשלם לו את המונית?
<h2>זריזות</h2>
<h3>זריזות – חצי מזל</h3>
הגמרא במסכת ברכות (דף ט' ע''ב) אומרת על תפילת שחרית וקריאת שמע של שחרית: ''אמר רבי יוחנן: ותיקין היו גומרין אותה עם הנץ החמה''. והסביר רש''י: ''ותיקין - אנשים ענווים ומחבבין מצווה''. התוספות מפרשים ''ותיקין'' במובן של זריז ומשובח (ראש השנה ל''ב:). מו''ר הרב אליהו זצ''ל היה מתפלל בכל בוקר עם הנץ החמה. גם אם הרב היה חוזר לביתו בשתים אחר חצות הוא היה מגיע לתפילה עם הנץ החמה. לשם בטחון שיקום, למרות שהיה ישן מאוחר, היה בא באופן קבוע שלום כהן להעיר את הרב כל בוקר לתפילה, ומסיע אותו עם אוטו שהרב לעולם לא הסכים להחליף אפילו אם מישהו היה בא עם אוטו פאר אחר.
הרב גם היה מקפיד לקום כל בוקר לסליחות בכל חודש אלול ובעשרת ימי תשובה. בחודש זה היה הרב מסתובב ברחבי הארץ לשיחות התעוררות, ופעמים רבות היה הרב מגיע לביתו בשעות מאוחרות, ובכל זאת לא הסכים לוותר אפילו פעם אחת על סליחות.
גם בשאר המצוות היה הרב זריז. היה רגיל על לשונו לומר מה ששמע מפי הרב יהודה צדקה ז''ל: ''זריזות - חצי מזל''. את הנרות של שבת היה מכין הרב לאשתו כבר בשעות הבוקר. ולפלא היה שנרות אלו, שהשקיעו בהם כל כך הרבה אהבה, היו לפעמים דולקים כמו הנרות של בית המקדש, כמעט עד צאת השבת. ואלו היו צלוחיות רגילות ופתילות רגילות והכל רגיל, רק האהבה אחרת.
<h3>הפריחה מהפריחה - פרחה</h3>
מו''ר הרב זצ''ל היה רגיל לברך בראש חודש ניסן את ''ברכת האילנות'' בבית משפחת הלוי בקרית משה בירושלים. המשפחה שלנו לא מוכרת את הבית רק בגלל אותו יום בשנה שהרב בא לברך אצלנו ''ברכת האילנות''.
פעם אחת התאחר החורף והאילנות לא פרחו. באתי אל הרב ואמרתי לו כי אולי השנה לא יברכו אצלנו ''ברכת האילנות''. אבל הרב הרגיע אותי ואמר לי לא לחשוש. ובאמת ביום ראש חודש ניסן כל האילנות פרחו.
הרבה אנשים באו איתו ל''ברכת האילנות''. אחד האנשים שבא לברכה היה עם אלרגיה חריפה לפריחה של אילנות, בכל זאת הוא הגיע עם הרב לברכה. הפריחה הרבה שהייתה שם גרמה לו סבל קשה, ואחרי הברכה על האילנות הוא בא אל הרב ואמר לו: קשה לי עם הפריחה. הרב לקח כוס יין מהשולחן, בירך עליה את ברכת הגפן, שתה מעט ונתן לו. הבחור שתה את היין וכל הפריחה עברה לו.
בימי השבעה בא אותו בחור וסיפר כי כבר כמה שנים עברו מאז ועדיין אין לו שום אלרגיה לפריחה, מאז ששתה את היין שנתן לו הרב.
(הרב יוסף הלוי, ר''מ בישיבת מצפה יריחו)
<h3>כמו אברהם ושרה</h3>
מו''ר הרב זצ''ל סיפר על הרה''ג עובדיה הדאיה זצ''ל, שהיה ראש המקובלים בדור האחרון, שימש כחבר ביה''ד הגדול לערעורים וחיבר כמה וכמה ספרי שו''ת בהלכה וכן בקבלה. גם בעולמות עליונים ונסתרים וגם בעולם הזה היה ''סולם מוצב ארצה וראשו מגיעה השמימה''. מו''ר הרב זצ''ל למד ממנו הרבה ושימש אותו שנים רבות. הוא נפטר ביום שבת קודש פרשת יתרו כ' שבט תשכ''ט.
סיפר הרב כי בצעירותו היה רגיל ללמוד עמו באותו בית הכנסת בליל שבועות ובליל הושענא רבא, והיה רגיל לילך למקווה שעה קודם עמוד השחר.
''פעם אחת ביקש ממני לילך עימו. ובאותו זמן הייתי בן שלושים והוא בן שמונים. וכיוון שאסור לרחוץ עם רבו בבית המרחץ (יו''ד רמ''ב סע' ט''ז), טבלתי בחדר אחר, ועד שסיימתי להתפשט, הרב סיים כבר לטבול ולצאת ולא רצה להשאירני לבדי, ולכן חכה עד שאסיים.
זמן מעט אחר כך ביקשוהו לילך לאיזה שמחה והוא סירב באומרו שיש שם מדרגות והוא זקן וכו'. ושאלתי אותו: כיצד כבודו אומר ''זקן אני'', והרי במקווה כבודו עלה וירד את מדרגות המקווה בזריזות. וענה לי שמשום צניעות הוא לא הולך לאותה שמחה. אמרתי לו שזה מה שכתוב בגמרא (בבא קמא צ''ז:) ''ת''ר: איזהו מטבע של אברהם אבינו? זקן וזקנה מצד אחד, ובחור ובתולה מצד אחר'', ופירש תוספות: ''לא שהיה בו צורת זקן וזקנה מכאן, בחור ובחורה מכאן, דאסור לעשות צורת אדם, אלא כך היה כתוב מצד אחד זקן וזקינה ומצד אחר בחור ובתולה''. וכל זה מחמת הנהגתם פעם כצעירים לצורך מצוות ''וישכם אברהם'', ופעם כזקנים כנגד יצר הרע ''ואברם כבד''.
כשאמרתי לו זאת, הקפיד ואמר: ''את זה תאמר בהספד!''.
אחר שנים נפטר הרב ואני שכחתי מאותה אמירה. ובהספדו לא הזכרתי את הסיפור הזה. אחר כמה ימים בא אלי אחד מבני משפחתו וסיפר לי שהרב בא אליו בחלום ושאל: מפני מה הרב אליהו לא מספיד אותו? והתפלא כיוון שהספדתי אותו בהלוויה. אני חככתי בדעתי אולי לא הספדתי אותו כראוי ונזכרתי באותו מעשה. באזכרת השבעה שלו סיפרתי את אותו מעשה. וכל זה כיוון שחכמינו אומרים שהנפטר שומע מה שמספידים עליו ''דהתם קאימנא''. למחרת בא אלי בנו ואמר לי שהחכם בא אליו בחלום ואמר לו שחכם מרדכי הספיד אותו כראוי.
<h3>קופץ מהחלון</h3>
באחד מבתי הכנסת בירושלים הלך לבית עולמו אדם שהיה מקובל ואהוד על כל המתפללים. זמן קצר לפני פטירתו, עלה בידי המנוח לקיים בעצמו מצוות עשה של כתיבת ספר תורה, וזאת למרות שלא עסק בסת''ם מימיו. בספר היו שגיאות רבות, ואף על פי כן, החליטו הקהל כי עד תום שנת האבל ישמש ס''ת זה כספר העיקרי לקריאה בתורה.
אחד מן המתפללים, אשר חשש כי אי אפשר לצאת בספר זה ידי חובת הקריאה, פנה לרב ז''ק בבקשה לעזרה, ויחדיו הלכו למרן הרב אליהו זצ''ל שיפסוק להם בנדון. השעה הייתה אחרי 23:00 בלילה ובכל זאת קיבל אותם הרב במאור פנים והאזין בסבלנות לדבריהם. ''אתם כאן עם רכב?'' שאל הרב ''אם כן, בואו וניסע לבית הכנסת''.
כך, באמצע הלילה, נסעו עם הרב לבדוק את רמת הכשרות של ספר התורה. משהגיעו לבית הכנסת, גילו שהוא נעול וכבר חשבו להחזיר את הרב לביתו, אך להפתעתם הורה להם הרב לבדוק האם יש חלון לא נעול. בדיקה קצרה גילתה חלון אחד שאכן היה פתוח.
''הבה ניכנס'' אמר הרב וקפץ פנימה מבעד לחלון. הרב עבר על הספר וראה כי אכן רבו בו השגיאות, ''לכבודו של המנוח ראוי להגיה את הספר, אולם לעת עתה אין לקרוא בו''.
לקח הרב פתק ורשם: ''אין לקרוא בספר זה עד אשר יעבור הגהה מראשו ועד סופו, מרדכי אליהו''. את הפתק הוא חיבר באטבים אל הספר. למחרת, כאשר פתחו הציבור את ספר התורה וראו את דברי הרב, קיבלו על עצמם בו במקום לשלוח את הספר להגהה.
(הרב אליהו פרג'ון)
<h3>כל רגע מנוצל</h3>
פעמים רבות ליוויתי את הרב זצ''ל לחו''ל, במסגרת כהונתו כרב ראשי. לא אחת, היינו חוזרים למלון בשעה אחת בלילה ואפילו לאחר מכן, לאחר סידרת שיעורים שמסר הרב. היו אלה ימים מתישים, מלאים בנסיעות ארוכות ובשיעורים מפרכים. תמיד לפני שנפרדנו, היה מבקש ממני הרב: 'כשאתה מתעורר, תעבור דרכי לראות שאני ער'.
לא היתה פעם אחת שלא מצאתי אותו כבר בשעות הבוקר המוקדמות, כשהוא שקוע בלימודו.
מה שאזכור מהרב לנצח זו יכולת ההתמדה, ניצול הזמן. כל דקה אצלו נוצלה על מלוא 60 שניותיה. כל עיתותיו הוקדשו ללימוד התורה. היינו נוסעים בכל רחבי הארץ ובמשך כל הנסיעות הללו הוא היה שקוע בלימוד. לא היה אצלו מושג של לנוח או לשמוע חדשות. כל רגע נוצל.
(הרב אליהו בן דהן, ראש לשכת הרב לשעבר ומנהל בתי הדין הרבניים)
<h3>כמה אפשר להספיק עד שבע בבוקר</h3>
על אף עיסוקיו הרבים והמענה האדיב והמיידי עד השעות הקטנות של הלילה, הרב זצ''ל היה מתפלל במנין עם הנץ החמה, בקיץ ובחורף. ואדרבה, אם הוא לא היה מגיע למנין הוותיקין הייתה זו סיבה לדאגה.
פעם גונב לאוזניי שהזמן המתאים ביותר ''לתפוס'' את הרב בלי הרבה המתנה זה בזמן שהוא מסיים את התפילה במנין הנץ החמה ויוצא לביתו. ואכן, פעם כשהייתי צריך לעצתו בדחיפות יצאתי מבעוד לילה מהשכונה לבית הכנסת שבמרכז הרוחני ''היכל יעקב'' שבנשיאותו וחיכיתי לסיום התפילה. שמחתי שהפעם לא אצטרך לחכות זמן רב כדי לשאול לעצתו אבל קצת התבדיתי. הרב ענה לשאלות של כ-18 שואלים שונים מרגע יציאתו מבית הכנסת ועד לכניסה לרכבו, כשכל אחד מהם קיבל תשומת לב ותשובה מהירה ופסקנית, וכל זאת 'על הבוקר', עוד לפני השעה 6!
כשראה הרב שלא יוכל להתפנות אלי לפני שיעלה לרכב, אמר לי לבוא אליו מיד לביתו וכך אכן עשיתי. בהגיעי לבית הרב, הכניס אותי והושיב אותי בסלון וכבר חיכו לו שם יותר מ-10 שאלות בהלכות נידה, שכידוע, גם בתחום זה היה בקי במיוחד.
לאחר מכן התפנה לשמוע אותי. דיברתי איתו כמה דקות אשר נקטעו מספר פעמים ע''י שיחות טלפון של אנשים הנזקקים לברכה כמוני, לעצה או לברכה מפיו, וכל זה עוד לפני 7 בבוקר! כאשר כל אחד זכה למענה ולמילה טובה. את שמותיהם של חלק מהזקוקים לברכה הרב אף רשם בדף ששם בכיסו, כדי להמשיך ולהתפלל עליהם גם במשך היום.
את כוס השתיה הראשון שלו היה הרב מקבל מאוחר יותר, לאחר שהיה מקבל עוד לא מעט אנשים, וכל זה כשגילו מעל 70.
בבוקר זה אכן לא ''חסכתי'' את זמן ההמתנה אבל זכיתי לשיעור מאלף על מסירות נפש לכל אחד, גדול כקטן, הזקוק לעזרתו והכל מתוך מאור פנים וסבלנות. וגם למדתי כמה אפשר להספיק עד השעה שבע בבוקר.
(הרב דוד שלם, מורה הוראה)
<h3>50 דפי גמרא בפחות מחמש שעות</h3>
זמן קצר לאחר שהתבשר הרב זעפרני על בחירתו לתפקיד ראש לשכתו של מרן הראשון לציון מו''ר הרב מרדכי אליהו זצ''ל, מצא עצמו מתלווה לרב בטיסה לצרפת לאירוע השנתי 'יום שכולו תורה', שהתקיים במסגרת הסלון האווירי בלה-בורז'ה. וכך הוא מספר:
ישבתי ליד הרב אליהו במטוס והוצאתי מסכת בבא בתרא. הרב הוציא את מסכת בכורות ושנינו התחלנו ללמוד. בזווית העין אני קולט שהוא מסיים את הדפים במהירות, תוך שהוא לומד לא רק את הגמרא אלא גם את פירושי רש''י ותוספות. אחרי כשעתיים הוא כבר היה בדף כ''ח, ואני עדיין בדף הראשון, נרגש כולי מהטיסה. לפתע הרב עצר ואמר לי: 'יש לי קושיה, אבל מכיוון שאנחנו לא לומדים את אותה מסכת, תן לי לפרוש בפניך את הסוגיה'. הוא העלה את קושייתו, ואני ניסיתי לתת לו תירוצים, אבל הרב דחה אותם. בסוף שאלתי: 'אז מה באמת התשובה?' והוא אמר בחיוך: 'לא סתם שאלתי אותך. אין לי תשובה'.
עד תום הטיסה, שנמשכה פחות מחמש שעות, הרב הספיק לסיים חמישים דפי גמרא. נחתנו בצרפת והוא החל בסדרת שיעורים והרצאות שנמשכה עד חצות הלילה, ללא כל הפסקה לאכילה או מנוחה. בחצות הגענו מותשים למלון ונשאר לנו מעט מאד זמן לישון, כי הרב היה צריך לקום בשלוש וחצי לפנות בוקר כדי להתארגן לתפילה עם הנץ החמה, כפי שהקפיד בכל יום ובכל מקום.
בשעה שתים עשרה וחצי בלילה קיבלתי טלפון מהלובי: הגיע יהודי שרוצה להיפגש עם הרב. חשבתי שבשעה כה מאוחרת זה לא שייך, אבל התברר לי שזה לא סתם יהודי. באותה תקופה רצו להרוס חלקת קברים יהודיים במצרים כדי לסלול כביש מהיר. הרב אליהו שכנע את המצרים לבנות גשר מעל הקברים, והיהודי הזה תרם כסף לבניית הגשר. כשהרב אליהו שמע שאותו אדם בקש להיפגש איתו, הוא הסכים מיד.
אותו יהודי ביקש לתת לרב סכום אגדי ואני כבר התחלתי לחלק את הכסף בראש. אמרתי לעצמי שעשרה אחוזים בטח יוכלו להגיע לישיבה בה לימדתי. כשהגשתי לרב את הצ'ק, הוא אמר לי מבלי להתבלבל לרגע: 'חס ושלום! תחזיר לו את זה מיד'. לא הבנתי את הסירוב וגם טענתי שהיהודי עלול להיפגע. אמרתי לרב: 'הרי הכסף הוא לא בשבילך, הוא בשביל הישיבות, אז מדוע יש פה בעיה?'. הרב ענה לי: 'בני, עוד ירדפו אחריך הרבה אנשים עם הרבה כספים. אנחנו לא נוגעים בכסף. במקום שיש כסף יש לכלוך. מי שרוצה לתרום כסף לישיבות, שיעביר אותם אליהן באופן ישיר'.
לאחר אותה פגישה, נותרו לרב כשעתיים בלבד לישון. בשעה שלוש וחצי הגעתי לחדרו ומצאתי את המיטה מוצעת כפי שהייתה בערב, ואת הרב רכון על גבי ספר ושקוע בלימודו. מיד לאחר התפילה החל יום נוסף של לימודים והרצאות, ובסופו חזרנו ארצה. הרב נאסף על ידי מונית לירושלים, ואני, שעדיין התגוררתי בחדרה, המתנתי לאוטובוס שייקח אותי לביתי. לאחר כרבע שעה פתאום חוזר הרכב של הרב ונעצר לידי. הרב קורא לי להיכנס ואומר לי בחיוך: ''זוכר את הקושיה שדיברנו עליה אתמול בטיסה? עכשיו מצאתי את פתרונה''.
ביממה הזאת הכרתי לראשונה את ההשקעה של הרב בלימוד, את הענווה ואת התנאים הבלתי נתפסים שבהם הוא חי, כמעט ללא אכילה ושינה.
(הרב שמואל זעפרני, ראש לשכת הרב)
<h3>חצי דקה מספיקה</h3>
אשה שילדה תאומים פגים, הקטן ביניהם במשקל 600 גרם, צלצלה אלי מבית החולים ושאלתה בפיה: אצל הפג הקטן נתגלה איזה סיבוך במעיים. הפרופסור חושד במשהו. לשם כך עליו לערוך בדיקה מסוימת, ע''י החדרת חומר מסוים לתוך גופו של הפג. אם אכן צודק הוא בהשערתו, יש לנתח מיד את הפג. לכן דורש הוא מראש את חתימת ההורים ואישורם לערוך את הבדיקה ואת הניתוח אם יזדקקו לו.
ביקשתי מהיולדת להעביר אלי בפקס' את הדברים כדי שאוכל להציגו בפי מו''ר הרב זצ''ל. ואכן כך עשתה – פירטה את המצב בפרוטרוט על גבי דף. ניגשתי עם הדף אל לשכת הרב זצ''ל והמתנתי ליד דלתו. כעבור זמן מה נפתחה הדלת, הרב לבוש היה במעילו ועמד לצאת אל עבר ביתו. ביקשתי את סליחתו ואמרתי שיש משהו דחוף. הגשתי לרב זצ''ל את הדף והוא החל לקראו.
כעבור כחצי דקה ראיתי את עיניו מסתכלות בתחתית העמוד. סברתי שהוא רוצה לראות את החתימה, כלומר מי הוא שולח המכתב, אך למעשה הוא כבר הספיק לסיים לקרוא את הדף ואמר לי רק: בהצלחה. לא הבנתי ושאלתי: מה? והרב ענה לי: הניתוח.
כל זה ארך לא יותר משתי דקות. הרב פנה לדרכו ואני התקשיתי לעכל, הלא מדובר בגורל הפג. בכל אופן, צלצלתי אל היולדת בביה''ח ומסרתי לה את התשובה. ההורים חתמו ונערכה הבדיקה. אכן התברר שיש לנתח. הניתוח עבר בהצלחה. אז אמר הפרופסור שהיומיים הבאים הם קריטיים לחייו של הפג. אמרתי זאת למו''ר הרב והוא פטרני בחיוך. חלפו היומיים ואכן הכל עבר בשלום.
(הרב זאב נוימן)
<h3>כמה זמן לוקח ללמוד ספר קבלה עמוק?</h3>
אחי, הרב מרדכי עטייה ראש ישיבת המקובלים ''החיים והשלום'', כתב ספר עמוק בקבלה. הוא ביקש ממני שאביא לרב את הספר. הייתי אצל הרב בשעה מאוחרת בלילה ובצאתי מבית הרב לקראת חצות הלילה נתתי לרב את הספר של אחי. למחרת, אחרי תפילת ותיקין, הייתי שוב אצל הרב. הפתיע אותי הרב: תגיד לאחיך שעברתי על כל הספר והוא מצויין.
(רפאל עטייה)
<h3>יתגבר יותר מארי</h3>
שתיים וחצי לפנות בוקר. הרב זצ''ל מתעורר בחדרו שבטיפול נמרץ בבית החולים 'שערי צדק'. מצבו קשה וכאבים עזים הוא סובל כבר חודשים ארוכים. מבעד למכשירים המלפפים את קלסתרו האצילי הוא מברר: ''מה השעה?'' ואחר כך ישאל: ''מתי הנץ?''. הנץ החמה מנצח את המורפיום. ''הנץ בחמש וארבעים'', עונה המקורב. ''תעירו אותי שעה וחצי לפני כן'' מבקש הרב, כמו מתחנן על נפשו.
''אבל הרב צריך לנוח, מספיק שעה'', התחנן רבי חיים סויסה, המשמש הנאמן, על נפשו של הרב. ''לא, שעה וחצי. שעה זה מעט מדי. יש תיקון חצות ולהתכונן לתפילה, כתוב להתגבר כארי'', לוחש האריה בהתאמצות. אך הרב סויסה מתעקש: ''אריה שהיה עובר את מה שהרב עובר ועוד תחת מורפיום, היה ישן שבוע שלם'', אמר.
מבעד למסכת החמצן הנודניקית נשמע חיוך של לוחם. ''בשביל זה נאמר 'כארי' ולא אריה ממש. צריך להתגבר יותר מאריה'', אומר הרב ונרדם לעוד כשלושים דקות. אחריהן הוא שוב יקיץ, ישאל מה השעה ויבקש שוב להעיר אותו שעה וחצי לפני הנץ...
(יוסי אליטוב)
מרן הרב זצ''ל היה כותב על הזריזות: ''אדם צריך להתחיל את היום בצד ימין. כל מלבושיו ילבש ימין תחילה. וכשקם בבוקר יקום בזריזות, כי אם יתחיל כבר בבוקר להיכנע ליצר הרע - כל היום הוא ייכנע לפניו. אבל אם בבוקר יקום בזריזות וינצחנו - כל היום ינצחנו, כדברי הטור: בחורף יאמר בחוץ קר ובקיץ יאמר ישנת מעט, המשך לישון!
ואפילו בלעם הרשע מתפעל מהזריזות של עם ישראל הקם בבוקר לתפילה: ''הן עם כלביא יקום וכארי יתנשא'' (במדבר פרק כ''ג פסוק כ''ד), ומסביר רש''י שם: ''כשהן עומדים משנתם שחרית, הן מתגברין כלביא וכארי לחטוף את המצות, ללבוש טלית, לקרוא את שמע ולהניח תפילין''. והביא הגר''א (או''ח סי' א' סע' א') גירסא אחרת: ''עומדים משנתם עומדים כאריות, חוטפים קריאת שמע וממליכים לקב''ה ומעשיהן כאריות''. ואומר הרמ''א: ''ומיד כשיעור משנתו יקום בזריזות לעבודת בוראו יתברך ויתעלה''. ומסבירים המפרשים שכשיקום ישהה מעט כמו דקה או שתים שלא ינזק מקפיצה מהירה, כמו שאומרת הגמרא בגיטין (דף ע') שזה קרוב למיתה יותר מן החיים''.
<h3>זריזות להציל עגונה</h3>
פעם אחת היה בעל סרבן גט שברח להולנד. שם תפסו אותו ושכנעו אותו לתת גט בשליחות. הבעל מינה שליח לתת את הגט ואחרי שהשליחים יצאו מאיתו לתת את הגט לאשה הוא אסף שני עדים והודיע בפניהם שהוא מבטל את הגט.
ההלכה אומרת שאם הבעל ביטל את הגט עוד לפני שהוא הגיע לידי האשה, למעשה הוא מפקיע את כוחו של השליח לתת את הגט. במקרה זה צריך להפעיל את תקנת חכמים של הפקעת הקידושין, שהוא מהלך חריג ולא בכל מקרה מפעילים אותו.
אחרי שהבעל ביטל את הגט הוא לא הסכים לתת גט נוסף וכל השיכנועים היו לשווא. התקווה של האשה הייתה שהגט הזה יוכשר, וכשהוא הגיע לפני הדיינים בבית הדין הגדול הם הסתפקו בהלכה זו ושלחו את השאלה למו''ר הרב אליהו, דרך הרב אליהו בן דהן, שהיה אז מזכיר הרב.
הרב אליהו זצ''ל אמר שדעתו היא להתיר את האשה אבל הוא ביקש לשמוע גם את דעתו של הרב שלום משאש ע''ה שהיה רבה של ירושלים והיה דיין ובקי גדול בהלכה.
מספר הרב אליהו בן דהן: ''הלכתי אל הרב משאש, והוא שאל מה דעתו של הרב אליהו. אמרתי לו. והוא אמר לי: בסדר, אני אעיין בסוגייה זו. למחרת בבוקר בשעה שמונה אני מקבל ממנו טלפון שאבוא לקחת את פסק הדין. מיד נסעתי אליו והוא הביא לי פסק דין כתוב בכתב ידו שהיה כתב פנינים ובו שמונה עמודים מנומקים היטב למה להתיר את האשה. שאלתי אותו מתי הוא הספיק לכתוב את הפסק הדין הזה, והוא אמר לי שכל הלילה לא ישן וכתב את פסק הדין הזה להתיר עגונה. לקחתי את פסק הדין של הרב משאש ונסעתי אל הרב מרדכי אליהו. הוא קרא את פסק הדין של הרב משאש, ואמר לי: אני חושב להתיר מטעם אחר. שב!
ישבתי לפניו והוא התחיל במקום לכתוב את פסק הדין שלו. בין שורה לשורה היה שולח אותי להביא ספרים כדרכו: לך לארון השלישי, בעמודה הרביעית במדף החמישי יש ספר ששמו כך וכך. תפתח בעמוד פלוני ותתחיל לקרוא בשורה החמישית. כך הייתי קורא לפניו והוא היה כותב את פסק הדין. בינתיים השולחן התמלא בספרים שהרב השתמש בהם לצורך פסק הדין של התרת העגונה. בצהריים כבר היו בידי שני פסקי דין.
הבאתי את שני פסקי הדין המנומקים והארוכים לפני בית הדין הגדול, ועוד באותו היום התירו את אותה אשה עגונה.
(הרב אליהו בן דהן, מזכיר הרב לשעבר ומנהל בתי הדין הרבניים)
<h2>נקיות</h2>
<h3>זריזות להציל עגונה</h3>
מורנו ורבנו הרה''ג רבי עזרא עטייה זצ''ל, ראש ישיבת 'פורת יוסף', היה מספר:
פעם היה לש''ך משפט עם בן אחותו בעניין ירושה, ורצו לדון בפני בית דין שבעיר וילנא. אמר לו בן אחותו: כאן כולם מכירים אותך ובוודאי יפסקו לטובתך, ואינני רוצה לדון כאן, אלא נלך לכפר נידח ונבקש מרב קטן שלא מכיר אותך, ומה שיפסוק לנו נקבל. אמר הש''ך: אני מסכים. הגיעו שניהם לאחד הכפרים ובקשו מהרב המקומי שיפסוק להם. התחיל הש''ך לטעון את טענותיו והביא ראיות מהגמרא בבבא קמא ובבא מציעא ועוד ועוד. לעומתו, בן אחותו אמר: כבוד הרב, אני לא יודע לטעון, והרב יפסוק את הדין. אמר הרב: אני צריך לעיין וכבר אני חוזר. כשחזר הרב לחדר פסק שהש''ך חייב. אמר הש''ך: אם כן, אני משלם, אבל מהיכן כבודו פסק זאת? אמר לו הרב: אתמול הייתי בוילנא וראיתי ספר של הש''ך ובסימן פ''ה כתב שאתה חייב. אמר הש''ך: כשכתבתי את הש''ך לא הייתי נוגע בדבר וכתבתי כדין, וכעת כשאני נוגע בדבר כל ההוכחות שהבאתי הם לטובתי. ומכאן שצריך כל אדם לבדוק שאינו נוגע בדבר.
<h3>כל מי שיש בו יראת שמים - דבריו נשמעים</h3>
פעם שהה מו''ר הרב זצ''ל בארצות הברית וביקר את אחד מראשי הקהילה, שהקדיש הרבה מזמנו למען הציבור. האיש היה עשיר ביותר והיה תורם הרבה מכספו למען הציבור. בבוא הרב לביתו הוא מצא את העשיר כשפניו נפולות. שאל אותו הרב לפשר הדבר והעשיר אמר כי כל העושר הגדול שלו הולך לאבדון. ''יש לי בן יחיד והוא מסתובב עם גויה. כל נכדיי יהיו גויים ובכל רכושי הרב שאספתי ישלטו גויים'' סיפר בכאב.
''האם שלחת אנשים לדבר איתו?'' שאל הרב.
''בוודאי'' השיב העשיר. ''כל מי שהיה יכול לדבר כבר דיבר איתו והוא בשלו, רוצה את הגויה''.
תוך כדי דיבור ביניהם, נכנס הבן עם חברתו הנוכריה לבית, אמר שלום רפוי ונכנס עם חברתו לחדר.
האב המסכן פלט אנחה כבדה ודמעות נקוו בעיניו. ''אני מיואש''.
''תאמר לבן שלך שאני רוצה לדבר איתו חמש דקות'' אמר הרב.
הלך העשיר לחדר של בנו ואמר לו כי הרב רוצה לדבר איתו רק חמש דקות. ''נמאס לי מכל הרבנים'' אמר בנו של העשיר הגדול. ''כבר שלחת אלי את כל הרבנים של הקהילה ולא שכנעו אותי. מה יוסיף לך עוד רב אחד?''.
''רק חמש דקות'' התחנן האב על נפשו.
''רק חמש דקות ואל תשלח יותר שום רב'' הסכים הבן.
יצא הבן מחדרו ואמר לחברתו שהוא חוזר בעוד חמש דקות, ונכנס לחדר העבודה של האבא לדבר עם הרב ביחידות. אחרי חמש דקות אף אחד לא יצא. עברו עשר דקות והשיחה התמשכה. לאחר עשרים דקות יצא הבן של העשיר מהחדר, ניגש לאבא שלו, נישק את ידו ואמר לו שהוא עוזב את הבחורה ולא ילך נגד אביו בבחירת האישה. האב המאושר לא ידע את נפשו מרוב אושר. בינתיים ניגש הבחור אל חדרו ואמר לבחורה שעכשיו לא מתאים להם להפגש. הוא ביקש ממנה ללכת כעת ואחר כך הוא ידבר איתה בצורה יותר ברורה.
כשהרב יצא מהחדר ניגש אליו העשיר וכולו אומר תודה. ''לא יודע איך להודות לך, הצלת את חיי'' אמר העשיר. ''מה אתן לך?''.
''כלום'' אמר הרב.
בכל זאת ביקש העשיר להודות, והוציא את ספר הצ'קים מכיסו. כתב צ'ק של מיליון דולר ונתן לרב. ''בשביל הילדים'' אמר, ''כדי שתוכל לחתן אותם בשמחה כמו שאני אחתן את הבן שלי''.
''אין צורך'' אמר הרב. ''יש לי מספיק משלי. יש לי משכורת מסודרת ואין לי צורך בכספך''.
התחנן העשיר לרב שיקח את התשורה הקטנה שהוא יכול לתת לו בתמורה לחסד הענק שהרב עשה עמו, אך הרב סירב. ''אולי תיקח את הכסף ותתן לישיבה בירושלים. איזה ישיבה שאתה רוצה'' ניסה.
''קח אתה את הכסף ותן אותו אתה לישיבה'' אמר הרב לעשיר.
סיפר הרב זעפרני, מזכיר הרב שהיה נוכח באירוע, שהוא כל הזמן קיווה שהרב יקח את התרומה. ''יש כל כך הרבה ישיבות בארץ שצריכות את הכסף הזה. כל כך הרבה דברים טובים אפשר לעשות בו. למה הרב לא לוקח?''. אבל הרב בשלו, לא מוכן לקחת את הכסף.
אחרי שיצאו מבית העשיר אמר הרב למזכיר, דע לך כי מי שלוקח כסף יש לו נגיעה. וכשלאדם יש נגיעה כלשהיא – הדברים שלו לא נקיים ולא נכנסים אל הלב של השומע.
הרב הביא סיפור שהיה בימי הבן איש חי. היה תלמיד חכם אחד שלמד עד שעה מאוחרת בלילה בבית המדרש, ואחר שגמר לימודו בשעה מאוחרת חזר לביתו כשכל העיר חשוכה. לפתע הוא רואה בית אחד מואר וחשב בליבו אולי יש שם אדם חולה. ניגש לבית במהירות, דפק בדלת ונכנס והנה הוא רואה את עשירי הקהל יושבים סביב שולחן ומשחקים קלפים. ''סליחה'' אמר התלמיד חכם. ''מצטער שאני מפריע אבל לא מתאים לכם להתעסק בזה. מחילה שאני מעיר לכם, אבל בשעה כזאת הנשים שלכם מחכות לכם''. כך הוא דיבר, והעשירים הללו התביישו ממנו וחיפשו דרך להימלט מתוכחתו.
לפתע קם אחד העשירים ואמר: ''אנחנו באמצע המשחק ולא ברור למי הולך הכסף שנמצא כאן במרכז השולחן. כיוון שאתה תלמיד חכם ועני, אנחנו ניתן לך את הכסף ונתפזר לביתנו''. הסכימו בני החבורה וכך עשו.
אחרי כמה חודשים אזל הכסף של אותו תלמיד חכם ואשתו ביקשה ממנו לחפש מקורות הכנסה. הוא לא מצא אבל חשב בליבו, מי יודע אולי נעשה כמו בפעם הקודמת שנתנו לי העשירים כסף רב.
שוב נשאר אותו תלמיד חכם ללמוד עד שעה מאוחרת בבית המדרש, וכשחזר לביתו שוב הוא רואה באותו בית אור. חשב בליבו אולי יש שם חולים וכו', כמו בפעם הקודמת. נכנס אל הבית ושוב הוא רואה את אותם אנשים משחקים שוב בקלפים. חזר אותו עני על דבריו שאמר בפעם הקודמת, בדיוק מילה במילה, רק שהפעם העשירים הרימו את קולם, גערו בו וגירשוהו מהבית בבושת פנים. אותו תלמיד חכם נעלב בכל ליבו ונפשו ולא הבין למה בפעם הקודמת כיבדוהו כל כך ונתנו לו כסף רב, ואילו בפעם הזאת אותם אנשים באותו הבית ואותן המילים גרמו את ההיפך הגמור.
הלך אל בעל הבן איש חי ונפשו בשאלתו. הסביר לו הרב בעל הבן איש חי את סוד הנקיות: תלוי מה המניע שלך, האם המצווה או הכסף. אם המצווה היא המניע – כל מי שיש בו יראת שמים דבריו נשמעים. אבל בפעם השניה המניע שלך היה באמת הכסף, לכן דבריך לא נשמעו.
אחרי הסיפור הזה הבין המזכיר למה דבריו של הרב עשו רושם במקום שבו לא הצליחו רבנים אחרים.
<h3>זהירות מנגיעה בדין</h3>
הרב זצ''ל, שהיה דיין שנים רבות, נזהר מאוד מלהיות נוגע בדין. כמה פעמים ניסו רבנים לדבר איתו על פסקי דין שהוא ישב בהם והוא לא הסכים לשמוע אותם כלל. במקרים שבהם היה מדובר באנשים חשובים הוא היה שם את השפופרת של הטלפון על ברכיו כדי לא לנתק לאדם את הטלפון, אבל לא היה שומע את הדברים שלא ליפול באיסור תורה של ''שמוע בין אחיכם''.
כמה פעמים פסל הרב את עצמו כאשר דיברו איתו אנשים במסווה של דברי תורה ואחר כך הסתבר שהם שלוחים של בעלי הדינים להשפיע על גזר הדין.
<h3>תכינו את הפנסים</h3>
הנקיות של הרב זצ''ל הכ''מ הייתה גם בדברים הגדולים וגם בדברים הקטנים ביותר. כשהייתי ילד והיה מו''ר אבא לוקח אותי ואת אחי לסליחות, היה מכין אותנו לילה קודם לכן להכין פנסים וכדו', כדי שנתרגל למחשבה של הסליחות כבר לפני השינה. וכך בבוקר היינו קמים באשמורת הבוקר ביתר קלות. וכשהיינו קמים היה מעיר אותנו בלחש כדי שאמא לא תתעורר ולא יהיה גזל שינה חלילה ויצא שכרנו בהפסדנו.
וכך הייתה כל הדרך אל הסליחות בלחש גמור, לא לטרוק את הדלת של הבית שלא יתעוררו השכנים. ולא לדבר בקול בחדר המדרגות שלא להפריע את מנוחתם. וכך כל הדרך לבית הכנסת, הכל כדי להזהר מגזל שינה, שלא ניתן להשיבו.
(הרב שמואל אליהו, בן הרב)
<h3>תוכל לשמור לי על הספר?</h3>
זכינו לקחת את בננו שילה, בגיל 3, לחלק'ה אצל מו''ר הרב זצ''ל. ידענו מתחילה, וכך גם נמסר מהלשכה בשם הרב, כי למרות העומס העצום של הפונים לרב, שימלאו את המדרגות והרחבה כולה, הרי ברגע שנגיע עם הילד, הרב יקדים לקבל אותנו בשמחה. ואכן כך היה. הרב קיבל אותנו בשמחה, במאור פניו הקדושות, שמח אותנו במשמעות מנהג החלק'ה, בירך את כל המשפחה ואת הבן, ובעדינות רבה גזר תלתל מאחורי הראש מבלי שהבן ירגיש.
במהלך המעמד, הרב פתח עם בננו הקטן בשיחה על מבטא האות ב' בלי דגש, כאשר בננו, בהגייה תימנית, מתעקש לומר בית רפויה, ולא בית דגושה. הרב מאוד נהנה מהשיח עם הבן, ועשה זאת בפנים שמחות ומחייכות. ביקשנו להעניק לרב ''מתנה'', למרות שידענו מראש כי הרב לא לוקח מאומה משום אדם בעולם!
ובכל זאת, מאוד רצינו להוקיר תודה. עטפנו בבית את הספר ''אנציקלופדייה לחכמי תימן'' שיצאה באותם הימים, בתקווה שייתכן ועדיין הספר אינו נמצא בספריית הרב. מסרנו את הספר העטוף בידי הבן הקטן, והוא הגישו בשמחה לרב.
והרב – זרח מאושר לפנינו, נטל את הספר בידיו, הביע תודה רבה ואמר שאכן הוא מאוד אוהב ספרי לימוד וישמח בספר הזה. הוא לא רצה לפגוע בבן, ולכן הוא אמר לו: ''בקשה קטנה יש לי, שהבן ישמור לו את הספר בבית, ותמיד כשאצטרך אותו אבוא אליכם ואשתמש בספר''.
עד היום הספר מונח שמור אצלנו. ואנחנו, מה נעשה, עודנו מצפים בתחינה לזכות לזיו פניו הקדושות שיבוא ויעיין בספר, וספרו שלו עודנו זכות רבה עבורנו בהיותו מונח בביתנו.
(הרב משה עמיאל, בנימינה)
<h3>כשרות בהשגחת הרב זה גם בין אדם לחבירו</h3>
לפני כשמונה שנים, עוד בטרם הייתה כשרות ''ישא ברכה'' של מרן הרב, סוחר בבשר קיבל על עצמו את כל הידורי הכשרות של הרב מרדכי אליהו, ומו''ר הרב זצ''ל ניאות לתת לו הכשר בשלושה תנאים נוספים:
א. מחיר הבשר יהיה שווה לכל נפש כך שגם אברכים יוכלו לרכוש בשר לשבת ולחג.
ב. אין להזריק מים בבשר.
ג. אין להוסיף שומן צמחי לבשר.
הבשר יצא לשוק בהצלחה, אנשים נהנו מכשרות מיוחדת, עם הידורים רבים שהרב וצוות הכשרות שבהנהגתו הנהיגו, וגם מאיכות בשר טובה במיוחד.
לאחר תקופה בה איש העסקים שיווק את הבשר, הוא סיפר לי שהוא עומד לסגור את העסק כי המתחרים שלו בהכשרים האחרים גובים מחיר יקר הרבה יותר וגם מוסיפים מים וסויה (שומן צמחי) בבשר ולכן לא משתלם לו להמשיך. הוא ביקש מהרב שיתיר לו להוסיף מים ושומן צמחי, ואף התחייב בפני הרב לציין כמקובל על גבי האריזה שיש תוספת של 10% מים וכן שומן צמחי. אך הרב לא הסכים להתיר לו, וגם לאחר שהוא הודיע לרב כי הוא ייאלץ לסגור את העסק, הרב אמר לו שאם הוא לא יכול לעמוד כלכלית בזה אז הוא יכול לסגור את העסק.
הלכתי בעצמי לרב על מנת לשאול אותו: מדוע הרב אוסר?
השיב לי הרב: בוא נאמר שאתיר לו להוסיף מים ונחייב אותו לציין זאת בצורה בולטת על האריזה שיש תוספת של 10% מים. אך מה יקרה אם המכונה לא תדייק ותוסיף 12% מים במקום 10%? חתימת הכשרות שלנו תהיה על גזל? לזה אני לא מוכן...
(הרב דוד לחיאני, צפת)
<h3>ביומו תיתן שכרו</h3>
בחסדי ה', שנים ארוכות זכיתי להדפיס את שיעורי 'קול צופיך' של מורנו ורבנו הרב מרדכי אליהו זצוק''ל. מו''ר הרב היה מקפיד לשלם לי בעצמו, מיד כשסיימנו את כל ההגהות על השיעור ובירכנו על המוגמר, והיה רגיל לומר לפני התשלום: 'הריני בא לקיים מצוות ביומו תתן שכרו'.
בשנת תשס''ד בשבוע פרשת ויקהל-פקודי (גליון 259) שהה כבוד הרב בחוץ-לארץ, וביום שני של השיעור השבועי, שידרו את השיעור מחו''ל, השיעור עסק בדיני 'חודש ניסן וברכת האילנות'.
אני, כרגיל, הדפסתי את השיעור באותו הלילה, ושלחתי אותו בפקס' למספר שמסרו לי אנשי לשכת הרב מראש.
למחרת, התקשר אל ביתי אחד מאנשי הלשכה שליוו את הרב לחו''ל, וציינתי בפניו שיש לי כמה שאלות לרב על השיעור, והאם אוכל לדבר עימו. לאחר מספר רגעים, שוחחתי עם כבוד הרב והוא ענה לכל שאלותיי, ובסיום השיחה נפרדנו לשלום.
הנחתי את שפופרת הטלפון מידי, ואמרתי לאשתי שישבה לידי: ''עוד כמה שניות, הרב יתקשר אלי בחזרה!''
ואכן כך היה - הטלפון צלצל. וכששאלתי: ''מי זה'', ענה הקול: ''מדבר מרדכי''.
לא ידעתי מה לומר, והרב פתח ואמר: ''היום אני לא יכול לשלם לך, ואני מבקש מחילה על 'ביומו תתן שכרו'''.
לא ידעתי את נפשי, מי אני ומה חיי, ואמרתי לרב: ''בוודאי שאני מוחל, הרי הרב בחו''ל...''
זו היתה מעלתו וענוותנותו.
(נעם הלוי, מדפיס שיעורי 'קול צופיך' של מו''ר הרב)
<h3>מה לעשות עם 3 מיליון פראנקים?</h3>
מסופר על עשיר גדול מאוד שרצה לתרום כסף רב לתלמידי חכמים, אלא שביקש לעשות זאת בדרך של השקעה בבנק והרווח ינתן לצדיק. הגיע אל הבבא סאלי זצ''ל והציע לו את ההצעה הבאה: ''אפקיד עבורך שלושה מיליון פראנקים בבנק בתוכנית חסכון ותהנה אתה מרווחי הריבית מידי חודש''.
מיד כשהלך העשיר, שלח הבבא סאלי את שמשו אל הגר''מ אליהו זצ''ל ובפיו שאלה האם מותר ליהנות מהריבית. אחר עיון בשאלה, השיב מו''ר הרב: ''יש מקום להקל, אבל הבבא סאלי לא יסכים''.
חזר השמש לבבא סאלי ואמר לו: ''חכם מרדכי עיין באריכות ובסוף פסק: מותר''.
''וחוץ מזה'', שאל הבבא סאלי, ''מה עוד אמר לך?''
אמר השמש: ''הוא סיים ואמר שכבודו לא יסכים''.
''אהה'', אמר הבבא סאלי. ''אכן כך, אין דעתי נוחה מזה''.
למחרת, כשחזר העשיר אמר לו הבבא סאלי: ''אני לא מסכים''. העשיר התפלא והלך לשמשו לשאול אותו לסיבת הדבר. סיפר לו השמש שאמש היה אצל הרב מרדכי אליהו שפסק שמעיקר הדין אין בעיה, אבל הבבא סאלי לא יסכים. מיד לקח העשיר את כתובתו של הרב אליהו ונסע אליו. מיד כשנכנס לביתו שאל: ''אתה חכם מרדכי? אתה, אתה, אתה תגיד לבבא סאלי מה לעשות?''
''אני?'' השיבו הרב אליהו, ''אני עפר ואפר תחת רגליו של הבבא סאלי!'' או אז סיפר לרב אליהו שהוא העשיר שבא לבבא סאלי.
כשסיים, העמידו הרב אליהו במקומו: ''אתה! אתה! אתה תגיד לבבא סאלי מה לעשות?''
העשיר נדהם. ''אני עשיר'', אמר בגאווה ''אף אחד לא מדבר איתי ככה!''
אמר לו הרב: ''גם אני עשיר''. נרגע העשיר ושמע את עצת הרב.
חזר העשיר אל הבבא סאלי ונתן לו את הכסף, הפעם ללא תנאים.
''כבוד הרב יעשה בכסף כטוב בעיניו'', אמר בענווה.
הביט בו הבבא סאלי כשחיוך בעיניו. ''היית אצל חכם מרדכי, הא? לולא חרשתם בעגלתי לא מצאתם חידתי''. לקח הבבא סאלי את הכסף ומייד חילקו לעניים.
<h2>פרישות</h2>
<h3>סיפור האורז והיין</h3>
פעם ישבתי עם מו''ר הרב זצ''ל הכ''מ בעת שהגישו לו אורז לאכול. הרב לא רצה לאכול, למרות שהפצירו בו רבות. כששאלתי אותו מדוע אינו אוכל, הוא הסתכל עלי, לקח את המזלג ביד וחצה את האורז שהיה על הצלחת לשנים. בין שני החלקים היתה תולעת.
כששאלתי אותו איך הוא ידע שיש שם תולעת, אמר לי: כתוב שהקב''ה לא נותן לאנשים להיכשל באוכל לא כשר. במיוחד אם אדם נזהר מלמטה – אזי מזהירים אותו מלמעלה. שאלתי אותו: איך מזהירים? הרב אמר לי שיש כמה דרכים. אחת מהן היא שהאדם מתאווה מאוד לאותו אוכל. זה יכול להיות סימן בדוק שיש באוכל הזה דבר איסור. היצר הרע משתדל מאוד להכשילו.
פעם היינו בביקור ביקב מאוד חשוב יחד עם עוד רבנים אחרים. בכניסתנו הגיש לנו רב היקב מיץ ענבים לשתייה. כולם שתו מידו של רב היקב והרב אליהו לא שתה. למרות כל ההפצרות – הרב לא הגיש את היין אל פיו.
אחרי הכיבוד הראשוני ניגשו כל הרבנים לביקור ביקב לראות את כל הנהלים של הכשרות המהודרת. בסיום הסיור שאל הרב היכן מעשרים את היין. השיב לו רב היקב: אנחנו מעשרים את היין רק אחרי שהוא מוכנס לתוך הבקבוקים.
''ואיפה הבקבוקים המעושרים ואיפה הלא מעושרים?'' המשיך הרב.
רב היקב הצביע על המקום של המעושרים והלא מעושרים. ''ומאיפה הבאת לנו מיץ ענבים לשתות בתחילת הביקור שלנו?'' שאל הרב את רב היקב.
רב היקב נאלם דום, והרב המשיך בסיור כאילו לא קרה כלום. רב היקב עמד נדהם ולא היה יכול לזוז. ''יש לרב הזה רוח הקודש. איך הוא ידע לפני שלוש שעות שמיץ הענבים שהגשתי לו היה טבל?''
שאלתי את הרב והוא אמר לי: לא רוח ולא קודש, רק קצת זהירות. למה לעשר את המיץ כשהוא בבקבוק? חכמינו אמרו לא להשאיר בבית פרי או יין לא מעושר כדי שלא ייכשלו בו. מי שמשאיר יין לא מעושר על מנת לעשר אותו רק בסוף - סופו שייכשל בו, כי עבר על תקנת חכמים.
(הרב שמואל אליהו, בן הרב)
<h3>חדש או ישן?</h3>
כשמו''ר הרב אליהו זצ''ל הכ''מ ביקר בארצות הברית בפעם הראשונה הוא ראה שלא נזהרים שם מאיסור תבואה חדשה. כל הלחם שהיה שם היה מתבואה חדשה והרב לא אכל לחם בארצות הברית. ובחו''ל הבעיה היא הרבה יותר חמורה מהארץ, כיוון שהחיטה נקצרת שם בחודש תשרי, לעומת זאת בארץ ישראל כמעט ואין בעיה.
סיפר מו''ר הרב: ''כשהייתי באמריקה, הגישו לפניי כמה מאכלים והערתי את תשומת ליבם לאיסור חדש ולא הבינו על מה אני מדבר. וכאשר עמדתי לדרוש שם הצגתי בפניהם את האיסור של תבואה חדשה, וירדו לעומק דעתי. עד שאמרו: זה רב ישן (שאוכל ישן) ומדבר חדש. כיום ברוך ה' מקפידים בכל אמריקה באיסור זה, ועל הרבה מוצרים כתוב אם נעשה מקמח ישן''.
אמנם כל עוד לא למדו הקהילות שם להקפיד על איסור חדש, היה הרב בביקורו אוכל רק קרקרים יבשים שאשתו הרבנית שתחי' הביאה מהארץ.
(הרב שמואל אליהו, בן הרב)
<h3>הרב לא אוכל גם בכנסים של רבנים</h3>
הרב זצ''ל לא אכל בשר והיה פרוש מאוד באכילה. היינו מבשלים אצלנו בבית, וגם כשהיינו עושים אזכרות, ורבי מרדכי תמיד השתתף, אנחנו ידענו כי חכם מרדכי לא אוכל. גם בכנסים של רבנים ידעו כולם שרבי מרדכי לא אוכל, רק ממה שאשתו הרבנית הייתה מכינה עבורו.
(הרב דוד צדקה, בן דוד הרב, בנו של הרב יהודא צדקה ע''ה)
אחת מגדולותיו המיוחדות של מו''ר זצ''ל הרב הייתה שהיה מקפיד על עצמו ביותר, בחומרות רבות, אך עם זאת, כשהיה צריך לפסוק לאדם פרטי, בכל נושא שהוא, היה משתדל ומתאמץ להקל עמו כמה שיותר.
<h3>הנהגות מיוחדות באכילה</h3>
בהלכות שבת ובמאכלות אסורות הייתה למו''ר הרב זצ''ל דקדקנות מיוחדת. באחת הנסיעות המשותפות שלנו הגענו לצרפת. כשהגענו למלון גילינו ששכחנו את הכף החשמלית, שנועדה להכין לרב קפה, בארץ. במשך יום שלם לא הכניס הרב כל מזון לפיו. רק בשעות הערב, כשהגענו לבית שהוא סמך על הבעלים במאת האחוזים, הוא שתה משקה חם. לאכול מחוץ לבית? לא היה אצלו דבר כזה. היה לו שוחט בשם הרב יהודה גיאת ששחט במיוחד עבורו, ורק את הבשר הזה הוא היה אוכל.
פעם נוספת ששהינו בחו''ל, הוא לא אכל במשך יומיים, למרות שהיה לנו אוכל מהדרין, כי הוא לא סמך על הכשרות. כשמצאנו מאפייה יהודית, בדק אותה הרב, רק אז הסכים לטעום מהפיתות שהם ייצרו.
היה אירוע שהגישו לרב כוס תה בשיעור. שלוש פעמים נפלה הכוס והתנפצה, עוד בטרם הגיעה לשולחנו של הרב. הרב, שהבחין במבוכת האורחים, שאל את המארחים: מי הכין את התה? וכשאמרו לו שהכין את זה יהודי, שאל: האם בישל בכלי הזה פועל ערבי אוכל אחר? אמרו לו: כן. אמר להם שמשמיים לא נתנו לו להיכשל, כיוון שהוא מקפיד על בישול עכו''ם ולפי השו''ע אם נכרי בישל בכלי של ישראל אפילו אם בישל אוכל כשר, הכלי צריך הכשרה מחדש כמו כלי טרף.
סיפור נוסף שקרה לי איתו היה כשנסענו לשבת להתארח בגוש קטיף. הרב הביא איתו אמגזית, עליה הניח את החמין אותו ייעד לארוחת השבת, כיוון שלא אבה להשתמש בפלטת שבת. את האמגזית שם בחדרו האישי בכדי שאף אחד לא ייגע בסיר וייכשל באיסור מגיס. בלילה, נפתחה הדלת, ורוח פרצים כיבתה את האש של האמגזית. הרב לא אכל במשך כל אותה שבת, למרות שהיה לנו אוכל למהדרין. הוא היה מחמיר בכל מה שנוגע אליו בצורה שאי אפשר לתאר.
(הרב מאיר רוזנטל)
הגר''מ אליהו זצ''ל הטביע חותם כרב נמרץ הקשור לכל הנושאים המונחים לפתחה של הרבנות הראשית, אולם בעיקר השפיע בתחום הכשרות. הוא פיתח בהרבה מובנים את מוסד הרבנות – אולם הכשרות הייתה גולת הכותרת. למשל, הוא ייסד מחלקה מיוחדת לכשרות לדעת מרן הבית יוסף, בנושאי בישול עכו''ם, דבר שלא היה מקובל עד אז. הוא הקפיד מאד על פיקוח הייבוא, וגם לשם כך ייסד מחלקה מיוחדת. הוא לא נשא פנים לאיש, הוא היה איש הלכה.
(הגאון רבי אליהו בקשי דורון, הראשון לציון, מספיד את מו''ר הרב)
<h3>תסתכלו באותיות הקטנות</h3>
מגיל אחד עשרה לא הכניס הרב זצ''ל לפיו בשר בקר. רק אם בדק את סכין השחיטה או אז יאות לטעום מבשר העוף. מה הפלא, אם כן, שמתוך ערפילי חולשתו התנגד הרב בכל תוקף להיות ניזון מהזונדה שיש בה מרכיבים של חלב עכו''ם. רק בצאת השבת אמר למשמשו כי יש בזה חלב עכו''ם. המשמש התעקש, שהרי בבית חולים דתי עסקינן והאוכל כשר למהדרין.
''תסתכל באותיות הקטנות'', הורה לו הרב שכמובן צדק, ''מה, אתם לא רואים?'' התפלא הרב.
שלוש פעמים ביום תרוץ הרבנית לביתה כדי להביא לרב את המאכלים העשויים על פי חומרותיו הקפדניות.
(יוסי אליטוב)
<h3>אפילו לא טיפת מים</h3>
גם כשהיה רב ראשי לישראל והסתובב בעולם, לא נגע מעולם במאכלים שלא בישלה לו אשתו הרבנית שתחיה. היה נוסע ימים שלמים ואוכל רק לחם יבש כי באותה תקופה בחו''ל לא הקפידו על חדש, והיה נזהר שלא לאכול אפילו חביתה כי לא הקפידו על בישול עכו''ם, וכך היה אוכל רק פת במלח ומים במשורה.
סיפר אחד מרבני צרפת, כי הוא היה צריך פעם ללוות את הרב זצ''ל הכ''מ בעת שהגיע לצרפת לשיחה לפני תשעים אלף איש, והוא היה צריך להיות המתורגמן של הרב. הוא סיפר כי היה זה ביום חם והרב הגיע אחרי טיסה שבה לא אכל כלום. כשהגיע למלון בצרפת מו''ר הרב ביקש לשתות מים. מיד הביאו קנקן וכוסות מים של המלון, שכמובן לא היה כשר, אך הרב לא רצה לשתות מכוסות אלו של המלון וביקש כוס פלסטיק. במלון לא היו כוסות כאלו, ובאותו היום כל החנויות באזור ההוא היו סגורות בהיותו אזור יוקרה ולא נמצא בכל אזור המלון כוסות פלסטיק. בלית ברירה נסעו לכינוס, כשהרב לא שתה כלל, אפילו לא טיפת מים.
בדרך ראה המתרגם כי אישה אחת הולכת עם בקבוק מים וכוסות פלסטיק בידה, מיד רץ אליה וביקש את המים בשביל מו''ר הרב. כמובן שהאישה שמחה לתת את המים אבל זה היה כבר בדרך והרב לא שתה מהמים בדרך, כמו שכותב הרמב''ם בהלכות דעות (פרק ה' ב'): ''כשהחכם אוכל מעט זה הראוי לו, לא יאכלנו אלא בביתו על שולחנו ולא יאכל בחנות ולא בשוק אלא מפני צורך גדול'' וכו'. בקיצור, לא שתה הרב את המים הפשוטים הללו, רק אחרי שהרב סיים לדבר בפני כל הקהל הגדול, ורק אחרי שדיברו איתו כל האנשים וישב בחדרו לנוח. ועל כל זה נאמר: ''אשריך בעולם הזה'' כי מו''ר הרב היה תמיד מאיר פנים לאנשים, למרות שהיה אוכל פת במלח ומים במשורה.
(הרב שמואל אליהו, בן הרב)
<h3>מה זה פיצה?</h3>
פעם אחד ממשמשי הרב הביא מגש פיצה לבית הרב. לקחתי משולש פיצה ואמרתי לו: 'הרב, תאכל'. הוא שאל אותי: 'מה זה?' אמרתי לו: 'פיצה', והוא אמר לי: ''אני לא יודע מה זה פיצה''.
(ד''ר אפרים שמבה, רופאו האישי של הרב)
<h2>טהרה</h2>
<h3>מה זה פיצה?</h3>
טהרה לפי מסילת ישרים היא טהרת הלב. אבל גם טהרת הגוף היא חלק ממצוות הטהרה כי כשאדם מטהר את גופו הוא מטהר גם את נפשו.
מו''ר הרב אליהו זצ''ל היה מקפיד בכל יום שישי אחר חצות ללכת למקווה. וכשהיתה לו אפשרות לטבול גם בימי השבוע - היה טובל.
<h3>לבדוק את המקווה בכל בוקר</h3>
כשהיה מו''ר הרב זצ''ל דיין בבית הדין בבאר שבע הלך פעם בדרך וראה את המקווה של העדה החרדית פתוח והבלן היה עומד בפתח המקווה. לרב היה זמן לפני תחילת הדיון בבית הדין והוא ביקש מהבלן, שלא הכיר אותו, לטבול. הסכים הבלן ונתן לו לטבול במקווה.
הרב התבונן במים של המקווה וראה שהמים נחסרים והולכים בעת שהוא טובל שם, זאת אומרת, שיש במקווה נזילה וזה פוסל את המקווה. כשיצא הרב שאל את הבלן האם במקווה הזה טובלות לפעמים גם נשים. אמר לו הבלן: כן. אמר לו הרב: תגיד לרב שלך כי המקווה הזה פסול, וכי אסור לנשים לטבול שם. אם תרצה, קוראים לי מרדכי אליהו ואני נמצא בבית הדין.
נבהל הבלן והלך לספר את המקרה לרב העדה החרדית במקום. והוא שלח מיד את שמש הקהילה החרדית להודיע לרב אליהו בבית הדין שהוא גוזר עליו שלא להוציא לעז על המקווה שלהם כי הוא כשר בתכלית הכשרות. אמר לו הרב אליהו: תאמר לרב שלך שאני אבוא אליו לביתו אחרי הדיונים בבית הדין.
עם תום הדיונים בבית הדין הגיע הרב אליהו לביתו של רב העדה החרדית בבאר שבע ואמר לו שוב כי המקווה פסול. הרב לא קיבל את דבריו של הרב אליהו ז''ל, כי לא הכירו, ואמר לו שוב: אני אוסר עליך להוציא לעז על המקווה שלנו. שאלו הרב אליהו: אמור לי מי הרב שלך, ואני אדבר איתו. אמר לו: הרב יונגרייז של העדה החרדית בירושלים. אמר לו הרב אליהו: אמור לו כי אני אמרתי לך כך, או שתחכה ליום שלישי שאני אהיה בירושלים וניפגש שם.
לא הסכים רב העדה החרדית לחכות ונסע עוד באותו היום לירושלים לשאול את הרב יונגרייז בעניין ולספר לו כי הוציאו לעז על המקווה שלו. שאל הרב יונגרייז את הרב של העדה החרדית שם, מהו שמו של הרב שפסל את המקווה, ואמר לו: מרדכי אליהו. הרב יונגרייז הכיר את מו''ר הרב מאז שלמד בירושלים, ולמרות גילו הצעיר הכירוהו כל גאוני ירושלים וחכמיה. שמע כך הרב יונגרייז, ואמר לו: אם הרב אליהו אמר לך פסול, אז פסול, אל תתן לשום אישה לטבול במקווה, ותתקן אותה ככל אשר יאמר לך הרב אליהו.
חזר הרב לבאר שבע באותו היום וקרא לרב אליהו לבוא אליו לביתו. חבריו הדיינים של הרב אליהו בבית הדין אמרו לו: אל תלך אליו, כבוד התורה הוא שהוא יבוא אליך. אך אמר להם הרב: למען המקווה והטהרה מוכן אני ללכת אליו, העיקר שתהיה טהרה לבנות ישראל ולא ייכשלו.
הלך אליו הרב אליהו, וסיפר לו הרב של העדה את מה שנאמר על ידי הרב יונגרייז זצ''ל. והסכים מו''ר הרב לפקח על אטימת המקווה. אחרי העבודות בדק הרב את המקווה וראה שאין בו נזילה. שאל הרב החרדי את מו''ר הרב האם המקווה כשר. אמר לו הרב אליהו: את התשובה תקבל מהרב יונגרייז, אני נוסע היום לירושלים ואתן לך את התשובה.
בירושלים נפגשו הרב אליהו, הרב יונגרייז והרב של העדה החרדית בבאר שבע, ושאל הרב יונגרייז את הרב אליהו האם המקווה כשר.
אמר לו הרב אליהו: עכשיו המקווה כשר, אבל צריך לבדוק אותו בכל בוקר שאין נזילה. חייך הרב יונגרייז ואמר לרב של המקווה: תן לרב אליהו מפתח שיוכל לטבול כל בוקר. וכך באו הדברים על מקומם בשלום.
<h3>המקווה של רבי אלעזר פאפו</h3>
פעם שמעתי סיפור ממו''ר אבא זצ''ל הכ''מ סיפור בעניין תפילת הגשם של יהודי פשוט. הרב היה בביקור ליד קברו של רבי אלעזר פאפו זצוק''ל, בעל הפלא יועץ, וחיפש מקווה לטבול בו. לפי דעת הפלא יועץ צריך אדם לטבול לפני שהולך לקברי צדיקים. שאל את אנשי המקום ואמרו לו שיש מקווה במרחק של כמה עשרות קילומטרים משם. שאל אותם הרב: למה לא תעשו מקווה אצלכם? אמרו לו: זה מסובך ביותר. אמר להם הרב: לא מסובך. תמצאו בור ריק, תיצקו בתוכו בטון שיכיל בערך קוב מים, לידו תעשו עוד בור אחד שיהיה להשקה ולזריעה.
יהודי אחד מבני המקום היה שם ואמר לרב: בשבילך זה פשוט, כבוד הרב, אבל לנו זה מסובך. אני מוכן לעשות הכל מיד עכשיו, ובלבד שתעמוד לידי ותראה לי בדיוק איך עושים. הסכים מו''ר הרב. מיד הביא אותו יהודי פועלים וכלי עבודה. בנו תבנית מקרשים, יצקו בטון והכל בפיקוח הרב ובהנחייתו.
כשסיימו את המלאכה, רצה אותו האיש להביא צינור מים ולמלא את המקווה, אך הסביר לו הרב שצריך למלא מקווה במי גשמים או במי מעיין. התעצב האיש אל ליבו ואמר: עד שיבואו גשמים למלא מקווה יקח כמה חודשים, חשבתי שנוכל לטבול היום. אמר לו הרב: נתפלל. אתה עשית את שלך – תן להקב''ה שיעשה את שלו. עמד אותו יהודי ואמר: ''רבינו אלעזר פאפו! עשינו את המקווה הזה לכבודך, לפי הפסק הלכה שלך. תבקש מהקב''ה שיוריד לנו גשם כדי שיתמלא המקווה שבנינו''.
והוסיף אותו יהודי פשוט: ''אנא ה', אבינו שבשמים, בנינו מקווה לכבוד הצדיק. אנחנו עשינו את שלנו מיד כשביקש מאיתנו הרב. בבקשה תעשה את שלך, ותן לנו גשמי ברכה למלא את המקווה הזה''. שמעתי ממו''ר אבא שהוא היה נוכח שם וראה את הפלא. מיד אחרי התפילה של אותו יהודי פשוט, נתקשרו שמיים בעבים והחל לרדת גשם כבד עד שהמקווה התמלא על כל גדותיו.
(הרב שמואל אליהו, בן הרב)
<h3>דרכי טהרה</h3>
מו''ר הרב זצ''ל סיפר לי: באחד הביקורים של הרב בארה''ב, ביקש לטבול במקווה ביום שישי. לכבודו, פתחו את המקווה של סאטמר. כשהרב נכנס למקווה הרגיש ש''אין ריח של מקווה''. בדק וראה שהמים זוחלים. אמר להם: המקווה פסול. אנשי סאטמר התרגזו, איך יכול להיות שהרב יגיד להם שהמקווה פסול? השמועה עשתה לה כנפיים ותהום כל העיר.
התקשרו החסידים להרה''ג משה פיינשטיין זצ''ל לשאול מה לעשות. והוא שאל אותם מי הרב שפסל את המקווה? כששמע שזה היה מו''ר זצ''ל, אמר להם שאם הרב אליהו פסל את המקווה – הוא פסול, אתם חייבים לתקן את המקווה. רק אחרי שהרב אליהו יכשיר את המקווה – הוא יהיה בסדר.
בינתיים נסע מו''ר זצ''ל למקום אחר, ושם חיפשו מקווה ומצאו בביתו של אחד האדמו''רים. אותו אדמו''ר שמח מאוד שמו''ר יטבול בביתו אך התנה זאת בשני תנאים: שהרב ישתה איתו כוס תה והוא יוכל לטבול אחרי הרב. אחרי שמו''ר טבל, ישבו לשתות כוס תה, והאדמו''ר אומר לו: בוא ואספר לך מדוע ביקשתי ממך את שני הדברים. זה עשרות שנים שיש לי קושיה ולא מצאתי לה תירוץ. כל הרבנים ששאלתי - לא ידעו לענות לי. אתמול בערב, שמעתי את כבודו נותן שיעור ובמהלכו פתר לי את הקושיה בקלות רבה.
כיצד הכיר הרה''ג משה פיינשטיין זצ''ל את הרב אליהו זצ''ל?
אחד מהרבנים בברית המועצות, התייעץ עם הרב (בחשאיות) איך לבנות אצלם מקווה, דבר שהיה אסור לפי חוקי המדינה באותם ימים. הרב יעץ לו עצה מקורית לבנות את המקווה בבית שהיה סמוך לנהר ולמשוך מים מהנהר למקווה באמצעות צינור. לאחר זמן, הגיע לשם רב מארצות הברית ובראותו את המקווה אמר שהוא פסול. לאחר שראה שדבר זה גורם צער גדול ליהודי המקום, התקשר אותו רב לרב משה פיינשטיין וסיפר לו על המקווה ושלדעתו הוא פסול. הרב פיינשטיין אמר לו: אני הייתי ברוסיה ויודע את הקשיים עד שמצליחים לבנות מקווה, ואיך אתה מרהיב עוז בדעתך לפסול אותו? לעצם הענין, שאל לפרטי השאלה, ולאחר ששמע את פרטי המקווה אמר שזה כשר. תוך כדי בירור הדברים נודע לו שמו''ר הוא זה שנתן את העצה איך לבנות את המקווה, וכך הכיר בגדלותו ובידיעתו בדיני מקוואות.
(רפאל עטייה)
<h3>כל התמונות נשרפו לי</h3>
בעת שביקר מו''ר הרב זצ''ל בקהילות היהודיות בקנדה סיפרו לו הרבנים כי במחוז קיובק נמצאים היהודים בבעיה גדולה בעניין המקווה. יש בעיר מקווה מהודר וכשר אבל המפתחות של המקווה נמצאים בידי הרב הרפורמי שממש לא מאמין בענין של טהרה וטומאה, ולכן הוא פותח את המקווה רק פעם אחת בשבוע. הפתיחה הקצרה גורמת צער להרבה נשים שלא יכולות להיטהר כשהן צריכות לכך, ולפעמים ממתינות שבוע או יותר לפי קשיות ליבו של הרב הרפורמי, שהמפתחות בידו.
לשאלת מו''ר הרב היאך הגיעו המפתחות לידו, השיבו הרבנים כי המקווה הזה נבנה בעזרת הרשות המקומית והרב הרפורמי מקורב הוא לשלטון. הוא הציג את עצמו כנציג היהודים במקום ולכן הוא קיבל מהם את המפתחות והרשות להפעיל את המקום.
קרא הרב אליהו לרב הרפורמי ואמר לו: ממילא אינך מאמין במקווה הזה – תן את המפתחות לרבנים האורתודוקסים והם יפעילו את המקווה יום יום. אמר לו הרפורמי: בזכות זה שהמפתחות אצלי והמקווה בידי, הם צריכים לי ומכבדים אותי וחבל לי להניח מידי את הכוח הזה.
אמר לו הרב אליהו: או שתפתח את המקווה יום יום או שאלך אל ראש העיר ואומר להם בסמכותי כרב ראשי לישראל שאתה לא רב אלא סתם מתחזה. כמו כן אבקש ממנו שיעביר את המפתחות לידי הרבנים הרגילים שיפעילו את המקווה כרגיל.
נבהל הרפורמי אך לא יכל לסגת בקלות, ואמר: אם כן, יבוא הרב אליהו לבקר אותי בביתי ואתן לו שם את המפתחות. אמר לו הרב אליהו: בסדר.
אחרי שיצא הרפורמי, אמרו לו הרבנים וראשי הקהל שזה עלול להיות בזיון קשה לרב אליהו שיצלמו אותו מבקר בבית של רב רפורמי ואף חולק לו כבוד בביקורו. למחרת יפרסם אותו רפורמי בכל העיתונות את התמונות שבהם הרב אליהו מכבד רב רפורמי וכדי בזיון וקצף. חייך הרב ואמר: אנחנו עושים לשם מצווה, לשם טהרת בנות ישראל, ושלוחי מצווה אינם ניזוקים.
וכך היה. למחרת הלך הרב אליהו לבית הרפורמי, ובפתח ביתו עמד צלם העיתונות המפורסם והידוע ביותר בקנדה. שלוש מצלמות היו תלויות לו על צווארו והוא צילם את הרב מכל זוית אפשרית יחד עם הרב הרפורמי. קיבל הרב אליהו את צרור מפתחות המקווה לידיו ונתן אותו לקהילה שישתמשו בו לטובת הנשים של הקהילה ולטהרתן.
אחר כך אמר הרב אליהו לרב סבח, שהיה רב הקהילה שם במונטריאול: ''לך לצלם וקנה ממנו את כל התמונות שצילם, אפילו במחיר גבוה, כדי שלא יעשו חילול השם עם התמונות בבית של הרפורמי''. הלך הרב סבח לצלם והוא אמר לרב שהתמונות הן של הרב הרפורמי, אבל הוא מוכן למכור אותן למרבה במחיר, כשיהיו מוכנות.
למחרת בא הרב סבח אל הצלם וראה אותו כועס כולו: 'הרב שלכם הוא איש מכשף. כל התמונות נשרפו לי, בכל שלוש המצלמות. לא קרה לי דבר כזה כל החיים שלי. הפסדתי את כל מה שרציתי להרוויח משניכם!'.
כשסיפרו את זה לרב אליהו הוא חייך ואמר: מכאן תבינו עד כמה חשובה לפני הקב''ה מצוות הטהרה.
<h3>אף אחת לא צריכה טבילה</h3>
זהו אחד הסיפורים המופלאים ביותר שאפשר לספר על מו''ר הרב אליהו זצ''ל. המקרה הזה קרה בתקופת ההקפאה של יצחק רבין, שאסר לבנות ביהודה ושומרון שום מבנה ציבור. והיה ישוב צעיר שעוד לא נבנה בו מקווה. ראש המועצה הדתית במקום פנה אל הרב אליהו, ואמר לו: אנו מוכרחים מקווה בישוב ויש הקפאה ואיסור על בנייה, מה נעשה?
ענה לו הרב: ''בישוב זה לא צריכים עכשיו מקווה''. לתמיהת ראש המועצה הדתית, הסביר הרב כי כל הנשים עכשיו בהריון או שיהיו בקרוב. בינתיים, הוסיף הרב, תפנה לקצין הבכיר במקום ותסביר לו את הבעיה ויהיה לך פתרון.
ראש המועצה הדתית פנה לרב הישוב ואמר לו: דע לך שהרב אליהו אמר שכל הנשים בישוב הן כעת בהריון או שיהיו בהריון בקרוב, כך שאין דחיפות למקווה כעת. ובעניין הבנייה אמר לי ללכת למפקד הצבאי האחראי על איסור הבנייה במקום ולהסביר לו.
רב הישוב התפלא על התשובה של הרב אליהו, אבל אמר לאשתו לבדוק בעדינות אם אכן המצב של כל הנשים בישוב הוא כזה. היא חזרה אליו מופתעת, ואמרה לו: אכן, כל הנשים בישוב בהריון, לא צריכות מקווה.
בינתיים הלך ראש המועצה הדתית למפקד הצבאי באזור והסביר לו את חשיבות העניין, וגם סיפר לו את מה שאמר הרב אליהו ומה שקרה. אמר לו הקצין: תבנו במהירות את המקווה. בתקופה הזאת אני לא אבדוק מה קורה אצלכם בישוב, וכשתגמור לצקת את הגג, תודיע לי ואני אבוא לצעוק עליכם, ובזה נגמור את הענין.
אחרי שיצקו את הגג – הודיע ראש המועצה הדתית לקצין שנגמרה הבנייה של המקווה. הוא בא באותו יום עם שיירה של ג'יפים וראה את המקווה בנוי. מיד הוא עשה במקום הצגה של צעקות וטלפונים ויצא מדעתו מרוב כעס. אבל אחר כך הוא אמר: כבר גמרתם ואין ברירה, לא אהרוס לכם את המקווה.
אחרי שנבנה המקווה בא ראש המועצה הדתית לרב אליהו, ואמר לו: דרכו של הריון שהוא נגמר אחרי תשעה חודשים בלידה, עוד מעט צריכים מקווה. עכשיו חודש אלול ומה יהיה על המים, האם נמלא את המקווה באמצעות קרח? אמר לו הרב אליהו: חכה כמה ימים.
בכ''ה אלול הרב אליהו היה בערב שנעשה לכבוד ישיבת ההסדר בצפת. הוא היה באותו יום בכמה מקומות בצפון ודיבר בהם על תשובה והתחזקות, ולא הספיק להתפלל ערבית עד אחרי הארוע בצפת. כשסיים הרב אליהו לדבר בצפת לפני כל הקהל, הלך להתפלל ערבית בציון של הרשב''י. אחרי התפילה הוא אמר למשמשו, הרב זעפרני: תתקשר עכשיו לנתן נתנזון ותאמר לו שלא ימלאו את המקווה במי קרח כי זה לא הכי מהודר. עד סוכות המקווה שלהם יהיה מלא במים על כל גדותיו.
אמר לו נתן נתנזון כי האיזור הוא לא איזור של גשמים והתקופה היא גם כן לא תקופה של גשמים ומקווה צריך כמה וכמה ימי גשמים בכדי להתמלא. אמר לו הרב: אף על פי כן, עוד לפני ראש השנה יתחילו הגשמים ועד סוכות המקווה יתמלא.
בערב ראש השנה נפתחו ארובות השמים וגשם עז ניתך באותו אזור. ועד סוכות המקוואות והאוצרות של המקוואות נתמלאו כולם, והמקווה היה פתוח לנשים היולדות.
(הרב מרדכי נגארי, רב העיר מעלה אדומים)
<h3>להרבות טהרה בישראל</h3>
אישה אחת היתה נוהגת לבוא אל הרב זצ''ל ופונה אליו בלשון חברית, כאשר הסובבים את הרב תמהים על כך. כאשר זכתה להכיר את הבחור עמו עמדה להקים את ביתה, באה אל הרב והוא הפנה אותה לבוא וללמוד עם אשתי שתחי'. אמנם הזהירוה לבוא אלינו בלבוש שונה מזה בו היתה נוהגת ללכת... היא היתה מגדירה עצמה מסורתית ואילו ארוסה חילוני. ואכן היתה באה ולומדת לקראת חתונתה.
כאשר שמעתי שהרב זצ''ל יערוך לה את חופתה לא מצא חן הדבר בעיניי, שכן באותה תקופה עמדה להתחתן בזיווג שני, בחורה שחזרה בתשובה שהיתה מקפידה על קלה כבחמורה, וכאשר באתי ללשכת הרב לבקש עבורה שהרב יערוך את חופתה, אמרו לי: למה אתה מטריח את הרב? הרי אתה יודע שהוא יבוא רק לכבודך, והוא כל-כך עמוס. על-כן ויתרתי. והנה לזאת, שאף על לבושה אינה מקפידה לילך בצניעות, יבוא הרב ויערוך את חופתה? ענו לי: הרב יודע מה הוא עושה.
ואכן הרב ערך את החופה. הכלה היתה באה אל המקווה בשכונתנו. כעבור זמן מה סיפרה לנו שהיא הצליחה לשכנע ארבע נשים חילוניות העובדות עמה ללכת למקווה. יתר על כן, אחותה, שהתחתנה שנים לפניה ולא זכתה להפקד, הסכימה ללכת למקווה. לאחר טבילה ראשונה, נפקדה אותה אחות. אכן, הרב יודע מה הוא עושה...
(הרב זאב נוימן)
<h3>עניתי כבר לפני שנה</h3>
כזה היה הרב זצ''ל. צדיק ענק עם גישה חמה ויחס של חשיבות לעניין או בעיה של כל אחד ואחד, לא משנה מי הוא. מתוקף תפקידנו ניסינו בדרך מכובדת להגן על הרב, על זמנו, על כבודו – בדרך כלל אנשים הבינו אך לא תמיד. היו ויכוחים, אנשים רטנו, ואנחנו השתדלנו לעשות את מלאכתנו נאמנה, תוך כדי כך שמשתדלים להבין ולא לשפוט. ומה יכולנו לעשות כאשר הרב זצ''ל עצמו מחל על כבודו והשתדל לעזור ולשמוע כל אחד? כאשר אני מדברת דווקא לא על אלה שכל אחד מתייחס אליהם, אלא על ה''עמך'' הפשוטים שצריכים אותו ואין לו מי שיעזור לו. אלה שידעו להידחף ובחוסר טקט, מתוך הדוחק של מצבם, לפרוץ, והרב זצ''ל היה עומד ושומע ועונה בסבלנות, למרות קוצר הזמן, למרות אנשים ''חשובים יותר'' שהמתינו לו.
מרתק היה לראות איך הרב זצ''ל היה עונה במשך שעות ארוכות על מכתבים שנשלחו אליו, איך היה מרוכז כל כולו בעניין של השולח. וכאשר היה קורה והיו מפריעים לו באמצע עם שאלה שלא סבלה דיחוי, היה עונה וחוזר מיד למקום במכתב, בלי להתבלבל או להתחיל שוב מתחילה. התשובות היו קצרות, מדויקות להפליא. אנשים השתוקקו לפירוט של התשובה, להבנת הוראתו של הרב זצ''ל, אך בסופו של דבר נאלצו להודות שהמילים הבודדות קלעו למטרה ולא היה צורך להוסיף.
קרה פעם שקבלנו מכתב בפקס', והשולחת התקשרה כל יום מפאת דחיפות הענין. שוב ושוב הוכנס מכתבה לרב, וכל פעם המכתב יצא ללא תשובה. יום אחד הרב לא הגיע למשרד ושלחתי את המכתב לבית הרב בפקס'. הרב זצ''ל הסתכל על המכתב ואמר: ''עניתי כבר''.
כשהשולחת התקשרה לשאול מה קורה עם התשובה שלה, לרגע לא ידעתי מה לומר לה. וכי אגיד לה שהרב ענה לה, כאשר ידוע לי בפירוש כי הרב לא כתב תשובה על מכתבה? אך מיד התעשתתי, ואמרתי לה בפשטות: ''הרב כבר ענה לך''. פחדתי שהיא תצעק עלי כמו שעשתה בימים האחרונים, אך לא. היא מיד אמרה: ''אני לא מאמינה. איך זה יכול להיות? הרב צדיק, צדיק עצום''.
היא המשיכה להסביר כי ''אכן, שלחתי את המכתב הזה בדיוק כמו שהוא לפני יותר משנה. הרב ענה לי, אך לא רציתי לקבל את תשובתו, ולא עשיתי את מה שאמר לי. כעת, חשבתי לשאול שוב דרך אותו המכתב, ולראות אולי שינה את דעתו! אז לא סתם שלא קיבלתם תשובה שוב ושוב''.
(נעמי קנובל, מזכירה בלשכת הרב)
<h2>חסידות</h2>
<h3>עניתי כבר לפני שנה</h3>
כתב הרמח''ל בשער החסידות: כתוב בתנא דבי אליהו: ''כל חכם וחכם מישראל שיש בו דברי תורה לאמיתו, ומתאנח על כבודו של הקב''ה ועל כבודן של ישראל כל ימיו, ומחמד ומתאווה ומצפה על כבוד ירושלים ועל בית המקדש ועל הישועה שתצמיח בקרוב בימינו ועל כינוס גליות - מיד שורה רוח הקודש בקרבו''. נמצאת למד שזאת היא הכוונה המעולה שהיא רחוקה לגמרי מכל הנאת עצמו, ואינה אלא לכבודו של מקום ולקידוש שמו יתברך המתקדש בבריותיו בשעה שעושים רצונו, ועל זה אמרו (זהר כי תצא): ''איזהו חסיד? המתחסד עם קונו''.
<h3>לוחם בעוז ובתעצומות</h3>
הגר''מ אליהו זצ''ל קיבל את כולם בסבר פנים יפות. עוד כחבר בית הדין הגדול, כולם מצאו אצלו אוזן קשבת, מענה רך משיב חימה. זה היה מיוחד וזה בלט אצלו. תמיד הוא לימד תורה, נתן הוראות על פי התורה, תמיד היה לו את הקו של ארץ ישראל השלמה. בעניין ארץ ישראל הוא לא וויתר בשום אופן. כל זה בא מאהבת ארץ הקודש ולא בשל דעות מדיניות כאלה ואחרות.
כאשר גורלה של ארץ ישראל עמד על הפרק, הא לוחם בעוז ובתעצומות. הדוגמא הכי בולטת היא תוכנית ההתנתקות. בתקופת פינוי גוש קטיף, כולנו ראינו אותו איך הוא צעק, בכה והתפלל, ואף התקיף, שלא כדרכו הרגילה. כל זה היה מרוב אהבת התורה, אהבת ארץ ישראל ואהבת היהודים שיישבו את הארץ ועתה הונפה מעליהם חרב העקירה.
כאשר הוא ראה את הסכנה הזאת הוא זעק בכל ליבו, ראינו את זה גם בתפילות שהוא ערך למען הכלל. הייתי איתו כמה פעמים בקברי האבות בחברון, וראיתי איך הוא מתפלל מעמקי ליבו למען עם ישראל. ההשתדלות שלו למען עם ישראל הייתה מיוחדת במינה.
(הגאון רבי שלמה משה עמאר שליט''א, הראשון לציון)
הרב זצ''ל היה עורך תפילות פעמים רבות על כלל ישראל. כל פעם שהוא היה רואה שיש איזו גזירה על עם ישראל מיד היה קורא את הציבור לתפילה. והיה מביא את דברי הרמב''ם שכתב כי מי שלא צועק אל ה' בשעה שיש גזרות - הוא אכזרי. כי לפעמים מטרת הצרות לעורר אותנו לתשובה ובאדישותו הוא גורם ליותר צרות. ועוד כתב הרמב''ם שאחד הדברים שצועקים עליהן אל ה' הוא כשיבואו לקחת את ארץ ישראל מידינו, וכשנצעק ישמע ה' לתפילתינו - ומחשבתם הרעה לא תצא לפועל. כך יש לעשות היום שרוצים למסור חלקי ארץ ישראל בידי נכרים, להתפלל ולזעוק אל ה'.
וכמה פעמים נפגש עם ראשי הממשלה ושריה להזהירם על החזרת שטחי ארץ ישראל, והיה מחזק את ידי המפקדים הבכירים שהיו באים אליו לשמור על חיי עם ישראל בלי שום מורא ופחד כלל. וכשהיו מהומות בהר הבית ונהרגו שם כמה וכמה מתפרעים ערבים מירי כוחות הבטחון, נעשתה סערה בתקשורת. קרא הרב אליו את מפקד הכוח בהר, חיזק אותו ובירך אותו להמשיך בדרכו ולא לפחד כלל.
<h3>עבד לעם ה'</h3>
כתב הרמח''ל על החסידות, שעיקרה הוא לחשוב כל הזמן על ''טובת הדור, שהנה ראוי לכל חסיד שיתכוין במעשיו לטובת דורו כולו, לזכות אותם ולהגן עליהם. והוא ענין הכתוב (ישעיה ג'): 'אמרו צדיק כי טוב כי פרי מעלליהם יאכלו', שכל הדור אוכל מפירותיו. וכן אמרו חז''ל (ב''ב ט''ו): היש בה עץ - אם יש מי שמגין על דורו כעץ. ותראה שזהו רצונו של מקום שיהיו חסידי ישראל מזכים ומכפרים על כל שאר המדרגות שבהם...
שאין הקב''ה חפץ באבדן הרשעים, אלא מצוה מוטלת על החסידים להשתדל לזכותם ולכפר עליהם. וזה צריך שיעשה בכונת עבודתו, וגם בתפלתו בפועל, דהיינו שיתפלל על דורו לכפר על מי שצריך כפרה, ולהשיב בתשובה מי שצריך לה, וללמד סניגוריא על הדור כולו''.
אנשים חושבים שהרב זצ''ל היה מברך ובדרך טבעית הברכה הייתה מתקיימת, אבל רק אנחנו ידענו כמה כוחות נפש וגוף הרב השקיע בתפילותיו ובברכותיו. עד היכן הגיעה מסירות נפשו כאשר הבטיח ישועה, ועד כמה קשה היה לו להגיע לדרגתו: ''כצדיק מושל ביראת אלוקים''.
לא אחת קרה שהוא היה עייף ומותש עד כלות מיום גדוש בעבודת ה', כאשר הגיעה בקשה דחופה לישועה, אבל הוא לא עשה כל חשבון לעצמו. היינו מקבלים טלפונים באופן קבוע בשעות הקטנות של הלילה וההיענות במאור פנים אמיתית נתנה למבקשינו את התחושה שאצל הרב מדובר בשעת בוקר שלווה ורגועה.
(אשת הרב, הרבנית צביה חנה אליהו תליט''א)
הרב זצ''ל עזר לכולם ולא בדק בציציותיו של איש אם הוא חרדי, דתי או לא. כל אדם שבא אליו להתייעץ, ללמוד או להתברך, קיבל את התשובה שהתאימה לו לפי דעת תורתו של הרב. הוא פשוט לא עשה הבחנות בין אנשים.
מבט חטוף בציבור הענק שהשתתף בהלוויתו של הרב מראה כי אכן אין מכנה משותף מובהק בין תלמידיו, מלבד דרישת תורה ודעת שבקרבם. כתף אל כתף עמדו ודמעו לבושי שחורים ונעולי סנדלים, חובשי מגבעות לצד עוטי חולצות קצרות, כשדמעה בדמעה מתערבבת, אל מול מיטתו של רבם האהוב.
(ר' חיים סויסה, מזכיר הרב)
כמי שקרוב לרב מעל 30 שנה ידעתי שהמציאות בבית הרב היא שיום אחר יום, שעה אחר שעה, עשרות פעמים ביום ואולי אף יותר אנשים מגיעים לשאול שאלות, לקבל עצות או לבקש תפילות וברכות.
(הרב דוד לחיאני, צפת)
<h3>לנסוע בלי ברכת הרב</h3>
ישנה אשת עסקים שנוסעת הרבה מאוד לחו''ל, וכבר שנים רבות לא נסעה ללא קבלת ברכת הצלחה מהרב זצ''ל. בנוסף, הייתה גם שואלת את הרב על התאריכים האפשריים, והרב היה קובע עבורה מתי כדאי שתיסע. קרה פעם שהרב היה חולה באותו שבוע, ולא הצלחנו לקבל את ברכת ההצלחה, אך משום שכבר קבעה לה את התאריך, היא נסעה, אך לא לפני שהתחננה שלא נשכח לקבל את ברכת הרב. מפאת מחלתו לא יכולנו לבקש באופן אישי, וכך שלחנו את הבקשה לרב בפקס. לאחר כמה ימים, נודע לנו כי הפקס בבית הרב לא היה תקין, וכי המכתב מעולם לא הגיע לרב. בינתיים, האשה חזרה מאוכזבת ביותר ואמרה שמעולם לא היתה לה נסיעה שכל-כך לא הצליחה בה בעסקים כמו אותה נסיעה. רק אז סיפרנו לה מה שקרה, ומיד היא אמרה שהבינה מדוע לא היתה לה הפעם סייעתא דשמיא כלל.
<h3>כמו אבא טוב</h3>
אנשים היו מגיעים לחוצים ועצבניים, נכנסים אל הרב זצ''ל ויוצאים כמו אנשים אחרים. אנשים סמכו לגמרי על הרב כדי להחליט מיידית על דברים שהתלבטו עליהם ימים ארוכים, ואז הכל היה מתבהר. בפעמים המעטות יחסית שאנשים התקשרו להודות לרב בעקבות שראו ישועה בעצת הרב, או שנתבשרו למזל טוב לאחר ברכתו, אי אפשר לתאר את האור על פניו של הרב ושמחתו לשמוע את הבשורה. כמו אבא היה עבור כל אחד ואחד.
<h3>כשהרב נרדם</h3>
פעם הרב זצ''ל קרא מכתבים, והיה נראה לי קצת עייף. ישבתי ליד השולחן ועבדנו על ארגון היומן. פתאום שמנו לב שהרב נרדם. אף אחד מהנוכחים לא זז. פשוט קפאנו על מקומנו לדקות ארוכות, מאחר ולא רצינו להפריע או להעיר אותו. פתאום פתח את עיניו וחזר עם מבטו בחזרה לאמצע המכתב והמשיך לקרוא. לאחר שהגיע הביתה, הרבנית תליט''א התקשרה, ואמרה בפליאה גדולה: ''מה אתכם? לא שמתם לב שהרב לא הרגיש טוב? יש לו חום גבוה!''. ובאמת אי אפשר היה לדעת. אותו ריכוז, אותם חיוכים. רק היה נראה ''קצת עייף''...
<h3>כולם היו בניו</h3>
האהבה והאהדה שסובבו את הרב זצ''ל היה דבר שלא ניתן לתאר. כל אחד, לא משנה איזה סגנון, מה חבש על ראשו, דתי, חרדי, חילוני או מסורתי, אשכנזי, ספרדי, חסידי או ליטאי - כולם כולם היו כאן. כולם באו לקבל את עצת הרב, את פסיקתו, את ברכתו, על דברים גדולים מאוד ועל דברים קטנים מאוד... הכל קיבלו מענה, כולם הרגישו מקובלים, אהובים, רצויים.
כמה אנשים קראו לעצמם ''תלמיד מובהק של הרב'' או ''מקורב'' או ''מבאי ביתו - בני בית''? פעם חשבתי שכנראה כולם הוזים, עד שתפסתי שבאמת כל אחד מרגיש כך, וזה בגלל יחסו המיוחד והאבהי של הרב זצ''ל.
(נעמי קנובל, מזכירה בלשכת הרב)
<h3>בוכה על הפיגוע ב'מרכז הרב' – עוד בטרם התרחש</h3>
סיפר אחד מראשי ישיבת 'אור שמח' כי הזמין את מו''ר הרב זצ''ל להכנסת ספר תורה, שבוע ימים לפני הפיגוע שהיה בישיבת 'מרכז הרב'. ברגע שהרב שמע על ההזמנה, התחיל לבכות בכי תמרורים. המזמין התפלא על התגובה של מו''ר הרב, ושאל מה קרה. אמר לו מרן הרב זצ''ל: ''ולוואי שבאותו לילה ירד שלג''. גם המשפט הזה היה פלא בעיניו למשך שבוע.
באותו יום של הפיגוע ביקש מו''ר הרב לארגן תפילה בכותל המערבי, ואף אחד לא הבין על מה ולמה הרב ביקש לבוא לתפילה. הרבה בחורים מישיבת 'מרכז הרב' הגיעו לתפילה. הרב התפלל עם הציבור בכותל וביקש למשוך את התפילה עוד ועוד. בסופו של דבר הסתיימה התפילה ובשעה שבחורי הישיבה נסעו חזרה מהכותל לישיבה נכנס המחבל הארור והרג שמונה בחורים, מהצעירים של הישיבה, שנשארו בספרייה ללמוד תורה. האוטובוסים שהחזירו את התלמידים הבוגרים מהכותל נתקלו בחזרתם במחסומים של המשטרה שהוצבו ברחוב הישיבה.
<h3>אהבת ישראל</h3>
גיסי, הרב יצחק הלוי, הרב של קרני שומרון, הוכנס לבדיקת לב ובמהלך הבדיקה נאלצו לבצע צינתור. אחותי התקשרה אלי וביקשה שאבקש ברכה מהרב זצ''ל. באותה שעה, כבר התחיל הרב לתת את השיעור של קול צופיך. בגמר השיעור, רציתי לגשת אליו אבל אנשים רבים הקיפו אותו ולא יכולתי לגשת. משראיתי כך, כתבתי את השם על פתק ובקשתי מאחד האנשים שהיו קרובים לרב למסור לו את הפתק (לא כתבתי עליו את שמי). למחרת בבוקר, באתי אל הרב וסיפרתי לו שהגיס מרגיש טוב יותר. הרב אמר לי: אתמול, מיד כשבאתי הביתה, עשיתי לו פדיון נפש (דבר שלוקח כמעט חצי שעה).
(רפאל עטייה)
<h3>פעם בשבוע לבוא לבנק</h3>
מרן הרב מרדכי אליהו זצ''ל ליווה את עובדי הבנק ומנהליו במשך מספר שנים בעצה ובברכה ובעידוד בענייני מורשת ישראל. בעידודו של הרב זצ''ל החלו לפני חמש עשרה שנים טיולי המורשת לקברות צדיקים ואתרים יהודים הסטוריים.
לפני כשמונה שנים כיבד מרן זצ''ל את עובדי הבנק וגמלאיו בנוכחותו, בעצרת התעוררות במלון הולידיי-אין לזכרה של עובדת הבנק אסתר גאליה הי''ד, בהשתתפות נגיד בנק ישראל דאז ד''ר דוד קליין והמפקח על הבנקים דאז יואב ליימן.
לפני כשלש שנים כיבד אותנו הרב בהכנסת ספר תורה לבית הכנסת שבבנק ישראל. הטקס היה במעמד קהל רב ובהשתתפות נגיד בנק ישראל פרופסור סטנלי פישר. הנגיד נשא אז דברים מרגשים והודה לרב על שכיבד אותנו בנוכחותו. הוא אמר ששנתיים שהוא בתפקיד, ולא ראה את העובדים שמחים כל כך כמו היום. הנגיד הביע משאלה, לו יכול כבוד הרב להגיע פעם בשבוע לבנק...
בהמלצת הרב נערכה בדיקה כללית של המזוזות שבבנייני הבנק שבירושלים ובתל אביב. מתוך כשש מאות מזוזות, מאה וחמישים נמצאו פסולות. לשאלתנו הורה הרב שיש לבדוק שוב אחת לשלש שנים.
לפני קרוב לשנתיים התקיים בלשכת הנגיד טקס כתיבת שטר פרוזבול, במעמד נגיד הבנק פרופסור סטנלי פישר והמפקח על הבנקים רוני חזקיהו. השטר נכתב בהדרכת בנו של הרב וראש כולל האברכים 'דרכי הוראה לרבנים' הרב יוסף אליהו שליט''א.
בנושאים פרטיים של העובדים סייע מרן הרב זצ''ל רבות באמצעות לשכתו, ובמקרים דחופים באמצעות הרבנית תליט''א.
דוגמא אחת מיני רבות, בבחינת צדיק גוזר והקב''ה מקיים, לפני כשש שנים בן של עובדת הבנק היה מחוסר הכרה עקב תאונת דרכים קשה. המשפחה פנתה אלי כחבר הועד וכמקורב למרן שאקשר אותם לרב בדחיפות. הרב הורה לי ולאבי הילד לעשות מיד כפרות מעל ראשו, בסכום כסף של ח''י שקלים לפחות, ולאחר מכן לשים את הכסף בקופת הצדקה שבבית החולים. כעבור מספר דקות הילד הזיז את רגליו. הרופאים סברו שזהו פירפור שלפני המוות ח''ו. חזרנו לבית הרב, והוא הורה לנו לעשות כפרות מעל בגד של הילד כמו סמוך ליום כיפור - בתרנגול, אותו שחט השוחט המומחה הרב יהודה גיאת. הרב בירך את האב שכל פעם שהוא יכנס לבקר את בנו הוא יבחין בשיפור במצבו. כעבור שעות ספורות הילד שב להכרתו. תוך זמן נוסף הילד הועבר לשיקום, והשתחרר בתום זמן קצר מהמשוער.
(דוד וזנה, יו''ר ועד עובדי בנק ישראל בירושלים, וחבר ועד בית הכנסת שע''י הבנק)
<h3>עוד תראה את כוחה של התפילה</h3>
כך סיפר הרב אלישע וישליצקי בשבעת ימי האבלות: ימים מספר לפני מבצע 'חומת מגן' היו אירועים קשים של טרור בארץ והאוירה הייתה אוירת נכאים. היה זה ממש לפני חג הפסח וקשה היה להכנס לחג מתוך אווירה של פחד ועצבות. ביקש הרב אלישע וישליצקי לארגן יום תפילה והתעוררות בבנייני האומה. הוא פנה אל מו''ר הרב זצ''ל ששמח לבוא לתפילה הזו, שהייתה מעמד מרגש של קידוש ה', תפילה והתעוררות.
למחרת, התפלל הרב אלישע בבית הכנסת של הרב בתפילת ותיקין, ובסיום התפילה קורא לו הרב ומחזק, ואומר לו: דע לך שהתפילה הזו ביטלה הרבה גזירות ועשתה הרבה ישועות בשמים. בעוד מספר ימים תדע על מה אני מדבר.
ימים מספר לאחר מכן, התהפכה הקערה על פיה בכל נושאי הבטחון ביהודה ושומרון, כשצה''ל לוקח את האחריות הבטחונית על יהודה ושומרון, תוך כדי מבצע 'חומת מגן'. כמות הפיגועים שיצאה מהשטחים של המחבלים הללו פחתה בעשרות אחוזים בבת אחת.
''אין הקב''ה אוהב אלא למי שאוהב את ישראל. וכל מה שאדם מגדיל אהבתו לישראל, גם הקב''ה מגדיל עליו. ואלה הם הרועים האמיתיים של ישראל שהקב''ה חפץ בהם הרבה, שמוסרים עצמם על צאנו, ודורשים ומשתדלים על שלומם וטובתם בכל הדרכים, ועומדים תמיד בפרץ להתפלל עליהם לבטל הגזירות הקשות, ולפתוח עליהם שערי הברכה. הא למה זה דומה? לאב שאינו אוהב שום אדם יותר ממי שהוא רואה שאוהב את בניו אהבה נאמנת, והוא דבר שהטבע יעיד עליו. והוא ענין כהן גדול שאמרו עליו (מכות י''א): שהיה להם לבקש רחמים על דורם ולא בקשו. וכן אמרו (שם): ההוא גברא דאכליה אריא ברחוק תלתא פרסי מיניה דריב''ל, ולא אשתעי אליהו בהדיה תלתא יומי. הרי לך החובה המוטלת על החסידים לבקש ולהשתדל על בני דורם''.
עולמו של כל נדכא דיבר אליו. כשבא יתום להניח אצלו תפילין - הושיבו הרב זצ''ל על ברכיו ואמר לו: 'גם אני התייתמתי בגיל 11, אב אחד בשמיים לי ולך הדואג לשנינו. כשהגיעו אליו עם חולה שאין לו מכר וקרוב, ושמזניחים את הטיפול בעניינו עקב כך שאין לו מכר וגואל - דאג הרב לצלצל למנהל המחלקה ולומר לו שידיד נפשו שוכב בבית החולים ושידאג לטפל בו כפי שצריך. הוא דאג אף לבקרו באותו שבוע פעמיים, וזאת למרות שלא הכירו מעולם. גם עניינו של פולארד דיבר אליו, אסיר שעשה כה רבות למען עם ישראל ואין איש דואג לו... הוא החליט לקחת את ה'תיק' של פולארד לטיפול אישי, והורה לי לנסות לארגן ביקור שלו, כל השאר היסטוריה. פרשת יונתן פולארד הייתה אחת הסוגיות הראשונות שבהן החל הרב לטפל עם הכתרתו לרב ראשי לישראל.
(הרב שמואל זעפרני, ראש לשכת הרב)
<h3>הביקור הראשון אצל פולארד</h3>
בביקורו הראשון אצל יונתן פולארד בכלא מרילנד, הרב זצ''ל נכנס לכלא, הישיר מבט לעבר יהונתן, ואמר לו: 'יהונתן בני היקר, אתה צריך לדעת שאחד מאבותינו הראשונים שישב בכלא שמו היה יוסף הצדיק. אני רואה בך יוסף של הדור, תזכור, יוסף יצא בן רגע מהכלא ישר למלוכה. בהתחשב בכל מה שעשית, ואני יודע כל מה שעשית, אני בטוח שהקב''ה יוציא אותך מכאן כמו יוסף ואתה תגיע הישר למלוכה כמו יוסף'. יהונתן התרגש ונישק את ידו של הרב.
רוב השיחות שניהל הרב עם יהונתן היו על דברי תורה, על נביאים ועל מנהיגים שעשו למען עם ישראל וסבלו על כך. הרב עודד את יהונתן בכך, הם שוחחו על פרקים נבחרים בתנ''ך. באחת הפגישות שם הרב לב שסוכנת הבטחון האמריקאית שישבה בפגישה מבינה כל דבר מבלי להמתין לתרגום, הוא רק לא היה בטוח, אז הוא החליט לנסות אותה וסיפר משהו מצחיק. הוא הבחין כי היא מחייכת מיד לעצמה ולא מחכה לתרגום. כך הוא הבין כי היא אכן מבינה עברית, היא הקשיבה ברוב קשב. לאחר 3 שעות היה אמור הביקור להסתיים, אך סוכנת האפ.בי.איי קמה ואמרה נרגשת: 'אני נוצרייה פרוטסטנטית, למדנו רבות תנ''ך אך מעולם לא שמעתי דברים חכמים כאלה על התנ''ך. אני מבקשת מכבוד הרב להאריך את הביקור, אני רוצה לשמוע עוד'. לצערנו, היינו חייבים להספיק את הטיסה ולא יכולנו להאריך את הביקור.
(הרב שמואל זעפרני, ראש לשכת הרב)
<h3>הרב לקח על עצמו מהייסורים של יונתן</h3>
לפני ארבע שנים נכנסתי למשרדו של הרב זצ''ל ואמרתי לו שהמצב הרפואי של יהונתן מתדרדר, אמרתי לו שאני מפחדת על חייו. ''יונתן הוא בן בית אצלך ואתה בן בית אצל הקב''ה. אתה חייב לעשות בשבילו משהו. דבר שהוא מעבר לגדר הרגיל, תנצל את זה שאתה בן בית למעלה. אני מרגישה שהוא הולך למות'', התחננתי. הרב שמע את תחינתי, אמר לי שהוא מקבל את הדברים והוא יעשה משהו. עדכנו את יונתן, והיינו בטוחים שהמצב הרפואי הקשה מאחוריו. חשבנו שהרב יעתיר בתפילה מיוחדת לרפואתו של יונתן, הרי הוא היה מגדולי המקובלים בארץ.
מתברר שטעינו. שבועיים לאחר מכן, ביקשתי להיכנס אל הרב, ואמרו לי שהוא לא מרגיש טוב, זה היה משהו נדיר. תמיד הוא היה מקבל אותי כמעט מיד. יום אחר יום הודיעו לי מלשכתו שהוא לא חש בטוב. הוא סבל כאבים נוראים בגב, עד שהיו צריכים להחליף לו את המכונית, כדי שלא ייאלץ להתכופף.
כעבור חודשיים קראו לי אל הרב. נכנסתי אל החדר וראיתי שהוא סובל סבל נוראי. הוא התקשה לדבר, הכאב היה חד. הבנתי שהוא לקח את המחלה של יונתן על עצמו. אמרתי לו שיש לי מסר מיונתן שביקש להבהיר כי הוא לא מוכן שהרב יסבול בגללו. הרב חייך אלי בחיוך שדומה לחיוך של אבא שהבן שלו 'תפס' אותו שעשה בשבילו משהו מיוחד. ניסיתי לשכנע את הרב אבל העיניים שלו שידרו לי להפסיק. הוא החליט לקחת את המחלה על עצמו. מאותו הזמן, לא היה לו יום בריא אחד. המצב הרפואי שלו הלך והתדרדר. הוא סבל ארבע שנים. ואני בטוחה שהוא עשה את זה בשביל יונתן.
(אסתר פולארד, אשתו של יהונתן פולארד)
<h2>ענווה</h2>
<h3>נשמה גדולה כזו לא היתה בעולם</h3>
סיפר מורנו ורבינו הרב זצ''ל: מו''ר אבי ע''ה, הריני כפרת משכבו, כשהיה יושב ולומד בבית הכנסת עוד בבגדאד היה קם בפני כל אדם, הן קטנים והן גדולים והן עמי ארצות. וכששאלוהו לפשר הענין, ענה להם: קטן – עשה פחות עוונות ממני, וזקן - עשה יותר מצוות ממני. בתקופה ההיא הוא היה בעל תשובה שרק התחיל את לימודו.
בגלל המעלה הזאת הוא זכה לברכה מיוחדת מבעל הבן איש חי זיע''א שאמר עליו: אם סלמאן נוהג כן - ודאי יהיה בסוף ירא שמים גדול, שהרי כתוב: 'מפני שיבה תקום והדרת פני זקן ויראת מאלוקיך', הוא יזכה בסוף לדרגה גבוהה של יראת שמים. עוד אמר עליו בעל הבן איש חי: ''נשמה כזו לא היתה בעולם''.
כשעלה לארץ והתעלה בתורה ובחכמת הקבלה, היה ממשיך להחזיק במנהגו לכבד כל אדם, קטון כגדול, ולהאיר פנים לכל. נשמה גדולה.
<h3>לכבוד תורתו של הרב עובדיה</h3>
במלואת ימי האבל לגר''ש משאש, מזקני יהדות מרוקו ורבה של ירושלים, נערכה עצרת זיכרון לזכרו בישיבת 'פורת יוסף'. היו שם הגר''מ אליהו זצ''ל וייבדלו לחיים ארוכים הגר''א בקשי דורון ואני.
כבוד הרב אליהו עמד ודרש ברבים, כשלפתע, בתוך הדרשה, נכנס ייבדל לחיים ארוכים מרן הרב עובדיה יוסף. הגר''מ שראה את הרב עובדיה בכניסתו, עצר דרשתו וירד מהבמה לכבודו של מרן הרב עובדיה. אמרתי לו שבינתיים, עד שהרב עובדיה ינוח מעט, ימשיך כבודו לומר דברי תורה. הגר''מ אליהו סירב ואמר לי: ''צריך לכבד את כבוד תורתו של הרב עובדיה יוסף''. הוא לא הסכים לדבר בפניו. זה לא היה מזמן, בערך לפני שלוש או ארבע שנים. ראיתי איך הוא נהג בו כבוד.
(הראשון לציון, הרב שלמה משה עמאר)
<h3>מרדכי אליהו העובד בבית הדפוס</h3>
ביום שמרן הרב אליהו זצ''ל הפסיק את כהונתו כרב ראשי לישראל, הוא עשה מסיבת הודיה, ''ויום טוב היה עושה לאוהביו בצאתו בשלום את הקודש'', כמו כהן גדול שעושה מסיבה שיוצא מקודש הקדשים.
באותו מעמד סיפרו הרבה שבחים על מרן הרב והוא היה כל הזמן מחייך. אחרי שבירכו כל המברכים, מרן הרב סיפר סיפור: אתם יודעים שיש כאלה שקוראים לי ''מרדכי אליהו'' ויש קוראים לי בשם ''מרדכי בן אליהו''. בספר טלפונים אני מופיע בשם השני. אבל ביום יום כולם קוראים לי בשם הראשון.
יש יהודי שעובד בבית דפוס בירושלים שקוראים לו מרדכי אליהו. כשאנשים פותחים את ספר הטלפונים הם מוצאים אותו, ופעם אחת פגשתי אותו והוא סיפר לי שיש לו חיים מאוד קשים. אנשים מתקשרים אליו ושואלים שאלות, והוא אומר להם: ''אני לא רב, אני רק אדם פשוט''. והם אומרים לו: ''אנחנו יודעים שכבודו עניו, בבקשה תענה לנו על השאלה''. והדפס הזה מסביר להם שהוא באמת לא הרב, ולוקח להם זמן להבין את זה.
אמר לו הרב: אם כן, תעשה לעצמך מספר חסוי. ''חס ושלום'' ענה אותו יהודי, ''אני בסופו של דבר נותן להם את המספר שלך, וזו זכות גדולה בשבילי לעזור לאנשים לקבל תשובה הלכתית מסודרת''.
סיים הרב: כשאתם סיפרתם את כל השבחים אמרתי בליבי, הרי אני יודע שהשבחים שאמרתם הם מוגזמים. חשבתי בליבי למה לי להעיר לכם, בוודאי אתם מתכוונים על מרדכי אליהו השני.
<h3>חליפה = בגדי עבודה</h3>
לפני שהרב נבחר להיות רב ראשי לישראל הוא היה הולך ביום חול עם חליפה ארוכה של דיינים וביום שבת עם חליפה קצרה. שאלו אותו כמה רבנים: מדוע כבודו לא הולך בשבת עם חליפה יותר מכובדת?
אמר להם: החליפה המכובדת היא בגדי עבודה. ביום שבת לא לובשים בגדי עבודה.
<h3>ילכלכו את הגלימה – בשביל זה יש מכבסה</h3>
מו''ר אבא זצ''ל הכ''מ היה מדבר עם ילדים כאילו הוא בגילם ובשפה שלהם. כך הוא היה מדבר עם כולם. פעם אחת, במהלך ביקור בבית סוהר ברמלה, ראה ילדים אחרי הגדר. הוא שאל את מנהל בית הסוהר: מי אלה? והמנהל עונה לו: זה אגף הילדים בבית הסוהר. אמר הרב למנהל: אני רוצה ללכת לשם לדבר איתם. אומר המנהל: אי אפשר, הם יתפרעו ויפריעו ויזרקו עליך ביצים על הגלימה המכובדת שלך.
אומר לו הרב: אם יזרקו ביצים - בשביל זה יש מכבסה, אני לא עוזב את בית הסוהר מבלי לדבר עם הילדים האסירים.
ברגע שהודיעו לאסירים הצעירים שהרב בא לבקר אותם, התארגנו המדריכים שלהם ועזרו להם לפרוץ את מחסן הביצים והעגבניות כדי שלכל אחד יהיה מה לזרוק על הרב.
הגיע הרב לבית הסוהר של הצעירים וכל הנערים ישבו ועשו מהומה גדולה. הסתכל הרב וראה נער בן ארבע עשרה שהרב זיהה אותו כמנהיג שלהם. קרא לו הרב, ושאל אותו: מתי יהיה פה שקט? שלוש דקות, הבטיח הבחור, ואכן לאחר שלוש דקות בדיוק הבחור הרים את ידו והשתרר שקט מוחלט.
ואז הרב התחיל לדבר איתם מליבו באהבה רבה במשך כמעט שעה. אמר להם: אתם לא אסירים! כל החיים לפניכם, אתם יכולים לחזור לחיים בריאים. תצאו מפה ותבואו אלי. בינתיים שלח הרב את המזכיר שלו שיקנה להם מחוץ לבית הסוהר ממתקים ושאר דברים שלא נמצאים בתוך הכלא. כשהמוכר שמע למי מיועדים הממתקים הוא רצה לשלם מכיסו אך הרב לא הסכים. הוא אמר לו: בפעם הבאה תשלם מכיסך, הפעם זו המצווה שלי.
כשנגמרה השיחה באו כל האסירים הצעירים ונעמדו בשורה ישרה כדי לקבל ברכה מהרב. הרב ברך אותם אחד אחד, עם דמעות כאילו היה אבא שלהם. בסוף הברכות עמד הבחור שארגן גם את המהומה וגם את השקט, ושאל את הרב: יש לנו בתוך הכיסים ביצים ועגבניות. אנחנו רוצים לזרוק אותם על המדריכים שלנו שהם עודדו אותנו לזרוק אותם עליך, הרב. האם זה מותר לנו? ענה לו הרב: בשום פנים ואופן אל תזרקו על המדריכים, גם הם יהודים וגם אותם צריך לקרב, גם הם צריכים לחזור בתשובה.
למו''ר אבא היתה היכולת הנדירה הזו להיות גם בעומקה של ההלכה וגם בחושן משפט ובעומק הקבלה. גם עם מתיישבים, גם עם ילדים שמקבלים חומש וגם עם אסירים בכלא, ועם כולם לדבר בגובה הלב והעיניים.
(הרב שמואל אליהו, בן הרב)
<h3>ברוך שחלק מחוכמתו ליראיו</h3>
לפני כשנתיים נסעתי ליד בית המדרש של הרב זצ''ל וזיהיתי תכונה רבה במקום. הייתי זקוק אז לברכה עבור חבר ולכן עצרתי את הרכב והמתנתי למו''ר הרב. אחרי זמן מה הגיע הרב, כולו הוד והדר, יצא מהרכב ועלה במדרגות לכיוון בית המדרש. מרוב שמחה ברכתי בשם ומלכות: ''שחלק מחוכמתו ליראיו''. הרב קפא לרגע על מקומו, ענה אמן, הישיר בי מבט ואמר: ''ברכה לבטלה''. הזדעזעתי ונחרדתי אך מיד התעשתתי, ושאלתי את הרב: למה?
הרב ענה לי ואמר: את זה מברכים כשרואים רב חשוב או אדמו''ר ולא אותי.
(מיכאל נחמן, מבשרת ציון)
<h3>כבר הורה זקן</h3>
באחד מן הביקורים המשותפים של מו''ר אבי זצ''ל והרב אליהו זצ''ל בארה''ב סיירו הרבנים במוסדות החינוך, ועמד שם אחד התלמידים וברך: 'שחלק מחוכמתו ליראיו'. אמו''ר זצ''ל אמר מיד כי זוהי ברכה לבטלה. עמד הגר''מ אליהו זצ''ל ואמר: אם ברכתם על הרב שפירא – אין זו ברכה לבטלה.
לעומת זאת, באחד מביקוריו של הגר''מ אליהו במוסד חינוכי גדול בארץ, שאל ראש המוסד את אמו''ר זצ''ל האם לברך 'שחלק מחכמתו' על הרב אליהו, וענה לו: בהחלט כן. כשנודע לר''מ אליהו על כך, ענה: כבר הורה זקן.
(הרב יעקב שפירא שליט''א, ראש ישיבת 'מרכז הרב')
<h3>חתן נחשב למלך</h3>
מי שהכיר את ביתו של כבוד הרב זצ''ל יודע שהכניסה לחדר הלימוד שלו עוברת דרך מסדרון ארוך. כמובן שכשהייתי בא לביתו מדי שבוע להדפיס את השיעור 'קול צופיך' או לעשות הגהות על השיעור, תמיד הלכתי אחרי הרב.
בשבוע של 'שבע הברכות' שלי, באתי לביתו של הרב מספר פעמים בשאלות הלכתיות. כשהגענו למסדרון המוביל לחדר הלימוד שלו, הרב נעצר וסימן לי בידו ללכת לפניו. אמרתי לו: ''כבוד הרב, אני אחריו'', אך הרב לא וויתר, ואמר: ''חתן כמלך!''. ''אבל הרב...'' ניסיתי לשכנעו, אך הוא לא זז ממקומו עד שהלכתי לפניו והוא אחרי. באותם רגעים רציתי לקבור את עצמי באדמה מרוב בושה, אך ידעתי שעלי לקיים את הציווי של ''ועשית ככל אשר יורוך''.
(נעם הלוי, מדפיס שיעורי 'קול צופיך' של הרב)
<h3>תזרקי עלי עגבניות</h3>
הסיפור הזה נכנס לספר רק ברגע האחרון. מה שקורה הוא שבכל יום אנחנו פוגשים אנשים שמספרים לנו בהתרגשות על עוד דבר מפתיע. לא מדובר בסיפורי פלא, מדובר באיש פלא. והפלא הגדול הוא שמרוב פשטות לא ידענו עד כמה הוא היה גדול.
אחד הסיפורים היותר מפתיעים על פשטות שמענו אחרי שכבר נסגר הספר, סיפור שקרה לפני הרבה שנים. בעת שהרב ז''ל היה דיין בבית הדין הרבני בבאר שבע. הוא לא סיפר לנו את הסיפור הזה, האנשים שהיו מעורבים בכך סיפרו לנו את הסיפור ואנחנו מספרים לכם:
יום אחד מגיע לפניו מישהו מכובד ורוצה להגיש תביעת גירושין נגד אשתו. הרב קרא לו לשיחה ושאל מה הביא אותו להגיש את התביעה. והאיש אומר שהוא התברך בשפע כלכלי, אבל אשתו היא חסכנית גדולה, היא קונה בגדים זולים ומוצרים זולים וחיה חיים כל כך פשוטים שהוא מרגיש לא נעים לחיות איתה ורוצה להתגרש. זה היה קצת חריג כי בדרך כלל תביעות הגירושין היו על רקע הפוך.
אמר לו הרב: בוא מחר עם אשתך בתשע בבוקר. אחרי שנגמרו הדיונים בבית הדין הלך הרב ז''ל לשוק של באר שבע וקנה פירות וירקות מהסוג היותר גרוע שיש בשוק, אלה שלא נמכרים מחמת צורתם ויושנם, והביא אותם למחרת לבית הדין. אחר כך הוא קרא לאחת המזכירות, שהייתה מתאימה לכך, וביקש ממנה ללבוש מטפחת כמו אשה נשואה ולזרוק עליו את העגבניות כשיגיעו בני הזוג הרוצים להתגרש.
כשנכנסו בני הזוג לרב, נכנסה אשה לחדר הדיונים עם הסל בידיה, ושאלה את הרב בעזות: ''מה קנית? – לא מצאת זבל אחר לקנות, את כל הזבל שיש בשוק אתה רוצה להביא הביתה''. לא נרגעה האשה עד שלקחה את הפירות שהיו בסל, זרקה אותם על הרב, ויצאה בכעס מלשכת הדיינים.
''אל תשימו לב'' ביקש הרב מבני הזוג ההמומים. ''היא קצת כועסת, ובצדק. תגידו את טענותיכם'' אומר הרב כשהוא מנקה את החליפה שלו משיירי הפירות הרקובים.
הבעל שרצה לתבוע גירושין ניסה להתחיל להרצות את טענותיו והמילים נעתקו לו מהפה. הוא ניסה לומר משהו ויצא לו משהו מגומגם. ''לכו עכשיו, בואו בפעם אחרת אם תרצו'' אמר הרב. מיותר לספר שבני הזוג הזה לא חזרו לעולם על רעיון האיוולת של הגירושין.
כשיצאו בני הזוג הוציא הרב חליפה נקיה משקית שהביא איתו מביתו. המזכירה שהתחפשה לאשה הוציאה את המטפחת ונכנסה לחדר לבקש סליחה על כך שהיא מילאה את תפקידה בהידור רב. ''אל תדאגי'' אמר הרב ''זכית להיות שותפה בשלום בית, יהי רצון שתזכי לבנות בית נאמן בישראל'' ברך הרב. ובודאי ברכתו מתקיימת. תהי נשמתו צרורה בצרור החיים.
<h3>רב רבנן</h3>
בהיותי רב במושב דנו אודות שימוש בממטרות בשבת. כאשר משקים על ידי ממטרות בשבת ופותחים את ברזי המים הגדולים בבית, יורד טווח הפיזור של מי ההשקיה, וכאשר סוגרים עולה טווח ההשקיה, ונשאלה השאלה: מה דינם בשבת? הרב זצ''ל אסר ואני לתומי חשבתי שאפשר להתיר (עיין ספר מנוחה נכונה בשם החזו''א).
כאשר שאלתי את הרב זצ''ל מה אעשה כעת וכיצד להורות ביישוב, אמר לי ברוב ענוותנותו: אמור לבני היישוב כי הרב עמיחי סובר כך ואילו הרב אליהו סובר אחרת, והם כבר יבחרו. שאלתי: האם אפשר לומר קודם הרב אליהו ואח''כ הרב עמיחי? והרב חייך את חיוכו האבהי ולא ענה.
(הרב יהודה הלוי עמיחי, מכון התורה והארץ)
<h3>אתה תברך אותי!</h3>
מעשה היה שאחד האנשים שעוסקים בהפצת יהדות היה אצל מו''ר אבא זצ''ל הכ''מ וביקש ברכה. שאל אותו מו''ר אבא במה הוא עוסק, וענה לו אותו יהודי שהוא עוסק בקירוב יהודים ליהדות. אמר לו הרב: אתה תברך אותי. הגמרא אומרת עליך שאתה יכול לבטל גזירות - ''כָּל הַמְלַמֵּד אֶת בֶּן עַם הָאָרֶץ תּוֹרָה אֲפִלּוּ הַקָּדוֹשׁ בָּרוּךְ הוּא גוֹזֵר גְּזֵרָה מְבַטְּלָהּ בִּשְׁבִילוֹ, שֶׁנֶּאֱמַר: 'וְאִם תּוֹצִיא יָקָר מִזּוֹלֵל, כְּפִי תִהְיֶה'''. אותו אחד נבהל לברך את הרב, אבל הרב לא ויתר לו, ובסוף הוא אכן בירך אותו.
סיפר לי אותו יהודי כי לאחר כמה זמן הוא פגש בחור חילוני לגמרי שסיפר לו כי שנים ארוכות הוא ואשתו לא זוכים לילדים. דיבר איתו אותו חבר על יהדות ונרות שבת וכו' ובסופם סיפר לו את הסיפור שהיה לו אצל הרב אבא, ואף בירך אותו בילדים. לאחר כמה חודשים הוא פוגש שוב את אותו בחור חילוני שהחל להתחזק מאוד מאד, והלה סיפר לו כי ממש באותו היום שהוא קיבל ממנו את הברכה אשתו נפקדה לחיים טובים ולשלום.
(הרב שמואל אליהו, בן הרב)
<h3>אני היום ילדתיך</h3>
יום אחד היה אצל מו''ר הרב זצ''ל רב בית כנסת צעיר, תלמיד לתלמידיו, וביקש ברכה ליום הולדתו. הרב זצ''ל ברכו, ואח''כ אמר לו: ''יום הולדתך היום, ברכני אתה!''. הרב הצעיר נבוך. איפה הוא, עם כל סגולת היום, לעומת הרב! אלא שהרב עמד על בקשתו, וחזקו עליו דברי חז''ל: ''אל תהי ברכת הדיוט קלה בעיניך''. והוא עמד, התאמץ, פתח את פיו, ואיחל לרב מה שאיחל.
(הרב גבריאל סוראני)
<h3>''וכי רק אני קיבלתי את התורה מסיני?''</h3>
נפסקה הלכה: הַשּׁוֹאֵל חָכָם וְאָסַר - לֹא יֵלֵךְ לִשְׁאֹל חָכָם אַחֵר בְּתִקְוָה שֶׁהַשֵּׁנִי יַתִּיר. וְכֵן הַשּׁוֹאֵל לְחָכָם וְטִמֵּא - לֹא יֵלֵךְ לְחָכָם אַחֵר שֶׁיְּטַהֵר. אמנם אם אומר השואל מראש לרב שבכוונתו לשאול רב נוסף - מותר הדבר.
פעם שאלתי את מו''ר הרב זצ''ל: וכי אחרי שהרב יפסוק, האם יש אפשרות שרב אחר יפסוק אחרת? וענה לי: וכי רק אני קיבלתי את התורה מסיני? אדרבה, שילכו לשאול.
(הרב זאב נוימן)
<h3>רב שיודע לצחוק</h3>
כאשר הייתי עדיין בחור ישיבה בישיבת מעלות הביאו פעם את חכם אליהו זצ''ל לחנוך כמה מקוואות בישובים חילוניים באיזור. בגלל שמדובר היה ביישובים חילוניים ביקשו מאיתנו, בחורי הישיבה, לבוא ולהיות הקהל בחנוכת המקוואות וגם לקבל את פני הרב בשירה ובכבוד.
כך נדדנו מיישוב אחד לשני, קצת לפני שהגיע הרב, ובכל מקום היינו הקהל, שרנו ורקדנו יחד עם הציבור המקומי שהגיע. חכם אליהו, כמובן, שם לב כבר ביישוב השלישי שבעצם מדובר באותם האנשים. ראיתי אותו מתכופף למזכירו, הרב זעפרני, מצביע עלינו ושואל שאלה בחיוך. הרב זעפרני השיב וניכר היה ברב שהתשובה שעשעה אותו מאוד. הוא חייך אלינו והיה מבודח מהעניין במשך דקות ארוכות. כך המשכנו מיישוב ליישוב. אני זוכר שבתור בחור ישיבה צעיר הדבר עשה עלי רושם גדול, לראות פתאום גדול דור שיודע לחייך, זה היה חידוש גדול. אפשר לחיות ולחייך ולהיות גדול דור!
אולם היה בזה יותר מכך. הרב יכול היה לתרץ לעצמו שמדובר בכבוד תורה, שבעצם זה הגיוני שיסעו איתו מלווים ממקום למקום. אולם הוא התייחס לכבוד בשעשוע, בחיוך ובאווירה קלילה. הוא אפילו לא טרח להגיד: ''לא צריך, תחזרו לישיבה...'' או משהו מעין זה, אלא פשוט חייך והגיב לכבוד בקלילות גדולה.
(הרב יניב חניא)
<h3>איש הלכה וענווה</h3>
בדרך כלל, בשיעוריו לכלל הציבור, להבדיל משיעוריו בכולל שלו, היה מו''ר הרב זצ''ל מקפיד לדבר בשפה ברורה דברים פשוטים ונעימים, על מנת שכולם יבינו. אבל פעם בשנה, בי''ג באלול שהוא יום השנה לפטירת מורו ורבו בעל ה''בן איש חי'', היה הרב מעביר שיעור בבית הכנסת הסמוך לשוק ''מחנה יהודה''. שיעור שהיה גדוש בחריפות ובקיאות גדולה. 'מראי המקומות' לשיעור היו רשימה ארוכה, מהגמרות ועד לתשובות האחרונים.
פעם אחת זכיתי להשתתף במעמד עצום זה של כבוד תורה, ולא אשכחנו. וזה גם מלמד כמה היה צריך מורנו זצ''ל למידת הצניעות כדי להסתיר רוב הזמן את כח תורתו, כשעיקר עמלו עם פשוטי העם החפצים בתורה.
<h3>איני יודע</h3>
זכורני שמו''ר הרב זצ''ל הגיע פעם לחידון תורני שהתקיים בעיר צפת.
הבחורים נשאלו בשלב הפומבי שאלות בעניין החידון, ולאחר שנקבעו הזוכים עלה מורנו הרב לדבר. המפתיע היה שלא דיבר כל כך בשבח הזוכים, אלא בעיקר דיבר בהתפעלות רבה על כך שאחד מן המתמודדים קיבל שאלה, חשב מעט וענה בפשטות: ''איני יודע'', מבלי לנסות לענות בכל זאת איזה משהו, אלא לא בוש לומר ברבים בפשטות: ''איני יודע'', ודווקא מזה מורנו התפעל מאד.
<h3>קודם כל משפחה</h3>
בברית של התאומים שלי, רציתי שהרב זצ''ל יהיה הסנדק אך הוא סירב. ניסיתי להתחנן, אבל הוא פסק: קודם תתן לחותן שלך ולאבא שלך, משפחה זה קודם לכל. בכדי להרגיע אותי הוא אמר לי: 'אל דאגה, אני אבוא לברית מתחילה ועד סוף, אבל סנדק נותנים קודם למשפחה', וכך היה. הרב הגיע לברית, והיה ה'קוואטר' ונשאר עד לסיום הסעודה. לעומת אחרים שלא מגיעים לברית בלי שנותנים להם סנדקאות, דמותו של הרב בולטת אף יותר.
(הרב מאיר רוזנטל)
<h3>מי כאן הלל?</h3>
יהודי שלא הקפיד על שמירת התורה ומצוותיה בהידור, שמע את הסיפור על הלל הזקן, כיצד אחד התערב עם חברו שיצליח להרגיז את הלל, הוא הגיע אליו בערב שבת כשהלל התרחץ, והפריע לו בשאלות טיפשיות. למרות זאת הלל לא כעס כלל. ביקש שומע הסיפור לדעת אם לרבנים של היום ישנה אותה סבלנות. הוא חשב לעצמו:
''הרי הם וודאי מכירים את המעשה, ואולי אף משתמשים בו בדרשותיהם. רצוני לבדוק אם הם אכן מקיימים את הנאמר: 'נאה דורש ונאה מקיים'''.
הוא הכין רשימה טלפונית של כמה רבנים מוכרים. בשעה שתיים לפנות בוקר התקשר לאחד הרבנים, ושאל שאלה תמימה: ''מה מברכים על תפוח מצופה בסוכר?'' התגובה של הרב ניתנה באופן מיידי: ''האם אינך יכול להתקשר בשעה יותר נורמלית, כדי לשאול שאלות כאלו???'', והשפופרת נטרקה.
מיודענו המשיך להתקשר לרב אחרי רב. לכולם היה מכנה משותף: כעס על כך שמעירים אותם באמצע הלילה בשביל דבר כזה.
בשעה שלוש לפנות בוקר חייג לרב מרדכי אליהו זצ''ל. כאשר הרים הרב את השפופרת, שאל האיש: ''האם אני יכול לשאול שאלה?''
''בבקשה'', ענה הרב, ''רק תאמר לי האם השאלה סובלת דיחוי עד שאטול את ידי?'' הבחור הסכים, ולאחר זמן קצר נשמע קולו של הרב אליהו בטלפון: ''כן, אני מוכן לשמוע!''
כאשר הציג את שאלתו בעניין התפוח המצופה בסוכר, ענה הרב אליהו תשובה מפורטת ולבסוף הפטיר: ''אתה יכול להתקשר אלי ולשאול כל שאלה שתרצה, ומתי שתרצה!''
(הרב טוביה ליצמן, מתוך הספר: ''סיפורים שאהבתי לספר'')
<h3>''כבר אז ידעתי שתהיה רב ראשי''</h3>
כאשר הגיע בני הגדול לגיל 3, לפני כ-25 שנים, באתי עם אשתי שתחי' ואבי ז''ל, אל בית הרב זצ''ל כדי לערוך לו ''חלאקה''. הרב קיבלנו במאור פנים וישב עמנו זמן רב. הרבנית שתחי' הביאה סוכריות ומאוד נהנינו מהביקור. כאשר יצאנו מן הבית אמר לי אבי ז''ל: 'איזה רב עניו!' היתה זו הפעם הראשונה בה פגש אבי ברב זצ''ל.
כעבור שנים ספורות, כאשר נבחר הרב לתפקידו כ''ראשון לציון'' והרב הראשי לישראל, שמח אבי ז''ל עד מאוד ואמר: 'כבר באותו ביקור ידעתי שהרב יהיה הרב הראשי'.
חלפו שנים ואבי נסתלק לבית עולמו. ליום השלושים לפטירתו זכיתי להוציא לאור חוברת העוסקת בבנין בית בישראל, כאשר היא מעוטרת במכתב ברכתו של הרב זצ''ל. כאשר הגיעו לידי החוברות מבית הדפוס, הלכתי אל הרב כדי לתת לו את החוברת הראשונה. סיפרתי לו אז על פגישתו הראשונה של אבי עם הרב ועל דבריו אח''כ בעת בחירתו לתפקידו הרם.
סיפר לי הרב זצ''ל על אשר אירע עמו בעת היותו רב צעיר: בעת לכתו בשכונת נחלאות, חלף הרב זצ''ל ליד אחד מבתי הכנסיות והנה שמע קולות מריבה. יצאו אליו שני אנשים ובקשוהו לסייע בידם. האחד מהם היה שמש בית הכנסת ורעהו הגבאי. התברר שבבית הכנסת הותקן אז לוח ובו ''שויתי ד' לנגדי תמיד'' שהיה מואר במנורה. כאשר נסתיימה התפילה והמתפללים פנו לדרכם, ביקש הגבאי מן השמש שיכבה את המנורה. אולם זה סירב, מפני שאין ברצונו למחוק שם ד'! על כך נסוב הויכוח ביניהם. ענה להם הרב את אשר ענה ושמח על כי אלו מריבותיהם של ישראל.
חלפו שנים רבות והרב נתמנה ל''ראשון לציון'' והרב הראשי לישראל, ובמסגרת שיעוריו הגיע לבית כנסת בנחלאות. בתוך שיעורו סיפר לנוכחים את אותו ויכוח לו היה עֵד לפני שנים רבות. לפתע נזדעק זקן אחד וקרא: אתה? אתה הוא זה? כבר אז ידעתי שתהיה רב ראשי!
(הרב זאב נוימן)
<h3>לאן הרב הולך ביום שישי אחר הצהריים?</h3>
בכל יום שישי אחר הצהרים היה מו''ר אבי זצ''ל הכ''מ עוזב את הבית למטרה לא ידועה. אף אחד מבני הבית לא ידע את סיבת היעדרו, והדבר עורר סקרנות בקרב כולם, וכך גם אצלי. כשהייתי בן שבע גמרתי אומר בלבי שביום שישי הקרוב אלך אחרי אבי, מבלי שיראה, ואבדוק את סיבת היעדרו, ואכן כך עשיתי.
ביום שישי הצטרפתי אל אבי, בלי ידיעתו, ליציאתו הקבועה לפני השבת. הלך אבי ברחובות ירושלים, חצה את רחוב יפו, ונכנס לבניין. אף אני נכנסתי אחריו אל הבניין, והמשכתי במשימה שנטלתי על עצמי, וכך ראיתי: התכסה הרב בבגדי לבן, לבש מגפיים ונכנס למקום שנכנס. עקבתי אחריו פנימה אל החדר, לא ראיתי דבר פרט למיטה, ואשר עליה מכוסה סדין לבן.
בשלב זה נתפסתי על ידי אבי, ששאל אותי למעשיי, והוציא אותי אל מחוץ לחדר. כשיצא מהחדר, שאלתיו למעשיו ואמר לי: יהודים רבים מתים סמוך לכניסת השבת, ואין מי שיעשה להם 'טהרה', את זאת אני עושה.
רק אחרי זמן הבנתי שהרב עסק בטהרתם כדי שיוכלו להקבר עוד באותו יום.
(ר' שלומי בן אליהו, בן הרב)
<h3>מתנות לאביונים כבר נתת?</h3>
גדלותו של הרב זצ''ל הייתה גם בכך שתמיד התייחס לכל אדם בצורה יפה. היה אדם אחד שבמשך שנים היה ניגש בכל פעם אל הרב לאחר התפילה ומציע לו לקנות דברים שמכר: כל מיני עטים, עפרונות ושאר מטעמים. הרב היה מתייחס אליו כל הזמן בצורה יפה ומכובדת, למרות שלכל היה ברור שאדם זה אינו בריא בנפשו. שנה אחת, ביום הפורים, ניגש האיש כהרגלו אל הרב והפעם התעכב הרב ובחן את מרכולתו של האיש במשך דקות ארוכות. לאחר מכן קנה ממנו הרב כמה מהעטים ומהעפרונות שהציע. כשנשאל על ידי אחד התלמידים מדוע הרב מתעכב בעניין זה כל כך הרבה זמן, ענה לו הרב: מתנות לאביונים כבר נתת?
<h3>לילות כימים</h3>
סיפר פעם הרב פרופסור יגאל שפרן כי הייתה לו שאלה קשה בהלכה שהייתה צריכה תשובה דחופה, והשעה הייתה אחת אחר חצות. השאלה הייתה שאלה כבדה שרק הרב אליהו זצ''ל יכול היה לענות עליה. והוא לא ידע מה לעשות, האם להתקשר בשעה כל כך מאוחרת.
לבסוף גברה הדחיפות והוא התקשר למו''ר הרב. להפתעתו של הרב שפרן הטלפון היה תפוס. מישהו אחר שאל באותה שעה את הרב שאלה, והוא חיכה בסבלנות עד שהקו יתפנה ושאל את שאלתו.
<h2>יראת חטא</h2>
<h3>לילות כימים</h3>
הרמח''ל בספרו מסילת ישרים מסביר כי ''יראה'' היא ההכרה התמידית כי האדם נמצא מול ה', כמו שכתוב בספר דברים (פרק י''ד כ''ג) כי אדם עולה לירושלים לקנות את מידת היראה: ''לְמַעַן תִּלְמַד לְיִרְאָה אֶת יְהֹוָה אֱלֹהֶיךָ כָּל הַיָּמִים''. כמו שהיה לאברהם אבינו שהיה בהר המוריה לאחר העקידה: ''עַתָּה יָדַעְתִּי כִּי יְרֵא אֱלֹהִים אַתָּה'' ולכן אברהם קובע את שם המקום כן: ''וַיִּקְרָא אַבְרָהָם שֵׁם הַמָּקוֹם הַהוּא ה' יִרְאֶה אֲשֶׁר יֵאָמֵר הַיּוֹם בְּהַר ה' יֵרָאֶה''.
<h3>ה' איתו</h3>
אני מורה בבית ספר חילוני ועד שהכרתי את הרב זצ''ל לא כל כך האמנתי שיש אלוקים או השגחה פרטית. הפגישה שלי עם הרב לימדה אותי שיש בעולם איש אלוקים. הגעתי אליו בעקבות בעיה שהייתה לי. הייתי בת שלושים וארבע ולא זכיתי להיכנס להריון. הרבה טיפולים עברתי והרבה רופאים עברתי ושום פתרון לא נראה באופק.
יום אחד הציעו לי ללכת לקבל ברכה מהרב, ולמרות שלא הייתי במקום הזה של ללכת ולשאול רבנים הלכתי אל הרב, אמרתי לעצמי שאולי משם תצמח לי ישועה.
חיכיתי בתור עם עוד הרבה אנשים וכשהגיע תורי נכנסתי אל הרב וראיתי איש אלוקים. הוא שמע על הבעיה שלי, הסתובב לרגע אל הספרים שלו, חזר אלי ואמר לי: בעזרת ה' בקרוב יהיו לך בשורות טובות. בדקות המעטות שהייתי שם הרגשתי שזה המקום, שאלוקים איתו. יצאתי משם עם הרגשה מאוד טובה וממש מיד אחר כך ראיתי את הישועה. זכיתי להיכנס להריון בערך חודש או חודשיים אחרי הברכה.
המפגש שלי איתו הפגיש אותי עם האלוקים. התחלתי להסתכל על העולם בעיניים אחרות. ספר התהילים כבר לא היה זר לי. הסידור של אבא שלי התחיל ללוות אותי. התחלתי להרגיש את אלוקים בכל מקום.
אחרי הסיפור הזה באתי אל הרב אולי שמונה פעמים. בכל פעם הרגשתי שהוא איש קדוש, איש שאלוקים איתו, שה' שומע אל בקשותיו. בכל פעם יצאתי משם עם הברכה שלו. ברכה שנשמעה בשמיים.
סיפרתי לחברותיי על הפלא הזה, על איש האלוקים הזה. סיפרתי להן שהמפגש איתו שינה לי את החיים והצעתי להן לגשת אליו עם הבעיות שלהן. כולן חזרו באותה תחושה כמו שלי - איש האלוקים.
(אורית)
הרב זצ''ל כיהן כדיין שנים רבות, מגיל עשרים ושבע ועד גיל שבעים. בתחילה הוא היה דיין בבית הדין הרבני בבאר שבע. אחר כך הוא היה דיין בבית הדין הרבני בירושלים ואחר כך בבית הדין הגדול, בית הדין הממונה על שאר בתי הדינים שבארץ. גם אחרי שהרב פרש מכס הרבנות הראשית לישראל הוא היה משמש כדיין בבית דין זה.
בכל אותן שנים לא סמך הרב על פיקחותו וידיעותיו הרבות. תמיד היה רואה את השכינה כנגדו. תמיד תמיד הוא היה מתפלל לפני הדיון על כך שלא תצא תקלה מתחת ידו.
<h3>שתהא אהבתנו חקוקה בליבם</h3>
תפילה זו נמצאה על ידי הבנים שלו בארנקו, מיד לאחר פטירתו. את התפילה כתב הרב זצ''ל כשהיה עוד דיין צעיר והיא הייתה בכיסו עד ליום פטירתו.
''ריבונו של עולם, גלוי וידוע לפניך שלא על דעתי עמדתי לשרת עם קדושיך, לדון ולהורות. ידעתי מיעוט ערכי - מך שבערכין. לא ביקשתי נפלאות ממני, אך כך הורו לי רבותיי וכך גלגלת כל הגלגולים, וסיבבת כל הסיבות. הקימות מעפר דל ותעש לי שם כשם הגדולים. גזרה חוכמתו, יתברך ויתעלה שמו, לשרת עם קודש, להורות ולדון, ועל הכל יתברך שמו ויתעלה.
אך רעדה אחזתני, יראה ורעד יבוא בי, על הסכנה הנוראה העומדת עליי, ופי תהום הפעור לנגדי וברעות נפשי לקטלא נפיק. כי בער אני ולא אדע על כן זחלתי ואירא. אנא אפנה לעזרה ואנא אברח. אבל בטחתי ברוב חסדך ומפיל תחנתי לפניך כי אתה שומע תפילה. אנא השם, אלוהי הרוחות, חוס ורחם על כל יושבי כיסאות למשפט, ובפרט עלי, אני עבדך בן אמתך, מרדכי בן מזל. רחם עליי ותן לי לב שומע ודעת להבין לשפוט את עמך.
חוננו חוכמה בינה דעת והשכל. שלא נאמר על טהור - טמא, ועל טמא - טהור, על מותר - אסור, ועל אסור - מותר. על זכאי - חייב, ועל חייב - זכאי. ותצילנו מכל שגיאות וטעויות, ויהא ליבי חזק ואיתן להוכיח כל עושי עוול ולהציל עשוק מיד עושקו. ואל ישיאנו יצרנו להעלים עין, חס וחלילה, ותזכנו לגדור פרצות ולהתקין תקנות ולהרביץ תורה, ושיהא שם שמיים מתקדש על ידינו. ותהא אימתנו מוטלת על הבריות ואהבתנו חקוקה בלבם ונתרחק מן הגאווה והכעס והקפדנות. ותאזרנו חיל לסבול את עמך. גל עיניי ואביטה נפלאות מתורתיך''.
בתפילה של הרב כתוב: ''ותהא אימתנו מוטלת על הבריות ואהבתנו חקוקה בליבם''. ובכמה מקומות נכתב בטעות: ''ותהא אימתנו מוטלת על הבריות ותורתנו חקוקה בליבם''. למרות שגם זה נכון, אבל הרב ראה לנכון להרבות אהבה, יחד עם האימה שחייבת להיות לכל דיין על הנדונים בפניו.
<h3>אלוקים ניצב בעדת א-ל</h3>
כאמור, הרב זצ''ל היה מקפיד להתפלל תמיד לפני כל דיון כי הוא חש בפועל ממש כי שכינה כנגדו, ש''אלוקים נצב בעדת א-ל'' זה לא רק מילים אלא מציאות. הרב סיפר שפעם אחת שאלו אותו דיינים שהיו בבית הדין מהי התפילה שהוא נושא לפני כל דיון. הסביר להם הרב את מחשבתו על ''אלוקים ניצב בעדת א-ל''. שמעו את דבריו ומשכו בכתפיהם.
אחר כך היה דיון ארוך, הרב אמר דעה אחת והדיינים האחרים חלקו עליו ואמרו דעה שניה. כך נשאר הרב בדעת יחיד, ועל פי ההלכה הלכה נקבעת בדעת הרוב. אמר להם הרב: בוקרא (''מחר'' - בערבית), ''דינו לבוקר משפט'' – בואו נתיישב בדין ונפסוק את הדין למחר. ''למה?'' תמהו הדיינים. ''כי צריך פה עוד עיון'' השיב.
למחרת, חזרו שני הדיינים לבית הדין ואמרו שהרהרו בדין והם חוזרים בהם מדעתם ומצטרפים לדעת הרב. הם הסבירו כי הם עיינו שוב בהלכה וראו שפשוט טעו אתמול בדבר כל כך פשוט ולכן הם חוזרים בהם. ''מודים דרבנן - היינו שבחייהו''.
אחר כך הם שאלו את הרב: איך שמת לב לטעות הזו כבר אתמול, הרי הטעות שלנו הייתה טעות דקה מן הדקה, ואנחנו שנינו לא שמנו לב ואתה שמת לב אתמול?
אמר להם הרב: זה לא ששמתי לב יותר מכם, זה פשוט הכוח של התפילה.
<h3>מה הכתם אומר על הנפש?</h3>
מו''ר הרב מרדכי אליהו זצ''ל היה מעמיד תלמידים בוגרים הרבה ומלמד אותם לפסוק הלכות. במיוחד היה מפורסם הרב במומחיות שלו בהלכות כתמים. סיפר פעם הרב בני אלון, שהיה רב באחד הקיבוצים בבקעת הירדן ואחר כך חבר כנסת ושר:
יש הרבה סיפורי פלאים על הרב אליהו. אבל לי יש סיפור פלא פלאים. בהיותי רב בקיבוץ היו מביאים לי פעמים רבות כתמים לבדוק. הייתי הולך אל הרב להתייעץ בכל פעם שהיה לי כתם קשה, שלא ידעתי פתרונו.
פעם באתי אל הרב והראיתי לו כתם של אשה. הוא אמר לי: ''האישה הזאת היא בבעיה נפשית קשה. תגיד לבעלה בעדינות שהוא צריך לטפל בה בזהירות ואולי כדאי שתלך לטיפול מקצועי''. נבהלתי מהאבחנה הזאת ושאלתי אותו: איך הרב קובע על סמך הכתם כי האשה צריכה טיפול נפשי? הוא הסביר לי בזהירות על פי מה הוא קובע. יצאתי משם נפעם.
כמובן שעשיתי כדבריו ודיברתי עם הבעל. הוא אכן אישר לי כי אשתו נמצאת בטיפול נפשי שלא ידעתי עליו. הוא גם אמר לי שהוא שוקל לאשפז אותה בבית חולים בגין מצבה הבריאותי, אבל הוא חשש מכך. כשסיפרתי לו מה שאמר הרב זה היה לו לפלא.
<h3>מאיפה הדם הזה?</h3>
סיפר פעם הרב שמואל אליהו שליט''א, בנו של מו''ר הרב: פעם אחת שאלו תלמידים את מו''ר אביו על מראות דמים, והוא היה פוסק להם ומראה להם את ההלכה. באחת הפעמים הביאו לו דם של פצע מהרגל ורצו לראות מה הרב יפסוק להם. הרב אליהו הסתכל על הכתם, ואמר להם: מישהו מכם פצע את הרגל שלו וזה הדם של הכתם הזה.
כולם התפלאו על הקביעה שזהו לא דם נידה, ועוד יותר על הקביעה שזה דווקא פצע מהרגל, אולי הוא ממקום אחר? אותו התלמיד שפצע את הרגל שלו מיד הרים את המכנס כדי להראות לרב את הפצע. אחרי שהתלמידים הלכו שאלתי אותו: מי אמר לך שזה פצע מהרגל?
אמר לי כי בכל פעם ששואלים אותו שאלה הלכתית אמיתית, מיד יש סייעתא דשמייא לפסוק את ההלכה על אמת. אך כשהשאלה לא אמיתית אין סייעתא דשמיא. כשהם הביאו את הכתם הזה הרגשתי שאין פה שום סייעתא דשמיא. הבנתי שהם הביאו לי דם שאינו דם נדה.
אמרתי לעצמי, הדם הזה הוא דם טרי, זה בוודאי מאחד התלמידים שנמצאים פה. הסתכלתי על הידים שלהם ולא ראיתי שום פצע, אם כן, זה בוודאי מהרגל. לכן אמרתי להם שזהו דם מהרגל.
<h3>חמץ בפסח</h3>
סיפרה הרבנית תליט''א: כמה חודשים לפני פסח הייתי מנקה היטב את הבית כדי שלא יהיה בו שום פירור של חמץ. הרב זצ''ל עצמו היה בודק בדיקת חמץ במשך כמה שעות את כל הפינות של הבית כדי שלא יהיה בו שמץ של חמץ.
פעם אחת בליל הסדר הוא לא היה יכול לישון. הוא אמר לי: חלמתי שיש בבית חמץ. אמרתי לו: אם כן, אני לא ישנה בבית אפילו לא רגע אחד. אך זה לא יכול להיות כי ניקיתי את כל הבית ולא היתה פינה שלא בדקת אותה. ביקשתי ממנו שיגיד לי איפה בדיוק זה נמצא, והוא אמר לי: צריך לבדוק!
שוב בדקתי את כל הבית ולא מצאתי כלום. חזרתי אליו וביקשתי שיעשה שאלת חלום. אמר לי: פתחי את הספר. הוא נתן בידי ספר תנ''ך ואמר לי לספור כמה דפים. ספרתי ודפדפתי ואחר כך אמר לי לספור כמה שורות, וספרתי. ואחר כך אמר לי לספור כמה מילים, וספרתי. שאל אותי: איזו מילה יש שם?. ואמרתי לו: רפואות.
''לכי לארון התרופות'' אמר לי.
הלכתי לארון ומצאתי שם שמן חיטה שרופא הביא לי ביום ערב פסח לתרופה שביקשתי ממנו לטיפול באחד הילדים. הוא הביא את התרופה אחרי בדיקת החמץ ולא חשב שיש בזה בעיה של חמץ, ושמתי את התרופה בארון התרופות. ואילולי החלום של הרב, לא הייתי יודעת שיש לי חמץ בבית.
(הרבנית צביה חנה אליהו תליט''א, אשת הרב)
<h3>הראנו נפלאות!</h3>
סיפר בנו הרב יוסף אליהו שליט''א: מו''ר אבי זצ''ל הכ''מ נכנס לראשונה לבית החולים בליל שביעי של פסח. באותו יום הרב התפלל בבית הכנסת 'היכל יעקב' שבו הוא מתפלל תמיד, ובדרשתו הוא דיבר הרבה על דברי חז''ל שאמרו כי הגאולה העתידה תהיה כימי צאתנו מארץ מצרים ויותר מזה, כמו שכתוב בספר מיכה (פרק ז' ט''ו): ''כִּימֵי צֵאתְךָ מֵאֶרֶץ מִצְרָיִם אַרְאֶנּוּ נִפְלָאוֹת''. ודרשו חז''ל: ''עשה פלא עם אבות ועתיד לעשות עם בנים, שנאמר: 'כימי צאתך מארץ מצרים אראנו נפלאות'. אראנו מה שלא הראיתי לאבות. שהרי נסים ונפלאות שאני עתיד לעשות עם הבנים יותר מהפלא ונפלאות מה שעשיתי עם אבות''. הדברים נאמרו בהתרגשות גדולה ובלתי מצויה, והוא סיים את דרשתו בשאגת ארי – 'הראנו נפלאות! הראנו נפלאות!'. כמו ביקש להפוך את דברי התורה לתפילה ולזעקה גדולה.
נצרתי את הדברים בלבי, שהרי מו''ר אבא אינו נוהג להתבטא על הגאולה בגלוי גדול כל כך. בסעודת החג הוא שוחח הרבה עם הנכדים על הניסים של קריעת ים סוף ועל מדרשי חז''ל. הלימוד בבית הכנסת נקבע לשלוש לפנות בוקר, ואבא נשאר ער. בשעה שתיים לפנות בוקר אמר לאמא שאינו חש בטוב ויש להזעיק עזרה. הוזעק אמבולנס ואחי שלמה שגר בסמיכות הצטרף אליהם לבית החולים. צוות האמבולנס שטיפל בו נחרד מהמצב הרפואי שהוא גילה. הם אמרו לנו: ''ל'הדסה עין כרם' הוא לא יגיע חי, ניסע ל'שערי צדק'''.
הרב הוכנס לצינתור ואח''כ לניתוח מעקפים מורכב. בצהריים, כשהתעורר מהתרדמה של הניתוח, רמז בידיו לימין ולשמאל. אני מתקרב למיטתו, אבל האחות אומרת לי: 'אתם זקוקים להרבה הרבה ניסים. אל תתרשם מהתנועות, זה רפלקסים'. אך אני ראיתי שוב שמו''ר אבא מסמן לי בתנועות שבידיו. התקרבתי שנית ושוב האחות אומרת לי: 'אל תדבר איתו, הוא לא יכול כעת להבין כלום'.
התעלמתי ושאלתי: 'אבא, להביא לך נטילת ידיים?' אבי הנהן בראשו בחוזקה. האחות סירבה להאמין ולאשר. חכינו לאחות הראשית לקבל אישור, ואז נטלנו את ידיו הקדושות. התנועות של ה'רפלקסים' פסקו...
(הרב יוסף אליהו, בן הרב)
<h3>סלסלה ותרוממך</h3>
שורה של חיילים חמורי סבר קדמה את פני המשלחת הישראלית. כליהם של חברי המשלחת נבדקו בקפידה והמתח חתך את האויר. לא בכל יום נכנסים אנשים כאלה לארמונו של הנשיא באותה מדינה דרום-אמריקאית שעליה אנו מספרים. הנשיא היה ידוע בעריצותו הרבה כלפי כל אזרחיו, והתבלט גם ביחסו העוין ליהודים. לא עבר יום שבו לא נזרקו אנשים לכלא על לא-עוול בכפם, לא היה שבוע שלא נעלמו בו אזרחים תמימים לבלי שוב. אם היה מעז אדם להראות סימן קטן, שאפשר לפרשו כזלזול כלשהו בנשיא ובמשטרו, וכל שכן אם היה מהין לחשוב על פגיעה בו - אחת דתו להמית. פחד ואימה שלטו במדינה, והארמון הזה שידר יותר מכל את העוצמה השלטונית.
במהלך הביקור הופיע הרב עם הנשיא לפני נכבדי הקהילה ואליהם נילוו שגריר ישראל והמתורגמן של הנשיא. לאחר דברי הרב, הושיט הרב אליהו את מתנתו לכבוד הנשיא - ספר פרקי אבות מתורגם לספרדית. הנשיא עלעל קלות בספר, הודה בנימוס והניח את הספר על השולחן.
תוך כדי השיחה שלף הנשיא סיגר והחל לעשן. את המאפרה הניח על הספר. הרב אליהו ראה את המאפרה המונחת על ספר הקודש, ובאופן טבעי הושיט את ידו, הזיז את המאפרה מהספר והניחה על השולחן.
כל היושבים בחדר נאלמו דום לשניה ונדהמו מ''חוצפתו'' של הרב. השגריר נעשה לבן כסיד, חברי המשלחת פכרו אצבעותיהם, ושומרי הנשיא כבר התכוננו בלבם לביצוע פקודת הגרוש. הנשיא עצמו לא אמר דבר, אך השיב את המאפרה למקומה הקודם על הספר.
''אמור לנשיא שיזיז בבקשה את המאפרה. לא מניחים מאפרה על ספר קודש!'' לחש הרב לשגריר היושב לצדו. ''זה... זה... אי אפשר. זה לא בדיוק שייך לומר לו הערות כאלו... הוא ממש לא 'אוהב' שמעירים לו הערות כלשהן...'' גמגם השגריר. ''ובכל זאת - אמור לו שלא יניח את המאפרה. זה ספר קודש!'' התעקש הרב אליהו.
הנשיא קלט את ההתלחשות ודרש מהשגריר לדעת מה אמר הרב. השגריר גמגם משהו, ולא ענה תשובה ברורה. הנשיא דרש מהמתורגמן שיסביר לו את הנאמר. המתורגמן נאלץ לחזור על דברי הרב, וגם הרב הסביר למתורגמן שלא מניחים מאפרה על ספר קודש, ותוך כדי ההסבר הוא הוריד שוב את המאפרה מעל הספר והניחה על השולחן.
אחרי ההסבר הזה הנשיא כבר לא העיז להחזיר את המאפרה על ספר הקודש, אך בזאת לא תם הספור. עם סיום הפגישה קם הנשיא ממקומו, תפס את הרב בידו והחל מלווהו החוצה. איש לא הבין את פשר הדבר, ומה טומן בחובו הצעד הזה. האם מתכוון הוא לגררו אישית אל הכלא? או שמא למוסרו לידי הקלגסים הממתינים דרך קבע מחוץ לארמון?
אך - מה זה? מהו השטיח האדום הזה שנפרש לרגליהם? ומה פשר משמר הכבוד? עבור מי זה? האם באמת רק לכבוד הרב נעשה כל הכבוד הזה? עד מהרה התברר שהיתה זו פקודתו המפורשת של הנשיא - לארגן את המשמר במהירות, לפרוש את השטיח האדום השמור לראשי מדינות ואנשים נכבדים במיוחד, ולהפרד מהרב בצורה המכובדת ביותר.
הנשיא בכבודו ובעצמו ליווה את הרב עד לרכבו, הוא פתח את דלת המכונית של הרב ונפרד ממנו בקידה קלה. לפני שנפרדו בקש ממנו לבוא אליו לפגישה נוספת בטרם ישוב ארצה.
כעבור ימים אחדים התקיימה הפגישה השניה. הפעם דרש הנשיא שתהיה זו פגישה בארבע עינים בלבד. לפגישה לא נכנסו לא אנשיו של הנשיא, וגם לא הנציגים הישראלים - רק הנשיא והרב מרדכי אליהו. אפילו המתורגמן נשאר בחוץ, והשנים נאלצו להסתדר איכשהו בכחות עצמם. זמן מה הסתגרו השנים בחדר, ויצאו משם בפנים חתומות. לא הנשיא ולא הרב הסכימו לגלות דבר מה מהנאמר שם, והם נפרדו בלבביות והלכו איש לדרכו.
רק לאחר שנים הסכים הרב אליהו לספר לבני ביתו מה היה באותה פגישה סודית. האמת היא שזה לא היה בגללי. אני לא הייתי מעז לשאול. אבל הילדים שלי, הנכדים של הרב, שאלו אותו: סבא מה היה שם? והוא סיפר להם בחיוכו הרחב את הסיפור.
''ברגע שנסגרה הדלת מאחורינו, בעודי תוהה מה מטרת הפגישה, ומדוע נותרנו לבדנו, הפתיע אותי הנשיא. הנשיא המכובד, שכל הארץ רעדה רק לשמע שמו, ירד על ארבע, כרע ברך לפני ונשק את ברכי! הוא לא הסתפק בזאת, אלא כפף את ראשו ובקש שאברך אותו. לפני שברכתי, שאלתי אותו במה יוכל לעזור לעם ישראל. הוא חשב מעט ואמר שיוכל למכור נפט בזול למדינת ישראל. בקשתי עזרה נוספת, והוא הבטיח שבכלל ינהג בהגינות כלפי נתיניו היהודים, ויכבד אותם, את דתם ואת אורחות חייהם. מששמעתי זאת, הנחתי ידי על ראשו וברכתי אותו שיזכה להיות טוב ולהועיל לעם ישראל. הנשיא נרגש מהברכה ונפרדנו לשלום''.
כששאל השגריר את הרב במה זכה לכבוד גדול שכזה מהנשיא, הידוע כקמצן גדול בעניני מחוות וכבוד לאחרים - לא התרגש הרב אליהו. הוא ענה בפשטות: ''הרי כתוב הדבר בפסוק: 'סלסלה ותרוממך' - כלומר: אם תכבד את התורה יכבדו גם אותך. אני לא זכיתי לכבוד כאדם פרטי. אני דאגתי לכבודה של תורה, והאדם העומד מולי ידע להעריך זאת וכבד אף הוא את התורה ואת נושאיה...''.
(הרב שמואל אליהו, בן הרב)
<h3>למדתי מהבבא סאלי רק לברך ולא לקלל</h3>
סיפר מו''ר הרב זצ''ל בעצמו:
פעם ערכתי חופה וקידושין בחתונה של אחינו האשכנזים, ובין הנוכחים היו כמה אדמו''רים ורבנים, וזרקו שם חיטים על החתן והכלה וגם עלי זרקו. חיטה אחת נפלה לתוך הקפלים שבכובע שעל ראשי. מיד הוצאתי אותה, שכן כך כתוב בהלכה, ששלושים יום לפני הפסח שואלים ודורשים בהלכות הפסח. ובימים אלו צריך לא להניח חמץ במקום שעלול לשכוח אותו, לכן צריך כבר עכשיו להוציא את החיטים הללו מהמקום שאליו הם נפלו.
אמרתי לאדמו''רים שנכחו שם שבערב פסח יבדקו את השטריימל שלהם מחמץ, שמא נפלו בתוכו חיטים. אדמו''ר אחד לא שמע לדבריי וחשב שהם חומרה מיותרת. בליל פסח בעודו יושב ליד השולחן, מתנענע ואומר: ''מה נשתנה הלילה הזה'', נפלה חיטה אחת מהשטריימל שעל ראשו על השולחן, הישר אל תוך צלחת המרק שאכל ממנה.
הזדעזע האדמו''ר מהחמץ שעל שולחנו, ואמר: ''זוהי הקללה של הרב מרדכי אליהו שקילל אותי''. באו אלי חסידי אותו אדמו''ר וסיפרו לי מה אירע, כביכול, מהקללה שלי. אמרתי להם: אני למדתי מהבבא סאלי זיע''א רק לברך ולא לקלל. התקלה הזאת צריכה ללמד את כולנו לקיים את ההלכה שכתובה בשולחן ערוך, בלי הנחות.
<h2>קדושה</h2>
<h3>קדושה – תחילתה השתדלות וסופה מתנה.</h3>
מו''ר הרב זצ''ל היה מקפיד מאוד על צניעות וקדושה. הוא היה משתמש במשקפיים שמספרם קטן בשני מספרים מהמספר שקבע לו האופטיקאי כי ''לא כל דבר צריך לראות''.
כמו כן, הרב הקפיד שלא לשמוע שירים שלא חוברו על ידי מנגן כשר והיה מאוד מקפיד על עבודת ה' בשמחה. עם זאת, הוא מעולם לא שמע קול של אשה שרה, גם לא בהקלטה או ברדיו, למרות שיש מי שמתיר.
<h3>שיעור נשים</h3>
לפני יותר משלושים שנה, העביר הרב זצ''ל בביתו הישן שברחוב בן ציון שיעורים לנשים בדיני טהרת המשפחה, שיעורים שסיכם מאוחר יותר בספרו 'דרכי טהרה'. ישבנו בסלון הקטן, שורות שורות, נשים על ספסלים, והרב ליד השולחן הקטן, עם גבו לספרייה, לא הרים את עיניו מן המפה אפילו פעם אחת בגלל שמירת עיניים. גם אם מישהי שאלה אותו שאלה, הרב לא הרים את עיניו והיה עונה כשהוא מביט כלפי מטה.
(רבקה שמעון)
<h3>מעולם לא התבונן</h3>
שנים רבות עבדתי עם הרב שעות ארוכות, מאות פגישות. הרב היה נפגש עם הרבה אנשים וגם נשים. הוא כמובן היה אומר שלום לכולם, מכבד את כולם, אך אני יכול להעיד שבכל השנים האלה, במאות הפגישות שהיו לו, הוא מעולם לא התבונן בפנים של אשה.
(בשם הרב איתן אייזמן, לשעבר מנכ''ל הרבנות הראשית)
<h3>מרדכי, הגענו. צריך לרדת</h3>
פעם אחת נסע מו''ר הרב זצ''ל באוטובוס והתיישבה לידו אישה. הרב לא רצה לפגוע בה ולקום, ואולי הוא כלל לא שם לב שאישה ישבה לידו. בכל מקרה, הוא המשיך לשבת ולעסוק בלימודו. כשהאוטובוס הגיע לתחנה בה הרב היה צריך לרדת, נגעה האישה קלות בכתפו, ואמרה לו: ''מרדכי, הגענו. צריך לרדת''. לפתע גילה הרב כי הייתה זו אשתו.
<h3>קדושה = ברכה</h3>
מו''ר הרב זצ''ל סיפר כי פעם הוא היה צמא והלך לשתות סודה בקיוסק. האישה שמכרה בקיוסק לא הייתה לבושה כל צרכה. ובלשון הרב: היא הייתה ענייה ולא היה לה מספיק כסף לקנות בגדים ארוכים. הסתובב הרב לברך שלא מול האשה המוכרת. סיפר הרב שאמרה לו המוכרת: אם אתה לא רוצה לראות נשים לא צנועות - אל תסתובב, שם יש נשים יותר לא צנועות ממני.
מרן הרב סיפר כי פעם בא אליו מישהו עם בעיות קשות של פרנסה. הרב חשב והתבונן ואז שאל אותו: האם אתה עושה קידוש בליל שבת? כן, ענה אותו איש. אם כן, שאל הרב, איני מבין למה אין לך ברכה. הרי קידוש של ליל שבת הוא מקור של ברכה. שבת היא מקור הברכה. ''וַיְבָרֶךְ אֱלֹהִים אֶת יוֹם הַשְּׁבִיעִי וַיְקַדֵּשׁ אֹתוֹ'' (בראשית פרק ב' ג'). ברכה וקדושה באים יחד כמו בבית המקדש.
חשב הרב והמשיך לשאול: האם אשתך לבושה בצניעות בעת שאתה עושה את הקידוש? הרכין האיש את ראשו ואמר: לא. אמר לו הרב: אם אתה רוצה ברכה, תגיד לאשתך שהברכה בבית נובעת מהאשה. אם היא תקפיד על צניעות, ובעיקר בשבת בעת הקידוש, תבוא לך הברכה.
הלך האיש לאשתו ואמר לה את דברי הרב. קיבלה האשה על עצמה ללכת עם כיסוי ראש בקידוש ובכל השבוע כולו. חזר האיש וסיפר לרב את מה שאשתו קיבלה על עצמה.
אמר לו הרב: מעכשיו ירדוף אחריך העושר. וכך היה. אותו אדם הוא היום אחד מהעשירים הגדולים. וגם הוא וגם אשתו זוכרים מאיפה הגיעה אליהם הברכה הזו.
<h3>צניעות - סנגוריה</h3>
למרות שהרב זצ''ל היה מאוד רוצה ללמד זכות על ישראל, הוא היה מקפיד מאוד על עניני צניעות וקדושה שיהיו כראוי. פעם אחת הוא הלך לציון של מו''ר אביו, הרב סלמאן אליהו זצ''ל, וראה שם אישה אחת הולכת עם כיסוי ראש, אך בלי שרוולים ועם מכנסיים קצרים. ובלשון הרב: בלי ידיים ובלי רגליים. אמר לה הרב שאם היא רוצה שתתקבל תפילתה, הרי היא צריכה להקפיד על צניעות. אמרה לו: אינך רואה ששמתי מטפחת על הראש? אמר הרב לריבונו של עולם: רואה אתה שיהודים רוצים להקפיד על צניעות וקדושה, הנה תראה את האישה היהודיה הזו, אבל היא לא ידעה שצריך להקפיד על צניעות גם בידיים וברגליים.
<h3>קדושים תהיו</h3>
הרב שמואל כ''ץ חיבר את הספר ''קדושים תהיו'', העוסק בהלכות צניעות בחברה מעורבת שיש בה בנים ובנות. ספר שנועד לחזק את הקדושה והצניעות וללמד את הגדרים הנכונים שצריכים להיות ביחסים בין בנים לבנות. כך הוא מספר:
''באתי אל מו''ר הרב זצ''ל עם הדפים של הספר שהתכוונתי להדפיס לספר ''קדושים תהיו'' והתכוונתי לשאול כמה שאלות. בדחילו ורחימו דפקתי על הדלת. מו''ר הרב פתח את הדלת והושיב אותי מולו. סיפרתי לו על הספר שאני רוצה לכתוב, במטרה להרבות יותר קדושה וצניעות בתנועות הנוער ובכלל. הרב שמע כמה שאלות ואז לקח את הדפים של הספר מידיי ועבר על הדפים אחד אחד. הוא ביקש ממני רשות לכתוב הערות על הספר, וכך הוא הגיה דף דף, עד שנגמרו הדפים. ''יש לך עוד?'' הוא שאל. אמרתי לו שהחלקים הבאים של הספר הם בהכנה. והוא אמר לי: ''כשיהיו לך הדפים הבאים מוכנים – תבוא אלי''.
כך הרב עבר איתי על הספר דף דף, הלכה הלכה, ודיבר איתי בכל הסוגיות ההלכתיות כאילו אני שווה לו בלימוד. הוא התייחס לכל מה שכתבתי ועודד אותי להדפיס את הספר ולהפיץ אותו בכל סניפי בני עקיבא ועזרא, להרבות צניעות וקדושה במקומות הללו. גם בבתי ספר הממ''ד שהיו ברובם מעורבים בעת ההיא הפצתי את הספר. לשמחת כולנו, התחילה בעת ההיא התחזקות גדולה בבתי הספר ובתנועות הנוער המעורבות. לאט לאט החלו להפריד בנים מבנות בבתי ספר ובתנועות הנוער.
הקדושה שהרב דיבר עליה בכל מיני הזדמנויות פעלה את פעולתה, עם התלמידים ועם המורים, עם המנהלים ועם הנהלת החינוך הדתי. בכל מקום דיבר הרב על קדושה. כנראה שזאת הסיבה שהרב השקיע כל כך הרבה בספר ''קדושים תהיו'', כי הוא ראה בו כלי חשוב ללמד את נושא הטהרה והצניעות בציבור הדתי לאומי. ברוך ה', כבר רואים פירות גדולים לעמלנו, שכיום רוב הנשים מכסות את ראשן, רוב הבנות הולכות עם שמלות ארוכות. במקומות שהיו רגילים להקל בגדרי הצניעות החלו לנהוג על פי ההלכה, וציבור שלם התחזק בשמירת גדרי הקדושה והצניעות באופן שלא יתואר.
סיפר לי פעם אחד מראשי החמ''ד ואמר לי כי אם בתחילה היו תשעים אחוז מבתי הספר של הממלכתי דתי מעורבים ורק עשרה אחוז נפרדים בנים מבנות, היום המצב התהפך ותשעים אחוז נפרדים ורק עשרה אחוז מהם מעורבים. גם בתנועות הנוער יש התחזקות גדולה של צניעות בלבוש והפרדה בסניפים רבים בין בנים לבנות.
(הרב שמואל כ''ץ, מחבר הספר 'קדושים תהיו')
המשנה במסכת תענית אומרת: ''וּבְנוֹת יְרוּשָׁלַיִם יוֹצְאוֹת וְחוֹלוֹת בַּכְּרָמִים. וּמַה הֵן אוֹמְרוֹת: בָּחוּר, שָׂא נָא עֵינֶיךָ וּרְאֵה מָה אַתָּה בוֹרֵר לְךָ. אַל תִּתֵּן עֵינֶיךָ בְּנוֹי, תֵּן עֵינֶיךָ בַּמִּשְׁפָּחָה. (משלי לא) ''שֶׁקֶר הָחֵן וְהֶבֶל הַיּוֹפִי, אִשָּׁה יִרְאַת ה' הִיא תִּתְהַלָּל'', וְאוֹמֵר (שם): ''תְּנוּ לָהּ מִפְּרִי יָדֶיהָ וִיהַלְלוּהָ בַשְּׁעָרִים מַעֲשֶׂיהָ''.
ובגמרא: ''וּמַה הֵן אוֹמְרוֹת? תָּנוּ רַבָּנָן, יְפֵפִיוֹת שֶׁבָּהֶן אוֹמְרוֹת: תְּנוּ עֵינֵיכֶם בַּיּוֹפִי, שֶׁאֵין אִשָּׁה אֶלָּא לְיוֹפִי. מְיוּחָסוֹת שֶׁבָּהֶן אוֹמְרוֹת: תְּנוּ עֵינֵיכֶם בַּמִּשְׁפָּחָה, לְפִי שֶׁאֵין אִשָּׁה אֶלָּא לְבָנִים. עֲשִׁירוֹת שֶׁבָּהֶן אוֹמְרוֹת: תְּנוּ עֵינֵיכֶם בְבַעֲלֵי מָמוֹן. בֵּינוֹנִיוֹת וַעֲנִּיוֹת שֶׁבָּהֶן אוֹמְרוֹת: קְחוּ מִקְחֲכֶם לְשֵׁם שָׁמַיִם, וּבִלְבָד שֶׁתַּעַטְרוּנוּ בִזְהוּבִים''.
אמר מו''ר הרב זצ''ל בשם אחיו הרה''ג נעים אליהו - שישלח לו הקב''ה רפואה שלימה, כי מכאן ניתן ללמוד על צניעות בחורי ישראל שהיו הולכים ועיניהם מושפלות שלא להביט בנשים והיו צריכים לבקש מהם להרים את העיניים. ואע''פ שהגמרא אומרת: ''אמר רב יהודה אמר רב: אסור לאדם שיקדש את האשה עד שיראנה שמא יראה בה דבר מגונה ותתגנה עליו, ורחמנא אמר: 'ואהבת לרעך כמוך'''. עם זאת הם היו מהדרין לא להתבונן יותר מידי והיו צריכות הבנות לומר להם: ''בָּחוּר! שָׂא נָא עֵינֶיךָ!''
<h3>מדוע רקד הקצין הנוצרי?</h3>
פקידי כלא מרילנד עיגלו עיניים משתאות במבוכה, תקלה כזאת לא התרחשה אצלם מעולם: הראשון לציון הגאון רבי מרדכי אליהו זצ''ל עבר בשער גלאי מתכות המשוכלל ביותר בעולם, המוביל לכלא השמור ביותר בעולם, כשרוכסן מתכת בכיסו - והשער ממאן לצפצף כאילו אחז אותו שיתוק! הקצין בשער לא התאפק מלהזעיק את מנהל הכלא בעצמו. לא בכל יום שובת גלאי החשמלי שעובד באפס תקלות יומם ולילה, ועוד בלא התרעה מוקדמת.
בהתחשב בכבודו של הרב אליהו, כשהתקרבו אל השער, הקדים קצין הביטחון אזהרה: ''זהו השער הרגיש ביותר בעולם. במחילה מכבוד הרב הראשי, אבל אם יש למישהו בכיס מתכת, אם מישהו עבר אפילו ניתוח ויש לו מתכת בגופו, עליו להודיע לי כאן ועכשיו כי אחרת השער יצפצף. קודם לכן'', סיפר להם הקצין, ''עבר שם נציג משרד החוץ, אך אחרי שהתפשט מכל מתכותיו צפצף השער עקב אבזם מיותר בנעלו''. גם כשעבר שם הרב שמואל זעפרני, צפצף השער עקב סלילי המתכת ביומן העבודה שלו. ואילו לנוכח הגר''מ אליהו שעבר עם גלימתו המקושטת, המאובזרת ברוכסן מתכתי - נאלם השער דום. הקצין האחראי הצביע ביד רועדת על הרוכסן של הרב אליהו. ''מה הוא רוצה?'' התעניין הגר''מ, והרב זעפרני הסביר לו על המבוכה בשער. הגר''מ חייך: ''רק זה מדאיג אותו?'', שאל. הוא פתח את הרוכסן ולנגד עיניהם הנדהמות של כל קציני הביטחון נגלו העט המוכסף שהיה בכיסו, השעון שעל ידו והחפתים שעל חולצתו. השער היה אמור לזעוק חמס, אבל הוא נאלם דום לנוכח קדושת הרב.
''לא ייתכן, האם השער מקולקל?'' השתאה מפקד הכלא. מעולם זה לא קרה לו. הוא לקח את העט מידיו של הרב, עבר בשער, השער צפצף. המנהל הנדהם מסר את העט שוב לידיו של הרב, הרב עבר בשער, והשער הפך להיות אילם.
''יחד איתנו'', מספר הרב שמואל זעפרני ''היה גם קצין הדת של הכלא. הוא היה נוצרי והחל לשיר ולרקוד. שאלתי אותו מדוע הוא רוקד וצוהל''.
''אתה לא יהודי?'' התפלא קצין הדת ''הרי כשלעם ישראל נעשה קריעת ים סוף – הם שרו ורקדו. ואני, 25 שנה אני עובד כאן ומעולם לא קרה שהשער לא צפצף. אז אני, שראיתי את נס קריעת השער, ראיתי נס בעיניים, לא ארקוד?!''
(אהרון גרנביץ' – גרנות)
<h3>שתי וערב - א</h3>
מרן הרב זצ''ל מקפיד היה מאוד על כל צורה של שתי וערב שלא תהיה על שום דבר. גם דבר שהיה נראה בקושי כמו שתי וערב הוא היה מוציא מביתו. פעם הדפיסו את סידור 'קול אליהו' ועל הכריכה היה ציור שבקושי רב היה נראה כמו שתי וערב, והרב ביקש לגנוז את הספרים הללו.
פעם אחת בא אליו בן אדם שגר בשכונת הקטמונים וסיפר לו כי מאז שהוא עבר דירה רודפות אחריו צרות. ''בדקתי את כל המזוזות, עשיתי חנוכת בית. בדקתי גם תפילין. מה לעשות?''. הרב חשב מעט ושאל אותו: האם יש לך בביתך צורה של שתי וערב? משהו שדומה לצלב?
האיש התפלא על השאלה, ואמר: אין.
''תחשוב טוב'' האיץ הרב.
עבר האיש במחשבתו על כל הבית ולא מצא שום דבר שמתקרב לצורה של צלב. ''אין'' חזר האיש ביתר בטחון.
''סליחה, אבא'' פנה אליו בנו הקטן שעמד לצידו. ''יש בחוץ על הבית צורה ענקית של צלב חקוקה באבן של הבית. לא רואים אותו מרחוק כי הוא מטושטש, אבל יש שם צורה של צלב''.
מיהר האיש לביתו להרוס את צורת הצלב שעיטרה את ביתו. וכבר אחר כך פסקו ממנו כל אותן בעיות שפקדוהו.
<h3>שתי וערב – ב</h3>
כשהרב זצ''ל היה בבית החולים הייתה תקופה שהוא לא היה יכול לדבר כי היה מונשם. במקרים אלו היה מדבר הרב באמצעות הפתקים. כשהתעורר הרב מההרדמה, אחרי הצנתור, עמד לצדו הרב שמואל זעפרני, ראש לשכתו, והוא ביקש ליטול את ידיו ונייר לכתוב עליו דבר מה. על הנייר הוא כתב: ''הביאו לכאן כיסוי בצבע לבן, כיסוי של טלית'', הרב זעפרני סימן שאינו מבין מה הרב מתכוון. הרב בחולשתו מותח קו מתחת למילה 'כאן' ומוסיף ''האם ראית אותו?'' הרב זעפרני מסמן שלא ירד לעומק דעתו של הרב.
''יש בו הרבה צלבים'', מוסיף הרב ומשרבט במאמץ רב. העוזר הנאמן נבוך, מסביר שלא הבין עדיין. ''לפני חמש דקות'', כותב הרב. הרב זעפרני יושב על מקומו כעשר דקות, מהרהר בניסיון לפענח. הרב מסמן לו באצבעו לעבר הוילון.
הרב זעפרני ניגש אל האחות ומבקש לדעת האם מאושפז במחלקה אדם עם צלבים. האחות אומרת שלא. הרב זעפרני מברר מי מאושפז מעבר לוילון. האחות אומרת שיש שם ערבייה. ''ומי נמצא איתה?'' מברר הרב זעפרני. ''איזו מכשפה שבאה להיפרד ממנה'', משיבה האחות. ''הרב אומר שיש לה צלבים''. מסביר הרב זעפרני.
''זה לא נשמע לי'', עונה האחות. ''הרב יודע מה שהוא אומר'', מתעקש הרב זעפרני.
השניים נגשו אל מעבר לווילון ולאחר מספר שאלות גילו שהמבקרת באה מצוידת בתיק מלא בצלבים. שאלו אותה אם אכפת לה להוציא את הצלבים מהחדר כי נוכחותם מפריעה למי שרואה מבעד לכל מחיצה.
אחר כך הסביר הרב זעפרני כי כנראה ש'טלית לבנה', זו ההגדרה בקבלה לאישה. הרב זעפרני אץ אל מיטת הרב לבשר שהצלבים הוצאו. יודע שמיותר לבשר על כך למי שיודע טוב יותר ממנו מה קורה.
אחר כך, כששאלנו את הרב על המקרה הזה הוא עשה את עצמו כאילו אינו מבין על מה אנחנו מדברים. אבל הפתק היה בידינו והבנו שהרב, כדרכו, מסתיר את עצמו.
(יוסי אליטוב)
<h3>שתי וערב - ג</h3>
באחד הלילות שישנתי אצל סבא זצ''ל וסבתא שתחיה שמעתי באמצע הלילה דיבורים ביניהם. הדיבורים נמשכו כמה דקות ואז הרבנית קראה לי. באתי לחדרם ואז הרבנית מצביעה על הסדין ושואלת אותי האם הצורות שיש על הסדין דומות לצלב. לא הבנתי למה חשוב לברר זאת באמצע הלילה. הרב כנראה שם לב לתמיהתי, והסביר: ''נכנסתי למיטה, ניסיתי לישון ולא הצלחתי להירדם. התחלתי לבדוק למה אני לא נרדם: אולי אני חייב כסף ולא שילמתי? אולי העלבתי אדם ולא ריציתי אותו? אולי עשיתי איזו עבירה ולא חזרתי עליה בתשובה? חיפשתי וחיפשתי ולא עלה במוחי שום רעיון. ואז הסתכלתי על הסדינים וראיתי את הצורה הזאת והבנתי שבגלל הצלבים שעל הסדין אינני מצליח להרדם''.
לא ידעתי מה לענות. ברור היה לי שהרב לא צריך את אישורי על מנת להחליט אם יש צלב או לא. מצד שני, אני לא יכול לסתור את דברי הרבנית.
כדי להתחמק מהכרעה אמרתי שחלק מהצורות דומות לצלב וחלק לא. תשובה זו הספיקה לרב, והוא אמר: מספיק שצורה אחת תהיה דומה לצלב, זה כבר מפריע לי לישון. הוא קם מהמיטה, הוריד ממיטתו את הסדין והציפיות, וחזר לישון (הוא לא נתן לרבנית להציע לו את המיטה באמצע הלילה).
(הרב אלעד אליהו, נכד הרב)
<h3>בזכות חמש דקות עם הרב</h3>
בעת שישבנו שבעה סיפר לנו אחד המלמדים בישיבות כי הוא עוסק עם נוער נושר שצריך הרבה חיזוק רוחני, והוא היה מביאם אל מו''ר הרב זצ''ל הכ''מ באופן קבוע. כל קבוצה הייתה מגיעה אל הרב פעם בשנה. פעם אחת הם איחרו לפגישה והרב היה ממהר לצאת אך בכל זאת לא הסכים הרב לוותר על שיחה עימהם, וישב איתם איזה זמן ורק אחר כך הלך לשיעור, מאחר שכבר חיכו לו אנשים.
לאחר מספר שנים אותו המלמד פוגש את אחד החניכים שלו, כשהוא לומד בישיבה, עולה על דרך המלך ושמח מאוד. שאל אותו: תגיד לי, מה היה המהפך שלך שגרם לך לנטוש את דרך הפשע והסמים וללכת לעסוק ביישובו של עולם?
השיב לו תלמידו לשעבר: אותן חמש דקות שהייתי אצל מו''ר הרב זצ''ל הם אלו שהפכו אותי לגמרי. לא הבנתי מילה אחת ממה שהרב אמר אז אבל אור פניו, האהבה שהוא אהב אותנו, האור הזה החזירני למוטב.
(בשם הרב יוסי מיכור)
<h3>חינוך בקדושה</h3>
בתנו, דליה ז''ל, נולדה עם תסמונת דאון. לאחר מספר שנים בבית הספר היסודי, היינו צריכים לחפש בעבורה מסגרת להמשך הלימודים. חיפשנו מקום שיהיה מצויין מבחינה דתית וגם מבחינה מקצועית, וגם שיהיה קרוב לביתינו. אחרי חיפושים רבים, מצאנו בית ספר קרוב יחסית, מעולה מבחינת מקצועית אך לא דתי. אחרי התלבטויות רבות, פנינו אל הרב בשאלה מה לעשות. הרב אמר להמשיך לחפש. אמרתי לו שכבר חיפשנו הרבה ולא מצאנו, אך הוא אמר שוב: חפשו שוב עד שתמצאו. ואכן, אחרי זמן קצר מצאנו את המסגרת האידיאלית מכל הבחינות.
לאחר מספר שנים, שוב היינו באותה דילמה. אמרתי לבעלי: הרי יש לנו כבר ברכה מהרב ויהי רצון שתפעל גם הפעם. ואכן, שוב מצאנו מה שחפשנו.
(מזל הלוי)
<h2>רוח הקודש</h2>
<h3>חינוך בקדושה</h3>
פרק הקדושה הוא הפרק האחרון של מסילת ישרים. למרות שבברייתא של רבי פנחס בן יאיר יש עוד שתי מדרגות: ''קדושה מביאה לידי רוח הקודש ורוח הקודש מביאה לידי תחיית המתים'', בכל זאת אין במסילת ישרים ''שער רוח הקודש'' ו''שער תחיית המתים''.
מסביר הרמח''ל: ''ענין הקדושה כפול הוא, דהיינו: תחילתו עבודה וסופו גמול, תחילתו השתדלות וסופו מתנה. והיינו: שתחילתו הוא מה שהאדם מקדש עצמו, וסופו מה שמקדשים אותו. והוא מה שאמרו חז''ל (יומא ל''א): 'אדם מקדש עצמו מעט - מקדשים אותו הרבה. מקדש את עצמו מלמטה - מקדשים אותו מלמעלה'''.
<h3>גם צדיקים מפורסמים יכולים להיות צדיקים נסתרים</h3>
כל כך הרבה מקרים ששמענו לימדו אותנו דבר שלא העזנו לבטא בפינו כל ימי חיים חיותו של הרב מו''ר אבא זצ''ל הכ''מ - הייתה לו רוח הקודש והוא הסתיר אותה. מתוך דברים שהוא אמר על רבותיו אנו יודעים שהיום מותר לנו לומר שהייתה לו רוח הקודש. עשרות ומאות אנשים באו וסיפרו לנו כל מיני מעשים שהיו להם עם הרב, שמשמעותם היחידה היא רוח הקודש. אבל הרב כל כך הסתיר את המעשים הללו עד שאפילו בני ביתו לא העלו בדעתם לומר שיש לו רוח הקודש.
בגמרא במסכת תענית (כ''ג:) משמע שאפילו צדיקים מפורסמים יכולים להיות צדיקים נסתרים. כך אומרת הגמרא שם: ''אָמַר לֵיהּ רַבִּי זְרִיקָא לְרַב סָפְרָא: תָּא חֲזֵי מַה בֵּין תַּקִּיפֵי אַרְעָא דְּיִשְׂרָאֵל, לְחַסִּידֵי דְּבָבֶל. חַסִידֵי דְּבָבֶל רָב הוּנָא וְרָב חִסְדָּא, כִּי הֲוָה מִיצְטְרִיךְ עָלְמָא לְמִיטְרָא, הֲוָה אָמַר לֵיהּ חַד לְחַבְרֵיהּ: לִיכְנוּף לְגַבֵּי הֲדַדֵי וְלִיבְּעֵי רַחֲמֵי, אֶפְשָׁר דְּמִתְרַצִי הַקָּדוֹשׁ בָּרוּךְ הוּא, וְאָתָא מִיטְרָא. תַּקִּיפֵי דְּאַרְעָא דְּיִשְׂרָאֵל, כְּגוֹן רַבִּי יוֹנָה אֲבוּהָּ דְּרַבִּי מָנִי, כִּי הֲוָה מִצְטְרִיךְ עָלְמָא לְמִיטְרָא, שְׁקֵיל גּוּלְקָא וְאָמַר לְאִינְשֵׁי בֵּיתֵיהּ: אֵיזִיל וְאַיְּתִי בְזוּזָא עִיבּוּרָא. אַזֵיל וְקָאֵי בְדוּכְתָּא עַמִּיקְתָּא, דִּכְתִּיב (תהלים ק''ל): 'מִמַּעֲמַּקִים קְרָאָתִיךְ ה'', וְקָאֵי בְדוּכְתָּא צְנִיעָא, וַהֲוָה מִכַּסֵי שָׂקָא, וּבַעֵי רַחֲמֵי וְאַתֵי מִיטְרָא. כִּי הֲוָה אֳתָא לְבֵיתֵיהּ, אָמְרֵי לֵיהּ: אַיְּתִי מַר עִיבּוּרָא? אָמַר לְהוּ: אַמִינָא, הוֹאִיל וַאֲתָא מִיטְרָא, רָוַח עָלְמָא''.
תרגום: בוא וראה מה בין התקיפים של ארץ ישראל לחסידים של בבל. שכשהיה בצורת בבבל היו חסידי בבל - רב הונא ורב חסדא אומרים אחד לחברו: בוא נתפלל ביחד ונבקש רחמים אולי הקב''ה יתרצה לנו ויביא גשם. לעומתם התקיפים של ארץ ישראל - רבי יונה אבוה דרבי מני, כשהיה העולם צריך לגשם היה אומר לאנשי ביתו: אקח את המעיל ואביא תבואה בדינר. והיה הולך למקום עמוק ומוסתר להתפלל. ומתכסה בשק ומבקש רחמים והיה בא גשם. כשהיה חוזר לביתו בלי תבואה היה אומר להם: ראיתי שבא הגשם ובוודאי מחיר התבואה ירד, לכן לא קניתי.
הסיפור הזה מלמד שגם תקיף ארץ ישראל, שהיה מפורסם כרב חשוב, לא גילה שהקב''ה נענה לתפילותיו, אפילו לא לבני ביתו. כל כך היה מסתיר את עצמו, חוץ משניים שהיו חסידי בבל והיו לכל הפחות יודעים אחד על חבירו. אצל תקיפי ארעא דישראל – אף אדם לא היה יודע מתפילתו, אפילו לא אשתו.
(הרב שמואל אליהו, בן הרב)
<h3>למה את דואגת?</h3>
כמה פעמים אמרו לנו אנשים שהרב זצ''ל ענה להם תשובה עוד לפני שהספיקו לשאול את השאלה? כמה פעמים היה הרב אומר משהו שהשואל לא היה מבין את הקשר לשאלתו, ורק אחר זמן מה היה מתקשר ומתרגש כי פתאום הענין התבהר לו והדברים התגלגלו בדיוק כפי שאמר הרב? פעמים אינספור.
פעם ביקשתי ברכה עבור בת משפחתי שהיתה בעיצומם של טיפולים. הרב זצ''ל בירך ואמר שבעז''ה יהיו בשורות טובות. לאחר כשעתיים של עבודה, הייתי שוב בחדרו והייתי עסוקה עם מסמכים שונים, כאשר פתאום הרים את מבטו אלי, ואמר לי: ''למה את דואגת? אמרתי לך שיהיה בסדר!''. וזאת היתה רק פעם אחת מתוך המון פעמים שקלט על מה אני חושבת, ואמר את מה שאמר מבלי שדיברתי כלל.
(נעמי קנובל, מזכירה בלשכת הרב)
<h3>בעולם הבא אין גאווה</h3>
כך סיפר מורנו ורבנו הרב זצ''ל: ''כשנפטר מורנו ורבנו הגאון הרב עזרא עטייה ע''ה - ראש ישיבת פורת יוסף, ביקשו ממני להכין את נוסח המודעה, וכתבתי 'רב רבנן', כלומר הרב של כל הרבנים הספרדים בארץ ובעולם. משראה זאת חכם נתן סלם זצ''ל, שהיה גיסו, אמר לי: האם בחיים חיותו הוא היה מסכים שיכתבו עליו כך? אמרתי לו: בחיים לא היה מסכים, אבל אחר מיתה ודאי יסכים. אמר לי: מהיכן יש לך חידוש זה?
באותו רגע נכנסו דודי, ראש הישיבה הגאון הרב יהודה צדקה זצ''ל, והרב בן ציון אבא שאול זצ''ל, ואמרתי להם: תגידו, מה אמר הרב כשהיינו במקום כזה וכזה, ואיך הוא פסק את ההלכה. ואמרו לי: כשנפטר מורו ורבו חכם אברהם עדס שהיה בעל רוח הקדש, רצה הרה''ג עזרא עטייה להספידו ולומר עליו 'בעל רוח הקדש' וכו' ואח''כ אמר לעצמו הכיצד אספיד עליו כך, הרי בחיים חיותו אם הייתי אומר עליו כך, היה כועס עלי. אח''כ הוא רואה בהקיץ את רבי אברהם עדס עומד מול עיניו ואומר לו: תגיד מה שאתה רוצה. בשמיים אין גאוה''.
אמר להם הרב אליהו: כמו שהרב עזרא עטייה אמר על רבי אברהם עדס את האמת כך אנחנו יכולים לומר עליו את האמת ואין חשש לגאוה.
<h3>מפחדים לספר על רוח הקודש</h3>
האמת היא שאנחנו מפחדים לספר על רוח הקודש של הרב זצ''ל כי ישנם כל כך הרבה מקרים ואנחנו יודעים שלא נוכל לספר אפילו לא מקצת קצהו של הסיפורים שהרב הסתיר אותם בחכמתו, ובכל זאת בעקבות מה שלימד אותנו הרב זצ''ל על כי ''בעולם הבא אין גאווה'' אנחנו מספרים לפי מיעוט הכרתנו.
כשהרב זצ''ל היה חולה בבית החולים בקומה העשירית היו באים אליו בבקשה שיתפלל על חולים. פעם אחת היה חולה בקומה שמונה, באותו בית החולים, ובאו קרוביו של אותו חולה לבקש מהרב שיתפלל עליו. הם עלו רק שתי קומות ובאו ליד מיטתו של הרב, והרב סימן להם שהוא כבר נפטר.
''איך נפטר?'' הם שאלו, ''הרי לפני שתי דקות ראינו אותו שהוא חי''. והרב, שלא היה יכול לדבר כי היה מונשם דרך צינור ההנשמה, סימן בידו כי אין מה לעשות.
הם ירדו במהירות לקומה שמינית ובאמת ראו כי החולה שהם השאירוהו בחיים כבר מסר את נשמתו לבוראו.
גם הרבנית סיפרה אותו דבר על אחותה אורה ז''ל כי קודם שהרופאים ידעו על מחלתה סיפר לה הרב מהי המחלה של אחותה. וכך באמת התברר אחר כך. לימים, שלחו אותה לאנגליה לניתוח מיוחד שרק שם היה נערך. יומיים לפני הניתוח בא הרב אל הרבנית, תבדל לחיים ארוכים, בזמן שעבדה במטבח, ואמר לה: ''תפסיקי לעבוד. את כעת אבלה''.
הרבנית שאלה: ''למה? האם הניתוח לא הצליח? הרי הוא צריך להיות רק בעוד יומיים''. הרב הסב את פניו, והרבנית הבינה שכבר נגזרה הגזירה. אחרי שעה הגיעה ההודעה מאנגליה שחלה החמרה פתאומית במצבה של האחות והיא השיבה את נשמתה לבוראה.
<h3>התפילה של רבי חנניא בן דוסא</h3>
פעם שאלתי את מו''ר אבא זצ''ל הכ''מ למה כשבאים אליו עם שמות לברכה על חולה הוא עונה כל פעם בצורה אחרת. פעם הוא אומר תעשו כפרה ולפעמים הוא אומר אין שום בעיה. הסתכל עלי בתמיהה, ואמר לי: זו גמרא מפורשת. והזכיר לי את המשנה בברכות (דף ל''ד:) שאומרת: ''המתפלל וטעה - סימן רע לו, ואם שליח צבור הוא - סימן רע לשולחיו, מפני ששלוחו של אדם כמותו. אמרו עליו על רבי חנינא בן דוסא שהיה מתפלל על החולים, ואומר: זה חי, וזה מת. אמרו לו: מנין אתה יודע? אמר להם: אם שגורה תפלתי בפי - יודע אני שהוא מקובל, ואם לאו - יודע אני שהוא מטורף''.
וממשיכה הגמרא ומספרת: ''תנו רבנן מעשה שחלה בנו של רבן גמליאל. שגר שני תלמידי חכמים אצל רבי חנינא בן דוסא לבקש עליו רחמים. כיון שראה אותם עלה לעלייה ובקש עליו רחמים. בירידתו אמר להם: לכו, שחלצתו חמה (אין לו יותר חום). אמרו לו: וכי נביא אתה? אמר להן: לא נביא אנכי ולא בן נביא אנכי, אלא כך מקובלני: אם שגורה תפלתי בפי - יודע אני שהוא מקובל, ואם לאו - יודע אני שהוא מטורף. ישבו וכתבו וכוונו אותה שעה, וכשבאו אצל רבן גמליאל, אמר להן: העבודה, לא חסרתם ולא הותרתם, אלא כך היה מעשה, באותה שעה חלצתו חמה ושאל לנו מים לשתות. ושוב מעשה ברבי חנינא בן דוסא שהלך ללמוד תורה אצל רבי יוחנן בן זכאי. וחלה בנו של רבי יוחנן בן זכאי. אמר לו: חנינא בני, בקש עליו רחמים ויחיה. הניח ראשו בין ברכיו ובקש עליו רחמים, וחיה. אמר רבי יוחנן בן זכאי: אלמלי הטיח בן זכאי את ראשו בין ברכיו כל היום כולו לא היו משגיחים עליו. אמרה לו אשתו: וכי חנינא גדול ממך? אמר לה: לאו, אלא הוא דומה כעבד לפני המלך, ואני דומה כשר לפני המלך''.
אמר לי מו''ר הרב זצוק''ל – הריני כפרת משכבו: אם המשנה והגמרא מספרות לנו את המעשה הזה – זה לא בשביל לספר לנו סיפורים, אלא ללמד אותנו מה לעשות. וכמו שכל אחד רואה, יש פה שני סיפורים, לא רק לדעת מה קורה עם החולה אלא גם לשנות את מצבו, להעלות אותו מכף חובה לכף זכות.
(הרב שמואל אליהו, בן הרב)
<h3>לא מצליח לזכור את שמו</h3>
שמעתי לפני הרבה שנים סיפור מזעזע מהרבנית שתחיה. יהודי אחד מחוצה לארץ היה במצב קשה ובני המשפחה שהכירו את הרב זצ''ל ביקשו שיתפלל בעדו. היות והיה מצבו קשה מאוד, ביקשה הרבנית שתחיה מהרב שילך במיוחד לכותל ויתפלל עליו.
חלף היום והרב לא היה בכותל. ביקשה הרבנית: מחר תלך. והנה עבר היום, וכששאלה הרבנית אם הרב התפלל עליו בכותל, ענה לה שהיה לחץ בבית הדין. אמרה לו: מחר תלך. אך עבר היום השלישי והרב עדיין לא הלך. אמרה הרבנית לרב: למה אתה לא הולך? הרי אתה יודע שהמצב קשה.
אמר לה הרב: זה כבר נגמר. שאלה הרבנית: למה אתה מדבר ככה?
ענה לה הרב: את חושבת שיש מישהו שמבקשים שאתפלל עליו ואיני מתפלל? כבר שלושה ימים אני מנסה להעלות את שמו על שפתיי ואיני מצליח...
(הרב יוסף אלנקווה)
<h3>הרב יודע מי לחיים ומי ל...</h3>
אני לא אוהב לספר על מופתים כי הרב זצ''ל היה הרבה מעבר לכך, אבל יש לא מעט סיפורים שבדידי הווה עובדא: פעם נכנסתי אל הרב עם בן אדם שאביו שכב בבית החולים במצב קריטי. הרופאים דיברו על שעות ספורות שנותרו בחייו. נכנסנו ביחד אל הרב, ולאחר שבירר את השם ושם האם, הרב אמר לאותו יהודי: 'אתה יכול ללכת הביתה בשמחה. הכל יהיה בסדר'.
כשיצאנו מהחדר, היהודי לא האמין. הוא אמר לי: איך זה יכול להיות? הרי הרופאים אומרים שנותרו לאבא שעות ספורות. כעבור שעתיים הוא מחייג אליי ואומר לי שהרופאים ביצעו בדיקה מחודשת, ואומרים שזוהי רק בעיה קטנה והאבא יכול להשתחרר מבית החולים עוד באותו יום.
אלא שכאן הסיפור עדיין לא נגמר: אחרי עוד שעתיים חייג אלי אותו יהודי, ואמר לי שהוא רוצה להכנס בשנית אל הרב. 'אמא לא חשה בטוב. היא סובלת מכאבי ראש ואני לא רגוע', אמר לי בטלפון. נכנסנו שוב אל הרב, ואמרנו את השם. הרב קימט את מצחו בדאגה, ואמר: 'צריך לעשות פדיון כפרות ולעורר הרבה רחמי שמיים'. אחרי שבועיים האימא נפטרה. אלו היו מעשים שבכל יום.
(הרב מאיר רוזנטל)
<h3>רוח טומאה מרחפת על המסמכים</h3>
הרב עמרם אדרעי היה ממונה על הכשרות בלשכה של מרן הרב זצ''ל בעת שהיה רב ראשי לישראל. בתקופה ההיא היו צריכים שני הרבנים הראשיים לחתום על אישור כשרות למוצר מיובא לפני שמשחררים אותו מהמכס. הרב עמרם אדרעי היה בודק את כל המרכיבים של המוצר ואת כל אישורי הכשרות שלו, ואחר כך הוא היה מביאם לפני הרב לחתימה. וכך הוא מספר:
בכל פעם היה הרב זצ''ל חותם עוד באותו יום, כדי שלא לעכב את היבואן, שכל יום של עיכוב בנמל גורם ליבואן הפסד ממון גדול. עשרות פעמים, אם לא מאות, הבאתי לרב מסמכים לחתימה וחתם באותו יום. פעם אחת הבאתי לו מסמכים של מוצר יבוא לאישור והוא לא חתם באותו יום. חיכיתי למחר ובאתי אליו ושוב לא חתם. בינתיים, החל היבואן להתקשר ולשאול, בתחילה בנועם ואחר כך בתקיפות, למה המוצר שלו לא מאושר. לא הייתה לי תשובה עבורו ואמרתי לו שהמוצר על שולחנו של הרב והוא בוודאי יחתום תוך יום יומיים, כדרכו. בכל פעם הייתי נכנס אל הרב לחתימה אך הרב לא היה חותם.
התפלאתי אבל הכרתי את הרב ואת דרכו הרוחנית ולכן לא לחצתי, אלא רק שאלתי דבר יום ביומו. כל יום הרב היה דוחה אותי ואני הייתי ממשיך בדרכי. לאחר שבועיים של דחייות אני מקבל טלפון בהול מרב חשוב בגרמניה שהיה חתום על אחד המרכיבים של אותו מוצר שהיה על שולחנו של הרב. הוא אומר לי בבהילות כי יש טעות בתעודת הכשרות שלו, ואם שיחררנו את המוצר יש חובה לאסוף אותו מן החנויות כיוון שהוא טרף גמור. אותו רב לא ידע את נפשו מרוב צער על התקלה שנגרמה בגלל הטעות שלו. והוא שאל האם הרב חתם על התעודה של שחרור המוצר מן המכס.
אמרתי לו שיש לו מזל כי הרב הראשי לישראל הוא בעל רוח הקודש. סיפרתי לו את המעשה המוזר שהיה עם התעודה שלו, דבר שלא קרה לי מעולם. סיפרתי לו שהרב לא חתם על התעודה יותר משבועיים בלי שום סיבה נראית לעין, בשונה ממאות פעמים אחרות שבהן הוא חתם באותו יום על התעודה.
כל כך התרגשתי לראות רוח הקודש מול עיני בפעולה שמצילה אלפים ורבבות מעם ישראל מתקלה בכשרות, והלכתי לחדרו של הרב. התעודה הייתה עוד מונחת על השולחן, לא חתומה. סיפרתי לרב על מה שקרה, והרב אמר: 'בסדר', הזיז אותה לצד והמשיך בעבודתו כאילו לא קרה דבר.
(הרב עמרם אדרעי, הממונה על הכשרות בלשכת הרב)
<h3>הרב לומד עם בניהו בן יהוידע</h3>
סיפרה אשתו שתחיה של הרב כדורי זצ''ל שיום אחד היא הגיעה לרב אליהו זצ''ל וראתה שהוא לומד עם אדם בעל מראה מרשים עד מאוד, הלבוש בלבן. מכיוון שלא רצתה להפריע להם בלימודם, החליטה לשוב ביום למחרת. משבאה למחרת היום, סיפרה לרב שהיא הגיעה אמש אך מכיוון שלא רצתה להפריע לו ללמוד עם מי שהיה איתו בחדר החליטה לחזור למחרת.
תמה הרב ושאל אותה: ''האם ראית אותו?'' והיא ענתה: ''כן. מדוע הרב מתפלא?'' ''אם כך'' אמר לה הרב, ''זכית לראות את בניהו בן יהוידע!''
(יצחק)
<h3>טוב שלא נסעת</h3>
לאישה אחת היו בעיות קשות עם הבת שלה. בסופו של דבר בתה עברה ללמוד בחו''ל. לאחר כמה חודשים של ניתוק חשבה האמא לבקר את הבת שלה בהפתעה. היא הגיעה אל הרב זצ''ל כדי לקבל את ברכת הדרך, והרב אמר לה: ''אין צורך שתסעי, ולה יהיה שמחה וטוב לבב''. האישה התפלאה ושאלה: ''מה, לא לנסוע?'' הרב נענע לשלילה בראשו. היא לא הבינה, אך הקשיבה ולא נסעה.
כעבור חצי שנה באה האישה שנית לקבל ברכה לנסיעה והרב בירך אותה לנסיעה טובה. כאשר האמא הגיעה לחו''ל היא דיברה עם היועצת החינוכית של בתה, וסיפרה לה בדרך אגב שחשבה לבקר אותה לפני חצי שנה אך הדבר לא עלה בידה.
אמרה לה היועצת: ''אוי לא! טוב מאוד שלא הגעת לפני חצי שנה. בתך עוד לא היתה מוכנה לזה נפשית, זה היה מזיק, וזה הדבר הכי נכון שלא הגעת!''.
(נעמי קנובל, מזכירה בלשכת הרב)
<h3>עוד ישלמו לך</h3>
לאורך כל התקופה שהרב זצ''ל הכ''מ היה חולה שמענו מאנשים רבים סיפורים אין ספור על הרב, על פלאים שהרב עשה, על תפילות שהרב התפלל ונענו, על התנהגות מיוחדת של הרב שעשתה עליהם רושם. אם נספר את כל הסיפורים – יכלה הזמן והמה לא יכלו. ובכל זאת נספר מעט.
אחרי ה'שבעה' יצאנו מהבית וירדנו למכונית והנה המכונית חסומה על ידי מישהו שחנה לזמן קצר. חיכינו לו שיחזור וכשהוא בא, ביקש לספר לנו סיפור:
כיום יש לי עסק מצליח לדשא מלאכותי, אך בתחילת העסק שלי הייתי בקשיים כמו כל עסק מתחיל. והנה יום אחד אני מקבל הודעה ממס הכנסה שאני צריך לבוא לשלם להם שלושים אלף שקל, שזה היה אז סכום עצום בשבילי שלא יכולתי לעמוד בו. אם הייתי צריך לשלם אותו באמת – הייתי צריך לסגור את העסק ואולי הייתי היום מובטל. הלכתי לרב זצ''ל וביקשתי ברכה.
הרב אמר לי: ''לא אתה חייב להם שלושים אלף שקל אלא הם חייבים לך שלושים אלף שקל''. שמחתי לשמוע את הדברים הללו מפי הרב והלכתי מעודד לפגישה עם פקיד השומה של מס ההכנסה. וזאת צריך לדעת, שפקיד שומה הוא כמו שופט, מה שהוא קובע אתה חייב לשלם.
באתי אליו והוא הסביר לי מדוע לפי דעתו אני חייב להם שלושים אלף שקל. אחרי שהוא אמר את דברו, אמרתי לו: ''לפי החשבונות שלי אתם חייבים לי שלושים אלף שקל. תבדוק בחשבונות שלך!'' במקום לזרוק אותי מכל המדרגות הוא החל לבדוק את הדפים שלו והחשבונות שלו, ולאחר עיון מדוקדק הוא אמר לי: אתה צודק, איך אתה יודע? אמרתי לו: כך אמר לי הרב אליהו!
הפקיד נבהל מעוצמת הידיעה של הרב, וכך גם אני.
(הרב שמואל אליהו, בן הרב)
<h3>עוד יורידו לך מהשכירות</h3>
לאחר נישואינו, גרנו אני ואשתי כמה בתים מביתו של הרב זצ''ל, ברחוב 'ימין אבות'. דירה זו היתה שייכת לאנשי חסד, הגב' רבקה ז''ל ואדון יוסף ז''ל, שניהם כבר אז עברו את גיל 90 שנה. לכל אחד מהם נפטר בן הזוג, והם, שהכירו משכבר הימים, החליטו בערך בגיל 60 לפתוח בפרק ב' של חייהם.
הדירה ברחוב 'ימין אבות' היתה שייכת לבעלה המנוח של רבקה. והיא, לאחר נישואיה השניים, הלכה וגרה בביתו של יוסף בשכונת 'קרית יובל' בירושלים. באחד הימים התקשר אלינו אדון יוסף ואמר: ''אנו צריכים לחדש את חוזה השכירות ואני רוצה להעלות לכם את שכר הדירה בעוד 50$''.
אמרתי לו שניפגש בע''ה בערב ונדבר, וקבענו לבוא לביתו. אמרתי בליבי: 'אני אברך בכולל, אשתי עוד לא עובדת, בע''ה הקב''ה יעזור'. באותו היום נפגשתי עם הרב מרדכי אליהו זצ''ל וסיפרתי לו את דבר השיחה עם בעל הדירה. הרב הקשיב לדבריי, ואז אמר: ''הרי אתה אברך, אל תדאג, הוא עוד יוריד לכם מגובה השכירות!''
באותו הערב נסענו אשתי ואני לביתו של אדון יוסף. ישבנו בסלון ביתו מסביב לשולחן, ושוחחנו בינינו. לבסוף הגיע שלב החתימה על חידוש חוזה השכירות, והוא אומר לנו שברצונו להעלות לנו את תשלום שכירות הדירה בעוד 50$ כי הדירה טובה וכו'. כששמעתי זאת שתקתי והמתנתי לראות איך יפול דבר.
לא עברו מספר רגעים ואשתו רבקה נכנסה לחדר, ואמרה לו בזו הלשון: ''יוסף, הדירה הזו שלי, מבעלי! אני אוהבת את הזוג הזה, ואני מורידה להם מהסכום העכשווי 50$''. ואדון יוסף, ישב וכתב איתנו חידוש חוזה שכירות בדיוק כפי שאמרה לו אשתו.
זהו שאמרו חז''ל: ''צדיק גוזר והקב''ה מקיים''.
(נועם הלוי, מדפיס שיעורי 'קול צופיך' של הרב)
<h3>מה עושה הרב כשהדף ריק?</h3>
פעמים רבות היה מו''ר הרב זצ''ל הכ''מ עונה על שאלות בבית הכנסת או בלשכה והיו מצטופפים הרבה אנשים בתור ארוך ובשאלות מורכבות לכבוד הרב. לעיתים, היו אנשים כותבים את שאלותיהם על מנת לחסוך בזמן ההסבר לרב, גם חששו שמא ישכחו איזה פרט.
פעם אחת, מישהו לקח דף נייר, קיפל אותו לשניים וכתב את השאלה שלו על חצי מהדף. תלש את החצי הכתוב ובטעות נתן לרב את החצי הריק.
הרב לקח את הנייר הריק ועשה עצמו כאילו הוא קורא בעיון רב את הנייר, כדי שהשואל לא יתבייש. אחרי מספר שניות, הרב כותב לו תשובה על הנייר שנתן לו, נייר ריק בלי שאלה.
השואל לקח את התשובה והנה הוא רואה שבטעות הוא נתן לרב את הנייר הלא כתוב והשאלה נשארה בכיסו. הוא התפלא מנין הרב ידע את השאלה שבליבו.
במקרה הייתי באותו היום בבית הכנסת והאיש ניגש אלי עם השאלה המוזרה הזו. ראיתי את הנייר עם התשובה שקיבל מהרב, ואת הנייר עם השאלה שהשאיר בידו והתפלאתי כמוהו.
אחרי שהרב חזר לבית מבית הכנסת שאלתי אותו איך ידע מה שאל אותו אדם. אמר לי הרב: כשהוא כתב את השאלה הוא היה מרוגש וכתב בחוזק על החצי הראשון. העט לחץ חזק והכתב נחרט גם בנייר שתחתיו, ומשם קראתי את השאלה ונתתי לו תשובה.
(הרב שמואל אליהו, בן הרב)
<h3>מצת מצווה של הרב</h3>
היה זה באחד הערבים לפני חג הפסח, ואשתי אמרה לי: 'למה שלא תלך ותאפה מצות עם הרב?' אמרתי לה: 'מי אני שאלך, וגם אין זה טבעי להידחף, ולא נעים לי'...
כיוון שהיו הרבה אנשים שידעו שאני מדפיס את שיעורו של הרב זצ''ל 'קול צופיך', היו שולחים דרכי שמות לברכה לחולים, ליולדות או שאלות להתייעצות עם הרב. באותו ערב פסח התקשרה אחותי, שגרה באחד היישובים, וביקשה ממני ללכת לבית הרב עם שֵם של חולה שצריך לעבור ניתוח ולבקש ברכה כי מצבו קשה מאוד.
הלכתי לביתו של הרב, היה זה כבר מספר שעות לפני כניסת החג. דפקתי על הדלת והנה הרב פותח את הדלת. נישקתי את ידו ביראת כבוד וביקשתי למסור לו שם לברכה. הרב נטל את הפתק ובירך. נישקתי שוב את ידו, אמרתי 'שלום' ויצאתי והדלת נסגרה אחרי.
לא עברו מספר שניות והרב פותח את הדלת וקורא לי: 'נועם בוא תכנס, תמתין רגע'! הרב נכנס לאחד החדרים וחוזר אלי ובידו חבילה עטופה בנייר לבן, ואומר לי: 'זה בשבילך מהמצות שלנו'!
ליבי דפק בחוזקה והרגשתי מיעוט ערכי, מי אני ומה חיי שאזכה לכך, אך בודאי שזו זכותה של אשתי 'מנשים באוהל תבורך'. אמרתי לרב: 'תודה רבה', נישקתי את ידו והלכתי.
כשירדתי במדרגות הלכתי בזהירות כדי שלא יישברו המצות. אבל כשיצאתי מהבניין, לא הלכתי, אלא דילגתי וקפצתי משמחה. הגעתי במהירות לביתי, פתחתי את הדלת ואמרתי לאשתי בקול רם: 'הנה המצות שלך'! אין לי ספק כי הרב היה בעל רוח הקודש, צופה למרחוק.
(נועם הלוי, מדפיס שיעורי 'קול צופיך' של הרב)
<h3>מי טבל ומי לא, מי התפלל ומי לא</h3>
העיד הרב אריאל אליהו שליט''א, נכדו של הרב זצ''ל:
סבא היה יודע להבחין מי טבל באותו בוקר ומי לא. זה היה כל כך ברור. בתחילה חשבתי שזה מקרה, אבל הייתה תקופה שהייתי מתפלל כל בוקר ותיקין עם סבא וראיתי שזה ממש כך. הוא כמובן לא היה אומר לי דבר כדי שלא להעליב או לפגוע, אבל במבט של עיניו הייתי רואה את ההבדל. בצורת ה''בוקר טוב'' שלו.
סיפר רוני הנהג, שהרב אמר לו פעם כי לפני תפילה לא אומרים ''בוקר טוב'' אלא רק ''צפרא טבא'' ביום חול או ''שבתא טבא'' ביום שבת. סיפר רוני, שהוא לפעמים היה חוזר מאוחר בלילה מעצרות וכנסי תורה ולא היה מספיק לקום לותיקין. לפעמים הרב היה צריך לצאת מוקדם בבוקר עם האוטו. תמיד תמיד כשאני הייתי לפני התפילה הוא היה מברך אותי ''צפרא טבא'', למרות שהוא לא היה אמור לדעת אם כבר התפללתי או לא. ואם הייתי אחרי התפילה אז הוא היה מברך אותי ''בוקר טוב''.
האמת היא שיש לי כל כך הרבה סיפורים לספר על רוח הקודש של הרב, שאי אפשר לספרם מרוב וגם מחמת הצניעות. הסיפורים ממש מבהילים. הפלא הגדול שלהם הוא לא רוח הקודש של הרב, שאותה אנחנו כבר מכירים, אלא הרגישות שלו. כשהוא היה יודע שמשהו לא בסדר איתי, הוא לעולם לא היה מעיר ופוגע. הוא היה מספר לי סיפור כאילו באופן אקראי על הדבר שאני הייתי צריך לשמוע.
(הרב אריאל אליהו שליט''א, נכד הרב)
<h3>הרב יודע האם העובר בריא</h3>
לפני שנים רבות בא אלי זוג, מהמקורבים לרב זצ''ל, שהאשה ההרה נתבשרה ע''י הרופאים כי יש חשש שהעובר סובל מתסמונת כל שהיא. לאחר שלא הצלחתי להרגיעה, הלכנו שלושתנו אל הרב. כאשר שמע מה בפינו הרגיע הרב את האשה. אך היא שאלה: ומה יהיה אם באמת יוולד לי כזה ילד? ענה הרב קצרות: לא יהיה. חזרה האישה שוב על שאלתה, והשיב לה הרב את אותה התשובה. כאשר חזרה האישה בשלישית על שאלתה, דפק הרב על שולחנו (לא בכעס אלא בתקיפות), וענה שוב: לא יהיה.
האשה יצאה רגועה. למותר לציין שאכן נולד בן בריא ושלם.
(הרב זאב נוימן)
<h3>יש קברים מתחת לדירה</h3>
אדם נכה שחולה במחלת הפוליו רצה לקנות דירת קרקע שנוחה לו למגורים. הרב זצ''ל אמר לו לא לקנות את אותה הדירה, והמליץ בפניו על הצעה אחרת שהגיש הבחור, דירה בקומה יותר גבוהה. הבחור התעקש ושאל שוב: הרי הדירה בקומת הקרקע היא הרבה יותר נוחה עבורי. אך הרב אמר לו שוב ושוב: אל תקנה את הדירה הזאת בקומת הקרקע. אם תרצה – קנה דירה אחרת בקומת קרקע.
לאחר זמן עשו חפירות באותו המקום והתברר שהבניין הזה עומד במקום שהיה בו בית קברות, ואותה דירת הקרקע הייתה ממש על קברים.
(מאיר עוזיאל)
<h3>המיטות לא מכוונות</h3>
זוג שלא זכה להיפקד ניסה להיכנס לרב זצ''ל ולהתברך. כאשר לא עלה הדבר בידו להיכנס אל הרב הם חיכו לו בכניסה של הבית ליד המכונית.
כאשר הגיע הרב הם פנו אליו בשאלתם ובקשתם שהם רוצים ילדים. הסתכל בהם הרב, ואמר להם: ''מיטותיכם לא מכוונות כהלכה''. בתחילה הם לא הבינו, אך שבו לביתם ובדקו ונוכחו לראות שאכן כך הוא. שינו את כיוון המיטות וזכו להיפקד.
(הרב זאב נוימן)
<h3>מוצא שפתיך תשמור</h3>
לפני כ-7 שנים ילדתי בת לאחר שני בנים. ההתרגשות הייתה רבה והתחילה ההתלבטות איזה שם לתת לבת. גיסי (בעלה של אחותי) ביקש ממני לקרוא לה בשם ''אבישג'', אך אני סירבתי ואמרתי לו: ''תיקרא אתה לבת שתיוולד לך אבישג'', והוא עונה: ''כן אני אקרא לבת שתהיה לי אבישג'' (אחותי עדיין לא הייתה בהריון).
לאחר כשנה וחצי אחותי ילדה בת, כאשר במשך כל ההריון גיסי אומר לה שהוא יקרא לבת אבישג, ואחותי מסרבת. לאחר הלידה אחותי מודיעה לגיסי שהיא תעביר לרב מרדכי אליהו זצ''ל מספר שמות והרב יחליט איך ייקרא שמה.
אחותי כאמור, מעבירה 5 שמות והרב מחזיר תשובה שאף שם לא מתאים לילדה והיא מתבקשת להעביר שמות נוספים. שוב אחותי מעבירה 5 שמות ושוב אותה תשובה מהרב, ''אף שם לא מתאים''. בפעם השלישית, גיסי שואל את אחותי: ''הכנסת את השם אבישג?'' ואחותי עונה: ''לא, אני לא רוצה בשם הזה''. כשאחותי הבינה שאין לה ברירה וגיסי מתעקש שתכניס את השם, היא אכן עשתה זאת. לאחר זמן קצר הרב מחזיר תשובה שהשם שמתאים לבתה הוא ''אבישג''. כולם הופתעו ואני נזכרתי שלמעשה הרב דאג שגיסי יקיים את הנדר שהוא נדר כשבתי שלי נולדה.
(חגית)
<h3>הדירה שלך</h3>
לאחר נישואיי, קניתי דירה קטנה בשכונת קריית משה. הדירה נהייתה קטנה ביחס למשפחה שגדלה, וקיבלתי הצעה לרכישת דירה רחבת ידיים בשכונת הר נוף. נכנסתי אל הרב זצ''ל ושאלתי אותו מה לעשות. הרב אמר לי מיד: הדירה הזאת שלך. לאחר כמה שעות אני מקבל טלפון מהמתווך שמבשר לי שהדירה כבר נמכרה למישהו אחר. נכנסתי לרב בשנית, והוא חזר ואמר לי: הדירה שלך. לא הבנתי למה הוא מתכוון, הרי הדירה נמכרה. אחרי חודש קיבלתי טלפון מהמתווך שהודיע לי: 'הקונים התחרטו, והמחיר של הדירה ירד'. כמובן שקניתי את הדירה.
<h3>מתי את רוצה להתחתן?</h3>
כשהתחלתי לצאת בקשרי השידוכין, יצאתי עם בחורה טובה מאוד בחודשי הקיץ, כ-3 חודשים, עד כמעט ראש חודש חשוון, אבל כשדיברתי איתה באופן רציני על חתונה, היא היתה לא החלטית.
לא ידעתי את נפשי. אך כיוון שמדי שבוע הייתי אצל מו''ר הרב זצ''ל, אמרתי אשאלה ממנו מענה לשון.
כשסיפרתי לרב את אשר על ליבי, אמר לי הרב בהחלטיות: ''תשאל אותה שאלה אחת, מתי את רוצה להתחתן? ואם היא תגמגם - זה לא הזיווג שלך! ואתה תמצא אותו בקרוב!'' כך סתם ולא פירש.
באותו היום קבעתי פגישה עם אותה בחורה, דיברנו בינינו, ובין לבין שאלתי אותה כפי שאמר לי הרב: ''מתי את רוצה להתחתן''? והיא - התחילה לגמגם ואמרה שהיא צריכה עוד זמן לחשוב. אמרתי לה: 'אם כך, אני לא חושב להמשיך, כי אני יוצא למטרה רצינית'. נפרדנו בברכה והלכנו לדרכנו.
באותו השבוע - הכירו לי את אשתי שתחי'.
לאחר תקופה קצרה, לקחתי את אשתי לעתיד לבית הרב שיברך אותנו, ובאותו לילה החלטנו על אירוסינו.
בשעה טובה בנר שמיני של חנוכה - התארסנו. יום לפני האירוסין הייתי בביתו של כבוד הרב, ואמרתי לו: ''מחר אני מתארס''. והוא שאל אותי בפשטות: ''היכן זה יהיה, איזה רחוב'' וכו'. אמרתי לו את שם הרחוב בשכונת 'גבעת שאול', מס' בית כך וכך, קומה כך וכך, בשעה פלונית.
למחרת, ערב האירוסין בבית משפחת אשתי בגבעת שאול, רק המשפחה הקרובה נמצאת, אבי מורי שיבדל''א אומר דברי תורה, והנה דפיקות בדלת, ומי שם? כבוד מורנו ורבנו הרב מרדכי אליהו זצ''ל. אי אפשר לתאר איזו זכות נפלה בחלקנו, ואיזו שמחה גדולה היתה לכולנו, ובייחוד לחמי וחמותי שלביתם נכנסה ברכת אליהו. הרב ישב עמנו, דיבר דברי תורה ובירך אותנו.
כשרצינו לקבוע את מועד החתונה, הורי אשתי רצו אחרי ל''ג בעומר, והוריי רצו מקסימום בראש חודש ניסן.
באתי לפני הרב והתייעצתי עמו כדת מה לעשות. שאל אותי הרב: ''מתי אתם רוצים להתחתן?'' כשהדגיש בקולו את המילה ''אתם''. אמרתי לו: ''כמה שיותר מוקדם''. הרב הרהר מעט, דפק על השולחן בידו, ואמר: ''עוד לפני פורים אתה תתחתן!'' וסימן בידו כלפי מעלה. החתונה התקיימה בכ''ז שבט באותה השנה, וכמובן שעורך החופה היה מורנו ורבנו זיע''א.
(נועם הלוי, מדפיס שיעורי 'קול צופיך' של הרב)
<h3>את תלדי בכ''ה באב!</h3>
בגיל 41 הייתי בהריון השביעי שלי. היות וההריונות הקודמים היו קשים לי מאוד וכן הבדיקות של הרופאים, באתי אל הרב זצ''ל ואמרתי לו שאני לא רוצה לעשות שום בדיקות רפואיות, ובמקום זה אבוא לקבל מהרב ברכות. ואכן הרב נתן את ברכתו להחלטתי.
וכך באמת היה, לא עשיתי שום בדיקה. תאריך הלידה ששיערתי לי היה כ''ה תמוז. ומשלא ילדתי בראש חודש אב, באתי אל הרב ואמרתי לו שכבר הייתי צריכה ללדת. הרב שאל שאלה או שתיים ואז עשה חישוב ואמר לי: ''את תלדי בכ''ה באב''. בכל חודש אב היו לי צירים ובבוקר כ''ה אב הלכתי לבית החולים. הרופאים לא ידעו מה לעשות איתי כי לא היו לי בדיקות כלל ולא תאריך משוער (מלבד מה שנתן לי הרב) ואפילו לא סימנים ברורים של לידה. בשעה 14:30 רצו לעשות לי זירוז לידה אך סירבתי. אמרו לי שבלי זה אני אלד רק אחרי חצות הלילה (היינו כ''ו אב) אבל כמובן שהשערותיהם היו מוטעות. בשעה 15:00 נכנסתי לחדר לידה והלידה היתה הכי טובה שאפשר, בדיוק רבע שעה לפני השקיעה, בכ''ה באב, כמו שהרב אמר.
<h3>תוך שנה יהיה לכם בן</h3>
אחרי שאחותי התחתנה היא גרה תקופה מסוימת בקרוואן בישוב מצפה יריחו. מיד אחרי החתונה נכנסו היא ובעלה לביתם הצנוע ועשו כמובן את חנוכת הבית. ביום הראשון לכניסתם הגיע סבא זצ''ל לביתם ובירכם ושמח שמחה גדולה.
בצאתו מהבית חיכה לו בחוץ אברך מהישיבה שלא זכה שנים רבות לפרי בטן. הוא עמד בחוץ עצוב מטעמים מובנים וביקש ברכה מהרב. הרב אמר לו: תוך שנה אשתך תלד בן בע''ה.
כמה חודשים אחר כך אשתו זכתה להיכנס להריון. ובדיוק ביום שבו נשלמה שנה להבטחה של הרב, אשתו של אותו אברך ילדה בן בריא ושלם.
(ינון אליהו, נכד הרב, מצפה יריחו)
<h2>תחיית המתים</h2>
<h3>תוך שנה יהיה לכם בן</h3>
פרק זה הוא הפרק האחרון שבספר. המדרגה האחרונה על פי ספר מסילת ישרים. מסתבר שאדם שעלה את שאר המדרגות בהצלחה, יכול גם לחולל ניסים ולהחיות מתים. בפרק זה לא נספר על מתים שקמו לתחיה, אך כן נביא מעט מסיפורי הניסים שהתרחשו בכוח גדולתו של מו''ר הרב זצ''ל, והחיו אנשים רבים.
<h3>בזכות ריבת האתרוגים</h3>
האמת היא שיש עשרות, אם לא מאות, סיפורים על עקרות שנפקדו בעקבות ברכות של הרב שניתנו עם אתרוג או בלי אתרוג. אנו מביאים כאן מקבץ קטן של סיפורים אבל כמותם יש רבים.
מספר אליהו הלוי: 8 שנים חלפו מאז נישאתי לבת זוגתי, זהבה מב''ת, ועדיין לא זכינו להיפקד בזרע של קיימא.
זכורני כמה בכיות, כמה תפילות היינו מתפללים לקב''ה שניפקד בכלל כל חשוכי בנים בזרע חי וקיים.
יום אחד, בהיותי בקשר עם משרדו של כבוד הראשל''צ זצ''ל, הציעה לי המזכירה, גברת נעמי מב''ת, שאפנה לרבנית צביה אליהו שתחיה, והיא תכניס אותי אל הרב, ותתן לי ולאשתי ריבת אתרוגים מהאתרוג שהרב מברך עליו בסוכות.
וכן היה. התקשרתי לרבנית ושטחתי בפניה את כאבי. היא אמרה שהרב צריך לצאת בתשע בבוקר מהבית, ולכן כדאי שנצא מהר מבני ברק ונגיע לביתם בירושלים לפני כן. בסיעתא דשמיא הספקנו להגיע בזמן. הרבנית הכניסה אותנו במאור פנים אל הרב ונתנה לאשתי מריבת האתרוגים, והרב בירך אותנו בזרע של קיימא.
ברוך ה' כעבור חודשיים, לשמחת כל המשפחה, נפקדה אשתי בבן זכר, ולאחר מכן גם בבת. צדיק גוזר והקב''ה מקיים.
(אליהו הלוי, רכז 'קול צופיך' בבני ברק)
<h3>כפי חתיכות האתרוג – כן מספר הילדים</h3>
אבנר בביוף סיפר בליל י''ד אייר בציון של רבי יהודה בר אלעאי על פלא גדול שהיה לו עם מו''ר אבא זצ''ל הכ''מ. הוא סיפר כי הוא פנה אל הרב אליהו וביקש על שתי כלותיו שייפקדו. הרב נתן לו שלוש חתיכות מהאתרוג שבירך עליו בסוכות. לקח האיש את האתרוג ונתן שתי חתיכות לאחת הכלות שהייתה יותר זקוקה, וחתיכה אחת של אתרוג נתן לכלה השנייה. בתוך אותה השנה נפקדו שתי הכלות - הראשונה בתאומים והשנייה בבן אחד.
(הרב שמואל אליהו, בן הרב)
<h3>גם אם אין רחם – יש רחמים</h3>
לא מזמן היה לנו אדם שבגלל מחלה מסתורית היה חסר זרע לחלוטין. הרופאים אמרו לו שאין מה לעשות ושאין לו סיכוי להביא ילדים לעולם. אפילו ניתוח הם אמרו שלא יעזור במקרה קשה זה. אך למרות זאת, הורה לו הרב זצ''ל לעבור ניתוח וכיום יש לאיש שני ילדים.
במקרה אחר, הייתה לנו אישה בלי רחם, שאף אחד לא רצה להתחתן איתה. הרב התיר לה לא לספר לפני השידוך על הבעיה, אלא רק בפגישה הראשונה. היא נפגשה עם בחור ואמרה לו שיש לה בעיה ושהיא תספר לו עליה בעתיד. כשסיפרה לו על בעייתה, אמר לה הבחור שהוא מוכן להתחתן איתה, ובתנאי שהרב יברך אותו שבתוך שנתיים יהיה לו ילד ראשון. הרב התפלל עליו וכך באמת היה.
(הרב מנחם בורשטיין, ראש מכון פוע''ה)
<h3>האישה נפקדה כבר באותו היום</h3>
לפני קצת למעלה משנתיים, בנסיבות מסוימות, הגיע מו''ר הרב אליהו זצ''ל לביתי בגבעת שמואל, וישב בסלון ביתי קרוב לשעה. דומני שבאותה שעה לא רק כל בני ביתי רעדו מהתרגשות על הזכות הגדולה, אלא שגם קירות הבית רעדו. שוחחנו ביחידות על מספר נושאים אישיים וציבוריים וכרגיל - בקושי הצלחתי לנשום מגודל האיש, המעמד והדברים שאמר לי.
לקראת סיום הפגישה, נכנסה אישה אחת ששמעה שהרב אליהו נמצא בביתי. היא ביקשה להיכנס ולבקש מהרב משהו דחוף. היא חיכתה ליד הדלת וכשהרב עמד לצאת, היא ניגשה אליו בבכי ובדמעות, וביקשה ממנו על עניין משפחתי מסוים הקשור לבת שלה, ולענייני הריון לא פשוטים. היא עמדה דומעת לפני הרב, סיפרה לו במה העניין, וביקשה ממנו ברכה לבתה. הרב שמע, עצם את עיניו, שאל אותה לשמות הבת, בעלה וההורים, עצם את עיניו לכמה שניות, ואז אמר – 'בן זכר בקרוב', ויצא מהבית.
לא חלפו ימים רבים, ואותה האישה נכנסה להריון, ולאחר תשעה חודשים נולד לה בן זכר בריא ושמח. לימים, לאחר שסופר לאם על ברכתו של הרב, היא בדקה לאחור וגילתה שהיא הרתה באותו הלילה בו ביקר הרב בביתנו ובירך אותה.
(הרב אבי רט)
<h3>בזכות שלוש חתיכות מהאתרוג – נולדה שלישייה</h3>
לרבינו זצ''ל היתה חיבה לכל מצווה ומצווה, וחיבה יתירה הייתה לו למצוות ארבעת המינים ולאתרוג.
כשהיה הרב עובר על מאות אתרוגים והיה בוחן אותם בעין של אהבה, מלווה בזכוכית מגדלת שהיו לו הרבה כאלו ובשפע, ראית אשרי איש ששמח במצוותיו של השם יתברך.
לפני הרבה שנים באתי לאחר חג סוכות לכתוב את דברי התורה של הרב, שהיה מכתיב לי בכל שבוע, וביקשתי ממנו את האתרוג שבירך עליו הרב.
שאלני: מה תעשה בו? ועניתי שאעשה ריבת סגולת ''פוקד עקרות''. חייך הרב ואמר: לך ובכחך עשה. וכך, כמה שנים עשינו כך עד אשר הרבנית שתחיה ראתה כמה וכמה בקשות יש והיתה מכינה ריבות הרבה ומחלקת לנשים הנצרכות.
שמעו בני זוג מקרית מלאכי כי הרב מברך על פקידת עקרות ונסעו לירושלים. כיוון שהגיעו לפתח ביתו נמסר להם שיש לרב שיעור. חשב האיש לשוב לביתו אך אמרה לו אשתו: באתי עד לירושלים, איני יוצאת מכאן עד שהרב יברך אותנו.
המתינו זמן מה והבעל מאיץ באישה ללכת אך היא ממאנת. האישה זעקה מלבה שהם ללא ילדים ורוצים את ברכת הרב, והרב שמע רחש מהמדרגות.
שאל את הרבנית שתחיה מי שם והיא סיפרה לו עליהם, והרב נתן להם שלוש חתיכות מהאתרוג שבירך עליו.
לקחו את שלוש החתיכות והאישה נפקדה בשלישייה. אמר להם הרופא שידללו את ההריון וישאירו רק עובר אחד אך הם שאלו את הרב, והוא אמר להם: אל תגעו בהם.
וברוך השם נולדו שלושה לתפארת.
(הרב יוסף אלנקווה)
<h3>אני לא נביא, אני מתחנן בפני ה'</h3>
באחת ממאות הישיבות המשותפות שזכיתי לשבת בהן עם כבוד הרב זצ''ל הצגתי לפניו מקרה של זוג חשוך ילדים ופירטתי את הבעיה הרפואית-הלכתית של הזוג. לאחר שקיבלתי תשובה מנומקת ופסקנית. הוספתי שהזוג מבקש שהרב יבטיח להם שיהיו להם ילדים.
הרב הישיר אליי מבט, ואמר לי: ''תגיד לי אתה, אני יכול להבטיח? אני נביא? אין אפשרות להבטיח''. אזרתי אומץ, ואמרתי לרב: ''אני יודע על מקרה שבאופן ברור הרב הבטיח, וברוך ה' הדבר התקיים''.
הרב הוריד את עיניו, השתהה מעט, ואמר לי בהצטדקות: ''אני לא יכול להבטיח, אבל פעם באה אישה שעשתה את כל המאמצים בתפילה ובתחנונים לקב''ה, פרצה בבכי והתחננה שאבטיח לה שהטיפול יצליח. היה לי קשה מאוד לעמוד בפני תחנוניה ולבה הכואב אז הבטחתי לה. מיד כשיצאה מהחדר פניתי לריבונו של עולם ואמרתי לו: 'תציל אותי. הבטחתי לאישה, תעזור שהדבר יתקיים'. זיכני הקב''ה ונעשה לה נס''.
(הרב מנחם בורשטיין, ראש מכון פוע''ה)
<h3>למה דווקא 27?</h3>
באלול תשס''ח נולד בני, אילי דוד. לאחר כ-4 שעות גילו אצלו חיידק אלים בדם. בעקבות החיידק קרסו מערכות רבות בגופו של הרך הנולד. מיד הובהל הפעוט למחלקת טיפול נמרץ וחובר מיידית למכונת הנשמה ולמכשירים רבים. מצבו של בני לא היה מעודד בכלל. למעשה, התינוק נשם בכוחות עצמו רק בכ-15 אחוזים. את שאר העבודה עשתה מכונת ההנשמה. הבשורות לא היו קלות עבורנו. הרופא שניגש אליי אמר שהוא חייב לומר את האמת, והסיכוי שהילד יצא חי מוערך רק בכ-20 אחוזים, ולמעשה הימים הבאים יקבעו את מצב הפג לשבט או לחסד.
במשך תקופה של שבועיים המצב לא השתפר. הגוף הקטן לא הצליח להתגבר על החיידק האלים. חששתי מהגרוע מכל.
במר לבי, כשירדתי לאכול בקפיטריה, הבחנתי ברבנית שתחיה, שבאותו רגע נכנסה לבית החולים. רצתי לעברה והתחננתי שתכניס אותי אצל הרב זצ''ל. בתחילה היא סירבה בשל מצבו הבריאותי של הרב. לאחר מכן הסכימה ואמרה: 'בוא איתי'. הלכתי עימה ועברתי את כל המחסומים עד לחדר בו הרב מאושפז. היא ביקשה ממני להמתין בזמן שהיא תשוחח עם הרב. המתנתי כעשר דקות - שנדמו לי כנצח. כשחזרה, אמרה לי כי הרב בירך את התינוק, וביקש ממני לקרוא משהו מסוים בחדרו של התינוק, ולאחר מכן עליי לקחת 27 ש''ח לצורך פדיון, להשימם בצדקה ולבחור שם לתינוק (למרות שעדיין לא נערכה הברית).
ניסיתי לבחון את פשר המספר 27. מדוע נקט הרב במספר זה? התקשרתי לדודי, שהוא רב, ושאלתי אותו אודות משמעות המספר. דודי לא הצליח לרדת לפשר המספר, אולם אם הרב אמר - עליי לקיים זאת כפשוטו. קראתי שוב את מה שהרב ציווה ולאחר מכן החלטתי לשים את הכסף בקופת הצדקה של בית-הכנסת. הגעתי לשם וכאשר פתחתי את הארנק, גיליתי לתדהמתי שאין לי אפילו שקל אחד! התחלתי לבדוק את כל הכיסים של מכנסי הדגמ''ח שלי. בכיס אחד מצאתי חמישה שקלים, בכיס שני 10 שקלים. רוקנתי את כל הכיסים.
לתדהמתי המרובה מצאתי, שלאחר שהפכתי את כל הכיסים, יש לי בדיוק 27 ש''ח!. ראיתי עין בעין כיצד רוח הקודש בוקעת מפי הרב. לאחר התפילה חזרתי לחדרו של בני בבית החולים והרגשה טובה מילאה אותי. לאחר דקות אחדות, אחת האחיות החלה לעבור בין חדרי מחלקת טיפול נמרץ ולבחון את מצב התינוקות. כאשר האחות הגיעה לחדר בו שהה בני, היא התבוננה ובחנה את הנתונים אותם המכשיר מציג. והנה היא מורידה את אחוז הנשימה של המכונה בכ-5 אחוזים ואומרת שחל שיפור וכעת התינוק יכול לנשום בכוחות עצמו בכחמישה אחוזים נוספים. מיד ראינו ישועות ושיפור במצבו. בסיכומו של עניין, תוך שבוע לאחר מכן יצאנו מבית החולים לביתנו, כאשר הילד בריא לחלוטין.
<h3>התינוק שחזר לחיים</h3>
החודש התשיעי הלך והתקדם, ימי תמוז הסתיימו, נכנסנו לחודש אב, והלידה מתמהמהת. החודש הזה לווה בתחושות של חשש פנימי לא ברור, בצורך להיאחז בספר תהילים, להרבות במעשים טובים, בצדקה, ביותר תפילות. היתה לי תחושה לא טובה, לכאורה בלי סיבה. ואני, שמורגלת ללידות שמחות, מלאות קדושה, שירה וריקודים, לא מבינה את החשש הפעם.
הדבר אותו הכי לא רציתי, זה להכנס לשבוע שחל בו ט' באב, משום היותו שבוע של ימים מלאי סכנה, בנוסף לסכנת הלידה. באותה שנה חל ט' באב ביום חמישי, כך שהיה לפניי שבוע שלם לעבור...
ביום ראשון בבוקר, ה' באב, יום פטירתו של האר''י הקדוש, החלו הצירים. משונים, לא מובנים.
נוסעים באמבולנס לחדר הלידה בביה''ח זיו בצפת. בדרך, באמבולנס, אומר לי אישי: ''תזכרי שהיום יום פטירתו של האר''י הקדוש''. ממשיכים בדרך, והוא אומר לי שוב: ''אם תצטרכי תגידי 'אלוה דמאיר ענני'''. הדבר היה משונה בעיניי עד מאוד, מדוע הוא מוצא לנכון להזכיר זאת?
אנו מגיעים לחדר הלידה ומסתבר לנו שהתינוק שלנו מונח לרוחב הרחם, דבר שמחייב ניתוח קיסרי. אנו מבקשים התיעצות שנייה, וראש המחלקה מאשרת את דברי הרופא: ניתוח קיסרי. הלב לא היה שקט, וביקשתי רשות, אם אין מצב חרום, להתיעץ עם רבנו, מו''ר הרב אליהו זצ''ל. ''אין שום בעיה, קחו חצי שעה'' אמרה הרופאה.
אישי הלך להתקשר עם הרבנית טובה אליהו מצפת כדי שתעזור לנו ליצור קשר עם הרב בעצמו. וכך אמר הרב באותה השיחה: ''יש להמתין חצי שעה, בזמן הזה שהבעל יגיד את ספר 'יונה' ואחרי חצי שעה להתקשר אליו שנית''. קיבלנו חדר, אישי אמר בקול רם את ספר 'יונה', ואני וחברתי קראנו את מזמור כ' 12 פעמים – סגולה לשעת צרה.
לאחר חצי שעה, הרופאה החליטה שלפני שניגשים להתקשר לרב זצ''ל, בודקים באולטרא-סאונד מה מצבו של העובר. והנה, הפלא ופלא, התינוק התהפך, למרות הצירים, ולמרות שבשלב כזה תינוק כמעט ואינו יכול להתהפך, וראשו מונח למטה.
אישי יוצא להתקשר שנית לרבנית טובה אליהו ודרכה לרב אליהו. בינתיים, בודקים את שלומו של העובר בבדיקת מוניטור. לאורך כל הבדיקה, כל פעם שהיה ציר, המוניטור הראה שיש מצוקה עוברית קשה.
ברגע שניתקו אותי מהמכשיר, אמר הרופא שאם יש מצוקה גדולה של העובר, ובלאו הכי הוא למטה עם הראש, אז אולי נפקע את שק מי השפיר כדי לזרז את יציאת התינוק. באותו רגע נכנס אישי ובפיו התשובה של הרב: ''שעת הסכנה חלפה, תעשו ניתוח''. בעלי שאל את הרבנית טובה: 'אם הסכנה חלפה - למה לעשות ניתוח'? אך הרבנית טובה אמרה: לא יודעת, כך הרב אליהו אמר.
הרופא החליט שאין צורך בניתוח, די בכך שהוא יפקע את מי השפיר. אבל מסתבר שהרב אליהו שהיה בירושלים ידע יותר טוב מהרופא שהיה לידי בצפת. לפתע צנח חבל הטבור והייתה סכנה של חנק ודאי לעובר. הצלתו יכולה להיות רק בניתוח חירום.
באותו רגע הפך חדר הלידה לחדר מלחמה ממש. הנס הראשון אירע כאשר מעלית ביה''ח ממש ''המתינה'' פתוחה לאישי שרץ לתפוס אותה, בעוד מיטת הניתוח מתגלגלת בדרך אליה. בדקות הללו, מרגע שנודע לנו על התקלה שאירעה לרופא, לא הפסיקו שפתיי לדובב תפילה. נזכרתי שהיום הוא יום פטירתו של האר''י ז''ל, אמרתי: 'אלוה דמאיר ענני', ופניתי לסבתי ע''ה, שתתפלל עבורי שהתינוק יוולד לשעה טובה ובריאה.
בחדר הניתוח, לאחר הרדמה מלאה, נולד התינוק שלנו ללא רוח חיים (וזה הסתבר לנו רק למחרת כאשר ראש המחלקה ניגשה לשמוע את הסיפור שלנו, ואת דבריו של הרב אליהו – כי נס כזה היא לא ראתה). לאחר פעולות החייאה מהירות, שב התינוק והתאושש, ונשלח מיד למחלקת טיפול-נמרץ-יילודים כדי לעבור את כל הבדיקות האפשריות על מנת לברר את שלומו והאם נגרם לו נזק ובאיזו מידה.
כל הזמן הזה, אישי המתין מחוץ לחדר ניתוח לקבל את בשורת הלידה, אך היא בוששה לבוא. לאחר למעלה משעה, הוא מצא את התינוק בטיפול נמרץ, ושם בפתח המתין לו סגן מנהל המחלקה עם אזהרות למצבו החמור והקשה של התינוק לאחר הלידה הטראומטית שהוא עבר.
בינתיים, הרבנית טובה אליהו, שראתה שאינה מקבלת מאיתנו טלפון, הגיעה לחדר הלידה לשמוע מה קורה, ושם פגשה את אישי עם ''פנים של ט' באב'', והוא סיפר לה את כל הסיפור.
בעצתה החכמה היא ביקשה שהוא ימתין עם בשורת הלידה ולא יגיד לי דבר, עד שהיא תדבר עם הרב בפעם השלישית היום.
בינתיים, הוצאתי מחדר ההתאוששות, ופגשתי את פניהם חמורי הסבר ונטולי החיוך, עם ברכת 'מזל טוב' רפה על השפתיים. בשל האילחוש לא יכולתי לדבר ולשאול כלום ונותרתי עם סימני השאלה בראשי.
מיטתי הועברה למחלקת יולדות, ותוך כדי שמארגנים אותי בחדרי, ראיתי בקצה העין איך הרבנית טובה יוצאת ונכנסת שוב ושוב, עד שלפתע היא נכנסה עם חיוך גדול על השפתיים, עם אמירת ''מזל-טוב'' לבבית ואמרה: ''הרב מוסר שהתינוק בסדר גמור. תגידי להורים שלא ידאגו, התינוק בסדר גמור''. דמעות של שמחה פרצו מעיני כולנו, וכך התמלא הלב ביטחון ושקט, ואמרתי לאישי באותו רגע: ''תראה שמיד בתום צום ט' באב ישחררו אותו ממחלקת טיפול נמרץ'' – וצדקתי.
כאשר שבנו הביתה מבית החולים, התקשרנו לרב לספר לו ולהתיעץ על שמו של התינוק שבחרנו עבורו – אלישמע – הרב אישר את השם, ובירך את התינוק ואמר שוב שהכל בסדר איתו, וביקש שבזמן סעודת הברית, נספר לכולם את הנס הגדול שקרה לנו.
מאז, מדי שנה, בערב יום הולדתו של בננו אלישמע, אני מדליקה נרות שמן זית לזכות הצדיקים שעזרו לי ולו. והשנה, שהוא בן 11 שנים, בעזרת ה' אוסיף נר נוסף לזכותו של מורנו ורבנו הרב מרדכי אליהו זצוק''ל.
(עדה גיל, מושב קשת. מנחה סדנה לנשים בהריון, ''דבש מסלע'')
<h3>הנני מבקש שיסייעו בעדי מן השמיים</h3>
לקרובי משפחתי נולדה תינוקת עם בעיה בדרכי הנשימה, ומיד עם הולדת הבת הבכורה להוריה הצעירים אמרו להם הרופאים שיש בעיה קשה, ויש להם חצי שעה להחליט אם הם מוכנים שיעשו לילדה ניתוח. עוד הסבירו להורים המבוהלים שאם יעשו - יש סכנה, ואם לא יעשו - יש סכנה.
התקשרתי לפני זמן הנץ לרב זצ''ל, והרב אמר שיעשו ניתוח ובירך את הילדה.
הניתוח עבר בהצלחה וההורים הלכו לרב כדי להודות לו וביקשו שימשיך להתפלל על הילדה.
הרב הנחה אותם שבכל יום מיד כשהילדה תתעורר – יעשו לה נטילת ידיים.
יום אחד הילדה התעוררה והייתה כמה שעות נסערת ולא רגועה, לפתע נזכרה האם שהיא לא עשתה לילדה נטילת ידיים, ואמרה: לפחות עכשיו אעשה. נטלה לילדה את הידיים, כפי שהרב הנחה אותם והנה הילדה נרגעה כמו לא קרה דבר.
כשסיפרו לי את הסיפור סיפרתי לרב, והוא בענוותנותו התייחס לזה כאילו לא היה כאן משהו שנוגע אליו. הרהבתי עוז ושאלתי את הרב: היכן כתובה סגולה זו.
ואז הרב ענה לי תשובה שכנראה לא אשכחנה מעולם והיא בשבילי נקודת התמצית המעידה על גדלותו וענוותנותו.
לפעמים, אמר לי הרב, אני עושה וממליץ לעשות דברים שראיתי בספרים ולפעמים אני נותן עצה מלבי ומבקש שהקדוש ברוך הוא יסכים איתי.
(הרב יוסף אלנקווה)
<h3>הרב מוסר שיעור בירושלים ומציל ילד בצפת</h3>
שמי אייל ואני תלמיד בישיבה בצפת. אבי ע''ה התגורר בקרית משה בירושלים, באותה שכונה בה התגורר הרב אליהו זצ''ל.
היה זה לפני 12 שנה, בשבת אחה''צ נהגתי ללכת לשיעור של הרב ע''פ הבן איש חי. באמצע השיעור הרב הפסיק ועבר לדבר על הלכות מעקה (מה שכלל לא היה מדיני אותה שבת). הרב הסביר ואמר שיש אנשים רבים שלא מקפידים לשים מעקה בביתם וסורגים בקומות הגבוהות, ושיש לנהוג משנה זהירות בעניין.
ביום ראשון שלאחר אותה שבת חזרתי לישיבה והרב בן אבו, אחד האברכים מהישיבה, הזמין אותנו לסעודת הודיה. ''מה קרה?'' שאלתי, ''תבוא ותשמע'' אמר והלך.
וזהו סיפור המעשה:
לאחר סעודה שלישית, אחותו של בעל הנס שהתארחה אצלם בצפת בשבת פינתה את הכלים, ובמקום ללכת ישירות למטבח עשתה סיבוב דרך הסלון. לפתע ראתה את התינוק, בן המשפחה, על אדן החלון (הם גרים בקומה שניה). היא הניחה מידיה את הכלים במהירות ורצה לתפוס את הילד. היא עוד הספיקה לתפוס ברגלו כשכל גופו כבר היה באוויר.
כשבדקנו באיזה שעה אירע הנס גילינו שזה היה בדיוק בזמן שהרב עבר לדבר על הלכות מעקה!
<h3>לא סתם סבא!</h3>
הסיפור שלי התחיל בשבת, כשהייתי בת ארבעה חודשים בלבד. הרגשתי לא טוב, היה לי חום גבוה וסבלתי מהקאות. כשהוריי ראו שממש אינני רגועה הם החליטו לקחת אותי לרופא, עוד במהלך אותה שבת. הרופא בדק, אמר שאין מה לדאוג וזו כנראה דלקת.
במוצאי השבת מצבי החמיר ולקראת הבוקר הייתי כבר די אפאטית. רופא המשפחה בדק ואמר שיש לי דלקת ריאות או חסימה במעיים ושעלינו ליסוע מיד לבית החולים.
הוריי לקחו אותי מיד לסבא שלי. לא סתם סבא, הרה''ג רבי מרדכי אליהו זצ''ל. וסבא, שהבין את חומרת המצב, אמר להם: ''אני אתפלל ובע''ה אתם תצאו מזה''.
משם נסענו לביה''ח. מצבי היה חמור מאוד, אובחן אצלי נמק במעי והייתי ממש בסכנת חיים.
מיד עם הגיעי לשם, הוכנסתי לשני ניתוחים מורכבים וקשים שארכו כחמש וחצי שעות.
בינתיים, סבא קרע את השמים בתפילות ועשה לי פדיון נפש. כל המשפחה התפללה לקב''ה שאעבור בשלום את הניתוח. והנה יצא המנתח מן החדר, ואמר: ''יד ה' כיוונה אותי. הניתוח עבר בהצלחה ברוך ה'''.
אני מרגישה קשר מיוחד לסבי ע''ה שבזכותו אני כאן בריאה ושלמה ויכולה לכתוב דברים אלו.
(תמר ברכה אליהו, נכדת הרב)
<h3>ה' שפתיי תפתח</h3>
בני הגיע כבר לגיל שלוש ועדיין לא דיבר. לקחנו אותו לטובי המומחים אך לא היה בידם פיתרון למצוקתנו. החלטתי להגיע לרב אליהו זצ''ל ולבקש את ברכתו.
כיוון שאני מרגיש קרוב מאד לרב, הרשיתי לעצמי להיות קצת ''חוצפן'': לקחתי את בני הקטן, הושבתי אותו על ברכי הרב, ואמרתי לרב: הרב, הילד שלי לא יוצא מכאן, עד שהוא לומד לדבר.
הרב חייך אל בני, שם את אצבעו על שפתיו, ואמר לו: ''ה' שפתיי תפתח ופי יגיד תהילתך''.
בני בן השלוש יצא מהרב מדבר.
(הרב אליהו שרים, ראש ישיבת 'תורה והוראה', תל אביב)
<h3>כי עין בעין יראו</h3>
לאחייני, יוסף חיים, היתה דלקת עיניים רצינית במשך תקופה ארוכה ולא הועילה לו כל רפואה. זמן קצר אחר כך, בחגיגת ה''חלאקה'' לאחיו הקטן של יוסף חיים, הלך אביו אל הרב זצ''ל וביקש ברכה גם עבור יוסף חיים, שיירפא מדלקת העיניים הטורדנית. הרב הביט בעיניו של יוסף חיים, חייך אליו, ואמר לו: ''כי עין בעין יראו''. אמו של יוסף חיים מעט התאכזבה שהרב לא בירך ברכה ארוכה יותר ואף לא שם ידיו על ראשו של הילד.
והנה, למחרת היום, בעת שבאו לאסוף את יוסף חיים מהגן, שאלה הגננת את אמו בפליאה: ''איזו תרופה נתתם לו? עברה לו לגמרי הדלקת''. ואילו אמו הביטה בהשתאות על בנה והתפעלה - עד היכן מגיעה ברכתו של צדיק.
<h3>ישלח דברו וירפאם</h3>
בזמן שהיה צריך בננו היקר אליהו נ''י לעבור ניתוח ראש מסובך, שמנו פעמינו מבית החולים איכילוב ת''א לירושלים, לראות פני שכינה ולראות את פני רבינו זצ''ל ולקבל ברכה. רבנו פתח את הדלת לפנינו בסבר פנים יפות, הכניסנו הוא עצמו לחדרו ושוחח שעה ארוכה עם בננו שיחיה, כאילו היה חברו משכבר הימים, ומספר עמו מימי ילדותו ועד סבתו. ואנו ההורים עומדים ומתבוננים בפליאה כיצד גדול הדור יושב ומשוחח ומספר סיפורים של ילדות וסיורי רבנות עם ידידו, נער בן 15, מעודד ותומך ומסלק כל דאגה.
ועת יצאנו מחדרו, אני בקול ענות חלושה שואל ומבקש: ''הרופאים אומרים שהניתוח מסוכן ואפשר גם שיביא לתוצאות חמורות''. והרב בפסקנותו הידועה אומר: ''ישלח דברו וירפאם'', ללא כל ספק. ואני עוד מקשה: ''אבל...''. והוא עונה: ''הם יעשו עבודתם – ואנחנו נעשה עבודתנו''. כך יצאנו ממו''ר הרב, כשאנחנו באמונה שאם הרב עושה עבודתו – עבודה שהיא תפילה, וכידוע שאין תפילת צדיק חוזרת ריקם וצדיק גוזר והקב''ה מקיים, אין כל סיבה לדאגה. ותהילה לאל, על כל הטובה אשר גמלנו, וב''ה הבן חזר לאיתנו ונתקיימו בו דברי רבנו: ''ישלח דברו וירפאם''.
<h3>הרב מברך והגוש נעלם כלא היה</h3>
לפני 12 שנים הגיע אלי ילד בן 7 עם גוש גדול בצוואר וחום גבוה. כרופא, כשרואים גוש כזה, נכנסים ללחץ. מה גם שאחיו נפטר שנתיים קודם מגידול בבלוטות הלימפה. האבא הגיע בדקנו, צילמנו, עשינו הדמיות כאלה ואחרות, והסיפור נמשך במשך מספר שבועות ללא שינוי. אחרי כל הבדיקות אמרתי לאבא: 'תשמע: צריך לקחת ביופסיה לילד'. אמר לי האבא: 'כל זמן שכל הבדיקות היו לא פולשניות הלכתי איתך יד ביד אך ברגע שצריך לעשות לבן שלי בדיקה פולשנית אני רוצה את אישורו של הרב אליהו''. אמרתי לו: ''בשמחה, אני בא איתך''. הלכנו יחד לביתו של הרב, והאבא סיפר למו''ר הרב זצ''ל את כל העניין, ואמר: 'הרופאים' והצביע עליי 'רוצים לעשות ביופסיה של הגוש'.
הרב בחיוך גדול קורא לילד שיבוא אליו, מחבק אותו, שם יד על הגוש בצוואר, עוצם עיניים, מהרהר ולאחר מכן מצביע על הגוש, ואומר לאבא: ''זה שום דבר''. אחר כך הוא הצביע עלי, ואמר: 'הרופאים רוצים לעשות ביופסיה - שיעשו'.
יצאנו החוצה מהחדר והבנו שעושים את הבדיקה. למחרת הגיע הילד לבית החולים עם הפניה ממני. רופאת הרנטגן מתקשרת אליי, ושואלת: ''שמבה, למה שלחת אלי את הילד?'' עניתי לה: ''מה זאת אומרת למה? יש לך מכתב, וחוץ מזה יש לו גוש בצוואר בגודל של מנדרינה''.
והיא אומרת: ''תראה, אני בעין לא רואה שום גוש וגם לא באולטרא סאונד. אני לא יודעת על מה אתה מדבר''. ושלחה את הילד בריא, שמח וטוב לב.
(ד''ר אפרים שמבה, רופאו האישי של הרב)
<h3>גם השיתוק נעלם</h3>
בתי קיבלה שיתוק בחצי מהפנים, עקב לחץ שהיה לה על אחד העצבים. אחרי כשבועיים של התייעצויות עם רופאים, שלחו אותנו לרופאה מומחית. כשהגענו אליה, ביום שישי בצהריים, קבעה שעלינו לגשת מיד לאישפוז בבית החולים ואף התקשרה לבית החולים לתאם הגעתנו. כשיצאנו ממנה, התקשרתי אל הרב זצ''ל והרבנית ענתה. מששמעה במה מדובר אמרה לי שנבוא מיד לרב. כשהגענו הרב אמר שלא כדאי עכשיו ללכת לבית החולים כי אצלם כבר נוהל שבת, לא יטפלו בנו במיוחד ורק עלול להיגרם חילול שבת. בינתיים, נתן הרב לבתנו שמן מיוחד למרוח על מקום השיתוק.
מיד במוצאי שבת, בעוד אנו תוהים מה עלינו לעשות עכשיו, מתקשרת הרבנית, שואלת מה שלום הבת, ואומרת שהרב והיא דאגו בשבת לשלומה ושהרב אומר שעכשיו כדאי לגשת לבית החולים. עשינו כדבריו.
לאחר מספר ימים, אחרי שהרופאים כבר הבהילו אותנו בתחזיותיהם, בוקר אחד, פשוט נעלם השיתוק וגם מקורו. נעלם ואיננו. מאחת העובדות בבית החולים נודע לנו שכל עובדי בית החולים דיברו על החולה שהבריאה באופן פלאי.
(רפאל עטייה)
<h3>הקול חזר בזכות ברכת הרב</h3>
המקרה אירע בשנת תשס''ה, היה זה בתקופת אלול-תשרי, לאחר תקופת הסליחות. אבא, שנוהג לקחת חלק בתפילות כשליח ציבור, דיבורו נחלש מאוד לאורך תקופה די ארוכה עד כדי כך שלא היה יכול לדבר אלא לכתוב בלבד. הוא הלך להתיעץ עם רופא אף-אוזן-גרון. הרופא ביקש ממנו לקחת ביופסיה תחת הרדמה מלאה בבית החולים הדסה.
בהתייעצות עם אמא, החליטו לקבוע פגישה וללכת לרב זצ''ל לשאול בעצתו. הרב כמובן הכיר את אבא ולאחר חילופי ברכות, זיהה הרב את הקושי בדיבור אצל אבא. אבא סיפר לו מה אמר הרופא ושצריך לעשות ניתוח. אמר הרב: ''לא ניתוח ולא בָּטִיח. תלך הביתה''. ואכן למחרת בבוקר הקול של אבא חזר להיות כרגיל ולא היה צריך שום טיפול ושום התערבות.
(עדה גיל, מושב קשת. מנחה תוכנית לנשים בהריון, ''דבש מסלע'')
<h3>גם בבית דין של מעלה</h3>
אחד מהתושבים בעיר, ניצול שואה, שהיה קצין במנהל האזרחי והיתה לו זכות לקחת חלק בהקמת יישובים, לקה בליבו. הוא היה במצב קשה. כשהלכתי לבקר אותו בבית חולים, לאחר ניתוח מעקפים שעבר, הוא סיפר לי בבכי על חווית המוות הקליני שעבר. בחלומו היו שלושה רבנים - אחד עם כיפה סרוגה, אחד חרדי והשלישי, היחידי שזיהה, היה הרב מרדכי אליהו זצ''ל. הרב מרדכי אליהו עמד ואמר שיתנו לו להישאר בחיים, כיוון שיש לו זכות גדולה בבניין הארץ. ואכן כך היה ואותו אדם חזר לחיים.
(הרב מרדכי נגארי, רב העיר מעלה אדומים)
<h3>סגולה ליוצאים לשידוכים</h3>
פעם אחת הגעתי יחד עם חברתי לבית הרב. הרב זצ''ל שאל: ''אתן יחד?'' והשבנו לו שיש לנו את אותה הבעייה. שתינו לא מצליחות להתחתן. הרב ישב והקשיב לנו במאור פנים. הוא שאל שאלות הנוגעות לחיינו, כגון במה אנחנו עובדות. השבתי שאני מורה למוזיקה וחברתי אחות בבית החולים. הרב אמר: ''אתן עובדות קשה מדי''. השבנו שאנחנו עובדות רק בחצי משרה. אז אמר הרב: יש לי עצה בשבילכן, כשאתן יוצאות לשידוך תאמרו לפני כן תפילה קצרה: ''את הטוב תקרב, את הרע תרחיק והטוב בעיניך עשה''. וכך היה. שתינו התחתנו מספר חודשים לאחר מכן.
<h3>תדוני את עצמך לכף זכות</h3>
אני בעלת תשובה כבר 18 שנה. לפני 6 שנים ניגשתי לרב זצ''ל כי היו לי המון פחדים מכל השינויים שעשיתי, והרב כתב לי לקרוא פרקי תהילים ושהכל בסדר איתי, העיקר שלא לחשוב מחשבות רעות על עצמי. בכל זאת הייתי מודאגת, והרב יצא ואמר לי בעצמו לא לדאוג ורק לומר תהילים, והכל יהיה בסדר. שאלתי מתי אזכה להתחתן, והרב אמר לי: אל דאגה, זה קרוב. וב''ה זמן קצר אח''כ נישאתי, וכיום אני אמא לשלושה ילדים, שיהיו בריאים.
בתקופה האחרונה התפללתי לזכות לבן. והנה בערב שבת קודש, יומיים לפני שהרב הסתלק מן העולם חלמתי עליו. הרב היה שרוי בשמחה גדולה, יושב בשולחן ארוך עם אנשים טובים והוא בקצה השורה משמאל. פתאום הוא קם, ואמר לי: בע''ה יהיה לך בן זכר והכל יהיה בסדר, אל תדאגי. ועכשיו אני צריך ללכת מכאן ולא אוכל יותר לעזור לך, את צריכה להסתדר בעצמך ולחשוב רק מחשבות טובות על עצמך.
(גילה)
<h3>ברכה בטיפול נמרץ</h3>
גיסי אושפז בבית החולים ושכב שלושה ימים ללא הכרה. ביום השלישי החלטנו ללכת למורנו ורבנו זצ''ל ולבקש ממנו ברכה לרפואה. הגעתי לבית החולים, הרב שכב מונשם ומחובר לצינורות שונים של תרופות. וכשנכנסתי לחדרו הוא קרא לי להתקרב. התקרבתי וסיפרתי לו את מצבו של גיסי.
חזרתי על השם של גיסי מספר פעמים והרב החזיק את היד שלי חזק. לאחר זמן פקח את עיניו וסימן לי בידו. חזרתי על השם פעם נוספת, והוא סימן לי בידיו ובעיניו שהכל בסדר. לאחר מספר דקות יצאתי והתקשרתי לאחותי לשאול מה נשמע. אחותי מסרה לי כי כמה דקות קודם לכן גיסי התעורר. בקול רועד ובעיניים דומעות סיפרתי לה כי לפני כמה דקות יצאתי ממורנו ורבנו והוא ברך את בעלה. אחותי החלה לבכות וסיפרה כי המילים הראשונות של בעלה היו כשהתעורר: ''הרב אליהו ברך אותי, הרב אליהו ברך אותי''.
(עוזי ברנע, גבאי בית הכנסת 'היכל יעקב')
<h3>שליחה של אלוקים</h3>
הכל התחיל בנסיעה רגילה עם זוג דתיים נחמד. הנסיעה אומנם הייתה רגילה, אך היה איזשהו עצב בעיני הזוג, ואיזושהי תחושה שלא הכול כשורה. דיברתי איתם קצת והתברר שהם נשואים כבר מספר רב של שנים, אך מעולם לא זכו לילדים. השיחה התפתחה, והזוג אף סיפר שהם ניסו כמעט הכול אך ללא הועיל.
הרגשתי שאין לי מה להפסיד, והצעתי שהם ילכו לרב אליהו זצ''ל, לקבל ברכה וחתיכה מ''אתרוג הברכות'' המפורסם. לא ציפיתי לתשובה העצובה שקיבלתי - שהם לא יודעים איך להגיע אליו.
הרגשתי כאילו יד מכוונת שלחה אותי דווקא לנסוע איתם. הם לא ידעו שאני הנכדה של הרב. סיפרתי להם, וגם הצעתי לעזור. תוך כדי נסיעה התקשרתי לסבתא שתחיה והיא קיבלה אותנו בברכה. סבא זצ''ל קיבל אותם בברכה, נתן להם חתיכה מהאתרוג ואינסוף עידודים ודברי חיזוק. ראיתי שהם התרגשו ובכו, ואנחנו התרגשנו ביחד איתם. ביקשתי מסבתא שתזכור את הזוג ותספר לי מה שלומם בעוד מספר חודשים. לי נשאר רק לקוות שהתפילות והברכות יעזרו.
כשבאתי לאחר מספר חודשים לבקר את סבא וסבתא שמעתי מסבתא שהזוג הזה חזר עם אור בעיניים ועם בשורה טובה של הריון.
אין לי מילים לתאר את מה שהרגשתי – את השמחה הענקית שמילאה אותי. הרגשתי שזכיתי להיות חלק מנס, להיות שליחה של אלוקים ושל סבא גם יחד.
(יעל בן אליהו, נכדת הרב)
<h3>העלאת עצמות החיד''א זיע''א</h3>
ביום י''א באדר שנת תקס''ו, ליל שבת קודש זכור, בהיותו בן פ''ג שנים, נתבקש החיד''א לישיבה של מעלה. במוצאי שבת קודש פרשת זכור נקבר החיד''א בליוורנו שבאיטליה. בשנת תש''א, פונה בית העלמין היהודי שבו היה קבור החיד''א לחלקה מיוחדת בבית עלמין חדש שהוקצה לכך. כעשרים שנה לאחר מכן, מאה חמישים וארבע שנים לאחר פטירתו, בכ' באייר, ה'תש''ך, הועלו עצמותיו לארץ ישראל. העלאת העצמות הייתה בלי הסכמה מפורשת של ממשלת איטליה. הם בודאי חשבו שהקבר שלו אולי עשוי לשרת את התיירות שלהם. אבל העצמות הועלו לישראל על ידי ד''ר שלמה אומברטו נכון, שהיה רופא איטלקי בעל לב נפלא.
בישראל טיפלה בקבורה של העצמות משלחת של כמה רבנים חשובים. ביניהם היו הרב לניאדו, ורבי יצחק אבוחצירא, ועוד כמה רבנים שהלכו לנמל התעופה לוד לקחת את הארון.
לפני שהגיע ארונו של החיד''א לארץ, ביקש ממני הראשון לציון הרב יצחק ניסים זצ''ל לטפל בקבורה. בבוקר שבו הגיע הארון, טבלתי בירושלים, ולאחר מכן נסענו באוטובוס לשדה התעופה. שם חיכו לנו הרבנים שמונו לטפל בקבורה.
משנחת המטוס, עלינו לקחת את הארון ולא ראינו שום ארון. שאלנו את ד''ר נכון: 'איפה החיד''א?' הוא הראה לנו ארון עץ קטן בגודל 50 על 60 ס''מ. ואמר: 'הנהו לפניך, בארון'.
נזדעזעתי: 'החיד''א בארון הזה?!'
'כן', השיב, 'העצמות מלוקטות'.
תמהתי: החיד''א לא היה שלד שלם?! איפה הראש, איפה הרגליים? אמרו לי: יש סימן וי על כל ארון, וכך תדע איפה הראש, איפה הרגליים. הוצאנו אותו משדה התעופה לאיזה חדר מיוחד, להרכיב אותו בארון.
אמרתי לרבנים: נלך למקווה. איפה יש כאן מקווה? אומר לי הרב אבוחצירא: המקווה סגור, והנה המפתח בכיסי. אמרתי לו: תביא לי את המפתח, אני הולך. חכו עד שאני חוזר.
הארון היה סגור עם ברגי פיליפס, לא ידעתי איזה מברג יתאים להם לכן נכנסתי לאחר הטבילה במקווה לחנות כלי עבודה, פניתי אל המוכר וביקשתי: 'תן לי את כל מברגי הפיליפס שיש לך'. ומשם חזרתי מייד למקום שבו היה הארון.
אמרתי לרבנים: אנחנו לא נמשיך את ההלויה בארון כזה קטן, זה לא כבוד לרב החיד''א ככה. אני אפרק את הברגים של הארון מלמעלה, והעצמות ירדו לארון גדול שנמצא מתחתיו.
התקרבנו כולם יחד אל הארון הגדול. על פניהם של כל הנוכחים סביב הארון הייתה הבעת מתח, והזמן כאילו עמד מלכת. כולם עקבו בדומיה, בפחד, בחרדה ובקדושה, ואין זה פלא, שכן מולם בתוך הארון טמונות עצמותיו הקדושות של החיד''א.
זיהיתי את המברג בעל הגודל המתאים והתחלתי לפתוח את הבורג הראשון מלמעלה. מייד החל בוקע רעש מתוך הארון. כולם סביב נבהלו ונבעתו, הרב אבוחצירא התעלף. אני עמדתי. אמרתי: 'הרב חיד''א, אני באתי לטפל בך, כתוב בספר שלך שצריך לקבור את הנפטר בצורה מכובדת שהעצמות לא יהיו מגולגלות. אני לא יודע איפה הראש, איפה הרגליים. תסדר את עצמך'.
''המשכתי לפתוח את הארון, והנה הרעש בוקע שוב, אך הפעם בעוצמה מוגברת. שוב זעקתי: 'הרב החיד''א! אתה כתבת כך וכך ואני עשיתי בדיוק כדבריך'! בפתח הארון, הנחתי את ידי על עצמות החיד''א, ובנשימה עצורה ביקשתי מהחיד''א שיסתדרו העצמות מאליהן. פתאום חשתי שידי זזות על פני כל הארון עד שהעצמות המלוקטות התחברו לכדי שלד שלם.
סגרתי מיד, הברגתי, כיסיתי וקראתי לרבנים שחזרו ובאו לטפל ברב הקדוש הזה.
לקחנו אותו. בירושלים שמו מודעות בשם הרבנות הראשית והרב נסים, כדי שיצאו להלוויה. היו כאלה שלא רצו ללכת להלויה מסיבות פוליטיות. היה שם נכד אחד של החיד''א, משפחה אשכנזית חרדית, וסיפרתי לו מה שקרה עם הארון. הוא שאל: מי אמר שזו אמת? אמרתי לו: הנה עדים.
שאל אותם, לקח אותם לבית הדין של העדה החרדית והם ספרו את המעשה. הלכו דייני העדה והוציאו מודעות מכיוון שהשלד שלו קיים, כולם חייבים ללכת להלוויה.
כמו כן עשיתי חור בארון מלמטה, כמו שכותב בספריו, כדי שינק מעפר של ארץ ישראל, וב''ה בא על מנוחתו בכבוד. ושנת מנוחתו כבוד. יהי רצון שזכותו תעמוד לנו ולכל ישראל.
(דברי מו''ר הרב זצ''ל לאחר עריכה)
<h3>מתי תבוא הגאולה?</h3>
זהו סיפור שהנוגעים בדבר ביקשו לא לגלותו. אך כעת, כשלצערנו, מו''ר הרב זצ''ל עלה לישיבה של מעלה, כבר יש לנו רשות לספרו.
לפני שנים רבות, כינס חכם ישועה בן שושן שליט''א מספר מקובלים גדולים ויחד הם הקימו בית דין. בבית דין זה הם דנו בענייני גאולה ולאחר דין ודברים וסנגוריא גדולה על עם ישראל פסקו כי עם ישראל כבר ראוי לקבלת משיח צדקנו.
מו''ר הרב מרדכי אליהו זצ''ל כיהן כדיין באותו בית דין של אהבת ישראל, שהרי, מי מתאים יותר ממנו ללמד סנגוריא כזו על כלל ישראל?
בית דין זה התכנס כמעט מדי שנה בשנה, ערך דיונים רציניים, והיה פוסק, שוב ושוב, כי עם ישראל אכן מוכן לגאולה.
בליל ההלוויה של מו''ר הרב זצ''ל, מספר שעות לאחר היוודע הבשורה המרה, ניגש חכם ישועה בן שושן שליט''א, אל בני משפחת אליהו וסיפר להם את הסיפור.
בפיו הייתה בקשה אחת: שמו''ר הרב ייטמן עם אותו גזר הדין שפסק בית דינו. בני המשפחה הסכימו לכך, ומי שהסתכל היטב בהלוויה, מבעד לדמעות, יכל להבחין שבתוך התכריכים מבצבץ לו קלסר גדוש דפים. היה זה אותו קלסר בהם תייקו הדיינים הצדיקים את דיוניהם ופסיקתם שהגאולה צריכה להגיע.
''תיקח את זה איתך ותראה לבית דין של מעלה את הנימוקים שלנו כאן למטה'' ביקש חכם ישועה ממו''ר הרב, ''תאמר להם שעם ישראל, שעבר את כל גזירות השמד של הגויים ועדיין נשאר יהודי, כבר ראוי! תאמר להם שהגיע זמן הגאולה!''
גדולים צדיקים במיתתם יותר מבחייהם
במקום סיכום
הרבה סיפורים סופרו על כוח התפילה של מרן הרב זצ''ל. האדמו''ר מבעלז הזקן היה רגיל לומר כי מי שבחייו היה ''סולם מוצב ארצה וראשו מגיע השמיימה'', מחובר לעליונים ומחובר לתחתונים – גם אחרי פטירתו הוא מחבר שמים וארץ, נמצא בשמים ומשפיע טוב על הארץ. מאז פטירת מורנו הרב זצ''ל עולים רבים לקברו, הצמוד לציון של החיד''א, שהרב זצ''ל טיפל בהעלאת עצמותיו לירושלים.
אנו רוצים לספר שני מעשים על כוחו של הרב לאחר פטירתו.
<h3>כהרף עין</h3>
הסיפור הראשון הוא של הרב אליהו כהן שליט''א - מנכ''ל ומייסד מוסדות ''אור לאה'', מוסדות שמחזיקים משפחות רבות בגמ''ח לפני החגים ולא רק בקמחא דפסחא אלא בכל השנה כולה. פעמים רבות היה מרן הרב זצ''ל טורח לסייע ל''אור לאה'', לחזק את התורמים שמסייעים דרכם למשפחות נזקקות רבות דרך ''אור לאה''.
הרב אליהו כהן מחזיק גם כולל של אברכים חשובים ליד מוסדות ''אור לאה'', וכמו כל כולל הם מקבלים חלק מהתמיכה דרך משרד הדתות. המפקחים של המשרד עורכים מדי פעם ביקורים על מנת לראות אם התלמידים הרשומים אכן נמצאים, ומאשרים או לא מאשרים את הכולל. שתי ביקורות צריך לעבור כל כולל לפני שהוא מקבל את התקצוב הראשוני שנותנת המדינה לאברכים.
הרב כהן חיכה במשך שנה לשתי הביקורות הראשונות שיאשרו את הכולל, ביקורות שבהן תלויה ההקצאה של המדינה למי שמחזיק תלמידים שלומדים תורה. פעמים רבות הוא פנה לפקידים שיבואו לעשות את הביקורת, אך לשווא.
אחרי פטירתו של מורנו הרב זצ''ל הוא הלך לבכות על קברו שיסייע לו ממרום לגמור את הסחבת, ''לך ושוב'' של הפקידים, שיבואו לאשר את הכולל והתלמידים יוכלו לקבל את התקציב שהמדינה נותנת, כדי להרבות תורה. בבוקר אחרי התפילה הלך רבי אליהו כהן לקברו של הרב זצ''ל להתפלל על כך, ומיד אחר כך הלך לכולל לראות שהתלמידים הגיעו ללמוד בזמן. להפתעתו הוא רואה את חוליית הביקורת של המשרד נמצאת בכולל שלו. הוא לא האמין שכל כך מהר תתקבל התפילה שלו והרב יפעל למענו ממרומים כמו שפעל בחיים חיותו. הביקורת העלתה שהכל תקין. ועכשיו צריך לחכות רק לביקורת השנייה. האם גם עכשיו הוא יצטרך לחכות שנה?
מצויד בניסיון קודם החליט הרב אליהו כהן ללכת עוד פעם לציון של הרב זצ''ל על מנת לבקש שגם הביקורת השניה תגיע בהקדם. ושוב חוזר הסיפור על עצמו. מהתפילה בציון של הרב זצ''ל הולך הרב אליהו כהן לכולל ושם הוא מוצא את המבקרים באים לביקורת שניה, שגם היא, כמו הראשונה, עלתה יפה.
<h3>התינוק שהבריא</h3>
בנו בן השנתיים של עו''ד ידוע המקורב אל מו''ר הרב זצ''ל, נולד עם בעיות בריאות רבות. הוא לא יכול היה לאכול כמו ילד רגיל והיו מאכילים אותו דרך צינורית שהוחדרה לגופו דרך האף (זונדה). אבל זו הייתה רק הבעיה הקטנה. הכל התחיל מזיהום חמור שהיה בדמו של התינוק, זיהום שבגינו החלו כל הבעיות.
התינוק המסכן קיבל הרבה תרופות ועירויים שונים וכל גופו הקטן היה מנוקב מהטיפולים השונים שטיפלו בו הרופאים והאחיות. אך לא הייתה שום התקדמות במצבו של התינוק המסכן.
האב הכואב, שלא היה יכול לכאוב את היסורים של בנו הקטן, הלך לציון של מו''ר הרב זצ''ל והתפלל שם בדמעות שליש שהרב שכל כך אהב כל יהודי יתפלל על בנו הקטן שיבריא.
בלילה חולם האבא את מורנו הרב זצ''ל שאומר לו: ''רפואה שלימה'' שלוש פעמים. ואומר לו לא לדאוג, עם תנועת היד המפורסמת של הרב, תנועה של ביטול.
למחרת קם האבא ממיטתו עם זכרון החלום בראשו והולך לבית החולים מלא תקווה. בבית החולים הוא התקבל על ידי הרופאים והאחיות שבישרו לו כי חל מהפך במצב של בנו. בדיקות הדם הראו בפעם הראשונה על שיפור גדול במצבו, והם שוקלים להסיר את הזונדה, ולנסות לראות האם הילד יכול לאכול בכוחות עצמו.
הניסוי של הרופאים הצליח מעבר למשוער. בפעם הראשונה מאז היוולדו אכל התינוק אוכל רגיל והרופאים כבר החלו לחשוב על שיחרורו מבית החולים.
אכן, גדולים צדיקים במיתתם יותר מבחייהם.
<h2>הספדים</h2>
<h3>קשה סילוקם של צדיקים כשריפת בית המקדש</h3>
הרב חיים כהן שליט''א - החלבן
מי אני הקטן שאני יכול להספיד רב גדול כזה בישראל, אבל המומים ומזועזעים אנחנו בהסתלקותו של מורינו ורבינו ועטרת ראשנו הגאון הצדיק והקדוש המקובל האלקי הרב מרדכי אליהו זצוק''ל זכותו יגן עלינו אמן!
<h3>צדיקים בחינת בית המקדש</h3>
סילוק צדיקים כמו חורבן בית המקדש. הלב פצוע והכאב עמוק מאד. ''כי גדול כים שברך'' (איכה ב', י''ג). חז''ל מלמדים אותנו ש''קשה מיתתם של צדיקים לפני הקדוש ברוך הוא יותר מחורבן בית המקדש''. וכן אומר השל''ה הקדוש: ''ועשו לי מקדש ושכנתי בתוכם'' (שמות כ''ה, ח') הצדיקים הם הבתי מקדשות על כן לא אמר בתוכו, רק בתוכם. אמרו רז''ל מסכת ראש השנה: ''כה אמר ה' צום הרביעי וצום החמישי וצום השביעי'' זה צום גדליה, ללמדך ששקולה מיתת צדיקים כשריפת בית אלוקינו.
סילוק צדיקים יותר מחורבן בית המקדש. ובאיכה רבתי מצינו ''שסילוקם של צדיקים קשה לפני הקב''ה יותר ממאה תוכחות חסר שתיים שבמשנה תורה, ומחורבן בית המקדש. בתוכחות כתיב: 'והפלא ה' את מכותיך' ובחורבן בית המקדש כתיב: 'ותרד פלאים' אבל בסילוקם של צדיקים כתיב ביחזקאל (ב', ח'): 'לכן כה אמר ה' הנני יוסיף להפליא את העם הזה הפלא ופלא' וכל כך למה? 'ואבדה חכמת חכמיו ובינת נבוניו תסתתר' עכ''ל.
הנה בתוכחות לא כתיב רק פלא אחד, ובחורבן בית המקדש שתיים כי פלאים - תרתי, משמע, ובסילוקן של צדיקים כתיב שלוש פלאות, ואין זה סותר למה שאמרנו לעיל ''ששקולה מיתת צדיקים כשריפת בית אלוקינו'', ובמדרש זה משמע שהוא ביותר. כי הנה הצדיק הוא גם כן בית המקדש ממש, כמו שנאמר בשמות: ''ושכנתי בתוכם''. כי הנה היו שני מקדשות שחרבו וכל אחד הוסיף יגון ואנחה, כי לאחר חורבן בית שני נסתלקה שכינה ביותר למעלה, ואין לנו אלא התורה הזאת. וסילוק הצדיק הוא חורבן שלישי. וזהו עניין שתי פלאות במקדשות כי היו שתים, ובצדיק שלוש, כי הוא חורבן השלישי.
צדיקים – נוכחות השכינה בתוכנו. צריכים אנו להבין עד כמה השבר הוא גדול. הצדיקים, הם הם בית המקדש של הדור, הצדיקים הם הנוכחות של השכינה הקדושה בקרבנו. הצדיקים, זככו את עצמם בטהרה ובקדושה, מסרו נפשם על התורה ועל התפילה ועל עם ישראל. וזכו ששכינה תהיה שוכנת בתוך לבבם, ומתוך לבבם תאיר היא את אורה הגדול על כלל עם ישראל. ביתה ומקומה של השכינה הקדושה הוא בלב הצדיקים, אוהבי עם ישראל המוסרים עצמם למען עם ישראל, למען תורת ישראל, למען ארץ ישראל.
אין השכינה העליונה שורה אלא במקום הראוי לה. ומקום זה הוא בקרב ליבם של קדושי ישראל, שרידי קודש אשר התקדשו לעילא לעילא בתורה, בטהרה עד שכל חדרי לבבם נעשה בית קיבול אל ההארה האלקית העליונה. אותה שכינה קדושה, נשמת החיים של עם ישראל, נשמת האומה. השכינה אשר שרתה בבית קודש הקדשים באהבה ובחיבור, היא היא השוכנת בתוך ראשי העם, גדולי הדור אנשי קודש, אנשי אצילות עליונה, ודרכם היא מפַכָּה לכל העולם כולו, ומברכת לכולם בשפע גדול.
צדיקים – צנורות השפע. כלל גדול הוא: אין האור האלקי מתגלה בעולם, אלא אם יש לו בית קיבול לשרות בו. אכן השכינה שורה על כלל עם ישראל בכללותו ובית הקיבול אל השכינה הוא כלל עם ישראל, לכן אפילו הצדיק הגדול ביותר איננו יכול להגיד קדיש וקדושה אלא בעשרה בישראל שדווקא אז שכינה שרייא. אלא שהצדיקים הם הם מרכזי החיים של עם ישראל. הצדיקים דומים לצינורות הראשיים דרכם זורמת שפעת הקודש אל כל פלגות האומה. הצדיקים מגלים את השכינה השורה בציבור, את הקדושה העליונה שהיא שורש החיים של עם ישראל.
כך כותב רבינו ניסים מגרונדי בספרו: ''אין ספק שראוי, ושנאמין, שכמו שבזמן שבית המקדש קיים היה המעון ההוא המקודש מקום מוכן לחוּל שפע הנבואה והחכמה עד שבאמצעותו, המקום ההוא היה שופע על כל ישראל, כן ראוי שיהיו הנביאים והחסידים מוכנים לקבל שפע החכמה והנבואה, עד שבאמצעותם יושפע השפע ההוא על כל המוכנים לכל בני דורם, גם אם לא ישתתפו עמהם, אבל מצד הימצאם בדורם שהם עצמם כמו המקדש המקודש''.
צדיקים – מעון לשכינה. והרמב''ן ז''ל כתב: ''ויתכן באנשי זאת המעלה שתהיה נפשם גם בחייהם צרורה בצרור החיים כי הם בעצמם מעון לשכינה כאשר רמזו בעל ספר הכוזרי ואפשר שנתכוון גם לזה. לפיכך בהימצא הנביאים החסידים בדורות, יהיה השפע השופע עליהם ובאמצעותם אפשר שיהיה שופע על כל המוכנים בבני דורם. לכן כ''ש לאותם המתקרבים עמהם ולאותם המשתתפים עימהם.
ולא מחייהם בלבד, כי גם אחרי מותם, מקומות קברותיהם ראויים להימצא השפע שם בצד מן הצדדים. כי עצמותיהם אשר כבר היו כלים לחוּל עליהם השפע האלקי עדיין נשאר בהם מן המעלה והכבוד שיספיק לכיוצא בזה. ומפני זה אמרו רבותינו שראוי להשתטח על קברי הצדיקים ולהתפלל שם כי התפילה במקום ההוא תהיה רצויה יותר, להימצא שם גופות אשר חל עליהם כבר שפע האלקי.''
בדומה לזה מתאר בלשונו: ''הם ישרי לב וצדיקים עליונים, שהם הם הינם צינורות שפע החיים ליקום כולו. מרגישים הם את גלי ההשפעה של הטוב שיורד עליהם ועל ידם בעולם והרגשתם זאת מלבשתם ענווה ויראה ומביאתם להיתלות תמיד בזוהר השכל, ביקר התכונות''.
בכל דור יש צדיקים שהם בחינת ראש ומוח. וכן הוסיף בעל התניא (ספר של בינוניים פרק ב'), וזה לשונו: ''ואף שיש רבבות מיני חלוקי מדרגות בנשמות, גבוה מעל גבוה לאין קץ, כמו גודל מעלת נשמות האבות ומשה רבינו עליו השלום על נשמות דורותינו אלה דעקבי משיחא, שהם בחינת עקבים ממש לגבי המוח והראש. וכן בכל דור ודור יש ראשי אלפי ישראל, שנשמותיהם הם בחינת ראש ומוח לגבי נשמות ההמון ועמי הארץ... כי יניקת וחיות נפש רוח ונשמה של עמי הארץ הוא מנפש רוח ונשמה של הצדיקים והחכמים ראשי בני ישראל שבדורם.
ובזה יובן מאמר רז''ל על פסוק (דברים י''א, כ''ב): 'ולדבקה בו', שכל הדבק בתלמיד חכם, מעלה עליו הכתוב כאלו נדבק בשכינה ממש. כי על ידי דביקה בתלמידי חכמים, קשורות נפש רוח הנשמה של עמי הארץ ומיוחדות במהותן הראשון ושורשם שבחכמה עילאה'' עכ''ל.
רואים אנו שהשכינה שורה על ראשי אלפי ישראל אנשי קודש היושבים בסתר עליון, המה צינורות השפע לעם כולו, המה המכוונים ומחברים את נשמות ישראל למקורם העליון, הם, הם בית המקדש של הדור. על צדיקים כאלה נאמר: ''כל העולם כולו ניזון בשביל חנינא בני''. הם השביל והשפע לכל העולם כולו, לכל המציאות כולה.
<h3>הכיסופים של השכינה לשכון בתוך בני ישראל</h3>
צער השכינה. צריכים אנו לדעת, עיקר תאוותה וחשקהּ של השכינה הוא להתגלות בעולם הזה, בשביל זה ברא הקדוש ברוך הוא את עולמו - ''נתאווה הקדוש ברוך הוא לעשות לו דירה בתחתונים''. השכינה מלאה בכיסופים עמוקים ובתשוקה עזה לשרות ולשכון בקרב ישראל בניה אהוביה - ''והיו עיני וליבי שם כל הימים'' (מ''א ט', ג'), כל זאת לגודל אהבת ה' יתברך אותנו, אנחנו עמו וצאן מרעיתו, אנחנו בנו יחידו, אהובים עליו מאד מאד, ''הבן יקיר לי אפרים אם ילד שעשועים כי מדי דברי בו זכור אזכרנו עוד על כן המו מעי לו רחם ארחמנו נאום ה''' (ירמיה ל''א, י''ט).
אי אפשר לתאר את גודל המאוויים של הקב''ה ושכינת עוזו להיות שוכנים באהבה בקרב ישראל, הגעגועים הנוראיים של השכינה אל עמה ונחלתה הם אדירים מאד מאד, כ''כ גדולים הם עד שבזמן החורבן מבקש מאיתנו ירמיהו הנביא לעודד ולנחם את השכינה, את ירושלים, על שברה הגדול של הסתלקותה מנחלת ה' על שברון בניה וגלותם - ''דברו על לב ירושלים וקראו אליה''. לדבר על ליבה של השכינה, להשתתף בצערה על כאב הפרידה מבניה בזמן החורבן. אכן עזים הם כיסופי השכינה אל בניה, אדירים הם געגועיה.
הצדיקים שמוסרים נפשם למען השכינה. הנה באים הם הבנים האהובים, הבנים הנבחרים, שרי הקודש טהורי הלב, ובכל עוז ובכל כח מוסרים נפשם למען השראת השכינה, יודעים הם כי השכינה צריכה היא בית קיבול, השכינה צריכה היא מדור ראוי וכשר, כלי שרת, טהור ומקודש שיכול להיות המכון להשראת השכינה והתגלותה. ועולים הם בקדושה, מטהרים עצמם בתורה ובתפילה, מייחדים הם את ליבם אך ורק למען השכינה, מתוך אהבה עזה ואדירה לעם ישראל. מתוך שהם בכל ימיהם מחמדים ומתאווים ומייחלים מתי יעשה שלום בין ישראל לאביהם שבשמיים, ומתי ישכון האור בקרב ישראל.
הצדיקים הנבחרים הללו, שמזניחים לגמרי את חייהם הפרטיים, ואין להם בליבם אלא בקשת השכינה, ובקשת הטובה לכלל עם ישראל. הם שליבם טהור ככסף צרוף, שנפשם זכה כספירים, ''בני ציון היקרים המסולאים בפז'' (איכה ד', ב') הם אשר סילקו מלבבם כל נדנוד של מחשבה אישית וטובה פרטית, הם הבנים הנבחרים אשר האם רובצת עליהם, שוכנת בתוך פנימיות לבבם, ודרכם שוכנת בקרב ישראל.
דרך הצדיקים שוכנת השכינה בישראל. השכינה עומדת היא במרומים, מחפשת היא: היכן ישנו לב טהור? היכן ישנו צדיק וחסיד, ישר ונאמן, אהוב ואוהב? מבקשת היא למצוא אותו כי מבקשת היא מנוח לכף רגלה, מבקשת היא מקום לשכון בו, לירד באמצעותו, לדוּר קרוב קרוב לישראל בניה בני בְּחוּניה. והנה, רואה היא צדיק, איש קדוש, איש תורה וטהרה, ומתמלאת היא שמחה וגיל כרביבים, כטל יחיה, יורדת היא ושוכנת בו בבחיר ה', דרה היא בתוך לבבו שהוא קודש קדשים. מה קודש הקדשים אינו מלא אלא באהבת הכרובים, בייחוד קודשא בריך הוא וכנסת ישראל, אף צדיק זה אין בליבו אלא שני הכרובים, ייחוד הדוד והרעיה, חיבור השכינה הקדושה עם אבינו מלכנו.
צדיקים – שושבינין דמטרוניתא. הצדיקים הקדושים בחירי ה' הם הם העושים נחת ליוצרם, הם הגורמים לרוח האלקית לנוח ולשרות בעולם, הם עושים נחת לרוח, מניחים ומשַכּנים אותה כאן, עלי אדמות. עד כמה משמחים הם את השכינה, עד כמה אהובים הם לבוראם, דומים הם לשושבינים, שושבינין דמטרוניתא, המקרבים בינה ובין בניה, בינה ובין דודהּ - קודשא בריך הוא. הם המרווים את הצימאון הנורא, הם הנותנים מענה לגעגועים העזים של השכינה אל עם ישראל, שכן הם המשרים אור השכינה בעולם ומחברים בסוד בין האב האוהב ובין הבן היקיר - ''הבן יקיר לי אפרים אם ילד שעשועים'' (ירמיה ל''א, י''ט).
כך יורדת היא השכינה ושוכנת בלבבות הצדיקים, בדרכה מברכת היא את כל בית ישראל. הלא כל מקור ההצלחה ברוחניות ובגשמיות הוא מכוח הארת השכינה אור האלוקות המחיה את הכל. ומירידת השכינה לארץ הכל מתברך, כשפע טל מתברכים הם הנפשות בשמחה ובאורה מתמלאים נחמה ומרגוע.
הברכה הרוחנית שורה על לומדי התורה והברכה הגשמית בעסקים וביתר תחומי החיים, חולים מתחזקים, קשיי יום מוצאים נחמה, וישראל עושה חיל. כל זאת מפני שהשכינה שורה במקומה, מקור הברכה משפיע הוא את שפעו, והכל מכח הצדיקים מדורי השכינה. ''כל העולם כולו ניזון בשביל חנינא בני''. והם חסידי ה' בחינת ''חנינא בני, די לו בקב חרובים''. אין להם שום מחשבות על עצמם אלא אך ורק מחשבות על הדור, על העם, על הגאולה והישועה השלימה. כדברים המרטיטים של רבינו הרמח''ל על מידת החסידות.
הצדיקים שמקבלים יסורים למען הכלל. דברים אלו נותנים לנו צוהר וחלון קטן להציץ דרכו על מה שמתרחש בפנימיות הלב של החסידים הקדושים ראשי אלפי ישראל ובכללם להציץ מעט על מה שהתרחש בלבבו הטהור והקדוש, הלב שהיה משכן אדיר לשכינה, הלב שנשא על גביו את סבלות צאנו של הקב''ה, הלב שבכל עת לחם, איש מלחמות, על גאולת ישראל וישועת עולמים, הלב שקיבל על עצמו ייסורים גדולים ונוראים למען עם ישראל! כמשה רבינו שאמר לה': ''אם תישא חטאתם, ואם אין מחני נא מספרך אשר כתבת''. הוא הוא אותו הלב שנדם אתמול, ליבו של רבינו הצדיק המנוח הרב מרדכי אליהו זצ''ל.
<h3>שער החסידות - הרב אליהו זצ''ל</h3>
צדיקים שלא מחכים לגמול. וזה לשון הרמח''ל: ''הנה ביארנו עד הנה החסידות, מה שתלוי במעשה ובאופן העשייה, נבאר עתה התלויה בכוונה, וכבר דברנו גם כן למעלה מעניין לשמה ושלא לשמה למדרגותיהם, אמנם ודאי שמי שמתכוין בעבודתו לטהר נפשו לפני בוראו, למען תזכה לשבת את פניו בכלל הישרים והחסידים, לחזות בנועם ה' לבקר בהיכלו, ולקבל הגמול אשר בעוה''ב לא נוכל לומר שתהיה כונה זו רעה, אכן לא נוכל לומר גם כן שתהיה היותר טובה, כי עד שהאדם מתכוין לטובת עצמו, סוף סוף עבודתו לצורך עצמו.
אך הכוונה האמתית המצויה בחסידים אשר טרחו והשתדלו להשיגה, הוא שיהיה האדם עובד רק למען אשר כבודו של האדון ב''ה יגדל וירבה, וזה יהיה אחר שהתגבר באהבה אליו יתברך, ויהיה חומד ומתאווה אל הגדלת כבודו ומצטער על כל שימעט ממנו, כי אז יעבוד עבודתו לתכלית זה, שלפחות מצדו, יהיה כבודו יתברך מתגדל. ויתאווה, שכל שאר בני האדם יהיו כמו כן, ויצטער ויתאנח על מה שממעטים שאר בני האדם, וכל שכן על מה שממעט הוא עצמו בשוגג או באונס או בחולשת הטבע, אשר קשה לו לישמר מן החטאים בכל עת, כעניין הכתוב (קהלת ז'): 'כי אדם אין צדיק בארץ אשר יעשה טוב ולא יחטא'.
ודבר זה ביארוהו בתנא דבי אליהו: 'כל חכם וחכם מישראל שיש בו דברי תורה לאמתו, ומתאנח על כבודו של הקב''ה ועל כבודן של ישראל כל ימיו. ומחמד ומתאוה ומצפה על כבוד ירושלים ועל בית המקדש ועל הישועה שתצמיח בקרוב בימינו ועל כינוס גליות - מיד שורה רוח הקודש בקרבו'.
נמצאת למד שזאת היא הכוונה המעולה שהיא רחוקה לגמרי מכל הנאת עצמו, ואינה אלא לכבודו של מקום ולקידוש שמו יתברך המתקדש בבריותיו בשעה שעושים רצונו, ועל זה אמרו (זהר כי תצא): איזהו חסיד? המתחסד עם קונו.
צדיקים – להקים שכינתא מעפרא. והנה החסיד כזה מלבד העבודה שהוא עובד במעשה מצותיו על הכונה הזאת, הנה ודאי צריך שיצטער תמיד צער ממש על הגלות ועל החורבן, מצד מה שזה גורם מיעוט כביכול לכבודו ית', ויתאווה לגאולה לפי שבה יהיה עילוי לכבוד השם יתברך, והוא מה שכתב התדב''א שהבאנו למעלה, ומתאווה ומיצר לכבוד ירושלים וכו', ויתפלל תמיד על גאולת בני ישראל והשבת כבוד שמים לעילוי.
ואם יאמר אדם: מי אני, ומה אני ספון שאתפלל על הגלות ועל ירושלים, המפני תפילתי יכונסו הגלויות ותצמח הישועה? תשובתו בצדו, כאותה ששנינו (סנהדרין ל''ז): לפיכך נברא אדם יחידי כדי שכל אחד יאמר בשבילי נברא העולם, וכבר נחת רוח הוא לפניו יתברך שיהיו בניו מבקשים ומתפללים על זאת, ואף שלא תעשה בקשתם מפני שלא הגיע הזמן או מאיזה טעם שיהיה, הנה הם עשו את שלהם והקב''ה שמח בזה.
חסרון הגאולה – מפני שלא מתפללים מספיק על הגאולה. ועל העדר זה הדבר התרעם הנביא (ישעיה נ''ט): 'וירא כי אין איש וישתומם כי אין מפגיע', ואמר (שם ס''ג): 'ואביט ואין עוזר ואשתומם ואין סומך', ואמר (ירמיה ל'): 'ציון היא דורש אין לה', ופי' ז''ל (סוכה מ''א): מכלל דבעיא דרישה. הרי כאן שחייבים אנחנו בזה, ואין לנו ליפטר מפני מיעוט כחנו, כי על כיוצא בזה שנינו (אבות פ''ב): לא עליך המלאכה לגמור ואי אתה בן חורין ליבטל הימנה.
ואמר עוד הנביא (ישעיה נ''א): 'אין מנהל לה מכל בנים ילדה ואין מחזיק בידה מכל בנים גדלה'. ואמר (שם מ'): 'כל הבשר חציר וכל חסדו כציץ השדה', ופי' ז''ל (תיקונים): שכל חסד שעושים לעצמם הם עושים לטובת נפשם ולהנאתם, ואינם מתכוונים לכוונה השלימה הזאת, ולא מבקשים על עילוי הכבוד וגאולתן של ישראל, שהרי אי אפשר לכבוד העליון להתרבות אלא בגאולתן של ישראל ובריבוי כבודם שזה תלוי בזה באמת, וכמו שכתב בתנא דבי אליהו שהזכרתי: ומתאנח על כבודו של הקב''ה ועל כבודן של ישראל. נמצאת למד שב' דברים יש בעניין זה, אחד, הכוונה בכל מצווה ועבודה שתהיה לעילוי כבודו של מקום במה שבריותיו עושים נחת רוח לפניו, ועוד, הצער והבקשה על עילוי הכבוד הזה, שיעשה בשלמות בעילוי כבודן של ישראל ושלוותן.
צדיק - עושה מעשיו לטובת הדור. ואמנם עוד עיקר שני יש בכוונת החסידות, והוא טובת הדור, שהנה ראוי לכל חסיד שיתכוין במעשיו לטובת דורו כולו, לזכות אותם ולהגן עליהם. והוא ענין הכתוב (ישעיה ג'): 'אמרו צדיק כי טוב כי פרי מעלליהם יאכלו', שכל הדור אוכל מפירותיו, וכן אמרו חז''ל (ב''ב ט''ו): 'היש בה עץ' - אם יש מי שמגן על דורו כעץ.
ותראה שזהו רצונו של מקום שיהיו חסידי ישראל מזכים ומכפרים על כל שאר המדרגות שבהם, והוא מה שאמרו ז''ל בלולב ומיניו (ויקרא רבה ל'): יבואו אלה ויכפרו על אלה, שאין הקב''ה חפץ באבדן הרשעים, אלא מצווה מוטלת על החסידים להשתדל לזכותם ולכפר עליהם, וזה צריך שיעשה בכוונת עבודתו, וגם בתפלתו בפועל דהיינו שיתפלל על דורו לכפר על מי שצריך כפרה ולהשיב בתשובה מי שצריך לה, וללמד סניגוריא על הדור כולו.
צדיק – מלמד סנגוריה על הדור. וכבר אמרו ז''ל (יומא ע''ז): על הפסוק: 'ואני באתי בדבריך' שלא חזר גבריאל ונכנס לפנים מן הפרגוד אלא כשלימד סניגוריא על ישראל, וגדעון נאמר לו (שופטים ו'): 'לך בכחך זה', לפי שלמד סניגוריא על ישראל, כי אין הקב''ה אוהב, אלא למי שאוהב את ישראל! וכל מה שאדם מגדיל אהבתו לישראל, גם הקב''ה מגדיל עליו.
ואלה הם הרועים האמיתיים של ישראל שהקב''ה חפץ בהם הרבה, שמוסרים עצמם על צאנו, ודורשים ומשתדלים על שלומם וטובתם בכל הדרכים, ועומדים תמיד בפרץ להתפלל עליהם ולבטל הגזירות הקשות ולפתוח עליהם שערי הברכה. הא למה זה דומה? לאב שאינו אוהב שום אדם יותר ממי שהוא רואה שאוהב את בניו אהבה נאמנת והוא דבר שהטבע יעיד עליו.
צדיק – מתפלל על הדור. והוא עניין כהן גדול שאמרו עליו (מכות י''א): שהיה להם לבקש רחמים על דורם ולא בקשו. וכן אמרו (שם): ההוא גברא דאכליה אריא ברחוק תלת פרסי מיניה דריב''ל ולא אשתעי אליהו בהדיה תלתא יומי. הרי לך החובה המוטלת על החסידים לבקש ולהשתדל על בני דורם. והנה כבר בארנו חלקי החסידות הראשיים ופרטיהם מסורים לכל בר שכל ולכל לב טהור להתנהג בהם בדרך הישר לפי השורשים האלה כל דבר בעתו.
<h3>הרב אליהו זצ''ל – צדיק וחסיד</h3>
ייחד עצמו בחד קיטרא עם קודשא בריך הוא. הרב המנוח, כל חייו היו התגלמות של דברים האלה. כל חייו היו משובצים ביהלומי חן של חסידות ואהבת ישראל. זיו השכינה שהיה שפוך עליו נבע מכח לבבו הטהור שייחד עצמו בחד קיטרא עם קודשא בריך הוא, ומאווי ליבו היו תשועתם של ישראל, של שלימות ארץ חיינו הקדושה, ביד משיח צדקנו במהרה.
היסורין נוראין – כמו קרבן ציבור מכפר על הדור. וכך בשנותיו האחרונות כהמשך של כל מסכת חייו האדירה הרצופה מסירות נפש למען עם ישראל, מסר עצמו לייסורים גדולים ונוראים למען עם ישראל. כמו קורבן ציבור, הקריב את כל גופו, הקריב את כל אבריו וגידיו לסבול ייסורים נוראים כדי לבטל גזירות קשות מעל ישראל כדי להביא גאולה שלימה. לא היה אבר ואבר וגיד וגיד בגופו שלא עברה עליו מסכת הייסורים. בחייו היה ממליך את הקב''ה על כל אבר ואבר וגיד וגיד מרמ''ח אבריו ושס''ה גידיו, ובאחרית ימיו הקדיש את האברים האלו שהיו ספוגים מלכות ה' קדושה ושכינה, ומסרם כקורבן לייסורים נוראים למען עם ישראל.
זה הוא, והתקיימו בו כל דברי הרמח''ל בעניין זה (דרך ה' ב', ג') וז''ל: ''ואמנם על פי שורש זה נסדר, שיגיעו צרות וייסורין לאיש צדיק, ויהיה זה לכפרת דורו. והנה מחיוב הצדיק הוא, לקבל באהבה הייסורין שיזדמנו לו לתועלת דורו, כמו שהיה מקבל באהבה הייסורין שהיו ראויים לו מצד עצמו. ובמעשה הזה מטיב לדורו, שמכפר עליו, והוא עצמו מתעלה עילוי גדול, שנעשה מן הראשים בקיבוץ בני העולם הבא וכמו שביארתי.
ואולם מזה הסוג עצמו ימצא עוד מין אחר יותר גבוה במעלתו מאותו שזכרנו. וזה כי מה שזכרנו, הוא שילקה הצדיק על בני דורו שהיו ראויים לעונש גדול מאוד וקרובים לכליה או לאבדון, והוא בייסוריו מכפר עליהם ומצילם בעולם הזה ומועיל להם גם לעולם הבא.
יסורין – להביא גאולה. אמנם יש עוד ייסורין שנותנים לחסידים היותר גדולים המושלמים כבר בעצמם, והם לעזור למה שצריך לכלל גלגולי ההנהגה שיגיעו אל הסוף שהוא השלמות. ופירוש העניין, כי הנה מצד הסדר הראשון שהוסדר להנהגת העולם וגלגוליו, כבר היה צריך לאדם שיסבול קצת צער, לשיגיע הוא וכל העולם עמו אל השלמות.
והוא מה שהיה מתיילד ונמשך מהעלם אורו יתברך והסתר פניו, שהושם לאחד מיסודות ענייני מצבו של אדם כמו שכתבתי למעלה. וכל שכן אחרי שרבו הקלקולים בעולם, מצד חטאים, על חטאים גדולים ועצומים שנעשו בו, הנה נתרבה יותר ההסתר ונעלם הטוב, ונמצא העולם ובריותיו במצב שפל ורע. וצריך על כל פנים, שעל ידי גלגולים שתגלגל חכמתו הנפלאה בעולם, יגיעו הדברים אל תיקון.
ומעיקרם של גלגולים הוא, שיקבלו בני האדם עונשים כדי רשעתם, עד שתמצא מדת הדין מפויסת. ואולם סידר האדון, ברוך הוא, שהשלמים והחשובים יוכלו לתקן בעד אחרים וכמו שביארתי, ותיפגע בהם מדת הדין, תחת פוגעה בכלל העולם.
יסורין שלהם – מכפרים על צרות גדולות. ואמנם כיוון שהם בעצמם שלמים וראויים לטוב, ושהם מתייסרים רק בעבור האחרים, ודאי שתתפייס מדת הדין במועט בהם, כבמרובה בחוטאים עצמם. ולא עוד, אלא שעל ידי זה זכותם נוסף וכוחם מתחזק, וכל שכן שיכולים לתקן את אשר עיוותו האחרים. והיינו, כי לא די שיתקנו למה שבבני דורם, אלא גם לעניין כל מה שנתקלקל העולם מאז נהיו בו חטאים ועד עתה. ובודאי שאלה יהיו אחר כך בקיבוץ השלמים, ראשי הראשנים והיותר קרובים אליו יתברך שמו'' (דרך ה' פ''ג).
אלו הם החסידים, שבזכותם השכינה שורה על ישראל ומוצאת היא נחת רוח ושעשועים עם בניה אוהביה. הנה בא סער נורא, קרע איום ופוצע, הוא הוא סילוקו של צדיק, קשה סילוקן של צדיקים כשריפת בית אלוקינו.
קשה סילוק צדיקים – כי הם מחברים את העולם הזה לעולם הבא. צדיק בעודו חי בעוה''ז, בשעה ששכנה נשמתו האצילית בתוך גופו הקדוש ככלי שרת היה, הוא מַשְרה את השכינה בעולם ככלי קדוש, כמלאך משרת היה עומד בעולם הזה ומחברו לעילא לעילא אל העולמות העליונים. דווקא בזכותו, בהיותו מלובש בגוף בעולם הזה יכלה השכינה להתלבש בו ובאמצעותו לשרות בתוך העולם הזה ממש. וכך כמו שריפת בית המקדש - שנשרף ביתו של הקב''ה קשה הוא הסתלקותו של הצדיק, קשה וכואבת מאד!
השכינה איננה מוצאת שום מנוחה כפי שהייתה לה בחיים חיותו, כְּיוֹנה שעפה וחגה סביב בניה, ואינה מוצאת מנוח לכף רגלה. הסתלקות הצדיק היא התנתקות השכינה מבניה אהוביה, והכאב נורא ועמוק מאד.
צדיקים במיתתם קרויים חיים. אמנם הצדיקים במיתתם קרויים חיים, ובוודאי שהארת הנשמה מתפשטת הרבה מאד אחר הפטירה. בעוד הצדיק בחיים הייתה הנשמה מצמצמת עצמה אל הגוף, אל העולם הזה. אבל אחר הפטירה מתפשטת הארתה בכל העולמות כולם. מאירה היא בתועפות עוזה מכוח כל המצוות והמעשים הטובים שעשתה בחיים חיותה.
ובוודאי עומד הרב כמלאך במרומים וממשיך להתפלל ולדבר טוב על ישראל, אלא שסילוקו קשה עבורנו, אנחנו המצויים בעולם הזה. דומה הדבר אל האור האלקי, אכן האור האלקי ממלא כל עלמין וסובב כל עלמין ומתפשט בכל ההויה כולה. אמנם אנו בעולם הזה רוצים לראות את מלכנו, אנו מייחלים לא רק להתפשטות אור אין סוף, אלא דווקא להצטמצמות, אותה ההצטמצמות שיהא מצמצם עצמו אל בין שני הבדים, אל בין שני הכרובים, חשקה היא בכם.
ואף שאורו ממלא את כל העולם ''השמיים ושמי השמיים לא יכלכלוך'', הנה האהבה דוחקת ומצמצמת את האור אל בין הבדים. וכך הגוף שמצמצם את הנשמה, אמנם גורם לה דחיקה וצמצום, אך צמצום זה מאפשר לה להיות שוכנת בעולם הזה, מאפשרת לבני העולם להיפגש עם הצדיק, להיות מושפעים מאוד מאורו ומטהרתו.
וכעת, הדבר איננו, כלי שרת, כלי קודש נשבר, והאורות המרובים הסתלקו והתפשטו להם לרום שמיא. קשה סילוקם של צדיקים כשריפת בית המקדש.
<h3>להמשיך את דרכיו הקדושות</h3>
החיים בעולם הזה – חייבים להמשיך במידותיו. כעת לאחר סילוקו יכולים ומחויבים אנו להמשיך! אנו נותרנו בעולם הזה, אנו בעלי גוף, ביכולתנו להמשיך השכינה ארצה, צריכים אנחנו להתחזק! ללכת בדרכיו הקדושות, לייחד את עצמנו למען השראת השכינה בעם ישראל, וזאת ע''י התורה והמצוות. להרבות אהבה ומסירות נפש לעם ישראל, לדקדק בקיום המצוות, לקבוע עיתים לתורה, להרבות אהבה ושלום בינינו.
כל אלה המעשים הטובים הם הם ממשיכים את השראת השכינה ארצה. חלל גדול נותר, בור עמוק נפער ואנו הקטנים כולנו צריכים להתאזר עוז ולהשלים ולמלא את החלל. ובוודאי שהיה הרב המנוח מצווה אותנו להתחזק ולשמוח, לחזק עצמנו בתורה המנחמת את הלב השבור, לאמן את עצמנו בדביקות ובשמחה אל המצוות, להתפלל בכל לבבנו לישועתם של ישראל שתבוא במהרה!
צריכים אנו לדעת, לא אלמן ישראל! כמו שאומרים אנו ב'אנשי אמונה אבדו' אם תרופה לא מצאנו, הרי ''ששבנו אליך בבושת פנינו לשחרך אל בעת צרותינו''. אבינו שבשמיים דיבר טוב על ישראל הוא חושב מחשבות ''כי בלתי ידח ממנו נידח''. צריכים אנו לחזק ביטחוננו בקב''ה ובישועתו להתחזק בתשובה שלימה מעומקא דליבא, ובע''ה נראה ישועות ונחמות בבניין בית חיינו בעגלא ובזמן קריב!
<h3>רב ומנהיג בקודש הקודשים</h3>
הרב יונה מצגר שליט''א - הרב הראשי לישראל
חז''ל מספרים כי ''צנצנת המן... ומקלו של אהרן שקדיה ופרחיה, וארגז שהשיבו פלשתים כבוד לאלקי ישראל היו כולם בבית קדש הקדשים'' (יומא, י''ג ע''ב. וכן במסכת כריתות, ה' ע''ב). הנה כי כן, שלושה דברים עמדו בקודש הקודשים: ארון הברית, מטה אהרון וצנצנת המן. למה דווקא שלושת הדברים הללו נבחרו לעמוד במקום הכי קדוש לעם ישראל?
יש המסבירים, שיש לכך מסר לתכונתו של רב ומנהיג. קודש הקודשים - הוא סמל לתכונת הקודש, לדמותו של רב, כמו הגאון הרב מרדכי אליהו זצ''ל. שלושת הדברים שעמדו בקודש הקודשים הם הדברים שעומדים בתכליתו של האדם, והם שלושת הדברים שצריכים להנחות את חייו:
ארון הברית - זהו סמל לקיום תורה ומצוות. אך לא רק קיום התורה באופן אישי, אלא כמורה הוראה לרבים, בבחינת ''אדם לעמל יולד'' – 'לעמ''ל' – ראשי תיבות: ללמוד על מנת ללמד. את הוראת ולימוד התורה לרבים, קיים הגר''מ אליהו בהידור רב, בהרבצת תורה בכל רחבי הארץ, אם באופן אישי, ואם באופן תקשורתי - בשיעוריו אשר שודרו באמצעות הלוויין והביאו את דבריו לרבבות בתים בישראל, ומאות אלפי יהודים היו משומעי לקחו ולמדו ממנו תורה וקיום מצוות.
מטה אהרון - מסמל את מידתו של אהרון הכהן, ''אוהב שלום ורודף שלום, אוהב את הבריות ומקרבן לתורה''. הרב אליהו הצטיין באהבת הבריות שלו באופן ייחודי, היה לו חן לכל אדם, כפי שנאמר: ''ומרדכי רצוי לרוב אחיו, דורש טוב לעמו, ודובר שלום לכל זרעו''. הוא אחז בעבותות של אהבה במטהו של אהרון והצליח במטה המיוחד שלו להקסים את כל סובביו – בחן, בבהירות שלו. אנשים, מכל שכבות העם, שבאו מדוכאים ללשכתו - יצאו מבורכים, מעודדים, מאמינים ומחויכים.
צנצנת המן - מסמלת את הדאגה לפרנסתם של האנשים ועידודם של אנשים קשיי יום. כמה קרנות צדקה וגמילות חסדים היו בנשיאותו, בעידודו ובדרבונו, גם בארץ וגם בתפוצות. מאתיים אברכים למדו בבית המדרש להוראה של הרב אליהו, וכל אחד מהם קיבל 'מלבושי כבוד' - מכובע ועד נעליים, מכף רגל ועד ראש. ולא רק לבני התורה דאג, אלא גם להמון העם.
סופר עליו שכאשר הגיע לוונצואלה, נועד עם הנשיא והעניק לו שי: ספר 'פרקי אבות'. תוך כדי המפגש, הנשיא הצית סיגר ואת המאפרה הניח על הספר הקדוש. הרב אליהו הוריד בעדינות את המאפרה מעל הספר. אך בהמשך השיחה, שב נשיא ונצואלה והניח את המאפרה על הספר. הרב אליהו ביקש מהשגריר הישראלי, שנלווה לביקור, להעיר את תשומת לבו של הנשיא לכך שמדובר בספר קדוש שאסור להניח עליו חפצים, אך השגריר חשש מתקיפותו של הנשיא ומתגובתו, ולא אמר דבר. עוד הם מתלחשים, והנשיא חש שמשהו מפריע לרב, ושאל את המתורגמן מהו הדבר, והוא ענה לו שהרב ביקש שלא לשים שום דבר על הספר, כי הוא קדוש. הנשיא התרשם מהדברים והסיר מיד את המאפרה מעל ה'פרקי אבות'. בתום הפגישה ביקש הנשיא להישאר לבד עם הרב, הגיף את הדלתות ונעל אותן. הנשיא התיישב על הרצפה, כרע ברך, נישק את נעליו של הרב אליהו, וביקש ממנו ברכה. הרב ענה לו, כי יברך אותו - אם יעזור למדינת ישראל. נשיא ונצואלה ענה לרב אליהו כי ברשותו שפע של דלק וכי הוא יכול למכור למדינת ישראל כמויות גדולות של דלק במחירים זולים ביותר. ענה לו הרב: אם כך תעשה תהיה מבורך, ובירך את הנשיא. ללמדך שהרב היה צנצנת המן גם לפרט וגם למדינה כולה.
בית של קדושה - הרב מרדכי אליהו גדל בבית של קדושה. הוא התייתם בגיל צעיר מאביו שהיה מקובל, וכאשר היה לדיין צעיר בבאר-שבע נקשרה נפשו בעבותות של אהבה לבבא סאלי, וספג ממנו הרבה מתורת הנסתר, שליוותה אותו עד סוף חייו. רבים הם הסיפורים שסופרו ושיסופרו על הניסים והנפלאות שאפפו את חייו. המכנה המשותף בין כולם – הענווה שלו, הפשטות שלו, הצניעות שלו, וקדושת החיים שהוא חי בה. כשהוא הלך לבית הכנסת - לעולם לא הלך לבד, תמיד קהל ליווה אותו. מאוד התחשב בכל אחד. כשהתמניתי לתפקידי, סמוך לחג הפסח, ההזמנה הראשונה בה הוזמנתי כרב ראשי לישראל, לקהילה ספרדית, היתה לקהילה של הרב אליהו, על פי בקשתו האישית, לדרוש לקראת הפסח. הגר''מ אליהו התייחס בחשיבות יתר לכבוד הרבנות הראשית לישראל שהוא היה מעמודי התווך של כל דורותיה.
גאון בתורה - הוא היה גאון בתורה, גאון בחסד, גאון במידות. אהבת הארץ שלו היתה מן המפורסמות והכאב שלו בתקופת ה'התנתקות' היה בולט מאוד מכולם. ביתו היה שוקק חיים לכל דכפין, כל בוקר עמדו בתור עשרות יהודים לקבל עצה וברכה - והוא נענה ברצון לכל פנייה, והיה לעזר ולתושייה לכל פונה ומבקש.
קדושה - פעם באתי עליו בהיותי רב צעיר וראיתי בבית שני חסידים. שאלתי אותם: מה לחסידים, שיש להם אדמו''ר חי, בבית הראשון לציון? ענו לי השניים: 'אם היית יודע באיזה קדושה וטהרה גדל הרב'..! אחד מהם שאל אותי: 'כמה זמן כבודו אומר קידוש בליל שבת? הרב מרדכי אליהו שמע בבית אביו בכל שבת קידוש חצי שעה''!
תורת הסוד - המשפחה כולה גדלה על תורת הסוד, והרב זצ''ל גדל והתעלה והפך להיות הדיין הצעיר במדינת ישראל. הוא ישב ולמד, לבד, בחדר סגור שבוע שלם בבאר שבע, ומאחר ולא רק בתורת הנגלה חשקה נפשו, היה גם מסתופף בחדרו של הבבא סאלי ועל כן קיבל ממנו הרבה מתורת הנסתר. עד שהפך לגאון בישראל.
הארת פנים - הגמרא מספרת על רבי אלעזר שאמר לרבי יוחנן: על היופי הזה שיתבלה באדמה אני בוכה. שואל המהרש''א: מדוע לבכות על יופי שיתבלה בדרך הטבע? אלא לא על היופי החיצוני הוא מתכוון. רבי יוחנן העיד על עצמו שהוא משיירי יפי ירושלים, משיירי המשובחים שבירושלים.
קשור כל הציבור - הגאון הרב מרדכי אליהו משיירי יפי ירושלים. אנו קוראים על מטה אהרון: ''ויפרח פרח ויצץ ציץ ויגמול שקדים''. שואל הרב אליהו בספריו: בדרך הטבע קודם יוצאים הפרחים, לאחר מכן הציצים ולאחר מכן הפרחים. מדוע כאן היו כולם בבת אחת? אלא שאהרון היה אוהב שלום ורודף שלום, והיה מקובל על כל שכבות הציבור, מקטנם ועד גדולם. ''פרח'' זה הילדים, פעמים רבות באו ילדים לשמוע את דרשותיו של הרב אליהו לפני החגים, והוא ידע לדבר אל כל ילד.
''שקד'' - אותיות קדש, רבנים חשובים. מי לא זוכר את השיחה הארוכה שלו עם הרבי מליובאוויטש? מי לא יודע שהוא דאג לכל יהודי, אם זה אסיר בכלא הישראלי ואם זה יהונתן פולארד שאסור בכלא באמריקה. הרב זצ''ל היה הרב הראשי הראשון שבא לכלא לבקר אותו, עודד אותו, וכתב לו מכתבים. כשאני בתור רב ראשי באתי לבקר את יהונתן פולארד, השאלה הראשונה שנשאלתי היא: מה שלום הרב מרדכי אליהו?
אהבתו לארץ ישראל – איזו אהבה! האהבה לקדושת ארץ ישראל, לשלמות ארץ ישראל.
הרב זצ''ל המשיך לחיות כל כך הרבה זמן. מעשה אלוקים! ומי שעזר לנס הזה לקרות זה הרבנית. עם התפילות שלה, העידוד שלה, העזרה שלה. חלל גדול נוצר בהעדרו. חכמתו בתורה ובחיי היום-יום יחסרו לכולנו. הוא הרב של כולם.
יהי רצון שיהיה מליץ יושר על כל בית ישראל, על כל בני התורה, מכל המגזרים, חסידים, ליטאים, מתנחלים. שנזכה לשמור על ארצנו ועל עיר אלוקינו בחוסן, בתבונה ובסיעתא דשמיא.
אהוב למעלה ונחמד למטה
הרב מאיר מאזוז שליט''א - ראש ישיבת כסא רחמים
הגיעתנו השמועה הרעה - מחלה ונועה,
ואני בתוך הגולה - מסתובב מקהילה לקהילה,
על פטירת צדיק חי,
עמוד צלותהון דישראל - אלוף מגדיאל
- רב פעלים מקבציאל,
הגאון הגדול - מעוז ומגדול,
הראשון לציון - מקדש ואפריון,
אהוב למעלה ונחמד למטה
- הרעשת ארץ פצמתה - רְפָא שבריה כי מָטָה,
הלא הוא ידיד נפש חמדת כל ישראל,
מרן הגאון רבי מרדכי צמח אליהו בן מזל,
אשר כיהן עשר שנים כראשון לציון והרב הראשי לישראל,
מיום ר''ח ניסן שנת ראשו''ן לציו''ן (תשמ''ג לפ''ק), עד ניסן התשנ''ג,
והיה אהוב על כל העדות והחוגים - זהב מזוקק בלי סיגים,
עד אשר מצ''א טוב - בעולם שכלו טוב,
ותנח נפשו בצל שדי - הוא יאמר לצרות עמו ישראל די.
תהא נשמתו צרורה בצרור החיים וזכותו תגן עלינו, אמן.
אין בפינו מלים לנחם - ובפרט בעת יַחֵם
- רק המרחם הוא ירחם,
על עמו הגולה והנרדף - וּמֵהַר לגבעה נהדף - כקול עלה נדף,
וזכות הגאון המנוח תעמוד למשפחתו ולבניו היקרים
- מאירים כספירים,
ולכל עם ישראל שהעתירו לרפואתו במשך שנים
- שיהיו דשנים ורעננים,
והקב''ה ינחמנו בכפליים - בבנין ציון וירושלים
- ואור החמה שבעתיים,
במהרה בימינו, אמן.
גאון, פוסק, חכם אמיתי
הרב חיים דרוקמן שליט''א - ראש ישיבת 'אור עציון' וראש ישיבות 'בני עקיבא'
ענק בתורה - רבי מאיר אומר במסכת אבות, ריש פרק שישי: ''כל העוסק בתורה לשמה זוכה לדברים הרבה'' – ומכאן הייתה גדלותו של מרן הרב אליהו זצ''ל. הוא היה שר-התורה ששלט בכל תחומיה. בראש ובראשונה הוא היה ענק בתורה בכל מקצועותיה – בנגלה ובנסתר. לפני כל התארים והסיפורים – הכול מגיע מהעובדה הזאת!
פוסק - הרב אליהו היה ''פוסק'' במובן הגדול והמשמעותי ביותר של המושג הזה. הוא היה פוסק מהשורה הראשונה – לא רק בדור שלנו, אלא פוסק שמזכיר פוסקים גדולים מהדורות הקודמים. הוא היה יכול לפסוק הן בהלכות יחיד והן בהלכות ציבור. על כל שאלה, גם בתחומי הפרט וגם בתחומי הכלל, הוא ענה במקום.
גדלותו לא החלה בזמן שנבחר, אלא עוד הרבה קודם. הוא היה ראשון-לציון עוד לפני שנבחר להיות ראשון לציון, והיה רב ראשי עוד לפני שהוא נבחר להיות הרב הראשי לישראל. לא התפקיד עשה את גדלותו. הוא היה גדול אמיתי, ומתוך גדלותו הוא קבל את התפקידים.
שקידה בתורה - והגדלות הזאת, באה מתוך שקידה מרובה בתורה. הוא סיפר לי, שכאשר הוא נסע ממקום למקום, הוא פשוט לקח אתו דפי גמרא. פעם לא היו מהדורות הכיס למיניהן, אז כדי ללמוד בדרכים, הרב אליהו פשוט לקח אתו דפים מתוך גמרות ישנות. זו שקידה בתורה. כך הוא נהיה ענק בתורה.
חכם אמיתי - לרב אליהו הייתה מתנת שמים אדירה, שהוא היה חכם אמיתי. הוא היה כזה לא רק בתואר, לא רק בגלל שהספרדים קוראים לרב בשם 'חכם', אלא הוא היה חכם ופיקח בצורה בלתי רגילה, עם חכמת חיים אדירה. הפקחות הזו אפשרה לו לפשט את העניינים והסוגיות הכי סבוכות, שעליהם אנשים היו באים להתייעץ אתו, באופן כזה שהאנשים שנכנסו אליו יצאו ממנו תמיד במאור פנים. היכולת הזאת לפשט מצבים סבוכים, היא פקחות יוצאת דופן, והיא היתה לרב אליהו.
רב של כולם - ראית את כל האנשים שבאו לשמוע לעצתו, בין אם זה בעניינים פרטיים ובין אם זה בעניינים כלליים. אנשים באו לשמוע את הדרכתו לא רק בענייני הלכה, אלא בשל חכמתו ועצותיו הטובות. הוא ידע לדבר עם כל אחד בשפתו. ראית איך הוא מקבל כל אדם, ומדבר איתו בשפתו, מהתלמידי החכמים הגדולים ועד לאנשים הפשוטים. אני זוכר שאחרי שהוא נבחר להיות רב ראשי, הוא המשיך וקיבל יומיים בשבוע אנשים שבאו לביתו לשאלות אישיות. זה היה מחזה מדהים, משהו בלתי רגיל. אלפים שחרו לפתחו, היו מוכנים לעמוד שעות עד שיגיע תורם להיכנס. הרב לא עזב עד שקיבל את כולם. וכל אחד קיבל יחס אישי, גם בבעיות הכי פשוטות וקטנות. לכולם הוא השיב, וכולם יצאו ממנו במאור פנים ובשביעות רצון.
מאחד ספרדים ואשכנזים - אנו מנסים להבין, איך הוא הצליח בכך. הרי ברור שהדבר קשור בקשר הדוק עם המבט הכלל-ישראלי שהיה לו, ולא עזב אותו בשום מצב. גם בפסיקה שלו ראינו את זה, כאשר את כל פסיקותיו בכל סוגיה הוא נתן לכל העדות, גם לספרדים וגם לאשכנזים. רואים את זה בספר 'הלכות-חגים', שבו הרב חיבר פסקי הלכה המותאמים לכל העדות. הוא זה שהוציא את ה'קיצור שולחן ערוך' של הרב גאנצפריד עם הערות למנהגי הספרדים. הוא תמיד השתדל לעשות אחדות. הכול היה אצלו מתוך אותו מבט כלל-ישראלי.
כלל – הוא שלימות. ושלימות היתה נר לרגליו בכל התחומים. הוא פעל למען השלימות הזאת כל חייו: שלימות עם ישראל כולו, שלימות תורת ישראל על כל חלקיה ורבדיה, וכמובן שלימות ארץ ישראל. אלו הם שלושת היסודות המהווים את אותה קדושה משולשת.
איך הוא הצליח לאחד? כולם מנסים להבין: כיצד הצליח הרב אליהו לאחד תחתיו כל כך הרבה גוונים וזרמים? כיצד בעידן שבו כולנו מנסים, בלי הצלחה, לאחד ולהתאחד – אצלו זה פשוט קרה? הדבר קשור לדעתי בשלושה דברים: ראשית – הגודל התורני שלו, רק ענק אמיתי יכול להכיל תחתיו כל כך הרבה. שנית – היותו איש אמת. שלישית – הוא עצמו היה מכיל את כולם, ולכן כולם הרגישו אצלו שייכים, ולא באופן חיצוני, אלא מתוך נקודת האמת שלו.
אוהב ומנהיג - כאשר אליהו הנביא עלה השמיימה, זעק הנביא אלישע ואמר: ''אבי, אבי, רכב ישראל ופרשיו''. מצד אחד, ''רכב ישראל ופרשיו'' - המנהיג של כלל ישראל. ומצד שני, ''אבי, אבי'' – ההתייחסות האישית לכל פרט ופרט. כזה בדיוק היה הרב אליהו זכר צדיק לברכה.
הרב אליהו היה האיש המתאים ביותר להיות מנהיגם של ישראל. הוא היה גדול וענק, והבחירה בו הייתה כל כך טבעית. לא היה מתאים ממנו לתפקיד העמידה בראש הרבנות הראשית. דווקא הוא היה זה שצריך לעמוד בראש הרבנות הראשית הממלכתית, כי היה לו מבט כלל ישראלי ולא מבט מצומצם.
הלכות ארץ ישראל היו בשביל הרב אליהו מעבר לפוליטיקה. כי ארץ ישראל הייתה בשבילו הלכה, אמונה, קדושה ותורה. לא עניין של ימין או שמאל אלא תורה.
מי לא ראה בו את רבו? הוא היה הרב של כולם! הוא הכיל את כולם, אהב את כולם, וכולם אהבו אותו. כולם חשו אהבה מיוחדת והרגשה מיוחדת לאישיותו.
דמותו של הרב אליהו חינכה לשלימות. הוא עצמו היה יהודי שלם. והוא תבע את השלימות: שלימות עם ישראל כולו, שלא מוותרים לעולם על אף יהודי. שלימות התורה, על כל פרטיה ודקדוקיה. ושלימות הארץ על כל חלקיה.
הרבה עלינו ללמוד מהדמות הענקית הזאת, כדי להמשיך את דרכו, כדי להמשיך את המשימות החשובות שעומדות בפנינו. זכותו תגן עלינו. אמן.
<h3>מנהיג של דור לדורות</h3>
הרב דוב ליאור שליט''א - רב העיר קרית־ארבע־חברון וראש ישיבת 'ניר'
פרשת 'קורח' הסמוכה לפטירת הרב, עוסקת באחת מהמחלוקות הקשות שהיו בעמנו בעבר הרחוק - מחלוקת קורח ועדתו על משה רבנו.
לפי חז''ל, המניע העיקרי למחלוקת נבעה מתוך נגיעה של רדיפת כבוד, ובדורות ההם, שהשאיפה לכהונה ולקרבת אלוקים יקדו בלב - הם רצו להידבק באלוקים לא בדרכים שקבעה תורתנו.
יתירה מזאת, הייתה שם קריאת תיגר על משה רבנו אדון הנביאים, שכאילו הוא ממנה אנשים לא בגלל ציווי מלמעלה, אלא מתוך נגיעה אישית. חשד זה חותר על עצם מעמדו של משה רבנו, שכביכול עושה דברים שבדה מלבו, וממילא כל התורה שנתן הומצאה על ידו. חז''ל אמרו (בבא בתרא ע''ד) שבלועי קורח אומרים: ''משה ותורתו אמת והן בדאין''. כלומר, כתוצאה מתוך אותה פרשה עגומה וקשה, משה רבנו ומעמד הכהונה וישראל - יצאו מחוזקים וממוסדים, שמשה הוא נביא התורה לנצח ואין עוד דוגמתו, ואהרון הוא שנבחר לכהונה לפי שורש נשמתו ורק הוא מתאים לזה ולא אף אחד אחר.
גדולי ישראל במשך הדורות קיבלו תורה ממשה רבנו, כפי שפותחת 'מסכת אבות', והמשיכו את דרך הקבלה מדור לדור עד עצם היום הזה.
נסתלק מאיתנו אחד מגדולי הדור, הראשון לציון הרב מרדכי אליהו זצ''ל. הרב, שמלבד גדלותו בתורה ויראת שמים, היה לו כושר הנהגה בכל תחומי החיים, מקובל על חלקי הציבור לכל רובדיהם ומחלקותיהם, וידע כיצד לנווט את ספינת ההנהגה בתוך גלי הים הסוער.
הייתה לו ראייה רחבה להכיר את גודל גילויי ההשגחה העליונה, במה שנוגע בשיבת עם ישראל לארצו. כל האירועים הקשים שפקדו את עמנו, לא ערערו בנפשו את עצם ההתבוננות המעמיקה בתהליך הגאולה, עם כל המורכבויות שמתלוות אליה. הוא ראה את המהלכים כתהליך הגאולה וכקיום הבטחת נביאי ישראל, ראה את החיוב והאור למרות שישנם גם עניינים שהעיבו על שמי היהדות. השפעתו על החיים במדינת ישראל ועל העולם היהודי בכלל, איננה מצטמצמת רק לדור הזה אלא ישפיעו גם לדורות הבאים.
נאסף אור גדול, ושומה עלינו, על בני המשפחה הקרובים והידידים וכל תלמידי חכמים שבדור, להמשיך את המורשת שלו, ''דבריהם של גדולי ישראל הם הם זיכרונם'' (רש''י בראשית ו').
תהי נשמתו צרורה בצרור החיים ויקום לגורלו לקץ הימין.
<h3>דמות דיוקנו של אב</h3>
הרב יעקב שפירא שליט''א - ראש ישיבת 'מרכז הרב' ירושלים
זכיתי לקרבה אל מו''ר הגר''מ אליהו זצ''ל, הן מפאת זכות אבות, והן בהיותי שכן, באותו בניין, למעלה משני עשורים. הרבה הנהגות אישיות וציבוריות היו לו, אך העולה על כולנה היא ההסתכלות התורנית שבאה לו מתוך דביקות בתורה. רבים טועים וחושבים כי מלבד עיסוקו בהלכה עסק בעניינים שהם לדעתם לא תורניים כל כך, ענייני ציבור וכדו', ואינם יודעים כי הדרכותיו היו במשקפיים של תורה ומתוך דאגה לדרכה של תורה.
גם בנסיעותיו לחו''ל לא שינה מהליכותיו. הייתי לידו באחד המלונות בחו''ל, ושמתי לב כי לא אכל כל דבר מבושל מלבד פרי או ירק. זהירותו במאכל ומשתה ובענייני קדושה היתה מופלגת מאוד. לא רבים יודעים כי היו לו משקפיים מיוחדות עם מספר עדשה קטן יותר, אותם הרכיב ביחוד כשהופיע בפני ציבור נשים. מסורות רבות היו לו ממשפחת הרב בן איש חי, גם בענייני קדושת הבית.
אחד הדברים הראשונים שעשו הרבנים עם בחירתו כראשון לציון, יחד עם אמו''ר זצ''ל - שבכל לשכה יהיו שני כיסאות זה לצד זה לפגישות המשותפות שהיו בכל שבוע ושבוע, בעניין מגוון הנושאים שעל הפרק ברבנות הראשית. וידוע לכל, שקרבה זו נמשכה גם לאחר תום תקופת הרבנות, בכוחות משותפים לניווט הספינה, ובמאבק הצודק מאין כמוהו על שלימות הארץ, בעצה אחת, ובפגישות אין סופיות אשר השרו את האווירה לגיבוש כל הציבור לדעת-תורה הצרופה.
באחד מן הביקורים המשותפים בארה''ב סיירו הרבנים במוסדות החינוך, ועמד שם אחד התלמידים ובירך 'שחלק מחכמתו ליראיו'. אמו''ר זצ''ל אמר מיד כי זו ברכה לבטלה. עמד הגר''מ אליהו זצ''ל, ואמר: אם ברכתם על הרב שפירא - אין זה ברכה לבטלה!
לעומת זאת, באחד מביקוריו של הגר''מ אליהו זצ''ל במוסד חינוכי גדול בארץ, שאל ראש המוסד את אמו''ר זצ''ל האם לברך 'שחלק מחכמתו' על הרב האורח, וענה לו: בהחלט כן. כשנודע לגר''מ אליהו על כך, ענה: כבר הורה זקן.
דאגה מרובה היתה לו על כבודה של תורה, לא רק במובן האישי הפרטי, אלא על כל השלכותיה. אמר לי פעם הגר''ש ישראלי זצ''ל כי יש בו ברב אליהו זצ''ל - הנהגה אצילית ומלכותית, הנהגה של מלכות התורה ללא חת. ועם כל עדינותו, ידע לעמוד בפרץ. פעם, יהודי מסוים, שפגע בכבוד הרבנות, הגיע לאחר זמן אל בית הרב והתלבט מה לעשות. תוך כדי כך אמר לו הרב: היכנס ושב בריחוק ד' אמות ממני...
השילוב של כוח ההוראה - כרב, וכוח חיבור הדין - כדיין, ואהבת ישראל שבו, היה הנקודה שאינה כל כך מצויה ושמתוך קסמה נהרו רבים לפתחו. ולא רק לפתחו, אלא כל מדרגה בחדר המדרגות היתה 'היכי-תמצי' לעוד שאלה, לעוד תשובה, לעוד בקשה ותפילה. אשרי עין ראתה כל זאת.
בזמן הפיגוע בישיבה, בר''ח אדר תשס''ח, הייתי בחדר המדרגות ואז קיבלתי הודעה על הנעשה בישיבה. נכנסתי מיד לביתו של הרב, היה זה עם שובו מתפילת רבים בכותל המערבי. סיפרתי לרב וביקשתי שיתפלל. הרב זצ''ל נבהל מאוד. לאחר כשנה אמרה לי הרבנית, שתחיה לאורך ימים טובים, כי הרב לא התאושש מאז הפיגוע, ומי יודע אם לא השפיע על בריאותו. בזמן ההלוויה של שמונת הקדושים הי''ד לא יכול היה הרב אליהו זצ''ל להספידם, מרוב צערו.
ידידות גדולה ומיוחדת היתה לו לגר''מ אליהו זצ''ל עם הישיבה הקדושה ונושאי דגלה, שמח בשמחתה והשתתף בצערה. זכינו ממנו לעצה ותושייה לרוב. זכינו לקרבה גדולה. רבים מן התלמידים קיבלו עצתו, ומתוך כך גם היה הקשר המיוחד עם רבני ההתיישבות בכל רחבי הארץ, שזכו לביקוריו ולהיותו נושא בעול יחד עמם. שבת משוש ליבנו! כל שומעי לקחו הרגישו לא רק את חוכמתו הגדולה, אלא גם את עוצמת הדברים שנטעו ביטחון מלא בעצותיו והדרכותיו ללא גמגום.
''אשריך ר' עקיבא, שגופך טהור בכל מיני טהרה''. הגר''מ אליהו זצ''ל נסרק במסרקות של ברזל, הניתוחים בגופו, רחמנא לצלן, וגופו נתייסר כמגן לכל בית ישראל. ''גופך טהור בכל מיני טהרה'' - הכוונה היא שידוע כי התורה מטהרת, מקווה מטהר וייסורים מטהרים. היה מושלם בכל מיני טהרה.
''אבל יחיד עשי לך''. נסתלקה מאיתנו דמות דיוקנו של אב, קשה לשרטט את דמותו במלואה. ''הלא תדעו כי שר וגדול נפל בישראל'' – 'תדעו' לשון עתיד. ה' ירפא את שברוננו. כשמת יעקב אבינו, נטלו כל מלכי האומות כתריהם והקיפו בהם את מיטתו של יעקב, כל ''מלכי-רבנן'' מניחים היום את כתריהם.
הולך הוא הגר''מ אליהו זצ''ל למקום בו יושבים צדיקים ועטרותיהם בראשיהם ונהנים מזיו השכינה. זכותו תגן עלינו. אמן.
<h3>בקומה זקופה</h3>
הרב שבתאי סבתו שליט''א - ראש ישיבות 'נתיבות יוסף' מצפה יריחו
בלילה האחרון ישבתי כשעתיים, בשעות הלילה המאוחרות, וצפיתי שוב ושוב במרן הרב זצ''ל, כפי שהוא הגיע להשתתף בסיומי הש''ס במצפה יריחו. ושמעתי את עוצמת הקול, שמעתי את פנימיות הקול, שמעתי את הלב, שמעתי את הרגש, ועם המטען הזה אני בא.
זקיפות הקומה - כשאני יושב וחושב מה אני רואה בדמותו של מרן הרב, עשרות שנים, הרב היה רבן של כלל ישראל, ושל כל אחד מזוית הראיה הקטנה שלו, מהמקום שהוא נגע בו. וגם אני אגיד על המקום שהרב נגע בי, ומה אני יכול לסכם בשתי מילים על דמותו של הרב. שתי המילים הללו: בקומה זקופה. מרן הראשל''צ זקף את קומתם של תלמידי חכמים בדור, זקף את קומתם של המתיישבים ביהודה ושומרון, זקף את קומתם של פשוטי 'עמך ישראל', זקף את קומתו של כל עם ישראל כולו!
הארת פנים - בכל מקום בו הוא דיבר, היה מקרין אור עצום שפרץ מתוך נשמתו. עוצמת אור אדירה, קרני אור. אני לא יודע מהו באמת, אני יודע מה אנחנו הרגשנו. ואנחנו חשנו את אור הפנים, את האהבה, את השמחה, את הכח, ובמיוחד את העוז לעמוד ולדבר בשם ה'. החיות שהיתה בו, החיוניות שהיתה בו, כוח חיים אדיר ממקור שאינני יודע מה הוא. מניין הכוח הזה? הנשמה הגדולה - אם היה יכול לפרוש את ידיו ולחבק את כולם – היה עושה זאת.
לימוד תורה - הרב ליוה אותי אישית מילדותי, וליוה את הישיבה מילדותה. אחת מהמחשבות הראשונות, החל מן הרעיונות הראשונים על המחשבות לגבי העתיד – הוא שעודד והוא שהדריך והוא שדחף והוא שנתן את הכח. והוא גם ראה את הפירות, פעם אחר פעם, כשהייתי מזמין אותו לסיומי הש''ס בישיבה. והשמחה שלו היתה מעל לכל גבול. מבחינתו אין דבר יותר חשוב אצל הקב''ה יותר מאשר ללמד תורה לעמו ישראל, להפיץ את אהבת ה', להאיר את אור התורה. זו עוצמה בהיקף שאין כדוגמתה.
מעודד ומגדל את תלמידי החכמים - הרב הגיע אלינו בפעם הראשונה לבחון את התלמידים, זה היה לפני כעשרים ושתיים שנים, ולאחרונה צפיתי במבחן הזה שהוא ערך. ישבו תלמידים רבים, בני שלוש-עשרה וחצי, מחזור ראשון בישיבה. זה היה בעיר העתיקה, עוד לפני שעברנו למצפה יריחו. רק הרב נכנס, הרגשנו מן יראת כבוד שלא יכולנו לפתוח את הפה. הרגשתי שהייתי צריך לבקש עוד פעם ועוד פעם רשות מהרב שאני אפתח ואבחן את התלמידים לפני שהרב יבחן, כדי לתת להם קצת אומץ. זה היה מסכת 'ראש השנה'. כאשר הגיע תור הרב לדבר, אז הוא קם לבחון את התלמידים, והוא שאל שאלות מהירות, מאירות וחריפות. ואני עמדתי כולי נרעש, אמרתי: ''הרב, הם למדו מסכת 'ראש השנה', אבל הם לא דיינים עדיין'', אבל הוא לא הרפה. אמר: ''הם לומדים את הש''ס - אז הם צריכים לדעת''. והוא שאל שאלות דקות מן הדקות, שאלות חריפות. ואנחנו התפתלנו, והילדים התפתלו. אבל לאט לאט התחילו התלמידים להרים את האצבעות והתחילו לדבר. ואז הוא דחק בהם: ''כן, כן, תמשיך, אמרת נכון''. ולאט לאט ראיתי איך שהמעיינות נפתחים, ותשובות שלא הייתי מאמין שהילדים יכולים להוציא – הרב הצליח לדלות מפיהם.
יראה ואהבה - בכל פעם שהייתי מגיע לפניו, הייתי מתיירא ממנו. והפחד שלי היה מפני העומק והחריפות. אבל הוא, בטוב הלב והאהבה שהיתה בו, הוא ידע גם להוביל ביד בטוחה.
נשבר ליבו על עם ישראל - הרב היה משתתף עמנו בכל הסיומים. והיה בא בסערה ובסופה. והנה, בסיום האחרון, הרב רצה להגיע, כי חשקה נפשו להגיע. הוא אמר שהוא לא יכול לוותר על זה, זה סיום של ש''ס, אבל הכאבים גברו עליו והוא נשאר בביתו, ואז שמענו את קולו דרך הטלפון, כאשר הקרַנו את דמותו על המסך ושמענו את קולו דרך הטלפון. וכך כולם שמעו את הרב. ואז אמרתי לעצמי – מה קרה, למה הרב לא יכול להגיע? זה היה אחר חורבן גוש-קטיף, כאשר הוא זקף את קומתם של ישראל. וכאשר קומתם של ישראל הושפלה – גם ליבו נשבר. ואז גם הכוח שהחזיק את האיברים – נחלש במקצת, ואז גם הכאבים גברו, מה שלא היה מרגיש בהם קודם.
התפילות - וכך, אנו התפללנו, והתפילות בקעו שערי שמים, והרב חי בנס כשנה ותשעה חודשים, שנה וחצי. ובכל פעם, כפי שכולנו יודעים, בשעה שהתפילות גברו - אז הוא היה קצת נרגע. וכל פעם היו נזעקים מכל הישיבות לכותל המערבי. וכל אותם מאות אלפים שהגיעו בליל עליית נשמתו השמיימה.
אבל באיזה שהוא מקום בלב, היה גם קושי להתפלל, כי ידענו שהרב סובל. אולי הסבל הגדול ביותר היה – שלא היה יכול לעמוד לפני עם ישראל ולהמשיך את מפעל חייו, להרים את קרן ישראל ואת קרן התורה. ומה שעבר על הרב בגילו המופלג - גם אדם צעיר לימים לא יכול לעבור. ככל שמצבו החמיר – כך התפילות הלכו ונחלשו. לא מפני שלא יכולנו להתפלל, אלא מפני שידענו שהתפילות מחזיקות אותו בחיים, אבל במצב של סבל איום, שהוא מנת חלקו יום יום ושעה שעה.
כאשר הגיעו תפילות ישראל לנקודת האיזון, בין הרצון להתפלל על גדול הדור – שיחיה, לבין הידיעה שאנחנו לא רוצים שהרב יצטער ויסבול, כאשר התפילות מגיעות לנקודת איזון כזו – אז הן נחלשות, ואז גם קול נפץ של כד – משתקות את החכמים. ואז עולה נשמתו השמימה. וכנראה שנשמה לא יכולה לעלות לשמים, אם עם ישראל לא רוצה. באיזה שהוא מקום צריכה להיות איזו שהיא השלמה שאכן הגיעה העת.
כך היה עם משה רבינו, כך היה עם דוד המלך – שהנשמה לא רוצה להיפרד מהגוף. הנשמה טהורה, הגוף הזה הוא לא כמותה, אך לא רק מן הגוף היא לא רוצה להיפרד, אלא גם מן הלב. ולא מן הלב שניתחו אותו בבית החולים, אלא הלב של מאות אלפי ישראל שעומדים בתפילה על הרב. לא יכלה הנשמה לעלות.
הרב הכין אותנו לעזיבתו - כיוון שדמותו של הרב בעיניי היתה דמותו הזקופה של עם ישראל כשהוא עומד ונואם בדרשות חוצבי להבות, דברים מן התורה לנביאים ומן הנביאים לכתובים ומן הכתובים לגמרא, למדרש, להלכה ולזוהר, ל'אור-החיים' הקדוש, ל'בן איש חי' ולחיד''א, ולא מפסיק לרגע. והכל התחדש, והכל מאיר. והעומד כך אין יכול לראות אותו שוכב חסר אונים על המיטה, זה לא הרב! למעשה, הרב הסתלק מאיתנו לא היום, אלא למעלה משנה. וגם אם היו אומרים לנו לפני שנה וחצי שנשמתו של הרב נסתלקה – לא היינו מאמינים. הוא לא כאן - אבל הוא שם, הוא נמצא. היה צריך שנה וחצי של הכנה. להתרגל לכך שנשמתו של הרב צריכה לעלות לשמיים – גם שם יש לה תפקיד. אם היה מרן הרב נפטר לבית עולמו לפני כשנה ומשהו – לא היינו מאמינים שהרב נפטר, איש לא היה מאמין, כי העוצמה והרוח החיה במפעלים היתה בלתי רגילה. ואף על פי שאחרי חורבן גוש קטיף נתמעטו כנפי החיות, והכנפיים אומרות שירה, אליהו לא כאן, נשאתהו רוח ה' והוא שם. הרב עשה איתנו חסד והכין אותנו לאט לאט, כדי שלא נישבר, כדי שנוכל להתחזק, כדי שנוכל להכין כוחות, ולהמשיך את מפעל חייו.
<h3>אוי לספינה שאבד קברניטה</h3>
הרב דב ביגון שליט''א - ראש מוסדות ''מכון מאיר''
אוי לנו כי הושברנו. נפלה עטרת ראשנו. נשבה ארון האלקים, בהסתלקותו לגנזי מרומים של מו''ר הרב הגאון הראשון לציון הרב מרדכי אליהו זצ''ל, אוהב ישראל, אוהב תורת ישראל, וארץ ישראל, אשר היה לנו כאב אוהב, ומורה דרך במשך עשרות שנים, רבים השיב מעוון וקירבם לאבינו שבשמים באהבה. מסר את נפשו על כבודם של ישראל ועל כבודה של ארץ ישראל.
החסיד רבי משה חיים לוצאטו זצ''ל, בבואו לתאר את עבודת החסיד האוהב את ה' יתברך וישראל עמו, מחלק את עבודתו לשלושה חלקים: בעשייה, באופן העשייה, ובכוונת החסיד. נכון לעכשיו, מו''ר הראשון לציון הרב מרדכי אליהו, זכר צדיק וקדוש לברכה, התקיימו בו דברי הרמח''ל על החסיד במעשיו לטובת הכלל והפרט, באופן העשייה ביראה ובאהבה, ובכוונתו להגדיל את כבודו של הקב''ה על העולם על ידי כבודן של ישראל וארץ ישראל, בהליכותיו ובמידותיו האציליות.
עליו אפשר לומר את דברי חז''ל: ''כשמת, אומרים לו: אי עניו אי חסיד מתלמידיו של אברהם אבינו'' (ברכות ו' ע''ב). הוא בבחינת קברניט המנהיג את הספינה בסערות הים, כפי שנאמר על אברהם אבינו - ''אותו היום שנפטר אברהם אבינו מן העולם עמדו כל גדולי אומות העולם בשורה, ואמרו: אוי לו לעולם שאבד מנהיגו, ואוי לה לספינה שאבד קברניטה'' (בבא בתרא צ' ע''ב). בחכמתו ובתבונתו הנהיג והדריך את הציבור בסערות הימים שעברו עלינו בגירוש מגוש קטיף, חיזק ועודד את הכלל ואת הפרט, וכל זאת מתוך ענווה ומתוך יראה ואהבה גדולה.
גם 'מכון מאיר' זכה במשך עשרות שנים להדרכתו ועצתו לקירוב רחוקים באהבה, ורבים השיב מעוון וקירב לאבינו שבשמים, פשוטו כמשמעו. חבל על דאבדין ולא משתכחין – זכותו תגן עלינו, על משפחתו החשובה, ועל כלל ישראל. בנחמת ציון וירושלים ינוחמו. מהמצפה לישועה השלמה.
הצדיק פוטר את מידת הדין, כיצד? בזכות שסובל את כל עוונותיהם הוא פוטרן מן הדין (עיין סוכה מ''ה ע''ב, ברש''י שם). הראשון לציון הרב מרדכי אליהו, זכר צדיק וקדוש לברכה, על ידי אהבתו הגדולה לה' יתברך, לתורת ישראל, לעם ישראל ולארץ ישראל – זיכה את הדור והגן עליו בתורתו, בתפילותיו, בפועלו ובמסירות הנפש הגדולה על הכלל והפרט, ובייסורים הרבים שנתייסר בערוב ימיו. גם בפטירתו זכה הרב מרדכי אליהו זצ''ל לכפר על רבבות ישראל שבכו והתאבלו על הסתלקותו לשמי מרומים, כפי שנאמר על ידי חז''ל שכל הבוכה ומתאבל על אדם כשר מוחלים לו על כל עוונותיו (מועד קטן).
מסורת בידנו, שעם הסתלקותו של הצדיק לגנזי מרומים מוטלת עלינו החובה והזכות להרבות במעשים טובים, בלימוד תורה, בקיום מצוות, בתיקון המידות, וכל זאת באהבה - על מנת להמשיך את אורו המתוק שהאיר לבית ישראל. וזכות זאת תעמוד לעם ישראל ולארץ ישראל, ונזכה לישועה שלימה ולנחמה שלימה במהרה בימינו, אמן. תהי נשמתו של הרב מרדכי אליהו זצ''ל צרורה בצרור החיים.
מוסר נפשו על עם-ישראל כולו
הרב צבי קוסטינר שליט''א - ראש ישיבת ההסדר במצפה רמון
בשעה זו הלב דואב והידיים רפות על האבֵידה הגדולה, ועדיין איננו יודעים להעריך את גודלה. קשה לכתוב באופן ממצה על כל תלמיד חכם, וקל וחומר על תלמיד חכם ענק כמרן הגאון הראשון לציון הרב מרדכי אליהו, הריני כפרת משכבו. אי-אפשר לכתוב בצורה שתבטא את עוצם גדולתו, אבל מחויבים אנו בכבודה של תורה, כדברי הגמרא (מגילה ג') שכבוד התורה גדול יותר מלימוד תורה. לכן נזכיר נקודות אחדות שעלו במחשבה ראשונה.
יסוד גדלותו בתורה של הרב, היה מתוך שקידתו והתמדתו הבלתי פוסקת, שנמשכה גם בתקופות שהיה מוטל עליו עול הציבור. בעת שהיינו לומדים לפניו והיה נדרש להפסיק, משום צרכי ציבור, או פיקוח נפש, היה מבקשנו להמתין לו בחדרו, מזדרז לסיים את העניין שטיפל בו, והיה חוזר ללימוד ומוסיף ואומר לנו שהעיקר הוא לימוד התורה. הרב היה בקי בכל חדרי התורה ממש, בנגלה ובנסתר. היו מופנות אליו שאלות בהלכה, בכל תחומי התורה, ולכולם היה משיב מתוך שֶׁכל התורה הייתה פרושה לפניו.
כל ימיו של הרב הייתה יראתו על פניו. כבר מגיל צעיר נהג הרב בטהרה ובפרישות, דקדק בכל פרט והיה מחמיר לעצמו בעניינים שונים, כגון בזהירות במאכלים. היה משכים בכל יום ומתפלל כותיקין. תמיד נזהר והזהיר על עניינים של צניעות, הרחקה בין גברים לנשים וזהירות מופלגת מראיות אסורות.
היה מיוחד ומופלא במידת הענווה שבו. היה מקבל כל אדם בסבר פנים יפות, ולכל הפונים אליו, גדולים כקטנים, היה משיב במאור פנים. גם לבחורים צעירים וילדים היה מאיר פנים ומשיב בהרחבה ובנחת, אפילו אם לעתים לא ידעו לנהוג בו בכבוד הראוי. היה מכבד מאוד תלמידי חכמים, גם צעירים וקטנים ממנו, היה מקפיד לקרוא להם ''הרב'', מושיבם לידו ונוהג בהם בכבוד רב.
אהבת ארץ ישראל בערה ברבנו. מיום שחרור חבלי ארץ ישראל וירושלים במלחמת ששת הימים, הרב היה מראשי העוזרים, המחזקים והמעודדים להתיישבות בחברון, ביהודה ושומרון, בחבל עזה וברמת הגולן. הרב היה מגיע לישובים לחזק ולעודד, ואנשי הישובים היו פונים אליו לעצה ולהדרכה בכל עניין. הרב עמד על החומרה והסכנות שבהסכמים המדיניים לשלומה של ארץ ישראל ולשלומם של התושבים, ונלחם בכל תוקף על שלימות אחיזתנו בארץ ישראל.
הרב עמד יחד עם הרב שפירא זצ''ל, בחזית המאבק נגד גזירת הגירוש מחבל עזה בעצה ובמעשה, חיזק ועודד את רוח התושבים וכלל הציבור, יזם עצרות תפילה למען ארץ ישראל ועם ישראל, והשתתף בהן ולעיתים אף היה מתענה באותם ימים. גם אחרי שלדאבון הלב יצאה הגזירה אל הפועל, עמל הרב לסייע למגורשים וחיזק ועודד מתוך בטחון מוחלט שנשוב לשלוט ולשבת בכל ארץ ישראל.
כבר מצעירותו, בתקופת העליות שלאחר קום המדינה, פעל הרב בעצמו לקרב את ישראל לאביהם שבשמים, ללמד, להדריך ולהחזיר בתשובה. כששימש כדיין בבאר שבע היה עוסק בלימוד תורה והפצתה באזור הנגב, וגם אחר-כך, כשכיהן כרב הראשי לישראל - היה מכתת רגליו ונוסע למקומות מרוחקים בארץ במסירות נפש, על מנת להרבות תורה. והיה קורא לרבנים בכל מקום לפעול בקרב הציבור לקרבם לתורה ולמצוות.
הרב, הריני כפרת משכבו, היה איש הלכה מובהק. הדגיש את חשיבות לימוד ההלכה והירבה ללמד הלכה. הרב, שהיה בקי בכל חדרי התורה, פסק הלכה ליחיד ולציבור בכל חלקי התורה. יש לציין את נושא טהרת המשפחה בו הרב היה חד בדרא. הרב ראה שההלכות בנושא זה אינן בהירות ואין הציבור יודע כיצד לנהוג, ומתוך כך הירבה בשיעורים בנושא, וכך נולד הספר ''דרכי טהרה'' שהיה פריצת דרך בתחומו, ספר מסודר של הלכות מעשיות בתחום חשוב וחמור זה.
הרב סיפר, שכאשר הביא את ספרו לרב שלמה זלמן אויערבך זצ''ל [שהיה מהראשונים שעמדו על גדולתו של הרב עוד בצעירותו והיה ידיד אמת של הרב], שיבח הרב אויערבך את הספר בגלל חשיבותו ופסיקותיו.
אנו נדרשים להמשיך את דרכו של הרב. הרב לימד אותנו מסירות נפש על עם ישראל כולו. ועל כל אחד ואחד מישראל - להגדיל תורה, להפיץ תורה ולקרב את ישראל לאביהם שבשמים, לחזק את אחיזתנו בארץ ישראל ולהעביר לדורות הבאים את מסורת הדור.
יהי רצון שנזכה לעשות את המוטל עלינו, והקב''ה יראנו בביאת הגואל ובבנין אריאל.
''אנו חשים יתומים ושבורי לב''
<h3>יהונתן פולארד - אסיר ציון</h3>
ברוך דיין האמת, מאז פטירת האמהות שלנו לא חווינו אבדן כה עמוק ובלתי נסבל. אנו חשים שבורי לב ושכולים. אנו יתומים במובן העמוק ביותר של המילה. הרב השאיר לנו אחריו מורשת נפלאה, וזהו הדבר החשוב ביותר שעלינו להתמקד בו. במשך כל השנים שבהן זכינו להיות חלק מחייו, היה זה הרב שנתן לנו כח, הוא נתן לנו הכוונה, הוא נתן לנו תקווה.
הרב הראה לכל עם ישראל 'מודל' כיצד יהודי אמיתי צריך להיות. הרב לא ידע פחד מהו, הוא היה חזק, הוא היה פיקח, הוא היה מהימן, הוא היה מסור. הוא היה יציב במסירותו לארץ ולעם ישראל. הוא היה עובד השם אמיתי. הוא לא פחד מאיש - רק מה'.
זהו ה'מודל' שהוא נתן לנו וזהו ה'מודל' שימשיך לעורר אותנו. זהו ה'מודל' של התקווה ששווה לחיות למענה.
ברוך ה', יש לנו עושר עצום של זכרונות מהזמן שזכינו לשהות במחיצתו של הרב. עם איזו רוח טובה, חום, תבונה וחביבות הוא המשיך שוב ושוב לברך אותנו! כמה עשירים אנחנו בכך שהיתה לנו הזכות להיות ילדיו ולהיות נתונים תחת השפעתו!
יהי רצון שזכרונו של רבנו האהוב יביא לברכה לכל עם ישראל.
<h3>ככהן המשרת וכמלאך ה'</h3>
הרב חיים אמסלם שליט''א - מח''ס 'זרע ישראל' וח''כ מטעם תנועת ש''ס
הוכינו בהלם יחד עם כל בית ישראל, בהסתלקותו של הגאון הגדול המקובל הראשון לציון הרב מרדכי אליהו זצוק''ל, בנו של המקובל הגדול הרב סלמאן אליהו זצוק''ל.
כמי שהכיר את הגר''מ אליהו למעלה מ-30 שנה, מעת ששימשתי כרב מושב, זכיתי לראות את מידותיו ותכונותיו המיוחדות. אני מרגיש רגש של חסרון ויתמות, בהסתלקה של אחת מדמויות ההוד והפאר של היהדות הספרדית. רב ראשי, מנהיג, דיין, איש פיקח מאוד, אמיץ ועקבי בדעותיו, שגילם בתוכו תקיפות וענווה, עסק בתורת הסוד עם העמקה בתלמוד ובפסיקת ההלכה.
הגר''מ אליהו זצ''ל, היה בן בית אצל דודנו הגדול קדוש ישראל סידנא הבבא סאלי, רבי ישראל אבוחצירא זצוק''ל, שקרב אותו במאוד ואהב אותו.
בתקופה ששימש הגר''מ אליהו כדיין בבאר שבע, אף זכה לראות נס גלוי מהבבא סאלי ובמשך כל שנות חייו שמר אמונים לבית צדיקי אבוחצירא, ובמיוחד לבנו יבדל''ח האדמו''ר רבי ברוך שליט''א. רבים הם הסיפורים שנקשרו למערכת היחסים ביניהם.
פסיקתו היתה לאור פסיקתם של המקובלים ובמיוחד ה''בן איש חי'', רבם של יהודי בבל, ולמרות שבדרך כלל גישתו היתה מחמירה, בכל זאת להמוני העם ידע להקל במקום הצורך.
האמירה השגורה בפיו היתה: המחמיר לעצמו - תבוא עליו ברכה, אבל לכלל - ''כוח דהיתרא עדיף''. כך נהג ופעל למעשה בכל ימי רבנותו. הנהגתו האישית היתה בתכלית החסידות. מה נורא ויפה היה מראהו במועדים, עת היה לבוש כולו בגדים לבנים ככהן המשרת וכמלאך ה'.
תפילותיו וברכותיו היו לשם דבר. 'ועלית על כולנה' אחרית ימיו, עת נזדכך ביסורים, ובקדושה ובטהרה השיב את נשמתו לבוראו.
הגר''מ אליהו התעלה מעל לכל המחלוקות הפוליטיות, אהב והוקיר תלמידי חכמים מכל הזרמים, סרוגים כשחורים, ספרדים כאשכנזים, חב''דניקים, חסידים וליטאים. את כולם הוקיר, וכל העת חיפש רק את הטוב שבכל זרם ובכל קבוצה ומגזר.
ואף בדידי הוה עובדא, שלמרות שידע על הערצתי וקירבתי למרן גאון עוזנו ותפארתנו, גאון ישראל הראש''ל יבל''ח רבי עובדיה יוסף שליט''א, יחסו אלי תמיד היה יחס של כבוד והארת פנים.
הפוליטיקה וההשתייכות המפלגתית לא שיחקו תפקיד. כך זכיתי, והסכמתו התנוססה לתפארת על ספרי. אהבתי במיוחד את הענווה שלו, ועליו יאות לאמור: 'וי דחסרא ארעא דישראל גברא רבא' (מגילה כ''ח ע''ב). עם הסתלקותו נתייתם עולם הרבנות והדיינות ונדבך נוסף התערער. יהי זכרו ברוך וזכותו תהיה מגן וצינה בעדנו. אמן.
<h3>החכם הכולל</h3>
הרב יהושע שפירא שליט''א - ראש ישיבת רמת גן
עודנו נמצאים בתוך שלושים ימי אבלות על מורנו ורבנו, מרן הרב מרדכי אליהו זצ''ל, הראשון לציון והרב הראשי לישראל לשעבר. נאד הדמעות של הכאב והאבל על לכתו של אותו גאון וצדיק מאתנו כבר מלא וגדוש, ואין בדברי אלא כדי להוסיף עליו דמעה אחת.
בימינו, מפַנה המומחיות הייחודית, מקום גדל והולך לאישיות רב-תחומית. רבים עוסקים בתחומים מגוונים ומצליחים ליצור הפריה והשלמה בין מקצועות שונים, ולכאורה נראה שהיכולת המצוינת בכותרת הדברים – 'החכם הכולל' – אינה בגדר חידוש עוד. אף-על-פי-כן, בכמה מובנים היה מרן הרב אליהו זצ''ל דמות כוללת באופן יוצא דופן, שיחסר לנו ביותר.
ראשית, קשה מאוד למצוא בדורנו דיין ש'נחית לעומקא דדינא' בכל חלקי השולחן-ערוך, ובייחוד בהלכות החמורות של 'אבן-העזר' ו'חושן-משפט', ויחד עם זאת שיזכה להיות מקובל אלוקי אשר כל רז לא אניס ליה והוא שרוי בעליונים לא פחות מאשר בסוגיות המורכבות של עולם ההלכה. אדרבה, בנושא זה נדמה שבדורנו נתפרדה החבילה - הדיינים מתרחקים באופיים ובהתנהלותם מן החלק הפנימי של התורה, והמקובלים למיניהם עסוקים בעולמות אחרים ואינם נוטים לשאת על שכמם את עבודת הקודש של הכרעות בדם שפיר ושליא ובפרטי ההלכות בכלל.
דברים אלו נכונים לא רק בנוגע לתחום העיסוק, אלא גם ביחס לדמות ולעמדה הפנימית. מצאנו גאונים גדולים ששכלם חד והם מחדשים ומפלפלים בתורה, ולעומתם מצאנו קדושים שמצויים בספֵרות עליונות ואינם משועבדים לחיזו דהאי עלמא. אבל חכם כולל שכזה, גדול כמרן הרב אליהו זצ''ל – שהיה גאון וקדוש, גאונותו לא האפילה על קדושתו וקדושתו לא האפילה על גאונותו – אינו חזון נפרץ בדורנו.
הפרידה ממרן הרב אליהו זצ''ל כרוכה באבל כבד, לא רק על הגאונות או על הקדושה, אלא בעיקר על אבדן הדמות שהעניקה לנו את החיבור והאיחוד שבין שמים וארץ. על כך ראוי להתאבל מרה ולהספיד בבכי תמרורים. מורנו הרב צבי-יהודה זצ''ל היה נוהג לומר על הפסוק: ''תורת ה' תמימה משיבת נפש'' - שכשהיא 'תמימה' אז היא 'משיבת נפש'. תמימותה של תורה נלקחה מאיתנו, וממילא חסר לנו משיב נפש.
מצד אחר, נדמה שלציונות הדתית אבד אחרון הצדיקים שהיה לגשר ממשי בינה לבין כלל ישראל, לא רק משום שעסק בפועל בחיבור עם קהלים נוספים, אלא משום שהיה רב לכלל ישראל – ואהב וכלל בהגות רוחו את כל חלקי האומה. בהלווייתו, כמו בחייו, התגלתה מנהיגותו כמורה דרך שלא הצטמצם לגבולות הציונות הדתית. רבים מאחינו החרדים ראו בו את מורה דרכם, כיוון שהיתה בו היכולת לכלול באישיותו את החיבור לאותו ציבור שהסתגר בדל''ת אמות של הלכה ואיוה למושב לו את שקידת התורה ודקדוק המצוות, בדרך שבה הלכו ישראל בכל ימי גלותם, יחד עם הציבור המסור לחידוש התורה בארץ-ישראל כתורת חיים שלימה שהולכת ומצמיחה את הגאולה השלמה.
הנהגה מעין זו, שעיקרה שתולה באדמת ארץ-ישראל ובתורתה, והיא ממזגת רבנות כלל-ישראלית (כנושא בעול הרבנות הראשית שענייני השעה והאומה כולה מגיעים לפתחו תדיר) יחד עם מסירות להוראת דרכם של החרדים לדבר ה', לא מצינו בדורנו אלא במרן הרב אליהו זצ''ל. נדמה לי שעצם מציאותה של נשמה כנשמתו, המחברת בגאונות ובקדושה זרמים שונים בכלל ישראל, היא רפואה יקרה למחלות עומק רבות של דורנו ומשום כך תחסר לנו ביותר. מעבר לגדלות האישית, איבדנו גדלות ציבורית, גדלות כלל-ישראלית.
בטוחים אנו במְקבץ נדחי ישראל - שמתוך החסר הזה יצמיח לנו מהרה את גאולת התורה והארץ, ויאחד את כל ישראל להיות להם לב אחד לאביהם שבשמים, ובזאת ננוחם.
<h3>האי מאן דבעי למהוי חסידא</h3>
הרב יוסף אלנקווה שליט''א
וזרח השמש ובא השמש. שמש מיוחדת מאירה ומשמחת זרחה והאירה עלי-אדמה, עד יום חמשה ועשרים בסיוון התש''ע, יום העלותו לגנזי מרומים.
בבואנו לומר משהו, מקצת מן המקצת, על אור השמש שזרחה בארצנו הקדושה והאירה את כל העולם למעלה משמונים שנה, על ידי האי חסידא קדישא ופרישא מרן החסיד החכם השלם רבינו מרדכי אליהו זיע''א, נדרשים אנו להתבונן בדברי הראשונים חכמי התלמוד על האדם החכם השלם כי רבינו ידע את דברי רבותינו שהיו מונחים לפניו בעל פה, ולא זו בלבד, אלא קיים כל דבר ודבר שלמד.
רבותינו זכרונם לברכה העמידו את החסידות על שלושה תחומים, שהם שלוש השתלמויות, אשר האדם צריך להשלים עצמו בהן: ''אמר רב יהודה: האי מאן דבעי למהוי חסידא לקיים מילי דנזיקין. רבא אמר: מילי דאבות. ואמרי לה: מילי דברכות'' (ב''ק ל' ע''א).
רבינו זצוק''ל קיים בראש ובראשונה את השאיפה והרצון, ''מאן דבעי''. הרבה אנשים שואלים ומבקשים להגיע להישגים רוחניים וגשמיים כאלו או אחרים, והרב מילדותו כבר ביקש להגיע למדרגת החסיד, וכל השנים שבאו אחריהן היו מקושרות עם עצם הרצון הזה להיות חסיד.
באומנות נפלאה, שאי אפשר להבין עד כמה היתה שקולה ומדודה ובנויה בבנין שלם, בנה רבינו את בנין האישיות התורנית הענקית שלו, אריח על גבי לבינה, שורה שורה. כאשר אנו עוברים ורואים את עקבי צעדיו, הרינו מבינים שזו המטרה שהרב הבטיח לעצמו ועל פיה פעל כל ימיו.
לא היה רב וחכם בחכמת התלמוד, הפסיקה וההלכה, או מקובל שהיה בקי ברזי דרזין בחכמת האמת, שרבינו לא נקשר עמו ולא למד ממנו אורחות חיים.
שמושה של תורה שהיתה ברבינו, היתה למעלה מהשגת אנוש, אבל יותר ממה שהתלמיד שימש את רבותיו, כבדוהו והעריכוהו בצורה מדהימה, עוד קודם שהיה לבר מצוה. מדהים!
ראש הישיבה, רב רבנן, חכם עזרא עטייה זצוק''ל, שלח אליו אנשים שיענה להם בהלכה, והוא כבן שלוש עשרה. ראש ישיבת 'מרכז הרב' - הרב צבי-יהודה הכהן קוק זיע''א, שלח אליו אנשים להתייעצות. ה'חזון איש' היה קורא לו הר''ם במזל [הרב מרדכי בן מזל], ככינוי שנתן ה'מאירי' לרמב''ם.
כל סיפור וסיפור שמספרים על הרב, מה שאנשים ראו בעיניהם, מחבר אותנו להבין מקצת מן המקצת משבחו של אותו צדיק שאנו עסוקים בהספדו. יותר ממה שרוח הקודש שרתה עליו, ראינו זאת עין בעין, שהיו המידות, הבנויות וסדורות בקודש, מדהימות - איך אדם מגיע לדרגה של שלמות, טוב לבריות, טוב לשמים וטוב לעצמו!
באחת הפעמים שהגיע אליו חתן נרגש וביקש הדרכה לבנין שלם, ענה לו הרב: ''שיהיה שמח בכל מעשה המצוות שלו''! ומי כמו בני ביתו, יוצאי חלציו, היכולים להעיד על השמחה שהיתה לאביהם, בהגיע מצוה זו או אחרת, לכלל או לפרט. וכך שמענו מבנו של הרב, יבדלחט''א הרה''ג יוסף אליהו שליט''א, היאך היתה כל מצוה ומצוה בשביל רבינו - מאירה ומשמחת. וכמה היתה יקרה עבורו שמחת עניים לפני כל חג וחג, ובייחוד לפני ליל הסדר.
על מצוות נסתרות שמענו עדות מדהימה מבנו בכורו של הרב, ר' שלמה שליט''א, שסיפר היאך רדף אחרי אבא ביום שישי לראות לאן הוא נעלם ומצאו מטהר מתים, ומסביר לילד שאנשי החברא קדישא עסוקים ביום שישי בהכנות לשבת והוא עוזר להם.
ומרבה של צפת ת''ו, הרה''ג חכם שמואל שליט''א, שמענו היאך היה הרב מרביץ תורה לילדי ישראל ומשמח לב ילדים ודוחה פגישות חשובות עם אנשי ציבור - עד שהילדים ילדי בתי הספר יקבלו סידור וחומש כי להם משפט הבכורה.
אלה אזכרה ימים מקדם, מה פעל הרב למען אנשי ארץ ישראל בכללות ואנשי גוש קטיף בפרט, אי אפשר להעריך כמה היתה מלחמת הרב, נגד העקירה, והיא זו שהעמידה את האנשים על מקומם, ויעידו הימים והלילות שרבינו שם נפשו בכפו למען שלימות הארץ.
עשרות של עצרות-תפילה בכותל המערבי ובקבר רחל, במערת המכפלה ובקבר יוסף הצדיק, אצל הרשב''י ואצל רבי עקיבא ורבי מאיר בעל הנס, אצל הבבא סאלי ובגוש קטיף, בנווה דקלים תובב''א. ובטיסת מסוקים ומטוסים מעל שמי הגולן ויהודה ושומרון וחבל עזה. כל אלו פעל וחיזק ועודד ותמך, בעצה ובממון. וכמה צער היה לו כאשר גלינו וגורשנו מעל אדמתנו.
מי יכול לתאר כמה היה רבינו טוב לבריות. אינני יודע אם ישנה משפחה אחת בארץ ישראל, לרבות בקהילות ישראל שבגולה, שלא התיעצה, או שאלה, או ביקשה - ברכה מרבינו, לפחות פעם אחת בחייה!
ידוע, שקשר מיוחד היה לו לרבינו עם האדמו''ר הבבא סאלי, עליו השלום. על אהבתו והערכתו לרב, תעיד העובדה, שסיפרה לי אשת-חבר שתחיה ותאריך ימים - כבוד הרבנית צביה, מנשים באוהל תבורך, שפעם נסעה לנתיבות לקבל מהרב ברכה. אמר לה הבבא סאלי: יש לך את בעלך בבית ואת באה אלי?
לרבינו הגדול היתה דרך, היתה שיטה, עליה יושלכו דברי חז''ל: ''רוני רוני השיטה''.
גדולי עולם, גאוני עולם, חסידי עולם, מקובלי הדורות, יצאו לעומת רבינו ו''שלום בואך'' יאמרו. עד עכשיו מהדהדת בי אמירת 'שיר השירים', אשר אמרנוהו בבית המדרש 'היכל יעקב', בשעה ש'מיטתו שלִשלמה' היתה מונחת בבית מדרשו, לפני מסע הארון ושירת ''לך א-לי תשוקתי''. כאשר עיניים דמעו, ולב המה, בראותנו את עמוד האש - אשר מעל המיטה, וכבר עכשיו, רבים רבים מספרים על התעוררות רגשי התשובה שאחזה בכל אחד ממאות אלפי האנשים שהיו בהלויה ואף בכל אלו שלא יכלו להגיע.
קברניטה של אומה נסתלק לשמי מרומים, בגנזי קדושי עליון וחסידי רום. תעתיר נשמתו על הרבנית שתחיה ועל יוצאי חלציו שיחיו, ועל כללות ישראל - שפעת קדושה וברכה – מ'אבי אבי רכב ישראל ופרשיו', הלא הוא רבינו מרדכי, עמוד צלותהון דישראל.
<h3>דיבורו – מהלב אל הלב</h3>
הרב מישאל רובין שליט''א - ר''מ בישיבת 'שבי חברון'
לפני כעשרים שנה, כשהייתי בשירות מילואים, התעוררו אצלי כמה שאלות הלכתיות הקשורות לשירות הצבאי, שלא מצאתי עליהן תשובות ברורות. דיברתי עם אחד מבני הרב ואמרתי לו, שאני מרגיש כי יש לחיילים צורך גדול בספר הלכתי מסודר, שירכז את פסקי ההלכה בנושא השאלות ההלכתיות העולות בצבא. בנו הציע: ''אולי תדבר על-כך עם אבא''. ואכן דיברתי עם הרב מרדכי אליהו, אותו הכרתי כפוסק גדול עוד לפני שהפך לרב ראשי, והרב הסכים לכך.
הרב ביקש ממני לרכז שאלות שקשורות לענייני צבא, קבענו זמן, הייתי מגיע אליו מידי פעם באופן קבוע, והתחלנו לברר את הדברים. צורת הבירור ההלכתית של הרב, הייתה מחוברת מאוד למציאות, הוא היה שואל שאלות ומאוד מתחשב במצב המציאותי, בודק בספרים, מנהל דו-שיח הלכתי ופוסק. הרב ראה חשיבות עליונה ומאוד שמח בהוצאת הספר ''המורים בקשת'', שהיה בו כדי להקל על החיילים.
עבודה נוספת עם הרב, היתה על הספר ''צרור החיים'', שמרכז את הלכות אבלות. לרב היה חשוב שבספר יהיו פסקי הלכה ברורים המיועדים לכלל ישראל, ולא הבאת דעות שונות מתוך מחלוקת, ואפילו ביקש שלא יהיו בספר מקורות, כדי שאדם בשעת צערו ידע בבירור מה עליו לעשות.
הנקודה שבלטה לעין-כל אצל הרב, היתה הקדושה שלו, שהיתה מקרינה החוצה. אנשים שנכנסו אליו היו שואלים שאלות רציניות, שנגעו לתחומים הכי חשובים בחייהם, והרב היה פוסק להם בצורה חדה, והם היו מקבלים את פסיקתו גם בלי שהכירו אותו.
זכורני מקרה, של שני בני-זוג, שהסתפקו זמן רב אם להינשא. באו לרב, הוא הכריע להם להינשא והם קיבלו זאת מיידית. שאלתי אותם לאחר-מכן: כמה זמן התלבטו בשאלה? והם השיבו: תקופה ארוכה. אז הבנתי שאנשים מקבלים את תשובתו בגלל הקדושה שלו, שהיא מעבר למסכי השכל, בגלל הדיבור שלו שהיה מהלב אל הלב. אני רואה בכך משהו הרבה יותר גדול מרוח הקודש, זו ודאות שאדם מרגיש שדבר ה' מתגלה אליו ומתוך-כך פועל על-פיו.
<h3>וי, חסרא ארעא דישראל גברא רבה</h3>
הרב אמיר בן דוד שליט''א
יחיד בדורו היה מורנו ורבנו ועטרת ראשנו, הראשון לציון הרב מרדכי אליהו זצוק''ל. ברוך ה' שדורנו זכה להרבה תלמידי חכמים, גדולים בהלכה, גדולים בקבלה ובסוד, וגדולים בעיון. אך מו''ר הראשל''צ הרב מרדכי אליהו זצוק''ל, היה גדול בכל חלקי התורה הקדושה. גדלות בפסיקת הלכה, יכולת ניתוח המציאות ואבחנה מדויקת בתכלית. דיוק ודקדוק בהלכה, עד שנראה היה כאילו הרב מחמיר בפסיקת ההלכה. אך לא היא. יכולת האבחנה והדקדוק בהלכה היו לפלא. ''סכינא חריפתא'', ''קולע לשערה ולא יחטיא''.
את גדלותו בקבלה היה מסתיר מעיני העם, אך גדולי המקובלים היו לומדים עמו בסתר. כל שאלה קשה שהייתה להם, ידעו כי תהיה להם תשובה מהרב. חידושי תורתו הרבים - משלבים חדש וישן, חידושים שלו יחד עם חידושי תורה של גדולי הדור הקודם. הרב למד ושימש את כל גדולי הדור הקודם, הספרדים והאשכנזים, בנגלה ובנסתר, ונזכיר רק כמה מהם: הרב עזרא עטייה זצ''ל, הרב יהודה צדקה זצ''ל, ה''חזון איש'' זצ''ל, הבבא סאלי זיע''א, ועוד.
פסיקתו לא היתה חדשנית, אלא כמו שהורו רבותיו, מרן ה''בן איש חי'' וגדולי הדור הקודם. בזה הרב המשיך את שרשרת הפסיקה העוברת מדור לדור מרב לתלמיד. כל אלה עשו את הרב יחיד בדורנו, כלול ובלול מכל. על כן, דעתו היתה דעת תורה, אשר נבעה מהיקף ידע אדיר בעומק וברוחב בכל חלקי התורה ובכל רבדיה, שבזה אין שני לו. כעת, נשארנו דור יתום ללא מנהיג כמוהו, ללא רועה כמוהו. אין לו תחליף, אין מי שימלא את מקומו. על כל אלה, נוסיף את גדלותו בענווה, שככל שגדול היה בתורה - היה ענוותן גדול, כהלל הזקן, מקבל כל אדם בסבר פנים יפות, ללא הבדל אם היה עשיר או רש. אהבתו לכל יהודי היתה עצומה ללא גבול, כן גם גדלותו באמונה ובטחון בה' יתברך וקדושתו הרבה ללא שיעור.
כל אלה לא באו לו במתנה, הם באו מתוך מסירות נפש עצומה, מסירות נפש על התורה - הן בלימוד - למרות דוחק הפרנסה, והן במניעת שינה - שהיה טובל רגליו בקרח על מנת שלא ירדם בלימוד בלילה. מסירות נפש על הצניעות והקדושה בעם ישראל - במאבקו נגד גיוס בנות לצבא (וזו רק דוגמא). מסירות נפש על ארץ ישראל, מסירות נפש על עם ישראל ומסירות נפש למען גאולת עם ישראל. ציפייה עצומה לגילוי משיח, ומעורר היה את כולם בכל הזדמנות לציפייה למשיח.
מחובר היה לכל חלקי עם ישראל, מכל העדות והגוונים. למרות שהיה ידוע כרב ומנהיג לציונות הדתית, לא ראה עצמו הרב כמנהיג של קבוצה מסוימת, אלא של כלל ישראל, ואכן היה כתובת לכל אחד, לכל עדה ולכל מנהג, בין דתיים ובין חילוניים. ידע להלך כנגד רוחו של כל אחד ואחד. ידע מה לומר לו ובאיזו דרך יתקבלו הדברים.
חרד היה הרב בכל דרכיו והוראותיו, כדי שחס ושלום, לא יהיה חילול ה' - אלא רק קידוש ה'. רבים נושעו מברכותיו ועצותיו, והיה בבחינת ''צדיק גוזר והקב''ה מקיים''.
לנס ולמופת היו יחסיו עם הרב אברהם כהנא שפירא זצוק''ל, יחדיו כיהנו כרבנים הראשיים לישראל מעל עשור שנים. ההערכה והכבוד, שיתוף הפעולה והאחדות ששררו ביניהם הם לאות ולמופת. ''הנאהבים והנעימים בחייהם ובמותם לא נפרדו''. כיצד גדולי תורה ענקיים פועלים יחד ומכבדים זה את זה!
הרב התרחק מהמחלוקת בתכלית, ובכל הוראותיו ועצותיו - הצריך והורה להתרחק מהמחלוקת. וי, חסרא ארעא דישראל גברא רבה (מגילה כ''ח ע''ב)! נשארנו יתומים. מה עלינו לעשות? אין ספק כוחנו הוא באחדותנו! אחדות בין הרבנים, אחדות בתוך כל קהילה, אחדות בתוך המשפחה, אחדות בין איש ואשה.
מורנו ורבנו הראשון לציון הרב מרדכי אליהו זצוק''ל, נסתלק מאיתנו ונותרנו ללא רועה, כולנו, כל עם ישראל. אך בטוחים אנו, שכשם שפעל ללא לאות כאן למען גאולת עם ישראל, כן פועל הוא כבר עתה לגילוי משיח צדקנו, הרועה הנאמן, שיתגלה במהרה וברחמים.
<h3>הספד לרב מרדכי אליהו זצ''ל</h3>
הרב שמעון כהן שליט''א - ראש מוסדות 'בית מוריה' באר-שבע
כל בית ישראל חש תחושת אובדנות, אובדנות של גדול הדור שאבד, צדיק הדור שהלך, ''פסקן של הדור'' שנסתלק (כדברי הרה''ג יעקב יוסף שליט''א בלוויה), מרן הרשל''צ רבנו האהוב הרב מרדכי אליהו זצוק''ל.
האם ראוי שהנני הדל אכתוב דבר לזכרו של ענק בענקים?! באמת אי אפשר והקולמוס ממאן לכתוב, אולם חש אני שמתוך הכרת גודל הטובה שהרעיף, חיזק, תמך ועודד במשך עשרות שנים ובפרט ב-20 שנים האחרונות שבהן יצאתי בהוראתו ובשליחותו לישוב אבן-שמואל ולמוסדות 'בית מוריה', איני יכול לחשות. ובהרהורי אני תוהה על מה אכתוב, על איזו דמות מהדמויות הרבות שהיו ברב?!
שמא על ילדותו בבית אביו המקובל האלוקי רבי סלמאן אליהו זצוק''ל, ארי במסתרים, בקי בכל סתרי סתרים, ממשיך תורת גדולי המקובלים, בית הספוג בקדושה וטהרה מיוחדת, וכעדותו של בן דודתה של אימי תחי', הרב יעקב סודרי זצ''ל, שהיה רב בכפר סבא וחיפה - שבהיותם נערים בישיבת 'פורת יוסף', היה הילד מרדכי אליהו, בנו של החכם סלמאן אליהו, מסתופף ורץ ביניהם כדרך כל הילדים, וניכרים היו ניצני אהבת התורה והזריזות לכל דבר שבקדושה, עד שפתחו ואמרו כל יושבי בית המדרש: ''זה חכם מרדכי (בן 7!), זה הקטן גדול יהיה, צדיק יהיה, פוסק יהיה'', ודברי הלומדים בבית המדרש נחתמו כפסק הלכה שגזרו שזה הקטן גדול ישראל וקודשו יהיה. ואולי זה הבית וזו ברכת וגזירת החכמים שגרמו.
ואולי לא על ילדותו נדבר, כי אם על בחרותו כנער העומד לפני נגידים, בגזירת עירין של ראש הישיבה רבי עזרא עטייה זצוק''ל, או ''רב רבנן'' כפי שהיה מכונה בפיו של רבינו, הכ''מ, וכבחיר התלמידים בבית המדרש היה עומד להשיב על כל שאלה וקושיה, וכדברי ראש הישיבה - ''רב רבנן'', הקשו קושיה ושאלו שאלה בכל הש''ס כולו ראשונים ואחרונים - וסברתו של הבחור הרב מרדכי אליהו, היה כאחד הגדולים, עד שגדל לתפארת ישראל.
או שמא נכתוב על הרה''ג רבי מרדכי אליהו, צעיר הדיינים בכל הזמנים, שבגיל כ''ח שמו גדולי החכמים את עיניהם עליו, לגדלו ולהושיבו על מדין להיות דן דין אמת לאמיתו, וכפי שהיה רבנו משיח פעמים רבות כשעמד בפני החכמים האשכנזים: ''והיו הם שואלים על זה ואני אומר להם כך וכך ומקשה כך וכך ומתרץ כך וכך'', עד שהיו משתאים מהחכם הספרדי רך השנים וחכמתו כי רבה.
או שמא נדבר על הרה''ג הצדיק מרדכי אליהו, שבשליחות רבה הראשי של ארץ ישראל, הראשון לציון הגאון יצחק ניסים זצ''ל, נשלח בחרדת קודש לטפל בעצמותיו הקדושות של איש האלוקים - הוא הרב החיד''א, ודאג לקבורתו.
או שמא נכתוב על ההערכה וההערצה שהעריצוהו גדולי וחכמי הדור, כבבא סאלי והרב משאש, מחכמי מרוקו. רבי צדקה חוצין ורבי סלמן חוגי עבודי, יחד עם הרב סלמאן מוצפי, הבבליים. רבי עזרא עטייה ורבי עובדיה הדאיה מחאלב. החזון-איש והרבנים שפירא ושאולי האשכנזים. ר' שלמה זלמן אוירבך וחכם מנצור בן שמעון מגדולי ירושלים. חכם יהודה צדקה, הלא הוא דודו, וחכם בן ציון אבא שאול, ראשי הישיבה. הרב מרדכי שרעבי וחכם מרדכי עטייה, יחד עם חכם יצחק כדורי המקובלים על כל הדעות. ועוד רבים וגדולים מכל העדות ודעות. כולם העריצוהו ונתנו מקומו בכותל המזרח של עולם התורה. הערצה על גודל שקידתו ועמקותו, הערצה על כח סברתו, הערצה על עומק בינתו, הערצה על פיקחותו שידע בכל עת ובכל מצב - כדת מה לעשות.
או שמא נכתוב על הדיין המצוין, שבמשך עשרות שנים ישב על מדין ודן דין אמת לאמיתו, ובפקחותו יותר עושה שלום מכותב גיטין, שאף שתורת משה שגורה על לשונו בפסיקתו החדה והפסקנית כפי שכל שואל בכל התורה היה עולה משאול הספקות והתהיות, לבהירות ושמחה שאין לך שמחה כהתרת הספקות. ופקחותו, שידע בכל דין ועניין, קשה ומסובך - למצוא פתרון, הן בהלכה והן באורחות חיים. ויחד עם תורת משה, אחז מעשה אהרון: ''כשהיה רואה שני בני אדם מתקוטטים, היה הולך לכל אחד מהם שלא מדעת חברו ואומר לו: ראה חברך - איך הוא מתחרט ומכה את עצמו על שחטא לך, והוא אמר לי שאבא אליך שתמחול לו, ומתוך כך, כשהיו פוגעים זה בזה - היו מנשקים זה את זה. וכיצד היה מקרב את הבריות לתורה - כשהיה יודע באדם שעבר עבירה, היה מתחבר עמו ומראה לו פנים צהובות, והיה אותו אדם מתבייש ואומר: אילו היה יודע צדיק זה מעשיי הרעים כמה היה מתרחק ממני, ומתוך כך היה חוזר למוטב. הוא שהנביא מעיד עליו (מלאכי ב'): 'בשלום ובמישור הלך אתי ורבים השיב מעון', ועושה שלום בין איש לאשתו'' (ר''ע מברטנורא, אבות א', י''ב).
ואולי נכתוב על תורת הנסתר. היה תלמידם של גדולי המקובלים. אבל מי יודע מה רבה חוכמתו וכוונתו במסתרים.
או שמא נכתוב על רב הקהילה בבית כנסת הקטן 'מעשה ניסים', בפינת הרחובות הרצל והרב צבי יהודה, ובית הכנסת 'מדרש משה' שליד 'מכון מאיר', עת שחזינו את הדרשן חורז ומטעים לבעלי בתים דברי אגדה והלכה מתורת גאון עוזנו רבנו הבן איש חי זצוק''ל, איש רב פעלים, ומוסיף אהבת תורה ויראת שמים. בענוה גדולה מקשיב לכל שואל מבעלי הבתים, כאילו שאלו והקשו קושיית בעלי התוספות. ולכולם היה עונה בדרך העולה מבית הכנסת לביתו, כאילו היה מסובב בגדולי הדורות, ובחֵן ובסבר פנים יפות עם בת צחוק - משמח אלוקים ואנשים.
או שמא נדבר על הגאון הצדיק והדרשן, הרב הראשי לישראל, מרן הראשון לציון, הוא הנבחר להמשיך שושלת רבת שנים של גדולי החכמים הספרדים, הראשונים לציון (והוא חכם מיוחד שאף רבים מהאשכנזים רואים בו את רבם הנערץ, משל היה אדמו''ר לעדת חסידיו). וכעת, בשבתו על כסאו הרם, יחד עם הכהן הגדול מאחיו, הגאון רבנו אברהם שפירא זצוק''ל הרב הראשי וראש ישיבת מרכז הרב, גידלוּ ורוממוּ לגאון ותפארה את מוסד הרבנות הראשית, עד שכל באי עולם ידעו שמציון תצא תורה ודבר ה' מירושלים, בעמידתם האיתנה לכבודה של תורה וארץ ישראל. ורבינו שקיים כבר בעצמו ''יורו משפטיך ליעקב'', תורה של שאלות, לכל אדם, בארבעת חלקי שולחן-ערוך, ב'אורח חיים', באיסור והיתר, ב'אבן העזר' ו'חושן משפט', כעת הוא פוסק הדור ופוסק בכל הלכות ציבור ומדינה, עומד בתקיפות נגד מלכים ורוזנים, ולא בוש, ובקידוש ה' בהיותו עומד מול ידה המושטת של ''הוד מלכותה'' מלכת אנגליה, וידה נשארת תלויה ועומדת, וגם כשכל המדינה רעשה וגעשה מהתקרית הדיפלומטית החמורה, רבינו לא הניד עפעף עד שקיבל את מכתב התנצלותה על שפגעה בכללי הטקס - שלרב יהודי לא תושיט את ידה. וכך גם בכל עת וזמן שהעם וראשי האומה צריכים להתחזק בעד עמנו וערי אלוקינו, עומד רבינו מחזק ותומך לבל תיפול רוחם.
או שמא נכתוב לא על תורתו, אלא על מידותיו הנעלות, כמידת זריזותו ועינו הטובה לכל דבר שבקדושה ומצוה. אשרי עין ראתה את רבינו אופה מצות, ונזהר על כל פירור, ואפילו קודם הפסח, לבל יתערב ח''ו. או שמא גרגיר קמח, שבלתי נראה, לא נילוש בתוך הבצק. ורבינו מתבונן בכל מצה ומצה לראות האם ח''ו גרגיר אחד שלא נילוש כהלכה.
ומה נדבר על חיבתו ועינו הטובה, אשר היה שם על ארבעת המינים, כאילו היה נוגע במרגליות ואבנים טובות, ומתבונן ורואה שאין בו מתום פצע וחבורה, לא מראה שחור ולא חסר ולא שינוי צורה.
ואיזו חיבה לאותיות הקודש הנכתבות בקדושה, בספרי תורה, תפילין ומזוזות. ולהורות על איזו אות כתובה כהלכה בכתיבה תמה, או שמא חסרה איבר, ורבינו בקי הוא בכל סוגי הכתיבה אם בבלי או תימני, ב''י ואר''י וכתיבה ואלי''ש כמנהג השבים מארצות צפון אפריקה.
ואין לדיין אלא מה שעיניו רואות, אם דם טוהר או דם נידה. ועוסק בשפיר ושיליא כדוד המלך - מתעדן הוא לפני כל שואל ושואלת ויודע כמה הרגשות וחרדות, הן במראה והן בשואל - והכל עושה בשפה ברורה ובנעימה קדושה, ופעמים אף יורה מסוד ה' אל יראיו.
ואם נרצה, נכביר ונכתוב בכל מצוה ומצוה מתרי''ג מצוות, עד אשר הדיו יכלה והיריעה לא תכיל.
או שמא נכתוב על טהרה - טהרת החיים והמתים. לטהר אישה ויולדת לבעלה בשמחה. ולהבדיל, לטהר בדמעות, אשר אינם בין החיים. איך כל חכמי וגדולי ירושלים היו מתאווים שידיו הטהורות של רבינו תעסוקנה בטהרתם, וכולם בודאי נאספים יחד להקביל פניו בעולם של אמת. גדולי וצדיקי הדור כחיד''א, רבי שאול שרהבני, רבי בן ציון אבא שאול, רבה של ירושלים הרב משאש, ורב הכותל הרב יהודה גץ, ועוד רבים וגדולים, כולם זכר צדיקים וקדושים לברכה, בהם התעסק רבנו זצ''ל בקדושה וטהרה.
מה נאמר ומה נדבר על עמוד התפילה אשר אבד, שליחם הקבוע של הציבור לעמוד בתפילה. תפילה של הורים כואבים. נער ונערה המבקשים זיווג הגון. תפילה למקשה ללדת וציריה מכאיבים. תפילה לחולה ולמי שנפל למשכב. ואלה השוכבים על ערש דווי. תפילה למבקשים פרנסה טובה ותפילה לבנים צדיקים, ותפילה על לימוד התורה ותפילה על כל דבר ועניין, ורבים רבים נושעו בנוראות תפילותיו. ורבינו עומד בתפילה על היחידים, ולמעלה בקודש תפילת צרתם של רבים, כמה פעמים קרא לעצרת וכנס את הציבור להתפלל על שפך חללי בת עמי ביד אויב אכזרי. או ח''ו בעת שרוחות רעות מנשבות, ומחשבת אוון של מנהיגים חסרי אמונה, הפושטים ידם על חבלי ארץ קדושה, והרב עומד וזועק ומריע לבטל הגזירה, בתפילות נוסח הרש''ש והחיד''א והר''י פתיא, ואף תפילות שכתב וחיבר הוא עצמו בעת צרה.
ואיזו קדושה היתה בכל הנהגותיו - קדושה בכל המובנים, קדושה של 'קדושים תהיו', פרושים תהיו, קדושת המאכלים הנכנסים לפיו של רבינו. וכמה פעמים נתקיים בו - שאין הקב''ה מביא תקלה ומכשלה ע''י צדיקים, וצדיקים עצמם מכל שכן. וקדושת היוצא מהפה - כמה זהירות והקפדה יתירה הקפיד על עצמו, כל מה שלא ידע להקפיד על אחרים - הוסיף על עצמו הקפדה על הקפדה שלא יצא דבר איסור מפיו. איך כל מה שנחשב אצל אחרים חומרה ומנהג חסידות אצל רבינו היה מעיקר הדין.
ולמעלה בקודש, מידה שאין דומה לה - מידת הענווה - הי חסיד הי עניו תלמידו של הלל. כיצד הטה אוזן לכל חלכאים ונדכאים, ממש היו בעיניו בניו של מלך, שכן יהודים הם בני מלכים, בניו של אברהם אבינו ע''ה. והוא, רבנו, עומד מקשיב לנערים וסבים, תומך ומעודד, כאילו עומדים בפניו גדולי הדור. מעשים רבים המלמדים על גודל ענוותנותו. כל הבריות, גדולים וקטנים, רבנים ובעלי בתים, אנשי מעלה ופשוטי הקהל, אשר כולם יחד מציינים במיוחד מעלת ענוותנותו.
ומשהו בנימה אישית. בזמן שהיה צריך בננו היקר אליהו שיחי' לעבור ניתוח ראש מסובך, שמנו פעמינו מבית החולים איכילוב בתל-אביב לירושלים, לראות פני השכינה ולראות את פני רבינו זצ''ל ולקבל ברכה. רבינו שפתח את דלתו לפנינו בסבר פנים יפות, הכניסנו הוא עצמו לחדרו והיה כמשיח שעה ארוכה עם בננו שיחיה, כאילו היה חברו משכבר הימים. ומספר עמו מימי ילדותו ועד סבתו, ואנו ההורים עומדים ומתבוננים בפליאה - כיצד עומד גדול הדור, שכל שעה בלימוד ותפילה של צדיק, שעליהם נאמר: ''טוב לי יום בחצריך מאלף'', והוא יושב ומשוחח ומספר סיפורים של ילדות וסיפורי רבנות עם ידידו - נער בן 15(!), מעודד ותומך ומסלק כל דאגה. ועת יצאנו מחדרו, ואני בקול ענות חלושה שואל ומבקש: ''הרופאים אומרים שהניתוח מסוכן ואפשר גם לתוצאות חמורות'', והוא בפסיקתו הידועה אומר: ''ישלח דברו וירפאם!'' ללא כל ספק. ואני עוד מקשה: ''אבל...'', והוא עונה: ''הם יעשו עבודתם - ואנחנו נעשה עבודתנו''. כך יצאנו, שאנחנו יודעים באמונה שאם הרב עושה עבודתו - עבודה שהיא תפילה, וכידוע, שאין תפילת צדיק חוזרת ריקם, וצדיק גוזר והקב''ה מקיים. ותהילה לאל, על כל הטובה אשר גמלנו, וברוך ה', הבן חזר לאיתנו ונתקיימו בו דברי רבינו, הכ''מ: ''ישלח דברו וירפאם''.
ואולי ראוי לכתוב מידת ערבותו לכלל ישראל, ולקיחת אחריותו לרומם קרן ישראל. כמה תבע מאיתנו ללמד תורה ברשות הרבים, לעסוק בחינוך ילדי ישראל, לעבור מבית כנסת לבית כנסת ולדרוש וללמד תורה ואמונה בהלכה ובאגדה, לא לוותר על שום תלמיד, להיזהר בבני עניים ועמי ארצות - שמהם תצא תורה. כמה פעל ודחף את הקמתם של הגרעינים התורניים בכל רחבי הארץ, וכל סיפור על ילד ומשפחה שהתחזקו בתורה ויראת שמים - גרם לו לשמחה ונחת רוח.
ומה עם תפילותיו ומעשיו, אשר פעל לרומם קרן משיח צדקנו. כמה נלחם על ישועת כלל ישראל, וציפייתו הגדולה שתוושע יהודה וירושלים, ישועת עולמים. ויסוריו האחרונים ומסירת נפשו למען טובת כלל ישראל, צדיק הדור המגן על דורו כדברי החסיד במסילת ישרים (פרק י''ט).
או שמא נכתוב על כוח מנהיגותו המאחד את כל כלל עם ישראל. כיצד ראו בו הספרדים - רבם המובהק, ואף האשכנזים - היו בטוחים שכל פסיקותיו והנהגותיו - מבית מדרשם של רבותינו חכמי אשכנז. כיצד עמדו בתור חובשי הכיפות השונות, כיפות סרוגות של ציבור הציונות הדתית, יחד עם כיפות שחורות מבד ומקטיפה של ליטאים וחסידים, כיפות סרוגות בחוט עבה המכסות את כל הראש, כמנהג המכונים ''הגבעונים'', וכיפות סרוגות בחוט לבן עבה של חסידים שונים, ואפילו רבים מאלו שכיפת שמים לראשם. גם בעלי מגבעות-דיינים ובעלי כובעי קסקט של בעלי-בתים, קנאים וממלכתיים. כולם רבבות אלפי בית ישראל, הרגישו שהוא אביהם והוא רבם, רבם ואביהם של ישראל.
''והנה אלוקים מצא את עוון עבדיך''. אם ח''ו לא נדע על מה וכמה, ואיך נכתוב? ואם ח''ו נכתוב הספד שלא כהלכה? ואני בער לא אדע מה אעשה, אם לא אצליח לכתוב על כל דמותו, ואם אכתוב אולי אגרע - ועל כן עמד קנה אבל לא נדמו הרהורי הלב.
רק זאת נאמר - יתומים היינו ואין אב ומי יתן לנו נחמה, מי יעוץ לנו עצה, וידי מי תחזקנו תושיה. על כל אלה עיני בוכיה.
ויחד עם בכייתנו ודמעותינו, אנו מלאי אמונה שמיתת צדיקים מכפרת, ומצמיחה כוחות רעננים של גדולי אמונה, הנושאים על ליבם את חובת מילוי החלל הגדול שנוצר, ומחייבת כל אחד מנאמני דרכו של רבנו זצ''ל להוסיף חיילים לתורה תעודה ואמונה, ולהמשיך תורתו כולנו יחד ביתר שאת וביתר עוז באחריות למען כלל ישראל וארץ ישראל לתשועת עולמים.
<h3>איש קדוש שכולו תורה ואהבה גדולה</h3>
אל''מ במיל' גבע ראפ
קודם כל אני חש זכות גדולה, שזכינו, שהקב''ה שתל אותנו בקרבת הרב, בדור הזה, ולהתבסם מדמותו, וממה שליווה אותנו במצבים שונים וחשובים – בתהליך התשובה, בחיים עצמם, בצבא, ולבסוף – עם המהלך הכללי של ''פנים-אל-פנים''.
התחושה, בבואי לנסות ולומר דברים על הרב, שאין בכוח המילים לתאר את עוצמת המפגש החי. זכינו קצת לראות בעין את מקצת מהליכותיו של הרב, את עוצמתו, וננסה בע''ה לשתף בזה את הקוראים, אם כי זה באמת קשה.
בהמשך לסוגיה שכבר נידונה רבות, שאוי לו למתעצל בהספדו של תלמיד חכם, במה שחלילה לא יורד לעומק הכרת עוצם אישיותו המיוחדת, וגודל תורתו וקדושתו, ולא מבאר מה מן האוצר הגנוז שבנפש החכם ומסגולתו המקודשת אשר פועלת - גם בהצנע ובסתר - על איכות כל פעולותיו הניגלות לעין, הרי שאני חש שקטונתי מלעסוק בהספד על הרב, אלא רק קצת לשתף את כולנו במה שזכינו, שהתבסמנו ושהוצמחנו, במגענו עם הדמות הענקית הזו של הרב.
אנסה בראש וראשונה, ברשותכם, לעמוד על מרכז עניינו של הרב: לנגד עיני עומדת דמות שכולה תורה ואהבת ה', ומתוך כך - אהבה עצומה לדור, אהבת ישראל גדולה, ואמונה עצומה בדור הזה שלנו. ניתן היה לתמוה, איך זה יתכן שהרב אוהב כל כך כל אחד ואחד. והרי מטבע האדם הוא – שיש מי שאוהב חכמים, או אנשי מלאכה, או עולים, או ותיקים או כל מיני גוונים מוגדרים, והנה ראינו בעין, איך שהרב אהב את כולם ממש. הכיצד? אין זאת כי אם, שהרב אהב את כל הדור כולו, אהבה כלל-ישראלית, אהבת ישראל, אשר ממילא הלכה והאירה במפגשו עם כל פרט מן הדור הנפלא הזה.
ביררנו במשפחתנו, מתוך הכאב עם הסתלקותו של הרב, איך זה שאף פעם הרב לא היה לחוץ. והרי אנשים באו אליו בהמוניהם, השכם והערב, יום יום. החל מסיומה של תפילת שחרית בנץ החמה, ''ותיקין''. וכך – בבית, ובדרך, ועד הלילה. והרב אף פעם לא לחוץ. הכיצד? 'לחוץ' זה מהמילה 'חוץ'. מתי אדם לחוץ? כאשר דברים באים אליו מן החוץ, מחוצה לו, מחוץ לעצמיותו, עד שהוא חש שמאבד עצמו. אצל הרב – לא כך היו פני הדברים. כל ישראל היו ממש בו, עצם מעצמו, כך שבפוגשו כל אדם מישראל, ואף ילדים, שרבים מהם היו באים אל הרב לקבל ברכה, וכמו שסיפר לי בני הקטן, איך הצליח פעם להגיע עד הרב ולזכות בברכה, ואז חשקה נפשו בעוד ברכה, והסתיר פניו שהרב לא יזהה אותו, ובשמחת ניצחון בישר לי, שאכן – קיבל עוד ברכה. בכולם פגש הרב את עצמו, וממילא תמיד בשמחה, באהבה ובנחת.
וכן – גדולה הייתה אמונת הרב בדור הזה. כולם ידעו שקבלה היתה מהבבא סאלי זצ''ל, שהרב יזכה לקבל פני משיח. שעון היה לרב שהורה '2 דקות ל-12'. והנה, משיח כדברי הרמב''ם, אינו תופעה של ניסים ושינוי סדרי עולם וטבע – אלא מלך בשר ודם, בדור שמתאים לקבלו. וכי שמענו שהרב מחה? או העיר? או תמה חלילה – הכיצד יבוא משיח בדור הזה? לא ולא! הרב האמין בדור הזה ממש, בכוחו ובזכותו להיות הדור הראוי לקבל פני משיח. אור החיים של הרב, היה האמונה הגדולה בדורנו, כמו שהוא. כמו שאומר המדרש: ''אם אינכם מאמינים (בעצמכם, שהרי כבר בא משיח וכבר נבנה המקדש) – ראו באורי שזורח עליכם''. והרב ראה את האור האלוקי הזה, הזורח עלינו, וחי את זה ממש, במפגשו עם כל דבר מדברי התורה, ועם כל אחד ואחד.
פעם, כשאחד הקנאים, מאלה שמחו על אהבת ישראל הגדולה של הרב קוק, קירב איזה קרוב שלו, ומשנשאל למה הוא מקרבו ואינו מוחה נגדו, ענה - שהוא קרוב משפחה. הסבירו לו: ''אתה מבין, אצל הרב קוק כל עם ישראל קרובי משפחה שלו!''. אמרו את זה על הרב קוק, ואפשר לומר את זה על הרב מרדכי אליהו, זכר צדיק וקדוש לברכה, שכולם היו קרוביו-אהוביו, ולכן קירב את כולם.
בשנה האחרונה, הרב אהב מאוד את השיר ''והיא שעמדה'', וביקש שישירו אותו שוב ושוב. והרב הסביר: ''שלא אחד בלבד עמד עלינו...'', היינו – רק כש'לא אחד', רק כשעם-ישראל 'לא אחד' ומאוחד, יכולים לחשוב עלינו כך. באחדות ובאהבת ישראל עוצמתנו-עמידתנו ואז מי יכול עלינו.
זכיתי שהרב ליוה אותי בתהליכי הלימוד במכון מאיר, בתהליך התשובה. זכינו להדרכה מדהימה של הרב, שמאמר החיים שלה הוא נחת, ענווה, איזון, מתינות. שום שכל. שהרי ידוע, שתהליך התשובה עלול ליצור מצבים של יציאה מאיזון, עקב המפגש העצום עם האור הגדול של עולם התורה והקודש, עם שינוי גדול בחיים, עם שינוי מרכז הכובד של החיים. הנה ריש לקיש, בגמרא, רק קיבל על עצמו תשובה וכבר תש כוחו מלשוב לגדה השנייה של הירדן. והרב הדריכנו בהמון חכמה, צעד צעד. אפשר לזקוף לזכותו – עם הרב ביגון, שיבדל לחיים ארוכים וטובים, את העובדה, שעם הורי ז''ל נישמר ברוך ה' קשר טוב, לאורך כל התהליך, מתוך מניעת הקצנה, לא לבוא 'נגד', לבוא עם המון אהבה וכבוד, וקמעא-קמעא, צעד צעד, והכול מתוך איזון.
לגבי הצבא: קודם כל, אם הייתי מתבקש לתאר את הרב במילה אחת, אז יש צדדים ששמענו על האהבה והחסד והתורה. אבל, אני הייתי קודם כל אומר: מצביא! כמו שבנוסח 'אשכנז', בתפילת 'מראה כהן' של יום הכיפורים, מראה כהן גדול מתגלה כשר-צבא העומד בראש עם-קודש. והרב היה שר-צבא בראש העם הקדוש. אחת מהופעות השיא של המצביאוּת שלו - היתה בהקפות השניות של שמחת-תורה. עומד הרב בהקפות שניות על במת בית הכנסת, ואתה רואה לנגד עיניך משוח-מלחמה העומד בראש האומה, ובתנועת היד הנחרצת שלו, אפשר לומר בכל תנועותיו ובכל האומר שלו - הוא מוביל את ישראל למלחמה ולשלום: ''יום תשועה לישראל ויום תבוסה לישמעאל''! ראית שהמילים שיוצאות מפיו של הרב, הן עכשיו משנות את המהלך של כדור הארץ, והן מובילות את ישראל קדימה. מובן, שלא במעשה ניסים מדובר, אלא מכוח אותה עוצמה של הרב. אחרי זה מופיעה האהבה האדירה של הרב למדינה הזאת. מדגל-ישראל הענק שמתנוסס לאורך כל בית-המדרש החדש, ועד לאהבת החיילים, הצבאיות, הצבא. ואיזה קשב!
כן אפשר לומר, שבתנועות היד שלו, בעוז של תנועת ידו, היתה בזה הפחת רוח-לחימה בגייסות. ממש כוח של מחיה המתים, כמאמר הברייתא (ע''ז כ' ע''ב): ''וקדושה מביאה לידי רוח הקודש, ורוח הקודש מביאה לידי תחיית המתים''. וכשהיה צריך לבטל דברים, שהם מפריעים או מעכבים - הייתה לרב תנועת יד שכזו, שמנפנפת כל דבר שראוי לבטל אותו.
הרב לא רק אוהב צה''ל היה, אלא לוחם היה. כמובן - בשנתיים האחרונות, בהן נאבק בגבורה בייסוריו, כאשר כל כוונותיו להגן על עמו מצרותיו – כלוחם עז, הנכון למסור נפשו במלחמות ישראל. ושמענו מהרבנית שתחיה, שהרב היה גם ממש לוחם, במלחמת ששת הימים, בהיותו כבן ארבעים ושש. מיד כששמע שפרצה מלחמה, מיד עזב את בית-דינו ואת ביתו, השאיר את הרבנית עם שלושה ילדים קטנים, ויצא להצטרף. אמרה לי הרבנית, שכאשר ביקשוהו להיות רב ראשי לישראל, ביקש הרב הסכמתה, והמתין לתשובתה. הרי שכאן, בעת מלחמה – הוא רץ מיד, ובעודו יורד במדרגות הבניין עידכן אותה, לא שאל ולא חיכה לאישורה.
עוד כשהייתי קצין צעיר ומתחיל, ובאתי לשאול שאלות את הרב, תמיד בבואי, חדר ההמתנה מלא בשואלים, מכל המעלות ומכל הגילאים, מי מרחוק ומי מקרוב. והרב היה עושה תנועה עם היד, סימן מחדרו: ''קודם כל תיכנס אתה''! ואני, באופן אישי, הרגשתי נבוך. פעם, נכנסתי בחשאי, מבלי לעבור מול החריץ בדלת של הרב, והתיישבתי שם בצד. אבל הרב קולט הכול. ומאז תידרך את הרב יהודה, שהיה שם המוציא והמביא: ''כל פעם שתראה את הקצין, תקרא לו''. ואמנם, מאז, משהיה רואה אותי ממתין, מיד היה קורא לי: ''הרב אמר שתכנס עכשיו''. מכאן ניתן ללמוד את יחסו המיוחד של הרב אל הצבא ואל עוסקיו.
איזה כבוד ואהבה הקרין הרב. כבוד ואהבה גדולים מאוד, שהפכו את עצם הפגישה עם הרב למעמד מחזק. כי בעצם פגישתו, פגשת את דבר-ה', את מה שהתורה אומרת פה! התורה אומרת פה: ''יישר כוחכם!'' התורה אומרת לך: ''חזק ואמץ!'', התורה אומרת לך: ''אתה בצבא - אני איתך!''. מדובר על לפני כמה עשורים, שהמאזנים של תורה-וצבא בדורנו, עוד לא היו הכי בהירים. והיו הרבה גילויים של דתיות חצויה. כל מיני חבר'ה בצבא, ששירותם בצבא היה מתוך קונפליקט של ''אני דתי - ואני בצבא'', והיו באים לכל מיני סיבוכים ועימותים – ביחידות ועם עצמם. אצל הרב הייתה ניכרת אחדות! מבט אחדותי! דרך התורה והצבא, והם שניהם אחד! מהלך אחד של תחיית האומה והופעת שכינה, פה בארץ.
לאור זה, גם היו פסיקות של הרב, שמאוד הבהירו את העניין הזה. למשל – הרב פסק לְצוער שלי, שקבע לעצמו ללמוד תורה בשבתות, שעליו לעסוק תחילה בחומר המקצועי שלא הספיק ללמוד בקורס הקצינים, וזאת, אף אם יתבטל מלימודו כליל. הרב, מתוך מבטו הכללי, פסק ואמר בצורה ודאית ומוחלטת: ''הוא לא למד את הוראות הבטיחות? אז שילמד בטיחות''! עכשיו הוא קצין בצבא, וזה לפני דפי הגמרא שהוא לומד.
פעם, בהיותי מג''ד (מפקד גדוד), התחבטתי באשר לצדקתה של הוראה שנתתי בגדוד, והלכתי לשאול את הרב, אם הוריתי בדיעבד נכון או לא נכון. תגובתו הראשונה הייתה: ''כבר אמרת''! כלומר, אתה המפקד! אתה פסקת! לך עם זה קדימה! אמרתי לרב, שבכוחי לשנות דברי, ואז אישר ואמר: ''כן, צדקת''! למדתי אז מהרב מהי אמירה של מג''ד. כמוה כפסיקה של מרא-דאתרא. לימדני הרב פרק נוסף בכבודו האמיתי של המפקד בצה''ל.
ערב היציאה למבצע ''עופרת יצוקה'' בעזה – היתה זו ההזדמנות הכמעט אחרונה, בה זכיתי לשמוע את הרב. מוצאי שבת, חיל האוויר תקף בשבת, ואני כבר עם המדים, עובר כמובן דרך בית הרב, וזוכה לפגוש את הרב בדרך ליציאה. אני אומר לו: ''הרב, הייתה הפצצה של חיל האוויר, מאתיים, המכוּנים שוטרים - נהרגו שם''. הפציצו מסדר שלהם. הכול התחיל במאתיים מחבלים שנהרגו. ואז הרב אומר לי בעוצמה של וודאות: ''האלף לך שלמה ומאתים לנוטרים את פריו''! ואכן, כך נגמר המבצע, באלף ומאתיים...
מעבר למילים שהרב אמר, זאת הרוח הגדולה שפיעמה בו. וברוך ה', בכל הגייסות של צה''ל.
מעשה שהיה, בקבר רחל, לפני כמה שנים, ומלמד על רוח הלחימה העזה והמפוקחת של רבנו. בביקור שם, פגש את אל''ם מ', המח''ט (מפקד החטיבה). היה זה אחר נטישת קבר יוסף. אמר המח''ט: ''הרב, אני מבטיח, שבקברה של רחל זה לא יקרה. אם צריך – אמסור פה את חיַי ואת חיֵי חיילי!''. ענה לו הרב בעוז: ''את חייך תמסור?! את חיי חייליך תמסור?! לא ולא! את חייהם תמסור'' הצביע הרב אל עבר השכונה הערבית, ממנה עלול להתפתח האיום, וחזר שנית על דבריו: ''את חייהם תימסור''!
לסיום הדברים, קצת על יחס הרב ל''פנים אל פנים'', תנועה ארצית שקמה על מנת להעמיק את החיבור והאחדות בישראל, ולהביא תורה ואמונה להיכן שרק אפשר ברחבי הארץ, בצבא, בבתי ספר, בערים, בקיבוצים, מהלך שברוך ה' כבר מלאו לו כמה שנים. אין ספק, שאת הרב זה מילא שמחה גדולה, והשתתפות עצומה. אצל הרב – שמחה והשתתפות אינן רק עניין לאמירת 'חזק וברוך' ואינה רק עניין לתפילה ולברכה, אלא הרב נחלץ לכל עשייה נדרשת – אם זה מכתב בחתימתו לעודד תומכים ותורמים – בארץ ובעולם. ברכה לכל מצטרף ועוזר. והרב גם מתקשר! לאחרונה, בא לארץ תורם גדול מחו''ל, ולאחר שנים של ניסיון לקשר עימו, הנה פגש אותנו וברוך ה', החליט לסייע. ואז, קם בהתרגשות הרב שלו, ויד ימינו, ומספר שבזאת נסגר מעגל חשוב, שהרי לפני כשנתיים וחצי, הוא לפתע מקבל טלפון מהארץ, ועל הקו, תארו לכם – הרב. והרב מצווהו אישית לעודד התמיכה במהלך של ''פנים-אל-פנים''. והנה הם זוכים לקיים הוראתו. פעם נפגשנו בכותל עם הרב, ומגיע תורם גדול וחשוב, וכולם מכבדים אותו, את העשיר, וקמים לכבודו. והרב, בפוגשו אותו, מייד, כמפקד הפונה אל עושה-דברו – מעודד אותו להצטרף למהלכנו: ''אתה צריך לעזור להם''! – באמירה חזקה ונחרצת.
השיא היה לפני כשנה – הרב היה בבית, לאחר כשנה של טיפול נמרץ ואירועי לב ומוח, ובאנו אליו ביום שישי, עם הרב הראשי לצה''ל – הרב אביחי רונסקי, ועם אברכים הנותנים שיעורים בצה''ל – לקבל בירכתו. ידענו שהרב חלש מאוד. קיוינו לברכה, והערכנו – שההתעכבות בביתו תארך כשלוש דקות. אולם – הרב כה התלהב מן המהלך כולו, שזכינו לשעה ורבע, הרצופה ברכות, דברי תורה, סיפורים, שמחה גדולה. שיעור מופלא! אמר לי הרופא של הרב, בצאתנו: ''מה שראיתם פה, לא היה שיעור. זה היה נס...''. ואני אמרתי בליבי – אהבת התורה והצבא של הרב ניפגשות כאן יחד, והן לו - טבע ממש. טבע ולא נס.
הייתי רוצה לומר עוד דבר, להבנת דמותו. ברוך ה' אנו זוכים בגאולתנו זו לתקן את שני גורמי הגלות – ''על מה אבדה הארץ? ...שלא ברכו בתורה תחילה'' – לימדונו רבותינו שזו הגישה אל התורה – מתוך, ולשם ההוויה האדירה הזו של כלל-ישראל, אשר בחר בנו מכל העמים. וסיבה שנייה – ''תחת אשר לא עבדת את ה' אלוקיך בשמחה ובטוב לבב, מרוב כל'', ומצאנו, שקשורות הן זו בזו: הכלליות, אהבת ישראל, והשמחה. ובאמת – את שני התיקונים האלה, הבאים כאחד, פגשנו בדמותו הנפלאה של מורנו ורבנו, את הכלליות ואת השמחה הגדולה שלו, שבאות ביחד. המפגש עם הרב היה מפגש עם דמות אדירה כזו, שמקרינה על כולנו, שהכל מכירים בו, שטל תורה מחייהו! אור כזה, שממלא את כולנו שמחה.
בתחושת היתמות הזו, שחש כל הדור עתה, נכון לסיים במילים של התורה: ''ויהס כלב את העם אל משה'', כפי שמסביר ה'משך חכמה' - שהחולשה שבעם בחטא-המרגלים נבעה מתחושתם שבלי משה זה לא ילך, שבלעדיו אינם ראויים ואינם יכולים לנחול את הארץ. וכלב משתיק אותם, ומכריז, ומרומם, ואומר: אינכם מבינים נכון את העניין! – לא אתם נוחלים בזכות משה, אלא משה בזכות עם-ישראל – קם. בעלייתם – עולה, ובירידתם – ''לך רד'' נאמר לו. ובכן - אתם הנפלאים, אתם הראויים. וכפירושו של 'אור החיים' הקדוש על הפסוק: ''לא קם בישראל כמשה'' – שכל קימתו של משה, בשביל ישראל הייתה.
ונאמר לעצמנו, לדורנו – זה הדור הראוי, רם הקומה והמעלה – שאליו הרב נשלח, ומתוכו זכה הרב לצמוח ולהופיע. זהו דור גדול וחשוב. ועתה, מכוח אורו הגדול של הרב - הבה נאמר 'חזק', איש איש לעצמו ולרעהו, איש איש כמעלתו וכיכולתו – להמשיך ולהוסיף ולהגדיל את האור הזה של רבנו – באהבת התורה, באהבת האומה, באהבת הגאולה, באהבת המדינה, באהבת צבאה, באהבת הארץ הטובה.
כמידת יכולתנו, בעזרת ה'!
<h3>הרב, אבא שלי</h3>
א. ב. ש.
הרב, אבא שלי, איך אפשר להפרד ממך? איך נוכל לחיות בלעדיך? איך? הרב, געגועי כבר מעתה. זה הרבה יותר מגעגועים, זה ממש נוגע בעצם החיים. הרב, ליווית אותנו כל חיינו. בכל שלב ושלב, בכל צעד מכריע, ובכל צעד קטן. ינקנו ממך חיות, כשם שתינוק יונק מאימו. התרפקנו על מציאותך, נעמת לנו עד מאד.
הרב, מצד אחד אני קוראת לך 'אבא', אבל כשאני מתקרבת, אני רואה פתאום שאתה בעצם מלך! ממש מלך עם כל גינוני הנימוסין. אצילות אלוקית על פניך. אור, שאין מילים להסבירו. חדות ובהירות וקדושה. אבא שלי, הרב, איך נוכל, איך נוכל בלעדיך?
ממתינים מאחורי הדלת בחיל וברעדה, מקישים ונרתעים לאחור. כשהדלת נפתחת נמלאים אימה, ויחד איתה יראת הרוממות. הרי באנו לשאול, להתיעץ, לבקש, ממש כמו ילדים שבאים לאבא. על מה שלא שאלנו – השבת. אף פעם לא דחית. אף פעם לא אמרת – 'הגזמתם! עד היכן תטריחו אותי?!' אף פעם לא אמרת - 'גם בשביל שטויות שכאלה, אתם משחרים לפתחי'?
קראת כל שאלה בריכוז, בענין, גם אם כבר היית עייף מיום שכולו ארוך. התרכזת, חשבת, ובחדות אין קץ השבת תשובה בהירה, קצרה וקולעת. איך זה הולך ביחד? איך ההחלטיות והחדות באה ביחד עם הרוך והחום. העינים המשתתפות. הלב המאזין. איזו סבלנות אינסופית היתה לך? איזו ענווה? מה שתרצו – הרי אני כאן בשבילכם.
הרב, ים אינסופי של תורה. לא היתה שאלה הלכתית קטנה או גדולה שלא השבת עליה מיד. הכל נהיר ברור ושטוח לפניך. מן הקצה עד הקצה בשלימות. אי אפשר היה לומר שישנו תחום שהוא שלך ושיש שאינו. בהכל! אפשר היה לשאול אותך שאלה מכל חלקי התורה, אפילו כאלה, שכמעט לא נתקלים בהן. והרב? הרב! הרב, מה נעשה? את מי נשאל? אנא נלך?
הרב, אבא שלנו, לילד יש אבא אחד ואמא אחת. אין לזה תחליף. ולנו? הרב אתה אבא שלנו. אין לזה תחליף! מצד אחד כשנכנסים אליך – כזו יראה. מצד שני, אני כותבת אליך – מכל הלב. כמו בת שיודעת שאבא שלה דואג לה. מה לא ביקשתי ממך? כמה ישועות, כמה פעמים! אף פעם לא אמרת לי 'רב לך!' לי? לכל יהודי באשר הוא. לכל עמך ישראל.
מעגלים אינסופיים של אנשים שבאו איש ושאלתו עמו. כן. גם כשכבר היית חולה מאד. גם כשכבר סבלת. גם אז המשיכו עמך ישראל לשלוח שמות לרפואה. לשאול איזה שם לקרוא לילדה, לבקש... על מה לא? גם שאלות קשות וסבוכות בהלכה.
הרב, התפילה שלך, בשקט. כמו מלך. עומד במקום, בריכוז, בקדושה, בדבקות. מקפיד לא לבלוט ושלא יחכו רק לך. אחרי התפילה הפתקים עם השאלות. אחד ועוד אחד ועוד אחד... כך מידי יום, אח''כ מלווים אותך החוצה. אני רואה אותך בעיניי, יורד במדרגות באצילות. מקפל את המעיל ונכנס למכונית. איזה הדר! איזה מלך יש שיורד כך לצרכי כל פרט ופרט? דאגת ליהודים בכל רחבי העולם. היית נוסע לקהילות שונות לעוררם, לקרבם, לשמור על קשר יהודי חם עם יהודי התפוצות. בשביל פולארד נסעת לקצה העולם. הרב, בשביל יהודי אחד נסעת עד קצה העולם, ועכשיו עזבת אותנו כך?
הרב, אין מספר לאלפי היהודים שנעזרו בך. שבאו לשאול. איש איש מעלה זכרונו, ונזכר ברגע שבו התלבט, סבל, התקשה, הסתבך ואתה התרת! בררת! הארת! פשוט, הארת את חיינו. נגעת בנקודה הפנימית של אלפים רבים מישראל. היית לנו אבא בכל תחומי החיים. אמרת פעם שצריך ללכת אל הרב לפני שהולכים לרופא, וכך עשינו אבל כך עשו אלפים. על כל שאלה בחייהם. אם היינו שומרים את כל מכתבי השאלות, אפשר היה לפתוח מוזיאון רב תחומי.
הרב, קראת את כל הצרות של עם-ישראל. סיפורי מצוקות קשים שבאו לפניך לברכה או שאלה. את כולם קראת, לכולם ענית. אבל אף פעם לא נראית עצוב או נשבר. אהבת שמחה, שירה וריקודים. בשמחת תורה – הרקדת את כל בית הכנסת. עמדת במרכז, שרת, קפצת, רקדת, מחאת כפים, הורית מה לשיר, למי לשיר, ניהלת את השמחה שעות רבות, בלילה וביום ובלילה שלאחריו. גם כשכבר היית חולה, אבל עוד היית בבית, באו להתפלל מנחה ומעריב, ואתה עודדת לשיר ושוב לשיר ושוב. כמה סבלת ורצית שישמחו, שישירו לה'.
קבלות הקהל במועדים. שעות שבהן ישבת ואלפים רבים עברו לפניך. באו לכבוד הרגל.
בכמה בריתות היית סנדק? לכמה יולדות נתת את תיק הטלית כדי שתקל לידתן? וכמה ישועות פעלת? אינסוף לסיפורי הישועות, לאנשים שבאו לבקש ויצאו עם נס. אין מספר! וכמה הסתרת? אף פעם לא הראית את גודלך. לא נתת שיחושו ברוח קדשך. תמיד החבאת. כמעט הכל היה עטוף. מכוסה ונסתר. בכלל, אף אחד לא היה קרוב אליך ממש. גם מי שהיה קרוב ביותר, עדיין היה רחוק. הרב, כל-כך רחוק! היית רחוק וקרוב. יכולנו לגשת, אבל עד אליך. להציץ יותר לעומק – לא יכולנו. ועתה?
הכל הכל, לא מתחיל להתקרב לתכלית הכאב. הרב, מי יקרבנו לאבינו שבשמים? מי יהיה השליח של הקב''ה בעולם? מי יהיה הבשר ודם שהוא קרוב קרבת אלוקים? ''ואני קרבת אלוקים לי טוב''. הרב, היית לנו קרבת אלוקים. צינור השפע גם בגשמיות, אבל בעיקר ברוחניות. צינור האהבה והיראה לה'. צינור הדבקות בה'. צינור הטהרה. צינור השמחה, צינור הקדושה, צינור הענווה, צינור האצילות. הרב, מי יובילנו מכאן והלאה? מי ינחה אותנו? מי יורה לנו את הדרך? מי יחבר אותנו לאבינו שבשמים?
הרב, איך היית ילד אהוב על כל גדולי ישראל של הדור הקודם. כמה סיפורים סיפרת עליהם בדרשותיך, כמה החיית אותם בעיני הדור הבא, שלא זכה להכירם. שמותיהם חולפים בראשי, כולם בודאי יצאו לקראתך. ציפו לבואך. אהבו אותך כשהיית ילד צעיר ואהבו אותך עוד יותר כשנגלית אליהם אחרי שנות פרידה. כמה החיית את התורה? כמה החיית את מדרשי חז''ל? כמה חיות ושמחה היה בכל מה שלימדת? הכל היה ציורי לנגד העיניים.
הרב, כמה נזהרת שלא לפגוע באיש. אף פעם לא הערת לאנשים גם כשמעשיהם פגעו בך. את הכל היית מחליק ומעביר, לא נותן שיעשו מהענין עסק גדול. היית גדול המבליגים וגדול הרואים בעין טובה. לפעמים רצינו שתעיר כדי שנתקן, כדי שנלמד. אף פעם לא בדרך של הערות. מישהו שמע פעם הערה מהרב? איזו עדינות! איזו חביבות. לא בגלל שלא ידעת מה אתה רוצה. היית ברור והחלטי, אבל יודע למחול ולוותר כדי שלא לצער. לא דיברת על קהלים שונים בישראל, לא עסקת בלהבהיר מדוע אחרים טועים, מדוע אינם עושים כהוגן. ואם כן – אך ורק ברמז. כל יהודי באשר הוא יהודי – קיבלת, עזרת, ענית, התעניינת. אף פעם לא אמרת 'מה לי וליהודי זה'?! רבים מאיתנו היו כך מגיבים, כשאנשים זרים היו מבקשים טובתם, אבל הרב, אתה דאגת לנו יותר ממה שאבא דואג לבניו. דאגת לכל עם ישראל, אהבת כל יהודי. לא סתם אהבה, אלא אהבה שדורשת השקעה ומאמץ.
הרב, תנועות ידיך עומדות לנגד עינינו. עיניך הנעוצות בנו, השואלות, מנסות להבין מה חפצנו. פעם בגלימה עם כובע הראשון לציון, פעם במגבעת שחורה רגילה, ופעם עם כיפה שחורה וזקן לבן ארוך. ביתי כזה, משפחתי. רך.
הרב, כל כך הרבה הפכים שילבת. אהבת התורה שלך, והצמאון ללמוד וללמד היו אינסופיים. בכל חדרי התורה, בכל הסגנונות, מכל הזרמים, בכל חלקי התורה. איך הצלחת להתגבר על הרצון ללמוד ולפנות עצמך לצורכי עמך? איך נשאת בעול הצבור בסבלנות אין קץ?
הרב, שילבת גאונות מחשבתית עם שקידת התורה, עם זכרון אדיר, וכל זה - עם מעשיות. ידעת לרדת לפרטי הפרטים המעשיים, של - איך לעשות מה בכל תחום. חיברת את התורה למציאות, לפרטי החיים, לפרטי המכשירים, המכונות והמפעלים העדכניים ביותר. ידעת להסביר איך כל דבר עובד ומה אומרת ההלכה לכל מקרה ומקרה. הרב, הסידורים שלך, עם ההלכות הכתובות ליד כל ברכה ומצווה. המחזורים של החגים.
הרב, מה נאמר ומה נצטדק? נמצאנו אשמים. לא זכינו!
קווה קיווינו לנס. ראינו לנגד עינינו ניסים גלויים. הקב''ה הצילך כמה פעמים. חשבנו שגם הפעם. אומנם, התייסרת ביסורים נוראיים, אבל ראינו בהם חבלי משיח ממש!
הרב, שמך כולו, שם של גאולה. חשבנו, בסתר הלב, ממש בפנים, שאתה תהיה הגואל. נשאת בעול ישראל ממש כמו משה ודוד, שהקב''ה בחר בהם להנהיג את עמו. חשבנו שכשם שכתוב על משיח שהוא מתיר וחובש את פצעיו הנוראים - כך אתה סובל ומתייסר עד שיקרה נס, עד שפתאום תבריא, ורוח ממרום תמלא אותך בישע וגבורה להנהיג את עמו ישראל. מרדכי הציל את ישראל וגאלם מיד המן הרשע. צמח הוא שמו של משיח ואליהו, אליהו הנביא זכור לטוב, מבשר הגאולה.
מורנו ורבנו, אבינו מלכנו, נותרנו המומים וכואבים עד בלי די. אַיכה?
חשך העולם בעדנו. קדרו השמים. אין מי שיאיר את אפלת העולם הזה, ברגעי המצוקה, בימים של החושך שלפני הגאולה. היית האור שהחזיקנו, ואבדת.
אבא שלנו, הרב, אַיכה?
כרם היה לשלמה
משורשא קדישא ומגזעא דקשוט, נולדת
כרם היה לשלמה, בו נטעת
משאר 'בן איש חי' 'רב פעלים', שם חוברת
בעיר האלוקים עוז לנו, גדלת
בתורה, עמלת עסקת ויגעת
בטרם בר מצווה, נתייתמת
מים ולחם במשורה, אכלת
שאריות שעווה, אספת
בחשכת לילה, לעסוק בתורה ישבת
בכל אות בה דקדקת, עלית ונעלית
כתר תורה נחלת, ועליו שם טוב קנית
בתוך אבני אש, התהלכת
צדיקים וחסידים, אותם שמשת
גאונים ורבנים, על ידם מים יצקת
אהבוך וחיבבוך, איש סודם היית
הורוך ולימדוך, ועל ידם נסמכת
ידעו גדולתך, נשמתך וקדושתך, בביתם ישבת
לה' אלוקי ישראל, קנא קנאת
ולא יפחידוך, בשבט בו יוסרת
חסידא קדישא, היית
ובפרישות יתרה, נתקדשת
באצבע קטנה, מהעולם לא נהנית
ובסדר יראה, טבילה ונקיות, נטהרת
לעלות בשבת תחכמוני, עלית
כסאות למשפט לך כוננו, שם עמדת
לעומקא דדינא, ירדת
וכל עמום וסתום, פתרת
חבל עגונות, התרת
ושלום איש ואישה, הרבית
בהשגחה נפלאה, משמיא נסתייעת
לדון דין אמת, בצדק ובמשפט כוננת
כשמואל הרמתי, תורה הפצת
ולכל אתר נידח, להאיר הלכת
ללמוד תורה ויראה, נסעת
לילה כאורה, לך שמת
נשמות נדחות וכבויות, הדלקת
ככהן גדול את הנרות, ערכת
לכל גדול וקטן כתובת, היית
ולכל שאלה בהלכה, ענית
בכל נושא ובכל זמן, השבת
משנתך ערוכה וסדורה, למדת
וכחיצי גיבור שנונים, קלעת
דרכת קשתך, ולא החטאת
את כולם, כאב אהבת
וכרועה נאמן, צאנך רעית
בלבבות כולם, נגעת
ובמאור פנים, להם חייכת
מהברכה השורה עליך, השפעת
ישועות רבות בקרב הארץ, פעלת
מרכבה לשכינה, צדיק יסוד עולם היית
ויקם לך אומר, אשר גזרת
בעלות השחר, בטלית ותפילין נתעטרת
בעמדך בתפילה, יראה לבשת
כעבד לפני אדונו, זעת
קהל עדתך, לפני ההיכל ברכת
ולפני ספר התורה, כרעת
הלכות בכל יום, להם שיננת
ידיך הקדושות, על ראשם הנחת
וכל ברכה וטוב, עליהם הרעפת
לכל שואל ומבקש, נמצאת
חופה וקידושין, לצאנך ערכת
סנדק לבניהם, כקטורת הקטרת
חלאקה לראשונה, להם גזרת
למשמרת להם, בנייר עטפת
בר יוחאי, לשמחם שוררת
כל נשבר ועצוב, שמחת עודדת
יראת ה', לליבותם יצקת
תורה מצוות והלכות, להם דרשת
תקנות לשמרם מכל רע, תקנת
ובפרץ בתפילה, עמדת
לכותל המערבי אספת, ותפילה לא-ל נשאת
גזירת שמים, קיבלת
עת למשכב, נפלת
מתומתך וטהרתך, לא סרת
בחולאים נוראים, דוכאת
וטעם אלפי מיתות, טעמת
לתהומות היסורים, ירדת
ובפלאי פלאים, נתרוממת, ניצלת
בדומיה ובשתיקה, סבלת
ובעץ החיים, אחזת
לחסדי שמיים, ייחלת
ואין עוד מלבדו, הודעת
מתוך ים של כאבים, חייכת ועודדת
לשיר ולפאר לאל, בחרת
בידך הנטויה, שמחה הדלקת
לאין קץ ותכלית, נזדככת
ומי ידע, ממה אותנו הצלת
לבדך, הכל נשאת
על אוהביך ומשפחתך, הבטת
לחדרי לבותם, ירדת
מן המצר, י-ה קראת
ודמעה על לחייך, הזלת
אוי לנו, שבכל נחלת
מחבלי מוות ושאול, עלית
ובחדשים וקשים, מהם באת
עדי בחד קטירא, אתקטרת
ובהיכל קודש קדשים, באת
בצרור החיים, נקשרת
לחזות בנועם ה', נתעלית
בשכינה שעליך, דבקת
חיים עד העולם
אהבת עולם אהבה רבה
כבוד הרב,
מי יספר גדולתך ותפארתך
אמונתך ובטחונך
יראתך ואהבתך
טהרתך וקדושתך
תורתך וחידושיך
פסקיך ודרשותיך
ענוותנותך ומידותיך
חסידותך וצידקותך
סברותיך וחילוקיך
הוראותיך ועצותיך
כאברהם אבינו בבורא יתברך ויתעלה, אמונתך
כיצחק בגבורה נעקד, מסירות נפשך
כיעקב יושב אהלים, שלימה משנתך
כמשה רועה נאמן, לימדתנו מתורתך
כאהרון הכהן, על עמך ברכותיך
כיוסף הצדיק, נאמנת בקדושתך
כדוד מאן מלכי רבנן, עלינו מלכותך
מי ידע, גדולתך ולימודך
בכל תיבה ברש''י וברמב''ם, דיוקיך
ב'בית יוסף', לימודך. וב'רב פעלים', עיניך
באור החיים הקדוש, שעשועיך
'חקרי לב' ו'שדי חמד', באהבתך
'ברכי יוסף' ו'מחזיק ברכה', על ידיך
ב'ארץ החיים' מנהגי אבות, הליכותיך
עמקו ונאמנו, חידושיך וחילוקיך
על אדני פז, עמדו דבריך
סולת נקייה ומנופה, כל פסקיך
מדבש ונופת צופים, מתוקים אמרותיך
רזין דאורייתא, בחדרי סתריך
צדיקי עולם, חיבבוך
את זכור לטוב, ראו עיניך
אף נשמות מעדן, בחיים חיותך
נופל וכואב, חסו בענפיך
וכל רבנים וחכמים, אכלו מפירותיך
שטחו ספקותם, לפתרוניך
כאורים ותומים, לכל עמך
אהבה רבה ואהבת עולם, אהבנוך
ממרחק באנו, לשחר פניך
תשובה ווידוי, אמרנו על דלתיך
אימה ויראה, בעומדנו לפניך
עונג שמחה ואושר, במחיצתך
בתורה ובהלכה, כל היום שיחתך
בכל מקום ובכל זמן, מונחת בידיך
שכינה לראשך, קרנו מאור פניך
נשקנו ידיך, ועל ראשנו ברכותיך
ענוה, עטרה לכתרך
מעולם לא השבת ריקם, מבקשיך
מעוררי לבבות, מוסריך
ומקיצי נרדמים, סיפוריך
לקדושת ישראל, קנאתך
לשלימות הארץ, מלחמותיך
מִקדש גאולה ובן דוד, ציפייתך
מחכה ומבקש, כל ימיך ורגעיך
כרבי אלעזר וכרבינו הקדוש, ייסוריך
קדחו וכאבו, בכל איבריך וגידיך
עינוך אפפוך, וחטאת עמך
אוי לנו, שבכך ראינוך
נחמץ לבבנו ותדמע עיננו, על משבריך
בכל יום ויום תפילותינו, עליך
מקוים מייחלים ומתאוים, רפואתך
שואלים ומתחננים, ארוכה לכאביך
באהבה קבלת, ודומיה בשפתיך
ומבעד לענני הסבל, הארת פניך
תקווה נסכת, בתנועות ידיך
לא ידע איש, סודותיך
זאת חוקת התורה, לימודך
אין לנו חליפתך
אין לנו תמורתך
ומי ימלא חסרונך
מי ילמדנו תורה
ומי ידרוש באגדה
מי יפסוק הלכה
ומי יתקן בעצה
מי יתן ברכה
ומי ישא תפילה
מי יהא למגן וצינה
ומי ישיב מלחמה
הרב... הרב....
<h3>ההספד - שבחו של צדיק</h3>
הרב שמואל אליהו שליט''א - בנו של מרן הרב זצ''ל ורבה הראשי של צפת
מקור ההספד
בספר מלכים (ב ב', ט'-י''ב) מסופר על הסתלקות אליהו: ''וַיְהִי כְעָבְרָם וְאֵלִיָּהוּ אָמַר אֶל אֱלִישָׁע שְׁאַל מָה אֶעֱשֶׂה לָּךְ בְּטֶרֶם אֶלָּקַח מֵעִמָּךְ וַיֹּאמֶר אֱלִישָׁע וִיהִי נָא פִּי שְׁנַיִם בְּרוּחֲךָ אֵלָי: וַיֹּאמֶר הִקְשִׁיתָ לִשְׁאוֹל אִם תִּרְאֶה אֹתִי לֻקָּח מֵאִתָּךְ - יְהִי לְךָ כֵן. וְאִם אַיִן - לֹא יִהְיֶה: וַיְהִי הֵמָּה הֹלְכִים הָלוֹךְ וְדַבֵּר וְהִנֵּה רֶכֶב אֵשׁ וְסוּסֵי אֵשׁ וַיַּפְרִדוּ בֵּין שְׁנֵיהֶם וַיַּעַל אֵלִיָּהוּ בַּסֳעָרָה הַשָּׁמָיִם: וֶאֱלִישָׁע רֹאֶה וְהוּא מְצַעֵק אָבִי אָבִי רֶכֶב יִשְׂרָאֵל וּפָרָשָׁיו וְלֹא רָאָהוּ עוֹד וַיַּחֲזֵק בִּבְגָדָיו וַיִּקְרָעֵם לִשְׁנַיִם קְרָעִים''.
מכאן לומדת הגמרא (מועד קטן ט''ו ע''א) כמה הלכות חשובות של קריעה על הורים ועל תלמיד חכם שמסתלק. וניתן ללמוד מכאן גם על מעלת ההספד, כפי שמקשה רבי אלעזר בזוהר הקדוש (חלק א' דף קצ''א ע''ב), ושואל: וכי בידו של אליהו הנביא להבטיח פי שנים ברוחו לאלישע? ועוד, מה הוא התנאי שעשה אליהו הנביא שיזכה לפי שנים רק אם יראה את רבו נלקח מעימו?
ועונה הזוהר שאצל הצדיקים מצינו שהקב''ה עושה את רצונם תדיר, דכתיב (תהלים קמ''ה, י''ט): ''רצון יראיו יעשה'', ובמיוחד כשמדובר בתלמידו של אליהו שנמשח תחתיו. והוא לא קיבל פי שניים רוח מאליהו אלא את אותה הרוח של אליהו, רק שהוא עושה בה כפליים ניסים מרבו. ומה שאמר לו ''אם תראה אותי'' פירושו אם תוכל להכיר ולהבין את שורש הרוח שממנה עשה אליהו הנביא את כל הניסים, יהי לך כן. שכשעומדים על עיקר רוחו של אליהו - רואים את אליהו בעצמו. וזה סוד מה שנאמר ביוסף שראה דמות דיוקנו של אביו וניצול מהחטא של אשת פוטיפר.
בכיות ההספד - פתיחת השפע הרוחני
בספר 'מגיד מישרים' למרן רבי יוסף קארו זצוק''ל מובא (בפרשת ראה) בשם המגיד, כי זה הסוד שבזכות משה היו הנשים יולדות ששה בכרס אחת, ובזכות שמואל הרמתי היו נביאים בכל אתר ואתר ואילו לפניו לא היו נביאים הרבה בישראל, כי הצדיק מביא איתו רוח של קדושה והיא מתחלקת בכל ישראל. ''כד אתי צדיקא להאי עלמא - מייתי עמיה כמה נשמתין דאתיין לאלוואה יתיה וליקרא ליה''. וכשהצדיק מסתלק מהעולם ועולה למעלה, כל השפע הרוחני והנשמות ''דלא זכו למיעל לגנתא'', הכל יורד למטה ונבנה בתוך גופות חדשים, וכל זה קורה בזכות הדמעות שפותחות את השערים. וזה סוד מה שנאמר במיתת בני אהרון (ויקרא י', ו'): ''וַיֹּאמֶר משֶׁה אֶל אַהֲרֹן וּלְאֶלְעָזָר וּלְאִיתָמָר בָּנָיו רָאשֵׁיכֶם אַל תִּפְרָעוּ וּבִגְדֵיכֶם לֹא תִפְרֹמוּ וְלֹא תָמֻתוּ וְעַל כָּל הָעֵדָה יִקְצֹף וַאֲחֵיכֶם כָּל בֵּית יִשְׂרָאֵל יִבְכּוּ אֶת הַשְּׂרֵפָה אֲשֶׁר שָׂרַף ה'''. על זה אומר הזוהר כי מפסוק זה אתה למד שאם לא יבכו - על כל העדה יקצוף, כמו שאמרה להם בת קול בעת ההספד של רבה בר נחמני.
<h3>השפע הרוחני של מרן רבי יוסף קארו ז''ל</h3>
להבין משהו על השפע הרוחני הזה שמובא ב'מגיד מישרים', סיפר פעם מרן הרב זצ''ל, הריני כפרת משכבו, כי מרן רבי יוסף קארו זצוק''ל היה עוסק בשאלה הלכתית כבדת משקל, והביא את שאלתו לפני התלמידים בבית המדרש, שם ישבו טובי החכמים של עם ישראל, תלמידיו של מרן, וישבו ועסקו יום שלם בבעיה שהעלה על שולחנם. הבעיה הייתה באמת קשה, וההתעסקות לקחה יום שלם, רק בסופו של יום, אחרי מאמץ משותף של כולם, נמצאה התשובה, ורבי יוסף קארו הלך שמח לביתו.
למחרת בא רבי יוסף קארו לבית המדרש, ושמע שיחה בין שני תלמידים, כשהאחד מספר לחברו כי חבל שלא היה אתמול בבית-המדרש, כי עלתה שאלה שדנו בה כל היום ורק בסוף היום נמצא הפתרון. החבר שלא היה יום קודם, שאל: מה היתה הבעיה שהתעסקתם בה יום שלם? סיפר לו. חשב התלמיד מעט ומיד השיב את התשובה כלאחר יד, כאילו זה הדבר הפשוט ביותר בעולם.
רבי יוסף קארו כששמע את שיחת התלמיד הזה התפלא, היתכן שצעיר התלמידים משיב בלי כל מאמץ - תשובה שהם עמלו עליה יום שלם? איך דבר כזה קורה? יצא רבי יוסף קארו מבית המדרש נסער, והנה פגש את מורנו האר''י ז''ל.
אמר לו האר''י: אל תתפלא. אתמול כשאתם עסקתם בתורה, הצלחתם לפרוץ דרך חדשה, הצלחתם להביא לעולם תשובה שהייתה גנוזה בעולמות הרוחניים דורי דורות. זה לא קל להביא דבר חדש, ''בעצב תלדי בנים''. אבל אחרי שהתשובה כבר בעולם הזה, כל אחד יכול ללכת בדרך אשר אותה כבשתם ולמצוא אותה בנקל.
כך אנו אומרים, כי אחרי שילדה שרה את יצחק אבינו היה העולם בשמחה, ''כל השומע - יצחק לי''. שואל המדרש: ''שרה נפקדה, אחרים מה איכפת להם? אלא בשעה שנפקדה אמנו שרה - הרבה עקרות נפקדו עמה, הרבה חרשים נתפקחו, הרבה סומים נפתחו, הרבה שוטים נשתפו''. ביחד עם אברהם אבינו פותחת שרה דרך חדשה של רפואה, באותה דרך שהיא ואברהם פותחים, עוברים רבים אחרים, לכן אנו מתפללים בסליחות: עננו בזכות אברהם, עננו בזכות יצחק, ''דעני לאליהו בהר הכרמל, דעני ליונה במעי הדגה'' וכו', כל זאת בכדי ללכת בערוצים שאותם אנשים פתחו לדורי דורות, שבילים חדשים שהם פתחו בתפילתם.
הבוכה בהספד - מוחלין כל עוונותיו
מכאן נבין למה הגמרא (שבת ק''ה ע''ב) אומרת ש''כל הבוכה על אדם כשר - מוחלין לו על כל עונותיו''. ואם מדובר בחכם - כולם כמו קרוביו ''הכל קורעין עליו, הכל חולצין עליו, הכל מברין עליו ברחבה''.
<h3>הספדו של רבה בר נחמני - שבוע שלם</h3>
בגמרא (בבא מציעא פ''ו ע''א) מסופר בעניין פטירתו של רבה בר נחמני, כי נפלה פתקה מהרקיע בעיר פומבדיתא: 'רבה בר נחמני נתבקש בישיבה של מעלה'. יצאו אביי ורבא בראש כל החכמים והספידו אותו שלושה ימים ושלושה לילות ורצו להפסיק בגלל ביטול תורה או מאימת המלכות, שרבה היה בורח ממנה. נפלה פתקה מן השמים: 'כל הפורש יהא בנידוי', שאין בהספד של שלושה ימים ולילות להספיק להבין את החיסרון של אדם ענק כזה. הספידו אותו שבעה ימים - נפלה פתקה משמים לחכמים: 'לכו לביתכם לשלום'.
הספד - שלושים יום וגם שנה שלימה
בגמרא (כתובות ק''ג ע''א) מובא, כי ''בשעת פטירתו של רבי קרא לחכמי ישראל ונכנסו אצלו, אמר להן: אל תספדוני בעיירות, והושיבו ישיבה לאחר שלשים יום''. ומסבירה הגמרא כי בהספד בעיירות קטנות, הציבור המתאסף הוא קטן, ולמספידים קשה לעורר את הציבור להבין את גודל האבידה של חכם שמת, אבל בכרכים שהם גדולים מן העיירות - ההספד ברוב עם, עושה את שלו, והציבור בוכה ומתעורר להשלים בתוכו את החיסרון שבא לעולם בעקבות מותו של רבי יהודה הנשיא.
עוד מסבירה שם הגמרא, שרבי ציווה ללמוד בישיבה אחרי שלושים יום, כיון שלמד ממשה רבינו שכתוב עליו: ''ויבכו בני ישראל את משה בערבות מואב שלשים יום'' - שבאותם שלושים יום הספידו אותו ביום ובלילה. מכאן ואילך עד סוף השנה הראשונה, היו מספידים ביום ולומדים בלילה או מספידים בלילה ולומדים ביום.
<h3>הנמצא בהספד של רבי - מזומן לחיי העולם הבא</h3>
מספרת הגמרא, כמה גדולה המעלה של ההספד והבכי של רבי. ''ההוא יומא דאשכבתיה דרבי נפקא בת קלא ואמרה: כל דהוה באשכבתיה דרבי מזומן הוא לחיי העוה''ב. ההוא כובס כל יומא הוה אתי קמיה, ההוא יומא לא אתא. כיון דשמע הכי, סליק לאיגרא ונפל לארעא ומית. יצתה בת קול ואמרה: אף ההוא כובס מזומן הוא לחיי העולם הבא''.
תרגום: ביום האשכבה של רבי יצאה בת קול, ואמרה: כל מי שהיה באשכבה של רבי - מזומן לחיי העולם הבא. היה כובס אחד שהיה מגיע כל יום לאשכבה ובאותו יום לא בא. כיוון ששמע מה אמרה הבת קול - כל כך הצטער עד שעלה לגג וקפץ ומת. ''יצתה בת קול ואמרה: אף ההוא כובס מזומן הוא לחיי העולם הבא''.
על שלא הספידוּ כראוי
הגמרא (שבת ק''ה ע''ב) אומרת ש''כל הבוכה על אדם כשר - מוחלין לו על כל עונותיו''. וזו מעלה גדולה בלי ספק.
לעומת זאת, אומרת הגמרא: ''אמר רב יהודה אמר רב: כל המתעצל בהספדו של חכם - ראוי לקוברו בחייו'', שנאמר (על פטירתו של יהושע בן נון): 'וַיִּקְבְּרוּ אֹתוֹ בִּגְבוּל נַחֲלָתוֹ בְּתִמְנַת סֶרַח אֲשֶׁר בְּהַר אֶפְרָיִם מִצְּפוֹן לְהַר גָּעַשׁ' (יהושע כ''ד, ל'). למה מוזכר כאן הר הגעש? אומרת הגמרא: מלמד שרגש עליהן הר (הגעש) להורגן. ודרכו של הר געש שכשהוא מתפרץ - הוא קובר את האנשים בחיים. ובאמת, מנין לחז''ל לדעת שהם התעצלו בהספדו, ושהם עמדו בסכנה כל כך גדולה, הרי בפסוק עצמו אין רמז להתעצלות בהספד? ואולי, חכמינו למדו זאת ממה שלא כתוב. דהיינו שלא כתוב - ויבכו כל בני ישראל את יהושע, כמו שכתוב ''ויבכו ישראל את משה'', או כמו שכתוב על אהרון שבכו עליו כל בית ישראל. ממה שלא כתוב - אתה למד שהם לא הספידוהו כראוי.
<h3>אחרי משה – נמשכה עבודת ה', אחרי יהושע - לא</h3>
האמת היא שהפסוק עצמו מספר, כי אחרי דורו של יהושע התחילו המשברים הרוחניים הגדולים. מיד אחרי הפסוק על ההספד כתוב (יהושע כ''ד, ל''א): ''וַיַּעֲבֹד יִשְׂרָאֵל אֶת ה' כֹּל יְמֵי יְהוֹשֻׁעַ וְכֹל יְמֵי הַזְּקֵנִים אֲשֶׁר הֶאֱרִיכוּ יָמִים אַחֲרֵי יְהוֹשֻׁעַ וַאֲשֶׁר יָדְעוּ אֵת כָּל מַעֲשֵׂה ה' אֲשֶׁר עָשָׂה לְיִשְׂרָאֵל''. אבל מיד אחר כך היה משבר גדול, כמו שמובא בספר שופטים. הסמיכות של הפסוקים מלמדת, שהחיסרון בהספד על יהושע היה חלק מהגורמים לנפילה הרוחנית שבאה אחר כך.
כך גם בספר שופטים (פרק ב'), מובא אחרי התיאור של קבורת יהושע, כי הסתיים דור אחד: ''וַיָּקָם דּוֹר אַחֵר אַחֲרֵיהֶם אֲשֶׁר לֹא יָדְעוּ אֶת ה' וְגַם אֶת הַמַּעֲשֶׂה אֲשֶׁר עָשָׂה לְיִשְׂרָאֵל: וַיַּעֲשׂוּ בְנֵי יִשְׂרָאֵל אֶת הָרַע בְּעֵינֵי ה' וַיַּעַבְדוּ אֶת הַבְּעָלִים: וַיַּעַזְבוּ אֶת ה' אֱלֹהֵי אֲבוֹתָם הַמּוֹצִיא אוֹתָם מֵאֶרֶץ מִצְרַיִם וַיֵּלְכוּ אַחֲרֵי אֱלֹהִים אֲחֵרִים מֵאֱלֹהֵי הָעַמִּים אֲשֶׁר סְבִיבוֹתֵיהֶם וַיִּשְׁתַּחֲווּ לָהֶם וַיַּכְעִסוּ אֶת ה': וַיַּעַזְבוּ אֶת ה' וַיַּעַבְדוּ לַבַּעַל וְלָעַשְׁתָּרוֹת''.
למה אחרי דורו של משה המשיכו בני ישראל לעבוד את ה', ואילו אחרי דורו של יהושע הכל נשבר? התשובה היא בהספד. את משה, בכו ''בְנֵי יִשְׂרָאֵל בְּעַרְבֹת מוֹאָב שְׁלשִׁים יוֹם וַיִּתְּמוּ יְמֵי בְכִי אֵבֶל משֶׁה'' (דברים ל''ד, ח'). הם מבינים את החיסרון, ומנסים להשלים אותו לפי כוחם. כל העוצמה הרוחנית עוברת מדור לדור. ''פני משה כפני חמה פני יהושע כפני לבנה''. יהושע הוא המשמש של משה, ומקבל את אורו כמו שלבנה מקבלת את אורה של החמה. משה מעביר תורה שלימה ליהושע – אחר כך התורה מתפצלת לחלקים.
זה מה שנאמר במשנה במסכת אבות: ''מֹשֶׁה קִבֵּל תּוֹרָה מִסִּינַי וּמְסָרָהּ לִיהוֹשֻׁעַ, וִיהוֹשֻׁעַ לִזְקֵנִים, וּזְקֵנִים לִנְבִיאִים, וּנְבִיאִים מְסָרוּהָ לְאַנְשֵׁי כְנֶסֶת הַגְּדוֹלָה''. מסביר האר''י ז''ל, כי משה ידע את כל התורה כולה, והוריש את הידיעה הזו ליהושע. אבל אחרי יהושע, לא היה אדם שיכול להכיל את כל התורה כולה. לכן הוא הוריש את התורה חלקים חלקים. כל זקן, קיבל חלק אחד של התורה. כך הזקנים העבירו לנביאים, לכל אחד חלק וביחד את הכל. אחר כך העבירו הנביאים בתורם את התורה לאנשי כנסת הגדולה. כל החבורות הללו הם רבים, שביחד נושאים את המשא. אבל לפני כן, היה משה שמסר ליהושע את כל התורה כולה. הכוח הזה נשבר כשלא הספידו את יהושע כמו שצריך, ולא העבירו את התורה של יהושע כמו שצריך ליורשיו.
<h3>מה זאת אומרת 'התעצלו בהספדו'?</h3>
מלשון הכתוב 'התעצלו בהספדו', אתה למד שהם הספידו אותו, אבל התעצלו בהספדו. מה פירוש התעצלו? בדרך כלל משמעות הדברים, שהם עשו עבודה קלה לעצמם, ולא העמיקו להבין את המהות של יהושע עד תוּמה.
מן הסתם, סיפרו את הניסים הגדולים שהיו ליהושע – שעמדה החמה בשבילו, ואת זה ראו כל העולם כולו. בודאי זה נאמר בהספדים, כמה וכמה פעמים. וכן כל הניסים האחרים שאירעו על ידי יהושע. כך מדייק הרד''ק שבספר שופטים כתוב שקברו אותו ''בתמנת חרס'', ובסוף ספר יהושע כתוב שקברו אותו ''בְּתִמְנַת סֶרַח''. לכאורה, זה רק חילופי אותיות? אבל מתחת לחילופין הללו, מסתתרת איזו משמעות. ''חרס'' הוא כינוי לשמש. והכוונה שבודאי כל הספדנים הזכירו את העובדה שהוא העמיד את השמש, וזה בודאי פלא מאוד מרשים. אבל זו עצלות להסתכל רק על הדברים מבחוץ. וזה רמוז במילה ''סרח'' שמשהו פה לא מריח טוב.
הספדנים שהתעצלו סיפרו על הנפלאות של העמדת השמש, ולא סיפרו מנין היה לו כוח להעמיד שמש, מהן התכונות הרוחניות שבזכותן אדם יכול להעמיד שמש, מהן התכונות הנדרשות לכבוש את הארץ. הם התעצלו, וסיפרו רק את המופתים. והתוצאה היא, שאחרי יהושע לא קם מישהו שיודע איך מגיעים למדרגה רוחנית כזו, ואין מישהו ממשיך לדרגות הרוחניות של משה ויהושע.
<h3>יש להספיד את החכם משורש כוחותיו</h3>
המסקנה היא שצריך להספיד בלי להתעצל. לא רק בכמות של הספדים, אלא בעיקר באיכות. לא לספר רק את המעשים, אלא לספר את שורשי המעשים. מתקיים בהם מה שנאמר באליהו הנביא: ''אִם תִּרְאֶה אֹתִי לֻקָּח מֵאִתָּךְ - יְהִי לְךָ כֵן. וְאִם אַיִן - לֹא יִהְיֶה''. כמו שמסביר הזוהר (חלק א', קצ''א): ''אם תיכול למיקם על עקרא דרוחא דשבקנא לך בשעתא דאתנסיבנא מינך, יהא לך כדין''. תרגום: אם תוכל לעמוד על עיקר הרוח שהשארתי לך בשעה שאלקח ממך – יהיה לך כן. אם תוכל להכיר ולהבין את שורש הרוח שממנה עשה אליהו הנביא את כל הניסים - יהיה לך כן. שכשעומדים על עיקר רוחו של אליהו – רואים את אליהו בעצמו.
לכן אחרי דורו של משה, עוברת ההנהגה הרוחנית ליהושע. משה קיבל תורה מסיני ומסרה ליהושע, אבל אחרי יהושע לא בוכים, לא מבינים את החיסרון של הסתלקותו, וממילא לא יכולים להמשיך אותו אחריהם.
מדוע ראוי 'לקבור בחיים' את שאינו מספיד טוב?
מכאן נוכל להבין, למה ההספד כל כך חשוב, ולמה ''מי שמתעצל בהספדו של חכם ראוי לקברו בחייו'', כי כיוון שהצפינו המספידים את עיקר הגדולה הנפשית שלו שממנה נבעו הדברים הללו, גם הם צריכים להיות מוצפנים. האנשים שלא אמרו בהספד את הדברים החשובים והצפינו אותם, גם הם - מידה כנגד מידה - יוצפנו מתחת להר הגעש. ''מִצְּפוֹן לְהַר גָּעַשׁ''. במקום צפוּן. במקום מוסתר שגרם להר לרגוש ולגעוש עליהם.
<h3>פעם כזקן ופעם כצעיר</h3>
על מעלת ההספד ניתן ללמוד מסיפור של הרה''ג עובדיה הדאיה זצוק''ל, שהיה ראש המקובלים בדור האחרון, גם בעולמות עליונים ונסתרים וגם בעולם הזה, ''סולם מוצב ארצה וראשו מגיע השמימה'', חבר ביה''ד הגדול לערעורים, חיבר כמה וכמה ספרי שו''ת בהלכה וכן בקבלה. מרן הרב זצ''ל למד ממנו הרבה ושימש אותו שנים רבות. הוא נפטר ביום שבת קודש, פרשת יתרו, כ' שבט תשכ''ט.
סיפר מרן הרב זצ''ל, כי בצעירותו היה רגיל ללמוד עמו באותו בית כנסת בליל שבועות והושענא רבא, והיה רגיל לילך למקווה שעה קודם עמוד השחר. ''פעם אחת ביקש ממני לילך עמו. ובאותו זמן הייתי בן שלושים והוא בן שמונים. וכיון שאסור לרחוץ עם רבו בבית המרחץ (יו''ד רמ''ב סע' ט''ז), טבלתי בחדר אחר, ועד שסיימתי להתפשט, הרב סיים כבר לטבול ולצאת, ולא רצה להשאירני לבדי וחיכה עד שאסיים.
זמן מעט אחר כך, ביקשוהו לילך לאיזו שמחה והוא סירב באומרו: יש שם מדרגות ואני זקן וכו'. ושאלתי אותו: כיצד כבודו אומר ''זקן אני'', והרי במקווה כבודו עלה וירד את מדרגות המקווה בזריזות? וענה לי, שמשום צניעות הוא לא הולך לאותה שמחה. אמרתי לו שזה מה שכתוב בגמרא (בבא קמא צ''ז ע''ב): ''ת''ר: איזהו מטבע של אברהם אבינו? זקן וזקנה מצד אחד, ובחור ובתולה מצד אחר''. ופירש תוספות: ''לא שהיה בו צורת זקן וזקנה מכאן, בחור ובחורה מכאן, דאסור לעשות צורת אדם, אלא כך היה כתוב: מצד אחד - זקן וזקנה ומצד אחר - בחור ובתולה''. וכל זה מחמת הנהגתם, פעם כצעירים - לצורך מצוות ''וישכם אברהם'', ופעם כזקנים - כנגד יצר הרע ''ואברם כבד''. כשאמרתי לו, הקפיד ואמר: ''את זה תאמר בהספד''!!
אחר שנים, נפטר הרב ואני שכחתי מאותה אמירה. ובהספדו לא הזכרתי את הסיפור הזה. אחר כמה ימים בא אלי אחד מבני משפחתו וסיפר לי שהרב בא אליו בחלום, ושאל: מפני מה הרב אליהו לא מספיד אותי? והתפלא, כיון שהספדתי אותו בהלוויה. אני חככתי בדעתי, אולי לא הספדתי אותו כראוי, ונזכרתי באותו מעשה. באזכרת השבעה שלו סיפרתי את אותו מעשה. וכל זה כיון שחכמינו אומרים שהנפטר שומע מה שמספידים עליו ''דהתם קאימנא''. למחרת בא אלי בנו, ואמר לי, שהחכם בא אליו בחלום ואמר לו, שחכם מרדכי הספיד אותו כראוי.
כך היה מורנו מרן הרב זצ''ל
מורנו ורבינו אבינו, אביהם של ישראל, מרן הרב זצ''ל, הריני כפרת משכבו, היה כמו רבו ממש, בעניין זה. גם זקן ויושב בישיבה, גם מעביר שיעורי תורה, גם יושב בבית דין הגדול, וגם הולך עם הציבור כל אחד ואחד לפי מעלתו. במשך השבעה באו גדולי הדיינים וסיפרו איך היו מביאים אליו תיקים קשים, שלא היו יודעים איך להכריע בהם.
הספד הבבא סאלי - אבי אבי רכב ישראל ופרשיו
ביום פטירתו של הבבא סאלי, נסע אליו מרן הרב זצ''ל, כשעה לפני שהשיב את נשמתו לבוראו. מיד כשבא, החל מרן הרב זצ''ל לעסוק בטהרה של הצדיק המלומד בניסים, ונראו הדברים שהוא בא במיוחד לשם כך. אחר מעשה, נודע כי מרן הרב זצ''ל נפגש עם הבבא סאלי שלושה חודשים קודם לכן, ואמר לו אז הבבא-סאלי כי המלאך המגיד שלו אמר לו שיש גזירה קשה על ישראל, ואם הוא ימסור את עצמו - הוא יוכל לבטל אותה. וכך עשה.
מחמת המהירות של הלוויה, לא הספיקו הספדנים להספיד את הבבא סאלי. ורק מרן הרב זצ''ל הספיד את הבבא סאלי, וכך אמר: ''הגמרא במסכת מועד קטן (כ''ו ע''א) אומרת שיש קרעים של אבלות שאסור לתקן אותם: ''ואלו קרעין שאין מתאחין, הקורע על אביו ועל אמו, ועל רבו שלימדו תורה, ועל נשיא ועל אב בית דין, ועל שמועות הרעות ועל ברכת השם ועל ספר תורה שנשרף ועל ערי יהודה ועל המקדש ועל ירושלים וקורע על מקדש ומוסיף על ירושלים''. מקשה הגמרא: מנין לומדים שאביו ואמו ורבו שלימדו תורה קורעים ולא מאחים? ועונה הגמרא: מאלישע, שכתוב עליו שהוא ראה את הלקחותו של אליהו הנביא: ''והוא מצעק אבי אבי רכב ישראל ופרשיו''. אומרת הגמרא: 'אבי אבי' - זה אביו ואמו, 'רכב ישראל ופרשיו' - זה רבו שלימדו תורה'', ומנין לומדים שזה פירוש רכב ופרשים של ישראל? מתרגומו של רב יוסף שאמר: ''רבי רבי, דטב להון לישראל בצלותיה מרתיכין ופרשין'', רבי רבי, שטוב להם לישראל בתפילתו מרכב ופרשים.
אמר מרן הרב זצ''ל, כי כך היה הבבא סאלי בתפילתו על כלל ישראל. לא רק על פלוני ופלוני, אלא גם על כלל ישראל שלא יבואו עליהם גזירות. והביא על כך כמה דוגמאות.
<h3>בבחינת הספד</h3>
אנו מנסים בספר זה, שיהיה בבחינת הספד. לדבר בו על המעלות הרוחניות של מרן הרב זצ''ל שבגללן הוא נתעלה והגיע למדרגות הרוחניות הגדולות שהגיע. להבין למה נתקיים בו: ''והיה טרם יקראו ואני אענה עוד הם מדברים ואני אשמע''. להבין, למה הקב''ה כל כך אהב אותו, עד שקיים את גזרותיו, בחינת ''צדיק גוזר והקב''ה מקיים''.
<h3>מעלת סיפור שבחי הצדיק</h3>
מה שכתב מרן הרב זצ''ל על סיפור בשבח צדיקים
מורנו ורבינו מרן הרב זצ''ל, הכ''מ, כתב בשנת ה'תשמ''ו, על שבח שיש בסיפורי צדיקים, שמקיים בנו ובדורות הבאים - 'זכור ימות עולם בינו שנות דור ודור':
''כלומר, יש להתבונן במעשי האבות, ומשם להמשיך את מעשיהם הטובים מדור לדור. וכבר מילתי אמורה - גדולים מעשי צדיקים, והמספרים מעשיהם - יונקים קדושה מהם''.
מרן הרב זצ''ל מביא את מה שכתוב בספר מלכים ב' (פרק ח') שביקש המלך מ''גֵחֲזִי נַעַר אִישׁ הָאֱלֹהִים לֵאמֹר: סַפְּרָה נָּא לִי אֵת כָּל הַגְּדֹלוֹת אֲשֶׁר עָשָׂה אֱלִישָׁע: וַיְהִי הוּא מְסַפֵּר לַמֶּלֶךְ אֵת אֲשֶׁר הֶחֱיָה אֶת הַמֵּת וְהִנֵּה הָאִשָּׁה אֲשֶׁר הֶחֱיָה אֶת בְּנָהּ צֹעֶקֶת אֶל הַמֶּלֶךְ עַל בֵּיתָהּ וְעַל שָׂדָהּ וַיֹּאמֶר גֵּחֲזִי אֲדֹנִי הַמֶּלֶךְ זֹאת הָאִשָּׁה וְזֶה בְּנָהּ אֲשֶׁר הֶחֱיָה אֱלִישָׁע''. פתאום מגיעה האשה שהנס קרה איתה ומספרת את המעשה בעצמה. והסיפור מסופר על ידה ולא על ידי גיחזי. ''וַיִּשְׁאַל הַמֶּלֶךְ לָאִשָּׁה וַתְּסַפֶּר לוֹ''.
שאלו חז''ל במדרש: האם האשה הזאת הייתה מתחבאת אחרי השער, שמיד שגיחזי מספר את הסיפור כבר היא מגיעה לספר את הסיפור בעצמה למלך? - ''רבנן אמרי: אפילו בסוף העולם - הסיטה הקב''ה והביאה, כדי שלא יספר אותו רשע בשבחו של הקב''ה'' (מתוך הסכמת מרן הרב מרדכי אליהו זיע''א, לספר 'מלכי תרשיש' על רבני תוניס, י''ט אלול התשמ''ו).
סיפור שבח הצדיקים – הוא הוא הספדם
לפי האמור לעיל מובן למה כל כך חשוב לעסוק בסיפורי הצדיקים, שהם למעשה ההספד שלהם, שממשיך את כוחותיהם – וראוי שסיפורם יבוא על ידי צדיקים ולא על ידי רשעים, שנאמר (תהלים נ'): ''ולרשע אמר אלהים: מה לך לספר חוקי?''.
<h3>ממעלותיו של מרן הרב זצ''ל</h3>
דבריהם - הם הם זכרונם
בכדי שנוכל לעמוד על עיקר תורתו של מורנו מרן הרב זצ''ל – הבאנו את דבריו עצמו. כדברי הירושלמי במסכת שקלים, שאמר: ''תַּנְיָא רַבָּן שִׁמְעוֹן בֶּן גַּמְלִיאֵל אוֹמֵר: אֵין עוֹשִׂין נְפָשׁוֹת לַצַדִּיקִים, דִּבְרֵיהֶם הֶם הֶם זִכְרוֹנָם''. הבאנו גם חלקים מדבריו של מרן הרב זצ''ל, שנאמרו בעת שהיה עצור, בהיותו בן עשרים ואחד, כאשר השתתף בפעולות מחאה נגד העברה על דת, שהיתה בשנים הראשונות של הקמת המדינה. הדברים שנביא לקמן הם חלק מהדברים שאמר לפני השופט קודם שגזר עליו תשעה חודשי מאסר בפועל.
כנבואתו של יעקב אבינו
יעקב שמתנבא על אחרית הימים, אומר (בראשית מ''ט, ט'-י'): ''גּוּר אַרְיֵה יְהוּדָה מִטֶּרֶף בְּנִי עָלִיתָ כָּרַע רָבַץ כְּאַרְיֵה וּכְלָבִיא מִי יְקִימֶנּוּ: לֹא יָסוּר שֵׁבֶט מִיהוּדָה וּמְחֹקֵק מִבֵּין רַגְלָיו עַד כִּי יָבֹא שִׁילֹה וְלוֹ יִקְּהַת עַמִּים''. כל העמים בעולם ינהרו לבית ה' לירושלים, כמו בימי שלמה, ועוד יותר.
מרן הרב זצ''ל היה חוזר על המילים הללו של יעקב אבינו פעמים רבות, במיוחד על ''כָּרַע רָבַץ כְּאַרְיֵה וּכְלָבִיא מִי יְקִימֶנּוּ'', שתרגם אונקלוס: ''ינוח ישרי בתקוף כאריא וכליתא ולית מלכא דתזעזעיניה'', ינוח וישרה בתוקף כמו אריה ולביאה, ואין מלכות שתזעזע אותם. היותם של ישראל כמו גיבורים, כמו אריות ולביאות, מתגברים על החולשה של חטא המרגלים, שבה הם נראו כמו חגבים. גבורה זו היא ערובה להצלחתם של ישראל, היא הערובה להצלחתם ולשליטתם על העולם כולו. על זה אומר בלעם: ''כל בני שת'' - כל בני העולם. ויעקב אומר: ''ולו יקהת עמים''. כל העמים כולם.
כל זה מתחיל, מהבאר שעליה מתנבאים כל הנביאים באחרית הימים. הבאר שיוצאת מירושלים, וממלאת חיים את כל המציאות. והיא הבאר שהנשיאים מושכים ממנה מים במטותם, לכל השבטים כולם. כך ראה מרן הרב זצ''ל את תפקידו.
<h3>מבית האסורים יצא למלוך</h3>
שלמה המלך אומר בספר קהלת (ד', י''ג-י''ד): ''טוֹב יֶלֶד מִסְכֵּן וְחָכָם מִמֶּלֶךְ זָקֵן וּכְסִיל אֲשֶׁר לֹא יָדַע לְהִזָּהֵר עוֹד: כִּי מִבֵּית הָסוּרִים יָצָא לִמְלֹךְ כִּי גַּם בְּמַלְכוּתוֹ נוֹלַד רָשׁ''. הכוונה היא כמובן על יוסף הצדיק שיצא למלוך מבית הסוהר. ואפשר לפרש אותם, גם על מורנו מרן הרב זצ''ל, שהיה בבית הסוהר תשעה חודשים בגלל מאבקו על הפצת התורה בישראל.
מרן הרב זצ''ל היה חלק מחבורה קטנה של תלמידי חכמים, שהיו מסתובבים במחנות העולים הרבים שהגיעו בתקופה ההיא למדינת ישראל המתחדשת. על אותה שעה נאמר: ''חוצפא יסגי'', החוצפה של המנהיגים החילוניים הגיעה עד כדי כך שהם היו גוזרים את פיאותיהם של העולים, ומנסים להעביר אותם על דת בעל כורחם.
הרב בדרשתו, כואב את המציאות הנוראה הזו, ושואל: ''איפה כל לומדי התורה? האם הם לא למדו כמוני את הגמרא שאומרת 'כל ישראל ערבים זה בזה'?''. מסירות נפש גדולה הייתה להם על הפצת התורה בכל ישראל, ובסופו של דבר הם תכננו להשליך לכנסת פצצת עשן ביום שבו תכנן בן-גוריון להעביר 'חוק גיוס חובה' לכל הבנות בעם ישראל, גם הדתיות וגם החילוניות. הם ראו בזה העברה של ממש על דת. אבל הם נתפסו. אחר כך הם ישבו בכלא תשעה חודשים.
<h3>יש לנו אחריות על עם ישראל – כמו כל אחד</h3>
מרן הרב זצ''ל, הכ''מ, אמר לפני השופט, שכל ישראל ערבים זה בזה, והוא לא יכול לשבת בשקט כשמעבירים את האחים שלו על דת. הוא לא מבין את לומדי התורה האחרים, והוא מקווה שהמעשים שלהם לא יקטרגו עליהם שהם יושבים שקטים ושאננים:
''את השקפתי קניתי מהתורה שלמדתי בה, הכול כתוב בה בכתב אמת ברור ומפורש, ואם יש אנשים מאמינים, ובלמדם תורה זו וכל הכתוב בה ובעמדם על כל ציוויה, יש להם חשבונות רבים שבהם פוטרים הם את עצמם מלמלא אותם, מה פשעי ומה חטאתי, אני אם לא הצלחתי לעשות לי חשבונות רבים כאלה?''
''כולנו פה, הנאשמים, עסקנו ועוסקים בחנוך ובהדרכת הנוער זה כמה שנים. וגם שלא על מנת לקבל פרס. וכולנו נתקלנו בעבודתנו בבעיה כאובה, כשנשאלנו על-ידי חניכינו לתרץ את הסתירה הנוראה שבין אמרי פינו, ובין כל הנראה לעין מצד המחטיאים את הרבים, ובין השקט והשאננות במחנה היראים. לא ראינו איפוא דרך אחרת לפנינו, אלא לעשות דברים שיכריחו אותנו ואת החושבים כמונו, לצאת מן השאננות ולהעמיד את החרדים לדבר ה' ולגורל עמם, על הסכנה הצפויה לכולנו מהם.''
''ועל האמת נודה כי לא פחדנו מן הסכנה, לא הרגשנו שום מורא ומוסר כליות מפני החוק הקיים, כי אמרנו, מה החוק האנגלו-עותומני-רומי-ברברי, מול חוקת הנצח של תורת ישראל, תורת החיים. מורא אחד היה בקרבנו והוא מורא שמים. חשבנו שמא זרה הדרך הזאת לרוח ישראל סבא, או שמא נשאר בודדים במערכה, והקהל החרדי ישאר שאנן ושקט גם אחרי כן, כמקודם לכן. ונמצאנו חייבים בזה, שהורדנו את קולר האחריות מצווארנו ותלינו אותו על צווארי הרבים, ונמצא שם שמים מחולל יותר''.
לסיכום, אומר מרן הרב זצ''ל, כי הם חושבים שנכשלו במטרתם, והציבור לא התעורר. ''חשבנו: יש עוד ניצוץ חי בקרב מחנה היראים והוא עלול להתלקח לשלהבת גדולה. זה לא קרה''. ואף שאין לנו רשות ח''ו לחלוק על מרן הרב זצ''ל, הכ''מ, אבל אחרי המעשה הזה נרתע בן-גוריון, ועצר את 'חוק גיוס חובה' לבנות, חוק שהיה משלים את 'העברה על דת' שהייתה באותם ימים במחנות העולים על ידי שליחי בן-גוריון וחבריו.
מרן הרב זצ''ל, הכ''מ, אמר כי הם לא ראו בשיטה ההיא דרך חיים: ''לא קבענו לעצמנו שיטה של כֹּחַ בתור שיטה שאין לזוז ממנה. אדרבא חיכינו תמיד שנוכל לשנות את הקו, לקו יוצר ומחנך לשיטה מועילה ובונה. לא להרס ח''ו פנינו, ובודאי שלא לאלימות. אדרבא, אמרנו, מי ייתן ויקדים אותו יום, שבו יבערו את נגע הכפייה האנטי-דתית, יאפשרו להורים דתיים לחנך את ילדיהם ברוחם הם, ואז לא יהא צורך להשתמש בדרכים נלוזות ומבחילות, המעוררות גועל וזרות לנו ולהם גם יחד''.
''לא היינו בכל דרכנו זו, אלא ממשיכים בעבודת החינוך שלנו. אמרנו, יהא זה חנוך לעצמנו, שנדע כי אמנם אין התורה שלנו ראויה לעמוד בקרן זווית, וכדאית היא שנביא את עצמנו בסכנה עבורה''.
בגלל שמסרו את נפשם וממונם על קדושת עם ישראל ועל קדושת ה' – התפילות שלהם היו נענות. את הגמרא הזו, הביא מרן הרב זצ''ל בטיעונים שלו בגיל עשרים ואחת בבית המשפט!
<h3>כיצד היו תפילותיו נענות</h3>
מי שרוצה להבין, איך התפילות של מרן הרב זצ''ל היו נענות - יש לו תשובה ממרן הרב זצ''ל בעצמו: להפיץ תורה בעם ישראל במסירות נפש! להרבות כבוד שמים!
כמו מה שאמר מו''ר מרן הרב זצ''ל, בהספדו על הבבא סאלי במעלת תפילותיו על כלל ישראל, כי לא התפלל רק על פלוני ופלוני, אלא גם על כלל ישראל שלא יבואו עליהם גזירות – כך היה גם מרן הרב זצ''ל.
סיפר אחד מראשי ישיבת 'אור שמח', כי הזמין את מו''ר מרן הרב זצ''ל להכנסת ספר תורה שבוע ימים לפני הפיגוע שהיה בישיבת 'מרכז הרב'. מרן הרב זצ''ל שמע על ההזמנה, והתחיל לבכות בכי תמרורים. הרב המזמין התפלא על התגובה של מרן הרב זצ''ל, ושאל'' מה קרה? אמר לו מרן הרב זצ''ל: הלוואי שבאותו לילה ירד שלג. גם המשפט הזה היה פלא בעיני הרב המזמין, למשך שבוע. באותו יום של הפיגוע ביקש מרן הרב זצ''ל לארגן תפילה בכותל המערבי, ואף אחד לא הבין על מה ולמה מרן הרב זצ''ל ביקש לבוא לתפילה. הרבה בחורים מישיבת 'מרכז הרב' באו לתפילה. ומרן הרב זצ''ל התפלל עם הציבור בכותל, וביקש למשוך את התפילה עוד ועוד. בסופו של דבר הסתיימה התפילה ובשעה שבחורי הישיבה נסעו חזרה מהכותל לישיבה, נכנס המחבל ורצח שמונה בחורים, מהצעירים של הישיבה, שנשארו בספרייה ללמוד תורה. האוטובוסים שהחזירו את התלמידים הבוגרים מהכותל נתקלו בחזרתם במחסומים של המשטרה שהוצבו ברחוב הישיבה.
כך סיפר גם הרב אלישע וישליצקי בשבעת ימי האבלות: ימים מספר לפני מבצע 'חומת מגן' היו אירועים קשים של טרור בארץ, והאווירה הייתה אווירת נכאים. זה היה ממש לפני חג הפסח, וקשה היה להיכנס לחג מתוך אווירה של פחד ועצבות. ביקש הרב אלישע וישליצקי לארגן יום תפילה והתעוררות ב'בנייני האומה'. הוא פנה אל מרן הרב זצ''ל ששמח לבוא לתפילה הזו, שהייתה מעמד מרגש של קידוש ה', תפילה והתעוררות. למחרת התפלל הרב אלישע בבית הכנסת של מרן הרב זצ''ל בתפילת ותיקין, ובסיום התפילה קורא לו מרן הרב זצ''ל ומחזקו, ואומר לו: דע לך, שהתפילה הזו ביטלה הרבה גזירות ועשתה הרבה ישועות בשמים. בעוד מספר ימים תדע על מה אני מדבר.
מספר ימים אחר כך, התהפכה הקערה בכל נושאי הביטחון ביהודה ושומרון, כשצה''ל לוקח את האחריות הביטחונית על יהודה ושומרון, תוך כדי מבצע 'חומת מגן'. כמות הפיגועים שיצאה מהשטחים של המחבלים הללו פחתה בעשרות אחוזים בבת אחת!
<h3>תפילת רבי חנניא בן דוסא</h3>
פעם שאלתי את מרן הרב זצ''ל, הכ''מ, למה כשבאים אליו עם שמות לברכה על חולה הוא עונה כל פעם בצורה אחרת - פעם הוא אומר: 'תעשו כפרה', ולפעמים הוא אומר: 'אין שום בעיה'? הסתכל עלי בתמיהה ואמר לי: זו גמרא מפורשת, והזכיר לי את המשנה בברכות (ל''ד ע''ב) שאומרת: ''המתפלל וטעה - סימן רע לו, ואם שליח ציבור הוא - סימן רע לשולחיו, מפני ששלוחו של אדם כמותו. אמרו עליו על רבי חנינא בן דוסא שהיה מתפלל על החולים, ואומר: זה חי וזה מת. אמרו לו: מנין אתה יודע? אמר להם: אם שגורה תפלתי בפי - יודע אני שהוא מקובל, ואם לאו - יודע אני שהוא מטורף''.
וממשיכה הגמרא ומספרת: ''תנו רבנן מעשה שחלה בנו של רבן גמליאל. שגר שני תלמידי חכמים אצל רבי חנינא בן דוסא, לבקש עליו רחמים. כיון שראה אותם, עלה לעלייה ובקש עליו רחמים. בירידתו אמר להם: לכו, שחלצתו חמה (אין לו יותר חום). אמרו לו: וכי נביא אתה? אמר להן: לא נביא אנכי ולא בן נביא אנכי, אלא כך מקובלני - אם שגורה תפילתי בפי - יודע אני שהוא מקובל, ואם לאו - יודע אני שהוא מטורף. ישבו וכתבו וכוונו אותה שעה. וכשבאו אצל רבן גמליאל, אמר להן: העבודה, לא חסרתם ולא הותרתם, אלא כך היה מעשה, באותה שעה חלצתו חמה, ושאל לנו מים לשתות. ושוב מעשה ברבי חנינא בן דוסא שהלך ללמוד תורה אצל רבי יוחנן בן זכאי, וחלה בנו של רבי יוחנן בן זכאי. אמר לו: חנינא בני, בקש עליו רחמים ויחיה. הניח ראשו בין ברכיו ובקש עליו רחמים וחיה. אמר רבי יוחנן בן זכאי: אלמלי הטיח בן זכאי את ראשו בין ברכיו כל היום כולו, לא היו משגיחים עליו. אמרה לו אשתו: וכי חנינא גדול ממך? אמר לה: לאו, אלא הוא דומה כעבד לפני המלך, ואני דומה כשר לפני המלך''.
אמר לי מרן הרב זצ''ל, הריני כפרת משכבו: אם המשנה והגמרא מספרות לנו את המעשה הזה - זה לא בשביל לספר לנו סיפורים, אלא ללמד אותנו מה לעשות. וכמו שכל אחד רואה - יש פה שני סיפורים, לא רק לדעת מה קורה עם החולה, אלא גם לשנות את מצבו, להעלות אותו מכף חובה לכף זכות. וכך היה מרן הרב זצ''ל נוהג בכמה וכמה דרכים, כמו רבי חנינא בן דוסא, שלא היה אוכל כמעט כלום. ''קב חרובין מערב שבת לערב שבת''.
<h3>תפילה מתוך תורה</h3>
שואל המהרש''א על הגמרא דלעיל במועד קטן, שבה כתוב, כי על רבו צריך לקרוע את הבגד ולא לתקן אותו אחר כך כמו על אביו ואמו. והמקור הוא מהפסוק: ''אבי אבי רכב ישראל ופרשיו'', שהתרגום מסביר כי הוא מתכוון לאליהו הנביא, שבתפילתו הגן על ישראל יותר מרכב ופרשים. שואל המהרש''א על כך: לכאורה, מכאן לומדים שצריך לקרוע על בעל תפילה, ולא על רבו שלימדו תורה?
תירץ המהרש''א: כי אין כוח תפילה בלי כוח של תורה. ''מסיר אוזנו משמוע תורה - גם תפילתו תועבה''. ולכן אומרת הגמרא (בבא בתרא קט''ז ע''א): ''דרש ר' פנחס בר חמא: כל שיש לו חולה בתוך ביתו ילך אצל חכם ויבקש עליו רחמים, שנאמר: 'חמת מלך מלאכי מות - ואיש חכם יכפרנה'''.
ובאמת מרן הרב זצ''ל היה גדול בתורה מקטנותו. הוא קיים בעצמו את המשנה במסכת אבות (פרק ו', ד'): ''כַּךְ הִיא דַּרְכָּהּ שֶׁל תּוֹרָה, פַּת בַּמֶּלַח תֹּאכֵל וּמַיִם בַּמְּשׂוּרָה תִּשְׁתֶּה וְעַל הָאָרֶץ תִּישָׁן וְחַיֵּי צַעַר תִּחְיֶה וּבַתּוֹרָה אַתָּה עָמֵל. אִם אַתָּה עֹשֶׂה כֵּן - אַשְׁרֶיךָ וְטוֹב לָךְ, אַשְׁרֶיךָ - בָּעוֹלָם הַזֶּה, וְטוֹב לָךְ - לָעוֹלָם הַבָּא''.
כך הוא נהג בעצמו בעת צעירותו - שהיה לומד תורה בלילות תחת השולחן. וסיפרו עליו חבריו מילדות שהיה מסתובב בבתי הכנסיות ומלקט את השאריות של הנרות שדלקו שם, היה מתיך אותם ויוצק מהם נרות חדשים.
<h3>בקי בכל</h3>
בתור ילד, אני זוכר שהוא היה בקי בכל הספרייה בעל פה. בתור ילדים, הוא היה שולח אותנו להביא ספר מהספרייה, וכך היה אומר לנו: ''בארון הספרים שבסלון, בעמודה השלישית, במדף החמישי, הספר השמיני - תביאו אותו. תפתחו בעמוד קל''ג בשורה החמישית, תתחילו לקרוא''. והיינו קוראים ואם היינו טועים – הוא היה מתקן אותנו. פלא עצום!
מצד שני, הוא היה מדבר עם ילדים כאילו הוא בגילם ובשפה שלהם. הוא היה מדבר עם כולם. יש סיפור שהוא פעם אחת היה בביקור בבית-סוהר ברמלה, ובמהלך הסיור הוא רואה ילדים אחרי הגדר. הוא שאל את המנהל של בית-הסוהר: מי אלה? המנהל אומר לו: זה אגף הילדים בבית-הסוהר. אמר מרן הרב זצ''ל למנהל: אני רוצה ללכת לשם לדבר איתם. אומר המנהל: אי אפשר, הם יתפרעו ויפריעו ויזרקו עליך ביצים. אמר לו מרן הרב זצ''ל: תקשיב! אני לא עוזב את בית הסוהר בלי לדבר איתם. יזרקו ביצים - יזרקו, בשביל זה יש מכבסה. יזרקו עגבניות - לא מתים מזה. אני הולך לשם.
הודיעו לאסירים הצעירים, שמרן הרב זצ''ל בא לבקר אותם. ואז התארגנו המדריכים שלהם, ועזרו להם לפרוץ את מחסן הביצים והעגבניות ''כדי שלכל אחד יהיה מה לזרוק על הרב''.
מרן הרב זצ''ל הגיע לבית הסוהר של הצעירים, וכל הנערים ישבו ועשו 'מהומת אלוקים'. הסתכל מרן הרב זצ''ל, וראה נער בן ארבע-עשרה וזיהה שהוא המנהיג שלהם. קרא לו מרן הרב זצ''ל, ושאל אותו: מתי יהיה פה שקט? הבחור אומר: שלוש דקות. אחרי שלוש דקות בדיוק, הבחור מרים את ידו - והשתרר שקט מוחלט.
התחיל אז מרן הרב זצ''ל לדבר איתם מלבו באהבה רבה, כמעט שעה. אמר להם: אתם לא אסירים, כל החיים לפניכם, אתם יכולים לחזור לחיים בריאים. תצאו מפה - תבואו אלי. בינתיים מרן הרב זצ''ל שלח את המזכיר שלו שיקנה להם מחוץ לבית-הסוהר ממתקים ושאר דברים שלא נמצאים בתוך הכלא. כשהמוכר שמע למי הממתקים מיועדים - הוא רצה לשלם מכיסו. מרן הרב זצ''ל לא הסכים. הוא אמר לו: בפעם הבאה תשלם מכיסך, הפעם זו המצווה שלי.
כשנגמרה השיחה, באו כל האסירים הצעירים ועמדו בשורה ישרה לקבל ברכה ממרן הרב זצ''ל. הוא בירך אותם אחד אחד, עם דמעות, כמו אבא. בסוף הברכות, עמד הבחור שארגן גם את המהומה וגם את השקט, ושאל את מרן הרב זצ''ל: יש לנו בתוך הכיסים ביצים ועגבניות. אנחנו רוצים לזרוק אותם על המדריכים שלנו שעודדו אותנו לזרוק אותם עליך, הרב. האם זה מותר לנו? מרן הרב זצ''ל ענה לו: בשום אופן אל תזרקו על המדריכים. גם הם יהודים, גם אותם צריך לקרב, גם הם צריכים לחזור בתשובה.
היכולת הזו, גם להיות בעומקה של הלכה, גם בחושן משפט, גם בעומק הקבלה, גם עם מתיישבים, גם עם ילדים שמקבלים חומש, גם עם אסירים בכלא. עם כולם מדבר בגובה הלב והעיניים, זה פלא עצום!
הרה''ג עזרא עטייה זצ''ל - ''רב רבנן''
סיפר מורנו ורבנו מרן הרב זצ''ל: ''כשנפטר מורנו ורבנו הגאון הרב עזרא עטייה ע''ה - ראש ישיבת פורת יוסף, ביקשו ממני להכין את נוסח המודעה, וכתבתי 'רב רבנן', כלומר הרב של כל הרבנים הספרדים בארץ ובעולם. משראה זאת חכם נתן סלם זצ''ל, שהיה גיסו, אמר לי: האם בחיים חיותו הוא היה מסכים שיכתבו עליו כך? אמרתי לו: בחיים לא היה מסכים, אבל אחר מיתה ודאי יסכים. אמר לי: מהיכן יש לך חידוש זה? באותו רגע נכנסו דודי ראש הישיבה הגאון הרב יהודה צדקה זצ''ל, והרב בן ציון אבא שאול זצ''ל, ואמרתי להם: תגידו, מה אמר הרב כשהיינו במקום כזה וכזה, ואיך הוא פסק את ההלכה? ואמרו לי: כשנפטר מורו ורבו חכם אברהם הררי רפול (עדס) שהיה בעל רוח הקדש, רצה הרה''ג עזרא עטייה להספידו ולומר עליו: ''בעל רוח הקודש'' וכו', ואח''כ אמר לעצמו הכיצד אספיד עליו כך, הרי בחיים חיותו אם הייתי אומר עליו כך, היה כועס עלי. אחר כך הוא רואה בהקיץ את רבי אברהם עדס עומד מול עיניו, ואומר לו: תגיד מה שאתה רוצה. בשמים אין גאווה''.
גם מורינו מרן הרב זצ''ל – ''רב רבנן''
כך היה מורנו מרן הרב זצ''ל - רב רבנן. הרב של הרבנים! גדולי המקובלים היו שואלים אותו שאלות מורכבות בעולם הסוד, גדולי הדיינים היו מתייעצים איתו בכל התיקים הקשים של עגונות - והוא היה מכריע בשאלות המסובכות ביותר של עולם הדיינות. ראשי ישיבות היו מתייעצים איתו בשאלות של הנהגה וחינוך, רבני ערים היו לומדים אצלו איך להנהיג רבנות - והוא היה מדריך אותם איך לאהוב את הציבור, ולהתייחס לכל אחד ואחד כאשר ישא האומן את היונק.
כך היו באים לפניו שרי וראשי ממשלה להתייעצות. כך היו באים מנהלי בתי ספר, מורים וגם לילדים הוא היה עונה בכובד ראש - לא פחות מאשר לראש הממשלה. ההספד שמרן הרב זצ''ל הספיד בו את ראש הישיבה שלו רבי עזרא עטייה זצוק''ל - נכון גם עליו.
גם ההספד שהספיד את הבבא-סאלי, נכון לגביו. במשך ימי השבעה עברו אלפי-אלפים של אנשים, שרבים מהם סיפרו עליו סיפורים אישיים שאין להם שום פירוש אחר מלבד 'רוח הקודש'. גזירות שהוא עצמו גזר והתקיימו, עשרות סיפורים על נשים עקרות שגזר עליהם והתעברו, עוד מאות שהתפלל עליהן ונתן להן מהאתרוג שבירך עליו בסוכות ונפקדו.
היה מקרה של יהודי אחד שסיפר בליל י''ד אייר, בציון של רבי יהודה בר אלעאי זיע''א, פלא גדול שהיה לו עם מרן הרב זצ''ל. הוא פנה אל מרן הרב זצ''ל וביקש על שתי כלותיו שיפקדו, ומרן הרב זצ''ל נתן לו שלוש חתיכות מהאתרוג שבירך עליו בסוכות. לקח האיש את האתרוג, ונתן שתי חתיכות לאחת הכלות שהיתה יותר זקוקה, וחתיכה אחת של אתרוג נתן לכלה השנייה. בתוך אותה שנה נפקדו שתי הכלות, הראשונה בתאומים והשנייה בבן אחד.
<h3>קדושת פיו של מרן הרב זצ''ל</h3>
כבר מגיל צעיר לא אכל בשר, וכל מאכלו היה כמו דברי התנא במסכת אבות. גם כשהיה רב ראשי לישראל והסתובב בעולם, לא נגע מעולם במאכלים שלא בישלה לו אשתו הרבנית שתחיה. היה נוסע ימים שלמים ואוכל רק לחם יבש, כי באותה תקופה בחו''ל לא הקפידו על 'חדש'. והיה נזהר שלא לאכול אפילו חביתה, כי לא הקפידו על 'בישול עכו''ם'. ובודאי לא היה שותה חלב או מוצרי חלב, כי לא הקפידו על 'חלב עכו''ם'. וכך היה אוכל רק פת במלח ומים במשורה.
סיפר אחד מרבני צרפת, כי הוא היה צריך פעם ללוות את מרן הרב זצ''ל בעת שהגיע לצרפת לשיחה לפני תשעים אלף איש. והוא היה צריך להיות המתורגמן של מרן הרב זצ''ל. הוא סיפר כי זה היה ביום חם, ומרן הרב זצ''ל הגיע אחרי טיסה שבה לא אכל כלום במטוס. כשהגיע למלון בצרפת - מרן הרב זצ''ל ביקש לשתות מים. מיד הביאו קנקן וכוסות מים של המלון, שכמובן לא היה כשר. מרן הרב זצ''ל לא רצה לשתות מכוסות אלו של המלון, וביקש כוסות פלסטיק. במלון לא היו כוסות כאלו, ובאותו יום כל החנויות באזור ההוא היו סגורות, בהיותו אזור יוקרה, ולא נמצא בכל אזור המלון כוסות פלסטיק. בלית ברירה, נסעו לכינוס כשמרן הרב זצ''ל לא שתה כלל, אפילו לא טיפת מים. בדרך, ראה המתרגם, כי אשה אחת הולכת עם בקבוק מים וכוסות פלסטיק. מיד רץ אליה וביקש את המים בשביל מרן הרב זצ''ל. כמובן שהאשה שמחה לתת את המים, אבל זה היה כבר בדרך, ומרן הרב זצ''ל לא שתה מהמים, כמו שכותב הרמב''ם בהלכות דעות (פרק ה', ב'): ''כשהחכם אוכל מעט זה הראוי לו, לא יאכלנו אלא בביתו על שולחנו, ולא יאכל בחנות ולא בשוק אלא מפני צורך גדול'' וכו'.
בקיצור, לא שתה מרן הרב זצ''ל את המים הפשוטים הללו, אלא רק אחרי שדיבר לפני כל הקהל הגדול, ורק אחרי שדברו איתו כל האנשים וישבו בחדר לנוח. ועל כל זה נאמר: ''אשריך בעולם הזה''.
<h3>מאור הפנים של מרן הרב זצ''ל</h3>
מרן הרב זצ''ל היה תמיד מאיר פנים לאנשים, למרות שהיה אוכל פת במלח ומים במשורה.
כשבאו הרופאים והאחיות מבית-החולים, לנחם על פטירתו של מרן הרב זצ''ל, הם אמרו כל אחד בלשונו: כי מלבד הפלא הרפואי שלא נמצא כמותו בספרות הרפואית, הם ראו אדם שלעולם לא התלונן. גם כשכל גופו היה פצע וחבורה, וכולו היה ממש מיוסר בייסורין - הוא לעולם לא התלונן. ולהיפך, תמיד הוא האיר פנים. וזה ממש הדהים את כל הצוות. שאל בשלומם, התעניין במצבם, וגם בירך את האנשים שהביאו את שמותם אליו.
סיפר לי אחד מהמקורבים אל מרן הרב זצ''ל, שגיסתו היתה חולה קשה, והוא בא אל מרן הרב זצ''ל בשעה שלא היה יכול יותר לדבר, כי היה מונשם. הוא סימן לו בידו להתקרב אליו. והאיש הראה לו פתק עם שמה של האשה החולה. מרן הרב זצ''ל הנהן בראשו, וסימן בידו כי הוא מברך אותה. והאיש יצא מהחדר. מיד כשהיה יכול, התקשר מבקש הברכה לבית החולים שבו היתה מאושפזת גיסתו כבר מספר ימים בלי הכרה, וסיפר כי הוא קיבל ברכה מהרב אליהו. שאלו אותו: מתי היתה הברכה? הוא אמר: לפני חמש דקות. אמרו לו: לפני חמש דקות בדיוק היא התעוררה.
מרת אמי שאלה אותו פעם, ואמרה לו: אם אתה מתפלל על כל כך הרבה אנשים כאן בבית החולים, למה לא תתפלל על עצמך? ואמר לה, שכח התפילה שיש לו הוא בשביל אחרים, לא בשביל עצמו.
המאור שבתורה מחזירן למוטב
בעת שישבנו בשבעה, סיפר לנו אחד המלמדים בישיבות, כי הוא עוסק עם נוער נושר, שצריך הרבה חיזוק רוחני. והוא היה מביאם אל מרן הרב זצ''ל באופן קבוע, כל קבוצה פעם בשנה. פעם אחת הם אחרו, ומרן הרב זצ''ל שהיה ממהר לצאת, לא הסכים לוותר על השיחה עמהם, וישב איתם איזה זמן, ורק אחר כך הלך לשיעור בו חיכו לו עוד אנשים.
אחרי מספר שנים, המלמד פוגש את אחד החניכים שלו כשהוא לומד בישיבה ועולה על דרך המלך, ושמח מאוד. שאל אותו: תגיד לי, מה היה המהפך שלך שגרם לך לנטוש את דרך הפשע והסמים וללכת לעסוק ביישובו של עולם? אמר לו: אותן חמש דקות שהייתי אצל הרב אליהו, הן אלו שהפכו אותי לגמרי. לא הבנתי מילה אחת ממה שהרב אמר, אבל אור פניו, האהבה שהוא אהב אותנו. האור הזה מחזירן למוטב. וזה אורה של ירושלים.
<h3>בבניין ירושלים ננוחם</h3>
ומי שרוצה לנחם את כל הבנים ואת עשרות אלפי התלמידים הקרויים 'בנים', ידע לו, כי אין נחמה אלא בבנין ציון וירושלים. והדרך המובילה לזה היא ללכת במידותיו של מרן הרב זצ''ל. כמו שהביא רבי חיים ויטאל בשם האר''י ז''ל, בהקדמה לספר 'עץ חיים' - כי בכך סוד הגאולה.
ויהי רצון שזכות מרן הרב זצ''ל תעמוד לנו להמשיך בדרכו באהבת ה', אהבת תורה ואהבת המצוות, אהבת הארץ ואהבת כל אחד ואחד מישראל כנפשו ומאודו. אמן. כן יהי רצון.
<h3>איך מכניסים סיפור של חיים לתוך ספר?</h3>
כשעלה רעיון לכתוב ספר על הרב הרגשנו רתיעה - איך אפשר לכתוב ספר על חיי הרב. הרי אם נרצה לכתוב את כל הסיפורים באמת גם עשרה כרכים לא יספיקו. רק הסיפורים שאנו יודעים עליהם ממה שאנשים סיפרו הם בכמות כל כך גדולה. וכל יום אנו פוגשים עוד אנשים שמספרים עוד ועוד סיפורים מופלאים. ובכלל למדנו במהלך השבעה כי מה שחשבנו שהכרנו את הרב היה רחוק מהאמת. לא ידענו עד כמה כוחו היה גדול. גם היום כשאנו כבר אחרי השבעה וההספדים – אנו יודעים שכל הכרתנו אותו היא כטיפה מן הים. לא רק בכמות אלא באיכות, כל מה שידענו לא היה אלא קצה של קרחון של אדם שהיה כל כך עובד ה'. אוהב ה' וקרוב אל ה'.
<h3>מהו הספד אמיתי?</h3>
עם זאת, החלטנו לכתוב את הדברים כדי שיהיו ספר לימוד לכולנו, בבחינת הספד של צדיק. שהרי את כל הצדיקים הגדולים הספידו וגם הם לא היו יכולים באמת להספידם כראוי לגודל מעלת נפשם וצדקתם. ואף על פי כן חכמינו כל כך הקפידו במעלת ההספד עד שאמרו כי כל מי שהיה בהספד של רבי – הריהו בן העולם הבא. וכל מי שמוריד דמעה על אדם כשר – נמחלים לו כל עוונותיו. וכן על זה הדרך. ומי שמתעצל בהספדו של חכם ראוי לקברו בחייו. ומקורם של חז''ל הוא מיהושע שנספד – אך לא נספד כהלכה. והגמרא מסבירה את מה שנאמר עליו שנקבר ''מצפון להר געש'' - כי כמעט שרגש הר הגעש לקברם כיוון שלא הספידו אותו כראוי.
כי בודאי כולם ידעו שהוא כבש את הארץ והעמיד חמה ולבנה - ''שמש בגבעון דום וירח בעמק איילון'', ומן הסתם סיפרו על כל זה ועל כל הניסים המוזכרים בספר יהושע. אבל את עיקר הגדולה הנפשית שלו שממנה נבעו הדברים לא אמרו בהספדו. הם נשארו צפונים וחתומים. דיברו רק על המופתים. על הדברים הגלויים. ולכן נאמר עליו שנקבר ''מִצְּפוֹן לְהַר גָּעַשׁ'' - במקום צפון. במקום מוסתר שגרם להר לרגוש ולגעוש עליהם.
<h3>חשיבות לספר את המופתים בצורה נכונה</h3>
עם זאת, אנו יודעים שיש עניין לספר גם את המופתים. מורנו ורבינו הרב זצ''ל כתב בשנת ה'תשמ''ו, בהסכמה לספר שעוסק בסיפורי צדיקים מרבני ג'רבה שהמספר מקיים 'זכור ימות עולם בינו שנות דור ודור' - ''כלומר יש להתבונן במעשי האבות ומשם להמשיך את מעשיהם הטובים מדור לדור''.
הרב מביא את מה שכתוב בספר מלכים (ב' פרק ח') שביקש המלך מ''גֵחֲזִי, נַעַר אִישׁ הָאֱלֹהִים לֵאמֹר: סַפְּרָה נָּא לִי אֵת כָּל הַגְּדֹלוֹת אֲשֶׁר עָשָׂה אֱלִישָׁע: וַיְהִי הוּא מְסַפֵּר לַמֶּלֶךְ אֵת אֲשֶׁר הֶחֱיָה אֶת הַמֵּת וְהִנֵּה הָאִשָּׁה אֲשֶׁר הֶחֱיָה אֶת בְּנָהּ צֹעֶקֶת אֶל הַמֶּלֶךְ עַל בֵּיתָהּ וְעַל שָׂדָהּ וַיֹּאמֶר גֵּחֲזִי אֲדֹנִי הַמֶּלֶךְ זֹאת הָאִשָּׁה וְזֶה בְּנָהּ אֲשֶׁר הֶחֱיָה אֱלִישָׁע''. פתאום מגיעה האשה שהנס קרה איתה ומספרת את המעשה בעצמה. והסיפור מסופר על ידה ולא על ידי גיחזי. ''וַיִּשְׁאַל הַמֶּלֶךְ לָאִשָּׁה וַתְּסַפֶּר לוֹ''. חז''ל שאלו: האם האשה הזאת הייתה מתחבאת אחרי השער? איך היא מגיעה מיד? גיחזי לא מספיק לספר למלך את הסיפור וכבר היא מגיעה לספר את הסיפור בעצמה למלך? ''רבנן אמרי: אפילו בסוף העולם - הסיטה הקב''ה והביאה כדי שלא יספר אותו רשע בשבחו של הקב''ה'' (מתוך הסכמת מרן הרב מרדכי אליהו זיע''א, לספר 'מלכי תרשיש' על רבני תוניס, י''ט אלול התשמ''ו).
חשוב שסיפורי הצדיקים יבואו באופן אמיתי ולא חיצוני. לא סיפורי מופתים שאינם מקדמים את האדם לכלום. שהוא יכול להשאר גיחזי למרות שהוא יודע את כל המופתים שעשה אלישע. שהוא יכול להשאר חמדן ורק לספר סיפורים מרתקים ומענינים למלך. להעביר את זמנו. לרתק את עיניו ולשעשע את ילדיו. חשוב שסיפורי הצדיקים יביאו אותנו להיות צדיקים בעצמינו. לגדל ילדים צדיקים לחנך ילדים צדיקים. להיות בעצמינו מאירי פנים. להיות בעצמינו אנשי מידות. להיות בעצמינו בעלי תפילה. בעלי תורה. בעלי יראת שמים. (תהלים נ') ''ולרשע אמר אלהים: מה לך לספר חקי?''.
<h3>ספר הדרכה מעשית</h3>
אנו ננסה לכתוב ספר זה שיקרב אותנו אל הרב. שנדע להתנהג כמוהו. נדבר בספר זה על המעלות הרוחניות של הרב שבגללם הוא נתעלה והגיע למדרגות הרוחניות הגדולות שהגיע. ננסה להבין למה נתקיים בו: ''והיה טרם יקראו ואני אענה עוד הם מדברים ואני אשמע''. להבין למה הקב''ה כל כך אהב אותו עד שקיים את גזרותיו, בחינת ''צדיק גוזר והקב''ה מקיים''?.
ניסינו ללכת בספר זה בדרכם של חכמינו ז''ל שהראו לנו את הדרך להתעלות בעבודת ה'. המסילה שהרמח''ל בחר לכתוב את ספרו המפורסם 'מסילת ישרים' על פיה. הברייתא של רבי פינחס בן יאיר שמובאת בתחילת ספרו של הרמח''ל ועל פיה כתוב ומסודר כל ספרו: ''תורה מביאה לידי זהירות, זהירות מביאה לידי זריזות, זריזות מביאה לידי נקיות, נקיות מביאה לידי פרישות, פרישות מביאה לידי טהרה, טהרה מביאה לידי חסידות, חסידות מביאה לידי ענוה, ענוה מביאה לידי יראת חטא, יראת חטא מביאה לידי קדושה, קדושה מביאה לידי רוח הקדש, רוח הקדש מביאה לידי תחית המתים''.
<h3>הספדו של אליהו הנביא</h3>
בזוהר (חלק א' דף קצ''א/ב') שואל רבי אלעזר על מה שנאמר על ידי אליהו לאלישע: ''אִם תִּרְאֶה אֹתִי לֻקָּח מֵאִתָּךְ - יְהִי לְךָ כֵן. וְאִם אַיִן - לֹא יִהְיֶה''. אם אלישע יראה את אליהו נלקח לעולם העליון – יהיה לאלישע פי שנים ברוחו של אליהו. ואם לא – לא. וכי בכוחם של צדיקים לתת מה שאין להם. ועוד - למה זה קשור לראיית אלישע את הסתלקות אליהו?
ועונה הזוהר כי לא נאמר ''פי שנים מרוחך'' אלא ''פִּי שְׁנַיִם בְּרוּחֲךָ אֵלָי'' ללמדך שבאותה רוח של אליהו יכול אלישע לעשות פי שנים ניסים. וזה דווקא אם יראה את אליהו נלקח מעימו. מסביר הזוהר שהראייה הזו היא ללמוד את תורתו. להבין את עיקר כוחו - ''אם תיכול למיקם על עקרא דרוחא דשבקנא לך בשעתא דאתנסיבנא מינך, יהא לך כדין'' - אם תוכל לעמוד על עיקר הרוח שהשארתי לך בשעה שאלקח ממך – יהיה לך כן. אנו ננסה בספר זה לספר את המעשים ולנסות ללמוד את עיקרי הרוח שממנה נעשו כל המעשים הללו. ''וַאֲחֵיכֶם כָּל בֵּית יִשְׂרָאֵל יִבְכּוּ אֶת הַשְּׂרֵפָה אֲשֶׁר שָׂרַף ה'''.
רִבּוֹנוֹ שֶׁל עוֹלָם, הֲרֵי אֲנַחְנוּ מוּכָנִים וּמְזֻמָּנִים לִזְכֹּר בְּפִינוּ שֶׁבַח עַבְדְּךָ הַצַּדִּיק רַבִּי מרדכי בֶּן חכם סלימאן ומזל אֵלִיָּהוּ ז''ל, כִּי יָדַעְנוּ שֶׁרְצוֹנְךָ הוּא לְסַפֵּר בְּשֶׁבַח הַצַּדִּיקִים, כִּי תְּהִלָּתָם הִיא תְהִלָּתְךָ, וְתִפְאַרְתָּם הִיא תִּפְאַרְתְּךָ. וּתְזַכֵּנוּ בַּעֲבוּר זֹאת - שֶׁיִּמָּשֵׁךְ עָלֵינוּ קְדֻשַּׁת עַבְדְּךָ הַצַּדִּיק מרדכי בֶּן חכם סלימאן ומזל אֵלִיָּהוּ וּתְטַהֵר מַחְשַׁבְתֵּנוּ וְתָסִיר מִמֶּנּוּ כָּל מַחֲשָׁבוֹת זָרוֹת וְהִרְהוּרִים רָעִים וְרַעְיוֹנִים פְּגוּמִים, וּתְזַכֵּנוּ לְמוֹחִין דְּגַּדְלוּת וּתְסַיְּעֵנוּ וְתַעַזְרֵנוּ בְּכָל עֵת לַעֲלוֹת לְעוֹלָם הַמַּחְשָׁבָה הַקְּדוֹשָׁה וְלַחֲשֹׁב מַחֲשָׁבוֹת קְדוֹשׁוֹת בְּתוֹרָתַךְ וַעֲבוֹדָתַךְ וּבִגְּדֻלָּתַךְ, וּתְזַכֵּנוּ לְהִתְדַּבֵּק בְּךָ וּבְתוֹרָתְךָ תָּמִיד בְּמַחְשָׁבוֹת קְדוֹשׁוֹת וּטְהוֹרוֹת, זַכּוֹת וּנְקִיּוֹת, וּתְזַכֵּנוּ לְהִתְפַּלֵּל לְפָנֶיךָ כָּרָאוּי בְּכַוָּנַת הַלֵּב, וּתְזַכֵּנוּ לִלְמֹד וּלְלַמֵּד, לִשְׁמוֹר וְלַעֲשׂוֹת וּלְקַיֵּם אֶת כָּל דִּבְרֵי תוֹרָתֶךָ בְּאַהֲבָה וּבְשִׂמְחָה רַבָּה וּבִרְעוּתָא דְּלִבָּא. יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ אֲ-דֹנָי צוּרִי וְגוֹאֲלִי. וִיהִי נֹעַם אֲ-דֹנָי אֱ-לֹהֵינוּ עָלֵינוּ וּמַעֲשֵׂה יָדֵינוּ כּוֹנְנָה עָלֵינוּ וּמַעֲשֵׂה יָדֵינוּ כּוֹנְנֵהוּ.