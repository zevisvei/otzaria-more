<h1>צוואת הריב'ש</h1>

<h2>צוואת הריב'ש</h2>
<h3>א.</h3>
צוואה מריב"ש ע"ה להיות תמים בעבודתו יתברך, עבודה תמה, ועיקר שלא לשכוח הדברים ועיקר ללמוד בכל יום שיעור מוסר הן רב או מעט. ולראות את עצמו תמיד לדרך א"ע במדות טובות והנהגות ישרות, ושלא יניח שום יום מעשיית מצוה הן קלה הן חמורה, וסימנך הוי זהיר במצוה קלה וכו' פי' זהיר מלשון והמשכילים יזהירו ר"ל הנשמה תזהיר ותאיר ממצוה קלה כבחמורה כי רחמנא ליבא בעי:
<h3>ב.</h3>
שויתי ה' לנגדי תמיד, שויתי לשון השתוות, בכל דבר המאורע הכל שוה אצלו בין בענין שמשבחין אותו בני אדם או מבזין אותו וכן בכל שאר דברים וכן בכל האכילות בין שאוכל מעדנים בין שאוכל שאר דברים הכל ישוה בעיניו כיון שהוסר היצה"ר ממנו מכל וכל, וכל דבר שיארע לו יאמר הלא זה מאתו יתברך ואם בעיניך הגון וכו' וכל כוונתו לשם שמים אבל מצד עצמו אין חילוק וזה מדרגה גדולה מאד:
<h3>ג.</h3>
וכל האדם צריך לעבוד השי"ת בכל כחו בחינתו שהכל הוא צורך גבוה מפני שהשי"ת רוצה שיעבדו אותו בכל האופנים והכוונה כי לפעמים אדם הולך ומדבר עם בני אדם ואז אינו יכול ללמוד וצריך להיות דבוק בהשי"ת במחשבתו וליחד יחודים וכן כשאדם הולך בדרך ואינו יכול להתפלל וללמוד כדרכו וצריך לעבוד אותו באופנים אחרים ואל יצער עצמו בזה כי השי"ת רוצה שיעבדוהו בכל האופנים, פעמים באופן זה ופעמים באופן זה, לכך הזדמן לפניו לילך לדרך או לדבר עם בנ"א בכדי לעבוד אותו באופן הב':
<h3>ד.</h3>
כלל גדול גול אל ה' מעשיך ויכונו מחשבותיך שכל דבר שיזדמן לו יחשוב שהוא מאתו יתברך ויראה שיבקש מהשי"ת שיזמין לו תמיד מה שהשי"ת יודע שהוא לטובתו ולא מה שנראה לבני אדם טובה על פי שכלו כי אפשר מה שבעיניו טוב הוא רע לו רק ישליך הכל כל עניניו וצרכיו עליו יתברך כמ"ש השלך על ה' יהבך:
<h3>ה.</h3>
ידבק מחשבתו למעלה ולא יאכל ולא ישתה יותר מדאי ולא יענג עצמו רק להבריא עצמו ולא יסתכל כלל בעניני עולם הזה ולא יחשוב בהם כלל רק ישתדל בכל ענינים כדי להפריד את עצמו מהגשמיות כי בהסתכלתו בעוה"ז מגשם עצמו ואמרו רז"ל ראיה מביאה לידי זכירה ולידי תאוה וכתיב בעץ הדעת נחמד למראה וטוב למאכל שמחמת הראיה הוא נחמד:
<h3>ו.</h3>
ויחשוב שהוא מבני עולם העליון ולא יהיו חשובין בעיניו כל בני אדם הדרים בעוה"ז כי כל העולם כולו הוא כגרגיר חרדל כנגד העולם העליון ויהיה שוה בעיניו אם יאהבוה או ישנאוהו כי אהבתם ושנאתם אין כלום וכן לא ישגיח כלל על תאות גופו המטונף שהוא צרעת משכא דחוויא:
<h3>ז.</h3>
ואיתא בזוהר דעבד רעותא כמסכנא ויחשוב שהוא עני וידבר תמיד בדברים רכים ותחנונים כמו עני:
<h3>ח.</h3>
ויתבודד תמיד במחשבתו עם השכינה שלא יחשוב רק באהבתו אותה תמיד שהיא תדבק בו ויאמר תמיד במחשבתו מתי אזכה שישכון עמי אור השכינה:
<h3>ט.</h3>
ואם יבוא לו הרהור תאות עוה"ז ירחיק ממחשבתו ויבזה התאוה עד שיהיה שנאוי ומאוס אצלו וירגיז יצר טוב על יצר הרע ותאוותו ובזה יכניעם, ושלא יהיה לו עצבות כלל כשלא יהיה לו תאות עוה"ז אלא אדרבא ישמח מאד במה שהוא זוכה להכניע תאותו לשם כבוד הבורא יתברך כמ"ש חז"ל ושמחים ביסורים בזה כאשר לא ימשך אחר תאותו אפילו במחשבה ויבזה אותה יכניע מאד הקליפות כמ"ש בזוהר ובר לבב דלא אמשיך רעותיה ולביה בתר ס"א:
<h3>י.</h3>
כלל גדול, השתוות פי' שיהיה שוה אצלו, אם ישבחוהו ב"א או יגנוהו הוא דבר גדול מאוד וכן יהיה שוה אצלו אם יחזיקוהו, לחסרון ידיעה או ליודע בכל התורה כולה ודבר הגורם לזה הוא הדביקות בהבורא תדיר שמחמת טרדות הדבקות אין לו פנאי לחשוב בדברים אלו שטרוד תמיד לדבק עצמו למעלה בו יתברך:
<h3>יא.</h3>
ובכל דבר שיעשה יחשוב בזה שהוא עושה נחת רוח לבוראו ית' ולא לצורך עצמו אפילו מעט אפי' אם עשה שיהיה לו תענוג בעבודתו זהו לצורך עצמו, ובכל דבר שיעשה יחשוב שעושה נחת רוח בזה להשכינה ולא יחשוב במחשבתו אפילו מעט לצורך הנאתו כי הבל וריק ולמה יעשה להנאתו כי הבל וריק ולמה יעשה להנאתו וגם אם עושה כמה דברים והכנות כדי שיוכל לעבוד בדביקות ויהיה לו תענוג בעבודה זו גם זה עובד לצורך עצמו רק עיקר שתהיה כל עבודתו לצורך השכינה אפילו מעט לא יהיה לצורך עצמו:
<h3>יב.</h3>
ואל יאמר בלבו שהוא גדול מחבירו שהוא עובד בדביקות יותר שהוא כשאר הנבראים שנבראו לצורך עבודתו ית' והשי"ת לא נתן לחבירו שכל כמו שנתן לו שכל ובמה הוא חשוב יותר מהתולעת עובד להבורא יתברך בכל שכלו וכחו והאדם ג"כ רמה ותולעה כמ"ש ואנכי תולעת ולא איש ואם לא נתן לו השי"ת שכל לא היה יכול לעבדו רק כמו התולעת וא"כ אפילו מתולעת אינו חשוב במעלה כ"ש מבני אדם, ויחשוב שהוא ותולעת ושארי בריות קטנות הם חשובים כמו חבירים בעולם שכולם נבראים ואין להם יכולת רק מה שנתן להם הבורא יתברך ודבר זה יהיה תמיד במחשבתו:
<h3>יג.</h3>
אם מתאוה לאיזה עבירה ח"ו אז יאמר הפסוקים של העבירה ההיא בטעמים ובנקודות בדחילו ורחימו ואז תלך ממנו התאוה:
<h3>יד.</h3>
ואם לאיזה מדה רעה מתאוה ח"ו אזי יאמר הששה עמים הכנעני והחתי וכו' בכל כחו בדחילו ורחימו ומסתלק ממנו ויקשור המדה הזאת להקב"ה כגון אם יש לו ח"ו אהבה רעה לא יאהב רק את השי"ת וכל מגמתו יהא לזה ואם בכעס שהוא יראה רעה נמשך ממדת הגבורה יגבור על יצרו ויעשה מהמדה הזאת מרכבה להשי"ת וכששומע אחד דורש בדחילו ורחימו אזי ידביק לדיבורו מאד ויהא אחדות עמו עם המוכיח כי דיבורו נעשה אצלו מחשבה ובזה תסתלק ממנו:
<h3>טו.</h3>
קודם כל יזהר בכל תנועה ותנועה בעבודתו שיהא בלתי פניה ח"ו ולזה צריך התחכמות גדול עמוק עמוק מי ימצאנה אם כן אין ברירה רק להיות דבר זה לזכרון תמיד אל יסיח דעתו ממנו אפילו רגע אחד והוא דבר הפוסל בהיסח הדעת זאת ועוד שנית ליזהר בטבילה בכל עת ולכוון במקוה הכוונה השייכה למקוה, והחוט המשולש לא במהרה ינתק להרחיק א"ע מעצבות ויהיה לבו שמח בה':
<h3>טז.</h3>
וכגון דא צריך להודיע להרגיל בחצות לילה ולכל הפחות יזהר להיות התפלה בין בקיץ בין בחורף קודם הנץ החמה דהיינו שיהיה רוב התפלה עד קרוב לקריאת שמע קודם הנץ, והחילוק בין קודם הנץ בין לאחר הנץ כרחוק מזרח ממערב כי אז עדיין יכולין לבטל, כל הדינים כי כשהחמה יוצאת אזי כל הכרוזים יוצאים הן לטב הן לביש וקודם שהכרוז יוצא יכולים לבטל, וסימנך והוא כחתן יוצא מחופתו ישיש כגבור וכו' ואין נסתר מחמתו אל תקרי מחמתו אלא מחימתו כלומר כשכבר השמש יצא על הארץ אז אין נסתר מהדינים הבאים ממלאכי חימה ע"כ אל יהא דבר זה קטן בעיניך כי גדול הוא, ובע"ש ז"ל היה מדקדק גדול ע"ז ולפעמים כשהיה עת שלא היה לו מנין היה מתפלל ביחיד:
<h3>יז.</h3>
לא להניח שום יום בלא מצוה הן מצוה קלה או חמורה כמו שאמרו רז"ל הוי זהיר במצוה קלה כבחמורה זהיר לשון והמשכילים יזהירו כו' דהיינו שהנשמה תאיר ותזהיר ממצוה קלה כבחמורה כי רחמנא ליבא בעי והוא דבר גדול מאוד כי אז ידע שעשה פעולה ביום זה שברא מלאך אחד ואם יש עליו מלאך מליץ אחד וגו' וסימנך שומר מצוה לא ידע דבר רע היינו כשאדם מקבל על עצמו דבר זה אזי צריך להיות עומד על משמרתו מהבוקר עד ערב אולי יזדמן לו מצוה וזהו שומר מלשון ואביו שמר את הדבר אזי הסגולה שלא ידע דבר רע היינו שלא יבא לידי קרי הנקרע רע ח"ו וסימנך חסד אל כל היום היינו שבכל יום ויום צריך לעשות חסד לאל ית':
<h3>יח.</h3>
לשמור שבת כהלכתו בכל דקדוקי' ופרטי' וסימנך תשב אנוש עד דכא תשב אותיות שבת אנוש היינו אפילו עובד ע"ז כדור אנוש כו':
<h3>יט.</h3>
לכל הפחות לדקדק בק"ש הנאמר פעמים בכל יום לאומרה בלי מחשבה זרה ח"ו והוא דבר גדול לאין ערך וסימנך כל הקורא ק"ש מזיקין בדילין וכו' מזיקין היינו היזקים שבעולם הן בגופם הן בנפשם הגם שאי אפשר להתפלל בלי מחשבה זרה ירגיל עצמו בלי מחשבה זרה בתחלה:
<h3>כ.</h3>
יאחוז במידת זריזות מאד, יקום בזריזות משינתו, כי נתחדש ונעשה אדם אחר והוא ראוי להוליד ונעשה כמדת הקב"ה שהוליד עולמות וכן כל דבר שעושה יעשה בזריזות כי בכל דבר יכול לעבוד את ה':
<h3>כא.</h3>
וכשמניח הטלית יראה את התכלת פירוש שתפול עליו יראה:
<h3>כב.</h3>
וכל מה שרואה יזכור בהקב"ה אם אהבה יזכור באהבת ה' ואם יראה יזכור ביראת ה' כידוע בכמה מקומות ואפילו כשהולך לבה"כ יחשוב הלא אני מפריד רע מטוב וזהו יחודים והטוב ישאר לעבודתו יתברך וכשהולך לישון יחשוב הלא המוחין שלי ילכו להקב"ה ויתחזקו לעבודתו יתברך:
<h3>כג.</h3>
קודם השינה ישכב באימה וביראה וירגיז וירעד מאימת הבורא ית' ולא יבוא לידי חטא כמ"ש רגזו ואל תחטאו:
<h3>כד.</h3>
מחשבתו תהיה למעלה בעולם העליון בעבודת השי"ת וידבק ויבטח בו שהוא ישיג חפצו:
<h3>כה.</h3>
כלל גדול באותה מחשבה שהתחיל בה כשקם ממטתו ילך בה כל היום ולא במחשבה אחרת:
<h3>כו.</h3>
יהא זהיר מאד לקום בחצות הלילה אם אינו קם שלא מחמת אונס הוא בנידוי למעלה ח"ו:
<h3>כז.</h3>
ויהפוך הלילות לימים ויישן ביום כמה שעות כדי שיספיק לו מעט שינה בלילה:
<h3>כח.</h3>
כשקם בחצות ונופלת עליו שינה ילך לכאן ולכאן בבית וישיר בשירות ויגביה קולו כדי להסיר מעליו השינה ילמוד הרבה שיעורים ולא הכל בעינן אחד שיהא נראה עליו כמשאוי רק ילמוד הרבה ענינים:
<h3>כט.</h3>
וכשלומד צריך לנוח מעט בכל שעה כדי לדבק עצמו בו ית' ואעפ"כ צריך ללמוד אעפ"י שבעת הלימוד א"א לדבק עצמו בו ית' מ"מ צריך ללמוד שהתורה מצחצחת נשמתו והיא עץ חיים למחזיקים בה ואם לא ילמוד יבוטל דביקתו ויחשוב שכמו בעת השינה אינו יכול להיות דבוק וכן כשנופלים המוחין שלו כן לא יהי' בעת הלימוד גרוע מהם רק מ"מ צריך ליישב עצמו בכל שעה ורגע בדביקות הבורא יתברך כנ"ל:
<h3>ל.</h3>
כשמדבר צריך שלא לחשוב מחשבה אחרת רק דביקות הבורא ית' ובעת הלימוד צריך לחשוב מחשבות הלימוד ומכח זה דבוק באלוהות כראוי וצריך בכל פעם לעסוק בתורה שהיא עץ חיים למחזיקים בה אבל כשמדבר רק דברים ויסמוך על הדביקות יזהר מאוד שלא יפול לפעמים מהדביקות:
<h3>לא.</h3>
מכח התורה שלמד באותו יום ואח"כ נזדמן לו דבר לעשות ואינו יודע אם לעשות אם לא יכול להבין מכח אותו הענין שלמד איך יעשה ובלבד שיהיה תמיד דבוק בהשי"ת אז יזמין לו השי"ת תמיד שידע מכח התורה אבל אדם שהלך בקרי עם השי"ת
אז הולך השי"ת עמו ג"כ באקראי וגם אינו מזמין לו מלבושים ואכילות שיש בהם ניצוצות השייכים לשורש נשמתו לתקנם:
<h3>לב.</h3>
צריך לילך ממדרגה למדרגה בתפלה שלא יפסיד כל כחו בתחלת התפלה רק יתחיל במתון ובאמצע התפלה ידבק בדביקות גדולה אז יהיה יכול לומר אפילו במרוצה התיבות של התפלה אע"פ שבתחילת התפלה אינו יכול להתפלל בדביקות מ"מ יאמר התיבות בכוונה גדולה ויחזק א"ע מעט מעט עד שהשי"ת יעזור לו להתפלל בדביקות גדול:
<h3>לג.</h3>
צריך האדם ללמוד ולהרגיל את עצמו שיתפלל אפילו הזמירות בקול נמוך ויצעק בלחש ויאמר הדבר בין בזמירות בין בלימוד בכל כחו כדכתיב על עצמותי תאמרנה וגו' והצעקה שתהיה מחמת דביקות תהיה בלחש:
<h3>לד.</h3>
דע כי כל תיבה היא קומה שלימה וצריך להיות כל כחו בה כי אם לאו תהיה כמו מחוסר אבר:
<h3>לה.</h3>
זהו חסד גדול מהשי"ת שאדם חי אחר התפלה שלפי דרך הטבע היה לו למות מחמת שמפסיד כחו כי נתן כחו בהתפלה כל כך מכח הכוונות הגדולות שהוא מכוין:
<h3>לו.</h3>
פעמים יכול לומר התפלה במהירות מאוד מחמת שבוער בלבו אהבת השם מאד והתיבות יוצאים מפיו מעצמם:
<h3>לז.</h3>
בתפלה בלחש כשהוא מדבק עצמו למעלה אז זוכה ומעלין אותו יותר למעלה באותה תפלה כמ"ש רז"ל הבא ליטהר מסייעין אותו וע"י התפלה זו זוכה שידבק במחשבתו למעלה ומכוח זה יוכל לבא עוד למדריגה יותר גדולה אפילו שלא בשעת התפלה שיהא דבוק למעלה:
<h3>לח.</h3>
לא יאמר הרבה תהלים קודם התפלה שלא יחליש גופו ולא יוכל אח"כ לומר העיקר ר"ל חובת היום דהיינו זמירות וק"ש ותפלה בדביקות גדול מחמת שהפסיד כחו קודם התפלה בשאר דברים רק תחלה יאמר העיקר בדביקות ואם יתן לו השי"ת עוד כח יאמר תהלים ושיר השירים בדביקות:
<h3>לט.</h3>
קודם נעילה ביה"כ יאמר מחזור בקטנות כדי שיוכל אח"כ להתפלל בדביקות:
<h3>מ.</h3>
כשאדם במדריגה קטנה אז טוב יותר להתפלל מתוך הסידור שמכח שרואה האותיות מתפלל יותר בכוונה. אבל כשהוא דבוק בעולם העליון אז יותר טוב לסגור עיניו כדי שלא יבטל אותו הראיה מלהיות דבוק בעולם העליון:
<h3>מא.</h3>
הנשמה אמרה להרב שמה שזכה שנתגלו אליו הדברים העליונים לא מפני שלימד הרבה מש"ס ופוסקים הרבה רק משום תפלה שהיה מתפלל תמיד בכוונה גדולה ומשם זכה למעלה העליונה:
<h3>מב.</h3>
יחשוב קודם התפלה שהוא מוכן למות באותה התפלה מחמת הכוונה ויש מכוונים כ"כ עד שפעמים בטבע היה יכול למות בב' או בג' תיבות שאומר לפניו יתברך וכשיחשוב כך יאמר בלבו למה לי איזה פניה וגאוה באותה תפלה כיון שבדעתו אפילו למות אחר ב' וג' תיבות ובאמת שהוא חסד גדול שהשי"ת נותן לו כח ומשלים התפלה והוא חי:
<h3>מג.</h3>
יכוין בתענית, אוי לי בשביל תאוותי וכבודי הסרוח הכעסתי את המלך העליון וכו' לכך אני רוצה לענות את עצמו להכניע תאוותי וכבודי, ואגרום למעלה שיכנע עבד תחת רבו ושפחה תחת גבירתה, ולקיים מצות תשובה והריני רוצה לענות עצמי כדי שאוכל לעבוד את השי"ת באמת ובלב שלם, באהבה ויראה, כדי שיהיה יחודו על ידי, לכך אני רוצה לענות א"ע, וכדי להקריב את עצמי לקרבן לפניו, אוי לי מה אני ומה חיי שאני רוצה להקריב חלבי ודמי וגופי ואשי ורוחי ונפשי וכחי ולבי ורעותי לפניו לפני בורא כל העולמות וכל העולמות נעשו בדבריו והכל כאין נגדו ומכ"ש אני עפר רמה ותולעה ואין לי לבקש רק מחסדיו הגדולים שיוסיף לי כח להקריב הרבה קרבנות לפניו ויפה לי לשמוח עצמי מאוד שזכיתי שנעשו מגופי רוחי ונפשי כמה נחת רוח, ועוד יפה לי לשמוח עצמי שנתן לנו דבר שנוכל להכניע את היצה"ר מעלינו ואני רוצה לענות בשביל שצערתי לקוב"ה ושכינתיה וכדי להקל צערם ג"כ אוי לי מה נחשב ענויי נגד מה שצערתי אותם זה כמה שנים, ואין לי לבקש רק מחסדיו הגדולים שישגיח על ענויי לקהל צער משכינתיה, ויסיר הקליפות מעלינו ע"י עינוי שלי, ואגרום למעלה שיסורו כל הקליפות מהשכינה ותטהר ותיחד עם בעלה ביחוד גמור בחסד וברחמים ויהיה יחוד מעליא לתתא ע"י עינויי, ממוח ללב ומלב לכבד, וירק שפעו גם עלי ואני בוטח בו שהוא ברא כל העולמות בדבריו יש מאין, והכל כאין נגדו והוא משגיח עליהם לתת להם שפע וחיותם וכ"ש שיכול להוריד לי כח, וישגיח בחסדיו גם עלי, ויצילני שלא יבטל אותי היצה"ר משום דבר בענויי שיאמר לי שאני חלש ונתייבשו המוחין שלי וכן כמה פתויים ולכך אין לי מה לבקש רק מחסדיו הגדולים ושהוא נתן בלבי לענות עצמי ועזרני כמה פעמים בחסדיו, גם היום יעזור לי ויצילני מכל דברים המבטלים אותי וגם מצדי אין נחשב עינוי שהכל מאתו יתברך אבל מצדי לא הייתי יכול לענות א"ע כלל, ואני מוסר עצמי להבורא כל העולמות בדיבורו אפילו לסבול כל העינויים וכל הבזיונות לשם יחודו, והריני רוצה לקיים והייתם קדושים ואני בוטח בחסדיו שיוסיף לי כח שאוכל לעבוד אותו באמת, ויעזרני שלא ידעו בני אדם ממעשי, אין אני מתיירא מחולשה מחמת התענית, כי בלא זה כמה ב"א חולים, ועוד שהשכינה סועדת את החולה שנאמר ה' יסעדני על ערש דוי וה' בחסדיו יסעדני, וג"כ הנה אנכי הולך בדרך כל הארץ ואין אני משנה, וחכמים אמרו כל הגדול מחבירו יצרו גדול ממנו וכיון שאין אני משנה אני יכול לבטוח בו, בטח בה' ועשה טוב שעל המצות רשאי לבטוח, וקויי ה' יחליפו כח וגם המת מתוך תשובה סימן יפה לו, ואפשר שבלא זה אהיה צריך להתגלגל על עונות ושלא עבדתי כראוי באהבה וביראה, וגם אל תדאג צרת מחר, ועיקר התשובה שישוב מדרכיו הרעים, גם לא יתגאה שאם מתגאה בתעניתא לכלבא אתמסר. ואפילו יחיד שעשה תשובה מוחלין לכל העולם, וכיון שכן ישמח ביסורי התענית שמסר נפשו על שבוודאי יפעל דבר גדול, ויישן בתחילה בג' ימים ראשונים כדי שיתחזקו המוחין, אבל לא הרבה מאוד, ישב פעם במקום זה ופעם במקום זה, וילך מעט ואח"כ ישכב מעט כדי לבטל צערו, וילמוד במחשבה לבד בלי דיבור, כדי להקל צערו מעליו. פעמים יש יבשות בפיו ומר מאוד, ויראה לו היצר שכואב לו הראש ולא יוכל לסבול, וכשיבטח בחסד הבורא יתחזק כחו ולא יכאוב לו כלל. ויכוין לעשות נחת רוח לבורא יתברך בתעניתו, וכדי להקל צער מהשכינה הוא מקבל עליו צער, ויעבוד בשמחה, ויחשוב שהשכינה תסעדו כמו שהיא סועדת שאר חולים ויעזור לו השי"ת:
<h3>מד.</h3>
לפעמים מטעה היצה"ר לאדם ואומר לו שעבר עבירה גדולה אע"פ שאינו אלא חומרא בעלמא, או שאינה עבירה כלל, וכוונתו שיהא האדם בעצבות מכח זה ויבוטל בעצבותו מעבודת הבורא יתברך. וצריך האדם להבין הרמאות הזה, ויאמר להיצה"ר איני משגיח על החומרא שאתה אומר לי שכוונתך לבטלני מעבודתו ית' ושקר אתה דובר, וגם אם הוא באמת קצת חטא, יותר יהיה נח"ר לבוראי שלא משגיח על החומרא שאתה אומר לי לגרום לי עצבות בעבודתו, אדרבה אעבוד אותו בשמחה, כי זהו כלל גדול כי אין כוונתי בעבודה לצורך עצמי רק לעשות נחת רוח לפניו ית', וא"כ אף שלא אשגיח על החומרא שאתה אומר לא יקפיד הבורא עלי, כי כל עיקר שאיני משגיח הוא מחמת שלא אבטל מעבודתו ית', ואיך אבטל מעבודתו אפילו רגע אחד וזהו כלל גדול בעבודת הבורא ית' שיזהר מעצבות כל מה שיוכל:
<h3>מה.</h3>
הבכיה הוא רע מאוד שהאדם צריך לעבוד בשמחה רק אם הבכיה היא מחמת שמחה אז טובה היא מאד:
<h3>מו.</h3>
ואל ירבה בדיקדוקים יתירים בכל דבר שעושה שזה כוונת היצר לעשות לאדם מורא שמא אינו יוצא בדבר זה כדי להביא אותו לעצבות ועצבות היא מניעה גדולה לעבודת הבורא יתברך, ואפילו נכשל בעבירה לא ירבה בעצבות שיבוטל העבודה רק שיעצב על העבירה ויחזור לשמוח בהבורא ית' כיון שהוא מתחרט בחרטה גמורה ובדעתו שלא ישוב לכסלתו בשום פעם, ואפילו כשיודע בודאי שאינו יוצא בדבר אחד מחמת מניעות הרבה לא יהיה עצב, ויחשב שהבורא ית' בוחן לבות וכליות, שהוא יודע שרצונו לעשות מן המובחר רק שאינו יכול, ויחזק עצמו לשמוח בהבורא ית', וכמ"ש עת לעשות לה' הפרו תורתיך שפעמים יש מצוה שיש בה קצת נדנוד עבירה אל ישגיח על יצה"ר שרוצה לבטלו מלעשות המצוה ויאמר ליצר הלא אין כוונתי באותה המצוה רק אני רוצה לעשות נחת רוח להבורא ית' במצוה זו ובזה יסתלק היצה"ר ממנו בעז"ה אבל מ"מ צריך להבחין בשכלו אם יעשה המצוה הזאת אם לאו וכל מה שכתבתי הם כללים גדולים ונחמדים מפז רב כל דבר ודבר הוא כלל גדול:
<h3>מז.</h3>
איתא הרבה עשו כרשב"י ולא עלתה בידם הכוונה היא שהיו רוצים לעשות לעצמם סיגופים כדי שיבואו למדרגת רשב"י ולכך לא עלתה בידם ולא יכוין בעבודתו רק לעשות נחת רוח להבורא ית' לבד ולא שיבא למדרגה:
<h3>מח.</h3>
כשהוא רואה שעבודתו גדולה מחבירו לא יתגאה כדאיתא ואל יאמר אני גדול מחבירי:
<h3>מט.</h3>
ועוד כלל גדול כשיחרפוהו בני אדם על עבודתו בתפלה או שאר דברים לא יענה להם אפילו בדברים טובים כדי שלא יבוא לידי מחלוקת ולידי גבהות משכחת הבורא ית' וארז"ל שתיקתו של אדם מביאתו לידי ענוה:
<h3>נ.</h3>
וגם לא יסתכל בפני בני אדם כשמדבר עמהם אם מחשבותיהם אינם לבורא ית' תמיד דבוקה כי יהיה לו פגם בנפשו מחמת ההסתכלות ובבני אדם כשרים שמחשבותיהם דבוקה בהבורא ית' יסתכל דוקא ויקנה קדושה בנפשו:
<h3>נא.</h3>
הלימוד יהיה בכח ובשמחה גדולה וזה ממעט מחשבות זרות:
<h3>נב.</h3>
כשאדם עובד תמיד את ה' ית' בכל רגע אין לו פנאי להתגאות ולאהוב את הגאוה ושאר מדות הרעות:
<h3>נג.</h3>
ישים עצמו כמי שאינו כדאיתא בגמרא על הפסוק והחכמה מאין תמצא והכוונה שיחשוב כמו שאינו בעוה"ז ומה תועלת שיהיה חשוב בעיני בני אדם:
<h3>נד.</h3>
כשלומד צריך ליישב עצמו לפני מי הוא לומד שלפעמים מתרחק עצמו בלימודו מהבורא ית' לכך צריך ליישב עצמו בכל עת ובכל שעה:
<h3>נה.</h3>
אם חושק לאיזה מצוה יראה וישתדל לעשותה ואל יבטל אותו היצה"ר לומר שהוא דבר גדול שיוכל לבא לידי יוהרא אעפ"כ לא יבטלנו אך יזהר מאד אף שיבוא לו התפארות באמצע המעשה ידחק אותה בחוזק ובהתלהבות ובודאי לבסוף יעשה לשמה ממש בלא שום התפארות שמשלא לשמה יבא לשמה וירבה במצות כל מה שיוכל והקב"ה יעזור לו שיהיה בלי פניה אך יתחזק עצמו בכל יכולתו:
<h3>נו.</h3>
כשאדם יש לו חשק להתענות אז צריך ליזהר שלא לבטל מאותו דבר שהוא רוצה אע"פ שיודע שטוב יותר לעבוד השי"ת בשמחה בלי סיגופים כי הם גורמים עצבות אבל מסתמא ידע אינש בנפשיה שצריך להתענות שעדיין לא תיקן נפשו כראוי וכן יש כמה וכמה דברים שזה צריך לדקדק מצד נשמתו ולהחמיר על עצמו חומרות וזה אין צריך לדקדק כל כך:
<h3>נז.</h3>
יחשוב במחשבתו קודם התפלה שהוא מוכן למות באותה התפלה מחמת הכוונה ויש מכוונים כ"כ עד שע"פ הטבע היה יכול למות בב' או בג' תיבות שאומר לפניו ית' וכשיחשוב כך יאמר בלבו למה לי איזה פניה וגאוה באותה תפלה כיון שבדעתו אפילו למות אחר ב' וג' תיבות ובאמת שהוא חסד גדול שהשי"ת נותן לו כח ומשלים התפלה והוא חי:
<h3>נח.</h3>
יש להט החרב המתהפכת לשמור את דרך עץ החיים וכשאדם רוצה לדבר מחשבותיו בעולמות העליונים בבורא ית' אין מניחין לו אותו הקליפות ואע"פ שאינו יכול ידחוק עצמו בכל כחו פעמים הרבה בתפלה א' וידבק עצמו בהבורא יתב"ש ויכנס העולמות העליונים ויחזק עצמו באמונה שיאמין שמלא כל הארץ כבודו באמונה שלימה דכתיב וצדיק באמונתו יחיה וכן כשנפל ממדרגתו באותה התפלה יאמר התיבה בכוונה קטנה כפי שיכול, ואח"כ יחזק עצמו לחזור למדריגתו אפילו כמה פעמים במדריגה א' ומתחלה ידבק הגוף של התיבה ואח"כ יתן בתיבה הנשמה וצריך לעורר עצמו בתחלה בגוף שלא בכל כחו כדי שתאיר בו כח הנשמה כדאיתא בזוהר אעא דלא דליק יבטש בו וינהר ואח"כ יוכל לעבוד במחשבה לבד בלי תנועות הגוף:
<h3>נט.</h3>
לפעמים כשהאדם דבוק בעולם העליון בבורא יתברך צריך לשמור עצמו של יעשה שום תנועה אפילו בגופו שלא יבטל הדביקות שלו:
<h3>ס.</h3>
וא"א להתפלל בכונה כי אם על ידי חיזוק וצריך לבקש מהשי"ת סיוע ועזר:
<h3>סא.</h3>
יחשוב שטוב לו שהשי"ת יעזור לו שיכוין כמו חצי התפלה או רובו בכוונה גמורה ולבסוף כשיחלוש ושיבטל הדביקות מה לעשות לו יתפלל כפי יכולתו בכוונה קטנה עד סוף עלינו:
<h3>סב.</h3>
אם אין אני לי מי לי צריך בתפלה להיות כמו מופשט מגשמיות ואיננו מרגיש מציאתו בעוה"ז כלומר כשאני אבוא למדריגה שלא אדע וארגיש כלל אם אני לי בעוה"ז אם לאו בודאי אין לי שום פחד ממ"ז כי אזי אין המ"ז יקרב אלי בהיותי מופשט מזה העולם וזה מי לי ר"ל איזה מ"ז יבא לי, אבל כשאני לעצמי ר"ל כשאני חושב עצמי לדבר ויש במציאות זה העולם אז אדרבה אינני נחשב לכלום וז"ש מה אני ר"ל מה אני חשוב ומה עבודתי חשובה לפניו ית' כי אז יבלבלו אותי מ"ז והריני כמו שאינני בעוה"ז כי עיקר בריאת אדם בעולם הזה לעבודה והרי אין אני יכול לעבוד עבודתו ממ"ז המבלבלים אותי:
<h3>סג.</h3>
כשרוצה להיות בהתבודדות צריך להיות עמו עוד חבר אחד אבל אדם אחד לבד הוא בסכנה אלא יהיו שנים בחדר אחד וכ"א יתבודד בעצמו עם הבורא ית' לפעמים כשהוא דבוק יכול להתבודד עצמו אפילו בבית שיש בני אדם:
<h3>סד.</h3>
פעמים שנופל אדם ממדרגה מחמת עצמו שהשי"ת יודע שהוא צריך לכך ופעמים העולם גורמים שיפול אדם ממדריגתו והירידה היא לצורך עליה כדי לבוא למדרגה גדולה כמ"ש הוא ינהגנו על מות וכתיב וירד אברם מצרימה ויעל אברם ממצרים אברם היא הנשמה ומצרים הם הקליפות:
<h3>סה.</h3>
צריך לעשות מעשיו בהסתר שלבני אדם נראה שאינו חסידות רק קודם שיבוא אל המדרגה גדולה צריך לעשות מעשיו בגלוי שאם לא כן אלא יעשה בגלוי כמו שעושין העולם רק ירצה בפנימיות להיות חסיד אפשר שיהיה נמשך אחר העולם ומתוך לשמה יבוא שלא לשמה:
<h3>סו.</h3>
מתחלה כשרוצה להתפלל יהיה ביראה שהוא השער לכנוס לפניו ית' ויאמר בלבו למי אני רוצה לדבק א"ע להבורא בדיבורו כל העולמות ומהווה אותם ומקיים אותם ויתבונן בגדלותו וברוממותו ואח"כ יכול להיות בעולמות העליונים:
<h3>סז.</h3>
פעמים אין אדם עובד רק בקטנות דהיינו שאינו נכנס בעולמות עליונים כלל רק שמחשב שמלא כל הארץ כבודו והוא קרוב אצלו והוא באותה שעה כמו קטן שאין שכלו גדול רק מעט ומ"מ אף שהוא עובד בקטנות עובד בדביקות גדול:
<h3>סח.</h3>
התפלה היא זיווג עם השכינה וכמו שבתחילת הזיווג ניענוע כן צריך לנענע עצמו בתפלה בהתחלתה ואח"כ יכול לעמוד כך בלא נענוע ויהיה דבוק להשכינה בדביקות גדול ומכח מה שמנענע עצמו יכול לבוא להתעוררות גדול שיחשוב למה אני מתנענע את עצמי כי מסתמא השכינה בודאי עומדת לנגדי ומכח זה יבוא להתלהבות גדול:
<h3>סט.</h3>
כשיהיה בקטנות בדביקות גדול עם השכינה ואח"כ ברגע אחד תיכף כשיחשוב בעולם העליון הוא בעולמות עליונות שכמו שאדם מחשב הוא ואם לא היה בעולם העליון לא היה מחשב כלל:
<h3>ע.</h3>
הדביקות הוא כשאומר תיבה הוא מאריך באותה תיבה הרבה שמחמת דביקות אינו רוצה לפרוד עצמו מהתיבה ולכך מאריך באותה תיבה:
<h3>עא.</h3>
אם אדם מתפלל ויש לו מחשבה אחרת אזי הקליפות רוכבת על הדיבור וזהו לסוסתי ברכבי פרעה סוסים נקראים הדיבורים וכשפרעה היינו המחשבה זרה רוכב עליו אזי דמיתיך רעיתי יותר טוב אילו שותק אבל דבר היוצא מהלב נכנס בלב פי' בלב העליון ע"י ההבל כידוע:
<h3>עב.</h3>
לפעמים אם אינו יכול להתפלל לא יאמין שהיום בודאי לא יתפלל אלא יחזק עצמו יותר ויפול עליו יראה יותר ויותר כי הוא משל למלך שיצא למלחמה ומלביש א"ע,  החכמים מכירים אותו בתנועותיו אבל אותם שאינם חכמים כ"כ מכירים המלך במקום שיש שם שמחה יתירה וגדולה שם הוא המלך וכן כשאין יכול להתפלל בכוונה יודע שיש שם שמירה יתירה סביב המלך יש כאן המלך אבל הוא אינו יכול לקרב אל המלך מחמת גודל השמירה שסביב המלך לכן צריך לחזק עצמו ביראה בכח גדול בכוונה יתרה כדי שיהא יוכל להתקרב ולהתפלל לפניו ית' ואז יהיה יכול להתפלל בכוונה יתירה:
<h3>עג.</h3>
אין מתפללין אלא מתוך כובד ראש פירוש אל תתפלל בשביל דבר שחסר לך כי לא יקובל תפלתך אלא כשתרצה להתפלל תתפלל על הכבידות שיש בראש כי הדבר שחסר לך החסרון יש בשכינה כי אדם חלק אלוה ממעל והחסרון שיש בחלק יש בכלל והכלל מרגיש את החסרון של החלק א"כ תהיה תפלתך על החסרון של הכלל וזהו פירוש אלא מתוך כובד הראש:
<h3>עד.</h3>
דברי פיו און ומרמה חדל להשכיל להטיב כו' כי יש ב' מיני אדם א' שהוא רשע גמור שיודע רבונו ומכוין למרוד בו והשני הוא שהיצה"ר סגר עיניו ומדמה לו בעיניו שהוא צדיק גמור וגם בעיני הבריות שהוא צדיק גמור ובאמת אף שהוא לומד בתמידות ומתפלל ומסגף א"ע לריק יגיעו, כי אין לו דביקות בבורא ית' ואמונה שלימה כראוי להיות דבוק בכל עת בו ית' ואינו יודע איך עיקר העבודה כמו שראוי ללמוד ולהתפלל ולעשות מצוה לשמה והחילוק ביניהם הרשע גמור אפשר שתהיה לו תעלה למכתו כשיבוא לו התעוררות התשובה ושב אל ה' בכל לבו ויבקש מהשי"ת שיורהו בדרך ישכון אור אבל הב' אין לו שום תקנה כי טח עיניו מראות את הבורא ית' וגדולתו ועבודתו וצדיק הוא בעיני עצמו ואיך ישוב בתשובה ומזה הטעם כשהיצה"ר מפתה את האדם לעבירה מראה לו כאלו עושה מצוה כדי שלא ישוב לעולם וזהו הרמז דברי פיו און ומרמה שהיצה"ר מרמה את האדם בעבירה שנראה לו שעשה מצוה ולזה חדל להשכיל להטיב שיחדל מלחשוב לעולם כנ"ל וגדולה מזה און יחשוב על משכבו ר"ל עוד גם בזה מרמה אותו כשהוא נופל למשכב הוא מתפלל להשי"ת שירפאוהו מחליו על ידי תורתו ומצותיו שעשה ואינו יודע שמזכיר עונותיו שהכל הוא פתוי היצר הרע:
<h3>עה.</h3>
כשמתענה אדם אפילו משבת לשבת לא יהיה לו פניה אפילו קטנה שיאמר בלבו שהוא עושה דבר גדול שמענה את עצמו כ"כ הרבה ויזדכך מאד בזה התענית רק יחשוב בלבו מה מעשי נחשבים נגד עבודת המלאכים שעבודתם בתמידות להשי"ת ואני טפה סרוחה וסופי לעפר:
<h3>עו.</h3>
לפעמים באמצע השבוע מתגבר עליו היצה"ר ומראה לו כבידות גדול בתעניתו ואומר לו שלא יוכל לסבול וצריך האדם להבין בשכלו שהיצר מקנא אותו שלא יבא למדריגה והוא מקטרג בו מאוד וכשיהיה חכם בדעתו ויתגבר על היצה"ר יגרום באותו שעה דבר גדול למעלה כמו דאיתא בזוהר דא יקרא דקב"ה יתיר כד האי ס"א אתכפיא בשביל פולחניה מחמת שיש ליצר חשק גדול לבטלו מתעניתו והוא מתגבר עליו ואתכפיא מאד הס"א:
<h3>עז.</h3>
ולפעמים ניתן רשות לשטן לעשות לו צער גדול כדי לנסות אותו אם יעמוד ויתגבר על היצה"ר ואח"כ כשיגמור התענית לא ירגיש כלל באותו התענית אותו הצער הגדול שהרגיש באותה שעה ויבקש רחמים מהבורא ית' שיתן לו כח בעינים שלא יתקלקלו מחמת התענית:
<h3>עח.</h3>
ולפעמים צריך להסתכל לכאן ולכאן כדי להדביק מחשבתו בבורא ית' מפני חומריות גופו שהוא מסך מבדיל על הנשמה:
<h3>עט.</h3>
ידבק עצמו בבורא יתברך ויבקש דבר מצרכי בית או שיעשה דבר או ידבר באותו הדביקות אע"פ שאינו צריך לעשות ולדבר כדי להרגיל עצמו אפילו כשיעשה וידבר דברים גשמיים שתהיה מחשבתו דבוקה בו יתברך ושיהיה רגיל בדביקות באותה שעה וזה כלל גדול:
<h3>פ.</h3>
מפני מה יזכה לדביקות מחמת התבודדות מבני אדם ומחמת שכותב רזי תורה ומחמת יחודים כידוע מהאר"י ז"ל וכשיעשה יחודים יחשוב באותה שעה בגדולתו יתברך כפי כחו:
<h3>פא.</h3>
וגם שיהיה זהיר בחצות ולחבר יום ולילה:
<h3>פב.</h3>
לא יאמר אדם בשבת אתפלל בכוונה ולא בחול שלא יהא כעבדים המשמשין את המלך וכשהמלך עומד לפניהם מתדבקים וכשאין המלך לפניהם אין מזרזים בעבודה ואין זה עבד נאמן אבל יודע לו באמונה שרע לו בלא המלך וידחה כל המשמורות עד שיבא לפני המלך אע"פ שאין יכול לדבר לפניו ואין ראוי לבא לפניו אעפי"כ יעשה לו רצונו כי רחמנות גדול עליו עד מאד:
<h3>פג.</h3>
לא יאמר אדם כשאוכל להתפלל בהתלהבות אתפלל ואם לאו לא אאנוס א"ע להתפלל כ"א אדרבה כמשל המלך כשבא למלחמה משנה את בגדיו אותם שהם קרובים למלכות מכירין את המלך בתנועותיו, ואותם שאין קרובין למלך רואים כשהעם משמרים יותר באותו מקום מסתמא שם המלך, כך הוא כשאינו יכול להתפלל משמרים את המלך שלא לגלות אותו לפניו ואם כן יחזק א"ע יותר כי הלא המלך בכאן ומסתירים אותו בפניו:
<h3>פד.</h3>
יחשוב שבתפלתו הולך מהיכל להיכל וכשיבוא לו מחשבה זרה מגרשין אותו כי דנין אותו בכל היכל אם ראוי לכנוס ואם אינו מתפלל בהתלהבות יתחיל להתפלל בכח ואם מתפלל בהתלהבות אזי יראה על המחשבה מה היא אם באהבה רעה כגון ניאוף יביא אותה אל שרשה שהוא אהבת השם ית' דיש ז' מחשבות ולא יותר וזהו ז' ימי הבנין ובכל אחת יש ערב ובוקר ערב לשון תערובות שחשב מחשבה חיצונית ובוקר לשון בקרת שמבקר את השי"ת ואלו הם אהבת השם ואהבת עבירות, ויראת השם ויראה רעה כגון שנאה והתפארות שמפאר השי"ת ורעה שמפאר א"ע, וניצוח והודיה ויסודות לשון התקשרות וכל א' כלול מי', ובכל מחשבה רעה מחיה ח"ו שבעה עממין, וזה פי' המדרש הנעלם העולם הי'מתמוטט אמר הקב"ה הא אברהם זמין למיפק לעלמא פי' מדת אהבה הא ישמעאל זמין למיפק פי' אהבה רעה ממילא כשחושב באהבה רעה מחיה את ישמעאל וט' שעמו, הא יצחק פי' מדת יראה, הא עשו פי' יראה רעה רציחה וכשחושב ביראה רעה ח"ו מחיה את עשו וט' שעמו ח"ו, אמנם אם חושב באהבה רעה יאמר בלבו מה עשיתי שלקחת מעולם המחשבה והולכתי למקום הטינופת, ובזה יוכנע ויבוא עד לעפר ויביא זאת המחשבה למדת אין ואחר כך תבא אל עולם האהבה בזכרו אם אני אוהב את הדבר הזה כגון אשה שטפה סרוחה כמה יש לאהוב את השי"ת, וכן אם שומע דבר שחוק ועל ידי זה נולד לו שמחה יחשוב הלא זה חלק מעולם האהבה, וכן אם רואה או אוכל דבר שיש לו תענוג ממנו יחשוב הלא זה חלק מעולם התענוג וירא מאוד שלא יגשים התענוג ההוא כי אז תתענג אל ה' כביכול למעלה מהשם, אלא ישים כל עצמותיו אל התענוג ההוא לאמר כי הלא היא חלק מעולם התענוג ויבא הוא אל עולם התענוג, והוא יושב כאן ואוכל, והוא בעולם התענוג וכשצריך ועושה תענוג לעצמו מביא תענוג של השי"ת בכל העולמות, וכן אם רואה דבר הזה שיש לו פחד ממנו יאמר מה יש לי לירא מפני דבר זה הלא הוא אדם כמותי ומכ"ש לפני בהמה וחיה אלא שהוא ית' הנורא מתלבש בדבר זה כמה יש לי לירא ממנו בעצמו וכן בהתפארות אם מפארין אותו ואם בא לו באמצע התפלה התפארות אם מפארין אותו שהוא מתפלל בכוונה, יחזיק בעצמו יראה שהוא בושה לפני השי"ת ואם בניצוח ינצח את המדה הזאת או כמו שמבין יחזיק בעצמו ניצוח ה' וכן בהודיה וכן בהתקשרות שלא יהא מקושר רק להשם יתברך בעצמו:
<h3>פה.</h3>
צריך לרחם על השכינה שמדבר דיבורים ופורט אותם מהש"י זה טבעיות כשמדבר שתיפול עליו יראה דהא עולם הדיבור הוא עולם היראה אמנם כשמדבר באהבה ויראה תיפול עליו יראה כשילך להלאה יבא להתלהבות גדולה ע"כ:
<h3>פו.</h3>
כשנופלת לו מחשבה זרה אזי יתבושש עד מאוד כי דחפו אותו מהיכל המלך וישוב לתוך ההיכל בבושה רבה והכנעה גדולה מאוד, כי מ"ז היא עבירה כמו מוליד ממזר ע"ד רחילא בתר רחילא אזלא כמו שהמחשבה הוא דכר ונוק' כך הקול והדיבור הם דכר ונוקבא אם יש לו מחשבה זרה ומדבר דברי קודש הוי כמו ממזר שיש לו צורה כמו אדם הכשר רק הפנימיות הוא רע כך הדיבור הוא באותיות קדושות רק המחשבה הוא רעה שחושב ד"א ומוליד ממזר דיבור קדוש ועוד יחשוב כי הקב"ה אומר מדוע באת בהתיבה ואין אני בהתיבה כי מחשבתו משוטטת בדברים אחרים:
<h3>פז.</h3>
וצפונך תמלא בטנם שיש למנוע מלהסתכל בדברים הגשמיים הטובים ומכ"ש מלהסתכל בנשים יפות שהוא מסתכל בעבור חמדתו ונמצא בזה הראיה עובד א"ע וזהו כעובד ע"ז ומזה ההרהור בא לו ח"ו עבירה בלילה ונותן כח בקליפה ונתעברו ממנו זהו וצפונך מה שאתה צופה בעבורך דהיינו על אשה ביפיה שאינך מסתכל אלא בעבורך ובזה הראיה נותן כח בהם, ועוד אם יעשה זו קודם שיולד בן יהיה זה הבן שרשו בכחם ע"ד מ"ש האר"י ז"ל כבד את אביך לרבות אחיך הגדול והטעם באח הגדול הוא כמו ענף הגדול שבאילן וענף עצמו יוציא עוד ענף אחד נמצא זה הענף יש לו יניקה מן הענף הראשון כן אח קטן יש לו יניקה מאח הגדול לפי זה אם ניתן כח מעיקרא בקליפה ואחר כך נולד לו בן אזי בזה הבן הוי כמו הענפים הנ"ל שעיקר הכח הוא בהם והבן הוא כמו יתרון וזה והניחו יתרם לעולליהם אלא כך יש להתנהג בהסתכלות אם הסתכל בפתע פתאום על אשה יפה יחשוב במחשבתו מנין לה זה היופי הלא אם היתה מתה לא היה לה עוד זה הפנים אם כן מנין לה זה ע"כ זה בא מכח אלהי המתפשט בה הוא נתן לה כח היופי והאדמימות נמצא שורש יופי הוא כח אלהי, ול"ל למשוך אחר החלק טוב לי להתדבק בשרשא ועקרא דכל עלמין ששם כל היופיים וכן מה שמסתכל בשאר גשמיות כגון בכלי יחשוב מנין בא לכלי זה הנוי והצורה ע"כ החומר הוא הפסולת והנוי והצורה היא הרוחני והחיוני מזה הכלי והוא ג"כ חלק אלהי ממעל וכן כשאוכל יחשוב שהטעם והמתיקות של דבר המאכל ההיא בא מכח חיוני והמתיקות של מעלה שהוא חיותו, ובדומם יש גם כן חיות שאנו רואים שיש לדומם ההוא קיום ועמידה נמצא שיש בכ"מ חיות אלהי ממעל ואם תסתכל כך נמצא מסתכל במחשבה ואין ההסתכלות שלו אלא הסתכלות בעבור א"ס ב"ה, וזה טוב לבטל הרהור, אז אם יחשוב כך כל היום, וזה הוא כלל דמה שחושבין ביום במחשבה סליק אל רעיונים בשינה וחלום ובזה יזכה לראות בחלום החיוני של הגשמי ההוא גופא שביום אינו רואה אלא הגשמי ובמחשבתו חושב שהרוחני מלובש בגשמי אבל בחלום רואה הרוחני ערום מבלי לבוש והטעם כי החלום הוא מל' עתים חלים הוא לשון חוזק והענין כי ביום החיוני שבאדם הוא חלש שהוא מקושר בגוף לכך אינו רואה החיוני של הדברים הגשמים אבל בלילה החיוני שבאדם מתפשט מתוך הגוף אז החיוני הוא חזק, לכן יכול לראות החיוני גופא, מזה יכול האדם לבא למדריגות הנבואה ולכן כתיב בכל הנביאים בחלום אדבר בו אבל מרע"ה הי' רואה בהקיץ חיוני של הגשמי וזה שאמר דהמע"ה אני בצדק אחזה פניך אשבעה בהקיץ תמונתיך פניך גופא בלילה כי אחזה מלשון חזיון לילה ומה טעם כי אשבעה בהקיץ תמונתיך תמונה הוא רמוז על הצורה כלומר כשאני מסתכל בדבר גשמי אין אני מסתכל על גשמיותו לבד אלא אני מסתכל שהתמונה דהיינו הצורה והחיוני שלך הוא והוא מלובש בגשמי ההוא וזהו החכם עיניו בראשו ר"ל על הראש של הדבר דהיינו על הרוחניות והחיות וזה ראש דברך אמת וזהו והמתנשא לכל לראש ופירוש הזוהר רישא דכל רישין:
<h3>פח.</h3>
לפעמים צריך להראות גבהות לב"א משום כבוד הבורא וכמו שאמרו רז"ל ת"ח צריך שיהא בו א' משמיני שבשמינית רק צריך ליזהר מאוד שיחשוב באותה שעה בשפלות עצמו ויאמר בלבו אני באמת שפל מאוד ומה שאני עושה גבהות הוא לכבוד הבורא יתברך שלעצמי אין אני צריך שום גבהות שאני תולעת ולא איש ולמה לי כבוד:
<h3>פט.</h3>
וגבהות אפילו במחשבה קטנה כל גבהות חמור מאוד וכל פני' הוא מצד גבהות וכל מחשבה היא שיעור קומה שלימה ופוגם מאוד למעלה ודוחק רגלי השכינה בגבהותו כמ"ש תועבת ד' כל גבה לב:
<h3>צ.</h3>
וכשאומר לב"א יקשור עצמו במחשבה תחילה בבורא ית' ונשמת חבירו ג"כ בבורא
מקושרת שכל אדם אינו חי רק משפעו הנשפע בכל הבריות ויחשוב שאין אומר אלו הדברים רק לפני הבורא ית' לעשות לו נחת רוח ואין אני מדבר זה לפני חבירי שמה לי נ"מ בשבחו או בגנותו:
<h3>צא.</h3>
בכל דרכיך דעהו זהו כלל גדול דעהו לשון חיבור הה' בוי"ו בכל מעשיו אפילו בדברי גשמיים שעושה:
<h3>צב.</h3>
צריך שתהיה עבודתו לצורך גבוה לבד ולא כוונת ד"א אפילו המעט מן המעט לא תהי' לכוונת עצמו רק לש"ש:
<h3>צג.</h3>
כל חכם יעשה בדעת פירוש מי שהוא חכם יעשה אפי' משא ומתן שלו בדעת וכסיל אפילו כשהוא פרנס או ראש אולת הוא:
<h3>צד.</h3>
פעמים יש לעבוד להשי"ת בנשמה לבד דהיינו במחשבה והגוף יהיה עומד במקומו כדי שלא יחלה כשישתמש בו הרבה:
<h3>צה.</h3>
לפעמים יכול האדם לומר התפלה באהבה ויראה והתלהבות גדול בלי שום תנועה ויהיה נראה לאדם אחר שהוא אומר אותן הדברים בלי שום דביקות וזהו העבודה הוא יותר טובה והולכת במהירות יותר בדביקות להשי"ת מהתפילה שנראה בחוץ על האברים ואין להקליפה אחיזה בזו התפלה שכולו הוא בפנימית:
<h3>צו.</h3>
מריב"ש כאשר גופו חולה גם הנשמה נחלשת ואיני יכול להתפלל כראוי אע"פ שהוא נקי מעבירות לכך צריך לאדם לשמור בריאות גופו מאוד ע"כ:
<h3>צז.</h3>
התפלה שהוא בשמחה גדולה בודאי יותר מקובל לפניו יתברך יותר מהתפלה בעצבות ובבכיה ומשל ע"ז כשעני שואל ומבקש ומתחנן לפני המלך בבכיה גדולה אעפ"כ אין נותנין לו אלא דבר מה אבל כשהשר שואל ומסדר לפני המלך שבח המלך בשמחה ומתוך זה מבקש גם בקשתו אז נותן לו המלך מתנה מרובה מאוד כמו שנותנים לשררות:
<h3>צח.</h3>
יחשוב כשמתפלל שבאותיות מתלבש השי"ת פי' דאין אנו יודעים מה אדם חושב אא"כ ידבר נמצא הוי הדיבור מלבוש למחשבה ויאמר בלבו מלך גדול כזה אני עושה לו מלבוש ראוי לי לעשות בשמחה וידבר בכל כחו כי בזה נעשה אחדות עמו ית' כי כחו בהאות ובהאות שורה הקב"ה נמצא הוא אחדות עמו יתברך:
<h3>צט.</h3>
התורה חסה על ממונם של ישראל ולמה כן כי זה כלל גדול שכל דבר שאדם לובש או אוכל או משתמש בכלי הוא נהנה מהחיות שיש באותו דבר כי לולא אותו הרוחניות לא הי' שום קיום לאותו דבר ויש שם ניצוצות קדושות השייכים לשורש נשמתו ושמעתי כי זה טעם שיש אדם שאוהב דבר זה ויש אדם שהוא שונא דבר זה ואוהב דבר אחר וכשהוא משתמש באותו כלי או אוכל מאכלין אפי' לצורך גופו מאותו מלבוש או מאכל או שאר דברים בזה הכח עובד להשי"ת נמצא מתוקנים לכך פעמים יארע דבר שהוא שכשכלה כבר לתקן כל הניצוצין שהי' באותו דבר השייכים לשורש נשמתו אז לוקח ממנו השי"ת אותו הכלי ונותן לאחר ששייכים הניצוצין שיש באותו הכלי לשורש אחר ואמר ריב"ש ע"ה שאוכלין בנ"א ויושבין עם בנ"א ומשתמשין בבני אדם היינו בניצוצין שיש באותן הדברים לכך צריך אדם לחוס על כליו ועל כל דבר שיש לו דהיינו מצד הניצוצין שיש שם באותן הכלים בכדי לחוס על ניצוצין קדישין:
<h3>ק.</h3>
לעבוד את ה' ביראה בשמחה והן תרין ריעין דלא מתפרשין ויראה בלא שמחה היא מרה שחורה ולא יאות לצער על עבודת ה' האיך לעבוד רק תמיד יהיה בשמחה ואפילו באותה שעה צריך ג"כ לעבוד אותו ואין פנאי לישב אותו איך ומה:
<h3>קא.</h3>
הלימוד יהיה בכח ובשמחה גדולה וזה ממעט מחשבה זרה:
<h3>קב.</h3>
טוב עבד נקלה ממתכבד וחסר לחם כי אין סימן לעבודת הבורא רק אם יודע בעצמו כי נקלה היא בפני עצמו אז הוא במדריגה ואז עבד לו ית' ממתכבד בפ"ע וחסר לחם דהיינו השפע:
<h3>קג.</h3>
משל לכפור אם יש גליד גדול ואח"כ הוא קטן אפ"ה יכול' הנהרות לעמוד בכפור ולעבור עליו והוא חזק מאוד אבל אם אנו רואים שהגליד קטן ואינו חזק מוכח שלא היה גליד חזק מקודם כן אנו רואים שאדם פעם עובד ופעם אינו עובד בודאי שלא עבד עדיין כראוי שאם פעם אחת היה עובד כראוי אז היה עובד תמיד:
<h3>קד.</h3>
צדק לפניו יהלך וישם לדרך פעמיו ר"ל דרך מוסר כי יש בני אדם ההולכים לדבר מצוה להתפלל או כיוצא בו ובאמצע הדרך עומד לדבר עם בני אדם אף שעושה אח"כ המצוה עבירה היא בידו שלא הלך בזריזות והעונש שלו לאחר פטירתו ג"כ מדה כנגד מדה לפי שידוע מכמה ספרים שמעבירים אותו על נהר על מעבר קצר מאוד וזה לו יסורים קשים עד למאוד כי יש לו פחד ורעדה אך צריך הוא לרוץ מהרה מאוד כי זה פעולה לעבור מהרה והנה באמצע הדינים והמעבר שולח לו הקב"ה מלאך אחד לעכבו ומלאך הזה הוא שנברא מאותו המצוה והיה לאותו מלאך צער כי במחשבתו שחושב בביתו לילך לדבר מצוה ההוא נברא נשמה למלאך ובעשיית המצוה נברא הגוף ובשביל ששהה אותו לברוא הגוף מחמת שעמד לדבר עם בני אדם ע"כ גם כן בא המלאך באמצע המעבר לעכבו כדי שלא ירוץ וזהו צדק לפניו יהלך וכו' כפשוטו כל המצות הולכים לפני האדם לאחר פטירתו אך שיראה בשעת הליכתו שהלך לדבר מצוה שילך בזריזות ולא בעצלות בכדי שישים לדרך פעמיו ולא יעכבוהו במעבר הנהר:
<h3>קה.</h3>
דברי פיו און ומרמה חדל להשכיל להיטב פירוש דברי פיו של היצר הרע חדל להשכיל להיטב פירוש דודאי שאין היצה"ר מפתה האדם שלא ילמוד כלל כי ידוע לו שאין שומע האדם לזה כי כאשר לא ילמוד כלל לא יהיה חשוב בעיני הבריות ואינו נקרא למדן אך היצה"ר מפתה אותו שלא ילמוד איזה דבר שיבוא לו יראת שמים מזה כמו ספרי מוסר או ש"ע לידע הדין על בוריו אך מפתה אותו שיעסוק תמיד רק בגמרא עם כל המפרשים וזהו חדל היצה"ר להאדם להשכיל להיטב ר"ל שהוא מונעו מלעסוק גם בלימוד זה שיבא להאדם טובה בלימודו דהיינו יראת שמים:
<h3>קו.</h3>
המכוין בתפלתו בכל הכוונות הידועות לו אינו מכוין רק אותן הידועות לו אבל כשאומר התיבה בהתקשרות גדול נכלל בכל התיבה כל הכוונות מעצמן ומאילהן שכל אות ואות הוא עולם שלם וכשיאמר התיבה בהתקשרות גדול בודאי מעורר אותן העולמות העליונים ועושה פעולות גדולות בזה, לכן יראה אדם להתפלל בהתקשרות ובהתלהבות גדולה ובודאי יעשה פעולות גדולות בעולמות עליונים כי כל אות מעורר למעלה:
<h3>קז.</h3>
יחשוב כשלומד מה שאמרו בגמרא אין להקב"ה בעולמו אלא ד' אמות של הלכה ויאמר בלבו הלא הוא ית' צימצם א"ע ושורה בכאן וראוי לו לעשות בשמחה וביראה ובאהבה:
<h3>קח.</h3>
ושמעתי מריב"ש ע"ה מפני מה נקרא עלמא דחירא דאפילו עבד הבא לשם נעשה בן חורין פי' שכל דבר הוא מהתפשטות הקב"ה ע"י מדותיו אהבה ויראה כידוע רק שאהבה הוא בגלות מלובשת בגשמיות באשה או במאכלים וכשנותן אדם אל לבו שזאת האהבה הוא מלבוש לו ית'וח"ו הפשיט אותו ית' ממלבושו יחרד חרדה גדולה בזכרו את מעשה הרעה שעשה ויבוש ויכלם ויאמר בלבו אם אני אוהב זאת שהוא רק אהבה שנפלה בשבירה מלובשת בטיפה סרוחה כמה יש לי לאהוב אותו ית', וכן ביראה אם ירא מעכו"ם או מחרב יאמר בלבו מה יש לירא מאדם כמוני אלא בודאי הוא ית' הבורא מלובש בזה האדם וכמה יש לי לירא ממנו ית', וכן התפארות וכל השאר וכן אם שומע אחד מדבר והוא מתפלל יאמר למה הביאו ה' הלום לדבר בתוך תפלתי הלא כל זה בהשגחה פרטית אך הדיבור הוא השכינה ושרתה השכינה בפיו של זה האדם כדי שאחזק א"ע לעבודה כמה יש לי לחזק א"ע בעבודה הוא תפלה ובפרט אם האיש המדבר הוא נכרי או קטן נמצא כביכול השכינה באדם כזה כמה ראוי לו לעשות בזריזות:
<h3>קט.</h3>
צדיק כתמר יפרח כארז בלבנון ישגה כי הנה יש ב' מיני צדיקים ושניהם צדיקים גמורים אך החילוק ביניהם האחד הוא תמיד בדביקות בהשי"ת ועושה עבודתו המוטלת עליו והוא צדיק רק לעצמו ולא לזולתו כלומר שאינו משפיע מצדקתו לאחרים וזהו הנמשל לארז שאמרו רז"ל שאינו עושה פירות שהוא רק צדיק בפני עצמו ואינו עושה פירות שיחזיר אחרים למוטב וירבו ויפרו צדיקים בעולם זה אינו עושה אלא לעצמו ישגה ומרבה שכרו אבל הצדיק הב' הוא נמשל לתמר העושה פירות וזהו כתמר יפרח כלומר שהוא מוציא יקר מזולל ומפריח ומרבה הטוב בעולם וזהו שאמרו רז"ל מקום שבעלי תשובה עומדים אין צדיקים וכו' ר"ל שזה הצדיק הב' הנזכר הוא הנקרא בעל תשובה פי' שהוא בעל ואדון אל התשובה כי הוא החזירם למוטב ורבים השיב מעון וגרם תשובה בעולם שכרו כפולה ומכופלת הרבה יותר מצדיק הראשון הנ"ל אף שגם הוא צדיק גמור:
<h3>קי.</h3>
גם זה הוא כלל גדול כשיבוא לאדם מצוה במחשבה אל ימנע לעשות משום יוהרא או משום איזה פניה בה כידוע מתוך שלא לשמה וכו' כי גם במעשה טובה נפעל למעלה כלי טוב ובמחשבה נעשה פנימית הכלי:
<h3>קיא.</h3>
ראשית דבר צ"ל הבחירה ואחר הבחירה צ"ל פיו ולשונו שוין להאמין באמונה שלימה בלי שום פניה שמלא כל הארץ כבודו ובכל דבר יש חיותו ית' לפיכך כל אהבה ויראה וכל שאר מדות הכל הוא ממנו ית' אפילו דברים רעים שבעולם לכן אין רשאי לאהוב ולירא ולהתפאר ולנצח וכל שאר מדות חוץ ממנו ית' כי ראוי לחשוב באותה דבר שאני מתירא או אוהב מדבר א' ראוי לחשוב מהיכן באה כאן היראה או האהבה הלא הכל ממנו ית' שנתן היראה ואהבה אפילו בדברים רעים למשל חיות רעות או מכל המדות שנפלו בעת השבירה ולפיכך אין היראה כי אם ממנו ית' ולמה לי לירא מניצוץ א' ממנו שבבחינה רעה כי טוב לקשר אותו ביראה גדולה וכן באהבה וכן בכל המדות להוציא משם הניצוץ ולהעלותו אל שורשו גם כן כי זהו מגמת נפשנו להעלות השבירה אל שורשו וכן כשמדבר אל יחשוב שהוא המדבר אלא החיות שבו הוא הבורא ית' המדבר בו והוא המעלה הדיבור אל שורשו ובזה גם כן נכלל השתוות כי כח הדיבור ג"כ אצל חבירי כמו אצלי הכל מאתו ית' וכן בעת האכילה יהיה מחשבתו להוציא החיות שבה להעלות למעלה בעבודת הבורא ית' וכן בכל שאר דברים הכל יהיה במחשבתו לעשות כדי לקשר עצמו למעלה:
<h3>קיב.</h3>
טעם למדת אהבה ויראה מפני שאם לא היה לאדם כ"א האהבה של השי"ת היה האדם רגיל תמיד עם השי"ת וגם היה נטבע באדם אהבה ונעשה לו טבע אך מכח היראה שעמה הוא ירא לגשת:
<h3>קיג.</h3>
להבין קצת מהו קטנות ומה גדלות דרך משל כשאדם יושב ללמוד תורה שלא בהבנה הוא קטנות שאין שכלו שלם אבל כשהוא לומד בהבנה ובהתלהבות אז הוא במדריגת גדלות שמקושר במדריגות עליונות וכן בתפלה ובכל מצוה שעושה האדם יש קטנות וגדלות:
<h3>קיד.</h3>
יש לתמוה מה שכתוב בתורה והנה טוב מאוד כמה פעמים במעשה בראשית ובמשנה תורה כתיב ראה נתתי לפניך את החיים ואת הטוב את המות ואת הרע מהיכן בא הרע אבל אין לפרש כמו שאנו אומרים רע ממש אלא הרע הוא ג"כ טוב רק שהוא מדריגה תחתונה מהטוב גמור וזהו רמוז בזוהר מלעיל ומלרע וזהו כשפועלים טוב אז הרע ג"כ נעשה טוב אבל כשחוטאים ח"ו אז נעשה רע ממש למשל המכבד את הבית שעשוי לפנות את הבית והוא טוב קצת אבל הוא במדריגה תחתונה ועכ"פ טוב הוא, וכשצריך להכות בו את התינוק שוהא חוטא אזי הוא המכבד נעשה רע גמור ומכין בו את התינוק:
<h3>קטו.</h3>
כל ימי עני רעים על פי מה שאמרו רז"ל אין עני אלא מן הדעת כך פי' כל ימי עני שהוא בדעת רעים ר"ל שאין תפלתו ולמודו נחשבה כלל לפניו ית' כי בודאי הם בלא דחילו ורחימו ולא פרחת לעילא ופריך והא איכא שבתות וימים טובים רצה לומר שבודאי בימים הללו בא לכל אדם התעוררות מלמעלה ובודאי מתפלל בכונה בהם ותירץ שנוי ווסת רצה לומר אף כשמתפלל עתה בכונה ורואה את עצמו שמתפלל בכוונה, ומחמת זה באה לו גיאות וגדלות בלבו ורואה א"ע שעלה עתה במדריגה עליונה לכן אף עתה הם רעים לפי ששינוי ווסת היא תחילת חולי מעים רצונו לומר שאין היצר הרע מתגרה אלא מתוך אכילה ושתיה ומחמת זה באה לו הגיאות ודי למבין:
<h3>קטז.</h3>
כל המרבה דברים מביא חטא פי' חסרון שאפילו כשמדבר דברים עם בני אדם בחכמת התורה מ"מ השתיקה יפה מאוד יותר שיכול בשתיקה לחשוב בגדלותו ית' ולקשר עצמו בו ית' יותר משיקשר עצמו בדיבור, לפעמים שוכב במטה ונראה לב"א שהוא ישן והוא באותה שעה מתבודד עצמו עם הבורא יתברך:
<h3>קיז.</h3>
זהו מדריגה גדולה שיראה תמיד הבורא ית' בעין שכלו כמו שמסתכל על אדם א' ויחשוב שהבורא ית' מסתכל ג"כ עליו כמו אדם אחר שמסתכל עליו כשיהיה תמיד במחשבה זכה וברורה:
<h3>קיח.</h3>
מתחלה ידבק עצמו בבורא ית' למטה כראוי ואחר כך יכול לעלות למעלה וצריך לירד למטה כמה פעמים ביום לנוח עצמו ממחשבתו מעט ויש כמ"פ שאינו יכול לעבוד רק בקטנות ואינו יכול לעלות לעולם העליון:
<h3>קיט.</h3>
פעמים יכול לדבק עצמו שלא בשעת התפלה למעלה שיחשוב במחשבתו שהוא למעלה מכיפת הרקיע אח"כ יחזק עצמו לעלות למעלה ופעמים אפילו בשעת התפלה אינו יכול לעלות למעלה עובד בדחילו ורחימו למטה ומכח מה שמדבר בדחילו ורחימו למטה ומדבק עצמו בבורא ית' יש לו לעלות למעלה מכל הרקיעים והכסאות והאופנים והשרפים ומדבר שם באותו העולם:
<h3>קכ.</h3>
יחשוב שהבורא מלא כל הארץ כבודו ושכינתו תמיד אצלו והוא דק מן הדק והוא אדון כל המעשים שבעולם והוא יכול לעשות כל מה שאני אחפוץ ולכך אינו יפה לי לבטוח אלא רק בו יתברך ויחשוב כמו שמסתכל על דברים גשמיים כן מסתכל בשכינה שהיא אצלו וזהו עבודה בקטנות ופעמים יכול להבחין שיש עוד כמה רקיעים עגולים והוא עומד בנקודת הארץ הקטנה וכל העולם כאין נגד הבורא ית' שהוא א"ס והוא עשה צמצום ופנה בעצמו מקום לברוא באותו מקום העולמות ואע"פ שהוא מבין כך בשכלו מ"מ אינו יכול לעלות לעולמות העליונים וזה מרחוק ה' נראה לי שרואה את השי"ת מרחוק אבל כשהוא עובד בגדלותו הוא מחזיק עצמו בכח גדול ועולה במחשבתו ובוקע כל הרקיעים בפעם אחת ועולה למעלה מהמלאכים והאופנים והשרפים והכסאות וזהו עבודה שלימה ויהיה תמיד בשמחה ויחשוב ויאמין באמונה שלימה שהשכינה אצלו ושומרת אותו והוא מסתכל על הבורא ית' והבורא ית' מסתכל בו והבורא ית' יכול לעשות כל מה שהוא רוצה אם הוא רוצה מחריב כל העולמות ברגע א' ובורא אותם ברגע א' ובו ית' מושרשים כל הטובות והדינים שיש בעולם שבכל דבר יש שפעו וחיותו ואין אני בוטח ומתירא אלא רק ממנו יתברך:
<h3>קכא.</h3>
הורני ה' דרכך וכו' הנה ידוע כי דרך נקרא כבושה ואורח נקרא שאינה כבושה ויכולים לפעמים לתעות מתוכה ולילך למקום סכנה מה שאין כן בדרך כבושה שאין מקום לתעות מתוכה כן באדם יש ב' ענינים אלו, יש לאדם דרך כבושה בעבודת הבורא ית' שילך תמיד בזה הדרך בודאי לא יתעה מתוכה דהיינו אדם שפירש א"ע מכל הענינים ואינו עוסק רק בתורה יומם ולילה ואיני מדבר רק דברים ההכרחיים ולא יותר ויש ג"כ דרך אחר שאינה כבושה ונקרא אורח דהיינו אדם שמדבר לפעמים עם בני אדם אך הדיבורים הם לש"ש דהיינו שמדבר אלה הדברים שיבואו מהם איזה מוסר או אהבת השם או יראת השם וכיוצא או אדם שיודע להעלות דיבורים למעלה בקדושה כידוע מכמה כ"א נמצא שבודאי מותר לדבר בדברים האלו אך סכנה יש בדברים אלו כי אולי יתעה מדרך הטוב ויתחיל לדבר דברים בטלים ג"כ כדרך המון עם, ועל זה צריך האדם להתפלל ולבקש מאתו ית' שיסייע אותו כשירצה לילך בזה האורח כי בלתי סיוע מאתו ית' בקל יכול האדם לתעות באותו דרך הנ"ל לכן צריך האדם לחגור מתניו בתפלה שלא יבוא לידי מכשול עבירה ח"ו וזהו פי' הפסוק הורני ה' דרכך ר"ל שתורני שאדע דרך הכבושה ואז אהיה יכול לילך בה בעצמי ונחני באורח שלא אוכל לתעות בה ובקשתי שתחנני בסיוע ועזר וסעד שאילך במישור ולא בעקלתון כי זולת העזר שלך ח"ו אוכל לתעות בה כנ"ל וזה רמז הפסוק בכל דרכיך דעהו וכו' פירוש בכל דרכים הכבושים צריך האדם בעצמו לידע היטב איך להתנהג והוא פי' והוא יישר ארחתיך דאפילו אותן הדרכים שאינם כבושים יישר לפניך ויהיה לך לסיוע ועזר שלא תתעה:
<h3>קכב.</h3>
זה כלל גדול בכל מה שיש בעולם יש ניצוצים הקדושים אין דבר ריק מהניצוצים אפילו עצים ואבנים אפילו בכל המעשים שאדם עושה אפילו עבירה שאדם עושה יש בה ניצוצות השבירה ומה הוא ניצוצין שבעבירה הוא התשובה בשעה שעושה תשובה על העבירה מעלה הניצוצות שהיו בה לעולם העליון וז"ש נושא עון פירוש נושא ומעלה העון למעלה וזהו גדול עוני מנשוא פירוש להרימו ולהעלותו לעולם העליון:
<h3>קכג.</h3>
דע מה למעלה ממך פירוש דע שכל מה שלמעלה הכל הוא ממך:
מי שאין לו מקוה או אנוס ואינו יכול לטבול במקוה ירחץ ידיו ויאמר זה קודם הרחיצה, כ"כ האריז"ל:
לשם יחוד קוב"ה ושכינתיה [בשם כל ישראל] ארחץ בנקיון כפי ואסובבה את מזבחך ה'. ויהי רצון מלפניך ה' אלהי ואלהי אבותי שתהא רחיצת ידי אלה נחשבת לי כאלו טבלתי במקוה כשרה [נ"א טהורה] של ארבעים סאה ואהיה זוכה למשוך מים מן הלובן העליון החתום ביו"ד רבתי של ועתה יגדל נא כח אדני, וחוץ עזא ועזאל בני' של איגרת ולילית:
יהי רצון מלפניך ה' אלהי ואלהי אבותי שבכח סגולת זאת הרחיצה יתהפך עלי מדת הדין והגבורה העולה [בגי'] רי"ו כמספר נקיון, למדת הרחמים שעולה רח"ץ, ועם הכולל ארח"ץ בנקיון כפי ואסובבה את מזבחך [ה']:
ויהי רצון מלפניך ה' אלהי ואלהי אבותי שבכח סגולת רחיצה זו יהיו נמתקין הדינים ברחמים הרמוזים בפסוק ויקרא אלהים ליבשה ארץ, שמלת ויקרא, עם הכולל, הוא גימ' אלהים דיודי"ן [אל"ף למ"ד ה"י יו"ד מ"ם] עם י"ג אותיות מילואו וה' אותיות שורשו, ומלת אלהי"ם הוא אלהים פשוט, ומלת יבשה, עם הכולל, הוא אלהים דיודי"ן וה' אותיות שורשו וי"ג אותיות מילואו, ומלת ארץ הוא אלהים דאלפי"ן [אל"ף למ"ד ה"א יו"ד מ"ם] ויאיר שם אהיה עלי במילוי היהי"ן [אל"ף ה"ה יו"ד ה"ה] כמנין מקוה, ויעלה לפניך כאלו טבלתי במקוה טהורה של מ' סאה:
[ובכן יהי רצון מלפניך ה' אלהי ואלהי אבותי שכשם שאני מטהר את עצמי למטה כן תטהר נשמתי למעלה בנהר דינור בשם ביה ה' צור עולמים, ויהי נועם ה' אלהינו עלינו ומעשה ידינו כוננהו:
ואחר כך ירחוץ, ויכוין באותיות שם ע"ב יוד היו ויו הי כל אות ואות על שני ידיו, ותחלה יערה מים על יד ימין ויכוין באות י פשוטה, ויערה על יד שמאל ויכוין גם כן כך, ואחר כך חוזר [ומערה] על יד ימין ויכוין באות ו המלוי, ואחר כך על יד שמאל ג"כ כך, [ואחר כך חוזר על יד ימין ויכוין באות ד המילוי, ואחר כך על יד שמאל כך,] וכן על דרך זה שאר האותיות, [ה פשוטה, י המילוי, וכן כולם]. ונמצא מערה על כל יד עשר פעמים [בסירוגין], ואחר כך יערה על יד ימין עשר פעמים רצופים ויכוין עשר אותיות הנ"ל, אות אחת בכל פעם, י פשוטה בפעם א', ו המילוי בפעם הב', וכן שאר האותיות, ועל זה הדרך [יערה] על יד שמאל [גם כן עשרה פעמים רצופים, ויכוין גם כן כך]:
[במכתב קודש שבראש ס' חסד לאברהם הוסיף]:
ואחר כך יאמר - והיה הנשאר בציון והנותר בירושלים קדוש יאמר לו כל הכתוב לחיים בירושלים. אם רחץ אדני את צאת בנות ציון ואת דמי ירושלים ידיח מקרבה ברוח משפט וברוח בער. ישעיה ד, ג ד :
ואחר כך יאמר זה - אמר רבי עקיבא אשריכם ישראל לפני מי אתם מטהרין ומי מטהר אתכם אביכם שבשמים שנאמר יחזקאל לו וזרקתי עליכם מים טהורים וטהרתם מכל טומאותיכם ומכל גילוליכם אטהר אתכם, ואומר ירמיה יז מקוה ישראל ה' מה מקוה מטהר את הטמאים אף הקדוש ברוך הוא מטהר את ישראל יומא דפ"ה ע"ב :
[בספר בעל שם טוב על התורה, פ' יתרו אות כ', העתיק כל הנ"ל והוסיף מספר קטן הנהגות ישרות]:
כך צוה הרב מטשרנבל זצל"ה שיאמר אחר יהי רצון שנכתב לעיל זו המימרא מגמרא ברכות דט"ו ע"א עם פירוש רש"י ז"ל - אמר רבי חייא בר אבא אמר ר' יוחנן כל הנפנה ונוטל ידיו ומניח תפלין וקורא קריאת שמע ומתפלל, מעלה עליו הכתוב כאילו בנה מזבח והקריב עליו קרבן, דכתיב תהלים כו ארחץ בנקיון כפי, אמר ליה רבא לא סבר לה מר כאילו טבל, דכתיב ארחץ בנקיון ולא כתיב ארחיץ כפי, ופירש רש"י, דכתיב ארחץ בנקיון משמע ארחץ כל הגוף ולא כתיב מחריץ כפי, לדרשה אתא, לומר שמעלה עליו שכר רחיצת כפיו כאילו טבל כל גופו עכ"ל:
בשם הרב המ"מ דק"ק מעזריטש:
<h3>א.</h3>
בשעת הזיווג צריך [האדם] להיות אין, וזהו רבה גרש זבובים [נ"א באלי [פרוחי], שאפילו כזבוב לא החשיב א"ע:
<h3>ב.</h3>
ויאהוב את אשתו כמו שאוהב את התפילין בלבד רק שהם [נ"א שאוהב רק בשביל] מצות ה', ולא יהרהר אחריה, כי היא רק כמשל אחד נוסע ליום השוק וא"א ליסע רק עם הסוס, וכי בשביל זה יאהב את הסוס, יש שטות גדול מזה, כך בעוה"ז צריך לאדם אשה בשביל עבודת הבורא לזכות לעוה"ב, ואם יניח עסקיו ויהרהר אחריה יש שטות גדול מזה, וימאס אותה [בדעתו]. כי אם רואה אשה נאה יחשוב הלא הלובן הוא מזרע האב והאודם הוא מזרע האם, דם עכור שהם סרוחים ומאוסים, ואם יניח אצל המאכל ימאס המאכל, רק הנאות שזרע האב נמשך מאבא עילאה, עולם האהבה, וזרע האם נמשך מאימא עילאה, עולם היראה, וזה היופי שלה, מוטב לדבק באהבה ויראת הבורא ב"ה:
וכשנמאס בעיניו העבירה ההיא נמאסים בעיניו כל העבירות, כי מכחה נוצר אדם, והאדם יש בו שס"ה גידים מרמזים על שס"ה [מצות] ל"ת ונתבטלו כל השס"ה ל"ת:
וגם ריב"ש ע"ה אמר מפני מה יש לעבירה הזו תאוה גדולה, כי מכחה נולד אדם, והאדם [הנולד] שיש לו תענוג מסתמא מאכילתו ושאר דבריו, וכל תענוגים הם מטיפה ההיא, א"כ הוא דבוק הכל לקטנות, ומוטב שידבק א"ע בהקב"ה:
והיה ה' לי לאלהים, ר"ל בכל דרכיך דעהו, הן טוב הן רע לתורה ומצות . כאשר יארע לו ח"ו איזה רע, יחשוב, בודאי הוא לכפר עונו, אך הצדיק אף על דרך הטוב יש לו לדאוג, כי אולי מנכין לו מזכיותיו. וזהו והיה ה' לי לאלהים, שהוא הוי', מדת הרחמים, אולי הוא מדת הדין, שהוא [נ"א שנקרא] אלהים, וצריך אני להוסיף זכיות בתמידות:
כשאדם מדבר דבור טוב, והדיבור הוא החיות של האדם והחיות הוא ממנו ית', אזי הדיבור סלקא לעילא ומעורר [נ"א ומתעורר] הדיבור העליון ומשפיע עליו יותר חיות מלמעלה. אבל כשהוא מדבר דיבור רע, אזי יוצא ממנו החיות, ולעילא ג"כ לא סלקא, אז קרוב הדבר להיות נפסק ממנו כל החיות לגמרי. וזה [ג"כ] מה שאומרים בלע"ז [נ"א בלשון אשכנז] ער האט אויש גירעט: