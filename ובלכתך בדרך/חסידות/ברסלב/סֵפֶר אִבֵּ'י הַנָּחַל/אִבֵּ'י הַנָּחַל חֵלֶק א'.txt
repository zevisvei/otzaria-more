<h1>אִבֵּ'י הַנָּחַל חֵלֶק א'</h1>

<h2>הקדמה</h2>
בּוֹקֵעַ רְקִיעִים, רָשׁוּם עָמֹק בְּלֵב אֲלָפִים.
מִכְתָּבִים קְדוֹשִׁים שֶׁרֻבָּם נִכְתְּבוּ בִּמְסִירוּת נֶפֶשׁ עַל-יְדֵי רַבִּי יִשְׂרָאֵל דֹּב אוֹדֶסֶר, וְנֶאֱגְדּוּ יַחַד לְסֵפֶר הַנִקְרָא עַל שְׁמוֹ, יִשְׂרָאֵל בֶּער אוֹדֶסֶר, הַנָּחַל.
כָּל מִכְתָּב וּמִכְתָּב הוּא כְּאִגֶּרֶת הַנִּכְתֶבֶת לְכָל אֶחָד וְאֶחָד מִיִּשְׂרָאֵל, שָׁם יִמְצָא הַקּוֹרֵא כָּל מִינֵי עֵצוֹת וִישׁוּעוֹת שֶּׁצָּרִיךְ בְּכָל יוֹם וּבְכָל עֵת.
סֵפֶר פֶּלֶא אֲשֶׁר הוּא טוֹבָה גְּדוֹלָה לִכְלַל יִשְׂרָאֵל וְעָתִיד לִהְיוֹת חָבִיב וְחָשׁוּב בַּדּוֹרוֹת הַבָּאִים אַחֲרֵינוּ, הַזּוֹרֵק עַל יִשְׂרָאֵל מֵימֵי אֱמֶת טְהוֹרִים זַכִּים וְצַחִים הַמְטַהֲרִים מִכָּל הַטֻּמְאוֹת וְהַזֻּהֲמוֹת, הַקּוֹרֵא וּמְגַלֶּה מִי הָאִישׁ הֶחָפֵץ חַיִּים, יְקַשֵּׁר עַצְמוֹ אֶל הַבָּחִיר מִבְּחִירֵי הַצַּדִּיקִים, הַנַּחַל נוֹבֵעַ מְקוֹר חָכְמָה, שֶׁעַל-יָדוֹ תָּבוֹא הַגְּאֻלָּה, בִּמְהֵרָה בְּיָמֵינוּ.
<h2>א.</h2>
ב"ה, יוֹם ה' פְּקוּדֵי,כ"ז אֲדָר א' התשי"ז, טְבֶרְיָא.
חַיִּים טוֹבִים חַיִּים אֲרֻכִּים לִכְבוֹד אוֹצַר הַחָכְמָה וְהַמַּדָּע, מְבַקֵּשׁ אֱמֶת מְחַפֵּשׂ אֱמוּנָה, יְדִידִי כְּנַפְשִׁי. יְהִי ה' עִמּוֹ וְיִפְקַח אֶת לְבָבוֹ וְעֵינָיו וְאָזְנָיו, וְיִרְאֶה וְיִשְׁמַע וְיָבִין הָאֱמֶת.
טוֹב לְהוֹדוֹת לַה' אֲשֶׁר סִבֵּב בְּנִפְלְאוֹת הַשְׁגָּחָתוֹ שֶׁהִצְלַחְתִּי לְהַכִּיר אֶת גְּדֻלַּת וִיקַר מַעֲלָתוֹ הָרַם אַחֲרֵי כַּמָּה שָׁנִים שֶׁשָּׁמַעְתִּי מִשְּׁמוֹ הַטּוֹב, וּמֵאָז נִכְסַפְתִּי מְאֹד לְהִתְוַדֵּעַ עִמּוֹ וְלֹא עָלְתָה בְּיָדִי. אַךְ תְּשׁוּקָתוֹ הַחֲזָקָה אֶל הָאֱמֶת הָיָה הַגּוֹרֵם שֶׁסִּבֵּב ה' בְּחַסְדּוֹ נִפְלָאוֹת שֶׁזָּכִיתִי לִרְאוֹתוֹ וּלְהִתְקַשֵּׁר אִתּוֹ בַּאֲהָבִים אַהֲבַת אֱמֶת, לְדַעְתִּי גָּנוּז בָּזֶה רְמָזִים הַמִּשְׁתַּמְּעִים לְכַמָּה פָּנִים יָפוֹת. לַמְרוֹת שֶׁבֶּאֱמֶת אִישׁ פָּשׁוּט לְגַמְרֵי אֲנִי, אוּלָם עֵץ קָטָן יָכוֹל לְהַדְלִיק וּלְהַבְעִיר עֵץ גָּדוֹל מְאֹד. וְאִם אָמְנָם אָנוּ בַּדְּיוֹטָא הַתַּחְתּוֹנָה בְּשֶׁפֶל הַמַּדְרֵגָה מְאֹד, כְּמוֹ שֶׁאֲנַחְנוּ יוֹדְעִים בְּעַצְמֵנוּ שֶׁאֵין פָּנֵינוּ יָפוֹת כְּלָל, כִּי הָרוּחַ סְעָרָה וְעָנָן גָּדוֹל מַסְעִיר וּמַחֲשִׁיךְ מְאֹד, בִּפְרָט בְּיָמֵינוּ אֵלֶּה, אַךְ כְּבָר הִקְדִּים לָנוּ ה' יִתְבָּרַךְ רְפוּאָה וְתִקּוּן גָּמוּר עַל-יְדֵי נְהָרוֹת וְנַחֲלֵי הַחָכְמָה הָאֲמִתִּית שֶׁל הַצַּדִּיק הָאֱמֶת, וְכָל מִי שֶׁיַּסְתִּיר אֶת עַצְמוֹ בְּצֵל כְּנָפָיו וְיֵלֵךְ עַל-פִּי דַּרְכֵי תּוֹרָתוֹ, וְיַשְׁלִיךְ מֵאִתּוֹ כָּל הַחָכְמוֹת, וִיסַלֵּק דַּעְתּוֹ לְגַמְרֵי כְּאִלּוּ אֵין לוֹ שׁוּם שֵׂכֶל בִּלְעֲדֵי אֲשֶׁר יְקַבֵּל מֵהַצַּדִּיק, בְּוַדַּאי יִהְיֶה לוֹ תִּקּוּן גָּמוּר בְּתַכְלִית הַשְּׁלֵמוּת יִהְיֶה מִי שֶׁיִּהְיֶה.
רַבֵּנוּ הַקָּדוֹשׁ זַ"ל קֹדֶם הִסְתַּלְּקוּתוֹ הָיָה מִתְאַנֵּחַ וְצוֹעֵק מְאֹד בְּקוֹלוֹת מְשֻׁנּוֹת וַאֲנָחוֹת וּצְעָקוֹת גְּדוֹלוֹת עַל הַכְּפִירוֹת וְאֶפִּיקוֹרְסוּת שֶׁעָתִיד לְהִתְפַּשֵּׁט בָּעוֹלָם, כִּי זוֹ הָרָעָה הַגְּדוֹלָה מִכָּל הָרָעוֹת וְהַצָּרוֹת שֶׁבָּעוֹלָם, אֵין רָע מִזֶּה רַחֲמָנָא לִיצְלָן. וְאָז הָיוּ אֲנָשָׁיו מִתְאַנְּחִים לְפָנָיו מְאֹד כְּאוֹמְרִים, מַה נַּעֲשֶׂה וְעַל מִי יַעֲזֹב אוֹתָנוּ. וְהֵשִׁיב, "מַה לָּכֶם לִדְאֹגמֵאַחַר שֶׁאֲנִי הוֹלֵךְ לִפְנֵיכֶם וְכוּ'", וְגִלָּה דַּעְתּוֹ בְּפֵרוּשׁ וּבְרֶמֶז שֶׁכָּל מַה שֶּׁעָסַק עִם אַנְשֵׁי שְׁלוֹמוֹ הַמְקֹרָבִין אֵלָיו - הוּא אֶת אֲשֶׁר יֶשְׁנוֹ פֹּה וְאֶת אֲשֶׁר אֵינֶנּוּ פֹּה, דְּהַיְנוּ אַף עִם הַדּוֹרוֹת הָעֲתִידִין לָבוֹא. וְאָמַר, "רַק אַתֶּם תַּחֲזִיקוּ עַצְמְכֶם יַחַד בְּאַחְדּוּת וְהִתְחַבְּרוּת וְאַהֲבַת חֲבֵרִים אָז תִּהְיוּ אֲנָשִׁים כְּשֵׁרִים, וְלֹא כְּשֵׁרִים בִּלְבַד אֶלָּא אֲפִלּוּ צַדִּיקִים וְטוֹבִים תִּהְיוּ, כִּי ה' יִתְבָּרַךְ יַעֲזֹר לִי בְּוַדַּאי שֶׁיִּהְיֶה כִּרְצוֹנִי כַּאֲשֶׁר רָצִיתִי מִכְּבָר, כִּי בְּעֶזְרַת ה' יִתְבָּרַךְ גָּמַרְתִי וְאֶגְמֹר כִּרְצוֹנוֹ בְּוַדַּאי" ("אִיךְ הָאבּ אוֹיְס גִּיפִירְט אוּן וֶועל אוֹיְס פִירְן"). וְאָמַר שֶׁכָּל מִי שֶׁיִּגַּע וְיִתְחַבֵּר לְאֶחָד מֵאַנְשֵׁי שְׁלוֹמוֹ בְּוַדַּאי יִהְיֶה אִישׁ כָּשֵׁר בֶּאֱמֶת, וְלֹא אִישׁ כָּשֵׁר בִּלְבַד אֶלָּא אֲפִלּוּ צַדִּיק גָּמוּר כְּמוֹ שֶׁאֲנִי רוֹצֶה.
בְּרֹאשׁ הַשָּׁנָה הָאַחֲרוֹן שֶׁקֹּדֶם הִסְתַּלְּקוּתוֹ אָמַר רַבֵּנוּ הַקָּדוֹשׁ זַ"ל הַתּוֹרָה הַנּוֹרָאָה 'תִּקְעוּ תּוֹכֵחָה', מְבֹאָר שָׁם שֶׁצְּרִיכִין לְבַקֵּשׁ וּלְחַפֵּשׂ מְאֹד מְאֹד אֶת הָרוּחַ הַקֹּדֶשׁ רוּחַ נְבוּאָה שֶׁל הַצַּדִּיק הַמַּנְהִיג הָאֱמֶת שֶׁעִקַּר שְׁלֵמוּת הָאֱמוּנָה שֶׁהִיא עִקַּר הַיַּהֲדוּת עַל-יָדוֹ דַּיְקָא. וְאָז אַחַר אֲמִירַת הַתּוֹרָה הַנַּ"ל הִזְהִיר אוֹתִי בְּיוֹתֵר לִכְתֹּב אַזְהָרָה הַגְּדוֹלָה הַזֹּאת שֶׁכָּל אָדָם שֶׁבָּעוֹלָם מִגָּדוֹל וְעַד קָטָן צְרִיכִין לְהִזָּהֵר בָּזֶה מְאֹד, וּצְרִיכִין לְהַזְהִיר וּלְהַזְכִּיר אוֹתָם אַזְהָרָה זֹאת אַלַפִים פְּעָמִים שֶׁיִּזְכְּרוּ מְאֹד בְּכָל יוֹם וָיוֹם לְחַפֵּשׂ וּלְבַקֵּשׁ הַרְבֵּה אֶת הַצַּדִּיק הַמַּנְהִיג הָאֱמֶת שֶׁיֵּשׁ לוֹ רוּחַ נְבוּאָה רוּחַ הַקֹּדֶשׁ שֶׁיּוּכַל לְתַקְּנָם בֶּאֱמֶת לַנֶּצַח. כִּי בְּוַדַּאי אֵין הַחִפּוּשׂ וְהַבַּקָּשָׁה אַחֲרֵי הַגּוּף הַגַּשְׁמִי שֶׁל הַצַּדִּיק כִּי אִם אַחֲרֵי רוּחַ הַקֹּדֶשׁ שֶׁלּוֹ, שֶׁעַל-יְדֵי זֶה עִקַּר תִּקּוּנוֹ. וְזֶה צְרִיכִין לְחַפֵּשׂ וּלְבַקֵּשׁ תָּמִיד, כִּי מִמַּה נַּפְשָׁךְ, אִם לֹא מְצַאוֹ עֲדַיִן כְּלָל - בְּוַדַּאי הוּא צָרִיךְ לֵילֵךְ עַל יָדָיו וְעַל רַגְלָיו לְבַקְּשׁוֹ וּלְחַפְּשׂוֹ בְּכָל כֹּחוֹ בְּכָל הָעוֹלָם מִקָּצֶה וְעַד קָצֶה כָּל יָמָיו אֲשֶׁר הוּא חַי עַל פְּנֵי הָאֲדָמָה, אוּלַי יוּכַל לִמְצֹא חַיֵּי נַפְשׁוֹ לַנֶּצַח עַל-כָּל-פָּנִים יוֹם אֶחָד אוֹ שָׁעָה לִפְנֵי מוֹתוֹ. וְאִם כְּבָר נִדְמֶה לוֹ שֶׁמָּצָא אֶת הַצַּדִּיק הָאֱמֶת, בְּוַדַּאי זֶה צָרִיךְ לְבַקֵּשׁ וּלְחַפֵּשׂ עוֹד יוֹתֵר וְיוֹתֵר, כִּי יָכוֹל לִהְיוֹת שֶׁהוּא אֵצֶל הַצַּדִּיק וַעֲדַיִן אוֹרוֹ חָשׁוּךְ אֶצְלוֹ וְאֵינוֹ מַרְגִּישׁ נְעִימוּת אֲמִתַּת עֵצוֹתָיו הַקְּדוֹשִׁים, וּמֵחֲמַת זֶה הוּא רָחוֹק מִתִּקּוּנוֹ, וְלָזֶה צָרִיךְ יְגִיעָה גְּדוֹלָה וְחִפּוּשׂ הַרְבֵּה עַד שֶׁיִּמְצָא. וְאִם יְחַפֵּשׂ בֶּאֱמֶת בְּוַדַּאי יִמְצָא.
עַל-יְדֵי הִתְקָרְבוּת לַצַּדִּיק הָאֱמֶת נִפְסָק זֻהֲמַת הַנָּחָשׁ, וּלְהֵפֶךְ עַל-יְדֵי מַנְהִיג שֶׁל שֶׁקֶר מִתְגַּבֵּר הַזֻּהֲמָא.
יֵשׁ צַדִּיק שֶׁהוּא גָּדוֹל בְּמַעֲלָה כָּל-כָּךְ עַד שֶׁאֵינוֹ מְקַנֵּא שׁוּם צַדִּיק לֹא בָּעוֹלָם הַזֶּה וְלֹא בָּעוֹלָם הַבָּא רַק אוֹתוֹ לְבַדּוֹ יִתְבָּרַךְ, בְּחִינַת "בְּקַנְאוֹ אֶת קִנְאָתִי".
עִקַּר גְּדֻלַּת הַצַּדִּיק בְּחַיָּיו וְאַחַר הִסְתַּלְּקוּתוֹ שֶׁיַּמְשִׁיךְ וְיָאִיר הָאוֹר וְהַחַיּוּת הָעֶלְיוֹן מְאֹד, דְּהַיְנוּ הִתְגַּלּוּת אֱלֹקוּתוֹ יִתְבָּרַךְ גַּם בָּעוֹלָם הַגַּשְׁמִי הַזֶּה אֲפִלּוּ בְּתַכְלִית הַמַּדְרֵגוֹת הַתַּחְתּוֹנוֹת וְהַמְגֻשָּׁמִים מְאֹד, עַד שֶׁיָּכוֹל לְהַגְבִּיהַּ גַּם כָּל הַנּוֹפְלִים וְהַמְגֻשָּׁמִים בְּיוֹתֵר, עַד שֶׁיִּתְקַיֵּם "וְיֵדַע כָּל פָּעוּל כִּי אַתָּה פְּעַלְתּוֹ" וְכוּ'.
עַל-יְדֵי הִתְקָרְבוּת לְהַצַּדִּיק זוֹכִין לֶאֱמוּנָה וְנִתְבַּטְּלִין הַכְּפִירוֹת.
עִקַּר הַהִתְקַשְּׁרוּת הִיא אַהֲבָה, שֶׁיֹּאהַב אֶת הַצַּדִּיק אַהֲבָה שְׁלֵמָה, שֶׁיִּהְיֶה "נַפְשׁוֹ קְשׁוּרָה בְּנַפְשׁוֹ".
צָרִיךְ לִזָּהֵר מְאֹד לְגָרֵשׁ מִקִּרְבּוֹ הָרוּחַ שְׁטוּת מַה שֶּׁלִּבּוֹ מָלֵא מֵרוּחַ שְׁטוּת הַדָּבוּק בּוֹ, וְעַל-יְדֵי שֶׁנִּתְקַשֵּׁר לְהַצַּדִּיק הָאֱמֶת, הַיְנוּ שֶׁיֹּאהַב אֶת הַצַּדִּיק אַהֲבַת נֶפֶשׁ, עַל-יְדֵי זֶה מְגָרֵשׁ בִּמְהִירוּת גָּדוֹל אֶת הָרוּחַ שְׁטוּת מִקִּרְבּוֹ, וְעַל-יְדֵי זֶה זוֹכֶה לְלֵב נִשְׁבָּר.
הַצַּדִּיק הָאֱמֶת נֶגֶד הָעוֹלָם הוּא בְּחִינַת רֹאשׁ, וְהָעוֹלָם נֶגְדּוֹ הֵם בְּחִינַת גּוּף, וְעִקַּר הַתִּקּוּן כְּשֶׁזּוֹכִין לִהְיוֹת מְקֹרָב וּמְקֻשָּׁר לְהַצַּדִּיק כְּמוֹ הַגּוּף עִם הָרֹאשׁ, שֶׁעִקַּר הַחַיּוּת שֶׁבְּכָל הָאֵיבָרִים הוּא רַק מֵהָרֹאשׁ.
צְרִיכִין בְּכָל דּוֹר וָדוֹר לְשׁוֹטֵט וּלְבַקֵּשׁ וּלְחַפֵּשׂ מְאֹד מְאֹד אֶת הַצַּדִּיק הָאֱמֶת בְּכָל מִינֵי חִפּוּשׂ בִּמְסִירוּת נֶפֶשׁ מַמָּשׁ, כִּי עִקַּר הַחַיּוּת וְהַקִּיּוּם וְהַשְּׁאֵרִית שֶׁל כָּל יִשְׂרָאֵל וְכָל הָעוֹלָמוֹת הַתְּלוּיִים בָּהֶם, הַכֹּל עַל-יְדֵי הַצַּדִּיק הָאֱמֶת שֶׁזּוֹכִין יִשְׂרָאֵל לְבַקְּשׁוֹ וּלְחַפְּשׂוֹ בְּכָל מִינֵי חִפּוּשׂ בִּמְסִירַת נֶפֶשׁ מַמָּשׁ עַד שֶׁמּוֹצְאִין אוֹתוֹ וּמִתְקָרְבִים אֵלָיו, וְעַל-יְדֵי זֶה זוֹכִין לֶאֱמוּנָה וְנִתְבַּטְּלִין הַכְּפִירוֹת, וְעַל-יְדֵי זֶה זוֹכִין לִגְאֻלָּה שְׁלֵמָה וּלְהָשִׁיר שֶׁיִּתְעַר לֶעָתִיד. אַשְׁרֵי הַזּוֹכֶה וּמְחַכֶּה וּמִשְׁתּוֹקֵק לָזֶה בֶּאֱמֶת.
עַל-יְדֵי מַחֲלֹקֶת עַל הַצַּדִּיק שׁוֹכְחִין אֶת הַתּוֹרָה.
בִּיאַת הַמָּשִׁיחַ תָּלוּי בְּקִרְבַת הַצַּדִּיק.
רִבּוּי הַחָכְמוֹת, בִּפְרָט חָכְמַת הַפִילוֹסוֹפְיָא, מַזִּיקִים מְאֹד מְאֹד לְכָל הָעוֹלָם יוֹתֵר מִנְּחָשִׁים וְעַקְרַבִּים וּמִכָּל מִינֵי חַיּוֹת רָעוֹת וּמַזִּיקִים שֶׁבָּעוֹלָם, כִּי הֵם מַזִּיקִים לָאֱמוּנָה הַקְּדוֹשָׁה שֶׁהִיא יְסוֹד הַכֹּל.
עַל-יְדֵי שֶׁדּוֹבְרִים עַל הַצַּדִּיק, עַל-יְדֵי זֶה נִתְגַּבֵּר הַפִילוֹסוֹפְיָא בָּעוֹלָם, וְכֵן לְהֵפֶךְ.
עִקַּר עֲלִיַּת הַנֶּפֶשׁ וּשְׁלֵמוּתָהּ הוּא כְּשֶׁנִּכְלָלִין נְפָשׁוֹת יִשְׂרָאֵל בְּאַחְדוּת אֶחָד.
עַל-יְדֵי אַהֲבָה וְשָׁלוֹם וְאַחְדוּת שֶׁבֵּין יִשְׂרָאֵל, עַל-יְדֵי זֶה נִמְתָּקִין כָּל הַדִּינִים, וְנִתְבַּטְּלִין כָּל הַכְּפִירוֹת, וְנִכְנַע וְנִתְבַּטֵּל חָכְמַת הַטֶּבַע, וְנִתְגַּלָּה אֱמוּנַת הָרָצוֹן בָּעוֹלָם לֵידַע וּלְהַאֲמִין שֶׁהַכֹּל מִתְנַהֵג רַק בִּרְצוֹנוֹ יִתְבָּרַךְ.
עַל-יְדֵי הַשָּׁלוֹם שֶׁיֵּשׁ בֵּין בְּנֵי-אָדָם וְהֵם חוֹקְרִים וּמַסְבִּירִים זֶה לָזֶה הָאֱמֶת, עַל-יְדֵי זֶה מַשְׁלִיךְ כָּל אִישׁ שֶׁקֶר אֱלִילֵי כַּסְפּוֹ וּמְקָרֵב אֶת עַצְמוֹ אֶל הָאֱמֶת, וּלְפִי הַשָּׁלוֹם שֶׁבַּדּוֹר כֵּן יְכוֹלִין לִמְשֹׁךְ אֶת כָּל הָעוֹלָם לַעֲבוֹדָתוֹ יִתְבָּרַךְ לְעָבְדוֹ שְׁכֶם אֶחָד, וְכֻלָּם יַשְׁלִיכוּ אֶת אֱלִילֵי כַּסְפָּם וּזְהָבָם וְיִתְפַּלְּלוּ אֶל ה' לְבַד.
מַעֲלַת הַקִּבּוּץ שֶׁל יִשְׂרָאֵל הָאוֹחֲזִין עַצְמָן בְּהַצַדִּיק הָאֱמֶת בְּאַהֲבָה וְאַחְדוּת גָּדוֹל, וּבְתַכְלִית הַשָּׁלוֹם הָאֲמִתִּי, וּמַמְשִׁיכִין עַל עַצְמָן בְּכָל עֵת הֶאָרַת הַדַּעַת הַקָּדוֹשׁ שֶׁלּוֹ, וּמִתְקַבְּצִין וּמִתְוַעֲדִין בְּכָל עֵת לְדַבֵּר זֶה עִם זֶה בְּיִרְאַת שָׁמַיִם, וּמֵהֶאָרַת הַדַּעַת הַקָּדוֹשׁ שֶׁעוֹסֵק הַצַּדִּיק הַנַּ"ל לְהָאִיר בָּהֶם, הַקִּבּוּץ הַזֶּה הוּא יָקָר וְנַעֲלֶה מְאֹד וְעַל-יְדֵי זֶה הַקִּבּוּץ תִּהְיֶה הַגְּאֻלָּה בִּמְהֵרָה בְּיָמֵינוּ וְיָבוֹא מָשִׁיחַ וִיתַקֵּן הַכֹּל בִּשְׁלֵמוּת.
עַל-יְדֵי הָאֱמֶת הָעוֹלָם נִשְׁמָר מִכָּל הֵזֶּקוֹת. הָאֱמֶת הוּא פּוֹדֶה מִכָּל הַצָּרוֹת. כְּשֶׁיֵּשׁ אֱמֶת יֵשׁ שָׁלוֹם. כְּשֶׁאֵין אֱמֶת אֵין חֶסֶד. עַל-יְדֵי אֱמֶת יִזְכֶּה לְשֵׁם עוֹלָם. מִי שֶׁשּׁוֹמֵר אֶת עַצְמוֹ מִשֶּׁקֶר הוּא מְנַצֵּחַ תָּמִיד. עַל-יְדֵי עֲנָוָה תִּזְכֶּה לֶאֱמוּנָה. עַל-יְדֵי אֱמוּנָה יָכוֹל לְהָבִין אֶת ה' יִתְבָּרַךְ. עַל-יְדֵי אֱמוּנָה הַקָּדוֹשׁ בָּרוּךְ הוּא יִסְלַח לְךָ עַל עֲווֹנוֹתֶיךָ. לֹא תִּבָּנֶה יְרוּשָׁלַיִם עַד שֶׁיִּהְיֶה שָׁלוֹם בֵּין יִשְׂרָאֵל. אֵין בֵּית הַמִּקְדָּשׁ נִבְנֶה עַד שֶׁתִּכְלֶה גַּאֲוָה. עַל-יְדֵי אַחְדּוּת שֶׁיִהְיֶה בְּיִשְׂרָאֵל יָבוֹא מָשִׁיחַ. עַל-יְדֵי אֱמוּנָה נִתְבַּטְּלִין הַגְּזֵרוֹת שֶׁאֻמּוֹת גּוֹזְרִין עַל יִשְׂרָאֵל.
אֲבַקֵּשׁ סְלִיחָתוֹ שֶׁלֹּא שָׁלַחְתִּי עֲדַיִן הַסְּפָרִים הַקְּדוֹשִׁים, כִּי הָיִיתִי חוֹלֶה וְעָבְרוּ עָלַי יִסּוּרִים קָשִׁים לֹא עָלֶיךָ, וּבְוַדַּאי הַכֹּל לְטוֹבָה. גַּם עַכְשָׁו עֲדַיִן אֲנִי חֲלוּשׁ כֹּחַ מְאֹד, וְהִתְגַּבַּרְתִּי בְּכָל כֹּחוֹתַי לִכְתֹּב קְצָת דִּבּוּרִים קְדוֹשִׁים שֶׁיֵּשׁ בָּהֶם כְּדֵי לְהַחֲיוֹת וּלְהָשִׁיב אֶת כָּל הָעוֹלָם.
מֵעֵת שֶׁנִּפְרַדְנוּ לֹא שָׁכַחְתִּי אוֹתוֹ כִּי אַהֲבָתוֹ חֲקוּקָה בְּעֹמֶק לִבִּי בְּאַהֲבָה רַבָּה וְאַהֲבַת עוֹלָם, וַאֲנִי מִתְגַּעְגֵּעַ וּמִשְׁתּוֹקֵק אֵלָיו תָּמִיד לְהִתְקַשֵּׁר אִתּוֹ בְּשֶׁבֶת אַחִים גַּם יַחַד. אֲנִי מִתְפַּלֵּל תָּמִיד עֲבוּרוֹ שֶׁיִּזְכֶּה לִרְאוֹת בְּתִפְאֶרֶת אוֹר הַשֶּׁמֶשׁ הַקָּדוֹשׁ הַמֵּאִיר עַכְשָׁו בָּעוֹלָם, וּלְהַעֲבִיר וּלְסַלֵּק הָעֲנָנִים הַמַּחֲשִׁיכִים אֶת אוֹר הַשֶּׁמֶשׁ, בָּאֹפֶן שֶׁנִּזְכֶּה לָצֵאת מֵאֲפֵלָה לְאוֹרָה, מֵחשֶׁךְ לְאוֹר גָּדוֹל, וּכְאוֹר בֹּקֶר יִזְרַח עָלֵינוּ שֶׁמֶשׁ צְדָקָה וּמַרְפֵּא בִּכְנָפֶיהָ.
בְּרִגְשֵׁי כָּבוֹד וִיקָר הִנְנִי דּוֹרֵשׁ שְׁלוֹמוֹ וּשְׁלוֹם אַנְשֵׁי שְׁלוֹמוֹ הַנִּלְוִים אֵלָיו, בִּפְרָט לִידִידֵנוּ הַנָּעִים וְהַנֶּחְמָד וְכוּ'... אֲשֶׁר זָכָה לְאוֹר הַתּוֹרוֹת וְהַתְּפִלּוֹת וּבְוַדַּאי יַעֲשׂוּ בּוֹ פְּעֻלּוֹת לְטוֹבָה אִם יַטֶּה אָזְנָיו וְלִבּוֹ אֲלֵיהֶם.
הַמְחַכֶּה וּמְצַפֶּה לִתְשׁוּבָתוֹ הַמְּהִירָה. נָא לִשְׁמֹר אֶת הַמִּכְתָּב, כִּי אֲקַוֶּה בְּקָרוֹב לְהִתְרָאוֹת, וְיֵשׁ לִי מַה לְּבָאֵר בְּעַל-פֶּה.
יִשְׂרָאֵל דֹּב אוֹדֶסֶר
בֵּית זַלְמָן אוֹדֶסֶער, טְבֶרְיָא.
<h2>ב.</h2>
ב"ה, יוֹם שֵׁנִי חַג הָעַצְמָאוּת תשי"ז. זֶה הַיּוֹם עָשָׂה ה' עִמָּנוּ נִסִּים וְנִפְלָאוֹת לְמַעַן יִתְגַּדֵּל וְיִתְקַדֵּשׁ שְׁמוֹ הַגָּדוֹל בָּעוֹלָם, נָגִילָה וְנִשְׂמְחָה בִּישׁוּעָתוֹ, וְנוֹדֶה וּנְהַלֵּל לְפָנָיו יִתְבָּרַךְ. כֵּן יִגְמֹר עִמָּנוּ הַגְּאֻלָּה הַשְּׁלֵמָה שֶׁאֵין גָּלוּת אַחֲרֶיהָ.
לִכְבוֹד יְדִידִי יַקִּירִי וַחֲבִיבִי הַנָּעִים, אִישׁ מַשְׂכִּיל וְחָכָם לְהַבְחִין וּלְהָבִין הָאֱמֶת, שָׁלוֹם וְחַיִּים לָנֶצַח.
מִתּוֹךְ הִשְׁתּוֹקְקוּת וְגַעְגּוּעִים וְאַהֲבָה רַבָּה אַהֲבַת אֱמֶת שֶׁאֵינוֹ תָּלוּי בְּדָבָר בָּטֵל, וְלֹא יִכְבֶּה לְעוֹלָם, הֲרֵינִי בָּזֶה לְשַׂמֵּחַ אֶת לִבּוֹ הַזַּךְ בִּמְעַט מַטְעַמִּים וּמַעֲדָנִים יְקָרִים אֲשֶׁר אָהַב נַפְשׁוֹ, דְּבָרִים מְתוּקִים מִדְּבַשׁ מְאִירִים עֵינַיִם, וּמְשִׁיבִים אֶת הַנֶּפֶשׁ מִדַּרְכֵי מִיתָה לְדַרְכֵי חַיִּים, הַנּוֹבְעִים מִמְּקוֹר הַחָכְמָה שֶׁגִּלָּה אוֹר הָאוֹרוֹת הַגָּנוּז רַבֵּנוּ הַקָּדוֹשׁ וְהַנּוֹרָא זַצַ"ל.
קֹדֶם כָּל אַכְפִּיל וַאֲשַׁלֵּשׁ אֶת תּוֹדָתִי הָעֲמֻקָּה מִקֶּרֶב לֶב אֱמֶת עַל נִדְבַת לִבּוֹ הַטָּהוֹר סַךְ עֲשָׂרָה ל"י שֶׁקִּבַּלְתִּי מִמֶּנּוּ בַּחֹדֶשׁ הֶעָבָר, וְיֵדַע כִּי תֵּכֶף נָתַתִּי כָּל הַסְּכוּם הַנַּ"ל לִידֵי רַבֵּנוּ הַקָּדוֹשׁ זַ"ל לְפִדְיוֹן נַפְשׁוֹ, הַיְנוּ בְּקֻפַּת הַצְּדָקָה לְעִנְיָנָיו הַקְּדוֹשִׁים, לִזְכוּת הָרַבִּים. וַאֲנִי מַעְתִּיר וּמְקַוֶּה כִּי בִּגְלַל הַדָּבָר הַזֶּה יְבָרְכֵהוּ ה' מִצִּיּוֹן בְּחַיִּים אֲרֻכִּים וְכָל טוּב, וִיחַדֵּשׁ נַפְשׁוֹ לְטוֹבָה בְּאֹפֶן שֶׁיַּרְגִּישׁ הֵיטֵב בְּלִבּוֹ וּמֹחוֹ וּבְכָל עַצְמוֹתָיו נְעִימַת מְתִיקַת אוֹר הַדַּעַת שֶׁל הַצַּדִּיק הָאֱמֶת הַמֵּאִיר גַּם עַכְשָׁו כַּשֶּׁמֶשׁ בַּצָּהֳרַיִם בְּכָל הָעוֹלָם כֻּלּוֹ, עַד שֶׁיִּזְכֶּה בְּחַיָּיו לְתַקֵּן הַכֹּל בְּתַכְלִית הַתִּקּוּן וְלַהֲפֹךְ כָּל הָעֲווֹנוֹת לִזְכֻיּוֹת.
הָאֱמֶת אַגִּיד שֶׁזְּמַן רַב הָיִיתִי בְּשִׂמְחָה וְנַחַת גָּדוֹל בִּרְאוֹתִי בְּעֵינַי שֶׁיֵּשׁ לוֹ זְכוּת לְדָבָר יָקָר וְנִפְלָא וְנַעֲלֶה לְעֵילָא וּלְעִילָא שֶׁאֵין לְמַעְלָה הֵימֶנּוּ.
מִי שֶׁחָפֵץ בָּאֱמֶת לַאֲמִתּוֹ וְאֵינוֹ מַטְעֶה אֶת עַצְמוֹ, יָכוֹל לְהָבִין מֵרָחוֹק הֵיכָן הַדַּעַת הָאֲמִתִּי שֶׁרָאוּי לִסְמֹךְ עָלָיו וּלְהַאֲמִין בּוֹ, וּמִי הֵם הַצַּדִּיקִים וְהַכְּשֵׁרִים בֶּאֱמֶת, וּלְמִי רָאוּי לְדַבֵּק אֶת עַצְמוֹ בֶּאֱמֶת.
עִקַּר תִּקּוּן וְכַפָּרַת כָּל הָעֲווֹנוֹת, הוּא רַק עַל-יְדֵי הַצַּדִּיק הָאֱמֶת שֶׁעוֹסֵק לְהַמְשִׁיךְ אוֹרוֹת הַמַּקִּיפִין וּלְהָאִיר הַדַּעַת בְּיִשְׂרָאֵל שֶׁעַל-יְדֵי זֶה מוֹצִיאָם מֵעֲווֹנוֹת, וְלֹא דַּי שֶׁמַּצִּיל אֶת יִשְׂרָאֵל עַל-יְדֵי זֶה מֵעֲווֹנוֹת אַף גַּם יֵשׁ לוֹ כֹּחַ כִּבְיָכוֹל לְכַפֵּר עֲווֹנוֹת, כִּי אוֹרוֹת הַמַּקִּיפִין שֶׁלּוֹ הֵם בְּחִינַת עוֹלָם הַבָּא, בְּחִינַת תְּשׁוּבָה, בְּחִינַת יוֹם כִּפּוּרִים שֶׁשָּׁם נִתְכַּפְּרִין כָּל הָעֲווֹנוֹת, וְנִתְהַפְּכִין שָׁם כָּל הָעֲווֹנוֹת לִזְכֻיּוֹת.
כָּל אֶחָד כְּפִי מַה שֶּׁיּוֹדֵעַ בְּנַפְשׁוֹ גֹּדֶל פְּחִיתוּתוֹ וְגֹדֶל רִחוּקוֹ שֶׁנִּתְרַחֵק מְאֹד מֵה' יִתְבָּרַךְ, כְּמוֹ-כֵן הוּא צָרִיךְ דַּיְקָא לְהִתְקָרֵב לְהָרַבִּי הָאֱמֶת הַגָּדוֹל בְּמַעֲלָה מְאֹד מְאֹד, כִּי כָּל מַה שֶּׁהוּא קָטָן בְּיוֹתֵר - הוּא צָרִיךְ רַבִּי אֲמִתִּי גָּדוֹל בְּיוֹתֵר.
הַכְּלָל, שֶׁהַמֶּמְשָׁלָה בְּיַד הַצַּדִּיק לִפְעֹל פְּעֻלּוֹת כִּרְצוֹנוֹ, וְעִקַּר הַמֶּמְשָׁלָה לְהָאִיר וּלְעוֹרֵר לֶב יִשְׂרָאֵל לַעֲבוֹדַת ה' יִתְבָּרַךְ. עַל-כֵּן הָעִקָּר שֶׁיִּתְקַשֵּׁר לַצַּדִּיקֵי אֱמֶת וּמֵהֶם יְקַבֵּל כֹּחַ וְהֶאָרָה וְהִתְעוֹרְרוּת לַה' יִתְבָּרַךְ עַד שֶׁיָּשׁוּב אֶל ה' בֶּאֱמֶת.
יֵשׁ שָּׂדֶה הָעֶלְיוֹנָה שֶׁשָּׁם גְּדֵלִים כָּל הַנְּשָׁמוֹת, וְאֵלּוּ הַנְּשָׁמוֹת צְרִיכִים בַּעַל הַשָּׂדֶה שֶׁיַּשְׁגִּיחַ עֲלֵיהֶם וְיַעֲסֹק בְּתִקּוּנָם. וְצָרִיךְ כָּל אֶחָד שֶׁרוֹצֶה לְרַחֵם עַל נִשְׁמָתוֹ לְבַקֵּשׁ וּלְהִתְחַנֵּן הַרְבֵּה לִפְנֵי ה' יִתְבָּרַךְ כָּל יָמָיו שֶׁיִּזְכֶּה לְהִתְקָרֵב לְהַצַּדִּיק הַזֶּה שֶׁהוּא בַּעַל הַשָּׂדֶה, שֶׁהוּא מִסְתַּכֵּל עַל כָּל אֶחָד לַהֲבִיאוֹ אֶל הַתַּכְלִית הָאֲמִתִּי, כִּי אִי אֶפְשָׁר לָבוֹא אֶל הַתַּכְלִית הַטּוֹב הַנִּצְחִי כִּי אִם עַל-יְדֵי הַצַּדִּיק הַזֶּה שֶׁהוּא בְּחִינַת בַּעַל הַשָּׂדֶה הָעֶלְיוֹנָה.
כָּל הָעֵצוֹת צְרִיכִים לְקַבֵּל מִצַּדִּיקֵי אֱמֶת, וְעַל-יְדֵי זֶה נִמְתָּקִין הַדִּינִים וְיָבוֹא לוֹ יְשׁוּעָה.
הַמַּעְתִּיק יִשְׂרָאֵל דֹּב אוֹדֶסֶר
<h2>ג.</h2>
ב"ה ט"ו אִיָּר תשי"ז.
לִכְבוֹד יְדִידִי כְּנַפְשִׁי הַטּוֹב וְהַנָּעִים, שָׁלוֹם רַב.
לְפֶלֶא בְּעֵינַי שֶׁלֹּא הֱשִׁיבַנִי עַל מִכְתָּבִי הַקֹּדֶם, אַךְ אֲנִי דָּן אוֹתוֹ לְכַף זְכוּת שֶׁהוּא טָרוּד מְאֹד בַּעֲסָקָיו, וּבִפְרָט כִּי מִצַּד עַצְמִי מָה אֲנִי וּבְוַדַּאי אֵינֶנִּי כְּדַאי לְגֹדֶל שִׂפְלוּת מַדְרֵגָתִי. אַף-עַל-פִּי כֵן אֲנִי מַמְשִׁיךְ לַעֲשׂוֹת הַחוֹב הַמּוּטָל עָלַי לַעֲשׂוֹת רְצוֹנוֹ לִכְתֹּב לוֹ נִפְלְאוֹת דִּבְרֵי רַבֵּנוּ הַקָּדוֹשׁ זַצַ"ל, הַמְחַיִּם נֶפֶשׁ כָּל חָי, וּלְקַיֵּם בָּזֶה הַזְהָרַת רַבֵּנוּ זַ"ל, לְהוֹדִיעַ וּלְפַרְסֵם דַּעְתּוֹ הַקָּדוֹשׁ בָּעוֹלָם, לְמַלְּאוֹת הָעוֹלָם דֵּעָה אֶת ה'. אוּלַי יִתְעוֹרֵר עַל-יְדֵי זֶה לָשִׂים עֵינָיו וְלִבּוֹ בְּיוֹתֵר בִּסְפָרָיו הַקְּדוֹשִׁים אֲשֶׁר הֵם כָּל תִּקּוּנֵנוּ וּגְאֻלָּתֵנוּ וְתִקּוּן כָּל הָעוֹלָם. אַשְׁרֵי הַזּוֹכֶה לָזֶה.
הֲרֵינִי מְקַשֵּׁר לָזֶה הַעֲתָקַת לְשׁוֹן מוֹרֵנוּ רַבִּי נָתָן הַקָּדוֹשׁ זַצַ"ל, וְזֶה לְשׁוֹנוֹ: "זְכוּת גָּדוֹל הוּא לְהָאָדָם כְּשֶׁזּוֹכֶה שֶׁיִּהְיוּ מַחְשְׁבוֹתָיו מְשׁוֹטְטוֹת בְּדִבְרֵי רַבֵּנוּ זַ"ל הַקָּדוֹשׁ וְהַנּוֹרָא מְאֹד אֲשֶׁר אֵין עֲרוֹךְ אֵלָיו, וְאִי אֶפְשָׁר לְסַפֵּר בְּשִׁבְחוֹ הַקָּדוֹשׁ שֶׁלֹּא לִפְגֹּם בִּכְבוֹדוֹ חַס וְשָׁלוֹם, וְכָל מַה שֶּׁנִּמְצָא בִּדְבָרֵינוּ אֵיזֶה שֶׁבַח עַל רַבֵּנוּ זַ"ל הַקָּדוֹשׁ וְהַנּוֹרָא מְאֹד, צְרִיכִין לֵידַע שֶׁהַכֹּל נֶחֱשָׁב כְּלֹא, וְאֵינוֹ אֲפִלּוּ כְּטִפָּה מִן הַיָּם הַגָּדוֹל, כִּי אִי אֶפְשָׁר לְסַפֵּר בְּשִׁבְחוֹ כְּלָל, כִּי הָיָה נֶעֱלָם בְּתַכְלִית הַהֶעֱלֵם מִשֵּׂכֶל אֱנוֹשִׁי, וַאֲפִלּוּ צַדִּיקִים גְּדוֹלִים אִי אֶפְשָׁר (לָהֶם) לְהַשִּׂיג מִקְּצָת מַעֲלָתוֹ. וְאֵין לָנוּ שׁוּם הַשָּׂגָה וּתְפִיסָא בּוֹ כְּלָל, כִּי אִם עַל-יְדֵי קְצָת הַתּוֹרוֹת הַנִּפְלָאִים שֶׁגִּלָּה בִּסְפָרָיו הַקְּדוֹשִׁים, וְהַמַּעֲשִׂיּוֹת הַנּוֹרָאוֹת, וּמִזֶּה יָכוֹל כָּל חַד כְּפוּם מַה דִּמְשַׁעֵר בְּלִבֵּיהּ לְהָבִין קְצָת מְעַט מִזְּעֵיר עַד הֵיכָן מַגִּיעַ רוּם תָּקְפּוֹ וּקְדֻשָּׁתוֹ עַד אֵין תַּכְלִית. אַשְׁרֵי יְלוּד אִשָּׁה שֶׁזָּכָה לְמַעֲלָה כָּזוֹ הָעוֹלָה לְמַעְלָה לְמַעְלָה מַה שֶּׁאֵין הַפֶּה יָכוֹל לְדַבֵּר וְהַלֵּב לַחֲשֹׁב".
"כִּי מְרַחֲמָם יְנַהֲגֵם" (ישעיה מ"ט), הַיְנוּ מִי שֶׁהוּא רַחֲמָן הוּא יָכוֹל לִהְיוֹת מַנְהִיג.
הַצַדִּיק הַמַּנְהִיג הָאֱמֶת הוּא רַחֲמָן מְאֹד עַל יִשְׂרָאֵל, כִּי הוּא מְרַחֵם בְּרַחֲמָנוּת הָאֲמִתִּי עַל יִשְׂרָאֵל, שֶׁהוּא לְהַכְנִיס בָּהֶם הַדַּעַת הַקָּדוֹשׁ לְהוֹדִיעָם כִּי ה' הוּא הָאֱלֹקִים וּלְהוֹצִיאָם מֵעֲווֹנוֹת, שֶׁזֶּהוּ עִקַּר הָרַחֲמָנוּת עַל יִשְׂרָאֵל הַגָּדוֹל מִכָּל מִינֵי רַחֲמָנוּת. כִּי כָּל הַיִּסּוּרִים הַקָּשִׁים שֶׁבָּעוֹלָם אֵינָם נֶחֱשָׁבִים כְּלָל כְּנֶגֶד הַמַּשָּׂא הַכָּבֵד שֶׁל עֲווֹנוֹת חַס וְשָׁלוֹם, כִּי כְּשֶׁיִּשְׂרָאֵל נוֹפְלִים בַּעֲווֹנוֹת זֶהוּ מַשָּׂא כָּבֵד מְאֹד שֶׁאִי אֶפְשָׁר לִשָּׂא כְּלָל הַמַּשָּׂא הַכָּבֵד הַזֶּה שֶׁל עֲווֹנוֹת אֲפִלּוּ יוֹם אֶחָד, כִּי מִי שֶׁיּוֹדֵעַ קְדֻשַּׁת יִשְׂרָאֵל מֵאַיִן הֵם לְקוּחִים, וְיוֹדֵעַ רוּחָנִיוּת וְדַקּוּת שֶׁל יִשְׂרָאֵל, הוּא יוֹדֵעַ שֶׁיִּשְׂרָאֵל הֵם רְחוֹקִים לְגַמְרֵי מֵעָווֹן, וְאֵין עָווֹן שַׁיָּךְ לָהֶם כְּלָל כְּלָל לֹא, לְפִי גֹּדֶל קְדֻשָּׁתָם מִשָּׁרְשָׁם, וְגֹדֶל דַּקּוּתָם וְרוּחָנִיּוּתָם. וְעַל-כֵּן כָּל הַיִּסּוּרִים שֶׁבָּעוֹלָם אֵינָם נֶחֱשָׁבִים לְמַשָּׂא כְּנֶגֶד הַמַּשָּׂא הַכָּבֵד שֶׁל עֲווֹנוֹת חַס וְשָׁלוֹם, רַחֲמָנָא לִצְלַן, כִּי עִקַּר הַיִּסּוּרִים הֵם רַק כְּשֶׁנּוֹפְלִים בַּעֲווֹנוֹת חַס וְשָׁלוֹם, וְזֶהוּ עִקַּר הָרַחֲמָנוּת לְרַחֵם עַל יִשְׂרָאֵל עַם קָדוֹשׁ לְהוֹצִיאָם מֵהַמַּשָּׂא הַכָּבֵד שֶׁל עֲווֹנוֹת. וּבֶאֱמֶת מֵהֵיכָן בָּאִים לַעֲווֹנוֹת, הוּא רַק עַל-יְדֵי שֶׁאֵין לוֹ דַּעַת, כִּי אֵין אָדָם עוֹבֵר עֲבֵרָה אֶלָּא אִם כֵּן נִכְנָס בּוֹ רוּחַ שְׁטוּת, וְזֶהוּ הָרַחֲמָנוּת הַגָּדוֹל מִן הַכֹּל, שֶׁצְּרִיכִין לְרַחֵם עָלָיו לְהַכְנִיס בּוֹ דַּעַת. וְעַל-כֵּן כָּל רַחֲמָנוּת הַמַּנְהִיג הָרַחֲמָן הָאֱמֶת עַל יִשְׂרָאֵל הוּא לְהַכְנִיס בָּהֶם דַּעַת, כְּדֵי לְהוֹצִיאָם מֵהַמָּשְׂאוּי הַכָּבֵד של עֲווֹנוֹת חַס וְשָׁלוֹם, וְהוּא הוּא הָעוֹסֵק בְּיִשּׁוּבוֹ שֶׁל עוֹלָם, שֶׁיִּהְיֶה הָעוֹלָם מְיֻשָּׁב מִבְּנֵי-אָדָם, הַיְנוּ בְּנֵי דֵּעָה. כִּי עִקַּר הָאָדָם הוּא הַדַּעַת, וּמִי שֶׁאֵין לוֹ דַּעַת אֵינוֹ אָדָם כְּלָל רַק הוּא בְּחִינַת חַיָּה בִּדְמוּת אָדָם, וְעִקַּר הַדַּעַת הוּא לֵידַע שֶׁיֵּשׁ אֱלֹקִים שַׁלִּיט בָּאָרֶץ וְלַעֲשׂוֹת רְצוֹנוֹ יִתְבָּרַך. גַּם הוּא מִשְׁתַּדֵּל לְהַשְׁאִיר דַּעְתּוֹ לְדוֹרוֹת לָנֶצַח, שֶׁזֶּהוּ עִקַּר שְׁלֵמוּת הַצַּדִּיק אַחַר הִסְתַּלְּקוּתוֹ. וַאֲפִלּוּ כְּשֶׁמַּגִּיעַ זְמַנּוֹ לְהִסְתַּלֵּק וְלַעֲלוֹת לְמַעְלָה לְמַעְלָה בְּתַכְלִית הַמַּעֲלָה, אַף-עַל-פִּי כֵן אֵין זֶה שְׁלֵמוּתוֹ לִהְיוֹת לְמַעְלָה לְבַד, רַק הָעִקַּר שְׁלֵמוּתוֹ שֶׁיָּאִיר אַחַר הִסְתַּלְּקוּתוֹ לְמַטָּה לְמַטָּה גַּם-כֵּן, שֶׁיַּשְׁאִיר בֵּן וְתַלְמִיד שֶׁיְּקַבְּלוּ דַּעְתּוֹ הַקְּדוֹשָׁה וְיָאִירוּ דַּעְתּוֹ בָּעוֹלָם מִדּוֹר לְדוֹר לָנֶצַח, כְּדֵי לְהַצִּיל אֶת יִשְׂרָאֵל מֵעֲווֹנוֹת לְדוֹרֵי דּוֹרוֹת לְעוֹלָם וָעֶד, וְעַל-יְדֵי זֶה נֶחֱשָׁב כְּאִלּוּ הוּא בְּעַצְמוֹ מַמָּשׁ נִשְׁאָר בָּעוֹלָם.
גַּם הוּא יָכוֹל לִלְמֹד וּלְהָאִיר בְּדָרֵי מַעְלָה וּבְדָרֵי מַטָּה, לְהַרְאוֹת לְהַגְּבוֹהִים בְּמַעֲלָה שֶׁאֵינָם יוֹדְעִים כְּלָל בִּידִיעָתוֹ יִתְבָּרַךְ, וּלְהֵפֶךְ לְדָרֵי מַטָּה שֶׁהֵם הַמּוּנָחִים בַּדְּיוּטָא הַתַּחְתּוֹנָה מְאֹד בְּתוֹךְ הָאָרֶץ מַמָּשׁ, בְּתַכְלִית הַיְרִידָה, לְהַרְאוֹת לָהֶם שֶׁעֲדַיִן ה' עִמָּם וְאֶצְלָם וְקָרוֹב לָהֶם, לְחַזְּקָם וּלְאַמְּצָם שֶׁלֹּא יִתְיָאֲשׁוּ חַס וְשָׁלוֹם בְּשׁוּם אֹפֶן בָּעוֹלָם. עַל-כֵּן אֲפִלּוּ אִם הָאָדָם נוֹפֵל חַס וְשָׁלוֹם לְמָּקוֹם שֶׁנּוֹפֵל רַחֲמָנָא לִצְלַן, וְהוּא בְּשֶׁפֶל הַמַּדְרֵגָה הַתַּחְתּוֹנָה מַמָּשׁ, גַּם מִשָּׁם יוּכַל לְדַבֵּק אֶת עַצְמוֹ בַּה' וְלָשׁוּב אֵלָיו יִתְבָּרַךְ, כִּי מְלֹא כָּל הָאָרֶץ כְּבוֹדוֹ וּמִכָּל הַטֻּמְאוֹת וְהַזֹּהֲמוֹת שֶׁבָּעוֹלָם יְכוֹלִים לָשׁוּב אֵלָיו יִתְבָּרַךְ. וְכָל זֶה זוֹכִין עַל-יְדֵי הַצַּדִּיק הָאֱמֶת וְתַלְמִידָיו שֶׁיָּנְקוּ מִדַּעְתּוֹ הַקְּדוֹשָׁה. עַל-כֵּן צָרִיךְ כָּל אֶחָד לְרַחֵם עַל עַצְמוֹ וּלְהִתְנַפֵּל וּלְהִתְחַנֵּן לִפְנֵי ה' יִתְבָּרַךְ בִּדְמָעוֹת שָׁלִישׁ שֶׁיִּזְכֶּה לֵידַע הָאֱמֶת לַאֲמִתּוֹ, שֶׁיִּמְצָא מַנְהִיג אֲמִתִּי כָּזֶה שֶׁיּוּכַל לְהוֹצִיא אוֹתוֹ מֵעֲווֹנוֹת, כִּי זֶה עִקַּר הָרַחֲמָנוּת מִכָּל מִינֵי רַחֲמָנוּת.
הֶמְשֵׁךְ יָבוֹא בְּקָרוֹב בְּעֶזְרַת ה'.
יִשְׂרָאֵל דֹּב אוֹדֶסֶר
<h2>ד.</h2>
ב"ה, ג' שְׁבַט תשי"ח, טְבֶרְיָא.
לִכְבוֹד בַּעַל נֶפֶשׁ עֲשִׁירָה יְקָרָה מִפְּנִינִים הַנָּעִים. יִשְׁמְרֵהוּ ה' וִיחַיֵּהוּ לְאֹרֶך יָמִים בְּשׂבַע שְׂמָחוֹת וּנְעִימוּת נֶצַח.
לְשִׂמְחַת לֵב וְעֹנֶג נֶפֶשׁ רַב הָיָה לִי הַסִּבָּה מֵהַשְׁגָּחָה הָעֶלְיוֹנָה שֶׁזָּכִיתִי לְבַקֵּר בְּהֵיכָלוֹ בְּשֶׁבֶת אַחִים גַּם יַחַד בְּלֵב אֶחָד לֵב אֱמֶת, הִתְרַגַּשְׁתִּי מְאֹד עַל הַיַּחַס הַלְּבָבִי. בֶּאֱמֶת אוֹמַר לוֹ כִּי אֵינֶנִּי מֵסִיחַ דַּעְתִּי מִמֶּנּוּ, הוּא נֶחְקָק בְּלִבִּי וּמֹחִי תָּמִיד, וְאֵיךְ אֶזְכֶּה לְגַלּוֹת וּלְהָאִיר לוֹ אוֹר הַדַּעַת שֶׁל אוֹר הָאוֹרוֹת הַגָּנוּז וְצָפוּן שֶׁל רַבֵּנוּ הַקָּדוֹשׁ זַצַ"ל הַמֵּאִיר בְּכָל הָעוֹלָמוֹת.
הִנְנִי שׁוֹלֵחַ לוֹ כַּמָּה קְטָעִים מִשִּׂיחוֹתָיו הַקְּדוֹשׁוֹת:
אָמַר, אֲנִי אוֹלִיךְ אֶתְכֶם בְּדֶרֶךְ חָדָשׁ שֶׁלֹּא הָיָה מֵעוֹלָם. אֵיךְ אֶפְשָׁר שֶׁלֹּא יַחֲלֹקוּ עָלַי מֵאַחַר שֶׁאֲנִי הוֹלֵךְ בְּדֶרֶךְ חָדָשׁ שֶׁעֲדַיִן לֹא הָלַךְ אָדָם בּוֹ מֵעוֹלָם, וְגַם הַבַּעַל שֵׁם טוֹב לֹא, וְשׁוּם בְּרִיאָה לֹא, וְאַף-עַל-פִּי שֶׁהוּא דֶּרֶךְ יָשָׁן מְאֹד אַף-עַל-פִּי כֵן הוּא חָדָשׁ לְגַמְרֵי. אָמַר, אִם הָיָה הַבַּעַל-שֵׁם-טוֹב שׁוֹמֵעַ תּוֹרָתִי הָיָה אֶצְלוֹ גַּם-כֵּן חִדּוּשׁ, אִם הָיָה רַשְׁבִּ"י שׁוֹמֵעַ תּוֹרָתִי הָיָה גַּם-כֵּן חִדּוּשׁ גַּם אָז. אֲנִי רוֹצֶה לְגַלּוֹת וּלְהַכְנִיס יִרְאָה בַּאֲנָשַׁי, יִרְאָה נִפְלָאָה שֶׁעֲדַיִן לֹא הָיְתָה יִרְאָה כָּזֹאת בָּעוֹלָם.
אָמַר לְעִנְיַן הַמְפֻרְסָמִים שֶׁל שֶׁקֶר, כִּי עַל הַבַּעַל-דָּבָר קָשֶׁה מְאֹד לִטְרֹחַ עִם כָּל הָעוֹלָם לְהַטְעוֹתָם מִדֶּרֶךְ הַיָּשָׁר, עַל-כֵּן הֶעֱמִיד מְפֻרְסָם אֶחָד בְּמָקוֹם פְּלוֹנִי וּמְפֻרְסָם אֶחָד בְּמָקוֹם פְּלוֹנִי. אָמַר עַל אַנְשֵׁי שְׁלוֹמוֹ שֶׁקָּשֶׁה לָהֶם שֶׁיָּרִימוּ אֶת עַצְמָן לְהַנְהִיג בְּרַבָּנוּת וְהִתְנַשְּׂאוּת מֵחֲמַת שֶׁהִכְנַסְתִּי בָּהֶם אֱמֶת הַרְבֵּה יוֹתֵר מִדַּי. הַפָּחוּת שֶׁבַּאֲנָשַׁי אֲנִי מוֹלִיךְ אוֹתוֹ בְּדֶרֶךְ שֶׁל צַדִּיק גָּדוֹל מְאֹד וְכוּ'. מִי שֶׁיִּתְקָרֵב לְאַנְשֵׁי שְׁלוֹמִי וַאֲפִלּוּ מִי שֶׁרַק יִגַּע בָּהֶם בְּוַדַּאי יִהְיֶה אִישׁ כָּשֵׁר בֶּאֱמֶת, וְלֹא אִישׁ כָּשֵׁר בִּלְבַד כִּי אִם אֲפִלּוּ צַדִּיק גָּדוֹל מְאֹד יִהְיֶה מִי שֶׁיִּזְכֶּה לְהִתְקָרֵב לַאֲנָשִׁים שֶׁלִּי. אָמַר אֲנִי נָהָר הַמְטַהֵר מִכָּל הַכְּתָמִים.
אֲנִי אִילָן נָאֶה וְנִפְלָא מְאֹד עִם עֲנָפִים נִפְלָאִים מְאֹד, וּלְמַטָּה אֲנִי מוּנָח בָּאָרֶץ מַמָּשׁ. אִם הָיִיתִי רוֹצֶה לְגַלּוֹת מֵאִתִּי - הָיוּ כָּל הָעוֹלָם רָצִין אַחֲרַי. אֲנִי יוֹדֵעַ בְּבֵרוּר שֶׁאֲנִי מַנְהִיג הַדּוֹר יְחִידִי בָּעוֹלָם וְאֵין מַנְהִיג כָּמוֹנִי. עוֹד יִהְיֶה זְמַן שֶׁתִּהְיוּ מִתְגַּעְגְּעִים מְאֹד עַל שֶׁהָיָה בִּידֵיכֶם חִדּוּשׁ נִפְלָא כָּזֶה וַעֲזַבְתֶּם אוֹתוֹ וְכוּ'. כְּבָר גָּמַרְתִּי וְאֶגְמֹר. לֶעָתִיד יִהְיֶה כָּל הָעוֹלָם אַנְשֵׁי בְּרֶסְלֵב. "וְנָתַתִּי לָכֶם לֵב בָּשָׂר" - אוֹתִיּוֹת 'בְּרֶסְלֵב'.
הַבַּעַל-דָּבָר מִתְגַּבֵּר עַל הָאָדָם, וְאֵינוֹ מֵנִיחַ אוֹתוֹ לְהִתְקָרֵב אֶל הַצַּדִּיק הָאֱמֶת שֶׁמִּמֶּנּוּ יוֹנְקִים הַכֹּל, אַךְ כָּל זְמַן שֶׁהוּא עֲדַיִן בְּתוֹךְ כְּלַל יִשְׂרָאֵל וְלֹא יָצָא לְגַמְרֵי, אָז עֲדַיִן יֵשׁ לוֹ תִּקְוָה לְהִתְקָרֵב אֵלָיו.
צָרִיךְ הָאָדָם לְהַעֲמִיק עִיּוּנוֹ לָדַעַת וּלְהַכִּיר גְּדֻלַּת הַבּוֹרֵא עַל-יְדֵי כָּל דָּבָר וְדָבָר מֵהַבְּרִיאָה, עַד אֲשֶׁר יָבוֹא לִבְחִינַת הַתַּכְלִית שֶׁל אוֹתוֹ הַדָּבָר. וּקְטַנֵּי עֶרֶךְ כָּמוֹנוּ הַיּוֹם שֶׁכֻּלָּנוּ בְּמַדְרֵגָה פְּחוּתָה מְאֹד שֶׁאִי אֶפְשָׁר לָנוּ לָבוֹא לִידִיעָה זֹאת, יֵשׁ לָנוּ לִכְסֹף וּלְהִשְׁתּוֹקֵק מְאֹד מִי יִתֵּן וְהָיָה לָנוּ מַנְהִיג הַדּוֹר רוֹעֶה נֶאֱמָן שֶׁיּוּכַל לְהָאִיר גַּם בָּנוּ יְדִיעַת וְהַשָּׂגַת הַבּוֹרֵא יִתְבָּרַךְ בְּלִי שׁוּם מָסָךְ הַמַּבְדִּיל, כְּדֵי שֶׁנִּזְכֶּה לָבוֹא אֶל הַתַּכְלִית.
אֲפִלּוּ מִי שֶׁנָּפַל מְאֹד וּמוּנָח בִּשְׁאוֹל תַּחְתִּיּוֹת חַס וְשָׁלוֹם, אַף-עַל-פִּי כֵן יֵשׁ לוֹ תִּקְוָה גְּדוֹלָה עַל-יְדֵי הַצַּדִּיק הַגָּדוֹל הָאֲמִתִּי, כִּי עַל-יָדוֹ יְכוֹלִים הַכֹּל לְקַבֵּל חַיּוּת מֵהַקְּדֻשָּׁה בְּכָל מָקוֹם שֶׁהֵם, עַל-כֵּן בֶּאֱמֶת אֵין שׁוּם יֵאוּשׁ בָּעוֹלָם, וְהָעִקָּר הוּא "מִבֶּטֶן שְׁאוֹל שִׁוַּעְתִּי", כִּי גַּם צְעָקָה מִשְּׁאוֹל תַּחְתִּיּוֹת אֵינָהּ נֶאֱבֶדֶת לְעוֹלָם, וְיִצְעַק וְיִצְעַק לִפְנֵי ה' יִתְבָּרַךְ תָּמִיד יִהְיֶה אֵיךְ שֶׁיִּהְיֶה עַד אֲשֶׁר יַשְׁקִיף וְיֵרֵא ה' מִשָּׁמַיִם.
עִקַּר שְׁלֵמוּת הַצַּדִּיק הוּא שֶׁיּוּכַל לְהַרְאוֹת לְמִי שֶׁהוּא לְמַעְלָה וְנִדְמֶה לוֹ שֶׁהוּא בְּמַדְרֵגָה עֶלְיוֹנָה - יִהְיֶה מַרְאֶה לוֹ שֶׁהוּא הַהִפּוּךְ. וְכֵן לְמִי שֶׁהוּא לְמַטָּה בְּמַדְרֵגָה הַתַּחְתּוֹנָה יִהְיֶה מַרְאֶה לוֹ שֶׁעֲדַיִן לֹא אָבְדָה תִּקְוָתוֹ וְגַם מִשָּׁם יוּכַל לְדַבֵּק עַצְמוֹ אֵלָיו יִתְבָּרַךְ לָשׁוּב אֵלָיו, כִּי אֵין שׁוּם יֵאוּשׁ בָּעוֹלָם כְּלָל.
חָכְמוֹת אֵין צְרִיכִים כְּלָל, וְהָעִקָּר הוּא רַק תְּמִימוּת וּפְשִׁיטוּת וֶאֱמוּנָה שְׁלֵמָה בַּה' יִתְבָּרַךְ וּבְהַצַּדִּיק הָאֱמֶת. אַשְׁרֵי הַהוֹלֵךְ בִּתְמִימוּת. אַשְׁרֵי לְמִי שֶׁזּוֹכֶה לְהִתְקָרֵב לְהַצַּדִּיק הָאֱמֶת, אַשְׁרֵי לוֹ אַשְׁרֵי חֶלְקוֹ. וְהַבַּעַל-דָּבָר שָׂם לִבּוֹ עַל זֶה מְאֹד לְבַלְבֵּל אֶת הָעוֹלָם, וְהֵקִים בָּעוֹלָם מְפֻרְסָמִים הַרְבֵּה שֶׁל שֶׁקֶר. וְגַם בֵּין הַצַּדִּיקִים הָאֲמִתִּיִּים הִכְנִיס מַחֲלֹקֶת עַד שֶׁאֵין אֶחָד יוֹדֵעַ הֵיכָן הָאֱמֶת.
פַּעַם אַחַת יָשַׁב רַבֵּנוּ הַקָּדוֹשׁ זַצַ"ל יַחַד עִם תַּלְמִידוֹ הָרַב הַקָּדוֹשׁ הַמַּגִּיד מִטִּירְהָאוִויצֶע שֶׁהָיָה אִישׁ זָקֵן וְהָיָה מִקֹּדֶם מִגְּדוֹלֵי תַּלְמִידֵי הַבַּעַל-שֵׁם-טוֹב זַצַ"ל, חָבֵר לְהַמַּגִּיד מִמֶּעזְרִיטְשׁ, וְתָפַס בִּזְקַנּוֹ שֶׁל הַמַּגִּיד הַנַּ"ל בְּדֶרֶךְ חִבָּה וְאָמַר לוֹ, חִדּוּשׁ כָּמוֹנִי עוֹד לֹא הָיָה בָּעוֹלָם, אוֹתִי צְרִיכִים כָּל הָעוֹלָם מְאֹד מְאֹד, כִּי הָעוֹלָם אֵין יְכוֹלִין לִהְיוֹת בִּלְעָדִי כְּלָל, יֵשׁ לְאֵל יָדִי לְהַחֲזִיר כָּל הָעוֹלָם לַמּוּטָב, לֹא בִּלְבַד אֲנָשִׁים פְּשׁוּטִים, אֶלָּא אֲפִלּוּ כָּל הַצַּדִּיקִים וַאֲנָשִׁים גְּדוֹלִים אֲנִי יָכוֹל לְהַחֲזִירָם לַמּוּטָב, כִּי גַּם הַצַּדִּיקִים צְרִיכִים לְהַחֲזִירָם לַמּוּטָב, וְלֹא מִבַּעְיָא יִשְׂרָאֵל קְדוֹשִׁים, אֶלָּא כָּל הָאֻמּוֹת הָעוֹלָם כֻּלָּם אֲנִי יָכוֹל לְהַחֲזִירָם לַה' יִתְבָּרַךְ, וְהָיִיתִי יָכוֹל לְהַחֲזִירָם לַה' יִתְבָּרַךְ לְהוֹלִיכָם סָמוּךְ לְדַת יִשְׂרָאֵל, אַךְ דַּיוֹ לְעֶבֶד לִהְיוֹת כְּרַבּוֹ.
אָמַר, הֲלֹא גַּם מִי שֶׁנּוֹגֵעַ בִּי מְעַט אֲפִלּוּ בְּאֶצְבַּע קְטַנָּה - אֵין לְשַׁעֵר מַעֲלָתוֹ. מַה לָּכֶם לַחֲשֹׁב מַחֲשָׁבוֹת, אֵין אַתֶּם צְרִיכִים רַק לָתֵת אֲבָנִים וְסִיד, וַאֲנִי בּוֹנֶה מֵהֶם בִּנְיָנִים נִפְלָאִים וְנוֹרָאִים. וּמָשַׁךְ מְאֹד תֵּיבַת "בִּנְיָנִים" כְּמַפְלִיג בְּשֶׁבַח נִפְלְאוֹת תִּפְאֶרֶת הַבִּנְיָנִים הַנּוֹרָאִים שֶׁבּוֹנֶה מִזֶּה. וְאָמַר, הֲלֹא אֲנִי אוֹצָר שֶׁל יִרְאַת שָׁמַיִם וּמַדּוּעַ לֹא יִהְיוּ לְהוּטִים וְרָצִים אַחֲרַי לְקַבְּלוֹ. וְשָׁאֲלוּ אוֹתוֹ, אֵיךְ אֶפְשָׁר לְקַבֵּל. וְהֵשִׁיב, עִם הַפֶּה וְהַלֵּב צְרִיכִים לַחְתֹּר וּלְבַקֵּשׁ.
צַדִּיקֵי אֱמֶת הֵם מְגַלִּין אֱלֹקוּתוֹ וּמַלְכוּתוֹ יִתְבָּרַךְ לְכָל בָּאֵי עוֹלָם, אֲפִלּוּ לְהָרְחוֹקִים מְאֹד מְאֹד שֶׁהֵם הָרְשָׁעִים וְהָעַכּוּ"ם, שֶׁזֶּה עִקַּר כְּבוֹד ה' יִתְבָּרַךְ כְּשֶׁהָרְחוֹקִים בְּיוֹתֵר מְקָרְבִין אֶת עַצְמָם לַעֲבוֹדַת ה' יִתְבָּרַךְ כִּי אָז נִתְגַּדֵּל כְּבוֹד שְׁמוֹ יִתְבָּרַךְ וְנִתְעַלֶּה, עַל-כֵּן צָרִיךְ כָּל אָדָם לְהִשְׁתַּדֵּל מְאֹד לְקָרֵב הָרְחוֹקִים לַה' יִתְבָּרַךְ. וְגַם אֵין לְשׁוּם אָדָם לְיָאֵשׁ אֶת עַצְמוֹ מִלְּהִתְקָרֵב לַעֲבוֹדַת ה' יִתְבָּרַךְ מֵחֲמַת שֶׁנִּתְרַחֵק מְאֹד מֵה' יִתְבָּרַךְ עַל-יְדֵי חֲטָאָיו הַמְרֻבִּים, אַף שֶׁהִרְבָּה לַעֲשׂוֹת הָרָע חַס וְשָׁלוֹם, כִּי אַדְרַבָּא כָּל מַה שֶּׁהוּא רָחוֹק בְּיוֹתֵר - עַל-יָדוֹ יִתְגַּדֵּל כְּבוֹד ה' יִתְבָּרַךְ בְּיוֹתֵר כְּשֶׁיִּשְׁתַּדֵּל לָשׁוּב וּלְהִתְקָרֵב אֶלָיו יִתְבָּרַךְ, כִּי זֶה עִקַּר כְּבוֹדוֹ יִתְבָּרַךְ. אֲבָל זֶה אִי אֶפְשָׁר שֶׁיִתְקָרֵב הָרָחוֹק לַה' יִתְבָּרַךְ כָּרָאוּי כִּי אִם עַל-יְדֵי הַצַּדִּיק הָאֱמֶת!
אֲנִי בָּטוּחַ כִּי יִקְרָא אֶת הַלִּקּוּט הַזֶּה בְּעִיּוּן רַב וְיַכְנִיסֵם בְּעֹמֶק לִבּוֹ. הָיִיתִי שָׂמֵחַ מְאֹד אִם הָיָה אֶפְשָׁר לְהָשִׁיב לִי אֶת דַּעְתּוֹ עָלָיו.
מוֹקִירוֹ וּמְכַבְּדוֹ וּמִתְפַּלֵּל עֲבוּר שְׁלוֹמוֹ וּבְרִיאוּתוֹ תָּמִיד, דּוֹרֵשׁ שְׁלוֹמוֹ וְטוֹבָתוֹ בֶּאֱמֶת וְדוֹרֵשׁ שְׁלוֹם כָּל הַנִּלְוִים אֵלָיו.
יִשְׂרָאֵל דֹּב אוֹדֶעסֶר
<h2>ה.</h2>
ב"ה, ט' שְבָט תשי"ח, טְבֶרְיָא.
לִכְבוֹד יְדִיד לִבִּי הַטּוֹב וְהַנָּעִים בִּרְכַּת חַיִּים וְשָׁלוֹם רַב.
שִׁלְשׁוֹם שָׁלַחְתִּי לוֹ מַטְעַמִּים טוֹבִים אֲשֶׁר אָהֲבָה נַפְשׁוֹ וַאֲקַוֶּה שֶׁיַּרְגִּישׁ בָּהֶם נְעִימוּת רַבָּה, גַּם עַכְשָׁו שׁוֹלֵחַ לוֹ מַתָּנָה טוֹבָה מִבֵּית גְּנָזָיו שֶׁל רַבֵּנוּ בָּבַת עֵינֵינוּ נַחַל נוֹבֵעַ מְקוֹר חָכְמָה זַצַ"ל.
עִקַּר בִּיאַת הַמָּשִׁיחַ הוּא לְגַלּוֹת הָאֱמֶת בָּעוֹלָם, כִּי עַכְשָׁו הָאֱמֶת בְּגָלוּת גָּדוֹל וְכָל אֶחָד אוֹמֵר שֶׁאֶצְלוֹ הָאֱמֶת, וְעִקַּר הָאֱמֶת יִתְגַּלֶּה עַל-יְדֵי מָשִׁיחַ וְזֶה עִקַּר הַגְּאֻלָּה .
אֱמֶת וְשֶׁקֶר הֵם בְּחִינַת מֶלֶךְ וְעֶבֶד, וּמֵחֲמַת הִתְגַּבְּרוּת הַשֶּׁקֶר נֶחֱלַף בֶּן הַמֶּלֶךְ בְּבֶן הָעֶבֶד עַד שֶׁסָּבְרוּ עַל בֶּן הָעֶבֶד שֶׁהוּא בֶּן הַמֶּלֶךְ, וְעַל בֶּן הַמֶּלֶךְ לְהֵפֶךְ, כַּמְּבֹאָר בְּסִפּוּרֵי מַעֲשִׂיּוֹת.
עִקַּר בִּטּוּל הַשֶּׁקֶר וְהִתְגַּלּוּת הָאֱמֶת הוּא עַל-יְדֵי שֶׁמְּבַטֵּל עַצְמוֹ מִכָּל וָכֹל עַד שֶׁהוּא בִּבְחִינַת עָפָר מַמָּשׁ, בִּבְחִינַת "וְנַפְשִׁי כֶּעָפָר לַכֹּל תִּהְיֶה".
הַכֹּל גָּדֵל מִן הָאָרֶץ, וְכָל הַדְּבָרִים וְהַבְּרִיּוֹת הוֹלְכִים וּמוּנָחִים עַל הָאָרֶץ, וְאִי אֶפְשָׁר שֶׁיַּפְסִיקוּ וְיִתְרַחֲקוּ מֵהָאָרֶץ אִם לֹא עַל-יְדֵי כֹּחַ הַמַּכְרִיחַ, הַיְנוּ עַל-יְדֵי שֶׁיֵּשׁ מִי שֶׁמַּכְרִיחַ הַדָּבָר וְנוֹטְלוֹ מִמְּקוֹמוֹ מֵהָאָרֶץ וּמַרְחִיקוֹ מִמֶּנָּה, וּכְפִי כֹּחַ הַמַּכְרִיחַ כֵּן נִתְרַחֵק הַדָּבָר מֵהָאָרֶץ. וְאַחַר-כָּךְ כְּשֶׁנִּפְסָק כֹּחַ הַמַּכְרִיחַ - חוֹזֵר הַדָּבָר לָאָרֶץ, כִּי הָאָרֶץ יֵשׁ לָהּ כֹּחַ הַמּוֹשֵׁךְ וּמַמְשֶׁכֶת כָּל הַדְּבָרִים לְעַצְמָהּ, כִּי אִם לָאו לֹא הָיוּ יְכוֹלִים לְהִתְקַיֵּם עָלֶיהָ, כִּי הָיָה רָאוּי לִפֹּל מִמֶּנָּה מֵחֲמַת שֶׁהִיא כַּדּוּרִית וְכָל בְּנֵי הָעוֹלָם עוֹמְדִים סְבִיבָהּ כַּיָּדוּעַ, אַךְ שֶׁיֵּשׁ לָהּ כֹּחַ הַמּוֹשֵׁךְ וְכוּ'.
וְיֵשׁ צַדִּיק אֲמִתִּי שֶׁהוּא יְסוֹד הָעוֹלָם וְהוּא בִּבְחִינַת עָפָר וְכָל הַדְּבָרִים עוֹמְדִים עָלָיו, וְזֶה הַצַּדִּיק הוא רק יָחִיד בָּעוֹלָם, וַאֲפִלּוּ כָּל הַצַּדִיקִים הֵם רַק עֲנָפִים מִמֶּנּוּ, כָל אֶחָד לְפִי בְּחִינָתוֹ, יֵשׁ שֶׁהוּא עָנָף מִמֶּנּוּ וְיֵשׁ שֶׁהוּא בִּבְחִינַת עָנָף מִן הֶעָנָף. וְזֶה הַצַּדִּיק הַיָּחִיד בָּעוֹלָם הוּא עָנָו וְשָׁפָל וּמֵשִׂים עַצְמוֹ כֶּעָפָר, וְעַל-יְדֵי זֶה יֵשׁ לוֹ כֹּחַ הַמּוֹשֵׁךְ לְהַמְשִׁיךְ כָּל הָעוֹלָם אֵלָיו לְקָרְבָם לַה' יִתְבָּרַךְ וּלְתוֹרָתוֹ הַקְּדוֹשָׁה. וְזֶה הַצַּדִּיק מַמְשִׁיךְ כָּל הַהַשְׁפָּעוֹת לְהָעוֹלָם, שֶׁכָּל הַהַשְׁפָּעוֹת נִמְשָׁכִים מִבְּחִינַת עָפָר מֵהַצַּדִּיק הַנַּ"ל. וְהִנֵּה הָיָה רָאוּי שֶׁיִּמָּשְׁכוּ כָּל בְּנֵי-אָדָם לְזֶה הַצַּדִּיק שֶׁהוּא בְּחִינַת עָפָר שֶׁיֵּשׁ לוֹ כֹּחַ הַמּוֹשֵׁךְ כַּנַּ"ל, אַךְ עַל-יְדֵי כֹּחַ הַמַּכְרִיחַ מַפְסִיקִין וּמַרְחִיקִים מִמֶּנּוּ, הַיְנוּ שֶׁיֵּשׁ בְּנֵי-אָדָם שֶׁעַל-יְדֵי דִּבּוּרָם וּמַעֲשֵׂיהֶם הֵם מַכְרִיחִים אֶת בְּנֵי-אָדָם לְהַפְסִיקָם וּלְהַרְחִיקָם מֵהַצַּדִּיק הַנַּ"ל, וּכְפִי כֹּחַ הַמַּכְרִיחַ - כֵּן מַרְחִיק מֵהַצַּדִּיק, וְאַחַר-כָּךְ כְּשֶׁיַּפְסִיק כֹּחַ הַמַּכְרִיחַ - יַחֲזֹר וְיַמְשִׁיךְ עַצְמוֹ לְהֶעָפָר, לְהַצַּדִּיק הַנַּ"ל שֶׁיֵּשׁ לוֹ כֹּחַ הַמּוֹשֵׁךְ.
וְעִקַּר הִתְגַּבְּרוּת כֹּחַ הַמַּכְרִיחַ הוּא עַל-יְדֵי גַּאֲוָה וְגַסּוּת הָרוּחַ וְכָבוֹד, שֶׁמִּתְיָרֵא שֶׁיִּהְיֶה נִפְחַת כְּבוֹדוֹ וְיִתְבַּזֶּה כְּשֶׁיִּתְקָרֵב אֶל הָאֱמֶת. עַל-כֵּן כָּל מִי שֶׁרוֹצֶה לֵידַע הָאֱמֶת לַאֲמִתּוֹ, יַשְׁפִּיל דַּעְתּוֹ בֶּאֱמֶת וְיִזְכֹּר פְּחִיתוּתוֹ וְשִׁפְלוּתוֹ בֶּאֱמֶת וְכָל מַה שֶּׁעָבַר עָלָיו מֵעוֹדוֹ, וּכְשֶׁיַּרְגִּישׁ שִׁפְלוּתוֹ בֶּאֱמֶת אָז בְּוַדַּאי יִתְגַלֶּה לוֹ הָאֱמֶת וְיִתְגַּבֵּר כֹּחַ הַמּוֹשֵׁךְ עַל כֹּחַ הַמַּכְרִיחַ, וְיִהְיֶה נִמְשָׁךְ בִּזְרִיזוּת גָּדוֹל לְהַצַּדִּיק הָאֱמֶת.
דְּרִישַׁת שָׁלוֹם לְבָבִית לוֹ וְהַנִּלְוִים אֵלָיו, וּבִרְכַּת בְּרִיאוּת בַּגּוּף וָנֶפֶשׁ.
יִשְׂרָאֵל דֹּב אוֹדֶסֶר
<h2>ו.</h2>
ב"ה כ"ז נִיסָן תשי"ח, טְבֶרְיָא.
לְאִישׁ חֲמוּדוֹת, שָׁלוֹם רַב.
בְּחֹל הַמּוֹעֵד פֶּסַח כָּתַבְתִּי לִכְבוֹדוֹ קַבָּלָה עַל מִכְתָּבוֹ עִם הַסַּךְ מֵאָה לִירוֹת, וְהִנֵּה אֵין בִּיכֹלֶת לְצַיֵּר אֶת הַתַּעֲנוּג הַגָּדוֹל שֶׁגָּרַם לִי מִדְּבַר פֶּלֶא הַזֶּה, כִּי בָּאתִי לְהַכָּרָה יְתֵרָה בְּעִנְיַן נְעִימַת נַפְשׁוֹ הָאֲצִילָה. נָתַתִּי לִבִּי וְלָמַדְתִּי מִזֶּה כַּמָּה לִמּוּדִים טוֹבִים שֶׁל רְמָזִים הִתְעוֹרְרוּת וְהִתְחַזְּקוּת הַנְּחוּצִים מְאֹד לְעִנְיַן הַנִּשְׁגָּב וְהָעִקָּרִי שֶׁל הַהִתְקָרְבוּת לְאוֹר הַדַּעַת הֶחָדָשׁ וְיָשָׁן שֶׁל הַצַּדִּיק הָאֱמֶת שֶׁהוּא הָרַבִּי וְהַמַּנְהִיג שֶׁלָנוּ וְשֶׁל כָּל בְּנֵי יִשְׂרָאֵל לְדוֹרוֹת עוֹלָם.
וְעַתָּה הֲרֵינִי מִתְכַּבֵּד בָּזֶה לְשַׁעְשֵׁעַ אֶת נַפְשׁוֹ הַטּוֹבָה וְהַרָחָבָה בְּמַטְעַמִּים טוֹבִים שֶׁאֲנִי עוֹמֵד לְהוֹצִיא לָאוֹר בִּישׁוּעַת ה' יִתְבָּרַךְ:
מוֹרֵנוּ הָרַב רַבִּי נָתָן זַצַ"ל אָמַר פַּעַם לְתַלְמִידָיו, אֲנִי אֲסַפֵּר לָכֶם אֶת חֲלוֹמִי, רָאִיתִי אֶת אַדְמוֹ"ר שֶׁבָּא אֵלַי עִם עוֹד אֶחָד, וְסִפַּרְתִּי לְפָנָיו בְּדֶרֶךְ קֻבְּלָנָא כָּל אֲשֶׁר עָבַר עָלַי, וְאָמַר לִי אַדְמוֹ"ר בְּזֶה הַלָּשׁוֹן, דִּי הָאסְט אָבֶּער מִיט דַיינֶע סְפָרִים גִיט גֶעמַאכְט (אֲבָל עִם הַסְּפָרִים שֶׁלְּךָ עָשִׂיתָ טוֹב). וְזֶה הָאֶחָד שֶׁהָיָה עִמּוֹ נִעְנַע לוֹ רֹאשׁוֹ וְהִסְכִּים עַל זֶה, וְאָמַר בְּזֶה הַלָּשׁוֹן: "יָא יָא, זֵייעֶר גִיט גֶעמַאכְט" (כֵּן, כֵּן, טוֹב מְאֹד עָשִׂיתָ). וְשָׁאַלְתִּי אֶת אַדְמוֹ"ר מִי הוּא זֶה. וְהֵשִׁיב לִי, זֶה הוּא משֶׁה רַבֵּנוּ עָלָיו הַשָּׁלוֹם.
גַּם יָדוּעַ שֶׁרַבֵּנוּ הַקָּדוֹשׁ סָמַךְ יָדוֹ עָלָיו וְאָמַר עָלָיו שֶׁהוּא יוֹדֵעַ מִמֶּנּוּ יוֹתֵר מִכֻּלָּם. בִּתְחִילַת הִתְקָרְבוּת מוֹהֲרָנַ"ת זַ"ל אֵלָיו אָמַר אָז, בָּא אֵלַי אַבְרֵךְ אֶחָד וְעַל-יָדוֹ לֹא יֵאָבֵד אֲפִלּוּ שִׂיחַת חֻלִּין שֶׁלִּי. וְכֵן הָיָה, כִּי רַק הוּא עָסַק לְפַרְסֵם תּוֹרַת רַבֵּנוּ הַקָּדוֹשׁ בָּעוֹלָם וְשִׂיחוֹתָיו הַקְּדוֹשִׁים, לְהוֹדִיעַ לִבְנֵי-אָדָם גְּדֻלַּת תּוֹרָתוֹ הַקְּדוֹשָׁה לְקָרֵב עַל-יְדֵי זֶה אֲנָשִׁים רַבִּים לַה' יִתְבָּרַךְ, וְעַל-יְדֵי זֶה עָמַד עָלָיו הַס"מ (הַמַּלְאַךְ הַמָּוֶת, הַיֵּצֶר הָרָע) וְעָשָׂה עָלָיו מַחֲלֹקֶת עַל-יְדֵי הָרַב מִסַּוְרָאן שֶׁנַּעֲשָׂה לוֹ רוֹדֵף וְשׂוֹנֵא גָּדוֹל עַד לְחַיָּיו, אֲבָל סוֹף כָּל סוֹף "שְׂפַת אֱמֶת תִּכֹּן לָעַד" וְהָרוּחַ סְעָרָה כַּלָּה וְנֶאֱבַד וְאֵינוֹ גָּדוֹל אֶלָּא בִּשְׁעַתּוֹ.
עִקַּר אֲרִיכַת הַגָּלוּת, וְעִקַּר עִכּוּב הַגְּאֻלָּה הוּא רַק עַל-יְדֵי מַחֲלֹקֶת, כִּי בְּכָל דּוֹר נִמְצָאִים בְּנֵי-אָדָם שֶׁהֵם חוֹתְרִים לְהַרְחִיק לֶב בְּנֵי יִשְׂרָאֵל מֵהַצַּדִּיק הָאֱמֶת, וְעַל-יְדֵי זֶה נִתְגַּלְגְּלוּ כָּל הַחֻרְבָּנוֹת וְכָל הַגָּלֻיּוֹת וְכָל הָאֲרִיכַת הַגָּלוּת שֶׁל עַכְשָׁו. אַךְ אַף-עַל-פִּי כֵן "אַתָּה מָרוֹם לְעוֹלָם ה'", כִּי גַּם כְּמוֹ כֵן נִמְצָאִים בְּכָל דּוֹר וָדוֹר צַדִּיקִים וּכְשֵׁרִים אֲמִתִּיִּים שֶׁהֵם נִלְוִים אֶל הַצַּדִּיק הַגָּדוֹל הַמֻּבְחָר וּשְׂמֵחִים לִקְרָאתוֹ, וְשׁוֹמְעִים לַעֲצָתוֹ וְעַל-יְדֵי זֶה תָּבֹא הַגְּאֻלָּה.
מִי שֶׁרוֹצֶה לְמַלֵּט נַפְשׁוֹ מֵאֵשׁ הַמַּחֲלֹקֶת, הַיְנוּ שֶׁלֹּא יַחֲזִיק בְּמַחֲלֹקֶת חַס וְשָׁלוֹם, עִקַּר הַצָּלָתוֹ עַל-יְדֵי אֱמֶת.
בְּכָל דּוֹר וָדוֹר צְרִיכִים לְשׁוֹטֵט וּלְבַקֵּשׁ וּלְחַפֵּשׂ מְאֹד מְאֹד בְּכָל כֹּחֵינוּ בְּכָל מִינֵי חִפּוּשׂ בִּמְסִירוּת נֶפֶשׁ אֶת הַצַּדִּיק הָאֱמֶת עַד שֶׁנִּזְכֶּה לְמָצְאוֹ וּלְהִתְקָרֵב אֵלָיו וְאָז נִזְכֶּה לֶאֱמוּנָה שְׁלֵמָה שֶׁעַל-יְדֵי זֶה תָּבוֹא הַגְּאֻלָּה. אַשְׁרֵי הַזּוֹכֶה לָזֶה, אַשְׁרֵי הַמְחַכֶּה לָזֶה, אַשְׁרֵי הַמְבַלֶּה כָּל יָמָיו לְהִתְגַּעְגֵּעַ וּלְהִשְׁתּוֹקֵק וְלִכְסֹף לָזֶה.
הֶמְשֵׁךְ יָבוֹא בְּקָרוֹב.
בִּדְרִישַׁת שָׁלוֹם לוֹ וּלְבֵיתוֹ וְהַנִּלְוִים אֵלָיו, וּבְרִגְשֵׁי אַהֲבַת אֱמֶת לַאֲמִתּוֹ שֶׁאֵינוֹ תָּלוּי בְּשׁוּם דָּבָר בָּטֵל.
יִשְׂרָאֵל דֹּב אוֹדֶעסֶר
<h2>ז.</h2>
ב"ה, יוֹם ה' חַג הָעַצְמָאוּת הֶעָשׂוֹר תשי"ח, טְבֶרְיָא.
לִכְבוֹד חֶמְדַּת לִבִּי הַנָּעִים, שָׁלוֹם וְאוֹר רַב מֵהַנֶּשֶׁר הַגָּדוֹל יְרַחֵף עָלָיו בְּכָל יוֹם תָּמִיד לְאֹרֶךְ יָמִים.
הֲרֵינִי שׁוֹלֵחַ לוֹ אֶת בִּרְכָתִי הַלְּבָבִית לְחַג הָעַצְמָאוּת הַעֲשִׂירִי, בָּרוּךְ שֶׁהֶחֱיָנוּ וְהִגִּיעָנוּ לַזְּמַן הַזֶּה שֶׁעָשָׂה לָנוּ נִסִּים נִגְלִים לְעֵינֵי כָּל הָעוֹלָם, וְנִסִּים נִסְתָּרִים הַנֶּעֱלָמִים מִדַּעְתֵּנוּ, כֵּן נִזְכֶּה לַגְּאֻלָּה הַשְּׁלֵמָה עַל-יְדֵי הִתְגַּלּוּת הַדַּעַת הַקָּדוֹשׁ שֶׁל הַצַּדִּיק הָאֱמֶת נַחַל נוֹבֵעַ מְקוֹר חָכְמָה, זְכוּתוֹ יָגֵן עָלֵינוּ אָמֵן.
עַל-יְדֵי קְדֻשַּׁת אֶרֶץ יִשְׂרָאֵל זוֹכִין לֵידַע מֵרַבִּי הָאֱמֶת, וְיִתְגַלֶּה הָאֱמֶת בָּעוֹלָם, וְעַל-יְדֵי זֶה הַכֹּל חוֹזְרִין לַה' יִתְבָּרַךְ אֲפִלּוּ אֻמּוֹת הָעוֹלָם לְעָבְדוֹ שְׁכֶם אֶחָד.
כְּפִי מַה שֶּׁזּוֹכֶה לְהִתְקַשֵּׁר וּלְהִכָּלֵל בְּהַצַּדִּיק הָאֱמֶת כְּמוֹ כֵן זוֹכֶה לִירֻשַּׁת אֶרֶץ יִשְׂרָאֵל.
אֶרֶץ יִשְׂרָאֵל הִיא כְּלָלִיּוּת הַקְּדֻשָּׁה שֶׁבְּכָל הַקְּדֻשּׁוֹת, וְשָׁם זוֹכִין לָצֵאת מִטִּבְעִיּוּת, וְלֵידַע וּלְהַאֲמִין שֶׁהַכֹּל בְּהַשְׁגָּחָה לְבַד, שֶׁזֶּה כְּלָלִיוּת הַקְּדֻשָּׁה.
אֶרֶץ יִשְׂרָאֵל מְקַבֶּלֶת קְדֻשָּׁתָהּ מֵהַצַּדִּיק שֶׁאֶצְלוֹ כָּל הַבְּרָכוֹת וְהַהַשְׁפָּעוֹת.
אִם הָיָה הָאָדָם מַאֲמִין בֶּאֱמֶת בִּקְדֻשַּׁת אֶרֶץ יִשְׂרָאֵל חֵלֶק אֶחָד מֵאַלְפֵי אֲלָפִים מִכְּמוֹ שֶׁהוּא בֶּאֱמֶת, בְּוַדַּאי הָיָה רָץ וּפוֹרֵחַ לְאֶרֶץ יִשְׂרָאֵל בְּכָל כֹּחוֹ וְלֹא הָיָה שׁוּם מוֹנֵעַ שֶׁיִּמְנָעֵהוּ.
כָּל אֶחָד מִיִּשְׂרָאֵל יֵשׁ לוֹ אֵיזֶה חֵלֶק בְּאֶרֶץ יִשְׂרָאֵל וְשָׁם חַיֵּינוּ, שָׁם קְדֻשָּׁתֵנוּ, שָׁם בֵּיתֵנוּ, שָׁם אַרְצֵנוּ, שָׁם אַדְמָתֵנוּ, שָׁם חֶלְקֵנוּ, שָׁם גּוֹרָלֵנוּ. וּבְחוּץ לָאָרֶץ אָנוּ גָּרִים כְּאוֹרֵחַ נָטָה לָלוּן הַמִּתְגּוֹלֵל בַּחוּצוֹת וּבַשְּׁוָקִים וּבָרְחוֹבוֹת, כִּי אֵין זֶה אַדְמָתֵנוּ וְחֶלְקֵנוּ כְּלָל, וְעַל-כֵּן נִקְרֵאת חוּץ לָאָרֶץ, חוּץ דַּוְקָא. כִּי בַּחוּץ אָנוּ עוֹמְדִין, בַּחוּץ מַמָּשׁ, וְאֵין אִישׁ מְאַסֵּף אוֹתָנוּ הַבַּיְתָה עַד אֲשֶׁר נָבוֹא עַל אַדְמַת הַקֹּדֶשׁ.
בִּזְכוּת הַתּוֹרָה שֶׁמַּמְשִׁיךְ הַצַּדִּיק זוֹכִין לְאֶרֶץ יִשְׂרָאֵל.
עַל-יְדֵי יְשִׁיבַת אֶרֶץ יִשְׂרָאֵל מְשִׂיגִין הַשְׁגָּחַת ה' יִתְבָּרַךְ עַל הָעוֹלָם.
הֵיכָן שֶׁמִּתְקַבְּצִין אַנְשֵׁי שְׁלוֹמֵנוּ רָאוּי לִסַּע מִכָּל קַצְוֵי אֶרֶץ לִתְחֹב אֶת רֹאשׁוֹ בֵּינֵיהֶם.
אִם נַעֲשֶׂה עִמָּנוּ מַה שֶּׁנַּעֲשֶׂה, יֵשׁ לָנוּ אָב זָקֵן וְאָנוּ בְּטוּחִים בְּכֹחוֹ הַגָּדוֹל כִּי רַב הוּא.
אַל תַּאֲמִין בְּעַצְמְךָ, "בְּעַצְמְךָ" דַּיְקָא, כִּי כְּשֶׁהוּא בְּעַצְמוֹ בְּוַדַּאי אֵין לוֹ לְהַאֲמִין בְּעַצְמוֹ, כִּי יִפֹּל בְּאֵין סוֹמֵךְ. אֲבָל מִי שֶׁאוֹחֵז עַצְמוֹ בְּהַצַּדִּיק הָאֱמֶת הוּא בָּטוּחַ מִמִּכְשׁוֹל וּנְפִילָה, כִּי תּוֹרָתוֹ שֶׁל הָרַבִּי הָאֱמֶת תַּנְחֵהוּ בָּעוֹלָם הַזֶּה, וּבַקֶּבֶר וּבְעֵת הַתְּחִיָּה לָנֶצַח.
עִקַּר הָאֳמָנוּת וְהַחְכָמָה הָעֲמֻקָּה שֶׁל הַצַּדִּיק הָאֱמֶת הַגָּדוֹל מְאֹד, שֶׁיּוֹדֵעַ לְהַלְבִּישׁ אֶת חָכְמָתוֹ הַגְּבוֹהָה בְּכַמָּה וְכַמָּה לְבוּשִׁים עַד שֶׁיָּכוֹל לְהוֹרִידָהּ וּלְהַכְנִיסָהּ בְּהַנְּמוּכִים מְאֹד, כְּשֶׁזּוֹכִים לְהִתְקָרֵב אֵלָיו, עַד שֶׁגַּם הֵם יִזְכּוּ לְהַשָּׂגַת אֱלֹקוּת שֶׁזֶּה עִקַּר הַחַיִּים הָאֲמִתִּיִּים חַיִּים הַנִּצְחִיִּים.
גַּם בְּתֹקֶף הַגָּלוּת הַזֶּה, נִזְכֶּה לָצֵאת מִכָּל הַטֻּמְאוֹת וְלַעֲלוֹת לְכָל הַקְּדֻשּׁוֹת עַד שֶׁנִּזְכֶּה לְהַשָּׂגַת אֱלֹקוּת עַל-יְדֵי גֹּדֶל כֹּחוֹ שֶׁל הַצַּדִּיק הָאֱמֶת.
הָעוֹלָם מָלֵא צְעָקוֹת וּגְנִיחוֹת בְּלִי שִׁעוּר, וְכֻלָּם צוֹעֲקִים "מָמוֹן", וְכָל אֶחָד צוֹעֵק בְּקוֹלוֹת מְשֻׁנּוֹת כְּאִלּוּ לוֹ חָסֵר יוֹתֵר מִכָּל הָעוֹלָם עַד שֶׁכִּמְעַט יוֹצֵאת נַפְשָׁם מֵעֹמֶק מְרִירוּתָם. וְעִקַּר הַחִיּוּת מְקַבְּלִין מֵהַצַּדִּיק יְסוֹד עוֹלָם הַמַּמְתִּיק בְּכָל עֵת מְרִירוּתָא דְּעַלְמָא בִּדְרָכִים נִפְלָאִים, וְעַל-יָדוֹ מַמְתִּיקִים מֵעַצְמוֹ הַמְּרִירוּת בְּהַמְתָּקוֹת יְתֵרוֹת, וְכָל אֶחָד כְּפִי קֵרוּבוֹ לְהַצַּדִּיק, וּכְפִי אֱמוּנָתוֹ בּוֹ - כְּמוֹ כֵן נִמְתָּק מְרִירוּתוֹ.
הָאֱמוּנָה הִיא הַפֶּתַח וְהַשַּׁעַר שֶׁדֶּרֶךְ בּוֹ נִכְנָסִין אֶל הַקְּדֻשָּׁה, וְעִקַּר הָאֱמוּנָה הוּא לְהַאֲמִין בְּחִדּוּשׁ הָעוֹלָם שֶׁזֶּה אִי אֶפְשָׁר לְהָבִין בְּשֵׂכֶל בְּשׁוּם אֹפֶן כִּי אִם בֶּאֱמוּנָה. וְעִקַּר תִּקּוּן הָאֱמוּנָה הוּא עַל-יְדֵי רוּחַ נְבוּאָה שֶׁמְּקַבְּלִין מֵהַצַּדִּיק הָאֱמֶת הַמֵּאִיר אוֹר הָאֱמוּנָה בָּעוֹלָם אֲפִלּוּ עַתָּה גַּם עַתָּה, כִּי עַל-יְדֵי רוּחַ קָדְשׁוֹ נִתְבָּרֵר הַמְדַמֶּה וְזוֹכִין לָאֱמוּנָה, לְהַאֲמִין בְּהַהַתְחָלָה וְהִתְחַדְּשׁוּת הָרִאשׁוֹן, דְּהַיְנוּ בְּחִדּוּשׁ הָעוֹלָם שֶׁה' יִתְבָּרַךְ בָּרָא עוֹלָמוֹ יֵשׁ מֵאַיִן הַמֻּחְלָט, שֶׁזֶּה עִקַּר הָאֱמוּנָה.
אַהֲבָתוֹ וּתְשׁוּקָתוֹ הַחֲזָקָה לִשְׁמֹעַ דִּבּוּרִים אֲמִתִּיִּים אִלְּצוּנִי וּדְחָקוּנִי לְהוֹסִיף לִכְתֹּב אֶת אֲשֶׁר הִזְמִין ה' תַּחַת קוֹלְמוּסִי גַּם בַּחֲלִישַׁת כֹּחִי לֹא עָלֶיךָ. בִּדְרִישַׁת שָׁלוֹם לְבָבִית.
יִשְׂרָאֵל דֹּב אוֹדֶסֶר
<h2>ח.</h2>
ב"ה, י"א אִיָּר תשי"ח, טְבֶרְיָא.
אֲהוּבִי כְּנַפְשִׁי, שָׁלוֹם וְחַיִּים אֲמִתִּיִּים.
כְּבָר כָּתַבְתִּי שֶׁאֲנִי מַאֲמִין וּמְקַוֶּה כִּי בִּגְלַל הַשְׁגָּחָה הַפְּלִיאָה שֶׁקָּרָה בְּחוֹל הַמּוֹעֵד פֶּסַח יִהְיֶה לוֹ טוֹבָה וּבְרָכָה רַבָּה בְּעֵסֶק הַהִתְקָרְבוּת לְהַצַּדִּיק הָאֱמֶת. אָמְנָם בְּיַחַד עִם זֶה מָצָאתִי חוֹבָה לְעַצְמִי לְגַלּוֹת אֶת אָזְנָיו הָאֱמֶת אֲשֶׁר בִּלְבָבִי, כִּי בְּעִנְיָן עִסְקֵנוּ אֲנִי נָקִי לְגַמְרֵי מִכָּל מִינֵי פְּנִיּוֹת גַּשְׁמִיּוֹת שֶׁל מָמוֹן וְכָבוֹד וְכַדּוֹמֶה חַס וְשָׁלוֹם, רַק בִּלְתִּי לַה' לְבַדּוֹ, וַאֲנִי בָּטוּחַ וְסוֹמֵךְ עַצְמִי עַל רוּם מַעֲלַת חָכְמָתוֹ שֶׁמֵּבִין וְיוֹדֵעַ בְּבֵרוּר גָּמוּר דָּבָר זֶה בִּכְבוֹדוֹ וּבְעַצְמוֹ. ה' יִתְבָּרַךְ יוֹדֵעַ וַעֵד שֶׁאֲנִי מוּכָן וּמְזֻמָּן לִמְסֹר אֶת חַיַּי וּמָמוֹנִי וְכָל אֲשֶׁר לִי בִּשְׁבִיל עֵסֶק זֶה לְקָרֵב אֵיזֶה נֶפֶשׁ יִשְׂרְאֵלִי לַה' יִתְבָּרַךְ אוֹ עַל כָּל פָּנִים לְהַכְנִיס בּוֹ אֵיזֶה הִרְהוּר תְּשׁוּבָה אֲפִלּוּ רַק לְרֶגַע אַחַת בִּלְבַד!
רַבֵּנוּ זִכְרוֹנוֹ לִבְרָכָה אָמַר, שְׁלשָׁה דְּבָרִים פָּעַלְתִּי אֵצֶל ה' יִתְבָּרַךְ:
א) דָאס גַּדְלוּת הָאבּ אִיךְ שׁוֹין פוּן אַייךְ צוּבְּרָאכֶען (אֶת הַגַּבְהוּת שֶׁבָּכֶם כְּבָר שָׁבַרְתִּי).
ב) אֵיין עֲבֵרָה וֶועט אַייךְ קְרֶענְקֶען, עֶס וֶועט אַייךְ שׁוֹין נִיט בַּאקוּמֶען. אֲפִלּוּ אִיהר וֶועט טָאהן וֶועט דָאס זַיין אָהן הֶענט אוּן אָהן פִיס (עֲבֵרָה תַּעֲלֶה לָכֶם בְּיִסּוּרִים, לֹא תִּגְרֹם לָכֶם שׁוּב נַחַת רוּחַ. אֲפִלּוּ תַּעֲשׂוּ עֲבֵרָה, תְּהֵא בְּלִי יָדַיִם וּבְלִי רַגְלַיִם).
ג) מְפֻרְסָמִים שֶׁל שֶׁקֶר וֶועט אִיהר זֵייעֶר בִּפְנֵיהֶם נִיט אָן קִיקְן, אִיהר הָאט שׁוֹין פַארְזִיכְט אוּנְגַארִישֶׁעין וַויין (מְפֻרְסָמִים שֶׁל שֶׁקֶר לֹא תִּסְתַּכְּלוּ עוֹד בִּפְנֵיהֶם, כְּבָר טְעַמְתֶּם מִיַּיִן הַהוּנְגָּרִי).
מוֹהֲרָנַ"ת שָׁאַל אֶת רַבֵּנוּ זַצַ"ל מִפְּנֵי מָה מַסְתִּיר אֶת עַצְמוֹ מִפְּנֵי הָרַב מִבַּרְדִיטְשׁוֹב. וְהֵשִׁיב, לְהִתְקָרֵב אֵלַי אֵינוֹ יָכוֹל אֶלָּא אִם יַעֲשֵׁן לִי אֶת הַלּוּעֶלְקֶע (ידליק לי את המקטרת), וְזֹאת אִי אֶפְשָׁר.
אֲפִלּוּ אִם עָשָׂה הָאָדָם מַה שֶּׁעָשָׂה וְעָבַר מַה שֶּׁעָבַר, גַּם אָז מְצַמְצֵם אֶת עַצְמוֹ ה' יִתְבָּרַךְ מֵאֵין סוֹף עַד אֵין תַּכְלִית וּמְרַמֵּז לוֹ רְמָזִים שֶׁיִּתְקָרֵב אֵלָיו בְּסִבּוֹת מִסִּבּוֹת שׁוֹנוֹת אֲשֶׁר מְסַבֵּב בְּכָל זֶה בְּתַעֲלוּמוֹתָיו הַנִּשְׂגָּבוֹת, כִּי הוּא יִתְבָּרַךְ חוֹשֵׁב מַחֲשָׁבוֹת לְבַל יִדַּח מִמֶּנּוּ נִדָּח, אֲבָל כָּל רְמִיזוֹתָיו הָאֵלֶּה וְכָל קְרִיאָתוֹ אוֹתָנוּ הוּא עַל-יְדֵי הַצַּדִּיק הָאֱמֶת שֶׁנָּשׁוּב אֵלָיו מִכָּל מָקוֹם שֶׁהוּא, מִכָּל מִינֵי מְנִיעוֹת וּפִתּוּיִים וְעַקְמוּמִיּוּת שֶׁבַּלֵּב, מִכָּל מִינֵי הִתְגַּבְּרוּת קְלִפַּת עֲמָלֵק שֶׁמִּתְגַּבֵּר עַל הָאָדָם, מִכָל מָקוֹם שֶׁנִּתְעֶה וְנִטְעֶה דַּעְתּוֹ וּלְבָבוֹ.
עֶצֶם הַנְּקֻדָּה שֶׁבַּפְּנִימִיּוּת דִּפְנִימִיּוּת הַלֵּב שֶׁל כָּל אֶחָד מִיִּשְׂרָאֵל, מַיִם רַבִּים וְעַזִּים לֹא יוּכְלוּ לְכַבּוֹתָהּ אַף אִם יַעֲבֹר עָלָיו מַה שֶּׁיַּעֲבֹר, אַף שֶׁהַבַּעַל-דָּבָר מִתְגַּבֵּר מְאֹד וְכִמְעַט שֶׁשּׂוֹרֵף אוֹתוֹ לְגַמְרֵי, אַף-עַל-פִּי כֵן אָסוּר לוֹ לְיַאֵשׁ אֶת עַצְמוֹ, רַק צָרִיךְ לְלַקֵּט וּלְחַפֵּשׂ אֵיזֶה נְקֻדּוֹת טוֹבוֹת מִתּוֹךְ רִבּוּי הַחֲטָאִים אֲשֶׁר נִכְשַׁל בָּהֶם, וְעַל-יְדֵי זֶה יִזְכֶּה לָשׁוּב לַה' יִתְבָּרַךְ בֶּאֱמֶת.
בִּפְרִישַׂת שָׁלוֹם וּבְרִגְשֵׁי כָּבוֹד וִיקָר, הַמִּתְגַּעְגֵּעַ וּמְקַוֶּה לְהִתְרָאוֹת בְּשִׂמְחַת לֵב.
יִשְׂרָאֵל דֹּב אוֹדֶעסֶר
<h2>ט.</h2>
ב"ה, כ' סִיוָן תשי"ח, טְבֶרְיָא.
לִכְבוֹד חֶמְדַּת לִבִּי הַחוֹשֵׁק וְצָמֵא לִשְׁתּוֹת מַיִם חַיִּים נוֹבְעִים וּמְתוּקִים מְאֹד עָמֹק עָמֹק מִי יִמְצְאֶנּוּ, וְאֵין אָדָם יוֹדֵעַ לִשְׁאֹב מִמֶּנּוּ, שָׁלוֹם וְנֹעַם ה' יִזְרַח עָלָיו לְאֹרֶךְ יָמִים אָמֵן.
תְּמוּנַת נֹעַם פָּנָיו הַמַּבִּיעַ עֲדִינוּת שֶׁל אַהֲבַת אֱמֶת וּתְמִימוּת מְצֻיָּר בְּעֹמֶק לִבִּי וְעוֹמֵד לְנֶגֶד עֵינַי תָּמִיד וְאֵינֶנִּי שׁוֹכֵחַ אוֹתוֹ. לְדַאֲבוֹנִי לֹא זָכִיתִי לִכְתֹּב לוֹ זֶה זְמַן רַב, כִּי אֲנִי חוֹלֶה וְחָלוּשׁ כֹּחַ לֹא עָלֶיךָ, וְעַתָּה הִנְנִי מִתְאַמֵּץ לִכְתֹּב מַה שֶּׁיַּזְמִין ה' לְיָדִי.
דַּע כִּי דַּיְקָא עַכְשָׁו בְּדוֹרוֹתֵינוּ אֵלֶּה נִמְצָא אוֹר חָדָשׁ כָּזֶה הָעוֹלֶה עַל הַכֹּל שֶׁעֲדַיִן לֹא הָיָה בָּעוֹלָם, הַמֵּאִיר לְכָל אָדָם בְּחֶשְׁכַּת אֲפֵלָתוֹ לִמְצֹא עַל-יָדוֹ פֶּתַח לָצֵאת מִמַּאֲסַר הַחשֶׁךְ וְרֶשֶׁת הַהֲבָלִים וּלְהַגִּיעַ לְדֶרֶךְ יְשָׁרָה.
עִקַּר הַטֻּמְאָה וְהַזֻּהֲמָא הוּא אֱמוּנוֹת כָּזְבִיּוֹת וּכְפִירוּת, וְזֶה עִקַּר הַגָּלוּת. וְנִתְבַּטְּלִין וְנִכְנָעִין עַל-יְדֵי הִתְגַּלּוּת אֱלֹקוּת שֶׁמַּמְשִׁיךְ הַצַּדִּיק הָאֱמֶת הָעוֹסֵק לְקָרֵב גַּם הָרְחוֹקִים וְהַנִּדָּחִים אֶל ה' יִתְבָּרַךְ, וְעַל-יְדֵי זֶה תָּבוֹא הַגְּאֻלָּה.
יֵשׁ מַנְהִיגִים שֶׁנִּקְרָאִים בְּשֵׁם "רַבִּי", וּבְוַדַּאי אֵינָם יְכוֹלִים לְהַנְהִיג אֲפִלּוּ אֶת עַצְמָן מִכָּל שֶׁכֵּן אֲחֵרִים, וְאַף-עַל-פִּי כֵן נוֹטְלִין גְּדֻלָּה לְעַצְמָן וְרוֹדְפִים אַחַר הִתְנַשְּׂאוּת לְהַנְהִיג הָעוֹלָם. צָרִיךְ כָּל אֶחָד לִרְאוֹת שֶׁלֹּא לְהַסְמִיךְ אוֹתָם, שֶׁלֹּא לִתֵּן לָהֶם שׁוּם תֹּקֶף וְעֹז, כִּי הֵם עַצְמָן אֵינָם חַיָּבִים כָּל-כָּךְ, כִּי יֵשׁ לָהֶם יֵצֶר הָרָע גָּדוֹל לְהַנְהִיג הָעוֹלָם, אַךְ אֵלּוּ הַנּוֹתְנִים לָהֶם תֹּקֶף וְעֹז וְנִסְמָכִים עַל-יָדָם שֶׁיִּהְיוּ נִקְרָאִים בְּשֵׁם "רַבִּי", הֵם עֲתִידִים לִיתֵּן דִּין וְחֶשְׁבּוֹן. וְעַל-יְדֵי זֶה גּוֹזְרִין לְגָרֵשׁ בְּנֵי יִשְׂרָאֵל מִמְּקוֹם הַיִּשּׁוּב שֶׁנִּתְיַשְּׁבוּ שָׁם יִשְׂרָאֵל מִכְּבָר, אֶל מְקוֹמוֹת שֶׁלֹּא הָיָה שָׁם יִשּׁוּב מֵעוֹלָם. אֲבָל כְּשֶׁהֶחָכָם הָרָאוּי לִסְמִיכָה נִסְמָךְ בְּשֵׁם "רַבִּי", עַל-יְדֵי זֶה נִתְקַדֵּשׁ הָאֲוִיר בִּבְחִינַת אֲוִירָא דְּאֶרֶץ יִשְׂרָאֵל, וְעַל-יְדֵי זֶה נִתַּקֵּן הַכֹּל.
עֵצוֹת אֲמִתִּיּוֹת לְהִנָּצֵל מִבִּלְבּוּל וְעַקְמִימִיּוּת שֶׁל זֶה הָעוֹלָם שֶׁמְּעַקֵּם וּמְבַלְבֵּל הַלֵּב בְּלִי שִׁעוּר, צְרִיכִין עַתָּה בַּדּוֹרוֹת הַלָּלוּ לְחַפֵּשׂ וּלְבַקֵּשׁ מִסִּפְרֵי רַבֵּנוּ זַ"ל וְאֵצֶל תַּלְמִידָיו וְאֵצֶל תַּלְמִידֵי תַּלְמִידָיו וְכוּ'.
אַשְׁרֵינוּ שֶׁאָנוּ זוֹכִים לֵידַע מִבַּעַל הַנִּפְלָאוֹת אֲשֶׁר כָּל דְּבָרָיו וּדְרָכָיו הַתְּמִימִים וְהָעֲמֻקִּים שֶׁהִשְׁאִיר לָנוּ יְרֻשָּׁה טוֹבָה, כֻּלָּם נִפְלָאִים פִּלְאֵי פְּלָאוֹת עַד אֵין חֵקֶר. וְנַפְשִׁי יוֹדַעַת מְאֹד שֶׁאֵין בְּכָל הָעוֹלָם מִי שֶׁיֵּדַע וְיַרְגִּישׁ נִפְלָאוֹת כָּאֵלֶּה, כַּאֲשֶׁר זָכִינוּ אֲנַחְנוּ בְּעֵינֵינוּ, אֲשֶׁר יִלְאֶה הַפֶּה לְדַבֵּר וְהַרַעֲיוֹן לְהָכִיל עֹצֶם הַנִּפְלָאוֹת אֲשֶׁר עָשָׂה עִמָּנוּ אֲדוֹן הַנִּפְלָאוֹת לִזְכּוֹת לְקַבֵּל אוֹרוֹת עֲצוּמוֹת וְנוֹרָאוֹת כָּאֵלֶּה מֵאוֹר הָאוֹרוֹת וְכוּ' וְכוּ'.
אִי אֶפְשָׁר לִחְיוֹת אֵיזֶה חִיּוּת בָּעוֹלָם כִּי אִם עַל-פִּי דִּבְרֵי קָדְשׁוֹ שֶׁל רַבֵּנוּ זֵכֶר צַדִּיק וְקָדוֹשׁ לִבְרָכָה, אֲשֶׁר רַק מִמֶּנּוּ נִמְשָׁךְ בְּחִינַת הַמִּלְחָא הַמַּמְתִּיק מְרִירוּתָא דְּעַלְמָא, אֲשֶׁר בְּלֹא זֶה לֹא הָיָה אֶפְשָׁר לִחְיוֹת וּלְהִתְקַיֵּם כְּלָל. אַשְׁרֵינוּ שֶׁאָנוּ זוֹכִים עַל כָּל פָּנִים לֵידַע מֵחִיּוּתֵנוּ, מִי מְחַיֶּה אוֹתָנוּ וְאֶת כָּל הָעוֹלָמוֹת כֻּלָּם, מַה שֶּׁרֹב הָעוֹלָם אֵינָם זוֹכִים לָזֶה. חֲזַק וֶאֱמַץ וְתָגִיל וְתָשִׂישׂ בִּישׁוּעָתוֹ הַקְּדוֹשָׁה אֲשֶׁר זָכִינוּ לִשְׁאֹב מַיִם בְּשָׂשׂוֹן מִמַּעְיְנֵי הַיְשׁוּעָה, אֲשֶׁר עֲדַיִן לֹא נִפְסְקוּ מֵימָיו הַקְּדוֹשִׁים כַּאֲשֶׁר אָנוּ רוֹאִים בְּחוּשׁ שֶׁגַּם עַתָּה נוֹבְעִים דְּבָרָיו כְּמַעְיָן הַנּוֹבֵעַ.
הֶמְשֵׁךְ יָבוֹא בִּישׁוּעַת ה'. בִּדְרִישַׁת שָׁלוֹם בְּאַהֲבַת אֱמֶת.
יִשְׂרָאֵל דֹּב אוֹדֶעסֶר
<h2>י.</h2>
ב"ה, ב' דר"ח תַּמּוּז תשי"ח, טְבֶרְיָא.
לָאִישׁ חָכָם וּמַשְׂכִּיל עַל דְּבַר אֱמֶת, שָׁלוֹם וְיֶשַׁע רַב.
כְּבָר עָבְרוּ מִשְּׁנוֹתֵינוּ הַרְבֵּה, וְיָמֵינוּ כְּצֵל עוֹבֵר, וְאִם לֹא עַכְשָׁו אֵימָתַי. הַט אָזְנֶיךָ וּלְבָבְךָ וּשְׁמַע וְהָבֵן הֵיטֵב מַה שֶּׁנַּעֲשֶׂה אִתָּנוּ עַתָּה בְּיָמֵינוּ מַעֲשֶׂה כָּזֹאת שֶׁעֲדַיִן לֹא הָיָה, שֶׁבָּאנוּ לָעוֹלָם בְּעֵת שֶׁנִּתְגַּלָּה אוֹר קָדוֹשׁ וְחָדָשׁ נוֹרָא וְנִשְׂגָּב כָּזֶה, רַבִּי אֱמֶת מַנְהִיג רַחֲמָן כָּזֶה אֲשֶׁר הוּא יְסוֹד הָעוֹלָם, הָעוֹמֵד בֵּין שְׁמַד לְרָצוֹן, לְהַעֲלוֹת נַפְשׁוֹת יִשְׂרָאֵל מִשְּׁאוֹל תַּחְתִּיּוֹת וּמִתַּחְתָּיו, מִבְּחִינַת שְׁמַד וּכְפִירוּת - לְרָצוֹן. דּוֹקְטוֹר גָּדוֹל כָּזֶה שֶׁבָּקִי מְאֹד בִּרְפוּאוֹת נַפְשֵׁנוּ עַד תַּכְלִיתֵנוּ, עַד הַסּוֹף הָאַחֲרוֹן, וְיוֹדֵעַ הֵיטֵב בִּכְלָלִיּוּת וּבִפְרָטִיּוּת כָּל מַה שֶּׁנַּעֲשֶׂה עִם כָּל הַנְּפָשׁוֹת בְּכָל דּוֹר וָדוֹר מִיּוֹם בְּרוֹא אֱלֹקִים אָדָם עַל הָאָרֶץ עַד הֵנָּה וְעַד הַסּוֹף הַסּוֹף הַאַחֲרוֹן, וְיוֹדֵעַ כָּל הַתִּקּוּנִים שֶׁל כָּל אֶחָד, וְכָל הַיְדִיעוֹת הָאֵלּוּ הֵם אֶצְלוֹ דָּבָר קָטָן.
בָּרוּךְ הַמָּקוֹם, בָּרוּךְ הוּא, שֶׁבְּיָמֵינוּ אֵלֶּה בְּתוֹךְ שֶׁטֶף מַיִם רַבִּים וְרֶפֶשׁ וְטִיט הַיָּוֵן נִתְגַּלָּה נוֹרְאוֹת כָּאֵלֶּה פִּלְאֵי פְּלָאוֹת וְכוּ', אֲשֶׁר אֵין שׁוּם חשֶׁךְ וּתְהוֹם תַּחְתִּיּוֹת שֶׁיּוּכַל לְהַסְתִּיר אוֹר הָאוֹרוֹת כָּזֶה שֶׁמֵּאִיר לְכָל אָדָם בְּכָל עֵת בְּכָל מָקוֹם שֶׁהוּא. וְכָל עִקַּר הָרַעַשׁ וְהַקָּטֵגוֹרְיָה הַגְּדוֹלָה שֶׁעָלֵינוּ אֲשֶׁר קָמוּ עָלֵינוּ לְבָלְעֵינוּ חִנָּם לְהַשְׁמִיד וְלַהֲרֹג, הוּא רַק מֵחֲמַת זֶה שֶׁרַבֵּנוּ הַגָּדוֹל זַצַ"ל רוֹצֶה לְהַחֲיוֹת מֵתִים וּפְגָרִים מַמָּשׁ, שֶׁנָּפְלוּ מְאֹד מֵרִבּוּי עֲווֹנוֹתֵיהֶם הָעֲצוּמִים כִּפְגָרִים מַמָּשׁ, וְכָל הָרַעַשׁ הַגָּדוֹל הוּא רַק בִּשְׁבִיל זֶה. אֲבָל מַה לָּנוּ בָּזֶה, כָּל אֶחָד יֵלֵךְ בְּדַרְכּוֹ, וַאֲנַחְנוּ בְּחַסְדּוֹ הַנִּפְלָא נְקַיֵּם "אֲחַזְתִּיו וְלֹא אַרְפֶּנּוּ עַד וְכוּ'".
מַה שֶּׁהָעוֹלָם רְחוֹקִים כָּל-כָּךְ מֵה' יִתְבָּרַךְ, הוּא רַק מֵחֲמַת הִתְגַּבְּרוּת הַהַטְעָאוֹת וּשְׁקָרִים וְהַחֲלִיפִין וְהַתְּמוּרוֹת שֶׁל הֵיכְלֵי הַתְּמוּרוֹת עַד שֶׁמְּמִירִין וּמַחֲלִיפִין רַע בְּטוֹב וְטוֹב בְּרָע וְכוּ' לְהֵפֶךְ מִן הָאֱמֶת, וְעַל-יְדֵי הַחִלּוּף וְהַתְּמוּרָה נִתְּנָה כָּל הַמֶּמְשָׁלָה וְהַמְּלוּכָה לְבֶן הָעֶבֶד, וּבֶן הַמֶּלֶךְ הָאֱמֶת הֻכְרַח לַעֲקֹר מִמְּקוֹמוֹ וְלִהְיוֹת בּוֹרֵחַ וּמְגֹרָשׁ וּמְטֻלְטָל וְנָע וָנָד, וְחוֹשְׁבִין מַחֲשָׁבוֹת לְהַעֲבִיר אֶת בֶּן הַמֶּלֶךְ לְגַמְרֵי מִן הָעוֹלָם חַס וְשָׁלוֹם. וְהַתְּמוּרוֹת הִתְגַּבְּרוּ כָּל-כָּךְ עַד אֲשֶׁר הַס מִלְּהַזְכִּיר מֵעִנְיַן הַחִלּוּף כְּלָל, וְלוֹמַר עָלָיו כִּי אוּלַי הוּא הַבֶּן מֶלֶךְ הָאֱמֶת, וְכָל הַמְדַבֵּר מִזֶּה מַעֲנִישִׁין אוֹתוֹ וּמִתְנַקְּמִין מִמֶּנּוּ. אֲבָל "וְאַתָּה מָרוֹם לְעוֹלָם ה'", שֶׁהוֹפִיעַ וְהִמְשִׁיךְ אֵיזֶה הֶאָרָה וְהִתְנוֹצְצוּת קֹדֶשׁ מִמָּקוֹם שֶׁהִמְשִׁיךְ עַד שֶׁנִּסְתַּבֵּב שֶׁהִתְחִילוּ הַתְּמוּרוֹת לְהִתְבָּרֵר קְצָת עַד שֶׁנִּתַּקֵּן הָעוֹלָם.
בְּסוֹף הַקֵּץ שֶׁאָז יִתְגַּבֵּר הַסִּטְרָא אָחֳרָא מְאֹד, וַאֲזַי יִהְיֶה עִקַּר הַתִּקּוּן עַל-יְדֵי הַצַּדִּיק הָאֱמֶת שֶׁהוּא בְּחִינַת משֶׁה מָשִׁיחַ שֶׁדָּן אֶת הַכֹּל לְכַף זְכוּת, וּמוֹצֵא נְקֻדּוֹת טוֹבוֹת אֲפִלּוּ בְּהַנִּדָּחִים וְהָרְחוֹקִים בְּיוֹתֵר, וּמְעוֹרֵר הַטּוֹב שֶׁנֶּעֱלַם וְנִסְתַּר בִּמְקוֹמוֹת הָרְחוֹקִים מֵה' יִתְבָּרַךְ, וּמַעֲלֶה הַטּוֹב מֵעִמְקֵי עִמְקֵי הַקְּלִפּוֹת. שֶׁזֶה עִקַּר עֲבוֹדַת הַצַּדִּיק שֶׁמִּשְׁתַּדֵּל לְרַפְּאוֹת הַחוֹלִים בְּיוֹתֵר עַל-יְדֵי גֹּדֶל כֹּחוֹ שֶׁיָּכוֹל לַעֲשׂוֹת כֵּלִים וְצִמְצוּמִים נִפְלָאִים כָּאֵלֶּה בְּחָכְמָה נִפְלָאָה בְּאֹפֶן שֶׁיּוּכְלוּ לְהָאִיר גַּם בָּהֶם הַשָּׂגוֹת אֱלֹקוּת כְּדֵי שֶׁיִּתְקָרְבוּ גַּם הֵם, וְעַל-יְדֵי זֶה דַּיְקָא יִהְיֶה עִקַּר הַתִּקּוּן וְהַגְּאֻלָּה בַּקֵּץ הָאַחֲרוֹן.
לִפְעָמִים כְּשֶׁיִּפָּקַח עֵינוֹ שֶׁל אֶחָד וְרוֹאֶה נִפְלָאוֹת נוֹרְאוֹת אֲמִתַּת הָאֱמֶת שֶׁל הַצַּדִּיק הָאֱמֶת, הוּא מַמְתִּין עֲדַיִן עַד שֶׁיָּשׁוּבוּ כָּל הָעוֹלָם אֶל הָאֱמֶת, וְיִתְקָרְבוּ כֻּלָּם אֵלָיו, וְאָז לֹא יִהְיֶה לוֹ שׁוּם פְּחִיתוּת כָּבוֹד כְּשֶׁיִּרְצֶה לְהִתְקָרֵב, וְאָז דַּיְקָא יִתְקָרֵב הוּא גַּם-כֵּן. וּבֶאֱמֶת לֹא כָּךְ הוּא הַמִּדָּה, כִּי אַדְרַבָּא זֶהוּ עִקַּר הַנִּסָּיוֹן שֶׁלּוֹ שֶׁיִּתְקָרֵב דַּיְקָא בְּעֵת שֶׁהָאֱמֶת נִשְׁלָךְ אַרְצָה. וְעַל-כֵּן מִי שֶׁפָּקַח ה' אֶת עֵינָיו וְרוֹאֶה מְעַט אֲמִתַּת הָאֱמֶת, רָאוּי לוֹ לָרוּץ בְּכָל כֹּחוֹ אֵלָיו כְּבוֹרֵחַ מִבְּאֵר שַׁחַת אֶל מְקוֹר מַיִם חַיִּים, כִּי כָּל אֶחָד יוֹדֵעַ בְּנַפְשׁוֹ מַה שֶּׁפָּגַם וְקִלְקֵל מֵעוֹדוֹ, וּבַמֶּה יִזְכֶּה לְהִתְקָרֵב לְאוֹרוֹת כָּאֵלּוּ בְּלִי בִּזְיוֹנוֹת וּשְׁפִיכוּת דָּמִים. עַל-כֵּן כָּל תִּקּוּנוֹ כְּשֶׁיַּעֲמֹד בַּנִּסָּיוֹן וְיִתְקָרֵב עַתָּה דַּיְקָא.
עֵצוֹת אֲמִתִּיּוֹת לְהִנָּצֵל מִבִּלְבּוּל וְעַקְמִימִיּוּת שֶׁל זֶה הָעוֹלָם צְרִיכִין עַתָּה בַּדּוֹרוֹת הַלָּלוּ לְחַפֵּשׂ וּלְבַקֵּשׁ מִסִּפְרֵי רַבֵּנוּ זַ"ל, וְאֵצֶל תַּלְמִידָיו, וְאֵצֶל תַּלְמִידֵי תַּלְמִידָיו וְכוּ' וְכוּ'. וְאִלְמָלֵא זָכוּ הָעוֹלָם עַל כָּל פָּנִים גַּם עַכְשָׁו זֶה שָׁנִים רַבּוֹת אַחַר הִסְתַּלְּקוּתוֹ זַ"ל לֶהֱנוֹת מֵאוֹרוֹ כְּבָר הָיָה הָעוֹלָם בָּא לִידֵי תִּקּוּנוֹ בִּשְׁלֵמוּת. אִם הָיָה מֵבִין כָּל אֶחָד וְרוֹאֶה בְּדַעְתּוֹ עֹצֶם הָאֱמֶת, וּגְדֻלַּת מַעֲלָתָם וְצִדְקָתָם, וְאֵיךְ הוּא יָכוֹל לִזְכּוֹת לְכָל טוּב אֲמִתִּי וְנִצְחִי עַל-יָדָם, בְּוַדַּאי הָיָה הוֹלֵךְ וְרָץ עַל יָדָיו וְעַל רַגְלָיו לְהִתְקָרֵב אֲלֵיהֶם, וּלְהִתְאַבֵּק בַּעֲפַר רַגְלֵיהֶם, אַךְ מֵחֲמַת שֶׁהָאֱמֶת נִתְעַלֵּם וְנִסְתָּר מְאֹד מְאֹד עַל-יְדֵי עֹצֶם הַמַּחֲלֹקֶת וְהַקָּטֵגוֹרְיָא, עַד שֶׁמַּכְנִיסִים בַּלֵּב כַּמָּה וְכַמָּה קֻשְׁיּוֹת וּמְבוּכוֹת וּבִלְבּוּלִים, עַל-יְדֵי זֶה קָשֶׁה מְאֹד לְהִתְקָרֵב. וְאַף-עַל-פִּי שֶׁהַדַּעַת לִפְנֵי הָעֵינַיִם, אַף-עַל-פִּי כֵן אֵין רוֹאִין אוֹתוֹ מֵחֲמַת רִבּוּי הַהַסְתָּרוֹת וְהַעֲלָמוֹת. אַךְ מִי שֶׁאֵינוֹ רוֹצֶה לְהַטְעוֹת אֶת עַצְמוֹ וּמִסְתַּכֵּל בְּעֵין הָאֱמֶת לַאֲמִתּוֹ, יָכוֹל עַל-יְדֵי זֶה לִרְאוֹת אֲמִתַּת נְקֻדַּת הָאֱמֶת הֵיכָן שׁוֹרָה, וּלְמִי לְהִתְקָרֵב.
קֹדֶם שֶׁיּוֹרֶדֶת נִשְׁמַת הַצַּדִּיק הָאֱמֶת לָעוֹלָם, שֶׁהוּא הַמַּנְהִיג הָאֱמֶת לְדוֹרוֹת עוֹלָם, אֲזַי מַכְרִיזִין בְּכָל הָעוֹלָמוֹת עֶלְיוֹנִים שֶׁכָּל מִי שֶׁיֵּשׁ לוֹ לְלַמֵּד חוֹב עַל זֹאת הַנְּשָׁמָה יָבוֹא, וּמִסְתָּמָא אֵין גַּם אֶחָד שֶׁיְּלַמֵּד אֵיזֶה חוֹב חַס וְשָׁלוֹם עַל נְשָׁמָה קְדוֹשָׁה כָּזֹאת. בְּתוֹךְ כָּךְ בָּא הַבַּעַל-דָּבָר שֶׁהוּא הַס"מ (הַמַּלְאַךְ הַמָּוֶת, הַיֵּצֶר הָרָע) בְּעַצְמוֹ וְצוֹעֵק: אִם זֶה הַצַּדִּיק יָבוֹא לָעוֹלָם מַה לִּי לַעֲשׂוֹת עוֹד, וְעַל מַה שָּׁוְא בְּרָאַתַנִּי. כִּי בְּוַדַּאי יַחֲזִיר לַמּוּטָב אֶת כָּל הָעוֹלָם וְכָל הָעוֹלָם יִתַּקֵּן עַל-יָדוֹ בִּשְׁלֵמוּת. אֲזַי מְשִׁיבִין לוֹ לְהַס"מ: זֹאת הַנְּשָׁמָה צְרִיכָה לֵירֵד לְהָעוֹלָם בְּוַדַּאי. וְאַתָּה חֲשֹׁב לְךָ עֵצָה. וַאֲזַי הַבַּעַל-דָּבָר נוֹתֵן לְעַצְמוֹ עֵצָה שֶׁיִּהְיֶה הַצַּדִּיק הַזֶּה רַשַּׁאי לֵירֵד לְהָעוֹלָם, וְאַף-עַל-פִּי כֵן יִהְיֶה אוֹר אֲמִתָּתוֹ וּקְדֻשַּׁת צִדְקָתוֹ נֶעֱלָם וְגָנוּז וּמְכֻסֶּה מֵהָעוֹלָם מְאֹד. וּמִסְּתָמָא הָעֵצָה עַל-יְדֵי שֶׁמַּעֲמִיד עָלָיו אֵיזֶה מְפֻרְסָם הַדּוֹר שֶׁיַּחֲלֹק עַל זֶה הַצַּדִּיק וְיַעֲלִים אוֹרוֹ בְּהַעֲלָמָה גְּדוֹלָה. וְזֶה הַחוֹלֵק - מִסְּתָמָא יֵשׁ לוֹ לְהַס"מ הֶכֵּרוּת עִמּוֹ מִכְּבָר. וְלוּלֵא שֶׁהַבַּעַל-דָּבָר מִתְגַּבֵּר עַצְמוֹ כָּל-כָּךְ בְּכָל דּוֹר וָדוֹר לְהַעֲלִים אוֹר הַצַּדִּיק הָאֱמֶת, בְּוַדַּאי כְּבָר הָיָה תִּקּוּן הָעוֹלָם בִּשְׁלֵמוּת. אַךְ אַף-עַל-פִּי כֵן "עֻצּוּ עֵצָה וְתוּפַר", וְ"רַבּוֹת מַחֲשָׁבוֹת בְּלֶב אִישׁ וַעֲצַת ה' הִיא תָּקוּם", וְהַנְּשָׁמָה הַזֹּאת יוֹרֶדֶת בָּעוֹלָם, וְאַף-עַל-פִּי שֶׁבֶּאֱמֶת עוֹבֵר עָלֶיהָ מַה שֶּׁעוֹבֵר, אַף-עַל-פִּי-כֵן הַצַּדִּיק הַזֶּה כּוֹבֵשׁ מִלְחָמוֹת רַבּוֹת וְסוֹף כָּל סוֹף יִתַּקֵּן הָעוֹלָם עַל-יָדוֹ בִּשְׁלֵמוּת.
בִּדְרִישַׁת שָׁלוֹם בְּכָל לֵב וָנֶפֶשׁ.
יִשְׂרָאֵל דֹּב אוֹדֶעסֶר
<h2>יא.</h2>
ב"ה, ז' תַּמּוּז תשי"ח.
לְמַחֲמַד עֵינִי הַקָּבוּעַ בְּמֹחִי וְתָקוּעַ בְּלִבִּי בְּאַהֲבָה חֲזָקָה, שָׁלוֹם וְחַיֵּי עוֹלָם לָנֶצַח.
יֵשׁ לִי נַחַת וְעֹנֶג רַב מֵהַפְּגִישָׁה הַסְּמוּכָה שֶׁהָיָה לָנוּ, אַף שֶׁלֹּא דִּבַּרְנוּ מֵעֵסֶק הָאֱמֶת אֲשֶׁר בֵּינֵינוּ כִּרְצוֹן לִבִּי. אָמְנָם גַּם כְּשֶׁזּוֹכִין רַק לְהִתְרָאוֹת בְּלֶב אֱמֶת שֶׁאֵינוֹ תָּלוּי בְּדָבָר בָּטֵל, הוּא גַּם-כֵּן דָּבָר גָּדוֹל וּמוֹעִיל מְאֹד, וְגַם זִכָּהוּ ה' בְּמַתָּנָה יְקָרָה כָּזוֹ הַנֶּחְמָדָה מִכָּל הוֹן, מִי יִתֵּן שֶׁיִּזְכֶּה לְעַיֵּן בּוֹ בִּתְמִידוּת בְּעֵין אֱמֶת בִּפְרָט בְּ'לִקּוּטֵי תְּפִלּוֹת' בְּכָל יוֹם וָיוֹם, הַמְחַיֶּה נֶפֶשׁ כָּל חָי, בֶּטַח יִמְצָא שָׁם כָּל מִינֵי סְגֻלּוֹת וּרְפוּאוֹת וִישׁוּעוֹת לְכָל עִנְיָנָיו לְתַקֵּן הַכֹּל בְּתִקּוּן גָּמוּר בִּשְׁלֵמוּת.
רַבֵּנוּ זַצַ"ל לִפְנֵי הִסְתַּלְּקוּתוֹ הִזְהִיר כַּמָּה פְּעָמִים אֶת תַּלְמִידָיו וְכָל תַּלְמִידֵי תַּלְמִידָיו לְדוֹרוֹת לְהִשְׁתַּדֵּל מְאֹד לְהוֹדִיעַ וּלְפַרְסֵם דַּעְתּוֹ וְכֹחוֹ הַקָּדוֹשׁ בָּעוֹלָם, וְיָפוּצוּ מַעְיָנוֹת וְנַחֲלֵי חָכְמָתוֹ גַּם לְכָל הָעוֹמְדִים בַּחוּץ מִקְּדֻשַּׁת יִשְׂרָאֵל, לְהָאִיר לְכָל הָרְחוֹקִים וְהַנּוֹפְלִים שֶׁנָּפְלוּ וְיָרְדוּ בְּעֹמֶק הַחשֶׁךְ לִתְהוֹם תַּחְתִּית כִּי רַק הוּא יָכוֹל לְהַעֲלוֹתָם וּלְתַקְּנָם בְּתַכְלִית הַתִּקּוּן, וְלַהֲפֹךְ כָּל עֲווֹנוֹתָם לִזְכֻיּוֹת, וְשֶׁעֲדַיִן לֹא הָיָה כָּזֹאת מִימוֹת עוֹלָם, כִּי אוֹרוֹ הַקָּדוֹשׁ לֹא יֻפְסַק וְלֹא יִכְבֶּה לְעוֹלָם בְּשׁוּם אֹפֶן, אַף-עַל-פִּי שֶׁהַס"מ שֶׁהוּא הַשֶּׁקֶר מִתְגַּבֵּר מְאֹד וְאוֹרֵב וְחוֹתֵר בִּכְלָלִיּוּת וּבִפְרָטִיּוּת עַל כָּל אֶחָד, וְעוֹשֶׂה אֶת שֶׁלּוֹ בְּכָל מַה שֶּׁאֶפְשָׁר לוֹ לֶאֱרֹב וְלַחְתֹּר וְלִתְפֹּס בְּרִשְׁתּוֹ, חַס וְשָׁלוֹם חַס וְשָׁלוֹם, עַד שֶׁנִּדְמֶה שֶׁאִי אֶפְשָׁר לְשַׁבֵּר הַסְתָּרוֹת וּכְפִירוּת וּמְנִיעוֹת וּבִלְבּוּלִים וְתַאֲווֹת וְסִכְסוּכִים וְעִכּוּבִים וּטְרָדוֹת וְכוּ' וְכוּ' כָּאֵלֶּה, אֲבָל "אַדִּיר בַּמָּרוֹם ה'", וּמַיִם רַבִּים לֹא יוּכְלוּ לְכַבּוֹת אוֹר אֱמֶת קָדוֹשׁ וְנוֹרָא וְנִשְׂגָּב מְאֹד מְאֹד כָּזֶה וּנְהָרוֹת לֹא יִשְׁטְפוּהוּ, כִּי אוֹר הָאוֹרוֹת צַח הַצַּחְצָחוֹת הַזֶּה הַגָּנוּז וְצָפוּן וְטָמוּן מִכָּל הָעוֹלָם בְּאִתְכַּסְיָא וּבְהֶעְלֵם גָּדוֹל - הוּא הוּא מוֹשֵׁל בָּעוֹלָם, וְעוֹשֶׂה פְּעֻלּוֹת גְּדוֹלוֹת נוֹרָאוֹת וְנִפְלָאוֹת בָּעוֹלָם עַד שֶׁיֵּדַע כָּל הָאָרֶץ כִּי ה' הוּא הָאֱלֹקִים.
יֵדְעוּ הַדּוֹרוֹת הַבָּאִים, כִּי כְּלָל מוּנָח בְּיָדֵינוּ, כִּי הַצַּדִּיק וְהַמַּנְהִיג הַדּוֹר בְּדוֹרוֹת אֵלּוּ, וְכֵן לְדוֹרוֹת עוֹלָם, הוּא רַבֵּנוּ הַגָּדוֹל וְהַקָּדוֹשׁ זַצַ"ל. כִּי קְדֻשָּׁתוֹ וְכָל מַעֲשֵׂה תָּקְפּוֹ וּגְבוּרָתוֹ וְכָל תִּקּוּנָיו הַנִּפְלָאִים וְהַנּוֹרָאִים, וְכָל הָאוֹתוֹת וְהַמּוֹפְתִים, וְכָל הַיָּד הַחֲזָקָה, וְכָל הַמּוֹרָא הַגָּדוֹל אֲשֶׁר עָשָׂה רַבֵּנוּ זַצַ"ל לְתַקֵּן הָעוֹלָם, בִּפְרָט כָּל נַפְשׁוֹת הַנִּדָּחִים הָאֲבוּדִים, הֵם חָיִים וְקַיָּמִים לָעַד עָלֵינוּ וְעַל כָּל דּוֹרוֹת הַבָּאִים אַחֲרֵינוּ כְּמוֹ בְּחַיִּים חַיּוּתוֹ וְיוֹתֵר וְיוֹתֵר. אַשְׁרֵי הַמַּכְנִיס רֹאשׁוֹ בֵּין אֲנָשָׁיו הַכְּשֵׁרִים הָאֲמִתִּיִּים הַמְקֹרָבִים אֵלָיו וְשׁוֹתִים מֵימָיו הַטְּהוֹרִים הַמְטַהֲרִים מִכָּל הַטֻּמְאוֹת וְהַזֻּהֲמוֹת וְהוֹלְכִים בְּדַרְכֵי עֲצוֹתָיו. בְּוַדַּאי לֹא יֵבוֹשׁוּ וְלֹא יִכָּלְמוּ לָנֶצַח כָּל הַחוֹסִים בְּצִלּוֹ הַקָּדוֹשׁ.
בְּוַדַּאי הוּא מְלָאכָה גְּדוֹלָה וָאֳמָנוּת נִפְלָא מְאֹד מְאֹד לְהָאִיר הַדַּעַת בַּאֲנָשִׁים רְחוֹקִים כָּאֵלֶּה שֶׁנִּכְשְׁלוּ כְּמוֹ שֶׁנִּכְשְׁלוּ רַחֲמָנָא לִצְלַן, בִּמְזִידִין גְּמוּרִים בַּעֲווֹנוֹת עֲצוּמִים מְאֹד. וְהַצַּדִּיק הוּא רַחֲמָן כָּזֶה שֶׁאֲפִלּוּ לָהֶם הוּא מֵאִיר בְּטוּבוֹ וְרַחֲמָיו הַדַּעַת הַקָּדוֹשׁ, וּמוֹדִיעַ לָהֶם כִּי גַּם בְּכָל מְקוֹמוֹת הַמְטֻנָּפִים מְאֹד מְאֹד שֶׁנָּפְלוּ לְשָׁם - גַּם שָׁם נִמְצָא ה' יִתְבָּרַךְ וַעֲדַיִן עֲדַיִן ה' אִתָּם וְאֶצְלָם וְקָרוֹב לָהֶם. וְצָעַק בְּקוֹלוֹ הַקָּדוֹשׁ "גָאט אִיז מִיט דִיר, בַּייא דִיר, לֶעבִּין דִיר" (ה' אִתְּךָ, אֶצְלְךָ, לְיַדְךָ), וְעַל-יְדֵי זֶה הוּא מְגָרֵשׁ מֵהֶם הָרוּחַ שְׁטוּת.
בְּאַחֲרִית הַיָּמִים יִתְגַּבֵּר וְיִתְפַּשֵּׁט הַשֶּׁקֶר לְאָרְכּוֹ וּלְרָחְבּוֹ מְאֹד בְּלִי שִׁעוּר, לְהַטְעוֹת אֶת כָּל הָעוֹלָם חַס וְשָׁלוֹם מֵה' יִתְבָּרַךְ, לִתְפֹּס הַכֹּל בִּשְׁקָרָיו בְּכַמָּה וְכַמָּה מִינֵי פִּתּוּיִים וַהֲסָתוֹת וְדִבְרֵי חֲלַקְלָקוֹת וְעַרְמִימִיּוּת וּטְעָנוֹת וְאַמְתְּלָאוֹת שֶׁל הֶבֶל. אֲבָל עַל-יְדֵי הִתְפַּשְּׁטוּת הַשֶּׁקֶר בְּיוֹתֵר עַד שֶׁהוּא סָמוּךְ לְמַרְגוֹעוֹ וּמְנוּחָתוֹ חַס וְשָׁלוֹם, שֶׁכִּמְעַט יִתְעוּ הַכֹּל בִּשְׁקָרָיו חַס וְשָׁלוֹם, אָז דַּיְקָא עַל-יְדֵי רִבּוּי הַשֶּׁקֶר מְאֹד מְאֹד יִתְהַפֵּךְ הַשֶּׁקֶר אֶל הָאֱמֶת, וְעַל-יְדֵי זֶה בְּעַצְמוֹ הַכְנָעַת הַשֶּׁקֶר וּבִטּוּלוֹ, וּמִשָּׁם דַּיְקָא חוֹזֵר וְצוֹמֵחַ הָאֱמֶת, בִּבְחִינַת "אֱמֶת מֵאֶרֶץ תִּצְמַח" - "מֵאֶרֶץ" דַּיְקָא, שֶׁנִּשְׁלַךְ עַד לֶעָפָר וָאָרֶץ, אָז דַּיְקָא יִתְגַּלֶּה הָאֱמֶת.
בִּדְרִישַׁת שָׁלוֹם וּבְרִגְשֵׁי כָּבוֹד וְאַהֲבָה נִצְחִית.
יִשְׂרָאֵל דֹּב אוֹדֶעסֶר
<h2>יב.</h2>
ב"ה, כ"ד אָב תשי"ח.
לִכְבוֹד בַּת עֵינִי, הַצּוֹפֶה לַצַּדִּיק וּמְבַקֵּשׁ חָכְמָתוֹ הַצְּפוּנָה מֵעֵין כֹּל וַעֲלוּמָה, שָׁלוֹם וְחַיִּים אֲמִתִּיִּים לְאֹרֶךְ יָמִים.
הַזְּמַן הוֹלֵךְ וְהוֹמֶה וְרָץ וּפוֹרֵחַ מְאֹד, וְהַגּוּף - אֶפְשָׁר עַכְשָׁו בָּא יוֹמוֹ. חֲזַק וֶאֱמַץ לִבְרֹחַ בִּזְרִיזוּת אֶל הַצַּדִּיק הֶחָכָם הָאֱמֶת שֶׁהוּא רוֹפֵא מֻמְחֶה גָּדוֹל כָּל-כָּךְ שֶׁיָּכוֹל לְהוֹצִיא כָּל הָעֲשָׂרָה מִינֵי חִצִּים שֶׁזָּרַק הַס"מ וְחֵילוֹתָיו לְתוֹךְ מֹחֵנוּ וְלִבֵּנוּ, וּלְרַפְּאוֹתֵנוּ בִּשְׁלֵמוּת בַּעֲשָׂרָה מִינֵי נְגִינָה.
רֹב בְּנֵי יִשּׁוּב הָעוֹלָם הֵם תּוֹעִים הַרְבֵּה מִדֶּרֶךְ הָאֱמֶת בְּכָל מִינֵי הַטְעָאוֹת וְשִׁבּוּשִׁים וְדֵעוֹת זָרוֹת וּסְבָרוֹת כָּזְבוֹת שֶׁל שֶׁקֶר וְטָעוּת, וְהֵם תּוֹעִים מַמָּשׁ בַּמִּדְבָּר וְדַרְכֵי מָוֶת, וְלֹא עוֹד אֶלָּא שֶׁאֵינָם מַרְגִּישִׁים כְּלָל שֶׁהֵם תּוֹעִים בַּמִּדְבָּר, רַק אַדְרַבָּא נִדְמֶה לָהֶם שֶׁזֶּה עִקַּר הַיִּשּׁוּב.
וְהִנֵּה הַבַּעַל-תְּפִלָּה שֶׁהָיָה כָּל עִנְיָנָיו וּמַחְשְׁבוֹתָיו וּמַעֲשָׂיו רַק בִּשְׁבִיל הַתַּכְלִית הָאֲמִתִּי וְהַנִּצְחִי, וְהָיָה עוֹסֵק תָּמִיד בִּתְפִלּוֹת וְשִׁירוֹת וְתִשְׁבָּחוֹת לַה' יִתְבָּרַךְ, הָיָה יוֹשֵׁב חוּץ לַיִּשּׁוּב, רַק שֶׁהָיָה רָגִיל לִכְנֹס לַיִּשּׁוּב בִּשְׁבִיל לְקָרֵב בְּנֵי-אָדָם לַעֲבוֹדַת ה' יִתְבָּרַךְ, וְהָיָה מַרְבֶּה לְדַבֵּר עַל לִבָּם דִּבְרֵי הִתְעוֹרְרוּת כָּאֵלּוּ עַד שֶׁנִּכְנְסוּ דְּבָרָיו בְּאָזְנָם, וּמִי שֶׁנִּתְרַצָּה עִמּוֹ הוֹלִיכוֹ תֵּכֶף לִמְקוֹמוֹ שֶׁהָיָה לוֹ חוּץ לַיִּשּׁוּב, כִּי רֹב בְּנֵי הַיִּשּׁוּב הֵם רְחוֹקִים מְאֹד מֵהַתַּכְלִית הָאֱמֶת. וְכָל הַנְהָגוֹתָיו שֶׁל הַבַּעַל-תְּפִלָּה וַאֲנָשָׁיו הָיָה מַמָּשׁ לְהֵפֶךְ מִמִּנְהַג יִשּׁוּב הָעוֹלָם, שֶׁרֻבָּם נִמְשָׁכִים אַחַר הַבְלֵי עוֹלָם וְתַעֲנוּגָיו וְתַאֲווֹתָיו, וְעַל-כֵּן הָיָה מְקוֹם הַבַּעַל-תְּפִלָּה וַאֲנָשָׁיו חוּץ מִן הַיִּשּׁוּב.
מֵעֵת שֶׁהָרוּחַ סְעָרָה הַגְּדוֹלָה בִּלְבֵּל וְהָפַךְ אֶת כָּל הָעוֹלָם לְגַמְרֵי מִסִּדְרוֹ הָאֱמֶת, וְכָל אַנְשֵׁי הָעוֹלָם נִתְבַּלְבְּלוּ וְנִתְפָּרְדוּ וְנֶחְלְקוּ לְכִתּוֹת כִּתּוֹת לְעִנְיַן הַחֲקִירָה מַה הוּא הַתַּכְלִית, וְכֻלָּם נִתְעוּ וְנָבוֹכוּ מְאֹד מְאֹד עַל-יְדֵי תַּאֲווֹתֵיהֶם הָרָעוֹת שֶׁהִתְעוּ אוֹתָם לְדֵעוֹת זָרוֹת כָּזְבוֹת שֶׁל שְׁטוּת וְטָעֻיּוֹת. קְצָת מֵהֶם נִתְעוּ וְאָמְרוּ שֶׁעִקַּר הַתַּכְלִית הוּא כָּבוֹד - לִהְיוֹת רוֹדֵף בְּיוֹתֵר אַחֲרֵי הַכָּבוֹד וּלְהַשִּׂיגוֹ חַס וְשָׁלוֹם, וְהָיָה לָהֶם הוֹכָחוֹת וּרְאָיוֹת וּסְבָרוֹת עַל זֶה. וּקְצָת אָמְרוּ שֶׁעִקַּר הַתַּכְלִית הוּא רְצִיחָה וְכַעַס וְאַכְזָרִיּוּת וַאֲבִירַת הַלֵּב. וּקְצָת אָמְרוּ שֶׁעִקַּר הַתַּכְלִית הוּא מִשְׁגָּל, וְהָיָה לָהֶם גַּם-כֵּן סְבָרוֹת רַבּוֹת עַל זֶה. וְכֵן כָּל הַכִּתּוֹת אֲשֶׁר נָבוֹכוּ מְאֹד וְנִשְׁתַּבְּשׁוּ בְּעִנְיַן הַתַּכְלִית, וְכָל אַחַת הָיָה לָהֶם סְבָרוֹת רַבּוֹת עַל טָעוּתָם עַד שֶׁאֶפְשָׁר לִטְעוֹת בָּהֶם בֶּאֱמֶת. וּבְיוֹתֵר מִכֻּלָּם נִשְׁתַּבְּשׁוּ וְנָבוֹכוּ מְאֹד הַכַּת שֶׁבָּחֲרוּ לָהֶם שֶׁהַמָּמוֹן הוּא הַתַּכְלִית עַד שֶׁעָשׂוּ לְהַמָּמוֹן לַעֲבוֹדָה זָרָה וֶאֱלֹקוּת גָּמוּר חַס וְשָׁלוֹם, וְכָל הַמַּעֲלָה וְהַחֲשִׁיבוּת אֶצְלָם רַק כְּפִי הַמָּמוֹן, וּמִי שֶׁאֵין לוֹ רַק מָמוֹן מְעַט, וּבִפְרָט מִי שֶׁהוּא עָנִי לְגַמְרֵי אֵינוֹ כְּלָל בְּגֶדֶר הָאָדָם, כְּפִי שְׁטוּת דַּעְתָּם. וְאַשְׁרֵי לְהַכַּת הַקְּדוֹשָׁה שֶׁהִסְכִּימָה דַּעְתָּם לַתַּכְלִית הָאֱמֶת בֶּאֱמֶת וְאָמְרוּ שֶׁעִקַּר הַתַּכְלִית הוּא רַק לַעֲסֹק בִּתְפִלָּה וְלִהְיוֹת עָנָו וּשְׁפַל בֶּרֶךְ וְכוּ', וּבָחֲרוּ לָהֶם הַבַּעַל-תְּפִלָּה לְמֶלֶךְ שֶׁהוּא הָיָה צַדִּיק גָּדוֹל וְקָדוֹשׁ מְאֹד. וְעַל-יְדֵי הַבַּעַל-תְּפִלָּה וְהַכַּת שֶׁלּוֹ נִתַּקְּנוּ כָּל הַכִּתּוֹת וְיָצְאוּ מֵהַשְּׁטוּת וְהַטָּעוּת שֶׁלָּהֶם וְחָזְרוּ בִּתְשׁוּבָה וְחָזַר כָּל הָעוֹלָם לְתַכְלִית תִּקּוּנוֹ בִּשְׁלֵמוּת.
הַצַּדִּיק הָאֱמֶת שֶׁהוּא הַבַּעַל-תְּפִלָּה, הָעוֹסֵק לְקָרֵב בְּנֵי-אָדָם לַה' יִתְבָּרַךְ, יוֹשֵׁב עִם אֲנָשָׁיו חוּץ לַיִּשּׁוּב, הַיְנוּ כִּי כָּל יְשִׁיבָתוֹ וְהַנְהָגוֹתָיו הוּא בְּוַדַּאי הַהִפּוּךְ מַמָּשׁ מִדַּרְכֵי הַיִּשּׁוּב אֲשֶׁר רֹב מַעֲשֵׂיהֶם תֹּהוּ, וְרוֹדְפִים אַחַר הַמּוֹתָרוֹת וּטְרוּדִים בְּהַבְלֵי הַזְּמַן. אֲבָל הַצַּדִּיק עִם אֲנָשָׁיו הֵם רְחוֹקִים מִכָּל זֶה לְגַמְרֵי וּמִסְתַּפְּקִים בְּמַה שֶּׁיֵּשׁ לָהֶם, וּבִפְרָט עַל בְּגָדִים וּמַלְבּוּשִׁים אֵינָם מַקְפִּידִים כְּלָל, וְהֵם כְּיוֹשְׁבִים חוּץ לַיִּשּׁוּב לְגַמְרֵי מַמָּשׁ בְּכָל דֵּעוֹתֵיהֶם וְהַנְהָגוֹתֵיהֶם וְעוֹסְקִים רַק בִּתְפִלָּה וְשִׁירוֹת וְתִשְׁבָּחוֹת לַה' יִתְבָּרַךְ וּתְשׁוּבָה וּוִדּוּיִים וְתַעֲנִיתִים וְכוּ'. וְאֵצֶל אֵלּוּ הָאֲנָשִׁים כָּל הָעֲבוֹדָה הַגְּדוֹלָה שֶׁבַּעֲבוֹדַת ה', שֶׁנִּדְמֶה לְרֹב הָעוֹלָם לְדָבָר קָשֶׁה מְאֹד לְקַבֵּל עַל עַצְמָם עֲבוֹדָה כָּזֹאת, אֲבָל אֶצְלָם כָּל זֶה יָקָר מִכָּל הַתַּעֲנוּגִים שֶׁבָּעוֹלָם, כִּי יֵשׁ לָהֶם תַּעֲנוּג מִן הַסִּגּוּף הַגָּדוֹל אוֹ מִתַּעֲנִית וְכַיּוֹצֵא יוֹתֵר מִכָּל הַתַּעֲנוּגִים שֶׁבָּעוֹלָם. אַךְ אַף-עַל-פִּי שֶׁהֵם יוֹשְׁבִים חוּץ לַיִּשּׁוּב, אַף-עַל-פִּי כֵן נִכְנָסִים גַּם-כֵּן בְּכָל פַּעַם אֶל הַיִּשּׁוּב כְּדֵי לְקָרֵב עוֹד בְּנֵי-אָדָם לַעֲבוֹדַת ה' יִתְבָּרַךְ.
יֵשׁ מַאֲכָלִים כָּאֵלּוּ (מִסְּתָמָא הֵם רוּחָנִיִּים) שֶׁכְּשֶׁזּוֹכִים לֶאֱכֹל וְלִטְעֹם מֵאֵלּוּ הַמַּאֲכָלִים מַשְׁלִיכִין תֵּכֶף תַּאֲוַת מָמוֹן וּמַרְגִּישִׁים גֹּדֶל הַסִּרָחוֹן שֶׁל מָמוֹן שֶׁהוּא מַסְרִיחַ כְּצוֹאָה מַמָּשׁ עַד שֶׁמִּתְבַּיְּשִׁין מְאֹד עִם הַמָּמוֹן, וְהַמָּמוֹן הוּא הַבּוּשָׁה הַגְּדוֹלָה מִכָּל הַבּוּשׁוֹת, וְכָל מִי שֶׁיֵּשׁ לוֹ יוֹתֵר מָמוֹן הוּא מִתְבַּיֵּשׁ בְּיוֹתֵר, וְגַם הַקְּטַנִּים בְּמַעֲלָה וְחַסְרֵי הַמָּמוֹן מִתְבַּיְּשִׁים בְּעַצְמָם גַּם-כֵּן עַל שֶׁהָיוּ קְטַנִּים כָּל-כָּךְ בְּעֵינֵי עַצְמָם מֵחֲמַת חֶסְרוֹן הַמָּמוֹן, כִּי עַתָּה נִתְגַּלָּה לָהֶם שֶׁאַדְרַבָּא הַמָּמוֹן הוּא עִקַּר הַבּוּשָׁה. וְעַל-כֵּן הָעֲשִׁירִים מִתְבַּיְּשִׁים עוֹד בְּיוֹתֵר וְטוֹמְנִים עַצְמָם בִּמְחִלּוֹת עָפָר מִגֹּדֶל הַבּוּשָׁה שֶׁמִּתְבַּיְּשִׁים אֶחָד מֵחֲבֵרוֹ עַד שֶׁאֵינָם יְכוֹלִים לְהָרִים פְּנֵיהֶם כְּלָל מִפְּנֵי הַבּוּשָׁה, כִּי מַאֲכָלִים אֵלּוּ יֵשׁ לָהֶם סְגֻלָּה זוֹ שֶׁעַל-יָדָם מְמַאֲסִין בַּמָּמוֹן בְּתַכְלִית הַמֵאוּס וּמַשְׁלִיכִין אֱלִילֵי כַּסְפָּם וֶאֱלִילֵי זְהָבָם כְּמוֹ שֶׁיִּהְיֶה לֶעָתִיד.
הַמַּזְכִּירוֹ לְטוֹב תָּמִיד וּמַעְתִּיר לִשְׁלוֹמוֹ וְהַצְלָחָתוֹ.
הַמַּעְתִּיק יִשְׂרָאֵל דֹּב אוֹדֶסֶר
<h2>יג.</h2>
ב"ה, י"ט אֱלוּל תשי"ח, תֵּל-אָבִיב.
לְאִישׁ מַשְׂכִּיל הַדּוֹרֵשׁ וּמְבַקֵּשׁ הַפַּלְטִין (הַהֵיכָל) שֶׁל אֱמֶת, שָׁלוֹם רַב.
בְּרוּדֶער הַאלְט זִיךְ, לָאז זִיךְ נִיט אָפּ (אַחִי הַיָקָר, אֱחֹז עַצְמֶך וְאַל תַּרְפֶּה). חָזָק וְנִתְחַזֵּק וְאַל נִהְיֶה כְּפִיל גָּדוֹל וּכְגָמָל, אֲפִלּוּ כְּשֶׁמָּשְׁכֵהוּ בְּחָטְמוֹ הָעַכְבָּר - לֹא יִבְעַט בּוֹ, וְכָל זֶה מֵחֲמַת שְׁטוּת שֶׁאֵינוֹ יוֹדֵעַ מִכֹּחוֹ, אֲבָל נַפְשִׁי הַפִּקַּחַת וַחֲזָקָה, אֱזֹר נָא כְּגִבּוֹר חֲלָצֶיךָ, וַחֲגֹר בְּעֹז מָתְנֶיךָ לָעוּף כְּנֶשֶׁר אֶל הַצַּדִּיק הָאֱמֶת שֶׁהוּא בְּחִינַת משֶׁה מָשִׁיחַ, הַמְּרַפֵּא כָּל חֳלִי וְאִישׁ מַכְאוֹבוֹת, עִוֵּר וּפִסֵּחַ, צָרוּעַ וְנָגוּעַ. מוֹצִיא נְפָשׁוֹת מִשְּׁאוֹל תַּחְתִּיּוֹת, מְהַפֵּךְ יְרִידוֹת לַעֲלִיּוֹת, וּזְדוֹנוֹת לִזְכֻיּוֹת.
אַשְׁרֵי לְמִי שֶׁזּוֹכֶה לְהִתְקָרֵב בְּעוֹדוֹ בַּחַיִּים חַיּוּתוֹ לַצַּדִּיק הָאֱמֶת, אַשְׁרֵי לוֹ, אַשְׁרֵי חֶלְקוֹ. כִּי הַבַּעַל-דָּבָר שָׂם לִבּוֹ עַל זֶה מְאֹד עַכְשָׁו לְבַלְבֵּל אֶת הָעוֹלָם, כִּי יִשְׂרָאֵל הֵם עַכְשָׁו קְרוֹבִים אֶל הַקֵּץ מְאֹד וְיֵשׁ עַכְשָׁו לְיִשְׂרָאֵל גַּעְגּוּעִים גְּדוֹלִים וְכִסּוּפִין גְּדוֹלִים לַה' יִתְבָּרַךְ אֲשֶׁר לֹא הָיְתָה כָּזֹאת בִּימֵי קֶדֶם, וְכָל אֶחָד נִכְסָף מְאֹד לַה' יִתְבָּרַךְ. עַל-כֵּן הֶעֱרִים הַבַּעַל-דָּבָר וְהִכְנִיס מַחֲלֹקֶת בֵּין הַצַּדִּיקִים, וְהֵקִים בָּעוֹלָם מְפֻרְסָמִים הַרְבֵּה שֶׁל שֶׁקֶר עַד שֶׁאֵין אֶחָד יוֹדֵעַ הֵיכָן הָאֱמֶת, עַל-כֵּן צְרִיכִים לְהַרְבּוֹת בִּתְפִלָּה וְתַחֲנוּנִים מְאֹד לִזְכּוֹת לְהִתְקָרֵב לְהַצַּדִּיק הָאֱמֶת.
אֱמֶת וְשֶׁקֶר הֵם בְּחִינַת מֶלֶךְ וְעֶבֶד. וְדַּע שֶׁיֵּשׁ שְׁנֵי מִינֵי פָּלָטִין, בְּאֶחָד דָּר מֶלֶךְ, וּבְהַשֵּׁנִי דָּר עֶבֶד, וּשְׁנֵיהֶם דּוֹמִים זֶה לָזֶה לְגַמְרֵי וְקָשֶׁה מְאֹד לְהַבְחִין בֵּינֵיהֶם. כִּי יֵשׁ כַּמָּה נְפָשׁוֹת שֶׁמִּתְקַשְּׁרִין עַד שֶׁנַּעֲשֶׂה מֵהֶם בַּיִת וּפָלָטִין, כִּי מִתְקַשְּׁרִין אֶחָד בְּאֶחָד וְאֶחָד בְּאֶחָד עַד שֶׁנַּעֲשֶׂה מֵהֶם יְסוֹד וְאַחַר-כָּךְ נַעֲשֶׂה אֹהֶל, עַד שֶׁנִּבְנֶה מֵהֶם בַּיִת וּמָדוֹר שֶׁשָּׁם דָּר אֱמֶת, וּמִי שֶׁרוֹצֶה לִמְצֹא אֱמֶת יִמְצָא בַּבַּיִת וּפָלָטִין זֶה שֶׁל אֵלּוּ הַנְּפָשׁוֹת שֶׁמֵּהֶם נַעֲשָׂה מָדוֹר לָאֱמֶת. וְיֵשׁ כְּנֶגֶד זֶה שֶׁמִּתְקַשְּׁרִין כַּמָּה נְפָשׁוֹת וְנַעֲשֶׂה מֵהֶם בַּיִת שֶׁשָּׁם דִּירַת הַשֶּׁקֶר שֶׁהוּא בְּחִינַת עֶבֶד. וְהִנֵּה בֵּין שְׁנֵי הַבָּתִּים הַנַּ"ל אֶפְשָׁר לִטְעוֹת, הַיְנוּ בֵּין הָאֱמֶת וְהַשֶּׁקֶר, כִּי הַשֶּׁקֶר מְדַמֶּה עַצְמוֹ לְהָאֱמֶת, כִּי גַּם שָׁם יֵשׁ קֶשֶׁר מִנְּפָשׁוֹת רַבּוֹת, עַד שֶׁקָּשֶׁה מְאֹד לְהַבְחִין בֵּין הָאֱמֶת וְהַשֶּׁקֶר וְאֶפְשָׁר לָאָדָם לִטְעוֹת וְאֵינוֹ יוֹדֵעַ הֵיכָן הָאֱמֶת וּלְהֵיכָן יְקָרֵב עַצְמוֹ, אַךְ אִם יִסְתַּכֵּל עַל תַּכְלִיתוֹ הַנִּצְחִי בְּעֵין הָאֱמֶת לַאֲמִתּוֹ, בְּוַדַּאי יִזְכֶּה לְהָבִין בְּאֵיזֶה דֶּרֶךְ יֵלֵךְ וּלְמִי לְהִתְקָרֵב.
עִקַּר הַגָּלוּת עַל-יְדֵי עֲווֹנוֹת יִשְׂרָאֵל וְעִקַּר הַתִּקּוּן עַל-יְדֵי תְּשׁוּבָה, וְעִקַּר הָעִכּוּב שֶׁל הַתְּשׁוּבָה הוּא הַמַּחֲלֹקֶת שֶׁל הַחוֹלְקִים עַל הַצַּדִּיק הָאֱמֶת, כִּי רֹב הֲמוֹן בְּנֵי יִשְׂרָאֵל הָיוּ שׁוֹמְעִים אֵלָיו, אַךְ עִקַּר הָעִכּוּב הוּא עַל-יְדֵי הַחוֹלְקִים עַל נְקֻדַּת הָאֱמֶת בְּכַמָּה וְכַמָּה בְּחִינוֹת. וּמֵאֵלּוּ הַחוֹלְקִים יוֹנֵק בְּחִינַת מֶצַח הַנָּחָשׁ וְחַיּוֹת רָעוֹת שֶׁהֵם חַכְמֵי הַטֶּבַע וְכוּ' וְכוּ', וְעַל-יְדֵי כָּל אֵלּוּ הַדֵּעוֹת רָעוֹת הוּא עִקַּר הָעִכּוּב מִן הַתְּשׁוּבָה.
הַבַּעַל-דָּבָר מִתְגַּבֵּר וּמִשְׁתַּדֵּל בְּתַחְבּוּלוֹתָיו לִמְנֹעַ מִלְּהִתְקָרֵב לְהַצַּדִּיק הָאֱמֶת שֶׁבּוֹ תָּלוּי שְׁלֵמוּת תִּקּוּן נַפְשׁוֹ וְכָל תִּקְוַת יִשְׂרָאֵל, וְכָל מַה שֶּׁהָאָדָם גָּדוֹל בְּיוֹתֵר וְיֵשׁ בּוֹ מַדְרֵגָה וּבְחִינָה גְּבוֹהָה בְּיוֹתֵר - מִתְגַּבֵּר עָלָיו לְמָנְעוֹ בְּיוֹתֵר. כִּי אִם הָיָה הוּא מִתְקָרב מִי יוֹדֵעַ מֶה הָיָה נִצְמָח מִזֶּה טוֹבָה וְתִקּוּן לִכְלַל יִשְׂרָאֵל וּלְכָל הָעוֹלָמוֹת.
עַל-יְדֵי הִתְקַשְּׁרוּת לְהַצַּדִּיק הָאֱמֶת יוּכְלוּ לַעֲבֹר בְּשָׁלוֹם בְּכָל הַמִּדְבָּרִיּוֹת בְּכָל מִינֵי חשֶׁךְ וְצַלְמָוֶת. אֲפִלּוּ כְּשֶׁעוֹבְרִים חַס וְשָׁלוֹם בִּמְקוֹם נָחָשׁ שָׂרָף וְעַקְרָב וְצִמָּאוֹן וְכוּ', שֶׁבְּכָל מְקוֹמוֹת אֵלּוּ בְּהֶכְרֵחַ שֶׁיַּעֲבֹר בָּהֶם הָרוֹצֶה לַגֶּשֶׁת אֶל הַקֹּדֶשׁ, בִּפְרַט מִי שֶׁנִּכְשַׁל כְּבָר בְּמַה שֶּׁנִּכְשַׁל וְרוֹצֶה לָשׁוּב שֶׁבְּהֶכְרֵחַ שֶׁיַּעֲבֹר בְּאֵלּוּ הַמְּקוֹמוֹת, וּמִכֻּלָּם יַצִּילֶנּוּ ה' עַל-יְדֵי תֹּקֶף הָרָצוֹן דִּקְדֻשָּׁה שֶׁיִּזְכֶּה עַל-יְדֵי הִתְקַשְּׁרוּת לַצַּדִּיק הָאֱמֶת שֶׁעַל-יָדוֹ עוֹלִים מִכָּל מִינֵי חשֶׁךְ שֶׁבָּעוֹלָם.
הַמַּעְתִּיר בַּעֲדוֹ וּמַזְכִּירוֹ לְטוֹב תָּמִיד, מְבָרְכוֹ בְּשָׁנָה טוֹבָה וּמְבֹרָכָה מִמְּקוֹר הַבְּרָכוֹת וְהַיְשׁוּעוֹת.
יִשְׂרָאֵל דֹּב אוֹדֶעסֶר
<h2>יד.</h2>
ב"ה, ח' תִּשְׁרֵי תשי"ט, תֵּל-אָבִיב.
לְאַהוּבִי הַמַּשְׁלִיךְ וּמְגַלְגֵּל עַצְמוֹ בְּרֶפֶשׁ וָטִיט בִּשְׁבִיל נְקֻדַּת הָאֱמֶת, ה' עִמְּךָ לֹא יַעַזְבֶךָ וְלֹא יִטְּשֶׁךָ אַל תִּירָא וְאַל תֵּחָת!
עָלֵינוּ לְשַׁבֵּחַ וְלוֹמַר הַלֵּל שָׁלֵם וְהַלֵּל הַגָּדוֹל שֶׁדַּיְקָא עַכְשָׁו בְּיָמֵינוּ אֵלֶּה יֵשׁ לָנוּ רַבִּי וּמַנְהִיג אֱמֶת קָדוֹשׁ וְנוֹרָא מְאֹד מְאֹד שֶׁהוּא הָרְפוּאָה לְכָל מַכּוֹתֵינוּ יִהְיֶה אֵיךְ שֶׁיִּהְיֶה, וְעַל-יָדוֹ יֵשׁ כְּבָר תִּקְוָה לְאַחֲרִיתֵנוּ אֲפִלּוּ לְהַגָּרוּעַ שֶׁבַּגְּרוּעִים וְכוּ'. כִּי כָּל מַה שֶּׁהַחוֹלֶה גָּדוֹל בְּיוֹתֵר, צָרִיךְ רוֹפֵא גָּדוֹל בְּיוֹתֵר. וְאִלְמָלֵא זָכוּ הָעוֹלָם עַל כָּל פָּנִים גַּם עַכְשָׁו לֶהֱנוֹת מֵאוֹרוֹ כְּבָר הָיָה הָעוֹלָם בָּא לִידֵי תִּקּוּנוֹ בִּשְׁלֵמוּת.
ה' יִתְבָּרַךְ שׁוֹלֵחַ אַחֲרֵינוּ וְקוֹרֵא אוֹתָנוּ בְּכָל עֵת וּמְרַמֵּז לָנוּ רְמָזִים קְדוֹשִׁים לְהִתְקָרֵב אֵלָיו יִתְבָּרַךְ, וְצָרִיךְ לְהַעֲמִיק וּלְהַגְדִּיל מַחֲשַׁבְתּוֹ בָּזֶה לְהָבִין רְמִיזוֹתָיו. לִפְעָמִים נִתְעוֹרֵר הָאָדָם מְאֹד בְּהִתְעוֹרְרוּת גָּדוֹל לְהִתְדַּבֵּק וּלְהִתְקַשֵּׁר לְהַצַּדִּיק שֶׁבּוֹ תָּלוּי כָּל קְדֻשַּׁת יַהֲדוּתוֹ וְכָל תִּקּוּנוֹ בִּשְׁלֵמוּת, רַק שֶׁהַבַּעַל-דָּבָר מִתְגָּרֶה מְאֹד בָּזֶה. עַד שֶׁגּוֹרֵם שֶׁנִּתְרַחֵק וְנִתְגָּרֵשׁ הָאָדָם מִקְּדֻשַּׁת יַהֲדוּתוֹ לִמְקוֹם מִדְבָּר שְׁמָמָה מָקוֹם מְסֻכָּן מְאֹד, וְאוֹרֵב עָלָיו לְתָפְסוֹ בִּמְצוּדָתוֹ, וַאֲזַי יָכוֹל לַעֲשׂוֹת דָּבָר מְבֻהָל וּמַה שֶׁנִּרְאֶה בֶּאֱמֶת לְשִׁגָּעוֹן, וְאֵין שׁוּם שֵׂכֶל אָדָם שֶׁיַּסְכִּים לָזֶה אֵיךְ שֶׁיּוּכַל לְהַשִּׂיג דָּבָר זֶה, אַךְ אַף-עַל-פִּי כֵן מֵחֲמַת הַהִתְעוֹרְרוּת אֲמִתִּי שֶׁלּוֹ ה' מַצְלִיחַ בְּיָדוֹ וְזוֹכֶה לַעֲבֹר עַל כָּל הַגְּדָרִים וְהַמְּנִיעוֹת וּלְשַׁבֵּר אֶת כֻּלָּם עַד שֶׁזּוֹכֶה לִגְמֹר הַדָּבָר בִּשְׁלֵמוּת. וְאָז הַסִּטְרָא אָחֳרָא רוֹדֶפֶת אַחֲרָיו וְהוּא מֻכְרָח לְהִתְחַבֵּא מִפָנֶיהָ בְּכַמָּה וְכַמָּה מִינֵי תַּחְבּוּלוֹת, וְכַמָּה וְכַמָּה מִינֵי מֵימוֹת חוֹלְפִין וְעוֹבְרִין עָלָיו וְכַמָּה וְכַמָּה נִסְיוֹנוֹת וְכוּ' וְכוּ'.
הַחָכְמָה הַגְּדוֹלָה שֶׁבְּכָל הַחָכְמוֹת - לִבְלִי לִהְיוֹת חָכָם כְּלָל, רַק לִהְיוֹת תָּם וְיָשָׁר בִּפְשִׁיטוּת. אֲפִלּוּ מִי שֶׁיֵּשׁ לוֹ מֹחַ גָּדוֹל בֶּאֱמֶת, צָרִיךְ לְהַשְׁלִיךְ כָּל הַחָכְמוֹת וְלַעֲסֹק בַּעֲבוֹדָתוֹ יִתְבָּרַךְ בִּפְשִׁיטוּת וּבִתְמִימוּת, וְצָרִיךְ אֲפִלּוּ לְהִתְנַהֵג וְלַעֲשׂוֹת דְּבָרִים הַנִּרְאִים כְּשִׁגָּעוֹן כְּדֵי לַעֲשׂוֹת רְצוֹנוֹ יִתְבָּרַךְ, כִּי צְרִיכִין לְהִתְגַּלְגֵּל בְּכָל מִינֵי רֶפֶשׁ וָטִיט בִּשְׁבִיל עֲבוֹדַת ה' וּמִצְווֹתָיו, וְלַאו דַּוְקָא בִּשְׁבִיל מִצְוָה מַמָּשׁ, אֶלָּא כָּל דָּבָר שֶׁיֵּשׁ בּוֹ רְצוֹן ה' יִתְבָּרַךְ נִקְרָא מִצְוָה, וְצָרִיךְ לְגַלְגֵּל עַצְמוֹ בְּכָל מִינֵי רֶפֶשׁ וָטִיט כְּדֵי לַעֲשׂוֹת אֵיזֶה רָצוֹן וְנַחַת לַה' יִתְבָּרַךְ. וּכְשֶׁאַהֲבָתוֹ חֲזָקָה כָּל-כָּךְ לַה' יִתְבָּרַך אָז הוּא בְּחִינַת בֶּן-יַקִּיר וְחָבִיב מְאֹד לַה' יִתְבָּרַךְ. כִּי יֵשׁ בְּחִינַת בֵּן, שֶׁהוּא מְחַפֵּשׂ בִּגְנַזְיָא דְּמַלְכָּא כְּמוֹ בֵּן. וְיֵשׁ בְּחִינַת עֶבֶד, שֶׁאֵין לוֹ רַק לַעֲשׂוֹת עֲבוֹדָתוֹ שֶׁנָּתְנוּ לוֹ וְאָסוּר לוֹ לִשְׁאֹל שׁוּם טַעַם וַחֲקִירָה עַל עֲבוֹדָתוֹ. אֲבָל יֵשׁ בֵּן שֶׁהוּא אוֹהֵב כָּל-כָּךְ אֶת אָבִיו עַד שֶׁמֵּחֲמַת הָאַהֲבָה הוּא עוֹשֶׂה מַעֲשֵׂה עֶבֶד, מַה שֶּׁעֶבֶד פָּשׁוּט צָרִיךְ לַעֲשׂוֹת, וְהוֹלֵךְ וְקוֹפֵץ בְּתוֹךְ הַסּוֹלְלוֹת הַגְּדוֹלוֹת בְּתוֹךְ קִשְׁרֵי הַמִּלְחָמָה וּמְגַלְגֵּל עַצְמוֹ בְּכָל מִינֵי רֶפֶשׁ וְטִיט כְּדֵי לַעֲשׂוֹת נַחַת רוּחַ לְאָבִיו, מַה שֶּׁאֲפִלּוּ עֶבֶד פָּשׁוּט לֹא הָיָה עוֹשֶׂה עֲבוֹדוֹת כָּאֵלּוּ. וְאָז כְּשֶׁאָבִיו רוֹאֶה אַהֲבָתוֹ הַחֲזָקָה כָּל-כָּךְ עַד שֶׁמַּשְׁלִיךְ עַצְמוֹ לְעַבְדוּת גָּמוּר בִּשְׁבִיל אַהֲבָתוֹ, אֲזַי הוּא מְגַלֶּה לוֹ גַּם מַה שֶּׁאֵין נִמְסַר אֲפִלּוּ לַבֵּן, כִּי יֵשׁ מְקוֹמוֹת שֶׁגַּם הַבֵּן אָסוּר לִכָּנֵס לְשָׁם, הַיְנוּ שֶׁיֵּשׁ הַשָּׂגוֹת שֶׁגַּם הַבֵּן אֵינוֹ מַשִּׂיג אוֹתָם, אֲבָל עַל-יְדֵי שֶׁהַבֵּן מְסַלֵּק כָּל חָכְמָתוֹ וּמַשְׁלִיךְ עַצְמוֹ לְעַבְדוּת כַּנַּ"ל, עַל-יְדֵי זֶה אָבִיו מְרַחֵם עָלָיו וּמְגַלֶּה לוֹ מַה שֶּׁאֵין נִמְסַר אֲפִלּוּ לַבֵּן וּמַנִּיחוֹ לְחַפֵּשׂ בִּגְנִיזָא דְּמַלְכָּא הַגְּנוּזִים וּצְפוּנִים בְּיוֹתֵר, עַד שֶׁזּוֹכֶה שֶׁנִּתְגַּלֶּה לוֹ בְּחִינַת צַדִּיק וְרַע לוֹ, רָשָׁע וְטוֹב לוֹ, וְזוֹכֶה לְהַעֲלוֹת הַמִּשְׁפָּט שֶׁנָּפַל עַד הַתְּהוֹם וּלְתַקְּנוֹ, כִּי זוֹכֶה לְהַשִּׂיג צַדִּיק וְרַע לוֹ רָשָׁע וְטוֹב לוֹ, שֶׁזֶּה נִרְאֶה כְּעִוּוּת הַמִּשְׁפָּט. וְעַכְשָׁו כְּשֶׁזּוֹכֶה לְהַשִּׂיג וּלְהָבִין זֹאת - זֶה בְּחִינַת תִּקּוּן הַמִּשְׁפָּט.
עַל-יְדֵי רַבִּי אֱמֶת עִם תַּלְמִידִים נַעֲשִׂין וְנִתְקָנִין כָּל הַבְּחִינוֹת הַנַּ"ל.
כָּל עִקַּר תִּקּוּן הָעוֹלָם תָּלוּי בָּזֶה שֶׁיִּתְבַּטְּלוּ מִן הָעוֹלָם כָּל דַּרְכֵי הַחָכְמוֹת הָרָעוֹת שֶׁמֵּהֶם נִמְשָׁכִים גַּם-כֵּן כָּל מִינֵי כְּפִירוּת וְאֶפִּיקוֹרְסוּת, וּלְהִתְקַשֵּׁר בֶּאֱמֶת אֶל הַצַּדִּיק הָאֱמֶת שֶׁיָּכוֹל לְתַקֵּן הַכֹּל אֲפִלּוּ בְּכָל הַמְּקוֹמוֹת וְהָעִנְיָנִים הָעוֹבְרִים עָלֵינוּ. זֶה יְנַחֲמֵנוּ מִמַּעֲשֵׂינוּ, זֶה יְשׁוּעָתֵנוּ, זֶה תִּקְוָתֵנוּ, זֶה שִׂמְחָתֵנוּ לְנֶצַח נְצָחִים.
כְּשֶׁאָדָם הוֹלֵךְ אַחַר שִׂכְלוֹ וְחָכְמָתוֹ יוּכַל לִפֹּל בְּטָעוּתִים וּמִכְשׁוֹלוֹת רַבִּים וְלָבוֹא לִידֵי רָעוֹת גְּדוֹלוֹת חַס וְשָׁלוֹם, כַּאֲשֶׁר כְּבָר רַבִּים נִכְשְׁלוּ וְנָפְלוּ מְאֹד עַל-יְדֵי חָכְמָתָם הָרָעָה וְחָטְאוּ וְהֶחְטִיאוּ אֶת הָרַבִּים, רַחֲמָנָא לִיצְלָן. כִּי עִקַּר הַיַּהֲדוּת הוּא לֵילֵךְ בִּתְמִימוּת וּבִפְשִׁיטוּת בְּלִי שׁוּם חָכְמוֹת, וְלִבְלִי לְהַשְׁגִּיחַ כְּלָל עַל כְּבוֹד עַצְמוֹ, רַק אִם יֵשׁ בָּזֶה כְּבוֹד ה' יִתְבָּרַךְ יַעֲשֶׂה, וְאִם לַאו - לֹא. אָז בְּוַדַּאי לֹא יִכָּשֵׁל לְעוֹלָם.
עִקַּר הַגְּבוּרָה הוּא בַּלֵּב. כִּי מִי שֶׁלִּבּוֹ חָזָק אֵינוֹ מִתְיָרֵא מִשּׁוּם אָדָם וּמִשּׁוּם דָּבָר וְהוּא יָכוֹל לַעֲשׂוֹת גְּבוּרוֹת נוֹרָאוֹת וְלִכְבּשׁ מִלְחָמוֹת חֲזָקוֹת עַל-יְדֵי חֹזֶק וְאֹמֶץ לִבּוֹ.
יֵשׁ שֶׁעָבְרוּ עֲבֵרוֹת כָּל-כָּךְ עַד שֶׁנָּפְלוּ בִּבְחִינַת הַסְתָּרָה שֶׁבְּתוֹךְ הַסְתָּרָה בַּאֲלָפִים וּרְבָבוֹת הַסְתָּרוֹת, וּמֵחֲמַת זֶה נִדְמֶה לָהֶם שֶׁאֵין לָהֶם עוֹד תִּקְוָה חַס וְשָׁלוֹם. אֲבָל הַצַּדִּיק יָכוֹל לְעוֹרֵר גַּם אוֹתוֹ וּלְהוֹדִיעוֹ מֵה' יִתְבָּרַךְ שֶׁיֵּשׁ לוֹ תִּקְוָה גַּם-כֵּן עַד שֶׁיָּשׁוּב אֶל הָאֱמֶת וְיִתְקָרֵב לַה' יִתְבָּרַךְ. כִּי בֶּאֱמֶת בְּכֹחַ הַצַּדִּיק הָאֱמֶת הַכֹּל יְכוֹלִים לְהִתְקָרֵב לַה' יִתְבָּרַךְ תָּמִיד בְּכָל עֵת, אֵיךְ שֶׁהֵם בְּכָל מָקוֹם שֶׁהֵם.
אָסוּר לָאָדָם לְיָאֵשׁ עַצְמוֹ חַס וְשָׁלוֹם, וַאֲפִלּוּ אִם נָפַל לַמָּקוֹם שֶׁנָּפַל וּנְפִילָתוֹ וִירִידָתוֹ גְּדוֹלָה מְאֹד מְאֹד רַחֲמָנָא לִצְלַן, וּמוּנָח בִּשְׁאוֹל תַּחְתִּיּוֹת מַמָּשׁ חַס וְשָׁלוֹם, אַף-עַל-פִּי כֵן אַל יִתְיָאֵשׁ עַצְמוֹ בְּשׁוּם אֹפֶן בָּעוֹלָם, כִּי הַצַּדִּיק הָאֱמֶת יֵשׁ לוֹ כֹּחַ לְהַחֲיוֹת וּלְהָרִים אֶת אֵלּוּ שֶׁנָּפְלוּ מְאֹד לְחַזְּקָם וּלְאַמְּצָם לְעוֹרְרָם וְלַהֲקִיצָם וּלְגַלּוֹת לָהֶם כִּי עֲדַיִן ה' אִתָּם וְעִמָּם וְאֶצְלָם וְקָרוֹב לָהֶם. וְכֵן לְהֵפֶךְ, צָרִיךְ הַצַּדִּיק לְהַרְאוֹת לְאֵלּוּ שֶׁהֵם בְּמַדְרֵגָה גְּדוֹלָה, שֶׁעֲדַיִן אֵינָם יוֹדְעִים כְּלָל בִּידִיעָתוֹ יִתְבָּרַךְ! אִם אַתָּה מַאֲמִין שֶׁיְּכוֹלִים לְקַלְקֵל תַּאֲמִין שֶׁיְּכוֹלִים לְתַקֵּן!
ה' יִתְבָּרַךְ חָפֵץ חֵסֶד הוּא וְרוֹצֶה לְקָרֵב הַמְרֻחָקִים אַף-עַל-פִּי שֶׁאֵין רְאוּיִים לְקָרְבָם, אֲבָל אֵין יְכוֹלִים לְהִתְקָרֵב כִּי אִם עַל-יְדֵי הִתְקָרְבוּת לְהַצַּדִּיק שֶׁעַל-יָדוֹ עִקַּר תִּקּוּנוֹ לָנֶצַח!
קֹדֶם שֶׁמְּקֹרָב לְהַצַּדִּיק אֲזַי לִבּוֹ אָטוּם וְאָזְנָיו סְתוּמִים וְעֵינָיו עִוְּרִים מִלִּרְאוֹת הָאֱמֶת, אֲבָל כְּשֶׁמְּדַבֵּק עַצְמוֹ לְהַצַּדִּיק וּמְקַבֵּל מִמֶּנּוּ עֵצוֹת אֲזַי נִפְִתָּח לְבָבוֹ וְעֵינָיו וְאָזְנָיו וְרוֹאֶה וְשׁוֹמֵעַ וּמֵבִין הָאֱמֶת וְזוֹכֶה לִתְשׁוּבָה.
עַל-יְדֵי הִתְקָרְבוּת לְהַצַּדִּיק וְיֵלֵךְ בְּדֶרֶךְ עֲצָתוֹ - עַל-יְדֵי זֶה נֶחְקָק בּוֹ אֱמֶת, וְזוֹכֶה לֶאֱמוּנָה וּתְפִלָּה וְנִסִּים וְאֶרֶץ יִשְׂרָאֵל וְעַל-יְדֵי זֶה תָּבוֹא הַגְּאֻלָּה.
הַמִּתְנַגְּדִים וְהָרְשָׁעִים הַחוֹלְקִים עַל הַצַּדִיק הָאֱמֶת הֵם מְקַבְּלִין הָרוּחַ חַיִּים שֶׁלָּהֶם מֵהָרַב דִּקְלִפָּה. כִּי יֵשׁ רַב דִּקְלִפָּה וְסִטְרָא אָחֳרָא כְּנֶגֶד הָרַב דִּקְדֻשָּׁה, כִּי אֶת זֶה לְעֻמַּת זֶה עָשָׂה אֱלֹקִים, וְעַל-כֵּן הֵם גְּדוֹלִים בִּשְׁעָתָן, כִּי הָרוּחַ חַיִּים הַנִּמְשָׁךְ מֵהָרַב דִּקְלִפָּה הוּא בְּחִינַת רוּחַ סְעָרָה שֶׁהוּא גָּדוֹל בִּשְׁעָתֵיהּ אֲבָל הוּא רַק לְפִי שָׁעָה וּלְבַסּוֹף כָּלֶה וְנֶאֱבָד, וְעַל-כֵּן הֵם בְּחַיֵּיהֶם קְרוּיִים מֵתִים, כִּי אֵין לָהֶם רוּחַ חַיִּים הָאֲמִתִּי דִּקְדֻשָּׁה שֶׁנִּמְשָׁךְ עַל-יְדֵי הַצַּדִּיק הָאֱמֶת דַּיְקָא.
הַצַּדִּיק שׁוֹמֵעַ כָּל הָאֲנָחוֹת שֶׁל הַדְּבוּקִים בּוֹ כִּי מִמֶּנּוּ תּוֹצְאוֹת חַיִּים לְכָל אֶחָד.
הַצַּדִּיק מְגַלֶּה אֱלֹקוּתוֹ וּמַלְכוּתוֹ יִתְבָּרַךְ לְכָל בָּאֵי עוֹלָם אֲפִלּוּ לְהָרְחוֹקִים מְאֹד מְאֹד שֶׁהֵם הָרְשָׁעִים וְהָעַכּוּ"ם, שֶׁזֶּה עִקּרַ גְּדֻלָּתוֹ שֶׁל הַקָּדוֹשׁ בָּרוּךְ הוּא, כִּי עִקַּר גְּדֻלָּתוֹ שֶׁל הַקָּדוֹשׁ בָּרוּךְ הוּא שֶׁגַּם הָרְחוֹקִים מְאֹד וַאֲפִלּוּ הָעַכּוּ"ם יֵדְעוּ שֶׁיֵּשׁ אֱלֹקִים שַׁלִּיט וּמוֹשֵׁל.
הַמַּעְתִּיק הַמָּסוּר וְקָשׁוּר בְּנַפְשׁוֹ יוֹמָם וְלַיְלָה בְּשָׁכְבִי וּבְקוּמִי, מִתְפַּלֵּל תָּמִיד לִשְׁלוֹמוֹ וְהַצְלָחָתוֹ, מְבָרְכוֹ בִּגְמַר חֲתִימָה טוֹבָה לִבְרָכָה וְחַיִּים טוֹבִים וַאֲרֻכִּים, חַיִּים אֲמִתִּים. דְּרִישַׁת שָׁלוֹם וַחֲתִימָה טוֹבָה לְכָל הַנִּלְוִים אֵלָיו.
יִשְׂרָאֵל דֹּב אוֹדֶעסֶר
<h2>טו.</h2>
ב"ה, חֲצוֹת לֵיל שִׁשִּׁי כ"ו תִּשְׁרֵי תשי"ט.
לִידִיד לִבִּי הַתָּאֵב וְכָמֵהַּ לַחֲזוֹת בְּמַחֲזוֹת הַצַּחְצָחוֹת הַצְּפוּנוֹת וּגְנוּזוֹת, יְרוֹמֵם ה' קֶרֶן יִשְׁעוֹ וְיִפְקַח עֵינֵי שִׂכְלוֹ לְהַבְחִין וְלִרְאוֹת הָאֱמֶת עַיִן בְּעַיִן.
בְּיָמֵינוּ בָּא שׁוֹדֵד בִּגְבוּלֵנוּ וְהוּא רֹאשׁ לְכָל צוֹרְרֵינוּ, שָׂם מָצוֹר בַּרְזֶל עָלֵינוּ, טָמַן מוֹקְשִׁים בְּדַרְכֵּנוּ, פָּרַשׂ רְשָׁתוֹת לְרַגְלֵינוּ, עֵינָיו לָטַשׁ וְשִׁנָּיו חָרַק עָלֵינוּ לְהִתְגּוֹלֵל וּלְהִתְנַפֵּל עָלֵינוּ לְכַלּוֹתֵנוּ וּלְהַשְׁמִידֵנוּ מִיַּהֲדוּתֵנוּ, וּבְכָל יוֹם וָיוֹם מִתְחַדֵּשׁ וּמִתְגַּבֵּר עָלֵינוּ כּוֹס תַּרְעֵלָיו לְהַשְׁקוֹתֵנוּ, וְאֵין בִּיכָלְתֵּנוּ כְּלָל לַעֲמֹד כְּנֶגְדּוֹ. לָכֵן הִפְלִיא ה' לַעֲשׂוֹת עִמָּנוּ וְהִקְדִּים רְפוּאָה לַמַּכָּה וְהוֹרִיד לָנוּ הַצַּדִּיק הָאֱמֶת רֹאשׁ וּמֻבְחָר מִכָּל בְּחִירֵי צַדִּיקַיָּא, נַחַל נוֹבֵעַ מְקוֹר חָכְמָה, שֶׁהוּא הָרַבִּי וּמַנְהִיג הַיְחִידִי שֶׁבְּדוֹרֵנוּ וְשֶׁל כָּל דּוֹרוֹת הַבָּאִים, לְהַשְׁקוֹת כָּל הָאָרֶץ חָכְמָה וְדֵעָה אֶת ה' בְּנַהֲרֵי וְנַחֲלֵי חָכְמָתוֹ וְתִקּוּנָיו וְעֵצוֹתָיו הָעֲמֻקּוֹת וְהַתְּמִימוֹת. לְטַהֵר טְמֵאִים, לְהַרְחִיץ צוֹאִים, לְהַלְבִּין כְּתָמִים, לְזַכּוֹת אֲשֵׁמִים, לְכַפֵּר זְדוֹנִים, לְקָרֵב רְחוֹקִים, לְקַבֵּץ נִדָּחִים וְאוֹבְדִים, לְהוֹצִיא מִמַּסְגֵּר אֲסוּרִים, לָתֵת חֹפֶשׁ לַשְּׁבוּיִים, לְהַחֲיוֹת רוּחַ שְׁפֵלִים, לְשַׂמֵּחַ לֵב נִדְכָּאִים וְנִדְוִים.
אַשְׁרֵי הַזּוֹכֶה לְהִנָּצֵל מִן הַטּוֹעִים וְהַתּוֹעִים בַּחשֶׁךְ וַאֲפֵלָה לְבַל יִרְאוּ וְיַבִּיטוּ בְּאוֹר הַצַּדִּיק הָאֱמֶת שֶׁהוּא שֹׁרֶשׁ כְּלַל כָּל הַצַּדִּיקִים שֶׁבְּכָל הַדּוֹרוֹת, וְהוּא יִגְמֹר בִּשְׁלֵמוּת כָּל הַתִּקּוּנִים שֶׁהִתְחִילוּ הַצַּדִּיקִים שֶׁבְּכָל הַדּוֹרוֹת לְתַקֵּן הָעוֹלָם, כִּי גַּם הַצַּדִּיקִים הַגְּדוֹלִים עֲדַיִן לֹא גָּמְרוּ עִנְיָן זֶה בִּשְׁלֵמוּת וְרַק הוּא יִגְמֹר כָּל הַתִּקּוּנִים וִיתַקֵּן כָּל הָעוֹלָם בְּתַכְלִית הַשְּׁלֵמוּת. וּבְגֹדֶל כֹּחוֹ יַכְנִיעַ וִיבַטֵּל כָּל הַמִּינוּת וְאֶפִּיקוֹרְסוּת מִן הָעוֹלָם וְיַמְשִׁיךְ אֱמוּנָה גְּדוֹלָה בָּעוֹלָם בְּתַכְלִית הַשְּׁלֵמוּת וְיָשׁוּבוּ כָּל בָּאֵי עוֹלָם לַה' יִתְבָּרַךְ וִיקַיְּמוּ כֻּלָּם אֶת הַתּוֹרָה, וְיָאִיר לְכָל אֶחָד הִתְגַּלּוּת אֱלֹקוּתוֹ בְּהִתְגַּלּוּת נִפְלָא מְאֹד אֲשֶׁר עֲדַיִן לֹא נִשְׁמַע וְלֹא נִרְאָה כָּזֹאת מִימוֹת עוֹלָם.
יֵשׁ נְפָשׁוֹת נְפוּלוֹת מְאֹד מְאֹד שֶׁנָּפְלוּ כְּמוֹ שֶׁנָּפְלוּ לַתְּהוֹם תַּחְתִּיּוֹת עַד אֵין קֵץ, עַד שֶׁנֶּאֱחַז בָּהֶם הָרָע כָּל-כָּךְ עַד שֶׁאִי אֶפְשָׁר לָהֶם בְּשׁוּם אֹפֶן לָשׁוּב לַה' יִתְבָּרַךְ, וְאִי אֶפְשָׁר שֶׁיִּהְיֶה לָהֶם שׁוּם תִּקּוּן בָּעוֹלָם כִּי אִם עַל-יְדֵי נִשְׁמַת הַצַּדִּיק הָאֱמֶת שֶׁיֵּשׁ בְּכֹחוֹ הַגָּדוֹל לְתַקֵּן הַכֹּל אֲפִלּוּ בְּכָל הַמְּקוֹמוֹת וּבְכָל הָעִנְיָנִים הָעוֹבְרִים עָלָיו, לְהַחֲיוֹתוֹ וּלְעוֹרְרוֹ וְלַהֲקִיצוֹ וּלְהָקִימוֹ מִכָּל מָקוֹם שֶׁהוּא, וְאָז הַשִּׂמְחָה גְּדוֹלָה מְאֹד. כִּי אֵין שִׂמְחָה לְפָנָיו יִתְבָּרַךְ כְּמוֹ בְּעֵת שֶׁמַּחֲזִירִין אֵלָיו אֶת הָרְחוֹקִים מְאֹד, כִּי ה' יִתְבָּרַךְ חָפֵץ חֶסֶד הוּא וְצוֹפֶה לָרָשָׁע וְחָפֵץ בְּהִצָּדְקוֹ, וְכָל זְמַן שֶׁהָאָדָם רָחוֹק מִמֶּנּוּ יִתְבָּרַךְ בַּעֲווֹנוֹתָיו - צַר לוֹ מְאֹד, כִּבְיָכוֹל, וְחוֹשֵׁב לְבַל יִדַּח מִמֶּנּוּ נִדָּח. וְעַל-כֵּן כְּשֶׁהַצַּדִּיק מַעֲלֶה וּמְתַקֵּן הָרְחוֹקִים וְהַנִּדָּחִים שֶׁנִּדְּחוּ וְנָפְלוּ בְּעִמְקֵי עִמְקֵי הַתְּהוֹם תַּחְתִּיּוֹת וּמַחֲזִירָם לַה' יִתְבָּרַךְ, עַל-יְדֵי זֶה נִגְדֶלֶת הַשִּׂמְחָה מְאֹד מְאֹד. כְּמוֹ שֶׁמַּחֲזִירִין לְהַמֶּלֶךְ אֶת בְּנוֹ שֶׁגֵּרְשׁוֹ מֵעַל פָּנָיו בַּעֲווֹנוֹתָיו, וְעַל-יְדֵי זֶה שֶׁנִּתְרַחֵק קִלְקֵל בְּכָל פַּעַם בְּיוֹתֵר מֵחֲמַת שֶׁנָּפַל בְּדַעְתּוֹ עַל-יְדֵי שֶׁרוֹאֶה גֹּדֶל רִחוּקוֹ מֵהַמֶּלֶךְ עַד שֶׁטָּעָה וְנִדְמֶה בְּדַעְתּוֹ שֶׁהַמֶּלֶךְ הִרְחִיקוֹ לְעוֹלָם וְלֹא הָיָה מְצַפֶּה שֶׁיָּשׁוּב עוֹד אֶל הַמֶּלֶךְ, כְּמוֹ שֶׁכָּתוּב, "לֹא יַאֲמִין שׁוּב מִנִּי חשֶׁךְ". וּבֶאֱמֶת יֵשׁ לְהַמֶּלֶךְ צַעַר גָּדוֹל בְּכָל עֵת וְזוֹכֵר אֶת בְּנוֹ הָרָחוֹק בְּכָל עֵת. וּכְשֶׁנִּמְצָא אֶחָד שֶׁמְּרַחֵם עַל הַמֶּלֶךְ וְעַל בְּנוֹ וְהוֹלֵךְ אֶל הַמָּקוֹם הַמְזֹהָם שֶׁנָּפַל לְשָׁם וּמְרַמֵּז לוֹ רְמָזִים וּמִתְנַהֵג עִמּוֹ בְּחָכְמָה נִפְלָאָה פֶּלֶא וְהַפְלֵא עַד שֶׁמַּכְנִיס בּוֹ הִרְהוּרֵי תְּשׁוּבָה וּמַחֲזִירוֹ אֶל הַמֶּלֶךְ, כַּמָּה שִׂמְחָה וְתַעֲנוּג גּוֹרֵם אֶל הַמֶּלֶךְ עַד אֵין שִׁעוּר, כִּי זֶה עִִקַּר שִׂמְחָתוֹ וּגְדֻלָּתוֹ וְתַעֲנוּגָיו וְשַׁעֲשׁוּעָיו שֶׁל הַמֶּלֶךְ יִתְבָּרַךְ, כְּשֶׁמַּחֲזִירִין אֵלָיו הָרְחוֹקִים מְאֹד וְעוֹלִין וְנִתַּקְּנִין מֵחֶרְפַּת עֲווֹנוֹתֵיהֶם הָעֲצוּמִים, אֵיךְ שֶׁהוּא, אֵיךְ שֶׁהוּא, אֲפִלּוּ אִם עָבְרוּ מַה שֶּׁעָבְרוּ חַס וְשָׁלוֹם.
כְּשֶׁמִּתְגַּבֵּר תֹּקֶף זֻהֲמַת הַנָּחָשׁ חַס וְשָׁלוֹם שֶׁהוּא מְקוֹמוֹת הַמְטֻנָּפִים, וְנִתְרַחֵק מְאֹד מִקְּדֻשַּׁת יַהֲדוּתוֹ וְהוּא נָע וְנָד וּמְטֻלְטָל וְדוֹחִין אוֹתוֹ מִקְּדֻשָּׁתוֹ מִדְּחִי אֶל דֶּחִי עַד שֶׁרוֹצֶה לְהַפִּילוֹ לְגַמְרֵי מִנְּקֻדַּת יַהֲדוּתוֹ חַס וְשָׁלוֹם, אֲזַי מִתְעוֹרֵר קְדֻשַּׁת נֶפֶשׁ הָאָדָם, וְאָז דַּיְקָא אִם הוּא חָזָק וְאַמִּיץ וּמַתְחִיל לְבַקֵּשׁ וְלִדְרֹשׁ וּלְחַפֵּשׂ וְלַחֲתֹּר בְּכָל עֵת וּלְהִתְגַּעְגֵּעַ וְלִכְסֹף לִמְצֹא אוֹתוֹ יִתְבָּרַךְ, אַף-עַל-פִּי שֶׁעֲדַיִן עוֹבְרִים יָמִים וְשָׁנִים הַרְבֵּה וְאֵינוֹ זוֹכֶה לְמוֹצְאוֹ יִתְבָּרַךְ וּלְהִתְקָרֵב אֵלָיו, אַף-עַל-פִּי כֵן יֵדַע וְיַאֲמִין כִּי בְּכָל עֵת וָעֵת עַל-יְדֵי כָּל בַּקָּשָׁה וּבַקָּשָׁה וְעַל-יְדֵי כָּל דְּרִישָׁה וּדְרִישָׁה שֶׁדּוֹרֵשׁ וּמְבַקֵּשׁ וּמְחַפֵּשׂ לִמְצֹא כְּבוֹד קְדֻשָּׁתוֹ יִתְבָּרַךְ, וְעַל-יְדֵי כָּל הַבָּטָה וְגַעְגּוּעַ שֶׁמַּבִּיט וְתוֹלֶה עֵינָיו לְרַחֲמָיו יִתְבָּרַךְ, וְעַל-יְדֵי כָּל תְּנוּעָה וּתְנוּעָה שֶׁפּוֹנֶה לְהַקְּדֻשָּׁה - עַל-יְדֵי כָּל זֶה זוֹכֶה בְּכָל פַּעַם לִשְׁבֹּר חוֹמוֹת בַּרְזֶל וְדַלְתוֹת נְחשֶׁת. אַף-עַל-פִּי שֶׁאַחַר כָּךְ מִתְגַּבְּרִין עָלָיו בְּכָל פַּעַם יוֹתֵר רַחֲמָנָא לִיצְלַן, אַף-עַל-פִּי כֵן אֵין יְגִיעוֹ לָרִיק חַס וְשָׁלוֹם וְאֵין שׁוּם תְּנוּעָה שֶׁפּוֹנָה לְהַקְּדֻשָּׁה נֶאֱבֶדֶת חַס וְשָׁלוֹם, כִּי צְרִיכִין לַעֲבֹר עָלָיו עִדָּן וְעִדָּנִים הַרְבֵּה וְכַמָּה יַמִּים וּנְהָרוֹת וּתְהוֹמוֹת וּמֵימוֹת מְחֻלָּפִים צְרִיכִין לַעֲבֹר עָלָיו, וּבְכַמָּה מִדְבָּרוֹת הַמְּלֵאִים נְחָשִׁים וְעַקְרַבִּים גְּדוֹלִים וְנוֹרָאִים צָרִיךְ לַעֲבֹר בָּהֶם עַד אֲשֶׁר זוֹכֶה לְהִכָּנֵס לְשַׁעֲרֵי הַקְּדֻשָּׁה בֶּאֱמֶת. וְאִם הוּא חָזָק וְגִבּוֹר כָּאֲרִי לְבַקֵּשׁ וּלְחַפֵּשׂ יוֹתֵר אַף אִם יַעֲבֹר עָלָיו מַה - בְּוַדַּאי סוֹף כָּל סוֹף יִזְכֶּה לִמְצֹא אוֹתוֹ יִתְבָּרַךְ עַד שֶׁיִּזְכֶּה לַעֲלוֹת בְּתַכְלִית הָעֲלִיָּה. וְכָל זֶה הַכֹּחַ לְחַפֵּשׂ וּלְבַקֵּשׁ אוֹתוֹ יִתְבָּרַךְ אֲפִלּוּ בְּתַכְלִית הַיְרִידָה, בְּתַכְלִית גָּלוּת הַנֶּפֶשׁ, עַד שֶׁנִּתְרַחַקְנוּ מִכְּבוֹדוֹ יִתְבָּרַךְ מְאֹד, כָּל זֶה בְּכֹחַ וּזְכוּת תּוֹרָתוֹ שֶׁל הַצַּדִּיק הָאֱמֶת שֶׁגִּלָּה סִתְרֵי תּוֹרָה שֶׁשָּׁם כָּל רָזִין וּסְתִימִין דְּאוֹרַיְתָא שֶׁהֵם בְּחִינַת 'אַיֵּה'. כִּי לוּלֵא זְכוּת הַצַּדִּיק הָאֱמֶת לֹא הָיָה לָנוּ כֹּחַ אֲפִלּוּ לְחַפֵּשׂ וּלְבַקֵּשׁ כְּלָל וְחַס וְשָׁלוֹם הָיוּ נִטְבָּעִין חַס וְשָׁלוֹם וְלֹא הָיָה תְּקוּמָה חַס וְשָׁלוֹם לְהַנּוֹפְלִים וְהָרְחוֹקִים שֶׁנִּתְרַחֲקוּ מִן הַקְּדֻשָּׁה כָּל-כָּךְ. וּבִפְרָט עַכְשָׁו שֶׁיֵּשׁ בְּנֵי-אָדָם שֶׁנָּפְלוּ לִתְהוֹמוֹת עַד אֵין קֵץ וְכוּ' וְכוּ', וּמֵהֵיכָן הָיוּ מְקַבְּלִין חִיּוּת וְכֹחַ לְהִתְעוֹרֵר עוֹד לְבַקֵּשׁ וּלְחַפֵּשׂ כְּבוֹדוֹ יִתְבָּרַךְ וְלָשׁוּב אֵלָיו, בְּוַדַּאי חַס וְשָׁלוֹם הָיָה אָבֵד תִּקְוָתָם חָלִילָה. אַךְ בֶּאֱמֶת עַל-יְדֵי כֹּחַ צַדִּיק הָאֱמֶת שֶׁזָּכָה לִבְחִינַת 'אַיֵּה', עַל-יְדֵי זֶה יֵשׁ כֹּחַ לְכָל הַנּוֹפְלִים אֲפִלּוּ לַמְּקוֹמוֹת הַמְטֻנָּפִים וְכוּ' שֶׁיְּחַפְּשׁוּ 'אַיֵּה' וְכוּ', עַד שֶׁיַּעֲלוּ בְּתַכְלִית הָעֲלִיָּה.
הַצַּדִּיק הָאֱמֶת הוּא מַטֶּה כְּלַפֵּי חֶסֶד תָּמִיד וּמוֹצֵא טוֹב בְּכָל אֶחָד מִיִּשְׂרָאֵל, כִּי יוֹדֵעַ לְלַקֵּט כָּל בְּחִינוֹת הַשְׂעָרוֹת טוֹבוֹת שֶׁנִּמְצָא בְּכָל אֶחָד מִיִּשְׂרָאֵל, וְעַל-יְדֵי זֶה הוּא עוֹסֵק בִּרְפוּאוֹת כָּל אֶחָד אֲפִילוּ אִם הוּא חוֹלֶה גָּדוֹל מְאֹד מְאֹד בְּחֳלִי הַנֶּפֶשׁ, כִּי הוּא מוֹצֵא בּוֹ גַּם-כֵּן נְקֻדּוֹת טוֹבוֹת בְּחִינַת שְׂעָרוֹת, דְּהַיְנוּ מַה שֶּׁמְּנַתֵּק עַצְמוֹ מֵרָע לְטוֹב כִּשְׂעָרָה. וְזֹאת הַשְּׂעָרָה הוּא בְּחִינַת צִנּוֹר וּכְלִי שֶׁהַצַּדִּיק מַמְשִׁיךְ עַל-יָדוֹ גַּם עָלָיו שִׂכְלִיּוּת וְצִמְצוּמִים עַד שֶׁמַּכְנִיס בּוֹ גַּם-כֵּן הַשָּׂגוֹת אֱלֹקוּת, שֶׁזֶּהוּ עִקַּר גְּדֻלַּת הַצַּדִּיק, כְּשֶׁיָּכוֹל לְרַפְּאוֹת גַּם חוֹלֶה הַגָּדוֹל בְּיוֹתֵר.
הַמַּעְתִּיק וְהַמְסַדֵּר, הַמִּתְפַּלֵּל בְּכָל יוֹם לִשְׁלוֹמוֹ וְהַצְלָחָתוֹ וְדָבוּק בְּנַפְשׁוֹ הַיְקָרָה וְהַנְּעִימָה בְּכָל עֵת תָּמִיד בְּכָל לֵב וּבְכָל נֶפֶשׁ בֶּאֱמֶת וְדוֹרֵשׁ שְׁלוֹמוֹ וְטוֹבָתוֹ וּשְׁלוֹם הַנִּלְוִים אֵלָיו.
יִשְׂרָאֵל דֹּב אוֹדֶעסֶר
<h2>טז.</h2>
ב"ה, חֲצוֹת לֵיל ער"ח מַרְחֶשְׁוָן תשי"ט.
לְיַקִּירִי וַחֲבִיבִי כְּאִישׁוֹן עֵינִי הַחוֹשֵׁק וְחוֹתֵר לֶאֱחֹז בִּנְקֻדַּת הָאֱמֶת, שָׁלוֹם וְקוֹל רִנָּה וִישׁוּעָה בְּאָהֳלֵי לִבּוֹ, יְמִין ה' רוֹמְמָה יְמִין ה' עוֹשָׂה חַיָּלִים מְלֻמְּדֵי אֱמוּנָה.
מֶען דַאְרף זִיךְ זֵייעֶר יָאגִין מֶען זָאל נָאךְ קֶענִין חַאפִּין (צָרִיךְ הַרְבֵּה יְגִיעוֹת שֶיוּכַל עוֹד לַחֲטוֹף מַשֶּׁהוּ).
יְמֵי הַחֲלִיפוֹת הוֹלְכִים וּבָאִים וּבְכָל יוֹם וָיוֹם מִתְקָרְבִים לְיוֹם הַמִּיתָה, וּבְהֶכְרֵחַ לֵילֵךְ בַּדֶּרֶךְ הַזֶּה בְּלִי סָפֵק אִם קָרוֹב וְאִם רָחוֹק, אֲבָל עַל כָּל פָּנִים הַכֹּל יַעֲבֹר כְּצֵל עוֹבֵר, וְאֵין נִשְׁאָר מֵהָאָדָם כְּלוּם כִּי אִם מַה שֶּׁהֵכִין לְעַצְמוֹ לְאַחַר מוֹתוֹ לָעוֹלָם הַנִּצְחִי. וּצְרִיכִים עַל כָּל פָּנִים מֵעַתָּה לְהַתְחִיל לָחוּס וּלְרַחֵם עַל עַצְמֵנוּ בְּרַחֲמָנוּת אֲמִתִּי לְהָכִין צְעָדֵינוּ לְעַלְמָא דְּאָתֵי, וּלְהָכִין צֵידָה לְדֶרֶךְ רָחוֹק כָּל-כָּךְ, וַאֲנַחְנוּ מְלֵאֵי חֲטָאִים וּפְשָׁעִים גְּדוֹלִים וְתַאֲווֹת רָעוֹת וְקִלְקוּלִים הַרְבֵּה בְּלִי שִׁעוּר וָעֶרֶךְ וּמִסְפָּר, וַאֲנַחְנוּ רְחוֹקִים מֵהַתַּכְלִית מְאֹד מְאֹד, וַעֲדַיִן לֹא יָצָאנוּ מֵהַחֹל אֶל הַקֹּדֶשׁ אֲפִלּוּ כִּמְלֹא הַחוּט, וּצְרִיכִין לְמַהֵר לְמַלֵּט עַל נַפְשֵׁנוּ מִפַּח יוֹקְשִׁים. וּבְכֵן נִתְחַזֵּק וְנִתְאַזֵּר בִּזְרִיזוּת גָּדוֹל לִבְרֹחַ וְלָנוּס אֶל הַצַּדִּיק שֶׁבּוֹ תָּלוּי שְׁלֵמוּת תִּקּוּן נַפְשֵׁנוּ וְכָל תִּקְוַת וּגְאֻלַּת יִשְׂרָאֵל!
הַצַּדִּיק הָאֱמֶת מֵאִיר הֶאָרַת הָרָצוֹן בְּתֹקֶף גָּדוֹל כָּל-כָּךְ עַד שֶׁיָּאִיר לָעוֹלָם וְלֹא יֻפְסַק בְּכָל מִינֵי חשֶׁךְ וַאֲפֵלָה שֶׁעוֹבְרִים עַל כָּל אָדָם, שֶׁעַל-יְדֵי זֶה מַעֲלֶה מִבְּחִינַת שְׁמַד לְרָצוֹן!
אֲפִלּוּ כְּשֶׁאָדָם רָחוֹק מְאֹד מִכָּל קְדֻשַּׁת יִשְׂרָאֵל וּמִכָּל הַתּוֹרָה, וְעוֹבְרִים יָמִים וְשָׁנִים הַרְבֵּה בִּקִלְקוּלוֹ, כָּל אֶחָד לְפִי עִנְיָנוֹ שֶׁנִּתְפַּס בּוֹ, אֲפִלּוּ אִם נִתְפַּס בְּמַה שֶּׁנִּתְפַּס בִּמְקוֹמוֹת רָעִים וּמְטֻנָּפִים מְאֹד, אֲשֶׁר שָׁם אֵין מַעֲמָד כְּשֶׁנּוֹפְלִים לְשָׁם וְחַס וְשָׁלוֹם יְכוֹלִים לִטְבֹּעַ שָׁם, אֲבָל כָּל זְמַן שֶׁהָאָדָם חָזָק בְּדַעְתּוֹ שֶׁלֹּא יִפֹּל מִשּׁוּם יְרִידָה שֶׁבָּעוֹלָם, וְאֵינוֹ מְיָאֵשׁ עַצְמוֹ, וּמְקַוֶּה תָּמִיד לַה' יִתְבָּרַךְ בְּקִוּוי אַחַר קִוּוי, וְתוֹלֶה עֵינָיו לַמָּרוֹם וְצוֹעֵק לַה' יִתְבָּרַךְ, אָז הוּא בָּטוּחַ שֶׁבְּוַדַּאי סוֹף כָּל סוֹף יָשׁוּב לַה' יִתְבָּרַךְ. וְזֶה הַדָּבָר אִי אֶפְשָׁר לַפֶּה לְדַבֵּר וּלְבָאֵר וּלְסַפֵּר עַד הֵיכָן הוּא צָרִיךְ לְהִתְחַזֵּק תָּמִיד בְּכָל מָקוֹם שֶׁהוּא, אֲפִלּוּ אִם נָפַל כְּמוֹ שֶׁנָּפַל רַחֲמָנָא לִצְלַן, כִּי לְכָל אֶחָד נִדְמֶה שֶׁעָלָיו אֵין אָנוּ מְכַוְּנִים בִּדְבָרֵינוּ, כִּי הוּא יֵשׁ לוֹ מְנִיעוֹת כָּאֵלֶּה, וְנִתְפַּס בְּתַאֲווֹתָיו וּבִמְצוּדָתוֹ כָּל-כָּךְ עַד שֶׁלְּאִישׁ כְּמוֹתוֹ אִי אֶפְשָׁר לָשׁוּב בֶּאֱמֶת לַה' יִתְבָּרַךְ, כִּי כְּבָר נִלְכַּד כָּל-כָּךְ יָמִים וְשָׁנִים הַרְבֵּה בְּמַה שֶּׁנִּלְכַּד עַד אֲשֶׁר לֹא יַאֲמִין שׁוּב מִנִּי חשֶׁךְ. כָּךְ נִדְמֶה לְכָל אֶחָד. וְרַבֵּנוּ זַ"ל קָרָא תִּגָּר עַל זֶה מְאֹד, וְצָעַק בְּקוֹל עָמֹק מְאֹד: "גִיוַואלְד! זַייט אַייךְ נִיט מְיָאֵשׁ, קַיין יֵאוּשׁ אִיז גָאהְר נִיט פַאר הַאנְדִין, אֲפִלּוּ וִויא אַהִין אִיטלִיכֶער אִיז גִיפַאלִין, כִּי יֵשׁ עִנְיָן שֶׁנִּתְהַפֵּךְ הַכֹּל לְטוֹבָה!" (אֲהָהּ, אַל תְּיַאֲשׁוּ עַצְמְכֶם, יֵאוּשׁ אֵינוֹ בָּעוֹלָם כְּלָל, אֲפִלּוּ כַּמָּה שֶׁנּוֹפְלִים, כִּי יֵשׁ עִנְיָן שֶׁנִּתְהַפֵּךְ הַכֹּל לְטוֹבָה)!
עִקַּר עֲבוֹדַת הַצַּדִּיק לְבָרֵר וּלְהַעֲלוֹת הַטּוֹב מֵעֹמֶק הָרָע, וּמַעֲלֶה אֲפִלּוּ הַנְּפָשׁוֹת הַנְּפוּלוֹת מְאֹד עַל-יְדֵי שֶׁמּוֹצֵא לָהֶם זְכוּת, אֲפִלּוּ לִרְשָׁעִים גְּמוּרִים הַגְּרוּעִים בְּיוֹתֵר עַד שֶׁיָּצְאוּ מִכְּלַל יִשְׂרָאֵל עַל-יְדֵי מַעֲשֵׂיהֶם הָרָעִים; כָּל זְמַן שֶׁשֵּׁם יִשְׂרָאֵל נִקְרָא עָלָיו, עֲדַיִן מְחַפֵּשׂ וּמְבַקֵּשׁ וּמוֹצֵא אֵיזֶה זְכוּת כָּל שֶׁהוּא, וְעַל-יְדֵי זֶה מַעֲלֶה אוֹתָם גַּם מֵעֹמֶק הָרָע, וְנִתְבָּרֵר הַטּוֹב וְנִדְחֶה הָרָע וְנִתְבַּטֵּל לְגַמְרֵי. וְזֶה בְּחִינַת הִתְגַּלּוּת מָשִׁיחַ (שֶׁיְּקַבֵּץ כָּל הַנִּדָּחִים מֵאַרְבַּע כַּנְפוֹת הָאָרֶץ).
הַכְּלָל שֶׁהַמֶּמְשָׁלָה בְּיַד הַצַּדִּיק לִפְעֹל פְּעֻלּוֹת כִּרְצוֹנוֹ, וְעִקַּר הַמֶּמְשָׁלָה לְהָאִיר וּלְעוֹרֵר לֵב יִשְׂרָאֵל לַעֲבוֹדַת ה' יִתְבָּרַךְ. עַל-כֵּן הָעִקָּר שֶׁיִּתְקַשֵּׁר לַצַּדִּיק הָאֱמֶת וּמִמֶּנּוּ יְקַבֵּל כֹּחַ וְהֶאָרָה וְהִתְעוֹרְרוּת לַה' יִתְבָּרַךְ עַד שֶׁיָּשׁוּב אֶל ה' בֶּאֱמֶת.
יֵשׁ שָׂדֶה הָעֶלְיוֹנָה שֶׁשָּׁם גְּדֵלִים כָּל הַנְּשָׁמוֹת וְאֵלּוּ הַנְּשָׁמוֹת צְרִיכִים בַּעַל הַשָּׂדֶה שֶׁיַּעֲסֹק בְּתִקּוּנָם, וְצָרִיךְ כָּל אֶחָד שֶׁרוֹצֶה לְרַחֵם עַל נִשְׁמָתוֹ לְבַקֵּשׁ וּלְהִתְחַנֵּן הַרְבֵּה לִפְנֵי ה' יִתְבָּרַךְ כָּל יָמָיו שֶׁיִּזְכֶּה לְהִתְקָרֵב לְהַצַּדִּיק הַזֶּה שֶׁהוּא בַּעַל הַשָּׂדֶה, שֶׁהוּא מִסְתַּכֵּל עַל כָּל אֶחָד לַהֲבִיאוֹ אֶל הַתַּכְלִית הָאֲמִתִּי שֶׁהוּא כֻּלּוֹ טוֹב כֻּלּוֹ אֶחָד.
הַדּוֹרֵשׁ שְׁלוֹמוֹ וִישׁוּעָתוֹ בְּכָל עֵת בְּכָל לֵב בֶּאֱמֶת.
יִשְׂרָאֵל דֹּב אוֹדֶסֶר
אַף שֶׁקְּלִפַּת הָמָן עֲמָלֵק אוֹרֵב עַל הַצַּדִּיק הָאֱמֶת לְהַעֲלִים אוֹתוֹ לְגַמְרֵי חַס וְשָׁלוֹם, אַף-עַל-פִּי כֵן עֲצַת ה' הִיא תָּקוּם, וְאַתָּה מָרוֹם לְעוֹלָם ה', וּלְעוֹלָם יָדְךָ עַל הָעֶלְיוֹנָה, וְהוּא יִתְבָּרַךְ גּוֹמֵר אֶת שֶׁלּוֹ. וְדַיְקָא עַל-יְדֵי הִתְגַּבְּרוּת תֹּקֶף הַהַעֲלָמָה כָּל-כָּךְ, עַל-יְדֵי זֶה נִתְרוֹמֵם וְנִתְעַלֶּה אַחַר-כָּךְ אוֹרוֹ בְּיוֹתֵר, וּבְסוֹף כָּל סוֹף נִתְהַפֵּךְ כָּל זֶה לְטוֹבָה וְנִתַּקֵּן הָעוֹלָם בִּשְׁלֵמוּת עַל-יָדוֹ.
הַמַּעְתִּיק הַנַּ"ל
<h2>יז.</h2>
ב"ה, ח"י טֵבֵת תשי"ט, טְבֶרְיָא.
נַפְשִׁי וּלְבָבִי הַקָּשׁוּר וְדָבוּק בְּעֹמֶק לִבִּי וּמֹחִי בְּקֶשֶׁר אַמִּיץ וְחָזָק בַּל יִנָּתֵק לָנֶצַח, וְכוֹסֵף וּמִתְגַּעְגֵּעַ לָאֱמֶת הָאֲמִתִּי. שָׁלוֹם וְיֶשַׁע רַב.
אַשְׁרֵי הָאִישׁ שֶׁמְּקַשֵּׁר עַצְמוֹ לַצַּדִּיק הָאֱמֶת וְאֵינוֹ הוֹלֵךְ בַּעֲצַת רְשָׁעִים הַמַּרְחִיקִים מִמֶּנּוּ. הָעִקָּר הוּא הִתְקַשְּׁרוּת לְהַצַּדִּיק שֶׁעָלָיו עוֹמֵד כָּל הָעוֹלָם וּמְלוֹאוֹ, כִּי הוּא הַגֶּשֶׁר דִּקְדֻשָּׁה שֶׁעַל-יָדוֹ עוֹבְרִים בְּתוֹךְ כָּל הַמַּיִם הַשּׁוֹטְפִים וְנִצּוֹל מִכֻּלָּם, וְזֶהוּ בְּחִינַת קְרִיעַת יַם סוּף שֶׁהָלְכוּ בַּיַּבָּשָׁה בְּתוֹךְ הַיָּם.
כָּל עֻבְדָּא וּתְנוּעָה קַלָּה שֶׁהָאָדָם מִתְגַּבֵּר לַעֲשׂוֹת בִּשְׁבִיל הִתְקָרְבוּת לְהַצַּדִּיק הוּא יָקָר מְאֹד בְּעֵינֵי ה' יִתְבָּרַךְ וְתֵכֶף הוּא מְנַצֵּחַ הַרְבֵּה נִצָּחוֹן אֲמִתִּי וְנִצְחִי שֶׁיִּשָּׁאֵר קַיָּם לָנֶצַח.
כָּל אֶחָד כְּפִי מַה שֶּׁיּוֹדֵעַ בְּנַפְשׁוֹ גֹדֶל פְּחִיתוּתוֹ וְגֹדֶל רִחוּקוֹ שֶׁנִּתְרַחֵק מְאֹד מֵה' יִתְבָּרַךְ, כְּמוֹ כֵן הוּא צָרִיךְ דַּיְקָא לְהִתְקָרֵב לְהָרַבִּי הָאֱמֶת הַגָּדוֹל בְּמַעֲלָה מְאֹד מְאֹד, כִּי כָּל מַה שֶּׁהוּא קָטָן בְּיוֹתֵר - הוּא צָרִיךְ רַבִּי אֲמִתִּי גָּדוֹל בְּיוֹתֵר.
לִפְעָמִים יָכוֹל הָאָדָם לִפֹּל חַס וְשָׁלוֹם עַל-יְדֵי הָאֱמֶת דַּיְקָא, כִּי יוֹדֵעַ בְּנַפְשׁוֹ שֶׁבֶּאֱמֶת קִלְקֵל וּפָגַם הַרְבֵּה וְגַם עַתָּה הוּא כְּמוֹ שֶׁהוּא, וְעַל-כֵּן מְסִיתוֹ הַבַּעַל-דָּבָר לִדְחוֹתוֹ לְגַמְרֵי חַס וְשָׁלוֹם עַל-יְדֵי הָאֱמֶת שֶׁלּוֹ, וְהַרְבֵּה יָצְאוּ מֵעוֹלָמָם לְגַמְרֵי עַל-יְדֵי הָאֱמֶת הַזֶּה. אֲבָל כְּבָר גִּלָּה לָנוּ הַצַּדִּיק הָאֱמֶת שֶׁהָאֱמֶת לַאֲמִתּוֹ אֵינוֹ כֵּן, כִּי צָרִיךְ כָּל אָדָם לְהִתְחַזֵּק עַצְמוֹ בַּה' יִתְבָּרַךְ תָּמִיד, וַאֲפִלּוּ בִּשְׁאוֹל תַּחְתִּיּוֹת חַס וְשָׁלוֹם יֵדַע וְיַאֲמִין שֶׁהוּא סָמוּךְ עֲדַיִן לַה' יִתְבָּרַךְ וְאֵין שׁוּם יֵאוּשׁ בָּעוֹלָם, וִיכוֹלִין לָשׁוּב גַּם מִשָּׁם וּלְהִתְקָרֵב לַה' יִתְבָּרַךְ בֶּאֱמֶת. כִּי בְּוַדַּאי צְרִיכִין לִשְׁמֹר אֶת עַצְמוֹ מִן הַחֵטְא וַאֲפִלּוּ מִפְּגַם כָּל שֶׁהוּא, אֲבָל אַף-עַל-פִּי כֵן אִם כְּבָר נִכְשַׁל, אֲפִלּוּ אִם נִכְשַׁל כְּמוֹ שֶׁנִּכְשַׁל אֲפִלּוּ אֲלָפִים וּרְבָבוֹת פְּעָמִים חַס וְשָׁלוֹם, אַף-עַל-פִּי כֵן בְּכָל עֵת וָרֶגַע חַסְדֵּי ה' לֹא תַמְנוּ וִיכוֹלִין לְקָרֵב עַצְמוֹ לַה' יִתְבָּרַךְ בְּכָל עֵת וּמִכָּל מָקוֹם שֶׁהוּא כִּי לִגְדֻלָּתוֹ יִתְבָּרַךְ אֵין חֵקֶר, וְעַל-יְדֵי הִתְקָרְבוּת לְהַצַּדִּיק יָכוֹל לְהִתְהַפֵּךְ הַכֹּל לְטוֹבָה וַעֲווֹנוֹת נִתְהַפְּכִין לִזְכֻיּוֹת וְזֶה עִקַּר הָאֱמֶת לַאֲמִתּוֹ.
הֻכְרַחְתִּי לְסַיֵּם כִּי כִּמְעַט אֵינֶנִּי בְּדַעְתִּי מִגֹּדֶל הַהַרְפַּתְקָאוֹת וְהַתְּלָאוֹת דְּעָדוּ עָלַי, לֹא עָלֶיךָ. הַזּוֹכְרוֹ הֵיטֵב וּמַזְכִּירוֹ תָּמִיד לִפְנֵי ה' יִתְבָּרַךְ וּמִתְפַּלֵּל בְּעַד שְׁלוֹמוֹ וְהַצְלָחָתוֹ הַנִּצְחִי בָּזֶה וּבַבָּא, וְאֶקְרָא לִשְׁלוֹם הַנִּלְוִים אֵלָיו.
הַמַּעְתִּיק יִשְׂרָאֵל דֹּב אוֹדֶסֶר
כָּל מַה שֶּׁהָאָדָם חוֹתֵר וּמִתְיַגֵּעַ לִמְצֹא דֶּרֶךְ לָשׁוּב לַה' יִתְבָּרַךְ, אַף-עַל-פִּי שֶׁאֵינוֹ עוֹלֶה בְּיָדוֹ, אֵין שׁוּם יְגִיעָה נֶאֱבֶדֶת, וְהָעִקָּר הוּא הִתְקָרְבוּת לַצַּדִּיק הָאֱמֶת וְתַלְמִידָיו, וְעַל-יְדֵי זֶה אֵין שׁוּם קִלְקוּל וּפְגָם שֶׁלֹּא יוּכַל לְהִתַּקֵּן, רַק הָעִקָּר שֶׁלֹּא יִתְרַחֵק מֵהַצַּדִּיק לְעוֹלָם חַס וְשָׁלוֹם בְּכָל מַה שֶּׁיַּעֲבֹר עָלָיו.
<h2>יח.</h2>
ב"ה, כ"ז אֲדָר ב' תשי"ט.
לִבִּי לִבִּי נְהוֹרָא דְּעֵינִי הַמָּתוֹק וְנָעִים, הַמִּתְגַּעְגֵּעַ וּמִתְאַוֶּה לָגוּר בְּאֹהֶל הָאֱמֶת הַנִּמְצָא בְּהַר שֶׁל זָהָב וּמִבְצָר שֶׁל מַרְגָּלִית, אַשְׁרֵי חֶלְקוֹ. שָׁלוֹם רַב לוֹ וּלְבֵיתוֹ וּלְכָל הַנִּלְוִים אֵלָיו לְאֹרֶך יָמִים אֲמִתִּיִּים וְנִצְחִיִּים, אָמֵן.
רַבֵּנוּ הַנּוֹרָא זַ"ל אָמַר פָּעַם לְרַבִּי נָתָן זַ"ל: "אִיךְ הָאבּ אַייךְ אַרַיין גִינַארְט אִין זָאק אַרַיין" (אֲנִי תָּפַסְתִּי אֶתְכֶם בַּשַּׂק שֶׁלִּי), עָנָה רַבִּי נָתָן וְאָמַר: "פַאר בּוּנְד מִיךְ גּוּט" (קְשֹׁר אוֹתִי הֵיטֵב).
הַרְצִיגֶער בְּרוּדֶער גִיוַאהְלד, וָואס שְׁוַייגֶען מִיר. אַז מִיר הָאבִּין אַזֶעלְכֶעס זוֹכֶה גִיוֶועהְן (אֲהָהּ אָחִי לְבָבִי, מָה אָנוּ שׁוֹתְקִים כְּשֶׁזָכִינוּ לְדָבָר כָּזֶה), שֶׁבָּאנוּ לְזֶה הָעוֹלָם בְּזֶה הַזְּמַן שֶׁמֵּאִיר אוֹר הָאוֹרוֹת צַח הַצַּחְצָחוֹת כָּזֶה, חִדּוּשׁ שֶׁבַּחִדּוּשִׁים נוֹרָא כָּזֶה שֶׁעֲדַיִן לֹא הָיָה מִימוֹת עוֹלָם, וְהוּא כָּמוּס וְנֶעֱלָם וְנִסְתָּר מְאֹד מִכָּל הָעוֹלָמוֹת, וַאֲנַחְנוּ זָכִינוּ בְּנִפְלְאוֹת חַסְדֵּי ה' בָּעֵת הַזֹּאת בְּיָמֵינוּ אֵלֶּה בְּעֹצֶם קֶצֶף הַחשֶׁךְ וְתֹהוּ וָבוֹהוּ, שֶׁנִּמְצָא כְּבָר סוֹד חִדּוּשׁ חָדָשׁ כָּזֶה הַמְחַיֶּה וּמְקַיֵּם כָּל הַנְּפָשׁוֹת שֶׁבָּעוֹלָם אֲפִלּוּ הַגְּרוּעִים בְּיוֹתֵר שֶׁאֵין גְּרִיעוּת מֵהֶם - בְּכָל דִּבּוּר וְדִבּוּר, וּמְגַלֶּה וּמוֹדִיעַ לְכָל אֶחָד בְּכָל מָקוֹם שֶׁהוּא, בְּכָל מָקוֹם שֶׁהוּא, בְּכָל עֵת וָרֶגַע, כִּי ה' אִתּוֹ וְעִמּוֹ וְקָרוֹב אֵלָיו מְאֹד מְאֹד. אַשְׁרֵינוּ מַה טּוֹב חֶלְקֵנוּ וְכוּ' שֶׁאָנוּ יוֹדְעִים מֵאוֹצָרוֹת נִשְׂגָּבוֹת כָּאֵלֶּה. הָקִיצוּ וְרַנְּנוּ שׁוֹכְנֵי עָפָר, מַה נֹּאמַר, מַה נְּדַבֵּר, מַה נָּשִׁיב לַה' כָּל תַּגְמוּלוֹהִי עָלֵינוּ שֶׁהֶחֱיָה אוֹתָנוּ - חוֹלִים וַחֲלוּשִׁים בְּחוֹלֵי הַנֶּפֶשׁ כָּמוֹנוּ בַּדּוֹרוֹת הַלָּלוּ, בְּמַטְעַמִּים קְדוֹשִׁים כָּאֵלּוּ, בְּשִׁבְעָה מְשִׁיבֵי טַעַם שֶׁיְּכוֹלִים לְהַחֲיוֹת וּלְהָשִׁיב בָּהֶם כָּל הַנְּפָשׁוֹת שֶׁבָּעוֹלָם. וְאִם נִכְפֹּל וְנֹאמַר אַשְׁרֵינוּ וְכוּ' אֲלָפִים וְרִבֵּי רְבָבוֹת פְּעָמִים עַל זֶה - לֹא יַסְפִּיק. בַּעַל הַחֶסֶד יַשְׂבִּיעֵנוּ מֵרֹב טוּבוֹ הַצָּפוּן וְכוּ' וּנְרַנְּנָה וְנִשְׂמְחָה כָּל יָמֵינוּ!
הַצַּדִּיק הָאֱמֶת הוּא מַטֶּה כְּלַפֵּי חֶסֶד תָּמִיד וּמוֹצֵא טוֹב בְּכָל אֶחָד מִיִּשְׂרָאֵל, כִּי יוֹדֵעַ לְלַקֵּט כָּל מִינֵי שְׂעָרוֹת טוֹבוֹת שֶׁנִּמְצָא בְּכָל אֶחָד מִיִּשְׂרָאֵל כָּל זְמַן שֶׁשֵּׁם יִשְׂרָאֵל נִקְרָא עָלָיו, וְעַל-יְדֵי זֶה הוּא עוֹסֵק בִּרְפוּאוֹת כָּל אֶחָד וַאֲפִלּוּ אִם הוּא חוֹלֶה גָּדוֹל מְאֹד מְאֹד בָּחֳלִי הַנֶּפֶשׁ, כִּי הוּא מוֹצֵא בּוֹ גַּם-כֵּן נְקֻדּוֹת טוֹבוֹת בְּחִינַת שְׂעָרוֹת, דְּהַיְנוּ מַה שֶּׁמְּנַתֵּק עַצְמוֹ מֵרַע לְטוֹב כְּשַׂעֲרָה, וְעַל-יְדֵי זֶה מַמְשִׁיךְ גַּם עָלָיו שִׂכְלִיּוֹת וְצִמְצוּמִים עַד שֶׁמַּכְנִיס בּוֹ גַּם-כֵּן הַשָּׂגוֹת אֱלֹקוּת, שֶׁזֶּהוּ עִקַּר גְּדֻלַּת הַצַּדִּיק, כְּשֶׁיָּכוֹל לְרַפְּאוֹת גַּם הַחוֹלֶה הַגָּדוֹל בְּיוֹתֵר, כִּי כָּל מַה שֶּׁהַחוֹלֶה גָּדוֹל בְּיוֹתֵר - צָרִיךְ רוֹפֵא גָּדוֹל בְּיוֹתֵר. וְזֹאת הַנְּקֻדָּה טוֹבָה כְּחוּט הַשַּׂעֲרָה שֶׁיֵּשׁ בְּכָל אֶחָד הוּא בְּחִינַת צִינוֹר וּכְלִי שֶׁהַצַּדִּיק מַמְשִׁיךְ עַל-יָדוֹ גַּם עָלָיו הַשָּׂגוֹת אֱלֹקוּת.
עִקַּר הָאַהֲבָה וְאַחְדּוּת עַל-יְדֵי הַשְּׂעָרוֹת הַנַּ"ל, עַל-יְדֵי שֶׁאֵין מִסְתַּכְּלִין עַל הָרָע שֶׁבַּחֲבֵרוֹ רַק מִשְׁתַּדְּלִין בְּכָל כֹּחוֹ לִמְצֹא בּוֹ אֵיזֶה טוֹב. אֲפִלּוּ אִם נִדְמֶה לוֹ שֶׁרָעָתוֹ רַבָּה מְאֹד, אַף-עַל-פִּי כֵן יְחַפֵּשׂ וְיִמְצָא בּוֹ שְׂעָרוֹת טוֹבוֹת עַל כָּל פָּנִים.
עִקַּר יְגִיעַת הַצַּדִּיק הָאֱמֶת הוּא לְהַמְשִׁיךְ הַשָּׂגוֹת אֱלֹקוּת בְּתַלְמִידָיו בִּדְרָכִים נִפְלָאִים, עַד שֶׁיּוּכְלוּ לְהָאִיר בְּתַלְמִידֵיהֶם, וּבְתַלְמִידֵי תַּלְמִידֵיהֶם לְדוֹרוֹת עוֹלָם, עַד שֶׁכֻּלָּם יֵדְעוּ אֶת ה', וְעַל-יְדֵי זֶה יְכוֹלִין לְהַחֲיוֹת אֶת כָּל הָעוֹלָם כֻּלּוֹ, וְכָל אֶחָד יָכוֹל לְהָבִין וּלְהַשְׂכִּיל עֵצוֹת וּדְרָכִים לְהִתְקָרֵב לַה' יִתְבָּרַךְ עַד שֶׁיִּזְכֶּה לְהַשָּׂגוֹת אֱלֹקוּת.
עִקַּר הִתְרַחֲקוּת יִשְׂרָאֵל מֵאֲבִיהֶם שֶׁבַּשָּׁמַיִם, וְעִקַּר כְּלַל כָּל הַפְּגָמִים וַאֲרִיכַת הַגָּלוּת, הַכֹּל עַל-יְדֵי הַהַעֲלָמָה הַגְּדוֹלָה שֶׁנִּתְעַלֵּם אוֹר הַצַּדִיק הָאֱמֶת שֶׁהוּא הַפְּאֵר וְהַיֹּפִי וְהַחֵן וְהַהִדּוּר שֶׁל יִשְׂרָאֵל וְהוּא הָרֹאשׁ בַּיִת. וְעַל-יְדֵי הַמַּחֲלֹקֶת וְהַקָּטֵגוֹרְיָא נֶעֱלָם אוֹר הַגָּדוֹל וְהַקָּדוֹשׁ הַזֶּה מֵאִתָּנוּ, וַאֲזַי מִתְגַּבֵּר בְּחִינַת הָרֹאשׁ כָּל חוּצוֹת רַב דִּקְלִפָּה, כְּמוֹ שֶׁכָּתוּב "תִּשְׁתַּפֶּכְנָּה אַבְנֵי קֹדֶשׁ בְּרֹאשׁ כָּל חוּצוֹת", וְעַל-יְדֵי זֶה נִתְעַלֵּם שֵׁם ה' וְנִסְתַּלְּקוּ הַמְּאוֹרֵי אוֹר וְגָבְרוּ הַמְּאוֹרֵי אֵשׁ.
עִקַּר אֲרִיכַת הַגָּלוּת הוּא מַה שֶּׁמִּתְגַּבֵּר הַשֶּׁקֶר מְאֹד כִּמְעַט בְּלִי גְּבוּל חַס וְשָׁלוֹם, כִּי הַסִּטְרָא אָחֳרָא שֶׁהוּא הַשֶּׁקֶר הִתְפַּשֵּׁט לָאֹרֶךְ וְלָרֹחַב, וְכָל מַה שֶּׁמְּגַלִּין אֵיזֶה אֱמֶת בָּעוֹלָם לְהִתְקָרֵב עַל-יָדוֹ לַה' יִתְבָּרַךְ, הַשֶּׁקֶר מִתְנַכֵּל בְּתַחְבּוּלוֹתָיו תֵּכֶף לְבַלְבְּלוֹ וּלְהַסְתִּירוֹ וּלְהַפְּכוֹ אֶל הַהֵפֶךְ מַמָּשׁ.
עִקַּר הָרַחֲמָנוּת שֶׁצְּרִיכִים לְרַחֵם עַל יִשְׂרָאֵל הוּא לְהַכְנִיס בָּהֶם הָאֱמֶת, וּלְהוֹצִיאָם עַל-יְדֵי זֶה מֵעֲווֹנוֹת וּלְקָרְבָם לַה' יִתְבָּרַךְ.
כְּשֶׁהַחשֶׁךְ מְסַבֵּב מְאֹד אֶת הָאָדָם וּמַקִּיפוֹ מִכָּל צַד, וְהוּא פּוֹנֶה עַצְמוֹ רַק אֶל הָאֱמֶת, עַל-יְדֵי זֶה ה' יִתְבָּרַךְ מְפַנֶּה הַחשֶׁךְ מִמֶּנּוּ וּמֵאִיר לוֹ. וְאִם הָאֱמֶת מֻשְׁלָךְ אַרְצָה עַתָּה וְאָסוּר לְגַלּוֹתוֹ בְּפֻמְבִּי, אַף-עַל-פִּי כֵן הָאֱמֶת הוּא כֵּן, וּשְׂפַת אֱמֶת תִּכּוֹן לָעַד!
כָּל אֶחָד כְּפִי מַה שֶּׁיּוֹדֵעַ בְּנַפְשׁוֹ גֹּדֶל פְּחִיתוּתוֹ וְגֹדֶל רִחוּקוֹ שֶׁנִּתְרַחֵק מְאֹד מֵה' יִתְבָּרַךְ, כְּמוֹ כֵן הוּא צָרִיךְ דַּיְקָא לְהִתְקָרֵב לְהָרַבִּי וְהַמַּנְהִיג הָאֱמֶת הַגָּדוֹל בְּמַעֲלָה מְאֹד מְאֹד, כִּי כָּל מַה שֶּׁהוּא קָטָן בְּיוֹתֵר, הוּא צָרִיךְ רַבִּי אֲמִתִּי גָּדוֹל בְּיוֹתֵר.
כָּל מַה שֶּׁהַצַּדִּיק קָדוֹשׁ בְּיוֹתֵר וְגָבוֹהַּ מְאֹד מְאֹד, כְּמוֹ כֵן הוּא יָכוֹל לְהוֹרִיד אֶת עַצְמוֹ מְאֹד מְאֹד לְהַגְבִּיהַּ אֲפִלּוּ הַתַּחְתּוֹנִים, הַמּוּנָחִים בְּשֵׁפֶל הַמַּדְרֵגָה בְּיוֹתֵר. וְזֶה עִקַּר שְׁלֵמוּת מַעֲלָתוֹ הַגְּבוֹהַּ.
יֵשׁ צַדִּיק גָּדוֹל וְנוֹרָא וְחִדּוּשׁ נִפְלָא וְנוֹרָא כָּזֶה שֶׁהוּא יָכוֹל לְהוֹצִיא כָּל הָעֲשָׂרָה מִינֵי חִצִּים שֶׁבָּהֶם כְּלוּלִים כָּל מִינֵי חֲטָאִים וַעֲווֹנוֹת וּפְשָׁעִים וְכָל מִינֵי פְּגַם הַבְּרִית שֶׁבָּעוֹלָם רַחֲמָנָא לִצְלַן, הַכֹּל כַּאֲשֶׁר לַכֹּל הוּא יָכוֹל לַחֲזֹר וּלְהַמְשִׁיךְ וּלְהוֹצִיא וּלְתַקֵּן הַכֹּל, וְרַק הוּא יוֹדֵעַ לְרַפְּאוֹת אֶת הַבַּת מַלְכָּה בִּשְׁלֵמוּת. "חֲזַק וֶאֱמַץ", רָאוּי לֵילֵךְ וְלִרְחשׁ עַל יָדַיִם וְרַגְלַיִם לְהִתְאַחֵז בִּכְנָפָיו, לְמַעַן תִּהְיֶה תִּקְוָה לְאַחֲרִיתֵנוּ וְהָיְתָה לְשָׁלָל נַפְשֵׁנוּ.
לְדַאֲבוֹנִי הָרָב לֹא זָכִיתִי לִכְתֹּב זֶה זְמַן רַב כָּל-כָּךְ, כִּי בֶּאֱמֶת כִּמְעַט לֹא הָיִיתִי בְּדַעְתִּי מֵעֹצֶם הַצָּרוֹת וּתְלָאוֹת שֶׁעָבְרוּ עָלַי לֹא עָלֶיךָ, וְהַקָּדוֹשׁ בָּרוּךְ הוּא נָתַן לִי כֹּחַ בַּרְזֶל לָשֵׂאת עֹל הַיִסּוּרִים כָּאֵלּוּ שֶׁאִי אֶפְשָׁר לְבָאֵר. וְאַף-עַל-פִּי כֵן כְּבוֹד מַעֲלָתוֹ הָיָה חָקוּק עַל לוּחַ לִבִּי בְּכָל הָעִתִּים בְּכָל יוֹם וְלֹא יָצָא מִזִּכְרוֹנִי, כַּיָּדוּעַ לוֹ מִכְּבָר.
הַמַּעְתִּיק, הַמַּזְכִּירוֹ לְטוֹב בְּכָל יוֹם וָיוֹם, דּוֹרֵשׁ שְׁלוֹמוֹ וְהַצְלָחָתוֹ בֶּאֱמֶת בְּכָל לֵב וָנֶפֶשׁ.
יִשְׂרָאֵל דֹּב אוֹדֶסֶר
<h2>יט.</h2>
ב"ה, כ"ח אֲדָר ב' תשי"ט.
שָׁלוֹם לְאַהוּבִי וַחֲבִיבִי כְּנַפְשִׁי הַטּוֹב וְנֶחְמָד מִפָּז, הֶחָפֵץ לְהִתְדַּבֵּק בְּעֵץ הַחַיִּים. יְצַו ה' אֶת הַבְּרָכָה אִתּוֹ וִיזַכֵּהוּ מֵעַתָּה לֵילֵךְ בְּכָל הַדְּרָכִים וְהָעֵצוֹת הָעֲמֻקּוֹת הַנִּפְלָאוֹת וְהַנּוֹרָאוֹת הַנּוֹבְעִים מִמַּעְיְנֵי הַיְשׁוּעָה כָּל יְמֵי חַיָּיו, עֲדֵי יִזְכֶּה לַחֲזוֹת בְּנוֹעַם ה' בָּזֶה וּבַבָּא.
אִם אָמַרְתִּי אֲסַפְּרָה אֶפֶס קָצֶה מֵעֹצֶם נִפְלְאוֹת חַסְדֵּי ה' וּפִלְאֵי פְּלָאוֹתָיו שֶׁעָשָׂה עִמָּנוּ בַּדּוֹרוֹת הַלָּלוּ, שֶׁהֵאִיר בָּעוֹלָם אוֹר אֱמֶת קָדוֹשׁ וְנוֹרָא וְנִשְׂגָּב מְאֹד מְאֹד כָּזֶה שֶׁלֹּא יִכְבֶּה חַס וְשָׁלוֹם בְּשׁוּם אֹפֶן, וּמַיִם רַבִּים לֹא יוּכְלוּ לְכַבּוֹתוֹ וּנְהָרוֹת לֹא יִשְׁטְפוּהוּ, יִקְצְרוּ הָמוֹן יְרִיעוֹת. וְאַף-עַל-פִּי שֶׁהַצַּד הַשֵּׁנִי, הַיְנוּ הַסִּטְרָא אָחֳרָא, אוֹרֵב וְחוֹתֵר בִּכְלָלִיּוּת וּבִפְרָטִיּוּת עַל כָּל אֶחָד וְאֶחָד, וְעוֹשֶׂה אֶת שֶׁלּוֹ בְּכָל מַה שֶּׁאֶפְשָׁר לוֹ לֶאֱרֹב וְלַחְתֹּר וְלִתְפֹּס בְּרִשְׁתּוֹ חַס וְשָׁלוֹם, עַד אֲשֶׁר נִדְמֶה שֶׁאִי אֶפְשָׁר לְשַׁבֵּר הַסְתָּרוֹת וּמְנִיעוֹת וּבִלְבּוּלִים וְתַאֲווֹת וְסִכְסוּכִים וְעִכּוּבִים וּטְרָדוֹת וְהַשְׁלָכוֹת וְהִתְרַחֲקוּת וְכוּ' וְכוּ' כָּאֵלֶּה, עִם כָּל זֶה הַצַּדִּיק הַגָּדוֹל מַמְשִׁיךְ תִּקּוּנִים נִפְלָאִים כָּאֵלֶּה עַד שֶׁמֵּאִיר בְּחִינַת הַשָּׂגוֹת אֱלֹקוּת גַּם לְמַטָּה לְמַטָּה בַּדְּיוּטָא הַתַּחְתּוֹנָה מְאֹד שֶׁמֵּעוֹלָם לֹא יָרְדָה הַשְּׁכִינָה לְשָׁם, כִּי בְּגֹדֶל כֹּחוֹ יָכוֹל לְהָאִיר אֲפִלּוּ בְּהָרְחוֹקִים מֵהַתּוֹרָה לְגַמְרֵי חַס וְשָׁלוֹם, אִם רוֹצִים לְקַבֵּל.
הַשֶּׁקֶר הוּא זֻהֲמַת הַנָּחָשׁ סִטְרָא דְּמוֹתָא, וֶאֱמֶת הוּא סָמָא דְּחַיֵּי, וְעַל-כֵּן בֵּרוּר הָאֱמֶת מִתּוֹךְ הַשֶּׁקֶר הוּא בְּחִינַת תְּחִיַּת הַמֵּתִים.
לִפְעָמִים עַל-יְדֵי הָעֲלִיָּה שֶׁעוֹלֶה הָאָדָם בַּעֲשִׁירוּת אוֹ בְּחָכְמָה, עַל-יְדֵי זֶה דַּיְקָא נוֹטֶה מִן הָאֱמֶת וּמְהַפְּכוֹ מִסִּדְרוֹ הָאֲמִתִּי וְחוֹלֵק עַל הַצַּדִּיק הָאֱמֶת מֵחֲמַת שֶׁאוֹמֵר סְבָרוֹת הֲפוּכוֹת מִן הָאֱמֶת, רַק הָאֱמֶת עֵד לְעַצְמוֹ, וּבְוַדַּאי הֶחָפֵץ בֶּאֱמֶת לַאֲמִתּוֹ וְאֵינוֹ רוֹצֶה לְהַטְעוֹת אֶת עַצְמוֹ אָז יָכוֹל לֵידַע וּלְהָבִין הָאֱמֶת הֵיטֵב. וְכֵן לִפְעָמִים הָאָדָם מֵחֲמַת יְרִידָתוֹ הַגְּדוֹלָה שֶׁיּוֹרֵד בְּגָּלוּת הַתַּאֲווֹת מְאֹד כָּל אֶחָד כְּפִי יְרִידָתוֹ, עַד שֶׁמֵּחֲמַת זֶה נוֹפֵל בְּדַעְתּוֹ וְנִדְמֶה לוֹ שֶׁלְּפִי הָאֱמֶת כְּבָר אָבְדָה תִּקְוָתוֹ חַס וְשָׁלוֹם, וְכָל זֶה מֵחֲמַת שֶׁמְּהַפֵּךְ הָאֱמֶת שֶׁלֹּא כַּסֵּדֶר, כִּי לֹא כָּךְ הָאֱמֶת הָאֲמִתִּי, כִּי כְּבָר גִּלָּה לָנוּ ה' יִתְבָּרַךְ רִבּוּי רַחֲמָיו שֶׁאֵינָם כָּלִים לְעוֹלָם עַל-יְדֵי משֶׁה רַבֵּנוּ עָלָיו הַשָּׁלוֹם וְהַצַּדִּיקִים שֶׁאַחֲרָיו, וְהֵם גִּלּוּ לָנוּ בְּפֵרוּשׁ שֶׁאָסוּר לָאָדָם לְיָאֵשׁ אֶת עַצְמוֹ מִן הָרַחֲמִים, כִּי ה' יִתְבָּרַךְ בְּכָל מָקוֹם וַאֲפִלּוּ בְּתַכְלִית דְּיוּטָא הַתַּחְתּוֹנָה גַּם שָׁם נִמְצָא ה' יִתְבָּרַךְ, וְיֵשׁ עִנְיָן כָּזֶה שֶׁיּוּכַל לְהִתַּקֵּן הַכֹּל וְיִתְהַפֵּךְ לְטוֹבָה וְכָל הָעֲווֹנוֹת יִתְהַפְּכוּ לִזְכֻיּוֹת.
הַמַּעְתִּיק, הַמִּתְפַּלֵּל תָּמִיד לִשְׁלוֹמוֹ וְהַצְלָחָתוֹ בֶּאֱמֶת.
יִשְׂרָאֵל דֹּב אוֹדֶסֶר
<h2>כ.</h2>
ב"ה, י"א נִיסָן תשי"ט.
אֲהוּבִי כִּלְבָבִי, שָׁלוֹם וְחַיִּים אֲרֻכִּים אֲמִתִּיִּים.
הַיּוֹם הִגִּיעַנִּי מִכְתָּבוֹ בְּצֵרוּף צֵ'יק עַל סַךְ 100 ל"י, וְהָיָה לִי לְנַחַת וְשִׂמְחָה שֶׁרָאִיתִי בָּזֶה עֹצֶם תְּשׁוּקָתוֹ וְתַבְעֵרַת לִבּוֹ אֶל נְקֻדַּת הָאֱמֶת. יְשַׁלֵּם ה' פָּעֳלוֹ הַטּוֹב וְיַצְלִיחוּ לְהַמְשִׁיךְ עַל עַצְמוֹ אוֹר הַצַּדִּיק שֶׁגִּלָּה נוֹרָאוֹת לְהָאִיר לָנוּ אֱלֹקוּתוֹ יִתְבָּרַךְ בְּכָל מָקוֹם שֶׁהוּא, וְלָשִׂים לִבּוֹ וְעֵינָיו הֵיטֵב הֵיטֵב לַחֲשֹׁב תָּמִיד תּוֹרָתוֹ וְשִׂיחוֹתָיו וּמַעֲשִׂיּוֹת שֶׁסִּפֵּר, עַד שֶׁיִּזְכֶּה לִמְצֹא הַבַּת-מֶלֶךְ שֶׁנֶּאֶבְדָה, הַיְנוּ הָאֱמוּנָה הַקְּדוֹשָׁה הָאֲמִתִּית שֶׁנָּפְלָה בְּגָלוּת גָּדוֹל, וִיבַלֶּה יְמֵי חַיָּיו בְּטוֹב אֲמִתִּי רְצוֹנוֹת כִּסּוּפִים וְגַעְגּוּעִים לַה' יִתְבָּרַךְ, וְיֵעָרֵב לוֹ שִׂמְחַת הַחַג הַקָּדוֹשׁ שֶׁזָּכִינוּ לִהְיוֹת בִּכְלַל יִשְׂרָאֵל עַם הַנִּבְחָר אֲשֶׁר בִּשְׁבִילֵנוּ עָשָׂה ה' אֶת כָּל הַנִּסִּים הָאֵלֶּה שֶׁהוֹצִיאָנוּ מִמִּצְרַיִם וְקָרַע לָנוּ אֶת הַיָּם וְכוּ', אֲשֶׁר אָז נִתְגַּלָּה אֱלֹקוּתוֹ וּמֶמְשַׁלְתּוֹ בְּהִתְגַּלּוּת נִפְלָא וְנוֹרָא עַד אֲשֶׁר רָאֲתָה שִׁפְחָה עַל הַיָּם וְכוּ'. וְנִזְכֶּה לְהִזָּהֵר מִמַּשֶּׁהוּ חָמֵץ בְּגַשְׁמִי וְרוּחָנִי וּלְהַרְגִּישׁ נְעִימַת קְדֻשַּׁת הַסֵּדֶר שֶׁל פֶּסַח.
כַּעֲתִירַת אוֹהֵב דָּבֵק מֵאָח, אוֹהֲבוֹ אַהֲבָה אֲמִתִּית שֶׁאֵינָהּ תְּלוּיָה בְּשׁוּם דָּבָר בָּטֵל, דּוֹרֵשׁ שְׁלוֹמוֹ וְהַצְלָחָתוֹ וּשְׁלוֹם בֵּיתוֹ, וּלְכָל הַנִּלְוִים אֵלָיו שָׁלוֹם וְחַיִּים עַד אֵין קֵץ.
יִשְׂרָאֵל דֹּב אוֹדֶעסֶר
<h2>כא.</h2>
ב"ה, ו' אִיָּר תשי"ט, טְבֶרְיָא.
נֶאֱמַן לִבִּי הַדָּגוּל בִּנְשָׁמָה גְּבוֹהָה וִיקָרָה, שֶׁנָּשָׂאוֹ לִבּוֹ לַחְתֹּר וְלִמְצֹא הַמַּיִם עֲמֻקִּים שֶׁמֵּהֶם גְּדֵלָה הָאֱמוּנָה לְכָל דוֹר, אַשְׁרֵי חֶלְקוֹ. שָׁלוֹם וְיֶשַׁע רַב.
עָלֵינוּ לַעֲשׂוֹת פּוּרִים גָּדוֹל בְּשִׂמְחָה רַבָּה בְּכָל יוֹם וָיוֹם עַל הַנִּסִּים וְהַנִּפְלָאוֹת הַנּוֹרָאוֹת פִּלְאֵי פְּלָאוֹת אֲשֶׁר הִפְלִיא ה' חַסְדּוֹ עִמָּנוּ בַּדּוֹרוֹת הַלָּלוּ שֶׁזָּכִינוּ לִהְיוֹת בְּחֶלְקוֹ שֶׁל הַצַּדִּיק אוֹר הֶחָדָשׁ חִדּוּשׁ שֶׁבַּחִדּוּשִׁים פֶּלֶא נוֹרָא וְנִשְׂגָּב וְכוּ', שֶׁהוּא הַמַּנְהִיג הָאֲמִתִּי הַיְחִדִי שֶׁבְּדוֹרֵנוּ, הַצּוֹפֶה וּמַבִּיט עַד סוֹף כָּל הַדּוֹרוֹת לְהַעֲלוֹתָם מִשְּׁמַד לְרָצוֹן וּלְתַקְּנָם בְּתַכְלִית הַתִּקּוּן. הַמַּמְשִׁיךְ אֱמֶת כָּזֶה בָּעוֹלָם שֶׁהוּא שֹׁרֶשׁ תַּכְלִית הָאֱמֶת לַאֲמִתּוֹ שֶׁאִי אֶפְשָׁר לְקַלְקְלוֹ בְּשׁוּם אֹפֶן, שֶׁעַל-יָדוֹ עִקַּר בִּטּוּל הַשֶּׁקֶר בְּשָׁרְשׁוֹ לְגַמְרֵי עַד קָצֵה אַחֲרוֹן!
עִקַּר אֲרִיכַת מְרִירַת הַגָּלוּת שֶׁל עַכְשָׁו הוּא מֵחֲמַת רִבּוּי הַמַּחֲלֹקֶת שֶׁבֵּין יִשְׂרָאֵל עַד שֶׁאֵין יוֹדְעִים הֵיכָן הוּא הַצַּדִּיק הָאֱמֶת שֶׁיָּכוֹל לְשַׂמֵּחַ אֶת יִשְׂרָאֵל מִתּוֹךְ מְרִירַת הַגָּלוּת, לְהָאִיר בָּהֶם אֶת הִתְנוֹצְצוּת אֱלֹקוּתוֹ יִתְבָּרַךְ שֶׁזֶּה עִקַּר הַשִּׂמְחָה. הַצַּדִּיק הָאֱמֶת שֶׁהוּא בָּחִיר שֶׁבַּצַּדִּיקִים מְגַלֶּה וּמֵאִיר בְּלֵב הָאָדָם עֵצוֹת עֲמֻקּוֹת מְאֹד מְאֹד, עֵצוֹת קְדוֹשׁוֹת אֲמִתִּיּוֹת לְתוֹךְ תֹּקֶף הַחשֶׁךְ הַגָּדוֹל הַמִּתְגַּבֵּר וּמִשְׁתַּטֵּחַ עַל הָאָדָם בְּכָל פַּעַם לְהַחֲשִׁיךְ הַכֹּל חַס וְשָׁלוֹם. הַצַּדִּיק הַגָּדוֹל שֶׁהוּא בְּחִינַת משֶׁה, הוּא מַמְשִׁיךְ תּוֹרָה מִמָּקוֹם עֶלְיוֹן נוֹרָא וְנִשְׂגָּב כָּזֶה בְּשֵׂכֶל נִפְלָא כָּזֶה, עַד שֶׁיֵּשׁ כֹּחַ בְּתוֹרָתוֹ לְהָשִׁיב וּלְהַחֲיוֹת כָּל הַנְּפָשׁוֹת שֶׁיַּעַסְקוּ בְּתוֹרָתוֹ לְעוֹלָם וָעֶד!
הַסִּטְרָא אָחֳרָא וְהַבַּעַל-דָּבָר מֵקִים בָּעוֹלָם מַנְהִיגֵי הַדּוֹר שֶׁל שֶׁקֶר שֶׁמִּתְפָּאֲרִים בִּגְדוֹלוֹת וְנִפְלָאוֹת וּמַטְעִים אֶת הָעוֹלָם כְּאִלּוּ אֵין שׁוּם דָּבָר נִמְנָע מֵהֶם וְהַכֹּל בְּיָדָם, כְּדֵי שֶׁיִּפְּלוּ עַל-יָדָם לְמַכְמֹרֶת הַיֵּצֶר הָרָע. אֵלּוּ הַשַּׁקְרָנִים נִקְרָאִים נְבִיאֵי הַשֶּׁקֶר!
כְּשֶׁיִּהְיֶה נִדְחֶה הַשֶּׁקֶר, וְיִתְגַּבֵּר וְיִתְגַּלֶּה הָאֱמֶת בָּעוֹלָם וְיִזְכּוּ כֻּלָּם לֵידַע מֵהָרַבִּי הָאֱמֶת שֶׁיִּתְפַּרְסֵם וְיִתְגַּלֶּה, עַל-יְדֵי זֶה הַכֹּל יַחְזְרוּ לַה' יִתְבָּרַךְ וַאֲפִלּוּ אֻמּוֹת הָעוֹלָם, וְיִהְיֶה שָׂפָה אַחַת לְעָבְדוֹ שְׁכֶם אֶחָד.
כְּשֶׁאָדָם נִתְרַחֵק מֵה' יִתְבָּרַךְ מְאֹד, וְיֵשׁ שֶׁנְּפִילָתוֹ גְּדוֹלָה מְאֹד מְאֹד וְיָרַד לְעִמְקֵי עִמְקֵי תְּהוֹם תַּחְתִּיּוֹת עַד שֶׁנִּדְמֶה לוֹ שֶׁאִי אֶפְשָׁר לוֹ עוֹד לְהִתְקָרֵב לַה' יִתְבָּרַךְ מֵחֲמַת שֶׁנִּתְרַחֵק מִמֶּנּוּ מְאֹד עַל-יְדֵי מַעֲשִׂים רָעִים וְכוּ', אַף-עַל-פִּי כֵן כְּשֶׁהוּא מְחַזֵּק אֶת עַצְמוֹ עֲדַיִן וְדוֹרֵשׁ וְשׁוֹאֵל וּמְחַפֵּשׂ וּמְבַקֵּשׁ עֵצָה וְתַחְבּוּלָה לָשׁוּב אֵלָיו יִתְבָּרַךְ, אֲזַי זוֹכֶה שֶׁתִּהְיֶה הַיְרִידָה תַּכְלִית הָעֲלִיָּה. וְהָעִקָּר כְּפִי הִתְקָרְבוּתוֹ לַצַּדִּיק הָאֱמֶת הָעוֹסֵק לְהַעֲלוֹת כָּל הַנּוֹפְלִים וְהָרְחוֹקִים מֵהַתּוֹרָה מְאֹד מִמְּקוֹמָם שֶׁהֵם, לְהֶאָרַת הָרָצוֹן הָעֶלְיוֹן בְּכֹחַ תּוֹרָתוֹ וְעֵצוֹתָיו וּרְמָזָיו הַקְּדוֹשִׁים הָעֲמֻקִּים וְנִשְׂגָּבִים מְאֹד מְאֹד עַד אֵין סוֹף וְתַכְלִית שֶׁאֵינוֹ נִפְסָק לְעוֹלָם.
זֶה כְּלָל גָּדוֹל, שֶׁכָּל הַתִּקּוּנִים שֶׁבָּעוֹלָם נַעֲשִׂין רַק עַל-יְדֵי הַצַּדִּיק הַגָּדוֹל בְּחִינַת מָשִׁיחַ, וְכָל אֶחָד וְאֶחָד כְּפִי מַה שֶּׁמִּתְגַּבֵּר לְהִתְקָרֵב לְזֶה הַצַּדִּיק וּלְהַטּוֹת אָזְנוֹ וְלִבּוֹ לִדְבָרָיו הֵיטֵב וּלְהַאֲמִין בּוֹ, כְּמוֹ כֵן יוֹצֵא בְּכָל פַּעַם מִכָּל הַמְּקוֹמוֹת הָרָעִים שֶׁבָּעוֹלָם שֶׁנִּדַּח לְשָׁם, וְיַעֲלֶה אוֹתוֹ וִיתַקְּנוֹ!
ה' יִתְבָּרַךְ חוֹשֵׁב מַחֲשָׁבוֹת לְבַל יִדַּח מִמֶּנּוּ נִדָּח, וּכְשֶׁרוֹאֶה שֶׁהָאָדָם נוֹפֵל לְמָקוֹם נָמוּךְ וְרָחוֹק מֵהַתּוֹרָה בְּיוֹתֵר בְּתַכְלִית הַשִּׁפְלוּת וְהַפְּחִיתוּת, וְהַסִּטְרָא אָחֳרָא וְהַטֻּמְאָה מִתְפַּשְּׁטִין עָלָיו מְאֹד וּמְסַבְּבִין אוֹתוֹ מִכָּל צַד וְרוֹצִין לְבוֹלְעוֹ לְגַמְרֵי חַס וְשָׁלוֹם חַס וְשָׁלוֹם, אֲזַי דַּיְקָא ה' יִתְבָּרַךְ מְרַחֵם עָלָיו וּמַזְמִין לוֹ שָׁם רְמָזִים לְפִי אוֹתוֹ הַמָּקוֹם, וּמַזְמִין לוֹ אֵיזֶה זְכוּת שֶׁיָּכוֹל לִזְכּוֹת בָּזֶה הַמָּקוֹם הָרָחוֹק דַּיְקָא, וְזֶהוּ הַנִּסָּיוֹן וְהַבְּחִירָה שֶׁלּוֹ. וְאִם יִזְכֶּה לִזְכֹּר שָׁם בַּה' יִתְבָּרַךְ וְלַעֲשׂוֹת שָׁם מַה שֶׁמְּרַמֵּז לוֹ ה' יִתְבָּרַךְ בְּכָל מָקוֹם שֶׁהוּא, בְּקַל יוּכַל לָשּׁוּב לַה' יִתְבָּרַךְ!
הַצַּדִּיק הַגָּדוֹל בַּמַּעֲלָה מְאֹד שֶׁזִּכֵּךְ עַצְמוֹ מִכָּל וָכֹל הוּא אֵינוֹ מֵת כְּלָל, כִּי גַּם לְאַחַר הִסְתַּלְּקוּתוֹ הוּא עוֹסֵק בְּתִקּוּן נַפְשׁוֹת יִשְׂרָאֵל יוֹתֵר מִבְּחַיָּיו מֵחֲמַת שֶׁאָז עוֹלֶה בְּכָל פַּעַם לְמַדְרֵגוֹת גְּבוֹהוֹת וְנִפְלָאוֹת וְנִשְׂגָּבוֹת כָּל-כָּךְ עַד שֶׁיָּכוֹל לְתַקֵּן הַכֹּל. כִּי עִקַּר הַתִּקּוּן צְרִיכִין לְקַבֵּל מִמָּקוֹם הַגָּבוֹהַּ בְּיוֹתֵר, וְכָל אֶחָד כָּל מַה שֶּׁקִּלְקֵל יוֹתֵר וְיוֹתֵר חַס וְשָׁלוֹם, הוּא צָרִיךְ לְקַבֵּל הַתִּקּוּן מִבְּחִינָה הַגְּבוֹהָה וּרְחוֹקָה עוֹד יוֹתֵר, עַד שֶׁיֵּשׁ שֶׁפָּגְמוּ כָּל-כָּךְ בִּפְרָט עַתָּה בַּדּוֹרוֹת הַלָּלוּ, שֶׁאִי אֶפְשָׁר לָהֶם לְהִתַּקֵּן רַק עַל-יְדֵי הַצַּדִּיק הַגָּדוֹל בְּמַעֲלָה יוֹתֵר, וְכָל מַה שֶּׁהוּא חוֹלֶה בְּיוֹתֵר - הוּא צָרִיךְ רַבִּי גָּדוֹל בְּיוֹתֵר, כִּי צְרִיכִין לָזֶה רַבִּי גָּדוֹל שֶׁיִּהְיֶה צַדִּיק וְחָכָם בְּחָכְמָה אֲמִתִּית בְּמַעֲלָה מֻפְלֶגֶת וַעֲצוּמָה מְאֹד מְאֹד שֶׁיֵּדַע אֵיךְ לְהַמְשִׁיךְ תִּקּוּנוֹ מִבְּחִינָה גְּבוֹהָה וּרְחוֹקָה מְאֹד בְּאֹפֶן שֶׁיּוּכַל לְתַקֵּן מְקֻלְקָל כְּמוֹתוֹ. וְזֶה בְּחִינַת "מֵרָחוֹק ה' נִרְאָה לִי", מֵרָחוֹק דַּיְקָא, "מִמֶּרְחָק תָּבִיא לַחְמָהּ", שֶׁעִקַּר הַתִּקּוּן צְרִיכִין לְקַבֵּל מִמֶּרְחָק מִבְּחִינָה הַגְּבוֹהָה וּרְחוֹקָה מִמֶּנּוּ מְאֹד. אֲבָל הָעִקַּר שֶׁצְּרִיכִין לְשַׁבֵּר מְנִיעוֹת הַרְבֵּה קֹדֶם שֶׁזּוֹכִין לָזֶה, לְהִתְקָרֵב לְזֶה הַצַּדִּיק, כִּי הַמְּנִיעוֹת רַבִּים וַעֲצוּמִים מְאֹד בְּלִי שִׁעוּר, בִּפְרָט מְנִיעַת הַמֹּחַ, שֶׁיֵּשׁ שֶׁאֵינָם מַאֲמִינִים בְּעַצְמָם שֶׁיּוּכְלוּ לְקַבֵּל תִּקּוּן לְפִי עֹצֶם רִבּוּי קִלְקוּלָם בְּכָל פַּעַם בְּלִי שִׁעוּר יָמִים וְשָׁנִים הַרְבֵּה, וְאַף-עַל-פִּי שֶׁתּוֹלִין הַקַּלְקָלָה בְּעַצְמָם - גַּם זֶה הוּא בְּחִינַת מְנִיעַת הַמֹּחַ, שֶׁאֵינָם מַאֲמִינִים בִּגְדֻלַּת חַסְדֵי ה' יִתְבָּרַךְ אֲשֶׁר לֹא תַּמְנוּ וְלֹא כָלוּ לְעוֹלָם, וּבִגְדֻלַּת הַצַּדִּיק הָאֲמִתִּי שֶׁיֵּשׁ לוֹ כֹּחַ לְתַקֵּן הַכֹּל בְּכָל פַּעַם יִהְיֶה אֵיךְ שֶׁיִּהְיֶה, בִּפְרָט אַחַר הִסְתַּלְּקוּתוֹ שֶׁעוֹלֶה בְּכָל פַּעַם לְמַדְרֵגוֹת עֲצוּמוֹת כָּל-כָּךְ וּמַמְשִׁיךְ חֲסָדִים נִפְלָאִים חֲדָשִׁים בְּכָל פַּעַם עַד שֶׁכָּל מִי שֶׁחָפֵץ לְקַבְּלָם יָכוֹל לִזְכּוֹת עַל-יָדוֹ וּלְהִתַּקֵּן אַף אִם הוּא כְּמוֹ שֶׁהוּא, אֲפִלּוּ אִם קִלְקֵל כְּמוֹ שֶׁקִּלְקֵל.
עִקַּר הֶאָרַת כְּבוֹדוֹ יִתְבָּרַךְ בָּעוֹלָם הוּא רַק עַל-יְדֵי הַצַּדִּיק הַמַּצְדִיק אֶת הָרַבִּים וּמִשְׁתַּדֵּל לְקָרֵב אֶת הָרְחוֹקִים וּלְהַחֲזִירָם לַה' יִתְבָּרַךְ, שֶׁזֶּה עִקַּר כְּבוֹדוֹ יִתְבָּרַךְ, וְנִתְעַלֶּה וְנִתְגַּדֵּל כְּבוֹדוֹ בָּעוֹלָם. עַל-כֵּן צָרִיךְ כָּל אָדָם לְהִשְׁתַּדֵּל מְאֹד לְקָרֵב הָרְחוֹקִים לַה' יִתְבָּרַךְ. גַּם אֵין לָאָדָם לוֹמַר אֵיךְ אֲנִי יָכוֹל לְהִתְקָרֵב לַה' יִתְבָּרַךְ וַאֲנִי רָחוֹק כָּל-כָּךְ עַל-יְדֵי רִבּוּי מַעֲשַׂי הָרָעִים, כִּי אַדְּרַבָּא, כָּל מַה שֶּׁהוּא רָחוֹק בְּיוֹתֵר יִתְגַּדֵּל עַל-יָדוֹ כְּבוֹד ה' יִתְבָּרַךְ בְּיוֹתֵר כְּשֶׁיִּשְׁתַּדֵּל לָשׁוּב וּלְהִתְקָרֵב אֵלָיו יִתְבָּרַךְ, כִּי זֶה עִקַּר כְּבוֹדוֹ יִתְבָּרַךְ.
הַמַּעְתִּיק וְהַמְסַדֵּר, הַמִּתְפַּלֵּל תָּמִיד בְּכָל יוֹם בְּעַד שְׁלוֹמוֹ וְטוֹבָתוֹ בְּכָל לֵב בִּמְסִירוּת נֶפֶשׁ, דּוֹרֵשׁ שְׁלוֹמוֹ וּשְׁלוֹם הַנִּלְוִים אֵלָיו.
יִשְׂרָאֵל דֹּב אוֹדֶסֶר
<h2>כב.</h2>
ב"ה, י"ב אִיָּר תשי"ט, טְבֶרְיָא.
חֶמְדַּת לִבִּי הַנֶּחְמָד מִפָּז וּמִפְּנִינִים, שֶׁכָּלְתָה נַפְשׁוֹ לְהַצַּדִּיק הַפּוֹתֵחַ גִּידֵי קַשְׁיוּת לִבֵּנוּ בַּל נִתָּפֵס בְּרֶשֶׁת תַּאֲווֹתֵינוּ וּבַל נִישַׁן יָמֵינוּ וּשְׁנוֹתֵינוּ. ה' יַאֲרִיךְ שְׁנוֹתָיו בְּנֹעַם הָעֶלְיוֹן בְּאֹפֶן שֶׁיְּסַלֵּק וִיבַטֵּל חָכְמָתוֹ וְשִׂכְלוֹ נֶגֶד מְתִיקוּת אוֹר הַדַּעַת שֶׁל הַצַּדִּיק הֶחָכָם הָאֲמִתִּי בְּחִינַת מָשִׁיחַ.
הַאְרצִיגֶער בְּרוּדֶער, גִיוַואהלְד, מֶען שְׁלָאפְט, בִּיז וֶוען נָאך וֶועט מֶען שְׁלָאפִין (אָחִי לְבָבִי, אֲהָהּ הָעוֹלָם יְשֵׁנִים, עַד מָתַי נִישַׁן עוֹד)! הַזְּמַן הוֹלֵךְ וְהוֹמֶה וְסוֹעֵר וְרָץ וּפוֹרֵחַ מְאֹד יוֹתֵר מִצִּלּוֹ שֶׁל עוֹף הַפּוֹרֵחַ בָּאֲוִיר, וְהַגּוּף אֶפְשָׁר עַכְשָׁו בָּא יוֹמוֹ, וּמַה נַּעֲשֶׂה לְיוֹם אַחֲרוֹן. אֵין חָכְמָה וְאֵין עֵצָה כִּי אִם לִבְרֹחַ לְצַדִּיק הָאֱמֶת זָקֵן שֶׁבַּזְּקֵנִים, סָבָּא דְּסָבִּין, בְּחִיר מִבְּחִירֵי צַדִּיקַיָּא, שֶׁבְּעֹצֶם גְּדֻלָּתוֹ וְנוֹרָאוֹת כֹּחוֹ יָכוֹל לְתַקֵּן הַכֹּל אֲפִלּוּ נְפָשׁוֹת פְּגוּמוֹת וּמְקֻלְקָלוֹת כָּל-כָּךְ עַד שֶׁאִי אֶפְשָׁר לָהֶם לְהִתָּקֵן בְּשׁוּם פָּנִים.
עִקַּר מִלְחֶמֶת עֲמָלֵק שֶׁבְּכָל דּוֹר וָדוֹר הוּא הַמַּחֲלֹקֶת, שֶׁמִּתְגַּבֵּר הַשֶּׁקֶר נֶגֶד הָאֱמֶת, וְרַק זֹאת הָיָה בְּעָכְרֵנוּ יוֹתֵר מִכָּל הָעֲווֹנוֹת שֶׁבָּעוֹלָם, וְעַל זֶה נֶאֱמַר: "צוֹפֶה רָשָׁע לַצַּדִּיק וְכוּ' ה' לֹא יַעַזְבֵנוּ בְּיָדוֹ".
אֵין מֻפְקָר גָּדוֹל מִזֶּה שֶׁאֵינוֹ חוֹשֵׁב עַל תַּכְלִיתוֹ וּמַה יִּהְיֶה מִמֶּנּוּ בְּעָלְמָא דְּאָתֵי - עוֹלָם אָרֹךְ לְעוֹלְמֵי עַד וּלְנֶצַח נְצָחִים, וְהוֹלֵךְ אַחַר תַּאֲווֹת לִבּוֹ, וּמַפְקִיר עַצְמוֹ מֵחַיִּים נִצְחִיִּים, וְרוֹדֵף אַחַר תַּאֲווֹת עוֹלָם הַזֶּה שֶׁהוּא כְּצֵל עוֹבֵר וּמָלֵא כַּעַס וּמַכְאוֹבוֹת וְיָגוֹן וַאֲנָחָה.
הַצַּדִּיק מִסְתַּכֵּל בְּכָל אֶחָד וְאֶחָד לַהֲבִיאוֹ אֶל הַתַּכְלִית הַטּוֹב וְלִסְתֹּם עֵינָיו מֵהַבְלֵי הָעוֹלָם הַזֶּה!
אַף-עַל-פִּי שֶׁתּוֹכֵחָה הוּא דָּבָר גָּדוֹל לְהוֹכִיחַ אֶת חֲבֵרוֹ כְּשֶׁרוֹאֶה בּוֹ שֶׁאֵינוֹ מִתְנַהֵג כַּשּׁוּרָה, אַף-עַל-פִּי כֵן לָאו כָּל אָדָם רָאוּי לְהוֹכִיחַ, כִּי עַל-יְדֵי תּוֹכֵחָה שֶׁל מִי שֶׁאֵינוֹ רָאוּי לְהוֹכִיחַ אֲזַי לֹא דַּי שֶׁאֵינוֹ מוֹעִיל בְּתוֹכַחְתּוֹ, אַף גַּם הוּא מַבְאִישׁ רֵיחַ שֶׁל הַנְּשָׁמוֹת הַשּׁוֹמְעוֹת תּוֹכַחְתּוֹ, כִּי עַל-יְדֵי תּוֹכַחְתּוֹ הוּא מְעוֹרֵר הָרֵיחַ רָע שֶׁל הַמַּעֲשִׂים רָעִים וְמִדּוֹת רָעוֹת שֶׁל הָאֲנָשִׁים שֶׁמּוֹכִיחָם. כְּמוֹ כְּשֶׁמּוּנָח אֵיזֶה דָּבָר שֶׁיֵּשׁ לוֹ רֵיחַ שֶׁאֵינוֹ טוֹב, כָּל זְמַן שֶׁאֵין מְזִיזִין אוֹתוֹ הַדָּבָר אֵין מַרְגִּישִׁין הָרֵיחַ רָע, אֲבָל כְּשֶׁמַּתְחִילִין לְהָזִיז אוֹתוֹ הַדָּבָר אֲזַי מְעוֹרְרִין הָרֵיחַ רָע. כְּמוֹ כֵן כְּשֶׁהַמּוֹכִיחַ אֵינוֹ רָאוּי לְהוֹכִיחַ, עַל-יְדֵי זֶה מְזִיזִין וּמְעוֹרְרִים הָרֵיחַ רַע שֶׁל הַמַּעֲשִׂים רָעִים וּמִדּוֹת רָעוֹת שֶׁל הָאֲנָשִׁים שֶׁהוּא מוֹכִיחָם וְעַל-כֵּן הוּא מַבְאִישׁ רֵיחָם, וְעַל-יְדֵי זֶה הוּא מַחֲלִישׁ הַנְּשָׁמוֹת שֶׁלָּהֶם. אֲבָל קוֹל הַמּוֹכִיחַ הָרָאוּי הוּא מְחַזֵּק כֹּחַ הַנְּשָׁמָה, כִּי הוּא מוֹסִיף וְנוֹתֵן רֵיחַ טוֹב בְּהַנְּשָׁמוֹת עַל-יְדֵי קוֹל תּוֹכַחְתּוֹ וְנַעֲשִׂין גֵּרִים וְזוֹכִין לֶאֱמוּנָה בִּשְׁלֵמוּת, וְעַל-יְדֵי זֶה נִתְרַבֶּה כְּבוֹדוֹ יִתְבָּרַךְ מְאֹד, כִּי עִקַּר כְּבוֹד ה' יִתְבָּרַךְ הוּא כְּשֶׁבְּנֵי-אָדָם שֶׁהֵם מִחוּץ לַקְּדֻשָּׁה מְקָרְבִים אֶת עַצְמָם לִפְנִים מֵהַקְּדֻשָּׁה, הֵן גֵּרִים שֶׁמִּתְגַּיְּרִין הֵן בַּעֲלֵי תְּשׁוּבָה שֶׁגַּם הֵם הָיוּ מִבַּחוּץ, כְּשֶׁמְּקָרְבִין וּמַכְנִיסִים אוֹתָם לְפָנִים זֶהוּ עִקַּר כְּבוֹד ה' יִתְבָּרַךְ, וּכְדֵין אֶתְעַלָּא וְאֶתְיַיקֵר שְׁמָא דְּקֻדְּשָׁא בְּרִיךְ הוּא עִילָא וְתַתָּא (ואז מתעלה ומתכבד שם הקדוש ברוך הוא למעלה ולמטה) , וְעַל-יְדֵי זֶה מַמְשִׁיכִים שָׁלוֹם בָּעוֹלָם.
לִפְעָמִים כְּשֶׁאָדָם מוֹכִיחַ אֶת עַצְמוֹ אוֹ אֶת חֲבֵרוֹ וּמַתְחִיל לְהַזְכִּיר הַמַּעֲשִׂים רָעִים שֶׁעָשָׂה, אֲזַי שָׁכִיחַ שֶׁיִּפֹּל עוֹד יוֹתֵר וְיוֹתֵר, כִּי נוֹפֵל בְּדַעְתּוֹ מְאֹד, וְיֵשׁ שֶׁנָּפְלוּ מְאֹד עַל-יְדֵי זֶה, וְכָל זֶה נִמְשָׁךְ מִבְּחִינַת הַתּוֹכָחָה שֶׁאֵינָהּ כָּרָאוּי שֶׁמַּחְלֶשֶׁת כֹּחַ הַנְּשָׁמָה עַל-יְדֵי שֶׁמְּעוֹרְרִין הָרֵיחַ רַע שֶׁל עֲווֹנוֹת. כִּי עִקַּר הַתּוֹכָחָה צְרִיכָה לִהְיוֹת בִּבְחִינַת "מַטֶּה כְּלַפֵּי חֶסֶד" - לְחַפֵּשׂ לִמְצֹא בְּעַצְמוֹ וְכֵן בַּחֲבֵרוֹ עַל כָּל פָּנִים אֵיזֶה נְקֻדּוֹת טוֹבוֹת, וְהַתּוֹכָחָה תִּהְיֶה בְּדֶרֶךְ חֶסֶד, לְחַזֵּק אֶת עַצְמוֹ וְאֶת חֲבֵרוֹ בַּה' יִתְבָּרַךְ וְלִבְטֹחַ בְּרַחֲמָיו הָעֲצוּמִים, שֶׁיֵּשׁ אֶצְלוֹ חֶסֶד כָּזֶה שֶׁגַּם כָּל הַמַּעֲשִׂים רָעִים יְכוֹלִין לְהִתְהַפֵּךְ לִזְכֻיּוֹת, אֲפִלּוּ אִם הִרְבָּה לִפְשֹׁעַ מְאֹד חַס וְשָׁלוֹם, כִּי עִם ה' הַחֶסֶד וְהַרְבֵּה עִמּוֹ פְדוּת וְכוּ'. וְעִקַּר הַתּוֹכָחָה תִּהְיֶה בְּאֹפֶן שֶׁיְּחַזֵּק אֶת עַצְמוֹ וְאֶת חֲבֵרוֹ לְהִתְעוֹרֵר לַה' יִתְבָּרַךְ וּלְהַתְחִיל מֵעַתָּה לְהִתְקָרֵב אֵלָיו יִתְבָּרַךְ וְלֹא שֶׁיְּקַלְקֵל יוֹתֵר עַל-יְדֵי תּוֹכַחְתּוֹ שֶׁיִּפֹּל חַס וְשָׁלוֹם יוֹתֵר. וּלְתוֹכָחָה כָּזֹאת אֵין זוֹכִין כִּי אִם עַל-יְדֵי שֶׁמְּקַשְּׁרִין עַצְמָן לְהַצַּדִּיק שֶׁהוּא בְּחִינַת משֶׁה, שֶׁעַל-יְדֵי תּוֹכַחְתּוֹ מוֹסִיף וְנוֹתֵן רֵיחַ טוֹב בְּהַנְּשָׁמוֹת!
קִבַּלְתִּי בְּשׂוֹרָה טוֹבָה שֶׁבָּא לְבֵיתִי שָׁלִיחַ מְיֻחָד מִמְּךָ וְהִזְמִין אֶת בִּתִּי לַעֲבוֹדָה טוֹבָה וּמַתְאִימָה מְאֹד בִּשְׁבִילָהּ. רַב תּוֹדוֹת וּבְרָכוֹת מִקֶּרֶב לֵב עָמֹק עַל כָּל הַטּוּב וְהַחֶסֶד שֶׁעוֹשֶׂה עִמָּדִי כָּל פַּעַם, אִי אֶפְשָׁר לְתָאֵר גֹּדֶל שִׂמְחָתֵנוּ מִזֶּה כִּי בְּכָל הַזְּמַן לֹא הָיָה לָהּ שׁוּם עֲבוֹדָה.
הִנְנִי דּוֹרֵשׁ שְׁלוֹמוֹ וְהַצְלָחָתוֹ בְּאַהֲבָה וְאַחְוָה וְאַחְדּוּת שֶׁאֵינָהּ תְּלוּיָה בְּשׁוּם דָּבָר כְּלָל, וּמַעְתִּיר תָּמִיד בַּעֲדוֹ בְּכָל לֵב. דְּרִישַׁת שָׁלוֹם לִכְבוֹד מִשְׁפַּחְתּוֹ הָעֲדִינָה וְיקָרָה שֶׁיִּחְיוּ, וְאֶקְרָא לְשָׁלוֹם לְכָל הַנִּלְוִים אֵלָיו. לְהִתְרָאוֹת.
הַמַּעְתִּיק יִשְׂרָאֵל דֹּב אוֹדֶסֶר
<h2>כג.</h2>
ב"ה, עש"ק מ"ג לָעוֹמֶר תשי"ט, טְבֶרְיָא.
יַקִּירִי, הַמֵּבִין דָּבָר מִתּוֹךְ דָּבָר וְחוֹתֵר חֲתִירוֹת לִמְצֹא אֶת הַצַּדִּיק שֶׁכָּל תִּקְוָתוֹ וְתִקּוּנוֹ עַל-יָדוֹ, אִלְמָלֵא לֹא בָּא לָעוֹלָם אֶלָּא בִּשְׁבִיל זֶה - דַּי. שָׁלוֹם רַב.
צָרִיךְ לָשִׂים לֵב לְהָבִין מִתּוֹךְ דִּבּוּרֵנוּ דָּבָר מִתּוֹךְ דָּבָר לְקַבֵּל מֵהֶם רְמָזִים בְּעִנְיַן הַהִתְקַשְּׁרוּת לְהַצַּדִּיק שֶׁבְּכֹחוֹ הַגָּדוֹל יָכוֹל גַּם הָרָחוֹק וְהַיָּרוּד בִּירִידָה עֲמֻקָּה בְּלִי קֵץ לְהִתְקָרֵב לַה' יִתְבָּרַךְ.
אִם אָמְנָם מַעֲשֵׂינוּ אֵינָם עוֹלִים יָפֶה, וְעָשִׂינוּ מַה שֶּׁעָשִׂינוּ, וְקִלְקַלְנוּ מַה שֶּׁקִּלְקַלְנוּ, וְנִתְרַחַקְנוּ כְּמוֹ שֶׁנִּתְרַחַקְנוּ, וּבָאנוּ לְמַה שֶּׁבָּאנוּ, עַד שֶׁהֶחֱרַבְנוּ אֶת בֵּית הַחָכְמָה וְשָׂרַפְנוּ אֶת הֵיכָלֵי הַשֵּׂכֶל וְהִגְלֵינוּ אֶת דַּעְתֵּנוּ לְמָקוֹם שֶׁהִגְלֵינוּ, אֲבָל ה' יִתְבָּרַךְ עוֹשֶׂה אֶת שֶׁלּוֹ וְחַסְדֵי ה' לֹא תָּמוּ וְלֹא כָלוּ רַחֲמָיו, כִּי לֹא דָּבָר רֵיק הוּא מַה שֶּׁסִּבֵּב ה' יִתְבָּרַךְ עִמָּנוּ כַּמָּה וְכַמָּה סִבּוֹת וְתַחְבּוּלוֹת שֶׁזָּכִינוּ לֵידַע שֶׁיֵּשׁ בָּעוֹלָם רַבִּי אֱמֶת כָּזֶה וְכוּ' הַמְקַיֵּם אֶת כָּל הָעוֹלָם כֻּלּוֹ עַד הַסּוֹף כְּפִי הַדּוֹר וּכְפִי הָאָדָם וְהַמָּקוֹם וְהַזְּמַן, וּמַעֲלֶה גַּם אֶת הַיְרוּדִים מְאֹד מְאֹד מִתַּכְלִית תַּכְלִית הַיְרִידָה עַד תַּכְלִית הָעֲלִיָּה לְמַעְלָה לְמַעְלָה. אִלּוּ כָּל הַיַּמִּים דְּיוֹ וְכָל אֲגַמִּים קוּלְמוֹסִים וּבְנֵי-אָדָם לַבְלָרִים וּלְשׁוֹנוֹת מְקַלְּסִים, אֵין מַסְפִּיקִים לְהוֹדוֹת וּלְהַלֵּל וּלְסַפֵּר עַל אַחַת מֵאֶלֶף אַלְפֵי אֲלָפִים וְרִבֵּי רְבָבוֹת, רְבָבוֹת רְבָבוֹת נִפְלָאוֹת נוֹרָאוֹת וְנִסִּים וַחֲסָדִים כָּאֵלּוּ שֶׁלֹּא נִשְׁמְעוּ מֵעוֹלָם, אֲשֶׁר הִמְשִׁיךְ בְּכֹחוֹ הַגָּדוֹל לְרַחֵם אֶת אֲשֶׁר אֵינָם רְאוּיִים לְרַחֵם וְלָחֹן אֶת שֶׁאֵינָם הֲגוּנִים לָחֹן כָּמוֹנוּ הַיּוֹם בְּדוֹר עָנִי כָּזֶה. אַשְׁרֵינוּ שֶׁזָּכִינוּ לְהִנָּצֵל בְּנִסִּים וְנִפְלָאוֹת מִלִּהְיוֹת מִתְנַגֵּד וְחוֹלֵק עַל הַצַּדִּיק הָאֱמֶת שֶׁכָּל תִּקּוּן נַפְשׁוֹת יִשְׂרָאֵל עַל-יָדוֹ וְכָל עִקַּר הַגְּאֻלָּה תָּלוּי בּוֹ. הוּא חַיֵּינוּ, הוּא תִּקְוָתֵנוּ.
אוֹי לָהֶם לְהַחוֹלְקִים עָלָיו, עֲלֵיהֶם נֶאֱמַר "וּמְקֻלָּלָיו יִכָּרֵתוּ", כִּי הֵם נִכְרָתִים מִשָּׁרְשָׁם וְיוֹרְדִים חָיִים שְׁאוֹלָהּ וְאֵינָם יְכוֹלִים לְהַגְבִּיהַּ עַצְמָם לְמַעְלָה. וְהַצַּדִּיק הָאֱמֶת הוּא בַּעַל חֶסֶד וְרַחֲמִים כָּזֶה עַד שֶׁסּוֹף כָּל סוֹף יַעֲלֶה וִיתַקֵּן גַּם אוֹתָם הַנְּפָשׁוֹת שֶׁל הַחוֹלְקִים עָלָיו גַּם-כֵּן, רַק שֶׁצְּרִיכִין לִסְבֹּל מְרִירוּת גָּדוֹל וְצַעַר גָּדוֹל וְקָשֶׁה וּמַר יָמִים וְשָׁנִים הַרְבֵּה עַד שֶׁסּוֹף כָּל סוֹף אַחַר הַמְּרִירוּת דִּמְרִירוּת שֶׁסָּבְלוּ וְחֶרְפּוֹת וּבוּשׁוֹת בְּלִי שִׁעוּר וָעֶרֶךְ, יִצְטָרְכוּ עוֹד לְהִתְבַּיֵּשׁ הַרְבֵּה וְלָבוֹא לִפְנֵי הַצַּדִּיק בְּחִינַת משֶׁה וּלְקַבֵּל תִּקּוּן.
עִקַּר הַתִּקּוּן כְּשֶׁאוֹחֵז עַצְמוֹ בְּהַצַּדִּיק שֶׁיּוּכַל לְהַעֲלוֹת גַּם הַנְּפָשׁוֹת הַנְּפוּלוֹת מְעִמְקֵי עִמְקֵי הַתְּהוֹם תַּחְתִּיּוֹת, מִתַּכְלִית תַּכְלִית הָרִחוּק - לְמַעְלָה לְמַעְלָה עַד לְמַעְלָה מֵהַמָּקוֹם, וּלְגַלּוֹת מַלְכוּתוֹ יִתְבָּרַךְ בְּכָל הָעוֹלָם שֶׁעַל-יְדֵי זֶה תָּבוֹא הַגְּאֻלָּה.
כְּשֶׁרוֹצֶה לְהִתְקָרֵב לְהַצַּדִּיק הָאֱמֶת שֶׁבָּזֶה תָּלוּי הַכֹּל אֲזַי בְּוַדַּאי מִתְגַּבְּרִים הַמְּנִיעוֹת בְּיוֹתֵר וּמִתְפַּשְּׁטִים וּמִשְׁתַּטְּחִים לְפָנָיו מְאֹד מְאֹד מִכָּל הַצְּדָדִים לְמָנְעוֹ מִזֶּה הָעֵסֶק דִּקְדֻשָּׁה, עַל-כֵּן יֵדַע הָאָדָם שֶׁאֵין שׁוּם מְנִיעָה בָּעוֹלָם שֶׁלֹּא יוּכַל לְשַׁבְּרָהּ אִם יִרְצֶה בֶּאֱמֶת כִּי הַמְּנִיעוֹת הֵם רַק בִּשְׁבִיל הִתְגַּבְּרוּת הַחֵשֶׁק, כִּי עַל-יְדֵי הַמְּנִיעָה מִתְגַּבֵּר הַחֵשֶׁק. כִּי כֵן דֶּרֶךְ הָאָדָם שֶׁכָּל מַה שֶּׁמּוֹנְעִים אוֹתוֹ מֵאֵיזֶה דָּבָר - הוּא חוֹשֵׁק בְּיוֹתֵר לַעֲשׂוֹתוֹ, וּכְשֶׁיִּהְיֶה לוֹ חֵשֶׁק וְרָצוֹן חָזָק וְכִסּוּפִין גְּדוֹלִים כָּרָאוּי לְזֶה הָעֵסֶק שֶׁצָּרִיךְ לַעֲשׂוֹת, בְּוַדַּאי יִזְכֶּה לְגָמְרוֹ וּלְהוֹצִיאוֹ מִכֹּחַ אֶל הַפּוֹעַל.
מִי שֶׁהוּא הוֹלֵךְ בְּגַשְׁמִיּוּת כָּל יָמָיו וְאַחַר-כָּךְ נִתְלַהֵב וְרוֹצֶה לְהִתְקָרֵב לְהַצַּדִּיק שֶׁיּוֹלִיכֵהוּ בְּדַרְכֵי ה' יִתְבָּרַךְ, אֲזַי מִדַּת הַדִּין מְקַטְרֶג עָלָיו וְאֵין מֵנִיחַ אוֹתוֹ וּמַזְמִין לוֹ מְנִיעָה, וְהַכְּסִיל כְּשֶׁרוֹאֶה הַמְּנִיעוֹת חוֹזֵר לַאֲחוֹרָיו. אֲבָל מִי שֶׁהוּא בַּר דַּעַת הוּא מְקָרֵב אֶת עַצְמוֹ אָז דַּיְקָא, כִּי בֶּאֱמֶת ה' יִתְבָּרַךְ בְּעַצְמוֹ נִסְתָּר בְּהַמְּנִיעָה הַזֹּאת.
אֵין ה' יִתְבָּרַךְ שׁוֹלֵחַ עַל שׁוּם אָדָם מְנִיעוֹת רַק כְּפִי כֹּחוֹ וִיכָלְתּוֹ שֶׁיּוּכַל לַעֲמֹד בָּהֶם אִם יִרְצֶה לְהִתְגַבֵּר עֲלֵיהֶם כָּרָאוּי, עַל-כֵּן בֶּאֱמֶת אֵין שׁוּם מְנִיעָה כְּלָל כִּי כָּל הַמְּנִיעוֹת הֵם רַק בַּאֲחִיזַת עֵינַיִם, וְהָעִקַּר הוּא לֵב חָזָק וְאַמִּיץ וְאָז אֵין לוֹ שׁוּם מְנִיעָה מִלְּהִתְקָרֵב אֶל הָאֱמֶת, כִּי הַכֹּל בָּטֵל וּמְבֻטָּל לְמִי שֶׁמְּחַזֵּק וּמְאַמֵּץ אֶת לְבָבוֹ בַּה' יִתְבָּרַךְ!
בְּנֵי-אָדָם יֵשׁ לָהֶם כֹּחַ לִמְנֹעַ וּלְהָסִית אֶת הָאָדָם לְרַחֲקוֹ מֵה' יִתְבָּרךְ וּמֵהַצַּדִּיק הָאֱמֶת יוֹתֵר מִן הַיֵּצֶר הָרָע, עַל-כֵּן מִי שֶׁרוֹצֶה בֶּאֱמֶת לְהִתְקָרֵב אֶל הָאֱמֶת צָרִיךְ שֶׁיִּהְיֶה לוֹ הִתְחַזְּקוּת גָּדוֹל כְּנֶגֶד הַמְּסִיתִים וְהַמּוֹנְעִים, לַעֲמֹד בְּעַזּוּת גָּדוֹל נֶגֶד עַזּוּתָם הָרָע וְיִהְיֶה מִצְחוֹ חָזָק לְעֻמַּת מִצְחָם וְאַל יִתְבַּיֵּשׁ מִפְּנֵי הַמַּלְעִיגִים.
מִי שֶׁרוֹצֶה לִבְחֹר בַּחַיִּים וּלְהִתְקָרֵב לַצַּדִּיק הָאֱמֶת, אִי אֶפְשָׁר לוֹ לְהִתְקָרֵב כִּי אִם עַל-יְדֵי שֶׁיַּחֲשֹׁב שֶׁאֵין בָּעוֹלָם כִּי אִם הוּא לְבַדּוֹ יְחִידִי בָּעוֹלָם וְלֹא יִסְתַּכֵּל עַל שׁוּם אָדָם הַמּוֹנְעוֹ כְּגוֹן אָבִיו וְאִמּוֹ וְאִשְׁתּוֹ וּבָנָיו, אוֹ הַמְּנִיעוֹת שֶׁיֵּשׁ לוֹ מִשְּׁאַר בְּנֵי הָעוֹלָם הַמַּלְעִיגִים וּמְסִיתִים וּמוֹנְעִים מִן דֶּרֶךְ הָאֱמֶת, וְצָרִיךְ שֶׁלֹּא יָחוּשׁ וְלֹא יִסְתַּכֵּל עֲלֵיהֶם כְּלָל, רַק יִהְיֶה בִּבְחִינַת "אֶחָד הָיָה אַבְרָהָם", כְּאִלּוּ הוּא יָחִיד בָּעוֹלָם.
הַצַּדִּיק הָאֱמֶת וַאֲנָשָׁיו הַכְּשֵׁרִים הֵם נְטוּרֵי קַרְתָּא (שומרי העיר) הָאֲמִתִּיִּים הַמְגַלִּים כְּבוֹדוֹ יִתְבָּרַךְ בְּכָל הָעוֹלָם, וְעַל-יְדֵי זֶה זוֹכִים כָּל הַנּוֹפְלִים לִמְקוֹמוֹת הַמְטֻנָּפִים הָרְחוֹקִים מִכְּבוֹדוֹ יִתְבָּרַךְ לַעֲלוֹת בְּתַכְלִית הָעֲלִיָּה וְלִמְצֹא שָׁם ה' יִתְבָּרַךְ עַל-יְדֵי הַבַּקָּשָׁה וְהַחִפּוּשׂ לְבַד, שֶׁדּוֹרֵשׁ וּמְבַקֵּשׁ וּמְחַפֵּשׂ אֶת כְּבוֹדוֹ יִתְבָּרַךְ. וְדַיְקָא עַל-יְדֵי הִתְגַּבְּרוּת תֹּקֶף הַהַעְלָמָה כָּל-כָּךְ, עַל-יְדֵי זֶה נִתְרוֹמֵם וְנִתְעַלֶּה אַחַר-כָּךְ כְּבוֹדוֹ יִתְבָּרַךְ בְּיוֹתֵר, וּלְסוֹף נִתְהַפֵּךְ הַכֹּל לְטוֹבָה וְנִתָּקֵן הָעוֹלָם בִּשְׁלֵמוּת!
מֵחֲמַת טִרְדַּת עֶרֶב שַׁבָּת קֹדֶשׁ הַהֶכְרֵחַ לְסַיֵּם. אוֹהֲבוֹ הַקָּשׁוּר בְּלִבּוֹ בְּכָל יוֹם תָּמִיד הַמַּעְתִּיר לִשְׁלוֹמוֹ וְטוֹבָתוֹ בֶּאֱמֶת, וּדְרִישַׁת שָׁלוֹם לְכָל הַנִּלְוִים אֵלָיו, שָׁלוֹם רַב.
הַמַּעְתִּיק וְהַמְסַדֵּר, יִשְׂרָאֵל דֹּב אוֹדֶסֶר
<h2>כד.</h2>
ב"ה, אדר"ח תַּמּוּז תשי"ט, טְבֶרְיָא.
לִבִּי הַנָּעִים, הַמְשׁוֹטֵט וּמִתְפַּזֵּר בְּכָל הַשְּׁעָרִים לְחַפֵּשׂ אֶת קוֹל הַשִּׁירִים וְהַחִידוֹת שֶׁל הַצַּדִּיק הָאֱמֶת שֶׁמְּגַלֶּה אֲמִתַּת הָאֱמֶת בָּעוֹלָם עַד תַּכְלִית שְׁלֵמוּתוֹ, וּמְבַטֵּל שֹׁרֶשׁ אֲחִיזַת הַשֶּׁקֶר בְּשֹׁרֶשׁ שָׁרְשׁוֹ, אַשְׁרֵי לוֹ, אַשְׁרֵי הַמְבַלֶּה כָּל יָמָיו לְהִתְגַּעְגֵּעַ וּלְהִשְׁתּוֹקֵק וְלִכְסֹף לָזֶה. שָׁלוֹם וְחַיִּים אֲרֻכִּים.
יֵשׁ צַדִּיק גָּדוֹל נִפְלָא וְנוֹרָא מְאֹד, שֶׁהוּא חָכָם גָּדוֹל וְנִפְלָא וְיֵשׁ לוֹ שְׁלֵמוּת הַדִּבּוּר, פֶּה נוֹרָא וְנִשְׂגָּב מְאֹד בְּתַכְלִית הַשְּׁלֵמוּת, וְהוּא מֵלִיץ וְדַבְּרָן נִפְלָא מְאֹד וְיָכוֹל לְדַבֵּר חִידוֹת וְשִׁירִים נִפְלָאִים עַד שֶׁאֵין נִמְצָא שׁוּם נִבְרָא בָּעוֹלָם שֶׁלֹּא יִרְצֶה לִשְׁמֹעַ אוֹתוֹ, וּבְאֵלּוּ הַשִּׁירִים וְהַחִידוֹת שֶׁהוּא יוֹדֵעַ יֵשׁ בָּהֶם כָּל הַחָכְמוֹת שֶׁבָּהֶם תָּלוּי עִקַּר חִיּוּת וְקִיּוּם כָּל הָעוֹלָם עִם כָּל הַנִּבְרָאִים כֻּלָּם. וְזֶה הַצַּדִּיק דַּיְקָא נִרְאֶה בְּעֵינֵי הָעוֹלָם כִּכְבַד-פֶּה, מֵחֲמַת שֶׁהַדִּבּוּרִים שֶׁל הָעוֹלָם שֶׁאֵינָם שְׁבָחִים לַה' יִתְבָּרַךְ אֵין בָּהֶם שְׁלֵמוּת, עַל-כֵּן הוּא כְּבַד-פֶּה מֵאֵלּוּ הַדִּבּוּרִים שֶׁל הָעוֹלָם שֶׁאֵין בָּהֶם שְׁלֵמוּת. אֲבָל בֶּאֱמֶת אֵינוֹ כְּבַד פֶּה כְּלָל, רַק אַדְרַבָּא הוּא מֵלִיץ וְדַבְּרָן נִפְלָא בִּשְׁלֵמוּת גָּדוֹל שֶׁאֵין שְׁלֵמוּת אַחֲרָיו, רַק מֵחֲמַת גֹּדֶל הַפְלָגַת שְׁלֵמוּת מַעֲלָתוֹ וּמַדְרֵגָתוֹ הַגְּבוֹהַּ וְהָעֲצוּמָה וְהַנּוֹרָאָה מְאֹד, וְכֵן מֵחֲמַת תֹּקֶף הִתְגַּבְּרוּת הַהַעֲלָמָה וְהַסְתָּרָה שֶׁל זֶה הָעוֹלָם, עַל-כֵּן הוּא נִרְאֶה בְּעֵינֵי הָעוֹלָם כִּכְבַד-פֶּה. וּכְשֶׁמַּתְחִילִים בְּנֵי הָעוֹלָם לְפַקֵּחַ עַל עִסְקֵיהֶם, הַיְנוּ לַחֲשֹׁב מַחֲשָׁבוֹת לְתַקֵּן הַחַיִּים טוֹבִים שֶׁנִּתְקַלְקְלוּ אֶצְלָם, אָז כֻּלָּם מוֹדִים עַל הָאֱמֶת שֶׁכָּל הַתִּקּוּן שֶׁל כָּל הַצַּדִּיקִים וְכֵן הַתִּקּוּן שֶׁל כָּל בָּאֵי עוֹלָם תָּלוּי רַק בְּהַצַּדִּיק הַכְּבַד-פֶּה הַזֶּה!
כָּל מַה שֶּׁנִּמְצָא בִּדְבָרֵינוּ אֵיזֶה שֶׁבַח עַל רַבֵּנוּ זַ"ל הַקָּדוֹשׁ וְהַנּוֹרָא מְאֹד, צְרִיכִין לֵידַע שֶׁהַכֹּל נֶחֱשָׁב כְּלֹא, וְאֵינוֹ אֲפִלּוּ כְּטִפָּה מִן הַיָּם הַגָּדוֹל, כִּי אִי אֶפְשָׁר לְסַפֵּר בְּשִׁבְחוֹ כְּלָל. כִּי הָיָה נֶעֱלָם בְּתַכְלִית הַהֶעֱלֵם מִשֵּׂכֶל אֱנוֹשִׁי, וַאֲפִלּוּ צַדִּיקִים גְּדוֹלִים אִי אֶפְשָׁר לָהֶם לְהַשִּׂיג מִקְּצַת מַעֲלָתוֹ, וְאֵין לָנוּ שׁוּם הַשָּׂגָה וּתְפִיסָה בּוֹ כְּלָל, כִּי אִם עַל-יְדֵי קְצָת הַתּוֹרוֹת הַנִּפְלָאִים שֶׁגִּלָּה בִּסְפָרָיו הַקְּדוֹשִׁים וְהַמַּעֲשִׂיּוֹת הַנּוֹרָאוֹת. אַשְׁרֵי יְלוּד אִשָּׁה שֶׁזָּכָה לְמַעֲלָה כָּזֹאת הָעוֹלָה לְמַעְלָה לְמַעְלָה מַה שֶׁאֵין הַפֶּה יָכוֹל לְדַבֵּר וְהַלֵּב לַחֲשֹׁב. אַשְׁרֵי הָאִישׁ אֲשֶׁר יֵשׁ לוֹ זְכוּת גָּדוֹל כָּזֶה שֶׁיִּהְיוּ מַחְשְׁבוֹתָיו מְשׁוֹטְטוֹת בְּדִבְרֵי רַבֵּנוּ זַ"ל הַקָּדוֹשׁ וְהַנּוֹרָא אֲשֶׁר אֵין עֲרוֹךְ אֵלָיו, וּמֵהֶם יָכוֹל כָּל חַד כְּפוּם מַה דִּמְשַׁעֵר בְּלִבֵּיהּ לְהָבִין קְצָת מְעַט מִזְּעֵיר עַד הֵיכָן מַגִּיעַ רוּם תָּקְפּוֹ וּקְדֻשָּׁתוֹ עַד אֵין תַּכְלִית.
עַל-יְדֵי הִתְקָרְבוּת לַצַּדִּיק הָאֱמֶת זוֹכִין לִרְאוֹת אֶת הַפְּתָחִים אֵיךְ לָצֵאת מֵהַחשֶׁךְ שֶׁנִּצוֹד בּוֹ, גַּם עוֹשֶׂה פֶּתַח שֶׁיֵּצְאוּ גַּם אֲחֵרִים מִן הַחשֶׁךְ שֶׁלָּהֶם אִם יִרְצוּ לָצֵאת.
מִפְּאַת חֻלְשָׁתִי לֹא עָלֶיךָ הֻכְרַחְתִּי לְסַיֵּם, וְאֶקְרָא לְשָׁלוֹם בְּאַהֲבָה עַזָּה וְאַהֲבַת עוֹלָם לוֹ וּלְכָל אֲשֶׁר לוֹ.
הַמַּעְתִּיק וְהַמְסַדֵּר, יִשְׂרָאֵל דֹּב אוֹדֶעסֶר
<h2>כה.</h2>
ב"ה, אוֹר לְיוֹם ער"ח (ערב ראש חודש) אֱלוּל תשי"ט, טְבֶרְיָא.
מַחֲמַד עֵינִי הֶחָרוּת עַל זִכְרוֹנִי תָּמִיד, הַמִּתְאַבֵּק וּמִתְיַגֵּעַ וּמְגַעְגֵּעַ וְחוֹשֵׁק לִטְעֹם מֵהַחַיִּים טוֹבִים שֶׁל הַצַּדִּיק הָאֱמֶת, שֶׁהֵכִין כֵּלִים לִמְשִׁיחַ צִדְקֵנוּ, וְהַמָּשִׁיחַ יִלְחֹם בָּהֶם לְתַקֵּן אֶת הָעוֹלָם. שְׁלוֹמוֹ וְהַצְלָחָתוֹ יָאִיר כַּשֶּׁמֶשׁ לְאֹרֶךְ יָמִים נְעִימִים וְרַעֲנָנִים.
יֵשׁ צַדִּיק אֲמִתִּי שֶׁזּוֹכֶה לִחְיוֹת חַיִּים טוֹבִים שֶׁאֵין בָּהֶם שׁוּם חִסָּרוֹן, וְהוּא דַּיְקָא נִקְרָא חֶרֶשׁ מֵחֲמַת שֶׁאֵינוֹ שׁוֹמֵעַ כְּלָל שׁוּם קוֹל שֶׁל זֶה הָעוֹלָם, כִּי כָּל הַקּוֹלוֹת שֶׁל זֶה הָעוֹלָם כֻּלָּם הֵם חֶסְרוֹנוֹת, כִּי כָּל אֶחָד צוֹעֵק עַל חֶסְרוֹנוֹ, וַאֲפִלּוּ כָּל הַשְּׂמָחוֹת שֶׁבָּעוֹלָם הוּא רַק מֵחֲמַת הַחִסָּרוֹן שֶׁחָסֵר לוֹ וְנִתְמַלֵּא לוֹ. וְאֵצֶל הַחֶרֶשׁ הַזֶּה, כָּל הָעוֹלָם כֻּלּוֹ אֵינוֹ עוֹלֶה אֶצְלוֹ לִכְלוּם שֶׁיִּשְׁמַע הַחִסָּרוֹן שֶׁלָּהֶם, כִּי הוּא חָי חַיִּים טוֹבִים שֶׁאֵין בָּהֶם שׁוּם חִסָּרוֹן כְּלָל, וְחַיִּים טוֹבִים שֶׁלּוֹ הֵם לֶחֶם וּמַיִם, אֲבָל בְּהַלֶּחֶם וּמַיִם שֶׁלּוֹ יְכוֹלִין לְהַרְגִּישׁ כָּל הַטְּעָמִים וְכָל הָרֵיחוֹת וְכָל מִינֵי עֹנֶג שֶׁבָּעוֹלָם, עַד שֶׁיִּחְיוּ כָּל הָעוֹלָם עַל-יָדָם חַיִּים טוֹבִים בֶּאֱמֶת.
הָעִקָּר וְהַיְסוֹד שֶׁהַכֹּל תָּלוּי בּוֹ, לְקַשֵּׁר עַצְמוֹ אֶל הַצַּדִּיק הָאֱמֶת וּלְקַבֵּל דְּבָרָיו וּלְהַשְׁלִיךְ מֵאִתּוֹ כָּל הַחָכְמוֹת וּלְסַלֵּק דַּעְתּוֹ כְּאִלּוּ אֵין לוֹ שׁוּם שֵׂכֶל בִּלְעֲדֵי אֲשֶׁר יְקַבֵּל מֵהַצַּדִּיק.
הַצַּדִּיק הָאֱמֶת הוּא בְּחִינַת מָשִׁיחַ, שֶׁעוֹסֵק תָּמִיד בְּתִקּוּן נַפְשׁוֹת יִשְׂרָאֵל לְעוֹרְרָם מִשְּׁנָתָם עַל-יְדֵי הַנְּקֻדּוֹת טוֹבוֹת שֶׁמּוֹצֵא בְּכָל אֶחָד, וּמֵאִיר בְּלֵב כָּל אֶחָד מִיִּשְׂרָאֵל לְחַפֵּשׂ וּלְבַקֵּשׁ וְלִמְצֹא בְּעַצְמוֹ נְקֻדּוֹת טוֹבוֹת תָּמִיד כְּדֵי לְעוֹרְרוֹ מִשְּׁנָתוֹ וּנְפִילָתוֹ שֶׁלֹּא יִפֹּל לְגַמְרֵי חַס וְשָׁלוֹם. וְהָעִקָּר בְּעֵת שֶׁמִּתְגַּבֵּר תֹּקֵף הַשֵּׁנָה עַל נֶפֶשׁ הַיִּשְׂרָאֵלִי עַל-יְדֵי רִבּוּי עֲווֹנוֹתָיו וְקִלְקוּלָיו עַד שֶׁכִּמְעַט כִּמְעַט יָכוֹל לִפֹּל לְגַמְרֵי חַס וְשָׁלוֹם, אֲזַי דַּיְקָא יָאִיר בּוֹ בְּחַסְדּוֹ לְהִתְעוֹרֵר וּלְהִתְחַזֵּק לְחַפֵּשׂ נְקֻדָּתוֹ הַטּוֹבָה לְהַצִּילוֹ וּלְעוֹרְרוֹ. וּבָזֶה תָּלוּי הַגְּאֻלָּה בִּכְלָל וּבִפְרָט!
הַהִתְקָרְבוּת לְהַצַּדִּיק עוֹלָה עַל הַכֹּל, וְהוּא בְּחִינַת תְּחִיַּת הַמֵּתִים, כִּי כָּל מַעֲשֶׂה בִּלְתִּי טָהוֹר מְכֻנֶּה בְּשֵׁם מִיתָה, כָּאָמוּר "וְהַנֶּפֶשׁ הַחוֹטֵאת תָּמוּת", וְהַצַּדִּיק מְחַיֶּה מֵתִים כִּי עַל-יָדוֹ זוֹכִין לִתְשׁוּבָה וּזְדוֹנוֹת נִתְהַפְִּכִין לִזְכֻיּוֹת.
כָּל עֲבוֹדַת הַצַּדִּיק, לְגַלּוֹת אֱלֹקוּתוֹ לְכָל בָּאֵי עוֹלָם עַד שֶׁיִּשְׁמְעוּ רְחוֹקִים וְיָבוֹאוּ וְיִתְגַּיְּרוּ כֻּלָּם וְיִתְקָרְבוּ לַה' יִתְבָּרַךְ.
הַצַּדִּיק מְקַבֵּץ וּמְקָרֵב כָּל הָאוֹבְדִים וְהַנִּדָּחִים שֶׁהֵם הָרְחוֹקִים מֵהַתּוֹרָה הַבָּאִים לְהִתְקָרֵב אֵלָיו בֶּאֱמֶת.
הַצַּדִּיק הָאֱמֶת שֶׁהוּא עִקַּר הַפְּאֵר וְהַחֵן וְהַיֹּפִי הָאֱמֶת שֶׁל הָעוֹלָם עוֹשֶׂה בַּעֲלֵי תְּשׁוּבָה וְגֵרִים עַל-יְדֵי בְּחִינַת שְׁמוֹ לְבַד, כִּי יֵשׁ כַּמָּה נְפָשׁוֹת שֶׁמִּתְקָרְבִין וּמִתְדַּבְּקִין בּוֹ רַק מֵחֲמַת שְׁמוֹ לְבַד, שֶׁשְּׁמוֹ לְבַד הוֹלֵךְ וּמִתְפַּשֵּׁט בָּעוֹלָם וְעַל-יְדֵי זֶה לְבַד הֵם נִתְדַּבְּקִין בּוֹ, וְהוּא מְלַמֵּד אוֹתָם חָכְמָתוֹ וּמַכְנִיס בָּהֶם דַּעְתּוֹ כְּדֵי לְהַצִּילָם מִסִּטְרָא דְּמוֹתָא, בְּחִינַת שֵּׁנָה, וּמַכְנִיעַ וּמְבַטֵּל וְשׂוֹרֵף הָרָע לְגַמְרֵי וְנִתְקַבְּצִים וְנִתְקָרְבִים וְעוֹלִים כָּל הַנִּדָּחִים וְהַמְפֻזָּרִים לַה' יִתְבָּרַךְ.
אֲפִלּוּ הָאָדָם הַגָּדוֹל שֶׁבַּגְּדוֹלִים צָרִיךְ לְהִזָּהֵר מְאֹד שֶׁלֹּא יִכָּשֵׁל חַס וְשָׁלוֹם עַל-יְדֵי רִבּוּי חָכְמָתוֹ, כְּמוֹ שֶׁהָיָה אֵצֶל הַבֶּן מֶלֶךְ עִם הַחֲכָמִים שֶׁלּוֹ, שֶׁעַל-יְדֵי רִבּוּי חָכְמָתָם נָפְלוּ לְאֶפִּיקוֹרְסוּת רַחֲמָנָא לִצְלַן. וְהַבֶּן מֶלֶךְ בְּעַצְמוֹ, מֵחֲמַת שֶׁהָיָה בּוֹ טוֹב הָיָה נִזְכָּר לִפְעָמִים הֵיכָן הוּא בָּעוֹלָם, וְהָיָה גּוֹנֵחַ וּמִתְאַנֵּחַ הַרְבֵּה עַל שֶׁנָּפַל לִמְבוֹכוֹת כָּאֵלּוּ, אֲבָל תֵּכֶף כְּשֶׁהִתְחִיל לְשַׁמֵּשׁ עִם הַשֵּׂכֶל חָזְרוּ וְנִתְחַזְּקוּ אֶצְלוֹ הַחָכְמוֹת שֶׁל אֶפִּיקוֹרְסוּת, וְכֵן הָיָה כַּמָּה פְּעָמִים, כַּמְבֹאָר בִּתְחִלַּת הַסִּפּוּר הַנּוֹרָא שֶׁל הַשִּׁבְעָה בֶּעטְלֶירְס עַיֵּן שָׁם (בספר ספורי מעשיות משנים קדמוניות, מעשה יג). וּמִזֶּה מוּבָן אֵיךְ צְרִיכִין לְהִזָּהֵר וּלְהִשָּׁמֵר שֶׁלֹא לִכְנֹס בָּזֶה כְּלָל.
לִפְעָמִים יֵשׁ בְּנֵי-אָדָם שֶׁמַּרְבִּים לַעֲסֹק רַק בְּחָכְמוֹת, וְעַל-פִּי רֹב כַּוָּנָתָם בָּזֶה רַק בִּשְׁבִיל הַבְלֵי עוֹלָם הַזֶּה, דְּהַיְנוּ בִּשְׁבִיל חֲשִׁיבוּת וְכָבוֹד אוֹ מָמוֹן וְכַיּוֹצֵא, וּמֵחֲמַת שֶׁעוֹסְקִין רַק בְּחָכְמוֹת עַל-יְדֵי זֶה שׁוֹכְחִין טַכְסִיסֵי מִלְחָמָה לְגַמְרֵי, הַיְנוּ אֵיךְ לִלְחֹם הַמִּלְחָמָה הַגְּדוֹלָה שֶׁצָּרִיךְ הָאָדָם לִלְחֹם בָּעוֹלָם הַזֶּה שֶׁהוּא מִלְחֶמֶת הַיֵּצֶר, וְלִפְעָמִים בָּאִים לְאֶפִּיקוֹרְסוּת גָּמוּר עַל-יְדֵי הַחָכְמוֹת, עַל-כֵּן צְרִיכִין לִזָּהֵר מִזֶּה מְאֹד!
בְּכָל דּוֹר נִמְצָאִים זְקֵנִים וַחֲשׁוּבִים שֶׁחוֹלְקִין עַל הַצַּדִּיק הַגָּדוֹל שֶׁהוּא חִדּוּשׁ נִפְלָא הָעוֹסֵק לְקָרֵב נְפָשׁוֹת הָרְחוֹקוֹת בְּיוֹתֵר לַה' יִתְבָּרַךְ, וּמַמְשִׁיךְ הֶאָרָתוֹ עַל כָּל אֶחָד עַד שֶׁיָּאִיר לוֹ בְּכָל מָקוֹם שֶׁהוּא שָׁם, כָּל אֶחָד לְפִי בְּחִינָתוֹ.
הָעַזֵּי פָּנִים עִרְבְּבוּ אֶת הָעוֹלָם מְאֹד עַד שֶׁאִי אֶפְשָׁר לְרֹב הָעוֹלָם לֵידַע הֵיכָן הַצַּדִּיק וְהַמַּנְהִיג הָאֱמֶת שֶׁיָּכוֹל לְהַנְהִיג אֶת יִשְׂרָאֵל כָּרָאוּי, וְעִקַּר בֵּרוּר הָאֱמוּנָה וְקִיּוּם הָעוֹלָם בְּזֶה הַדּוֹר עַל-יָדוֹ דַּיְקָא. וְעִקַּר הַכְנָעָתָם הוּא רַק עַל-יְדֵי אֱמֶת, כִּי מִי שֶׁמִּסְתַּכֵּל עַל הָאֱמֶת לַאֲמִתּוֹ וּמִשְׁתַּדֵּל וּמִתְיַגֵּעַ תָּמִיד לְהַשִּׂיג נְקֻדַּת הָאֱמֶת, בְּוַדַּאי אֵינוֹ מִתְיָרֵא מִשּׁוּם רַע עַיִן. וְצָרִיךְ לִהְיוֹת חָזָק מְאֹד בְּדַעְתּוֹ לִבְלִי לְהָנִיחַ אֶת עַצְמוֹ לְהִתְנַצֵּחַ מִשּׁוּם אָדָם, כִּי הָאֱמֶת מְנַצֵּחַ תָּמִיד, וְסוֹף כָּל סוֹף יִגְמֹר ה' יִתְבָּרַךְ כִּרְצוֹנוֹ, וְיַכְרֵת ה' כָּל שִׂפְתֵי חֲלָקוֹת, וּבַעֲלֵי לָשׁוֹן הָרָע וּמַחֲלֹקֶת יִכְרְעוּ וְיִּפֹּלוּ וְלֹא יוּכְלוּ לְבַלְבֵּל הָעוֹלָם מִלִּשְׁמוֹעַ קוֹל דִּבְרֵי הַצַּדִּיק, אַדְרַבָּא יִתְגַּלּוּ וְיִתְעַלּוּ הָאֲמָרוֹת טְהוֹרוֹת שֶׁל הַצַּדִּיק בְּכָל הָעוֹלָם עַד שֶׁיֵּדַע כָּל פָּעוּל כִּי אַתָּה פְּעַלְתּוֹ וְכוּ' וְיַעֲשׂוּ כֻּלָּם אֲגֻדָּה אַחַת לַעֲשׂוֹת רְצוֹנְךָ וְכוּ'.
לְרֶגֶל הַיִסּוּרִים הַקָּשִׁים שֶׁעָבְרוּ עָלַי לֹא עָלֶיךָ לֹא כָּתַבְתִּי זְמַן רַב כָּל-כָּךְ, אֲבָל אַהֲבָתוֹ אַהֲבַת אֱמֶת חָקוּק בְּעֹמֶק לִבִּי תָּמִיד בְּלִי שׁוּם הֶפְסֵק, וּמַעְתִּיר בְּעַד שְׁלוֹמוֹ וִישׁוּעָתוֹ וְדוֹרֵשׁ שְׁלוֹמוֹ וּשְׁלוֹם בֵּיתוֹ.
הַמַּעְתִּיק יִשְׂרָאֵל דֹּב אוֹדֶעסֶר
<h2>כו.</h2>
ב"ה, י"ט אֱלוּל תשי"ט.
יְדִיד לִבִּי, הֶחָכָם וּמֵבִין הָאֱמֶת מִי הוּא הָעֶבֶד הָרוֹכֵב עַל הַסּוּס וּמִי הוּא הַשַּׂר הַמּוֹשֵׁל הָאֲמִתִּי. עוֹשֶׂה חֲדָשׁוֹת יְחַדֵּשׁ עָלָיו שָׁנָה טוֹבָה וּמְאִירָה, שֶׁיָּאִירוּ שַׁעֲרֵי לִבּוֹ בְּאוֹר הַדַּעַת שֶׁל הַצַּדִּיק רוֹעֵה יִשְׂרָאֵל הָאֲמִתִּי, בְּאֹפֶן שֶׁיִּזְכֶּה לְהַתְחִיל מֵעַתָּה לְהִתְקָרֵב לַה' יִתְבָּרַךְ בֶּאֱמֶת וּבְתָמִים כָּל יְמֵי חַיָּיו, לְחַיִּים טוֹבִים אֲרֻכִּים וּלְשָׁלוֹם.
כְּשֶׁמַּגִּיעַ הַשָּׁנָה לִהְיוֹת נִגְמֶרֶת וְנִפְסֶקֶת, הַיְנוּ בַּחֹדֶשׁ הָאַחֲרוֹן שֶׁל הַשָּׁנָה, הוּא חֹדֶשׁ אֱלוּל, שֶׁאָז הֵם יְמֵי רָצוֹן וְכִסּוּפִים דִּקְדֻשָּׁה, בְּוַדַּאי צָרִיךְ לְהִתְעוֹרֵר וּלְהִתְחַזֵּק מְאֹד בִּרְצוֹנוֹת וְכִסּוּפִים גְּדוֹלִים לַה' יִתְבָּרַךְ, וּלְבַקֵּשׁ וְלִדְרשׁ וְלַחְקֹר דֶּרֶךְ לִתְשׁוּבָה, כָּל אֶחָד מִמָּקוֹם אֲשֶׁר הוּא שָׁם, וּלְהָכִין עַצְמוֹ לְקַבֵּל הַבְּרִיאָה הַחֲדָשָׁה שֶׁל שָׁנָה הַבָּאָה, וּלְהַזְכִּיר אֶת עַצְמוֹ שֶׁהוֹלֵךְ רֹאשׁ הַשָּׁנָה הַקָּדוֹשׁ, יוֹם קָדוֹשׁ כָּזֶה שֶׁבָּא מִמָּקוֹם שֶׁבָּא מִשָּׁם בְּחִידוֹת וְשִׁירִים נִפְלָאִים מְאֹד. בְּכֵן צָרִיךְ הָאָדָם לְשַׁתֵּף עַצְמוֹ גַּם-כֵּן לָזֶה, וּלְהִתְפַּלֵּל בְּחֵשֶׁק וְהִתְלַהֲבוּת חָדָשׁ, וּלְהַמְשִׁיךְ עַל עַצְמוֹ זְכוּת וְכֹחַ הָאִישׁ חֶסֶד הָאֱמֶת הַגָּדוֹל בַּמַּעֲלָה מְאֹד, שֶׁעַל-יָדוֹ עִקַּר קִיּוּם הָעוֹלָם וְהַבְּרִיאָה כֻּלָּהּ שֶׁנִּבְרָא אָז, כְּמוֹ שֶׁכָּתוּב זֶה הַיּוֹם תְּחִלַּת מַעֲשֶׂיךָ.
יֵשׁ שְׁנֵי צִפֳּרִים, אֶחָד זָכָר וְאֶחָד נְקֵבָה וְהֵם רַק זוּג אֶחָד בָּעוֹלָם, וְהַשְּׁנֵי צִפֳּרִים הַנַּ"ל נִתְעוּ וְנִתְרַחֲקוּ זֶה מִזֶּה עַד שֶׁאֵין יְכוֹלִים לִמְצֹא אֶחָד אֶת חֲבֵרוֹ, וּכְשֶׁמַּגִּיעַ הַלַּיְלָה אָז מְיַלְּלִין בְּקוֹל יְלָלָה גְּדוֹלָה מְאֹד, כִּי כָּל אֶחָד מְיַלֵּל עַל זוּגוֹ. וְהַשְּׁנֵי צִפֳּרִים אֵלּוּ מְרַמְּזִים בְּשָׁרְשָׁם עַל יִחוּד קֻדְשָׁא בְּרִיךְ הוּא וּכְנֶסֶת יִשְׂרָאֵל שֶׁעִקַּר הַגְּאֻלָּה תָּלוּי בְּחִבּוּר שְׁנֵי הַצִּפֳּרִים אֵלּוּ. וְיֵשׁ צַדִּיק אֶחָד שֶׁיֵּשׁ לוֹ צַוָּאר יָפֶה וְנִפְלָא מְאֹד וְקוֹל נִפְלָא מְאֹד, וְכָל מִינֵי קוֹלוֹת שֶׁבָּעוֹלָם כֻּלָּם הוּא יָכוֹל לְהוֹצִיאָם בְּקוֹלוֹ, הַיְנוּ כִּי הוּא יָכוֹל לְכַוֵּן לַעֲשׂוֹת בְּקוֹלוֹ כְּמוֹ כָּל מִינֵי הַקּוֹלוֹת שֶׁיֵּשׁ בָּעוֹלָם שֶׁל כָּל מִינֵי חַיּוֹת וְעוֹפוֹת וְשֶׁל כָּל מִינֵי כְּלֵי שִׁיר וְכַיּוֹצֵא בָּזֶה. וְגַם הוּא יָכוֹל לְהַשְׁלִיךְ קוֹלוֹת, הַיְנוּ שֶׁבִּמְקוֹם שֶׁהוּא מוֹצִיא הַקּוֹל לֹא יִהְיֶה נִשְׁמָע הַקּוֹל כְּלָל, רַק בְּרִחוּק יִהְיֶה נִשְׁמָע שָׁם הַקּוֹל, וְעַל-יְדֵי זֶה הוּא יָכוֹל לְהַמְשִׁיךְ וּלְחַבֵּר הַשְּׁתֵּי צִפֳּרִים הָרְחוֹקִים שֶׁנִּתְעוּ זֶה מִזֶּה וּלְיַחֲדָם זֶה עִם זֶה וּלְהַשְׁקִיט יְלָלָתָם וְלִגְמֹר הַתִּקּוּן בִּשְׁלֵמוּת, כִּי עִקַּר הַגְּאֻלָּה תָּלוּי בְּחִבּוּר שְׁנֵי הַצִּפֳּרִים הַנַּ"ל. אַךְ מֵחֲמַת שֶׁיֵּשׁ הַבְלֵי עוֹלָם, וְזֶה הַצַּדִּיק הַנַּ"ל אֵינוֹ רוֹצֶה לְהוֹצִיא שׁוּם הֶבֶל וְרוּח וּנְשִׁימָה בְּהַבְלֵי הָעוֹלָם, עַל-כֵּן הוּא דַּיְקָא נִרְאֶה בְּעֵינֵי הָעוֹלָם כְּמוֹ שֶׁצַּוָּארוֹ עָקֹם, כִּי הוּא בֶּאֱמֶת מְעַקֵּם צַוָּארוֹ לְגַמְרֵי מֵהַבְלֵי הָעוֹלָם וְאֵינוֹ רוֹצֶה לְהוֹצִיא שׁוּם הֶבֶל וְרוּחַ בְּהַבְלֵי הָעוֹלָם. אֲבָל בֶּאֱמֶת אֵין צַוָּארוֹ עָקֹם כְּלָל, רַק אַדְרַבָּא יֵשׁ לוֹ צַוָּאר שָׁוֶה וְיָפֶה מְאֹד וְכוּ' כַּנַּ"ל, וְסוֹף כָּל סוֹף בְּוַדַּאי יַחֲזִיר לַמּוּטָב אֶת כָּל הָעוֹלָם וְכָל הָעוֹלָם יִתַּקֵּן עַל-יָדוֹ בִּשְׁלֵמוּת.
הַדּוֹרֵשׁ שְׁלוֹמוֹ וּמְאַחֵל לוֹ שָׁנָה טוֹבָה וּמְבֹרָכָה מִמְּקוֹר הַבְּרָכָה, הַמַּזְכִּירוֹ תָּמִיד לִפְנֵי ה' יִתְבָּרַךְ וּמַעְתִּיר בְּעַד אֲרִיכַת יָמָיו בְּנֹעַם הָעֶלְיוֹן, וְדְרִישַׁת שָׁלוֹם וּבִרְכַּת שָׁנָה טוֹבָה לְכָל הַנִּלְוִים אֵלָיו.
יִשְׂרָאֵל דֹּב אוֹדֶעסֶר
<h2>כז.</h2>
ב"ה, ד' תִּשְׁרֵי תש"כ.
יַקִּירִי הַטּוֹב וּמָתוֹק מִדְּבַשׁ, הַשּׁוֹתֶה בַּצָּמָא מֵימֵי הַחֶסֶד מֵימֵי הַדַּעַת וְהַתְּבוּנָה שֶׁל הַצַּדִּיק הָאֱמֶת לְכַבּוֹת חִמּוּם הַלֵּב הַבּוֹעֵר לְהַבְלֵי עוֹלָם הַזֶּה, אַשְׁרֵי לוֹ וְאַשְׁרֵי חֶלְקוֹ. שָׁלוֹם וְחַיִּים וְכָל טוּב, אָמֵן.
הַיּוֹם הִגַּעְתִּי לְבֵיתִי וּמָצָאתִי מִכְתָּבוֹ הַנָּעִים בְּצֵרוּף הַצֵּ'יק עַל סַךְ מֵאָה ל"י, וְהִנֵּה אֵין לְתָאֵר הַנַּחַת רוּחַ וְהָעֹנֶג וְהַחִיּוּת דִּקְדֻשָּׁה שֶׁהָיָה לִי מִזֶּה בְּרוּחָנִי וְגַם בְּגַשְׁמִי, וְנָשָׂאתִי כַּפַּי וְלִבִּי בִּתְפִלָּה לְאֵל עֶלְיוֹן שֶׁיִּתֵּן לוֹ וּלְבֵיתוֹ חַיִּים אֲרֻכִּים וּבְרוּכִים בְּכָל מִינֵי יְשׁוּעוֹת וְהַצְלָחוֹת כַּאֲוַות נַפְשְׁכֶם, וְיִזְכֶּה לְהַמְשִׁיךְ הַדַּעַת הַקָּדוֹשׁ לְתוֹךְ הַלֵּב, לְתַקֵּן וּלְזַכֵּךְ וּלְטַהֵר הַלֵּב מִכָּל הַתַּאֲווֹת, וְיוּכַל לְהִתְגַּבֵּר לְהוֹצִיא לַפֹּעַל כָּל מַחְשְׁבוֹתָיו וּתְשׁוּקוֹתָיו הַטּוֹבוֹת וְהַנַּעֲלוֹת הַנֶּעֱלָמוֹת מֵעֵינֵי בְּנֵי-אָדָם.
בְּסֵפֶר הַצַּדִּיק הָאֱמֶת יֵחָתֵם שְׁמוֹ וְשֵׁם רַעְיָתוֹ הָאַצִּילָה וַעֲדִינָה לְטוֹבָה וְלִבְרָכָה לְחַיִּים וּלְשָׁלוֹם. בְּרָכָה מְיֻחֶדֶת לַאֲחוֹתוֹ הַנְּעִימָה זַכַּת הַלֵּב וַעֲדִינַת נֶפֶשׁ, חֲתִימָה טוֹבָה לְחַיִּים אֲרֻכִּים טוֹבִים וְרַעֲנָנִים בַּהֲרָמַת קֶרֶן הַיַּהֲדוּת. אוֹהֲבוֹ אַהֲבַת דָּוִד וִיהוֹנָתָן, הַמַּעְתִּיר בְּעַד שְׁלוֹמוֹ וּבְרִיאוּתוֹ וְטוֹבָתוֹ הַנִּצְחִי.
יִשְׂרָאֵל דֹּב אוֹדֶעסֶר וּמִשְׁפַּחְתּוֹ
הֲרֵינִי שׁוֹלֵחַ לוֹ מִכְתָּב שֶׁקִּבַּלְתִּי הַיּוֹם מֵחָבֵר אֲמִתִּי שֶׁלִּי, וְאוֹדִיעוֹ כִּי בֶּאֱמֶת אֲנִי רָחוֹק מֵהַשְּׁבָחִים שֶׁכָּתַב עָלַי כִּרְחוֹק מִזְרָח מִמַּעֲרָב.
<h2>כח.</h2>
ב"ה, חֲצוֹת לֵיל שְׁלִישִׁי כ"ה תִּשְׁרֵי תש"כ, תֵּל-אָבִיב.
לִבִּי וְנַפְשִׁי, הַמְזַכֵּךְ וּמְצַחְצֵחַ אֶת נַפְשׁוֹ בְּאור הַצַּחְצָחוֹת הָעֶלְיוֹנוֹת הַחֲדָשׁוֹת לְגַמְרֵי שֶׁנִּתְגַּלּוּ בְּדוֹרוֹתֵינוּ אֵלֶּה, שָׁלוֹם וְחַיִּים וְכָל טוּב.
אֲפִלּוּ מִי שֶׁזּוֹכֶה לִמְצֹא לְעַצְמוֹ חָבֵר אֲמִתִּי שֶׁקִּבֵּל מֵהַצַּדִּיק הָאֱמֶת דִּבְרֵי אֱמֶת הַמּוֹעִילִים לְנַפְשׁוֹ בֶּאֱמֶת, אַף-עַל-פִּי כֵן עֲדַיִן צָרִיךְ יְגִיעָה גְּדוֹלָה וְחִפּוּשׂ הַרְבֵּה עַד שֶׁיּוּכַל לִמְצֹא וּלְהַשִּׂיג נְעִימוּת אֲמִיתַּת עֵצוֹתָיו הַקְּדוֹשׁוֹת, שֶׁעַל-יָדָם נִמְשָׁךְ אֱמוּנַת חִדּוּשׁ הָעוֹלָם שֶׁהוּא עִקַּר הַיַּהֲדוּת. כִּי לְבַעַל בְּחִירָה קָשֶׁה מְאֹד לַעְזֹר, כִּי אִם בְּחַסְדֵי ה' הַנִּפְלָאִים מְאֹד מְאֹד שֶׁמַּמְשִׁיךְ הַצַּדִּיק הָאֱמֶת בְּכָל יוֹם וּבְכָל עֵת, אֲבָל צְרִיכִין לָזֶה עַל כָּל פָּנִים אֵיזֶה אִתְעָרוּתָא דִּלְתָתָא (התעוררות עצמית). וְעַל-כֵּן זֶה הָעֵסֶק לַעֲסֹק עִם בְּנֵי-אָדָם לְקָרְבָם אֶל הָאֱמֶת לַאֲמִתּוֹ עָמֹק מְאֹד מְאֹד, עָמֹק עָמֹק מִי יִמְצְאֶנּוּ, וּצְרִיכִין לָזֶה חִפּוּשׂ וּבַקָּשָׁה הַרְבֵּה, הֵן מֵהֶחָבֵר הֵן מֵהַתַּלְמִיד, וְאָז אִם יְחַפֵּשׂ בֶּאֱמֶת - בְּוַדַּאי יִמְצָא!
הָרַב ר' יוּדְל זַ"ל מִמְּדוִוידְבְקָא בִּתְחִלַּת הִתְקָרְבוּתוֹ, אָמַר לוֹ רַבֵּנוּ זַצַ"ל, כְּשֶׁרוֹצִין לְהִתְקָרֵב אֶל הָאֱמֶת אָז מִתְגַּבֵּר הַשֶּׁקֶר, וּכְשֶׁמִּתְגַּבְּרִין עַל הַמְּנִיעוֹת וּמְשַׁבְּרִין אוֹתָם אָז נַעֲשָׂה מִשֶּׁקֶר קֶשֶׁר. וֶועסְטוּ שוֹן זַיְין מְקֻשָּׁר צוּ מִיר כָּל יְמֵי חַיֶּיךָ (כְּבָר תִּהְיֶה מְקוּשַר אֵלַי כָּל יְמֵי חַיֶּיךָ).
הָרַב הַצַּדִּיק ר' יְקוּתִיאֵל הַמַּגִּיד מִטִירְהוֹבִיצֶע זַ"ל הוּא אֲשֶׁר זָכָה בְּיוֹתֵר מִכָּל הַמְפֻרְסָמִים שֶׁבְּדוֹרוֹ לְהַכְנִיעַ אֶת עַצְמוֹ תַּחַת רַבֵּנוּ זַצַ"ל, וְלַעֲמֹד לִפְנֵי הַדְרַת קְדֻשָּׁתוֹ בְּאֵימָה וָפַחַד, וְגַם אַנְשֵׁי מְקוֹרָבָיו וְיוֹצְאֵי חֲלָצָיו נִתְקָרְבוּ עַל-יָדוֹ לְרַבֵּנוּ זַ"ל.
הַצַּדִּיק ר' יִצְחָק אַיְזִיק גַּם הוּא הָיָה מֵאַנְשֵׁי הַמַּגִּיד הַנַּ"ל, וְהָיָה עוֹסֵק בְּמַשָּׂא וּמַתָּן, בְּעֵסֶק חִלּוּף מַטְבֵּעַ, וּבְבוֹאוֹ לְרַבֵּנוּ זַצַ"ל הִלְהִיב אֶת לְבָבוֹ לַעֲבוֹדַת ה' כְּלַבַּת אֵשׁ מַמָּשׁ וְצִוָּה עָלָיו הַנְהָגוֹת מְיֻחָדוֹת כְּפִי שֹׁרֶשׁ נִשְׁמָתוֹ, וְהַנְהָגָה אַחַת צִוָּה עָלָיו שֶׁהָיְתָה כְּבֵדָה וְקָשָׁה מִכֻּלָּם, הַיְנוּ שָׁנָה תְּמִימָה לֹא יְדַבֵּר עִם שׁוּם אָדָם אֲפִלּוּ תֵּבָה אַחַת. וְאַחַר-כָּךְ נָסַע לְבֵיתוֹ וּמִיָּד בְּבוֹאוֹ לְבֵיתוֹ הִפְרִישׁ אֶת עַצְמוֹ מֵעִסְקֵי הָעוֹלָם הַזֶּה לְגַמְרֵי וְלֹא דִּבֵּר עִם שׁוּם אָדָם כַּאֲשֶׁר צִוָּה עָלָיו, וּמִקוּמוֹ וְעַד שָׁכְבוֹ לֹא מָשׁוּ שְׂפָתָיו מִתּוֹרָה וּתְפִלָּה. וּמִיָּד נִתְעוֹרֵר עָלָיו מְרִיבוֹת וּרְדִיפוֹת גְּדוֹלוֹת מְאֹד מִכָּל מִשְׁפַּחְתּוֹ וּבִפְרָט מְחוֹתְּנוֹ וְאִשְׁתּוֹ, וְהִרְבּוּ לְדַבֵּר וּלְבַטֵּא כְּנֶגְדּוֹ בְּבִטּוּיִים כְּמַדְקֵרוֹת חֶרֶב מַמָּשׁ, וְכִנּוּ אוֹתוֹ בְּשֵׁם יוֹצֵא מֵהַדַּעַת, וְעוֹד כַּיּוֹצֵא בְּכִנּוּיִים כָּאֵלֶּה. וְרַבֵּנוּ זַ"ל הִבִּיט בְּרוּחַ קָדְשׁוֹ אֶת גֹּדֶל מְרִירוּת לְבָבוֹ מִדִּבְרֵיהֶם הָרָעִים וְנִתְיָרֵא מְאֹד שֶׁלֹּא יִפֹּל מֵעֲבוֹדָתוֹ חַס וְשָׁלוֹם עַל-יְדֵי זֶה, וּמִיָּד קָרָא בִּזְרִיזוּת לְאֶחָד מֵאֲנָשָׁיו וְצִוָּה לוֹ שֶׁיִּשְׂכֹּר בַּעֲבוּרוֹ תֵּכֶף עֲגָלָה לְטִירְהוֹבִיצֶע, וְרָץ לְשָׁם בִּמְהִירוּת וְהִגִּיעַ לְשָׁם בַּלַּיְלָה וְהֶעֱמִיד אֶת עַצְמוֹ עִם הָעֲגָלָה אֵצֶל בֵּית חוֹתְנוֹ שֶׁל ר' יִצְחָק אַיְזִיק זַ"ל שֶׁיָּשַׁב עִמּוֹ בְּיַחַד, וְהִקִּישׁ עַל הַדֶּלֶת שֶׁיִּפְתַּח לוֹ וְנִכְנַס לְשָׁם. וַיִּשָּׂא חוֹתְנוֹ אֶת עֵינָיו וַיַּרְא וְהִנֵּה רַבֵּנוּ זַצַ"ל בַּא לְבֵיתוֹ, וַיְתְפָּלֵא וַיְשְׁתּוֹמֶם מְאֹד עַל זֶה. וְר' יִצְחָק אַיְיזִיק זַ"ל הָיָה בְּחַדְרוֹ וְקָרָא אָז קְרִיאַת שְׁמַע לִפְנֵי הַשֵּׁנָה בְּכֹחַ גָּדוֹל, בִּדְבֵקוּת עֲצוּמָה וְנִפְלָאָה מְאֹד, וְרַבֵּנוּ זַצַ"ל שָׁמַע וְלֹא רָצָה לִכָּנֵס לְחַדְרוֹ וּלְהִתְרָאוֹת בְּפָנָיו כְּדֵי שֶׁלֹּא יְבַלְבְּלוֹ וְיַפְסִיקֵהוּ בְּאֶמְצַע קְרִיאָתוֹ, וּבְתוֹךְ כָּךְ הִתְחִיל רַבֵּנוּ זַ"ל לְהוֹכִיחַ אֶת חוֹתְנוֹ עַל דַּרְכּוֹ הָרַע עַל שֶׁהוּא מְיַסֵּר אֶת חֲתָנוֹ בְּיִסּוּרִים קָשִׁים כָּאֵלֶּה, גַּם שָׁאַל אוֹתוֹ רַבֵּנוּ זַ"ל, הֲלֹא בַּבֹּקֶר כְּשֶׁאַתָּה מַנִּיחַ תְּפִלִּין, וּבְיָדְךָ אַתָּה מַכְרִיךְ אֶת עַצְמְךָ בִּרְצוּעוֹת שֶׁל עוֹר בְּהֵמָה, וּבְפִיךָ אַתָּה מַחֲשֶׁה וְדוֹמֵם וְאֵינְךָ רוֹצֶה לְדַבֵּר אָז שׁוּם דִּבּוּר, אִם יַעֲמֹד אָז לְנֶגְדְּךָ אֵיזֶה עָרֵל שֶׁלֹּא רָאָה וְלֹא שָׁמַע כָּזֹאת מֵעוֹלָם, הַאִם לֹא הָיָה אוֹמֵר עָלֶיךָ שֶׁאַתָּה יוֹצֵא מֵהַדַּעַת. כֵּן-גַּם אִמְרֵי פִּיךָ הָאֵלֶּה שֶׁאַתָּה אוֹמֵר עַל חֲתָנְךָ שֶׁהוּא יוֹצֵא מִדַּעַת עַל שֶׁעוֹשֶׂה רְצוֹן הַבּוֹרֵא יִתְבָּרַךְ כְּפִי תַּעֲלוּמוֹת דְּרָכָיו אֲשֶׁר יוֹדִיעֶנּוּ עַל-יְדֵי עֲבָדָיו הַנֶּאֱמָנִים, וְעוֹד כַּיּוֹצֵא בִּדְבָרִים כָּאֵלֶּה דִּבֵּר וְהוֹכִיחוֹ עַד שֶׁנִּתְחָרֵט מְאֹד חוֹתְנוֹ עַל זֶה וְקִבֵּל עַל עַצְמוֹ לְבַל יוֹסִיף עוֹד לְיַסְּרוֹ מֵהַיּוֹם הַהוּא וָהָלְאָה. וְאַחַר שֶׁגָּמַר ר' יִצְחָק אַיְזִיק זַ"ל קְרִיאָתוֹ אֶת 'שְׁמַע' נִתְרָאָה בְּפָנָיו, וְנִתְמַלֵּא מְאֹד לְבָבוֹ בְּגִילָה וְשִׂמְחָה עַד שֶׁהֶחֱיָה אוֹתוֹ מַמָּשׁ, וּבַבֹּקֶר הִשְׁכִּים רַבֵּנוּ זַ"ל וְשָׁב לְבֵיתוֹ. וּמֵאָז וָהָלְאָה עָסַק רַבִּי יִצְחָק אַיְזִיק זַ"ל בַּעֲבוֹדָתוֹ בְּלִי מוֹנֵעַ וְחוֹלֵק.
ר' יִצְחָק יְהוּדָה זַ"ל מִטֶפְּלִיק קֹדֶם הִתְקָרְבוּתוֹ לְרַבֵּנוּ זַצַ"ל הָיָה מְפֻרְסָם גָּדוֹל בַּעֲיָרוֹת רַבּוֹת וְהָיוּ נוֹתְנִים לוֹ פִּדְיוֹנוֹת, וְאַחַר-כָּךְ כְּשֶׁהִכִּיר אֲמִתָּתוֹ שֶׁל רַבֵּנוּ זַ"ל עָזַב וְהִרְחִיק מֵעַל עַצְמוֹ הַנְהָגַת פִּרְסוּמוֹ וְקִבֵּל עַל עַצְמוֹ עֹל עֲבוֹדָתוֹ יִתְבָּרַךְ בִּתְמִימוּת וּפְשִׁטוּת, וְלֹא הֵסֵב אֶת פָּנָיו גַּם מִכָּל הַחֲרָפוֹת וְהַבּוּשׁוֹת שֶׁהָיָה לוֹ מֵחֲמַת זֶה, וַיָּשׁוּב אֶל ה' בְּכָל לִבּוֹ וְנַפְשׁוֹ כִּשְׁאָר אַנְשֵׁי רַבֵּנוּ זַ"ל.
הָאֱמוּנָה לְבַדָּהּ שֶׁמַּאֲמִין בְּהַצַּדִּיק וּמְקָרֵב עַצְמוֹ אֵלָיו, אֲפִלּוּ אִם לֹא יְקַבֵּל מִמֶּנּוּ כְּלָל, זֶה בְּעַצְמוֹ טוֹב מְאֹד בְּלִי שִׁעוּר. כִּי עַל-יְדֵי הָאֱמוּנָה וְהַהִתְקָרְבוּת לְבַד נֶאֱכַל הָרַע שֶׁלּוֹ וְנִתְהַפֵּךְ לְמַהוּת הַצַּדִּיק וּבִלְבָד שֶׁיִּהְיֶה כַּוָּנָתוֹ לַשָּׁמַיִם. רַבֵּנוּ זַ"ל הוֹכִיחַ אֶת אֶחָד שֶׁהָיָה מְקֹרָב וְנִתְרַחֵק וְאַחַר-כָּךְ חָזַר וּבָא אֵלָיו, עָנָה וְאָמַר, אֲפִלּוּ אִם עוֹבְרִים כַּמָּה שָׁנִים וְאֵינוֹ נֶעְתַּק וְעוֹלֶה מִמַּדְרֵגָתוֹ, רַק הוּא עוֹמֵד בְּמַדְרֵגָתוֹ הָרִאשׁוֹנָה כְּבַתְּחִלָּה, וַאֲפִלּוּ אִם הוּא גָּרוּעַ יוֹתֵר מִבַּתְּחִלָּה, אִם הוּא מְקֹרָב לַצַּדִּיק הָאֲמִתִּי הַהִתְקָרְבוּת בְּעַצְמוֹ הִיא טוֹבָה מְאֹד בְּלִי שִׁעוּר וְעֵרֶךְ. "הֲלֹא יֵשׁ אֶצְלִי אֲנָשִׁים שֶׁאֵינִי יוֹדֵעַ אִם הַשְּׁאוֹל תַּחְתִּיּוֹת הָיָה דַּי לָהֶם, כִּי גַּם הַשְּׁאוֹל תַּחְתִּיּוֹת הָיָה קָטָן לִפְנֵיהֶם, שֶׁאִם הָיָה אֶפְשָׁר לָהֶם לַחְתֹּר תַּחַת הַשְּׁאוֹל תַּחְתִּיּוֹת הָיוּ חוֹתְרִים, וְעַל-יָדִי נִתְקָרְבוּ לַה' יִתְבָּרַךְ וְכוּ'".
רַבִּי נָתַן זַ"ל בְּיוֹם הִסְתַּלְּקוּתוֹ בַּעֲשָׂרָה בְּטֵבֵת אָמַר לַאֲנָשָׁיו בְּזֶה הַלָּשׁוֹן: "אֲפִלּוּ מֶאן זָאל זַיְין דֶּער עֶרְגְסְטֵיר בַּעַל עֲבֵרָה, אָבִּיא מֶען הָאלְט זִיךְ אָן רֶבִּין וֶועט מֶען בְּוַדַּאי תְּשׁוּבָה טָאן אֶן מֶען וֶועט הָאבִּין הַתִּקּוּן!" (אֲפִלּוּ אִם הָאָדָם הוּא בַּעַל עֲבֵרָה הֲכִי גָּרוּעַ, אֲבָל הוּא מַחֲזִיק אֶת עַצְמוֹ בָּרַבִּי, בְּוַדַּאי יַעֲשֶׂה תְּשׁוּבָה וִיקַבֵּל תִּקּוּן).
הַמַּעְתִּיק וְהַמְסַדֵּר, הַדּוֹרֵשׁ שְׁלוֹמוֹ וְהַצְלָחָתוֹ בְּאַהֲבָה עַזָּה בְּכָל לֵב וָנֶפֶשׁ.
יִשְׂרָאֵל דֹּב אוֹדֶעסֶר
<h2>כט.</h2>
ב"ה, לֵיל ט"ו מַרְחֶשְׁוָן תש"כ.
עֵינִי וְלִבִּי, שֶׁזָּכָה לִתְחֹב אֶת רֹאשׁוֹ בֵּין כְּשֵׁרֵי הַדּוֹר הָאֲמִתִּיִּים הַמְקֻשָּׁרִים לַצַּדִּיק הָאֱמֶת הַמְבַטֵּל וּמְבַעֵר שֹׁרֶשׁ הָרָע לְגַמְרֵי וּמְהַפֵּךְ רָעִים לְטוֹבִים בְּגֹדֶל נִפְלְאוֹת חָכְמָתוֹ וְצִדְקָתוֹ, שָׁלוֹם.
פְּעָמִים הַקָּדוֹשׁ בָּרוּךְ הוּא מֵבִיא עַל הָאָדָם דְּבָרִים, כְּדֵי שֶׁיָּבִין מֵהַדְּבָרִים רַחֲמָנוּתוֹ וֶאֱלֹקוּתוֹ יִתְבָּרַךְ.
עַל-יְדֵי שֶׁדּוֹבְרִין עַל הַצַּדִּיק עַל-יְדֵי זֶה נִתְגַּבֵּר הַפִּילוֹסוֹפְיָא בָּעוֹלָם, וְכֵן לְהֵפֶךְ.
יֵשׁ נָחָשׁ וּנְמָלָה בְּתוֹךְ פִּיהָ, וְזֹאת הַנְּמָלָה אֵין לָהּ נַיְחָא בְּוַדַּאי מֵחֲמַת שֶׁהִיא בְּתוֹךְ פִּיהָ שֶׁל נָחָשׁ. וְהַנָּחָשׁ פְּעָמִים הוֹלֵךְ וּפְעָמִים מְעוֹפֵף, וְהַחִלּוּק שֶׁבֵּין הֲלִיכָה לַעֲפִיפָה, כִּי בַּעֲפִיפָה יוּכַל לָעוּף וְלִפְרֹחַ בְּרֶגַע הַרְבֵּה, אֲבָל בַּהֲלִיכָה הוּא הוֹלֵךְ מְעַט מְעַט, כְּדֶרֶךְ הַהוֹלֵךְ שֶׁהוּא תְּנוּעָה כְּבֵדָה. וּבְכָל הַדִּבּוּרִים רָעִים שֶׁמְּדַבְּרִין, וּבִפְרָט כְּשֶׁהֵם נוֹגְעִים עַל הַצַּדִּיק הַגָּדוֹל, בְּאֵלּו הַדִּבּוּרִים הֵם עוֹשִׂים כְּנָפַיִם לְהַנָּחָשׁ שֶׁיּוּכַל לְעוֹפֵף. וְהַנָּחָשׁ הֵם אֵלּוּ הַחֲכָמִים לְהָרַע הַחוֹקְרִים פִּילוֹסוֹפְיָא וְאֶפִּיקוֹרְסוּת, וְהֵם בְּחִינַת הַנָּחָשׁ, בְּחִינַת "וְהַנָּחָשׁ הָיָה עָרֹם מִכָּל חַיּוֹת הַשָּׂדֶה", וְעַל-יְדֵי דִּבּוּרִים רָעִים עוֹשִׂים כְּנָפַיִם לְהַחֲכָמִים אֵלּוּ שֶׁהֵם בְּחִינוֹת הַנָּחָשׁ שֶׁיּוּכְלוּ לָעוּף וְלִפְרֹחַ, הַיְנוּ שֶׁמְּעוֹפֶפֶת וּמִתְפַּשֶּׁטֶת חָכְמָתָם וְאֶפִּיקוֹרְסוּת שֶׁלָּהֶם בָּעוֹלָם, וּמַזִּיק מְאֹד לְהָעוֹלָם. וְגַם בְּחָכְמָתָם וַחֲקִירוֹתָם בְּעַצְמָם הֵם מְעוֹפְפִים כְּמוֹ מִי שֶׁיֵּשׁ לוֹ שֵׂכֶל מְעוֹפֵף, הַיְנוּ שֶׁשִּׂכְלָם מְעוֹפֵף בִּמְהִירוּת וְנִפְתָּח לָהֶם חָכְמָתָם מְאֹד. אֲבָל אִם אֵין לְהַנָּחָשׁ כְּנָפַיִם, הַיְנוּ שֶׁאֵין לָהֶם דִּבּוּרִים רָעִים כַּנַ"ל אֲזַי אֵין לְהַנָּחָשׁ רַק בְּחִינַת הֲלִיכָה, הַיְנוּ שֶׁאֵין לְהַחֲכָמִים לְהָרַע הַנַּ"ל רַק מַה שֶּׁחוֹקְרִים בֵּינָם לְבֵין עַצְמָן, וְאֵינָם מְעוֹפְפִים בָּעוֹלָם, הַיְנוּ שֶׁאֵין מִתְפַּשֵּׁט וּמְעוֹפֵף חָכְמָתָם בָּעוֹלָם וְאֵינָם יְכוֹלִים לְהַזִּיק לְהָעוֹלָם, רַק לְמִי שֶׁסָּמוּךְ אֲלֵיהֶם כְּגוֹן תַּלְמִידֵיהֶם וְחַבְרֵיהֶם, אֲבָל בְּרִחוּק מֵהֶם אֵינָם יְכוֹלִים לְהַזִּיק, כְּמוֹ הַהוֹלֵךְ שֶׁהוֹלֵךְ רַק מְעַט וְאֵינוֹ יָכוֹל לְמַהֵר לְמֵרָחוֹק כְּמוֹ הַמְעוֹפֵף. וְגַם בֵּינָם לְבֵין עַצְמָן אֵין שִׂכְלָם מְעוֹפֵף, הַיְנוּ שֶׁאֵין נִפְתָּח לָהֶם הַחְכָמָה כָּל-כָּךְ, וְאֵינָם מְעוֹפְפִים וּמְהִירִים בַּחָכְמוֹת שֶׁלָּהֶם, רַק חוֹקְרִים בְּחָכְמָתָם מְעַט מְעַט כְּמוֹ הַהוֹלֵךְ, וְגַם מַה שֶּׁמַּזִּיקִים לַאֲחֵרִים בְּחָכְמָתָם הוּא רַק בִּבְחִינַת הֲלִיכָה, שֶׁאֵינוֹ מְעוֹפֵף וְנִכְנָס בְּעֹמֶק לְתוֹךְ הַמֹּחַ וְהַלֵּב. אֲבָל כְּשֶׁיֵּשׁ לָהֶם חַס וְשָׁלוֹם כְּנָפַיִם מִדִּבּוּרִים רָעִים כַּנַּ"ל אֲזַי שִׂכְלָם מְעוֹפֵף, וְגַם מַזִּיק לְמֵרָחוֹק כְּמוֹ הַמְעוֹפֵף, שֶׁמְּעוֹפֵף בְּשָׁעָה אַחַת לְמֵרָחוֹק, וְגַם שֶׁמְּעוֹפֵף חָכְמָתָם הַמְשֻׁבֶּשֶׁת וְנִכְנָס וְנִדְבָּק בְּהַמֹּחַ וְהַלֵּב בְּעֹמֶק גָּדוֹל מְאֹד.
וְהַנְּמָלָה הַמּוּנָח בְּתוֹךְ פִּי הַנָּחָשׁ הוּא בְּחִינַת חֲכַם הַדּוֹר, שֶׁהוּא חָכָם הַיָּשָׁר וְהַצַּדִּיק וּבַעַל מִדּוֹת טוֹבוֹת. כִּי הֶחָכָם הוּא בְּחִינַת נְמָלָה כְּמוֹ שֶׁכָּתוּב "לֵךְ אֶל נְמָלָה עָצֵל רְאֵה דְּרָכֶיהָ וְחַכַם", כִּי זֶה הֶחָכָם מְלַמֵּד דַּעַת וְדַרְכֵי ה' אֶל הָעָם.
כְּשֶׁאֵלּוּ הַחֲכָמִים נִכְנָסִים בַּחֲקִירָתָם לַחֲקֹר בְּאֵלּוּ הַחָכְמוֹת אָז יֵשׁ לְהֶחָכָם צַעַר גָּדוֹל מְאֹד, וְיֵשׁ לוֹ תָּמִיד מִלְחָמָה גְּדוֹלָה עִמָּהֶם, הַיְנוּ עִם בְּחִינַת הַנָּחָשׁ הַנַּ"ל. וּבֵין כְּשֶׁהַנָּחָשׁ הוֹלֵךְ וּבֵין כְּשֶׁהוּא מְעוֹפֵף יֵשׁ לוֹ צַעַר גָּדוֹל וּמִלְחָמָה גְּדוֹלָה, רַק שֶׁבְּוַדַּאי בְּעֵת הָעֲפִיפָה צַעֲרוֹ גָּדוֹל יוֹתֵר מְאֹד, וְאֵין לוֹ שׁוּם נַיְחָא בֵּין כְּשֶׁהוּא הוֹלֵךְ בֵּין כְּשֶׁהוּא מְעוֹפֵף, רַק שֶׁיֵּשׁ מְמֻצָּע בֵּין הַהֲלִיכָה וּבֵין הָעֲפִיפָה, וְהוּא בְּעֵת שֶׁפּוֹסֵק הָעֲפִיפָה וּמוֹרִיד עַצְמוֹ מִן הָעֲפִיפָה מִמַּעְלָה לְמַטָּה, כְּדֶרֶךְ הַמְעוֹפֵף בְּעֵת שֶׁרוֹצֶה לְשַׁלְשֵׁל וּלְהוֹרִיד עַצְמוֹ לְמַטָּה, וַאֲזַי יֵשׁ לְהַנְּמָלָה הַנַּ"ל נַיְחָא, כִּי אֲזַי אֵינוֹ הוֹלֵךְ וְאֵינוֹ מְעוֹפֵף, הַיְנוּ כִּי יֵשׁ כַּמָּה עִתִּים שֶׁהַחֲכָמִים נַחִים וְאֵינָם חוֹקְרִים, כְּגוֹן בְּעֵת שֵׁנָה וַאֲכִילָה, וְאָז יֵשׁ נַיְחָא לְהֶחָכָם שֶׁהוּא בְּחִינַת הַנְּמָלָה שֶׁבְּתוֹךְ פִּיהָ.
הַצַּדִּיק הַגָּדוֹל שֶׁהוּא בְּחִינַת משֶׁה הוּא צָרִיךְ דַּוְקָא לְעַיֵּן בְּדִבְרֵי הָאֶפִּיקוֹרְסוּת אֵלּוּ, כִּי עַל-יְדֵי עִיּוּנוֹ שֶׁמְּעַיֵּן שָׁם הוּא מַעֲלֶה מִשָּׁם כַּמָּה נְשָׁמוֹת שֶׁנָּפְלוּ וְנִשְׁקְעוּ בְּתוֹךְ הָאֶפִּיקוֹרְסוּת.
עַל-יְדֵי מַחֲלֹקֶת עַל הַצַּדִּיק שׁוֹכְחִין אֶת הַתּוֹרָה.
הַמַּחֲלֹקֶת שֶׁחוֹלְקִין עַל הַצַּדִּיק הָאֱמֶת הוּא בְּחִינַת חֻרְבַּן הָעוֹלָם.
שָׁלוֹם הוּא בְּחִינַת אֲוִיר הַנָּח וְהַזַּךְ שֶׁעַל-יְדֵי זֶה נִשְׁמָע דִּבּוּר הַצַּדִּיק לְמֵרָחוֹק בְּכָל הָעוֹלָם, עַד שֶׁיִּפְרַח הַדִּבּוּר הַקָּדוֹשׁ לְהַטּוֹב הַכָּבוּשׁ בֵּין הַסִּטְרָא אָחֳרָא כְּמוֹ חֵץ וְהַקֶּשֶׁת, עַד שֶׁיִּשָּׁמַע הַטּוֹב וִיפַלַּח חֵץ כְּבֵדוֹ שֶׁל הַסִּטְרָא אָחֳרָא וְיֵצֵא הַטּוֹב מִשָּׁם בְּשָׁלוֹם.
'שָׁלוֹם', רָאשֵׁי תֵיבוֹת וְ'דַע מַ'ה שֶׁ'תָּשִׁיב לְ'אֶפִּיקוֹרְס, כִּי עַל-יְדֵי הַשָּׁלוֹם יוֹדֵעַ כָּל אֶחָד לְהָשִׁיב עַל אֶפִּיקוֹרְסוּת שֶׁבְּלִבּוֹ.
הִתְקַשְּׁרוּת לְהַצַּדִּיק הוּא רְפוּאָה גְּדוֹלָה.
יֵשׁ לִפְעָמִים שֶׁדַּיְקָא כְּשֶׁאָדָם מַגִּיעַ לְמָקוֹם נָמוּךְ וְרָחוֹק מְאֹד מְאֹד מִקְּדֻשַּׁת יִשְׂרָאֵל אֲזַי ה' יִתְבָּרַךְ מַזְמִין לוֹ שָׁם רְמָזִים לְפִי אוֹתוֹ הַמָּקוֹם, וּמַזְמִין לוֹ אֵיזֶה זְכוּת שֶׁיָּכוֹל לִזְכּוֹת לְפִי אוֹתוֹ הַמָּקוֹם הָרָחוֹק דַּיְקָא.
הַצַּדִּיק הוּא בְּרִית שָׁלוֹם, שֶׁהוּא עוֹשֶׂה שָׁלוֹם בֵּין כָּל הַהֲפָכִים, וּכְשֶׁפּוֹגְמִין בִּכְבוֹדוֹ וּמִכָּל שֶׁכֵּן כְּשֶׁחוֹלְקִין עָלָיו אֲזַי אֵין מִי שֶׁיַּעֲשֶׂה שָׁלוֹם וְנִתְרַבֶּה הַמַּחֲלֹקֶת מְאֹד בְּיִשְׂרָאֵל וּבֵין כָּל הָעוֹלָם וְנִתְרַבִּין מִלְחָמוֹת בָּעוֹלָם. כִּי רֹב דֵּעוֹת בְּנֵי-אָדָם מְשֻׁנִּים וּמְהֻפָּכִים זֶה מִזֶּה מְאֹד, וּכְשֶׁאֵין מֵאִיר בָּהֶם הֶאָרַת הַצַּדִּיק שֶׁהוּא בְּרִית שָׁלוֹם אֲזַי מִמֵּילָא מִתְרַבָּה הַמַּחֲלֹקֶת מְאֹד, וְעַל-יְדֵי זֶה מִתְגַּבֵּר תַּאֲוַת מָמוֹן בְּיוֹתֵר שֶׁזֶּה עִקַּר מְרִירוּתָא דְּעַלְמָא שֶׁמְּמָרֶרֶת חַיֵּי הָאָדָם מְאֹד עַד שֶׁמֵּתִים מִתּוֹךְ יָגוֹן וַאֲנָחָה, וְכָל יְמֵיהֶם מְלֵאִים כַּעַס וּמַכְאוֹבוֹת וּמְאֻמָּה לֹא יִשְּׂאוּ בַּעֲמָלָם לָעוֹלָם הַבָּא. וְכָל זֶה גָּרַם עֹצֶם פְּגַם הַמַּחֲלֹקֶת שֶׁחוֹלְקִין עַל הַצַּדִּיק הָאֱמֶת, כִּי עִקַּר הַמְתָּקַת מְרִירוּתָא דְּעַלְמָא שֶׁל מְרִירוּת הִתְגַּבְּרוּת תַּאֲוַת מָמוֹן שֶׁשָּׁם הַנְּפִילָה הַגְּדוֹלָה מִכָּל הַנְּפִילוֹת, עִקַּר הַתִּקּוּן וְהַהַמְתָּקָה לָזֶה הוּא רַק עַל-יְדֵי הַצַּדִּיק הָאֱמֶת.
עַכְשָׁו בְּסוֹף הַגָּלוּת שֶׁכְּבָר סָמוּך אֶל הַקֵּץ מְאֹד, וְאָנוּ צְרִיכִין עַכְשָׁו לַעֲלוֹת לַעֲלִיָּה גְּדוֹלָה וְלִזְכּוֹת לַגְּאֻלָּה הָאַחֲרוֹנָה שֶׁאָז יַעֲלוּ יִשְׂרָאֵל בְּתַכְלִית הָעֲלִיָּה, עַל-כֵּן הִתְגַּבְּרָה הַיְרִידָה וְהַהַסְתָּרָה מְאֹד מְאֹד עַד אֲשֶׁר נִתְרַחַקְנוּ מְאֹד מֵהַתּוֹרָה אֲשֶׁר לֹא הָיְתָה כָּזֹאת מִימֵי קֶדֶם. כִּי הַשֶּׁקֶר הוֹלֵךְ וּמִתְגַּבֵּר וְהָאֱמֶת נַעֲשֶׂה עֲדָרִים עֲדָרִים וְכָל אֶחָד אוֹמֵר שֶׁאֶצְלוֹ הָאֱמֶת, אַף-עַל-פִּי שֶׁיּוֹדֵעַ בְּעַצְמוֹ נִגְעֵי לְבָבוֹ וְכָל מַה שֶּׁחָטָא וּפָגַם, אַף-עַל-פִּי כֵן הוּא מִתְפָּאֵר בִּגְדוֹלוֹת וְנִפְלָאוֹת שֶׁהוּא הִשִּׂיג דֶּרֶךְ הָאֱמֶת וְיוֹדֵעַ חָכְמוֹת חֲדָשׁוֹת בַּעֲבוֹדַת ה' וְרוֹצֶה לִמְלֹךְ וּלְהַנְהִיג אֶת הָעוֹלָם וְאוֹמֵר שֶׁאֶצְלוֹ הָאֱמֶת.
הַמַּחֲלֹקֶת שֶׁמַּכְנִיס הַבַּעַל-דָּבָר לַחֲלֹק עַל הַצַּדִּיק זֶהוּ עִקַּר מִלְחֶמֶת עֲמָלֵק.
אֲסַיֵּם בִּדְרִישַׁת שָׁלוֹם בְּאַהֲבָה עַזָּה מִקֶּרֶב לֵב עָמֹק וּבְגַעְגּוּעִים עֲמֻקִּים לִשְׁמֹעַ מִשְּׁלוֹמוֹ וּלְהִתְרָאוֹת בְּאַהֲבָה וְשִׂמְחָה רַבָּה. הַמַּעְתִּיר תָּמִיד בְּעַד יְשׁוּעָתוֹ וְהַצְלָחָתוֹ בָּזֶה וּבַבָּא.
הַמַּעְתִּיק יִשְׂרָאֵל דֹּב אוֹדֶעסֶר
<h2>תְּפִלָּה</h2>
רִבּוֹנוֹ שֶׁל עוֹלָם מָלֵא רַחֲמִים, רַחֵם עָלֵינוּ שֶׁנִּזְכֶּה לְהַאֲמִין בְּהַצַּדִּיק הָאֱמֶת תָּמִיד, וְאַל יִתְבַּלְבֵּל דַּעְתֵּנוּ, וְאַל יִתְעַקֵּם שִׂכְלֵנוּ וְלִבֵּנוּ, וְלֹא יִהְיֶה קָשֶׁה לָנוּ עָלָיו כְּלָל, וְזַכֵּנוּ שֶׁנִּשְׁמֹר אֶת פִּינוּ וּלְשׁוֹנֵנוּ מִכָּל מִינֵי דִּבּוּרִים רָעִים שֶׁבָּעוֹלָם, שֶׁלֹּא יֵצֵא מִפִּינוּ לְעוֹלָם שׁוּם דִּבּוּר שֶׁל שֶׁקֶר וְלָשׁוֹן הָרָע וּרְכִילוּת וְלֵיצָנוּת וַחֲנִפּוּת וְנִבּוּל פֶּה, וְלֹא שׁוּם דִּבּוּר הַגּוֹרֵם לְבַיֵּשׁ חֲבֵרֵנוּ אוֹ לְצַעֲרוֹ וּלְקַנְטְרוֹ, חַס וְשָׁלוֹם, וְעַל-יְדֵי זֶה תַּכְנִיעַ וּתְשַׁבֵּר וּתְמַגֵּר וּתְכַלֶּה וְתַעֲקר וּתְבַטֵּל כָּל מִינֵי חָכְמוֹת הָרָעוֹת שֶׁל הַפִּילוֹסוֹפִים וְהָאַפִּקוֹרְסִים אֲשֶׁר חָכְמָתָם הָרָעָה מַזֶּקֶת לְהָעוֹלָם מְאֹד מְאֹד, כַּאֲשֶׁר אַתָּה יָדַעְתָּ. "שָׁנְנוּ לְשׁוֹנָם כְּמוֹ נָחָשׁ, חֲמַת עַכְשׁוּב תַּחַת שְׂפָתֵימוֹ סֶלָה", רַחֵם עַל הַנְּמָלָה הַמֻּנַּחַת בְּתוֹךְ פִּי הַנָּחָשׁ בֵּין שִׁנֶּיהָ. מָלֵא רַחֲמִים, הַבִּיטָה בְעָנְיָהּ וּמַכְאוֹבָהּ הַקָּשָׁה, אוֹי מִי יָכוֹל לִסְבּל צַעַר וּמַכְאוֹב כָּזֶה, וְאַתָּה ה' עַד מָתָי, מָתַי תָּקוּם וּתְרַחֵם עָלֶיהָ, הַצִּילֵנוּ מִכָּל מִינֵי חָכְמוֹת רָעוֹת שֶׁל הָאַפִּיקוֹרְסִים וְהַפִּילוֹסוֹפִים שֶׁלֹּא יַגִּיעוּ עָלֵינוּ, וּבְצֵל כְּנָפֶיךָ תַּסְתִּירֵנוּ, וְתַגְבִּיר כֹּחַ הַכְּנָפַיִם דִּקְדֻשָּׁה, וְתַעֲקֹר וְתָסִיר וּתְבַטֵּל כַּנְפֵי הַנָּחָשׁ, שֶׁהֵם הַחֲכָמִים לְהָרַע הַחוֹקְרִים פִּילוֹסוֹפְיָא וְאֶפִּיקוֹרְסוּת, שֶׁלֹּא יִהְיֶה לָהֶם שׁוּם כֹּחַ לָעוּף בְּחָכְמָתָם לְמֵרָחוֹק, וְלא תִּתְפַּשֵּׁט חָכְמָתָם בָּעוֹלָם, וְגַם לֹא תְעוֹפֵף חָכְמָתָם בָּעֹמֶק לְתוֹךְ הַמֹּחַ וְהַלֵּב, וְגַם לֹא תְעוֹפֵף חָכְמָתָם בְּעַצְמָן, שֶׁלֹּא יוּכְלוּ לָעוּף בְּחָכְמָתָם לַחֲקִירוֹת עֲמוּקוֹת, רַק תְּמַעֵט וְתַחֲלִישׁ חָכְמָתָם בְּכָל הַבְּחִינוֹת עַד שֶׁתִּתְבַּטֵּל חָכְמָתָם הָרָעָה לְגַמְרֵי מִן הָעוֹלָם, וְתִתְגַלֶּה חָכְמָה הָאֲמִתִּית שֶׁל הַצַּדִּיק הֶחָכָם הָאֱמֶת בָּעוֹלָם עַד אֲשֶׁר יַכִּירוּ וְיֵדְעוּ כָּל בָּאֵי עוֹלָם כִּי אַתָּה ה' הוּא הָאֱלֹקִים לְבַדְּךָ עֶלְיוֹן לְכֹל מַמְלְכוֹת הָאָרֶץ, וְתַהֲפךְ לְכָל הָעַמִּים שָׂפָה בְרוּרָה לִקְרא כֻלָּם בְּשֵׁם ה' לְעָבְדוֹ שְׁכֶם אֶחָד, וְתַעֲבִיר גִּלּוּלִים מִן הָאָרֶץ וְהָאֱלִילִים כָּרוֹת יִכָּרֵתוּן, וְכָל חָכְמוֹת רָעוֹת תְּבַטֵּל וְתַעֲקר מִן הָעוֹלָם, וְתִתְגַּבֵּר וְתִתְחַזֵּק וְתִתְפַּשֵּׁט חָכְמָה הָאֲמִתִּית בָּעוֹלָם, לֵידַע וּלְהַכִּיר אוֹתְךָ בֶּאֱמֶת וּבְתָמִים כָּל יְמֵי חַיֵּינוּ לְעוֹלָם, וִיקֻיַּם מְהֵרָה מִקְרָא שֶׁכָּתוּב: "וְהָיָה ה' לְמֶלֶךְ עַל כָּל הָאָרֶץ, בַּיּוֹם הַהוּא יִהְיֶה ה' אֶחָד וּשְׁמוֹ אֶחָד".
הַמַּעְתִּיק
<h2>ל.</h2>
ב"ה, עֶרֶב חֲנֻכָּה תש"כ.
עַל-יְדֵי דִּבּוּר קַל שֶׁל הַצַּדִּיק נִפְתָּח אוֹר גָּדוֹל,
אֲזַי בְּנָקֵל לִבְנֵי-אָדָם לְהַשִּׂיג חָכְמוֹת רָמוֹת.
נַפְשִׁי יַקִּירִי וַחֲבִיבִי, שֶׁשָּׂם אֶת לִבּוֹ לְשַׁזֵּר עַצְמוֹ אֶל הָאֱמֶת הָאֲמִתִּי הַפּוֹדֶה מִכָּל הַצָּרוֹת, אֲשֶׁר כָּל הָעוֹלָם צְרִיכִים מְאֹד מְאֹד לְקַבְּלוֹ, אַשְׁרֵי חֶלְקוֹ. בְּרָכָה וְשָׁלוֹם וְחֶסֶד לְאֹרֶךְ יָמִים.
זֶה שֶׁאָנוּ מַדְלִיקִין נֵר חֲנֻכָּה כָּל אֶחָד בְּבֵיתוֹ לְמַטָּה מֵעֲשָׂרָה טְפָחִים, כִּי הַצַּדִּיק הַגָּדוֹל מַמְשִׁיךְ תִּקּוּנִים נִפְלָאִים כָּאֵלֶּה עַד שֶׁמֵּאִיר בְּחִינַת הַשָּׂגַת אֱלֹקוּת עַל-יְדֵי צִמְצוּמִים גַּם לְמַטָּה בִּדְיוֹטָא (מדרגה) הַתַּחְתּוֹנָה מְאֹד שֶׁהוּא בְּחִינַת לְמַטָּה מֵעֲשָׂרָה טְפָחִים שֶׁמֵּעוֹלָם לֹא יָרְדָה הַשְּׁכִינָה לְשָׁם, כִּי בְּגֹדֶל כֹּחוֹ יָכוֹל לְהָאִיר אֲפִלּוּ בְּהַרְחוֹקִים וְהַגְּרוּעִים מְאֹד אִם רוֹצִים לְקַבֵּל, בִּבְחִינַת "כִּי אֵשֵׁב בַּחשֶׁךְ ה' אוֹר לִי".
עִקַּר מִצְוַת נֵר חֲנֻכָּה הוּא לְהַדְלִיק וּלְהָאִיר אוֹר הָאֱמֶת בָּעוֹלָם, שֶׁיִּזְכּוּ הַכֹּל לֵידַע הֵיכָן הַצַּדִּיק הָאֱמֶת שֶׁהוּא רֹאשׁ מֻבְחָר הָאֱמֶת שֶׁבֵּין הַצַּדִּיקִים. עִקַּר הַנֵּס שֶׁל חֲנֻכָּה, שֶׁנִּכְנַע מַלְכוּת הָרְשָׁעָה שֶׁהוּא בְּחִינַת שֶׁקֶר, בְּחִינַת עֶבֶד, זֻהֲמַת הַנָּחָשׁ, וְנִתְגַּבֵּר וְנִתְעַלֶּה מַלְכוּת דִּקְדֻשָּׁה שֶׁל יִשְׂרָאֵל שֶׁהֵם בְּחִינַת בֶּן הַמֶּלֶךְ, בְּחִינַת אֱמֶת.
צָרִיךְ לְכַוֵּן בְּהַדְלָקַת נֵר חֲנֻכָּה שֶׁנִּזְכֶּה עַל-יְדֵי זֶה לְהַמְשִׁיךְ הֶאָרַת הָאֱמֶת וְנִזְכֶּה לְהִתְקָרֵב לִנְקֻדַּת הָאֱמֶת תָּמִיד.
כְּשֶׁכְּבָר הַיָּמִים בָּאִים, וְהִגִּיעַ הָאָדָם לְעֵת זִקְנוּתוֹ וְקִצּוֹ, וּמַתְחִיל הַיּוֹם לַעֲרֹב, וּכְשֶׁרוֹאֶה שֶׁעָבְרוּ רֹב שְׁנוֹתָיו, וְרוֹצֶה לְהַתְחִיל לְרַחֵם עַל עַצְמוֹ לְהַרְהֵר בִּתְשׁוּבָה וּלְהִתְקָרֵב לַה' יִתְבָּרַךְ בֶּאֱמֶת, אֲזַי עַל-פִּי רֹב מִתְגַּבֵּר הַבַּעַל-דָּבָר וּמִתְפַּשֵּׁט מְאֹד לְמוֹנְעוֹ מִדֶּרֶךְ הַחַיִּים, חַס וְשָׁלוֹם, וְאֵינוֹ רוֹצֶה לְהַנִּיחוֹ לָצֵאת מִתַּאֲווֹתָיו וּרְשָׁתָיו אֲשֶׁר נִלְכַּד בָּהֶם, וַאֲזַי עִקַּר הַנִּסָּיוֹן שֶׁל הָאָדָם. אָז צָרִיךְ לְהִסְתַּכֵּל בְּעַצְמוֹ מְאֹד עַל אַחֲרִיתוֹ וְסוֹפוֹ, וּלְהִתְגַּבֵּר בְּיוֹתֵר וְיוֹתֵר לְקַשֵּׁר עַצְמוֹ הֵיטֵב לַצַּדִּיק הָאֱמֶת שֶׁהוּא בְּחִינַת משֶׁה מָשִׁיחַ שֶׁמְּחַזֵּק אוֹתָנוּ בְּהִתְחַזְּקוּת גָּדוֹל מְאֹד בְּלִי שִׁעוּר וְעֵרֶךְ וּמִסְפָּר, לְהִתְחַזֵּק לְהַתְחִיל בְּכָל פַּעַם מֵחָדָשׁ לְהִתְקָרֵב לַה' יִתְבָּרַךְ כְּאִלּוּ הַיּוֹם נוֹלָד, וְלִבְלִי לִפֹּל מִשּׁוּם דָּבָר שֶׁבָּעוֹלָם. וְהָעִקָּר שֶׁצָּרִיךְ לְהִתְגַּבֵּר כְּנֶגֶד בְּחִינַת הַמּוֹחִין דְּקַטְנוּת שֶׁהֵם מִתְגַּבְּרִים מְאֹד עַל הָאָדָם וְרוֹצִין לְהַפִּילוֹ בְּדַעְתּוֹ כְּאִלּוּ אֵין לוֹ עוֹד תִּקְוָה חַס וְשָׁלוֹם. רַק יֵדַע וְיַאֲמִין בְּדִבְרֵי הַצַּדִּיק הָאֱמֶת שֶׁצָּעַק בְּקוֹל גָּדוֹל וְחָזָק כִּי אֵין שׁוּם יֵאוּשׁ בָּעוֹלָם כְּלָל, כִּי לִגְדֻלָּתוֹ אֵין חֵקֶר, וּבְגֹדֶל רַחֲמָיו יִתְבָּרַךְ יָכוֹל לַהֲפֹךְ הַכֹּל לְגַמְרֵי, מֵרַע לְטוֹב, וּמֵעֲווֹנוֹת לִזְכֻיּוֹת, עַל-יְדֵי תְּשׁוּבָה!
דִּבְרֵי הַצַּדִּיק הָאֱמֶת שֶׁמְּחַזֵּק אוֹתָנוּ מְאֹד לְהִתְחַזֵּק בִּרְצוֹנוֹת וְכִסּוּפִים טוֹבִים לַה' יִתְבָּרַךְ תָּמִיד בְּכָל מַה שֶּׁעוֹבֵר עָלֵינוּ, וּמוֹדִיעַ לָנוּ כִּי אֵין שׁוּם יֵאוּשׁ בָּעוֹלָם כְּלָל, דְּבָרִים אֵלּוּ צְרִיכִין אֲנַחְנוּ לִזָּהֵר בָּהֶם, לְהַכְנִיסָם בְּלִבֵּנוּ כְּטַל וּכְמָטָר. כִּי כְּמוֹ הַטַּל וְהַמָּטָר שֶׁיּוֹרְדִין טִפַּת מַיִם בָּאָרֶץ וְאַחַר-כָּךְ צוֹמֵחַ מֵהֶם צְמָחִים נִפְלָאִים, כְּמוֹ כֵן צְרִיכִים לְהַכְנִיס הַדִּבּוּרִים אֵלּוּ בְּעֹמֶק הַלֵּב הֵיטֵב עַד שֶׁיִּצְמְחוּ בַּלֵּב וְיַעֲשׂוּ פֵּרוֹת טוֹבִים. כִּי דְּבָרִים אֵלּוּ לְהִתְחַזֵּק בַּה' יִתְבָּרַךְ תָּמִיד, צְרִיכִין לְהַאֲזִין הֵיטֵב וּלְהָבִין דָּבָר מִתּוֹךְ דָּבָר, לְהָבִין הֵיטֵב רְמִיזוֹתָיו שֶׁל הַצַּדִּיק עַד הֵיכָן עַד הֵיכָן צְרִיכִין לְהִתְחַזֵּק לְעוֹלָם, כִּי אִי אֶפְשָׁר לְבָאֵר כְּלָל כָּל הַצֹּרֶךְ בַּדְּבָרִים הַלָּלוּ בִּפְרָטִיּוּת, רַק בְּרֶמֶז, שֶׁמּוֹרֶה לְךָ הַדֶּרֶךְ, בְּדֶרֶךְ זוֹ תֵּלֵךְ וְעַל-יְדֵי זֶה וְכוּ', וּמְרַמֵּז לְהִתְחַזֵּק תָּמִיד בִּרְצוֹנוֹת וְכִסּוּפִים וּצְעָקָה וּשְׁאָגָה לַה' יִתְבָּרַךְ, וְעַל-יְדֵי זֶה בְּוַדַּאי יִזְכֶּה סוֹף כָּל סוֹף לִגְאֻלָּה שְׁלֵמָה, לָשׁוּב לַה' יִתְבָּרַךְ בֶּאֱמֶת!
עִקַּר עִכּוּב הַגְּאֻלָּה הוּא רַק עַל-יְדֵי מַחֲלֹקֶת, כִּי בְּכָל דּוֹר נִמְצָאִים בְּנֵי-אָדָם גְּדוֹלִים וַחֲשׁוּבִים שֶׁיֵּשׁ בָּהֶם נִצּוֹצֵי דָּתָן וַאֲבִירָם, וְהֵם חוֹתְרִים לְהַרְחִיק מֵהַצַּדִּיק הָאֱמֶת בְּחִינַת משֶׁה, וְעַל-יְדֵי זֶה נִתְגַּלְגְּלוּ כָּל הַצָּרוֹת וְהַחֻרְבָּנוֹת שֶׁל עַכְשָׁו. אַךְ אַף-עַל-פִּי כֵן אַתָּה מָרוֹם לְעוֹלָם ה', כִּי גַּם כְּמוֹ כֵן נִמְצָאִים בְּכָל דּוֹר וָדוֹר צַדִּיקִים וּכְשֵׁרִים אֲמִתִּיִּים שֶׁהֵם נִלְוִים אֶל הַצַּדִּיק הַגָּדוֹל הַמֻּבְחָר וּשְׂמֵחִים לִקְרָאתוֹ וְשׁוֹמְעִים לַעֲצָתוֹ, וְעַל-יְדֵי זֶה תָּבוֹא הַגְּאֻלָּה שְׁלֵמָה.
יֵשׁ לִפְעָמִים שֶׁדַּיְקָא כְּשֶׁאָדָם מַגִּיעַ לְמָקוֹם נָמוּךְ וְרָחוֹק מִקְּדֻשַּׁת יִשְׂרָאֵל מְאֹד מְאֹד, שָׁם דַּיְקָא יִתְעוֹרֵר בְּהִתְעוֹרְרוּת גָּדוֹל לַה' יִתְבָּרַךְ. וְיֵשׁ בָּזֶה כַּמָּה טְעָמִים וּבְחִינוֹת.
הַמַּעְתִּיק וְהַמְסַדֵּר, הַזּוֹכְרוֹ תָּמִיד בְּלִי שׁוּם הֶפְסֵק, הַכּוֹסֵף וּמִתְגַּעְגֵּעַ לְהִתְרָאוֹת בְּאַהֲבָה וְשִׂמְחָה בְּלֵב אֱמֶת, דוֹרֵשׁ שְׁלוֹמוֹ וּמַעְתִּיר בְּעַד שְׁלוֹמוֹ וִישׁוּעָתוֹ וְהַצְלָחָתוֹ לָנֶצַח.
יִשְׂרָאֵל דֹּב אוֹדֶעסֶר
<h2>לא.</h2>
ב"ה, א' דְחֹל הַמּוֹעֵד פֶּסַח ט"ז נִיסָן תש"ך, תֵּל-אָבִיב.
אָחִי יַקִּירִי וַחֲבִיבִי כְּנַפְשִׁי הַנָּעִים, שָׁלוֹם וְחַיִּים טוֹבִים וַאֲרֻכִּים.
מִכְתָּבוֹ קִבַּלְתִּי זֶה עַתָּה בְּצֵרוּף הַצֵּ'קִים עַל סַךְ מֵאָה ל"י וְהָיָה לִי לְשִׂמְחָה רַבָּה, תְּשׁוּאוֹת חֵן לִכְבוֹדוֹ. יְשַׁלֵּם ה' פָּעֳלוֹ וְיוֹשִׁיעוֹ שֶׁיּוֹסִיף עוֹד כָּהֵנָה וְכָהֵנָה לַחֲטֹף טוֹב מִתּוֹךְ הַגֵּיהִנֹּם שֶׁל זֶה הָעוֹלָם הַמָּלֵא מְרִירוּת וּמַכְאוֹבוֹת כִּי רַק זֶה נִשְׁאַר לְהָאָדָם, וּשְׂכָרוֹ לֹא יְקֻפַּח, וְצִדְקָתוֹ תַּעֲמֹד לָעַד. עֵינַי תְּלוּיוֹת אֶל ה' שֶׁיִּהְיֶה נִצְמָח מִזֶּה הַפֵּרוֹת הַטּוֹבִים שֶׁאָנוּ מְחַכִּים לָהֶם לְהֲחְיוֹתֵנוּ, שֶׁהֵם נְעִימוּת יְדִידוּת עֲרֵבוּת מְתִיקוּת הִתְנוֹצְצוּת אֱלֹקוּתוֹ יִתְבָּרַךְ, שֶׁהִמְשִׁיךְ רַבֵּנוּ הַקָּדוֹשׁ וְהַנּוֹרָא בָּעוֹלָם גַּם בַּדּוֹר הַיָּתוֹם הַזֶּה בְּשֵׁפֶל מַצָּבֵנוּ כָּזֶה, וְהוֹדִיעַ לָנוּ שֶׁהוּא הַמַּנְהִיג הָאֱמֶת הַיְחִידִי וְהַבַּעַל הַבַּיִת שֶׁל הָעוֹלָם עַד הַסּוֹף. אַשְׁרֵי הַזּוֹכֶה לְהִתְקָרֵב אֵלָיו וְלֵילֵךְ בִּדְרָכָיו בֶּאֱמֶת. בָּרוּךְ אֱלֹקֵינוּ שֶׁבְּרָאנוּ לִכְבוֹדוֹ וְהִבְדִּילָנוּ מִן הַתּוֹעִים וְכוּ'.
אוֹהֲבוֹ הַנֶּאֱמָן בֶּאֱמֶת, הַמְחַכֶּה בִּכְלוֹת הַנֶּפֶשׁ לִרְאוֹתוֹ בְּחַיִּים וְשָׁלוֹם וְשִׂמְחָה, דּוֹרֵשׁ שְׁלוֹמוֹ וְטוֹבָתוֹ וּשְׁלוֹם בֵּיתוֹ בְּאַהֲבָה עַזָּה, בְּבִרְכַּת חַג כָּשֵׁר וְשָׂמֵחַ.
יִשְׂרָאֵל דֹּב אוֹדֶעסֶר
<h2>לב.</h2>
ב"ה, אוֹר לְיוֹם שִׁשִּׁי כ"ג אִיָּר, תש"ך.
יְדִיד לִבִּי הַנָּעִים, הַגָּדֵל וְצוֹמֵחַ מִטִּפֵּי גַּן עֵדֶן שֶׁל הַצַּדִּיק שֶׁהוּא שֹׁרֶשׁ נִשְׁמַת מָשִׁיחַ, שֹׁרֶשׁ כָּל מַעְיְנוֹת הַחָכְמָה, שֶׁיָּכוֹל לְהַעֲלוֹת וּלְחַדֵּשׁ אֶת הָעוֹלָם לְטוֹבָה, לְקַשֵּׁר וּלְהַמְשִׁיךְ אֶת כֻּלָּם לַה' יִתְבָּרַךְ, אֲפִלּוּ אֶת הָרְחוֹקִים מְאֹד מְאֹד בְּתַכְלִית הָרִחוּק בְּיוֹתֵר. חַיִּים וְשָׁלוֹם.
בְּרוּדֶער הֶרְצִיגֶער, שֶׁרֶעק זִיךְ נִיט. גָאט אִיז מִיט דִיר, בַּייא דִיר, לֶעבִּין דִיר (אָח יָקָר, אַל תִּפְחַד. ה' אִיתְּךָ, אֶצְלֶךָ, לֵיַדְךָ). הַצַּדִּיק קוֹרֵא וְצוֹעֵק אֵלֵינוּ בְּקוֹל חָזָק וְעָמֹק מְאֹד, גִיוַואהלְד זַייט אַייךְ נִיט מְיַיאֵשׁ. קַיין יֵאוּשׁ אִיז גָאהר נִיט פַאר אַנְדֶען. (אֲהָהּ אַל תִּתְיָאֲשׁוּ, הַיֵאוּש אֵינוֹ קָיָים כְּלָל) יֵשׁ עִנְיָן שֶׁנִּתְהַפֵּךְ הַכֹּל לְטוֹבָה.
טַיֶיערֶער הֶרְצִיגֶער בְּרוּדֶער (אָח יָקָר וּלֵבָבִי), הִסְתַּכֵּל הֵיטֵב וְהִתְבּוֹנֵן גֹּדֶל עֹצֶם הַנֵּס וְהַחֶסֶד הַנִּפְלָא שֶׁהִפְלִיא עִמָּנוּ אֲדוֹן הַנִּפְלָאוֹת בְּעֵת חשֶׁךְ כָּזֶה, אֲשֶׁר פָּקַח עֵינֵינוּ לִרְאוֹת נְקֻדַּת אֱמֶת אֲמִתִּי כָּזֶה שֶׁאִי אֶפְשָׁר לְהַסְתִּירוֹ מִדַּעְתֵּנוּ בְּשׁוּם אֹפֶן, וְזָכִינוּ לִהְיוֹת בְּחֶלְקוֹ שֶׁל הַצַּדִּיק הָאֱמֶת אוֹר הֶחָדָשׁ הַגָּדוֹל וְהַנּוֹרָא וְכוּ'.
אַף אִם הַמִּלְחָמָה אֲרֻכָּה וַחֲזָקָה מְאֹד, וְגֹדֶל הַהִתְגָּרוּת שֶׁמִּתְגָּרִין בָּנוּ הוּא בְּלִי שִׁעוּר, וּמַעֲשֵׂינוּ הֵם כְּמוֹ שֶׁהֵם, עַד שֶׁיָּרַדְנוּ פְּלָאִים לְעִמְקֵי יַמִּים וּתְהוֹמוֹת, אַף-עַל-פִּי כֵן ה' יִתְבָּרַךְ יִגְמֹר אֶת שֶׁלּוֹ בְּוַדַּאי, וְכָל אֵלּוּ הִרְהוּרֵי תְּשׁוּבָה שֶׁבָּא לָאָדָם בִּימֵי חַיָּיו אֵינוֹ נֶאֱבָד שׁוּם אֶחָד מֵהֶם, אַף-עַל-פִּי שֶׁאֵין זוֹכִין עֲדַיִן לִתְשׁוּבָה כָּרָאוּי. וַאֲפִלּוּ אִם הַבַּעַל-דָּבָר מִתְגַּבֵּר עָלָיו אַחַר-כָּךְ בְּיוֹתֵר וְנוֹפֵל לְמַטָּה יוֹתֵר וְיוֹתֵר חַס וְשָׁלוֹם, אַף-עַל-פִּי כֵן כָּל מַה שֶּׁנִּתְעוֹרֵר לִפְעָמִים בְּאֵיזֶה הִרְהוּרֵי תְּשׁוּבָה מְעַט דִּמְעַט כְּחוּט הַשְּׂעָרָה אֵינוֹ נֶאֱבָד לְעוֹלָם, וְסוֹף כָּל סוֹף יִהְיֶה לוֹ תִּקּוּן עַל-יְדֵי זֶה, עַל-יְדֵי הִתְקַבְּצוּת הַהִרְהוּרֵי תְּשׁוּבָה בְּכֹחַ הַצַּדִּיק הָאֱמֶת הַמַּנְהִיג הָרַחֲמָן שֶׁמַּצְדִּיק אֶת כָּל יִשְׂרָאֵל וּמִסְתַּכֵּל רַק עַל הַטּוֹב שֶׁיֵּשׁ בְּכָל אֶחָד מִיִּשְׂרָאֵל, וּמְלַקֵּט וּמוֹצֵא כָּל הַנְּקֻדּוֹת טוֹבוֹת שֶׁיֵּשׁ בְּכָל אֶחָד אֲפִלּוּ כְּחוּט הַשְּׂעָרָה, וְעוֹשֶׂה מֵהֶם כֵּלִים וְצִנּוֹרוֹת נִפְלָאִים לְהַמְשִׁיךְ הַשָּׂגוֹת אֱלֹקוּת עַל-יָדָם לְכָל אֶחָד אֲפִלּוּ לְהַנְּפוּלִים וְהַיְרוּדִים מְאֹד, לְהָאִיר גַּם בָּהֶם כִּי עֲדַיִן ה' אִתָּם וְאֶצְלָם וְכוּ' שֶׁזֶּה עִקַּר תִּקְוָתָם וְתִקּוּנָם.
אֲסַיֵּם וְאֹמַר שָׁלוֹם מֵעֹמֶק הַלֵּב. הֶמְשֵׁךְ יָבוֹא.
יִשְׂרָאֵל דֹּב אוֹדֶעסֶר
<h2>לג.</h2>
ב"ה, ז' סִיוָן תש"ך, תֵּל-אָבִיב.
יַקִּירִי אִישׁ גִּבּוֹר חַיִל, הַגּוֹדֵל וְצוֹמֵחַ מִטִּפֵּי גַּן-עֵדֶן שֶׁל הַצַּדִּיק שֶׁהוּא שֹׁרֶשׁ נִשְׁמַת מָשִׁיחַ, שֹׁרֶשׁ כָּל מַעְיְנוֹת הַחָכְמָה, שֶׁיָּכוֹל לְהַעֲלוֹת וּלְחַדֵּשׁ אֶת הָעוֹלָם לְטוֹבָה, לְקַשֵּׁר וּלְהַמְשִׁיךְ אֶת כֻּלָּם לַה' יִתְבָּרךְ, אֲפִלּוּ אֶת הָרְחוֹקִים מְאֹד מִקְּדֻשַּׁת יִשְׂרָאֵל בְּתַכְלִית הָרִחוּק בְּיוֹתֵר. שָׁלוֹם וְיֶשַׁע רַב לְאֹרֶךְ יָמִים.
אֲהוּבִי אָחִי נַפְשִׁי וּלְבָבִי אֲשֶׁר אַהֲבַת דָּוִד וִיהוֹנָתָן אַהֲבָתֵנוּ וְלֹא תִּבָּטֵל לְעוֹלָם, יַעַן אֵינָהּ תְּלוּיָה בְּדָבָר בָּטֵל. הִסְתַּכֵּל הֵיטֵב וְהִתְבּוֹנֵן בְּעֹצֶם הַחֶסֶד וְהַיְשׁוּעָה הַנִּפְלָאָה אֲשֶׁר הִפְלִיא ה' יִתְבָּרַךְ עִמָּנוּ, פִּלְאֵי פְּלָאוֹת, אֲשֶׁר פָּקַח עֵינֵינוּ לִרְאוֹת נְקֻדַּת אֱמֶת אֲמִתִּי כָּזֶה שֶׁלֹּא נִתְגַּלָּה מִימוֹת עוֹלָם, שֶׁאִי אֶפְשָׁר לְהַסְתִּירוֹ עוֹד מִדַּעְתֵּנוּ בְּשׁוּם אֹפֶן. מַה מְּאֹד מָתְקוּ דִּבְרֵי חֲזַ"ל אֵלֵינוּ בְּמַה שֶּׁרָמְזוּ לָנוּ בְּדִבְרֵיהֶם עַל רַבֵּנוּ, הֲלָכָה כְּרַב נַחְמָן, וַהֲלָכָה כְּרַב נַחְמָן, וַהֲלָכָה כְּנַחְמָנִי (גיטין לד:).
עִקַּר הַיְשׁוּעָה הַבָּאָה אֵינָהּ אֶלָּא עַל-יְדֵי אֱמוּנָה, וּמִדַּת אֱמוּנָה הִיא לְפִי מַנְהִיג הַדּוֹר.
צָרִיךְ לִרְאוֹת לְמַלְאוֹת אֶת הָאֱמוּנָה עַל-יְדֵי הֶאָרָה שֶׁל הַצַּדִּיק שֶׁהוּא כְּלָלִיּוּת הַשִּׁבְעָה רוֹעִים כִּי הוּא רוֹעֶה הָאֱמוּנָה לְתַקְּנָהּ וּלְהַשְׁלִימָהּ, וְעַל שֵׁם זֶה נִקְרָא רוֹעֶה, עַל שֵׁם "וּרְעֵה אֱמוּנָה" (תְּהִלִּים ל"ז), וְכָל עִקַּר אֱמוּנַת יִשְׂרָאֵל מַמְשִׁיךְ הוּא לְהַדּוֹר. וְאִי אֶפְשָׁר לָבוֹא לְזֶה הַצַּדִּיק וּלְהִתְקָרֵב אֶל הַקְּדֻשָּׁה כִּי אִם עַל-יְדֵי עַזּוּת דַּיְקָא, כְּמַאֲמַר חֲזַ"ל "הֱוֵי עַז כַּנָּמֵר", וּכְמוֹ שֶׁכָּתוּב "נֵהַלְתָּ בְּעָזְךָ אֶל נְוֵה קָדְשְׁךָ" (שְׁמוֹת ט"ו), הַיְנוּ עַל-יְדֵי עַזּוּת נִכְנָס אֶל הַקְּדֻשָּׁה. כִּי יֵשׁ רוֹעִים שֶׁל הַסִּטְרָא אָחֳרָא, וְהֵם גַּם-כֵּן מְפֻרְסְמֵי הַדּוֹר, וְעִקַּר כֹּחָם עַל-יְדֵי עַזּוּת, וְהֵם כִּכְלָבִים בְּעַזּוּתָם, בִּבְחִינַת "וְהַכְּלָבִים עַזֵּי נֶפֶשׁ הֵמָּה רוֹעִים" (יְשַׁעְיָה נ"ו), וְהֵן "פְּנֵי הַדּוֹר כִּפְנֵי הַכֶּלֶב", וְעַל-כֵּן אִי אֶפְשָׁר לְהִנָּצֵל מֵהֶם מִתַּחַת מֶמְשַׁלְתָּם רַק כְּשֶׁיִּהְיֶה לוֹ עַזּוּת גָּדוֹל מְאֹד לַעֲמֹד כְּנֶגֶד עַזּוּתָם הָרָע, וְִיִהְיֶה מִצְחוֹ חָזָק לְעֻמַּת מִצְחָם, וְכֵן אִי אֶפְשָּׁר לְהִנָּצֵל מִכָּל הַמּוֹנְעִים וְהַחוֹלְקִים וְהַמִּתְנַגְּדִים וּלְהִתְקָרֵב אֶל הָאֱמֶת רַק עַל-יְדֵי עַזּוּת דִּקְדֻשָּׁה!
עַל-יְדֵי הִתְגַּלּוּת הָרָצוֹן, הַיְנוּ שֶׁנִתְגַּלֶּה שֶׁהַכֹּל מִתְנַהֵג בִּרְצוֹנוֹ יִתְבָּרַךְ, וְאֵין שׁוּם חִיּוּב הַטֶּבַע כְּלָל, עַל-יְדֵי זֶה נַעֲשֶׂה יִרְאָה, כִּי אָז יוֹדְעִים שֶׁיֵּשׁ שָׂכָר וְעֹנֶשׁ, וְשַׁיָּךְ לְהִתְיָרֵא מִפָּנָיו יִתְבָּרַךְ. אֲבָל כְּשֶׁנּוֹפְלִים לִכְפִירָה, כְּאִלּוּ הַכֹּל מִתְנַהֵג עַל-פִּי הַטֶּבַע, אֵין שַׁיָּךְ יִרְאָה כְּלָל.
יֵשׁ חַכְמֵי הַטֶּבַע שֶׁרוֹצִים לְהַרְאוֹת עַל-פִּי חָכְמָתָם הַמֻּטְעֶת שֶׁהַכֹּל עַל-פִּי חִיּוּב הַטֶּבַע, וּכְאִלּוּ אֵין שׁוּם רָצוֹן חַס וְשָׁלוֹם, וַאֲפִלּו הָאוֹתוֹת נוֹרָאוֹת שֶׁעָשָׂה עִמָּנוּ ה' יִתְבָּרַךְ מְשִׂימִים הַכֹּל בְּתוֹךְ דֶרֶךְ הַטֶּבַע. וְהַחֲכָמִים הַלָּלוּ הֵם בְּחִינַת חַיּוֹת רָעוֹת, וְהֵם דּוֹרְסִים וְטוֹרְפִים רַבִּים מִבְּנֵי עַמֵּנוּ שֶׁטּוֹעִים גַּם-כֵּן אַחֲרֵיהֶם וְסוֹבְרִים כְּמוֹתָם כְּאִלּוּ הַכֹּל עַל-פִּי חִיּוּב הַטֶּבַע חַס וְשָׁלוֹם, וְאֵלּוּ הַנְּפָשׁוֹת הֵם כַּצִּפֳּרִים הָאֲחוּזוֹת בַּפַּח. עַל-כֵּן כָּל מִי שֶׁחָס עַל נַפְשׁוֹ צָרִיךְ לִבְרֹחַ וּלְמַלֵּט נַפְשׁוֹ מִדַּרְכֵיהֶם וְדֵעוֹתֵיהֶם הַנְּבוֹכוֹת, שֶׁלֹּא תִּהְיֶה נַפְשׁוֹ נִטְרֶפֶת וְנִדְרֶסֶת חַס וְשָׁלוֹם עַל-יָדָם, עַל-כֵּן חָלִילָה לְהִסְתַּכֵּל כְּלָל בְּאֵלּוּ הַסְּפָרִים הַמְדַבְּרִים מֵחֲקִירוֹת, אֲפִלּוּ בִּסְפָרִים שֶׁחִבְּרוּ גְּדוֹלֵי יִשְׂרָאֵל, כִּי אֵין רָעָה גְּדוֹלָה מִזּוֹ!
הַצַּדִּיק הָאֱמֶת שֶׁהוּא חָכָם גָּדוֹל שֶׁבִּקְדֻשָּׁה, שֶׁיָּכוֹל לְקַשֵּׁר כָּל הָרְצוֹנוֹת שֶׁבָּעוֹלָם לְשֹׁרֶשׁ הָרָצוֹן, הוּא מִתְגַּבֵּר וּמַכְנִיעַ וְסוֹתֵר הַדֵּעוֹת הָרָעוֹת וְהַכְּפִירוּת שֶׁל חַכְמֵי הַטֶּבַע, שֶׁהֵם בְּחִינַת שְׁמַד מַמָּשׁ, וּמֵאִיר אֱמוּנַת הָרָצוֹן בָּעוֹלָם לֵידַע שֶׁהַכֹּל מִתְנַהֵג בִּרְצוֹנוֹ יִתְבָּרַךְ בְּלִי חִיּוּב הַטֶּבַע כְּלָל.
עַכְשָׁו, כָּל זְמַן שֶׁעֲדַיִן נִסְתָּר וְנֶעֱלָם אוֹר הַצַּדִּיק הָאֱמֶת, צְרִיכִים לְהִתְנַהֵג כְּנֶגֶד חַכְמֵי הַטֶּבַע בִּגְנֵבָה, לִגְנֹב הַנְּפָשׁוֹת שֶׁנִּלְכְּדוּ אֶצְלָם בְּרֶשֶׁת טָעוּתם, לְהַטּוֹת דַּעְתָּם אֶל הָאֱמֶת. כִּי עַכְשָׁו אִי אֶפְשָׁר לָצֵאת כְּנֶגְדָּם בְּיַד רָמָה, כִּי עֲדַיִן לֹא נִכְנַע מֶצַח הַנָּחָשׁ בְּשָׁרְשׁוֹ, אֲבָל כְּשֶׁיִּתְגַּלֶּה אוֹר הַצַּדִּיק אָז יִהְיֶה נִכְנָע מֶצַח הַנָּחָשׁ לְגַמְרֵי וְיִתְגַּלֶּה שֹׁרֶשׁ הָרָצוֹן, כִּי יִתְגַּלֶּה אֱמוּנַת הָרָצוֹן לְעֵין כֹּל, וְאָז יִתְקַיֵּם "וְהָיְתָה לַה' הַמְּלוּכָה", כִּי יְקַבְּלוּ כֻּלָּם אֶת עֹל מַלְכוּתוֹ בְּאַהֲבָה, כִּי יִתְגַּלֶּה לְכָל בָּאֵי עוֹלָם שֶׁהַכֹּל בִּרְצוֹנוֹ יִתְבָּרַךְ לְבַד, כִּי ה' הוּא הָאֱלֹקִים אֵין עוֹד מִלְּבַדּוֹ!
אֲפִלּוּ כְּשֶׁהָאָדָם נָפַל מְאֹד וְנִתְרַחֵק מֵה' יִתְבָּרךְ כְּמוֹ שֶׁנִּתְרַחֵק, וַאֲפִלּוּ אִם עָבַר עַל כָּל הַתּוֹרָה כֻּלָּהּ אֲלָפִים פְּעָמִים רַחֲמָנָא לִצְלַן, אַף-עַל-פִּי כֵן אֵין שׁוּם יֵאוּשׁ בָּעוֹלָם כְּלָל וְצָרִיךְ לְהַתְחִיל בְּכָל פַּעַם מֵחָדָשׁ לְהִתְחַזֵּק לָשׁוּב לַה' יִתְבָּרַךְ, כִּי זֶהוּ עִקַּר גְּדֻלָּתוֹ יִתְבָּרַךְ, כְּשֶׁהָרְחוֹקִים מְאֹד מִתְקָרְבִים אֵלָיו וּמוֹדִים בּוֹ יִתְבָּרַךְ וּמִתְחַזְּקִים בָּאֱמוּנָה. וְעִקַּר בְּרִיאַת שָׁמַיִם וָאָרֶץ הָיָה רַק בִּשְׁבִיל זֶה שֶׁיַּתְחִיל הָאָדָם בְּכָל פַּעַם מֵרֵאשִׁית כְּאִלּוּ נוֹלָד הַיּוֹם, וּכְאִלּוּ הַיּוֹם הוּא רֵאשִׁית הַתְחָלָתוֹ, שֶׁזֶּה בְּחִינַת "בְּרֵאשִׁית בָּרָא אֱלֹקִים וְכוּ'", "בְּרֵאשִׁית" דַּיְקָא, בִּשְׁבִיל רֵאשִׁית הַנַּ"ל.
כָּל מַה שֶּׁנִּתְעוֹרֵר הָאָדָם לִפְעָמִים בִּימֵי חַיָּיו בְּאֵיזֶה הִרְהוּרֵי תְּשׁוּבָה מְעַט דִּמְעַט כְּחוּט הַשַּׂעֲרָה אֵינוֹ נֶאֱבָד לְעוֹלָם, וְסוֹף כָּל סוֹף יִהְיֶה לוֹ תִּקּוּן עַל-יְדֵי זֶה בְּכֹחַ הַצַּדִּיק הַמַּנְהִיג הָרַחֲמָן שֶׁמַּצְדִּיק אֶת כָּל יִשְׂרָאֵל, וּמִסְתַּכֵּל רַק עַל הַטּוֹב שֶׁיֵּשׁ בְּכָל אֶחָד מִיִּשְׂרָאֵל, וּמְלַקֵּט וּמוֹצֵא כָּל הַנְּקֻדּוֹת טוֹבוֹת שֶׁיֵּשׁ בְּכָל אֶחָד אֲפִלּוּ כְּחוּט הַשַּׂעֲרָה, וְעוֹשֶׂה מֵהֶם כֵּלִים וְצִנּוֹרוֹת נִפְלָאִים לְהַמְשִׁיךְ הַשָּׂגוֹת אֱלֹקוּת עַל-יָדָם לְכָל אֶחָד, אֲפִלּוּ לְהַנְּפוּלִים וְהַיְרוּדִים מְאֹד, לְהָאִיר גַּם בָּהֶם כִּי עֲדַיִן ה' אִתָּם וְאֶצְלָם וְקָרוֹב לָהֶם, שֶׁזֶּה עִקַּר תִּקְוָתָם וְתִקּוּנָם.
הַמַּעְתִּיק וְהַמְסַדֵּר, הַמִּתְפַּלֵּל תָּמִיד בְּעַד שְׁלוֹמוֹ וְטוֹבָתוֹ הַנִּצְחִי, וּמִתְגַּעְגֵּעַ וְכָמֵהַּ לְהִתְרָאוֹת בְּשִׂמְחָה וְאַהֲבַת אֱמֶת.
יִשְׂרָאֵל דֹּב אוֹדֶעסֶר
<h2>לד.</h2>
ב"ה, י"ט תַּמּוּז תש"ך, טְבֶרְיָא.
נַפְשִׁי וְלִבִּי הַנָּעִים, הַשּׁוֹאֵב חַיִּים מִטִּפֵּי הַחֶסֶד שֶׁל הַצַּדִּיק שֶׁהוּא שֹׁרֶשׁ כָּל מַעְיְנוֹת הַחָכְמָה, שֶׁיָּכוֹל לְהַחֲיוֹת אֶת כָּל יִשְׂרָאֵל וְכָל בָּאֵי עוֹלָם, אַשְׁרֵי חֶלְקוֹ וְגוֹרָלוֹ. שָׁלוֹם וְכָל טוּב לְאֹרֶךְ יָמִים.
בְּרִית אַהֲבָתֵנוּ לֹא תּוּפַר לְעוֹלָם, וּמַיִם רַבִּים לֹא יוּכְלוּ לְכַבּוֹתָהּ חַס וְשָׁלוֹם. אָחִי חֲבִיבִי מַחְמַד עֵינִי וְלִבִּי אוֹהֵב נֶאֱמָנִי, חֲזַק וֶאֱמַץ אַל תִּירָא וְאַל תִּפְחַד, אַל תִּתְבַּהֵל וְאַל תִּתְבַּלְבֵּל, וְאַל תִּפֹּל בְּרוּחֲךָ מִכָּל מַה שֶּׁעָבַר, מִשּׁוּם דָּבָר שֶׁבָּעוֹלָם, יִהְיֶה אֵיךְ שֶׁיִּהְיֶה, כִּי בָּרוּךְ ה' יֵשׁ לָנוּ כְּתֵפַיִם רְחָבִים לִסְמֹךְ עֲלֵיהֶם, כִּי עַכְשָׁו בְּיָמֵינוּ אֵלֶּה יֵשׁ לָנוּ כְּבָר בָּעוֹלָם אוֹר חָדָשׁ נוֹרָא וְנִשְׂגָּב כָּזֶה שֶׁיָּכוֹל לְתַקֵּן הַכֹּל וְלַהֲפֹךְ עֲווֹנוֹת לִזְכֻיּוֹת.
זָכוֹר תִּזְכֹּר בְּכָל יוֹם וּבְכָל עֵת וּבְכָל מָקוֹם שֶׁהוּא לִשְׂמֹחַ בְּכָל עֹז בְּכָל לֵב וָנֶפֶשׁ וּלְהוֹדוֹת לַה' עַל כָּל הַחֶסֶד אֲשֶׁר עָשָׂה עִמָּנוּ בְּנִפְלְאוֹת חֲסָדָיו הָעֲצוּמִים וְנָתַן לָנוּ מַתְּנַת חִנָּם כָּזֶה, שֶׁנָּפַלְנוּ בְּגוֹרָלוֹ שֶׁל הַצַּדִּיק הָאֱמֶת שֶׁהוּא רֹאשׁ וּמֻבְחָר מִכָּל בְּחִירֵי צַדִּיקַיָּא, עִלָּאָה עַל כָּל עִלָּאִין, שֶׁעוֹסֵק עִמָּנוּ עַכְשָׁו לְהוֹצִיא אוֹתָנוּ מִבֵּין שִׁנֵּי הַס"מ, מִכָּל מְקוֹמוֹת רָעִים שֶׁנָּפַלְנוּ בָּהֶם, וּלְהַעֲלוֹתֵנוּ לְמַעְלָה מִן הַמָּקוֹם. רַק הָעִקָּר שֶׁצָּרִיךְ לְהַחֲשִׁיךְ עֵינֵי דַּעְתּוֹ לְגַמְרֵי וּלְסַלֵּק שִׂכְלוֹ וְחָכְמָתוֹ לְגַמְרֵי וְיָשִׂים עַצְמוֹ כִּבְהֵמָה שֶׁאֵין לָהּ דַּעַת, וְלִסְמֹךְ רַק עַל אֱמוּנָה לְבַד, וְזֶה עִקַּר הַחָכְמָה שֶׁבְּכָל הַחָכְמוֹת. כִּי כְּשֶׁיִּהְיֶה חָזָק בֶּאֱמוּנָתוֹ לְבַד בְּלִי שֵׂכֶל וְחָכְמוֹת וַחֲקִירוֹת כְּלָל בְּמֹחוֹ, אֲזַי בְּוַדַּאי יִזְכֶּה בִּרְבוֹת הַיָּמִים לְהַשִּׂיג וּלְהָבִין הַשָּׂגוֹת וְחָכְמוֹת אֱלֹקוּת אֲמִתִּיּוֹת מַה שֶּׁאִי אֶפְשָׁר בְּשֵׂכֶל אֱנוֹשִׁי לְהַשִּׂיג, וּבִלְבָד שֶׁלֹּא יַעֲמִיד זֹאת לְנִסָּיוֹן, רַק יִתְהַלֵּךְ בִּתְמִימוּת וּבִפְשִׁיטוּת בֶּאֱמוּנָה יְשָׁרָה בֶּאֱמֶת. אַךְ צְרִיכִים לִשְׁמֹר עַצְמוֹ מְאֹד מֵאֱמוּנוֹת כָּזְבִיוֹת אֱמוּנוֹת שֶׁל שְׁטוּת וְהֶבֶל, שֶׁלֹּא יִהְיֶה פֶּתִי יַאֲמִין לְכָל דָּבָר. וְזֶה בְּחִינַת בְּהֵמוֹת טְהוֹרוֹת וּבְהֵמוֹת טְמֵאוֹת שֶׁהִזְהִירָנוּ ה' יִתְבָּרַךְ לְהַבְדִּיל בֵּין הַטָּמֵא וּבֵין הַטָּהוֹר, כִּי הָאֱמוּנָה הִיא בְּחִינַת בְּהֵמָה כַּנַּ"ל, אַךְ אֱמוּנָה יְשָׁרָה אֲמִתִּית דִּקְדֻשָּׁה הִיא בְּחִינַת בְּהֵמוֹת טְהוֹרוֹת, וֶאֱמוּנוֹת כָּזְבִיוֹת הֵם בְּחִינַת בְּהֵמוֹת טְמֵאוֹת.
מִי שֶׁהוֹלֵךְ בִּתְמִימוּת נַעֲשֶׂה מַשְׂכִּיל.
מִי שֶׁיֵּשׁ לוֹ אֱמוּנָה זוֹכֶה אַחַר-כָּךְ לַעֲבֹד אֶת ה' בְּדַעַת גָּדוֹל.
עַל-יְדֵי הַכָּרַת צַדִּיקִים תִּזְכֶּה לְבִינָה וְדַעַת.
עַל-יְדֵי אֱמֶת בָּא הַקֵּץ.
הַמַּעְתִּיק וְהַמְסַדֵּר, הַמִּתְפַּלֵּל תָּמִיד לִשְׁלוֹמוֹ וְהַצְלָחָתוֹ בָּזֶה וּבַבָּא, מִתְגַּעְגֵּעַ לְהִתְרָאוֹת וּלְדַבֵּר דִּבְרֵי אֱמֶת וֶאֱמוּנָה, דְּרִישַׁת שָׁלוֹם.
יִשְׂרָאֵל דֹּב אוֹדֶעסֶר
<h2>לה.</h2>
ב"ה, י"ג אֱלוּל תש"כ, טְבֶרְיָא.
לִבִּי וְגַעְגּוּעִי הַנָּעִים, הַשּׁוֹאֵף וְלוֹהֵט לְקַשֵּׁר וּלְדַבֵּק עַצְמוֹ בְּהַצַּדִּיק הָאֱמֶת שֶׁהוּא הַלֵּב שֶׁל הָעוֹלָם שֶׁבּוֹ תָּלוּי עִקַּר חִיּוּת וְקִיּוּם הָעוֹלָם, ה' יַדְרִיכֵהוּ בְּדֶרֶךְ הָאֱמֶת וְהָאֱמוּנָה, וִיחַדֵּשׁ עָלָיו וְעַל בֵּיתוֹ שָׁנָה טוֹבָה וּמְבֹרָכָה.
צָרִיךְ לֵידַע מַעֲלַת נַפְשׁוֹ בְּשָׁרְשָׁהּ, שֶׁנַּפְשׁוֹ גְּבוֹהַּ וִיקָרָה מְאֹד, וְהוּא מִשֹּׁרֶשׁ בֶּן הַמֶּלֶךְ הָאֱמֶת וּבְקַל יָכוֹל לְבַטֵּל מִנַּפְשׁוֹ הַזֻּהֲמָא שֶׁל בְּחִינַת עַבְדּוּת, וְלַחֲזֹר לְמַעֲלָתוֹ בְּגֹדֶל כֹּחַ הַצַּדִּיק שֶׁהוּא הַמֶּלֶךְ הָאֱמֶת עַל יִשְׂרָאֵל, אֲשֶׁר נִיצוֹץ אֶחָד מִתּוֹרָתוֹ יַלְהִיב אוֹר הָאֱמֶת בָּעוֹלָם וְיִשְׂרֹף וִיכַלֶּה כָּל הַשֶּׁקֶר מִן הָעוֹלָם, וְיֵשׁ בּוֹ דַּי לְהַחֲיוֹת כָּל הָעוֹלָם לְדוֹרֵי דּוֹרוֹת.
מֻבְטַחְנִי בְּחַסְדֵּי ה' שֶׁבְּוַדַּאי יִהְיֶה נִמְנֶה עִמָּנוּ בְּרֹאשׁ הַשָּׁנָה, וְיִתְחֹב אֶת רֹאשׁוֹ בְּתוֹךְ הַקִּבּוּץ הַקָּדוֹשׁ שֶׁל הַצַּדִּיק הָאֱמֶת שֶׁאָמַר כִּי רֹאשׁ הַשָּׁנָה שֶׁלּוֹ גָּדוֹל מְאֹד מְאֹד בְּעֵינֵי ה' יִתְבָּרַךְ שֶׁאֵין לְמַעְלָה מִמֶּנּוּ. וְאִם עֵינֵי אֱמֶת לְךָ, רָאוּי לְךָ לְהִתְעוֹרֵר לִבְרֹחַ וְלִפְרֹחַ כַּנֶּשֶׁר אֶל רַבֵּנוּ הַקָּדוֹשׁ וְהַנּוֹרָא זַ"ל, כִּי הִנְּךָ רוֹאֶה גֹּדֶל הַחֶסֶד וְהַטּוּב שֶׁעָשָׂה עִמְּךָ ה' יִתְבָּרַךְ, אֲשֶׁר בָּאתָ בִּגְבוּלֵנוּ בִּדְרָכִים נִפְלָאִים מְאֹד, וְעַל-יְדֵי זֶה סוֹף כָּל סוֹף יוֹשִׁיעַ ה' וְיָאִיר עֵינֵינוּ אֵיךְ לָשׁוּב לַה' יִתְבָּרַךְ מִכָּל מַה שֶּׁעוֹבֵר עָלֵינוּ. רַק חֲזַק וֶאֱמָץ בְּכָל מַה שֶּׁתּוּכַל לַחֲטֹף אֵיזֶה מְעַט טוֹב בְּכָל יוֹם וּבְכָל עֵת וּבְכָל מָקוֹם שֶׁהוּא. אַשְׁרֵינוּ מַה טּוֹב חֶלְקֵנוּ שֶׁזָכִינוּ לֵידַע מֵאוֹר הֶחָדָשׁ הַזֶּה אוֹר הָאוֹרוֹת אוֹר צַח וּמְצֻחְצָח דְלָא יְדִיעַ וְלֹא אִתְיֵדַע, וְלֹא אִית מַאן דְקַיְמָא בֵּיהּ וְכוּ' וְכוּ' (שלא ידוע ולא נודע ואי אפשר להשיגו).
אֲפִלּוּ אִם נָפַל הָאָדָם חַס וְשָׁלוֹם עַד אֵין תַּכְלִית, גַּם שָׁם ה' יִתְבָּרַךְ נִמְצָא וּמְצַמְצֵם אֶת עַצְמוֹ וּמַסְתִּיר אֶת עַצְמוֹ בְּדַרְכֵי נִפְלְאוֹתָיו הָעֲצוּמִים, וּמַזְכִּיר אוֹתוֹ בְּכָל פַּעַם בְּכַמָּה וְכַמָּה רְמָזִים שׁוֹנִים בְּכָל מָקוֹם שֶׁהוּא כְּדֵי שֶׁיָּשׁוּב אֵלָיו.
בְּוַדַּאי צְרִיכִים לִהְיוֹת בּוֹרֵחַ מִן הָעֲבֵרָה בְּתַכְלִית הַבְּרִיחָה, אַךְ אַחֲרֵי שֶׁכְּבָר עָבַר מַה שֶּׁעָבַר חַס וְשָׁלוֹם, צָרִיךְ לֵידַע וּלְהַאֲמִין שֶׁאֵין שׁוּם יֵאוּשׁ בָּעוֹלָם כְּלָל. וַאֲפִלּוּ אִם כְּבָר רָצָה לְהִתְגַּבֵּר אֲלָפִים פְּעָמִים לַחֲזֹר בִּתְשׁוּבָה, וְלֹא עָלְתָה בְּיָדוֹ וְנָפַל לְמַה שֶּׁנָּפַל, וַאֲפִלּוּ אִם נָפַל לַעֲבֵרוֹת גְּמוּרוֹת וַחֲמוּרוֹת חַס וְשָׁלוֹם וְעָבַר עַל כָּל הַתּוֹרָה כֻּלָּהּ אֲלָפִים פְּעָמִים, אַף-עַל-פִּי כֵן עֲדַיִן יֵשׁ לוֹ תִּקְוָה כָּל עוֹד נִשְׁמָתוֹ בּוֹ. וְהָעִקָּר הוּא אֱמוּנָה, שֶׁיִּהְיֶה לוֹ אֱמוּנָה שְׁלֵמָה בַּה' יִתְבָּרַךְ, וְיִשְׁתַּדֵּל בְּכָל עֹז לְהִתְקָרֵב לַצַּדִּיק הָאֱמֶת, וְיִשְׁפֹּךְ שִׂיחוֹ לִפְנֵי ה' יִתְבָּרַךְ שֶׁיְּגַלֶּה לוֹ הַצַּדִיק הָאֱמֶת כְּדֵי שֶׁיִּזְכֶּה עַל-יָדוֹ לֶאֱמוּנָה שְׁלֵמָה, וְאָז בְּוַדַּאי יֵשׁ לוֹ תִּקְוָה לְעוֹלָם, יִהְיֶה אֵיךְ שֶׁיִּהְיֶה. כִּי עִקַּר הַכֹּחַ לַעֲמֹד בְּקִשְׁרֵי הַמִּלְחָמָה הוּא עַל-יְדֵי אֱמוּנָה שֶׁהִיא כְּלָל וְעִקַּר כָּל הַתּוֹרָה כֻּלָּה!
הַמַּעְתִּיק וְהַמְסַדֵּר, הַמַּעְתִּיר וּמִתְפַּלֵּל עָלָיו תָּמִיד, דּוֹרֵשׁ שְׁלוֹמוֹ וִישׁוּעָתוֹ וְהַצְלָחָתוֹ בָּזֶה וּבַבָּא.
יִשְׂרָאֵל דֹּב אוֹדֶעסֶר
<h2>לו.</h2>
ב"ה, כ"ח אֱלוּל תש"כ, תֵּל-אָבִיב.
אוֹהֲבִי יַקִּירִי הַטּוֹב וְנֶחְמָד לַכֹּל, הַשּׁוֹאֵב חַיִּים מִמֵּימֵי הַחֶסֶד שֶׁבָּהֶם תָּלוּי שֹׁרֶשׁ חִיּוּתוֹ וְתִקּוּן נַפְשׁוֹ. יִכָּתֵב וְיֵחָתֵם בְּתוֹךְ הַקִּבּוּץ הַקָּדוֹשׁ בְּסֵפֶר הַצַּדִּיק לְחַיִּים טוֹבִים וּנְעִימִים, לְחַיִּים אֲרֻכִּים וּלְשָׁלוֹם אֵין קֵץ.
בְּשִׂמְחַת לְבָבִי קִבַּלְתִּי מִכְתָּבוֹ בְּצֵרוּף צֵ'יק עַל סַךְ מֵאָה ל"י מִיּוֹם כ"ד אֱלוּל, וְשָׂשׂ אָנֹכִי עַל יְשׁוּעָתוֹ אֲשֶׁר הָיָה ה' בְּעֶזְרוֹ וְזָכָה שֶׁיִּתְנוֹצֵץ בְּלִבּוֹ הַזַּךְ אֵיזֶה מְעַט הִתְנוֹצְצוּת מֵאוֹר הַצַּדִּיק אֲשֶׁר חָפַר וּמָצָא גְּאֻלָּה וּפְדוּת נַפְשֵׁנוּ, וּמְגַעְגֵּעַ לִנְטֹעַ אוֹרוֹ בְּלֵב יְדִידָיו הַסָּרִים לְמִשְׁמַעְתּוֹ, וּמִשְׁתּוֹקֵק בְּהִשְׁתּוֹקְקוּת נִמְרָץ בְּכָל נַפְשׁוֹ וּמְאוֹדוֹ לְחַזֵּק עִנְיָנָיו וְלִתְמֹךְ אֶת אֲנָשָׁיו בְּמָנָה יָפָה בְּאַהֲבָה וּבְרָצוֹן. אֵין בְּפִי מִלָּה לְהוֹדוֹת לוֹ עַל כָּל הַחֶסֶד וְהַטּוּב הַזֶּה, יְשַׁלֵּם ה' פָּעֳלוֹ הַטּוֹב, וְיַעֲזֹר וְיָגֵן עָלָיו וְעַל בֵּיתוֹ וִיבָרְכֵם בְּשָׁנָה טוֹבָה וּמְתוּקָה, וְיַצְלִיחוּ וְיַשְׂכִּילוּ בִּמְתִיקַת הַדַּעַת שֶׁל רַבֵּנוּ זַ"ל הַמּוֹלִיךְ אוֹתָנוּ לְהַחֲיוֹת אֶת עַצְמֵנוּ בִּמְעַט הַטּוֹב אֲשֶׁר זוֹכִין לַחֲטֹף בְּזֶה הָעוֹלָם, וּלְשַׂמֵּחַ אֶת עַצְמֵנוּ בָּזֶה, וּלְהִשְׁתּוֹקֵק לַחֲטֹף עוֹד, וּלְהַתְחִיל בְּכָל פַּעַם מֵחָדָשׁ לָשׁוּב לַה' יִתְבָּרַךְ.
יַקִּירִי חֲבִיבִי, לְמַעַן ה' אַל יָזוּז דַּעְתּוֹ וּמַחֲשַׁבְתּוֹ, רַק לִהְיוֹת עִמָּנוּ עַל רֹאשׁ הַשָּׁנָה, וּלְהַכְנִיס רֹאשׁוֹ בֵּין הַנְּפָשׁוֹת הַמְקַשְּׁרִים אֶת עַצְמָם עִם נִשְׁמַת אוֹר רַבֵּנוּ זַ"ל, וְאָז טוֹב לוֹ. וְאִם הַמְּנִיעוֹת חֲזָקִים - עוֹד טוֹב יוֹתֵר וְיוֹתֵר, כִּי עִקַּר הַחֵשֶׁק וְהַכִּסּוּפִין לָשׁוּב אֵלָיו יִתְבָּרַךְ מִתְגַּבְּרִין רַק עַל-יְדֵי שְׁבִירַת מְנִיעוֹת. חֲזַק וַחֲזַק כִּי הַכֹּל יִתְהַפֵּךְ לְטוֹבָה עַל-יְדֵי הַנִּגּוּן שֶׁל ע"ב נִימִין שֶׁל הַצַּדִּיק הַקָּדוֹשׁ וְהַנּוֹרָא שֶׁלֹּא הָיָה לוֹ שׁוּם הִסְתַּכְּלוּת בְּזֶה הָעוֹלָם, וְכָל הָעוֹלָם אֵינוֹ עוֹלֶה אֶצְלוֹ כְּהֶרֶף עַיִן וְכוּ'.
בִּידִידוּת וְאַהֲבַת עוֹלָם, הַזּוֹכְרוֹ תָּמִיד בְּעִמְקֵי הַלֵּב וּמַעְתִּיר וּמִתְפַּלֵּל עָלָיו, דוֹרֵשׁ שְׁלוֹמוֹ וִישׁוּעָתוֹ בָּזֶה וּבַבָּא.
הַמַּעְתִּיק וְהַמְסַדֵּר, יִשְׂרָאֵל דֹּב אוֹדֶעסֶר
<h2>לז.</h2>
ב"ה, י"ז מַרְחֶשְׁוָן תשכ"א, טְבֶרְיָא.
כְּשֶׁהַצַּדִּיק נִתְפַּרְסֵם בָּעוֹלָם,
עַל-יְדֵי זֶה נִתְחַדְּשִׁים נִגּוּנִים בָּעוֹלָם.
לִבִּי יַקִּירִי, אֲשֶׁר כֻּלּוֹ רָצוּף אַהֲבָה אֶל הַצַּדִּיק שֶׁיֵּשׁ לוֹ כְּלִי נִפְלָאָה שֶׁכְּשֶׁמַּנִּיחִים אוֹתָהּ עַל אֵיזֶה מִין חַיָּה וּבְהֵמָה שֶׁבָּעוֹלָם, מִיָּד הִיא מַתְחֶלֶת לְנַגֵּן הַנִּגּוּן הַנִּפְלָא וְהַנָּעִים מְאֹד מְאֹד, שֶׁהוּא תַּעֲנוּג נִפְלָא וְעָצוּם מְאֹד לִשְׁמֹעַ זֹאת, שֶׁכָּל הַתַּעֲנוּגִים שֶׁל הָעוֹלָם כֻּלָּם כְּאַיִן וְאֵינָם נֶחֱשָׁבִים וּבְטֵלִים לְגַמְרֵי נֶגֶד הַתַּעֲנוּג הַנִּפְלָא הַזֶּה שֶׁל הַנְּגִינָה הַזֹּאת. ה' יְחַיֵּהוּ וְיוֹרֶהוּ הַדֶּרֶךְ הָאֱמֶת.
בְּרִית אַהֲבָתֵנוּ לֹא תּוּפַר וְלֹא תִּכְבֶּה לְעוֹלָם, כְּמוֹ שֶׁהִזְהִיר רַבֵּנוּ זַ"ל הַרְבֵּה עַל אַחְדּוּת וְאַהֲבַת הַחֲבֵרִים, וְאָמַר אֲנַן בַּחֲבִיבוּתָא תַּלְיָא (אנו באהבה תלויים). הָעוֹלָם צָרִיךְ לִתְמֹהַּ עַל הָאַהֲבָה שֶׁלָּנוּ. ה' יוֹדֵעַ פְּנִימִיּוּת לְבָבִי שֶׁהוּא קָשׁוּר וְדָבוּק בְּעֹמֶק לִבִּי בְּאַהֲבָה יְתֵרָה בְּאַהֲבָה רַבָּה וְאַהֲבַת עוֹלָם בֶּאֱמֶת בְּכָל עֵת וּבְכָל שָׁעָה, וְהִנְנִי מוּכָן וּמְזֻמָּן לִמְסֹר נַפְשִׁי עֲבוּר טוֹבָתוֹ וִישׁוּעָתוֹ הַנִּצְחִי. וַהֲרֵינִי מִתְפַּלֵּל תָּמִיד יוֹמָם וָלַיְלָה שֶׁיּוֹסִיף ה' עָלָיו שְׁנוֹת חַיִּים, חַיִּים אֲרֻכִּים חַיִּים טוֹבִים אֲמִתִּיִּים, וִיגַלֶּה לוֹ אוֹר הַצַּדִּיק הַגָּנוּז וְהַצָּפוּן הַנֶּעֱלָם מִכָּל הָעוֹלָמוֹת, שֶׁיּוֹדֵעַ לְנַגֵּן הַנִּגּוּן וְהַשִּׁיר הָעֶלְיוֹן וְהַמֻּבְחָר עַל כָּל הַשִּׁירִים וְהַנִּגּוּנִים שֶׁבָּעוֹלָם, שֶׁעַל-יָדוֹ הוּא מְשַׁבֵּר וּמְבַטֵּל וּמְכַלֶּה לְגַמְרֵי כָּל מִינֵי שֶׁקֶר וְטָעוּת שֶׁבָּעוֹלָם, הֵן הַשְּׁטוּתִים וְהַשְּׁקָרִים שֶׁל הַמַּנְהִיגֵי שֶׁקֶר הַמְנַחֲשִׁים וְקוֹסְמִים שֶׁמִּתְגָּאִים וּמוֹשְׁלִים עַל עַם דַּל שֶׁלֹּא לְשֵׁם שָׁמַיִם וְרוֹדְפִים אַחַר הַכָּבוֹד וְהִתְנַשְּׁאוּת לַהֲנָאָתָם, וְהֵם מַגְבִּירִים תַּאֲוַת נִאוּף וּכְפִירָה בָּעוֹלָם וְגוֹרְמִים מַה שֶּׁגּוֹרְמִים, וְהֵן הַטָּעוּתִים וְהַמְּבוּכוֹת וְקֻשְׁיוֹת וְאֶפִּיקוֹרְסוּת שֶׁל חַכְמֵי הַטֶּבַע שֶׁהֵם בְּחִינַת חַיּוֹת רָעוֹת הַדּוֹרְסִים וְטוֹרְפִים הַרְבֵּה הַרְבֵּה מִבְּנֵי עַמֵּנוּ. ה' יִתְבָּרַךְ בְּרַחֲמָיו הַגְּדוֹלִים הִבְדִּילָנוּ מִשְּׁנֵי הַתּוֹעִים הָאֵלֶּה, וְצִוָּנוּ לְהִתְרַחֵק מִדַּרְכֵיהֶם, לִבְרֹחַ וּלְמַלֵּט נַפְשׁוֹ מֵהֶם.
וּבְכֵן, מִי שֶׁיֵּשׁ לוֹ מֹחַ אֱמֶת בְּקָדְקָדוֹ וּמִסְתַּכֵּל עַל הָאֱמֶת וְחָס עַל חַיָּיו הָאֲמִתִּיִּים, רָאוּי לוֹ לְהִתְגּוֹלֵל בְּרֶפֶשׁ וָטִיט, וְלִרְחשׁ עַל הָאָרֶץ גַּם בֵּין נְחָשִׁים וְעַקְרַבִּים עַד שֶׁיִּזְכֶּה לִשְׁאֹב וְלִינֹק מֵאוֹר הֶחָדָשׁ הַנּוֹרָא וְהַנִּשְׂגָּב הַזֶּה שֶׁעֲדַיִן לֹא הָיָה מִימוֹת עוֹלָם, אֲשֶׁר בְּכֹחוֹ הַגָּדוֹל יָכוֹל לְהַעֲלוֹת הַכֹּל, אֲפִלּוּ מִבְּחִינַת שְׁמַד מַמָּשׁ - לְתַכְלִית הָעֲלִיָּה.
הַמְחַבֵּר וּמְסַדֵּר, הַדּוֹרֵשׁ שְׁלוֹמוֹ וְהַצְלָחָתוֹ בָּזֶה וּבַבָּא לָנֶצַח.
יִשְׂרָאֵל דֹּב אוֹדֶעסֶר
<h2>לח.</h2>
בה, עֶרֶב יוֹם הַכִּפּוּרִים תשכ"א, תֵּל-אָבִיב.
יַקִּירִי, בַּעַל עַיִן חַדָּה לִבְחֹן וְלִתְפֹּס מִי הוּא הָרַבִּי הָאֱמֶת שֶׁל כָּל הָעוֹלָמוֹת, שֶׁכָּל חַיּוּתָם וְקִיּוּמָם עַל-יָדוֹ. ה' יְחַיֵּהוּ חַיִּים אֲמִתִּיִּים וְיוֹרֵהוּ הַדֶּרֶךְ הַטּוֹבָה אֲשֶׁר יֵלֵךְ בָּהּ.
יַקִּירִי וַחֲבִיבִי כְּנַפְשִׁי, חֲזַק וֶאֱמַץ. אַל תִּתְבַּהֵל וְאַל תִּתְבַּלְבֵּל וְאַל תִּפֹּל בְּרוּחֲךָ מִשּׁוּם דָּבָר שֶׁבָּעוֹלָם, יִהְיֶה מַה שֶׁיִּהְיֶה, כִּי בָּרוּךְ ה' יֵשׁ לָנוּ כְּתֵפַיִם רְחָבִים לִסְמֹךְ עֲלֵיהֶם. כִּי דַּיְקָא בָּזֶה הָעוֹלָם הֶחָשׁוּךְ שֶׁל עַכְשָׁו, בְּתֹקֶף עֹמֶק נְפִילָתֵנוּ וִירִידָתֵנוּ שֶׁיָּרַדְנוּ פְּלָאִים בַּדּוֹר הַיָּתוֹם בַּדּוֹר הֶעָנִי הַזֶּה, הֵאִיר ה' בָּעוֹלָם אוֹר חָדָשׁ, חִדּוּשׁ שֶׁבַּחִדּוּשִׁים, נוֹרָא וְנִשְׂגָּב מְאֹד, אוֹר צַח וּמְצֻחְצָח, אוֹר הָאוֹרוֹת, עִלָּאָה עַל כָּל עִלָּאִין, שֶׁעֲדַיִן לֹא הָיָה מִימוֹת עוֹלָם, שֶׁיָּכוֹל לְתַקֵּן אֶת הָעוֹלָם, לְהַמְשִׁיךְ כָּל הָעוֹלָם לַה' יִתְבָּרַךְ אֲפִלּוּ אֶת הָרְחוֹקִים בְּיוֹתֵר בְּתַכְלִית הָרִחוּק. וְעַל-כֵּן רָאוּי לָנוּ לְהִתְגּוֹלֵל בְּרֶפֶשׁ וְטִיט, וְלִרְחֹשׁ עַל הָאָרֶץ גַּם בֵּין נְחָשִׁים וְעַקְרַבִּים, עַד שֶׁנִּזְכֶּה לִשְׁאֹב וְלִינֹק מֵאוֹרוֹ הַקָּדוֹשׁ, כִּי כָּל זְמַן שֶׁהָאָדָם מִשְׁתַּדֵּל וּמְבַקֵּשׁ וּמְחַפֵּשׂ לְהִתְקָרֵב לַצַּדִּיק הָאֱמֶת - יֵשׁ לוֹ תִּקְוָה לָעוֹלָם, יִהְיֶה אֵיךְ שֶׁיִּהְיֶה, אֲפִלּוּ אִם נָפַל לְעִמְקֵי עִמְקֵי תְּהוֹם תַּחְתִּיּוֹת וּמִתַּחְתָּיו עַד שֶׁכִּמְעַט אֵינוֹ יוֹדֵעַ לְהַבְחִין בֵּין קְדֻשַּׁת יִשְׂרָאֵל לְזֻהֲמַת עוֹבְדֵי כּוֹכָבִים וּמַזָּלוֹת. כִּי עַל-יְדֵי הַצַּדִּיק שֶׁהוּא בְּחִינַת משֶׁה יְכוֹלִים הַכֹּל לַעֲלוֹת מִשְּׁמָד מַמָּשׁ לִקְדֻשַּׁת יִשְׂרָאֵל, רַק הָעִקָּר שֶׁצָּרִיךְ לְהַחֲשִׁיךְ עֵינֵי דַּעְתּוֹ לְגַמְרֵי וּלְסַלֵּק שִׂכְלוֹ וְחָכְמָתוֹ לְגַמְרֵי וְיָשִׂים עַצְמוֹ כִּבְהֵמָה שֶׁאֵין לָהּ דַּעַת, וְלִסְמֹךְ רַק עַל אֱמוּנָה לְבַד, וְזֶה עִקַּר הַחָכְמָה מִכָּל הַחָכְמוֹת. אַךְ צְרִיכִים לִשְׁמֹר עַצְמוֹ מְאֹד מֵאֱמוּנוֹת כָּזְבִיוֹת, אֱמוּנוֹת שֶׁל שְׁטוּת וְהֶבֶל, שֶׁלֹּא יִהְיֶה פֶּתִי יַאֲמִין לְכָל דָּבָר. וְזֶה בְּחִינַת בְּהֵמוֹת טְהוֹרוֹת וּבְהֵמוֹת טְמֵאוֹת שֶׁהִזְהִירָנוּ ה' יִתְבָּרַךְ לְהַבְדִּיל בֵּין הַטָּמֵא וּבֵין הַטָּהוֹר, כִּי הָאֱמוּנָה הִיא בְּחִינַת בְּהֵמָה כַּנַּ"ל, אַךְ אֱמוּנָה יְשָׁרָה אֲמִתִּית דִּקְדֻשָּׁה הִיא בְּחִינַת בְּהֵמוֹת טְהוֹרוֹת, וֶאֱמוּנוֹת כָּזְבִיוֹת הֵם בְּחִינַת בְּהֵמוֹת טְמֵאוֹת.
הַדּוֹרֵשׁ שְׁלוֹמוֹ וְהַצְלָחָתוֹ בָּזֶה וּבַבָּא לָנֶצַח.
יִשְׂרָאֵל דֹּב אוֹדֶעסֶר
<h2>לט.</h2>
ב"ה, ד' כִּסְלֵו תשכ"א, טְבֶרְיָא.
כְּשֶׁאָדָם בָּא לְאֵיזֶה נִסָּיוֹן, יֵדַע כְּשֶׁיַּעֲמֹד
בְּזֶה הַנִּסָּיוֹן הַקָּדוֹשׁ בָּרוּךְ הוּא יַעֲשֶׂה לוֹ נֵס.
יִקְרַת לִבִּי, הַדָּגוּל וּבַעַל עַיִן חַדָּה עֲמֻקָּה וּרְחָבָה לִבְחֹן וְלִתְפֹּס מִי הוּא הַמֶּלֶךְ הָאֱמֶת עַל יִשְׂרָאֵל עַכְשָׁו וּלְכָל הַדּוֹרוֹת הַבָּאִים, הַמְבַעֵר כָּל הַשֶּׁקֶר וְרוּחַ הַטֻּמְאָה שֶׁל מַנְהִיגֵי הַשֶּׁקֶר, וְהַדֵּעוֹת הַזָּרוֹת וְהַסְּרוּחוֹת וְהַמְטֻנָּפוֹת שֶׁל חַכְמֵי הַטֶּבַע. ה' יְחַזֵּק לְבָבוֹ לֵילֵךְ בְּדַרְכֵי הַצַּדִּיק, וְלֹא יָמוּשׁוּ דִּבְרֵי תּוֹרָתוֹ מִפִּיו עַד עוֹלָם.
כָּל מַה שֶּׁנִּתְרַבִּים יוֹתֵר הַנְּפָשׁוֹת הַבָּאִים אֶל הַצַּדִּיק לְקַבֵּל אוֹרוֹ, נִתְמַעֵט וְנִתְבַּטֵּל יוֹתֵר הַהֶבֶל הָרַע אֲשֶׁר נַעֲשָׂה עַל הָאָרֶץ, שֶׁהֵם הַקֻּשְׁיוֹת שֶׁל הָאֶפִּיקוֹרְסִים, מֵחֲמַת שֶׁרוֹאִים צַדִּיק וְרַע לוֹ רָשָׁע וְטוֹב לוֹ.
בַּדּוֹרוֹת הָאַחֲרוֹנִים הָאֵלֶּה שֶׁמִּתְגַּבֵּר וּמִתְפַּשֵּׁט לָאֹרֶךְ וְלָרֹחַב הָאֱמוּנוֹת כָּזְבִיּוֹת שֶׁל נְבִיאֵי הַשֶּׁקֶר, וְהַכְּפִירוּת שֶׁל הַכִּתּוֹת רָעוֹת הָעוֹסְקִים בְּחָכְמוֹת חִיצוֹנִיּוֹת וּמַרְבִּים סְפָרִים רָעִים שֶׁל הֶבֶל וּכְפִירָה, הַמְּלֵאִים קִיא צוֹאָה יוֹתֵר מִבֵּית הַכִּסֵּא וְאֵין סִרָחוֹן וְרֵיחַ רַע גָּרוּעַ מֵהֶם בָּעוֹלָם, וְהֵם בְּחִינַת מֵי הַמַּבּוּל שֶׁמְּבַלְבְּלִין מְאֹד וּמִתְגַּבְּרִים לְהַחֲרִיב אֶת הָעוֹלָם, לְבַטֵּל וּלְהַשְׁכִּיחַ הַתּוֹרָה וּמִצְווֹת כְּמוֹ שֶׁרוֹאִים בְּחוּשׁ, בִּבְחִינַת "וְהַמַּיִם גָּבְרוּ מְאֹד לְמַעְלָה מִכָּל הֶהָרִים הַגְבוֹהִים", הַיְנוּ שֶׁאֵין רוֹאִים שׁוּם צַד הַצָּלָה, וְאֵין מָקוֹם לֶאֱחֹז עַצְמוֹ וְלַעֲמֹד שָׁם, כִּי לְגֹדֶל הִתְגַּבְּרוּתָם כִּמְעַט אָפֵס תִּקְוָה חַס וְשָׁלוֹם. אֲבָל "וְאַתָּה מָרוֹם לְעוֹלָם ה'", "וַעֲצַת ה' לְעוֹלָם תַּעֲמֹד", וּבְתוֹךְ עֹצֶם חֶשְׁכַּת אֲפֵלַת הַתְּהוֹם זָכִינוּ שֶׁבְּיָמֵינוּ בְּיָמֵינוּ נִתְגַּלָּה סוֹד חִדּוּשׁ כָּזֶה, סוֹד כָּמוּס וְנֶעֱלָם וְנִסְתָּר כָּזֶה, שֶׁעוֹלָמוֹת קְדוֹשִׁים עֶלְיוֹנִים לֹא יָדְעוּ מִזֶּה, הוּא אוֹר הַצַּדִּיק הָאֱמֶת שֶׁהוּא נְקֻדַּת מֻבְחָר הָאֱמֶת שֶׁבֵּין הַצַּדִּיקִים הַשְּׁלֵמִים הַמֻּבְחָרִים יְחִידֵי הַדּוֹרוֹת, הַהוֹלֵךְ לְפָנֵינוּ וְעוֹמֵד וְלוֹחֵם עִמָּהֶם לְשַׁבֵּר וּלְבַטֵּל זֻהֲמַת חָכְמָתָם הַנְּבוֹכוֹת וְהַמֻּטְעוֹת וּלְנַפֵּחַ הָעַפְרִירוּת שֶׁהוּא בְּחִינַת הַכְּפִירוּת מִלֵּב כָּל אֶחָד מִיִּשְׂרָאֵל, עַד שֶׁיִּתְלַהֵב אוֹר נְקֻדַּת הָאֱמֶת שֶׁבִּלְבָבוֹ וְיִשְׂרֹף כָּל הָרָע וְהַשֶּׁקֶר, עַד שֶׁיִּכְסֹף וְיִשְׁתּוֹקֵק תָּמִיד לַה' יִתְבָּרַךְ וּלְתוֹרָתוֹ וּלְצַדִּיקָיו בְּרָצוֹן חָזָק מְאֹד, שֶׁזֶּה הָעִקָּר "אֱמֶת מֵאֶרֶץ תִּצְמַח", מֵאֶרֶץ דַּיְקָא, דְּהַיְנוּ כְּשֶׁיִּשְׂרָאֵל נְתוּנִים עַד הָאָרֶץ, אָז דַּיְקָא יַעֲלֶה, כְּמוֹ שֶׁכָּתוּב "וְעָלָה מִן הָאָרֶץ" - מִן הָאָרֶץ דַּיְקָא.
הַמְלַקֵּט וְהַמְסַדֵּר, הַמִּתְפַּלֵּל עָלָיו תָּמִיד בְּכָל לֵב וְדוֹרֵשׁ שְׁלוֹמוֹ וְהַצְלָחָתוֹ בָּזֶה וּבַבָּא.
יִשְׂרָאֵל דֹּב אוֹדֶעסֶר
<h2>מ.</h2>
ב"ה, י"ב כִּסְלֵו תשכ"א, טְבֶרְיָא.
לִבִּי יַקִּירִי, הַמַּפְקִיר אֶת כְּבוֹדוֹ וּמַשְׁלִיךְ אֶת נַפְשׁוֹ מִנֶּגֶד, לְפָאֵר וּלְפַרְסֵם בָּעוֹלָם בְּקוֹל רַעַשׁ גָּדוֹל וּבְלֵב חַם וְנִלְהָב אֶת שֵׁם הַצַּדִּיק הַבֶּעטְלֶר הַהוֹקִיר הַמַּעֲלֶה כָּל הָעוֹלָם מִכַּף חוֹבָה לְכַף זְכוּת, מִכָּל מְקוֹמוֹת הָרָעִים לִבְחִינַת לְמַעְלָה מִן הַמָּקוֹם. אַשְׁרֵי חֶלְקוֹ וְגוֹרָלוֹ. נֶאֱמָן הוּא הַצַּדִּיק לְשַׁלֵּם לוֹ חֲטִיבָה מוּל חֲטִיבָה. בְּרָכָה וְשָׁלוֹם וְחַיִּים.
אָחִי חֲבִיבִי, חֲזַק וֶאֱמַץ בְּכָל עֹז, אַל תִּתְבַּהֵל וְאַל תִּתְבַּלְבֵּל וְאַל תִּפֹּל בְּרוּחֲךָ כְּלָל מִשׁוּם דָּבָר שֶׁבָּעוֹלָם, כִּי בָּרוּךְ ה' יֵשׁ לָנוּ כְּתֵפַיִם רְחָבִים לִסְמֹךְ עֲלֵיהֶם, כְּמוֹ שֶׁאָמַר רַבֵּנוּ זַ"ל, אֵין אֲנִי בַּעַל חֲטוֹטָרוֹת (שֶׁקּוֹרִין הוֹקִיר) כְּלָל, רַק אַדְרַבָּא יֵשׁ לִי כְּתֵפַיִם כָּאֵלּוּ שֶׁהֵם בְּחִינַת מוּעָט מַחֲזִיק אֶת הַמְרֻבֶּה, וְיֵשׁ לִי הַסְכָּמָה עַל זֶה. כִּי פַּעַם אֶחָד הָיָה שִׂיחָה וְסִפּוּר שֶׁהָיוּ אֲנָשִׁים מִתְפָּאֲרִים עַצְמָם בִּבְחִינָה זוֹ, שֶׁכָּל אֶחָד וְאֶחָד הָיָה מִתְפָּאֵר שֶׁיֵּשׁ לוֹ בְּחִינָה זוֹ שֶׁל מוּעָט מַחֲזִיק אֶת הַמְרֻבֶּה, וּמֵאֶחָד מֵהֶם הָיוּ מְחַיְּכִים וְשׂוֹחֲקִים מִמֶּנּוּ, וְהַשְּׁאָר שֶׁהִתְפָּאֲרוּ בִּבְחִינָה זוֹ שֶׁל מוּעָט מַחֲזִיק אֶת הַמְרֻבֶּה נִתְקַבְּלוּ דִּבְרֵיהֶם. אֲבָל בְּחִינַת מוּעָט מַחֲזִיק אֶת הַמְרֻבֶּה שֶׁיֵּשׁ לִי הוּא גָּדוֹל מִכֻּלָּם, כִּי אֶחָד מֵהַנִּזְכָּרִים לְעֵיל הִתְפָּאֵר שֶׁהַמֹּחַ שֶׁלּוֹ הוּא בְּחִינַת מוּעָט מַחֲזִיק אֶת הַמְרֻבֶּה, כִּי הוּא נוֹשֵׂא בַּמֹּחַ שֶׁלּוֹ אֲלָפִים וּרְבָבוֹת אֲנָשִׁים עִם כָּל הַהִצְטָרְכוּת שֶׁלָּהֶם, וְכָל הִתְנַהֲגוּת וְכָל הַהֲוָיוֹת וְהַתְּנוּעוֹת שֶׁלָּהֶם - הַכֹּל כַּאֲשֶׁר לַכֹּל הוּא נוֹשֵׂא בְּמֹחוֹ, וְעַל-כֵּן הוּא מוּעָט מַחֲזִיק אֶת הַמְרֻבֶּה, כִּי מֹחוֹ נוֹשֵׂא כָּל-כָּךְ אֲנָשִׁים עִם כָּל הַנַּ"ל. וְשָׂחֲקוּ מִמֶּנּוּ וְאָמְרוּ כִּי הָאֲנָשִׁים אֵינָם כְּלוּם וְהוּא אֵינוֹ כְּלוּם. וְנַעֲנָה אֶחָד וְאָמַר, אֲנִי רָאִיתִי מוּעָט מַחֲזִיק אֶת הַמְרֻבֶּה כָּזֶה, כִּי פַּעַם רָאִיתִי הַר שֶׁהָיָה מוּנָח עָלָיו הַרְבֵּה זֶבֶל וְטִנּוּף, וְהָיָה חִדּוּשׁ אֶצְלִי מֵהֵיכָן בָּא עַל הַר הַזֶּה כָּל-כָּךְ זֶבֶל וְטִנּוּף, וְהָיָה שָׁם אָדָם אֶחָד אֵצֶל אוֹתוֹ הָהָר וְאָמַר כָּל זֶה מִמֶּנּוּ, כִּי אוֹתוֹ הָאָדָם הָיָה יוֹשֵׁב שָׁם אֵצֶל אוֹתוֹ הָהָר וְהִשְׁלִיךְ שָׁם תָּמִיד עַל אוֹתוֹ הָהָר זֶבֶל וּפֶרֶשׁ שֶׁלּוֹ מֵאֲכִילָה וּשְׁתִיָּה שֶׁלּוֹ וְטִנֵּף שָׁם עַד שֶׁעַל-יָדוֹ נִתְרַבָּה הַזֶּבֶל וְהַטִּנּוּף שָׁם עַל אוֹתוֹ הָהָר. נִמְצָא שֶׁזֶּה הָאִישׁ הוּא מוּעָט מַחֲזִיק אֶת הַמְרֻבֶּה, כִּי עַל-יָדוֹ נִתְרַבָּה הַזֶּבֶל כָּל-כָּךְ. כֵּן הוּא בְּחִינַת מוּעָט מַחֲזִיק אֶת הַמְרֻבֶּה שֶׁל הָאִישׁ הַנַּ"ל שֶׁהִתְפָּאֵר בְּמֹחוֹ שֶׁמַּחֲזִיק כָּל-כָּךְ אֲנָשִׁים!
הַסִּיּוּם, עַיֵּן בְּהַמַּעֲשֶׂה שֶׁל הַבֶּעטְלֶירְס שֶׁל יוֹם חֲמִישִׁי.
הַמַּעְתִּיק, אוֹהֲבוֹ בְּכָל לֵב בֶּאֱמֶת וּמַעְתִּיר בְּעַד שְׁלוֹמוֹ וְהַצְלָחָתוֹ. ה' יִתֵּן לוֹ כֹּחַ וּבְרִיאוּת לִגְמֹר אֶת זְכוּת הָרַבִּים כָּזֶה שֶׁאֵין דֻּגְמָתוֹ, שֶׁהִתְחִיל לְפַרְסֵם שֵׁם הַצַּדִּיק, שֶׁכָּל הַגְּאֻלָּה הַשְּׁלֵמָה תָּלוּי בָּזֶה.
בְּגַעְגּוּעִים לְהִתְרָאוֹת
יִשְׂרָאֵל דֹּב אוֹדֶעסֶר
<h2>מא.</h2>
ב"ה, אוֹר לְיוֹם ג', עֶרֶב חֲנֻכָּה תשכ"א, תֵּל-אָבִיב.
יַקִּירִי, הַשּׁוֹאֵף וְחוֹתֵר לָשׁוּט וְלִפְרֹחַ בְּמֵימֵי הַדַּעַת הַנִּפְלָאִים וְנוֹרָאִים מְאֹד הַמְהַפְּכִים וּמַעֲלִים מֵחוֹל לְקֹדֶשׁ מִטָּמֵא לְטָהוֹר. ה' יַאֲרִיךְ שְׁנוֹתָיו בִּבְרָכָה וְשָׁלוֹם וְכָל טוּב נִצְחִי.
לִבִּי יַקִּירִי, צָרִיךְ שֶׁתָּשִׂים לִבְּךָ שֶׁכָּל מַה שֶּׁאָנוּ מְדַבְּרִים מִגְּדֻלַּת רַבֵּנוּ זַ"ל אֵין כַּוָּנָתֵנוּ לְדִבּוּרִים בִּלְבָד כִּי אִם לֵילֵךְ בָּזֶה וּלְהַצִּיל נַפְשֵׁנוּ עַל-יְדֵי זֶה מֵהַגֵּהִנֹּם שֶׁל הָעוֹלָם הַמָּלֵא צַעַר וּמַכְאוֹבוֹת.
חֲנֻכָּה הִיא בְּחִינַת הַמְשָׁכַת אוֹר הָאֱמֶת לְהַכְנִיעַ זֻהֲמַת הַשֶּׁקֶר שֶׁהוּא בְּחִינַת מַלְכוּת הָעֶבֶד, וּלְהַגְבִּיר הָאֱמֶת שֶׁהוּא בְּחִינַת מַלְכוּת דִּקְדֻשָּׁה שֶׁל בֶּן הַמֶּלֶךְ הָאֲמִתִּי. עַל-יְדֵי אוֹר הַנֵּר שֶׁל חֲנֻכָּה זוֹכִין לְהַמְשִׁיךְ הֶאָרַת הָאֱמֶת גַּם בְּחֶשְׁכַת לַיְלָה, לְבַטֵּל הַחִלּוּף שֶׁל הָעֶבֶד שֶׁנֶּחֱלַף בְּבֶן הַמֶּלֶךְ, שֶׁנִּזְכֶּה לְבָרֵר אֲמִתַּת הַשֵּׁם, לֵידַע מִי רָאוּי לִקְרוֹתוֹ בֶּאֱמֶת בִּבְחִינַת שֵׁם בֶּן הָעֶבֶד וּמִי רָאוּי לִקְרוֹתוֹ בֶּאֱמֶת בְּשֵׁם בֶּן הַמֶּלֶךְ, עַד שֶׁיִּתְגַלֶּה וְיִתְפַּרְסֵם שֵׁם הַצַּדִּיק הָאֲמִתִּי הַמֵּאִיר לְכָל אֶחָד מִיִּשְׂרָאֵל בְּכָל מִינֵי חשֶׁךְ וַאֲפֵלָה, וּמַצִּילוֹ מִשֶּׁטֶף מַיִם רַבִּים שֶׁהֵם בְּחִינַת מֵימֵי הַמַּבּוּל הַמִּתְגַּבְּרִים בְּכָל פַּעַם לְהַחֲרִיב אֶת הָעוֹלָם חַס וְשָׁלוֹם.
כָּל בְּחִינַת הַשֶּׁקֶר וְהַחִלּוּף שֶׁל בֶּן הַמֶּלֶךְ שֶׁנֶּחֱלַף בְּעֶבֶד הוּא רַק בְּהַשֵּׁם, שֶׁמְּשַׁקְּרִין וּמַחֲלִיפִין אֶת הַשֵּׁם מִזֶּה לְזֶה, כְּמוֹ בְּהַמַּעֲשֶׂה הַנּוֹרָאָה שֶׁהֶחֱלִיפָה הַמְיַלֶּדֶת אֶת הַוְּלָדוֹת וְהִנִּיחָה אֶת בֶּן הַמֶּלֶךְ אֵצֶל הַשִּׁפְחָה, וּבֶן הַשִּׁפְחָה אֵצֶל הַמַּלְכָּה, וְעַל-יְדֵי זֶה טָעוּ הָעוֹלָם וְסָבְרוּ שֶׁבֶּן הַשִּׁפְחָה הוּא בֶּן הַמֶּלֶךְ, וּבֶן הַמֶּלֶךְ הָאֲמִתִּי הוּא בֶּן הַשִּׁפְחָה. הִנֵּה עִקַּר הַחִלּוּף הוּא רַק בְּהַשֵּׁם כִּי בְּוַדַּאי גּוּף הַוְּלָדוֹת אִי אֶפְשָׁר לְהַחֲלִיף, כִּי בֶּן הַמֶּלֶךְ בְּכָל מָקוֹם שֶׁהוּא הוּא בֶּן הַמֶּלֶךְ בֶּאֱמֶת. וְכֵן לְהֵפֶךְ, בֶּן הַשִּׁפְחָה בְּכָל מָקוֹם שֶׁהוּא הוּא בֶּן הַשִּׁפְחָה, רַק עִקַּר הַשֶּׁקֶר וְהַחִלּוּף הוּא בְּהַשֵּׁם, שֶׁעַל-יְדֵי הַחִלּוּף גָּרְמָה שֶׁקָרְאוּ לְבֶן הַשִּׁפְחָה שֵׁם שֶׁל שֶׁקֶר, כִּי קָרְאוּ אוֹתוֹ בְּשֵׁם בֶּן מֶלֶךְ. וְכֵן לְהֵפֶךְ, אֶת בֶּן הַמֶּלֶךְ קָרְאוּ בְּשֵׁם בֶּן הַשִּׁפְחָה. וְכֵן בְּכָל הַחִלּוּפִים וְהַשְּׁקָרִים שֶׁבָּעוֹלָם, מַה שֶּׁיֵּשׁ אֶחָד שֶׁמְּפֻרְסָם בְּשֵׁם צַדִּיק בְּשֶׁקֶר אוֹ לְהֵפֶךְ שֶׁחוֹלְקִין עַל הַצַּדִּיק הָאֱמֶת וְאוֹמְרִים עָלָיו שְׁקָרִים כְּאִלּוּ הָיָה רָשָׁע, אוֹ שֶׁשְּׁנֵיהֶם צַדִּיקִים אֲבָל אֶחָד גָּדוֹל מֵחֲבֵרוֹ אֲלָפִים וּמַדְרֵגוֹת בְּלִי שִׁעוּר, וְאֵצֶל הָעוֹלָם הוּא בְּהִפּוּךְ - שֶׁהַקָּטָן בְּמַעֲלָה הוּא גָּדוֹל וּמְפֻרְסָם אֶצְלָם מְאֹד, וְהַגָּדוֹל בְּמַעֲלָה קָטָן אֶצְלָם. וְכַיּוֹצֵא בָּזֶה שְׁאָר הַשִּׁנּוּיִים וְהַחִלּוּפִים שֶׁיֵּשׁ בָּעוֹלָם בִּכְלָלִיּוּת הָעוֹלָם וּבִפְרָטִיּוּת בְּכָל מְדִינָה וּמְדִינָה וּבְכָל עִיר וָעִיר, כָּל אֵלּוּ הַחִלּוּפִים וְהַשִּׁנּוּיִים הֵם רַק בִּבְחִינַת הַשֵּׁם, כִּי הַצַּדִּיק הָאֲמִתִּי בְּכָל מָקוֹם שֶׁהוּא - הוּא צַדִּיק אֲמִתִּי, וְאוֹתוֹ בְּעַצְמוֹ אֵינָם יְכוֹלִים לְהַחֲלִיף, חַס וְשָׁלוֹם, רַק עִקַּר הַחִלּוּף הוּא בְּהַשֵּׁם שֶׁקּוֹרִין לוֹ שֵׁם שֶׁל שֶׁקֶר שֶׁאוֹמְרִים עָלָיו שְׁקָרִים שֶׁאֵינוֹ צַדִּיק וְכַיּוֹצֵא בָּזֶה. וְכֵן כְּשֶׁרָשָׁע אוֹ קָטָן בְּמַעֲלָה - מְפֻרְסָם בְּשֵׁם צַדִּיק גָּדוֹל מְאֹד. בֶּאֱמֶת אַף-עַל-פִּי כֵן זֶה הַמְפֻרְסָם בְּכָל מָקוֹם שֶׁהוּא הוּא כְּמוֹ שֶׁהוּא, רַק עִקַּר הַשֶּׁקֶר וְהַחִלּוּף הוּא בַּשֵּׁם, שֶׁקּוֹרִין לוֹ שֵׁם שֶׁל צַדִּיק גָּדוֹל בְּשֶׁקֶר!
הַצַּדִּיק הָאֱמֶת בְּאֵשׁ הַתּוֹרָה וְהַדַּעַת שֶׁמְּגַלֶּה בְּרִשְׁפֵּי אֵשׁ, בִּבְחִינַת "הֲלֹא כֹּה דְבָרִי כָּאֵשׁ", הוּא שׂוֹרֵף וּמְכַלֶּה כָּל הַחוֹחִים וְהַקּוֹצִים, שֶׁהֵם בְּחִינַת הָאֱמוּנוֹת כָּזְבִיּוֹת שֶׁל הַמַּנְהִיגִים הַמְפֻרְסָמִים שֶׁל שֶׁקֶר, שֶׁעַל-יָדָם נִתְגַּבֵּר הַכְּפִירוּת וְהַקֻּשְׁיוֹת וְהַמְּבוּכוֹת שֶׁמַּכְנִיסִים הַכּוֹפְרִים עַל ה' יִתְבָּרַךְ וְעַל תּוֹרָתוֹ וְצַדִּיקָיו הָאֲמִתִּיִּים, שֶׁמִּשָּׁם עִקַּר אֲרִיכַת הַגָּלוּת!
הַמַּחֲלֹקֶת שֶׁחוֹלְקִים עַל הַצַּדִּיק הָאֱמֶת זֹאת הָיָה בְּעָכְרֵנוּ יוֹתֵר מִכָּל הָעֲווֹנוֹת, כִּי הַכֹּל הָיָה מִתַּקֵּן עַל-יְדֵי הַצַּדִּיק הָאֱמֶת שֶׁהוּא מֵאִיר בְּיִשְׂרָאֵל דְּרָכִים קְדוֹשִׁים לַהֲשִׁיבָם מִדַּרְכֵיהֶם הָרָעִים וּלְתַקְּנָם כֻּלָּם, אַךְ הַבַּעַל-דָּבָר מִתְפַּשֵּׁט לְאָרְכּוֹ וּלְרָחְבּוֹ לְהַרְחִיק מְאֹד מֵהַצַּדִּיק הָאֱמֶת שֶׁבּוֹ תָּלוּי כָּל תִּקְוַת יִשְׂרָאֵל. וְכָל מַה שֶּׁהָאָדָם גָּדוֹל בְּמַעֲלָה בְּיוֹתֵר וְיֵשׁ בּוֹ בְּחִינָה גָּבוֹהַּ בְּיוֹתֵר - מִתְגַּבֵּר עָלָיו בְּיוֹתֵר לְמָנְעוֹ מִלְּהִתְקָרֵב לְצַדִּיק זֶה, כִּי אִם הָיָה הוּא מִתְקָרֵב, מִי יוֹדֵעַ מֶה הָיָה נִצְמָח מִזֶּה טוֹבָה וְתִקּוּן לִכְלַל יִשְׂרָאֵל!
הַמַּעְתִּיק, בְּאַהֲבָה וְגַעְגּוּעִים וּבִרְכַּת שָׁלוֹם וְחַיִּים אֲמִתִּיִּים.
יִשְׂרָאֵל דֹּב אוֹדֶעסֶר
<h2>מב.</h2>
ב"ה, ב' שְׁבָט תשכ"א, טְבֶרְיָא.
יַקִּירִי חֲבִיבִי גַּעְגּוּעִי, הַמִּתְאַבֵּק בַּעֲפַר רַגְלֵי הַצַּדִּיק לֶהֱנוֹת מִנֹּעַם זִיווֹ, וּלְדַשֵּׁן נַפְשׁוֹ בְּצַחְצָחוֹת אוֹר תּוֹרָתוֹ לִשְׁאֹב מִשָּׁם חַיִּים נִצְחִיִּים. ה' יַאֲרִיךְ שְׁנוֹתָיו בְּרֹב טוּב אֲמִתִּי וְנִצְחִי.
בְּרוּדֶער הָאלְט זִיךְ, לָאז דִיךְ נִיט אָפּ, מָאךְ זִיךְ פְרִישׁ (אָחִי, אֱחֹז עַצְמְךָ, אַל תַּרְפֶּה, וּתְחָדֵשׁ עַצְמֶךָ) כְּאִלּוּ הַיּוֹם נוֹלַדְתָּ, אֱזוֹר נָא כְּגִבּוֹר חֲלָצֶיךָ אָחִי יַקִּירִי לְהִתְחַזֵּק אֵיךְ שֶּׁהוּא אֵיךְ שֶׁהוּא בְּכָל עֹז בְּכָל כֹּחֲךָ לְשַׂמֵּחַ נַפְשְׁךָ מְאֹד, וְתִסְמֹךְ עַל כֹּחוֹ שֶׁל זָקֵן דִּקְדֻשָּׁה זָקֵן שֶׁבַּזְּקֵנִים, כִּי הוּא הוֹלֵךְ לְפָנֵינוּ תָּמִיד בְּכָל עֵת (בְּכָל דּוֹר) וּמְהַפֵּךְ הַכֹּל לְטוֹבָה, עֲווֹנוֹת לִזְכֻיּוֹת, וּמֵאִיר לָנוּ אוֹר אֱלֹקוּתוֹ יִתְבָּרַךְ גַּם בְּתֹקֶף הִתְגַּבְּרוּת הַחשֶׁךְ הַמַּר הַזֶּה הָעוֹבֵר עַכְשָׁו.
אִם אָמְנָם כְּבָר נִלְכַּדְנוּ כְּמוֹ שֶׁנִּלְכַּדְנוּ אַף-עַל-פִּי שֶׁאָנוּ בְּעַצְמֵנוּ חַיָּבִים, אַף-עַל-פִּי כֵן אַשְׁרֵינוּ אַשְׁרֵינוּ אֲלָפִים וּרְבָבוֹת פְּעָמִים אֵין מִסְפָּר, כִּי דַּיְקָא אֲנַחְנוּ בְּדוֹר עָנִי כָּזֶה, בְּיָמֵינוּ אֵלֶּה, זָכִינוּ לְמַה שֶּׁזָּכִינוּ, מַה שֶּׁלֹּא זָכוּ כָּל הַדּוֹרוֹת שֶׁהָיוּ לְפָנֵינוּ מִיּוֹם בְּרִיאַת הָעוֹלָם, כִּי אֲנַחְנוּ בָּאנוּ לְזֶה הָעוֹלָם בְּזֶה הַזְּמַן שֶׁנִּתְגַּלָּה סוֹד כָּמוּס וְנֶעֱלָם, חִדּוּשׁ שֶׁבַּחִדּוּשִׁים, נוֹרָא וְנִשְׂגָּב כָּזֶה כָּזֶה שֶׁעֲדַיִן לֹא הָיָה בָּעוֹלָם, שֶׁגִּלָּה דְּבָרִים גְּבוֹהִים וְנוֹרָאִים כָּאֵלֶּה שֶׁעֲדַיִן לֹא נִשְׁמְעוּ מֵעוֹלָם, תּוֹרוֹת, שִׁיחוֹת וּמַעֲשִׂיּוֹת נוֹרָאוֹת כָּאֵלֶּה, אֲשֶׁר אָפְסוּ הַדִּבּוּרִים וְהַצֵּרוּפֵי אוֹתִיּוֹת לְסַפֵּר בְּשִׁבְחָם וּגְדֻלָּתָם וְתָקְפָּם וְגָבְהָם וּמַעֲלָתָם וְתִפְאַרְתָּם, וְאֵין לָנוּ פֶּה וְכֵלִים לְבָאֵר קְצָת מִן הַקְּצָת וְחֵלֶק מִן הַחֵלֶק שֶׁל אֶלֶף אַלְפֵי אֲלָפִים וְרִבֵּי רְבָבוֹת עַד הֵיכָן הַדְּבָרִים מַגִּיעִין בְּרוּם גָּבְהֵי מְרוֹמִים, אַךְ גַּם בִּפְשִׁיטוּת הֵם מְחַיִּן אֶת כָּל הַנְּפָשׁוֹת בְּחַיֵּי עוֹלָם בְּכָל עֵת בְּכָל דּוֹר.
זְכֹר נָא, אָחִי חֲבִיבִי, אֶת הַחֶסֶד הַנִּפְלָא וְהַנּוֹרָא עַד אֵין סוֹף וְאֵין תַּכְלִית שֶׁעָשָׂה עִמְּךָ ה' יִתְבָּרַךְ לְקָרְבְךָ לְאוֹר הָאוֹרוֹת קָדוֹשׁ וְנוֹרָא כָּזֶה, לְהִסְתּוֹפֵף בְּצֵל קְדֻשָּׁתוֹ וְלַעֲסֹק בִּדְבָרָיו הַקְּדוֹשִׁים, הֲפוֹךְ בָּהֶם וַהֲפוֹךְ בָּהֶם בְּכָל תּוֹרָה וּבְכָל שִׂיחָה, בְּוַדַּאי תּוּכַל לְהַחֲיוֹת (וְלִשְׂמֹחַ) עַצְמְךָ תָּמִיד, וּלְהַחֲיוֹת גַּם אֲחֵרִים בִּסְגֻלּוֹת יְקָרוֹת וַחֲמוּדוֹת שֶׁל נַפְשְׁךָ הַיְקָרָה וּגְבוֹהָה מְאֹד, בְּהַסְבָּרָתְךָ הַמַּזְהִירָה, בִּדְבָרֶיךָ הַנִּלְהָבִים וּבְרוּחַ לִבְּךָ הַחַם כְּלַהַב אֵשׁ לְהָפִיץ אוֹר הָאֱמֶת בֵּין אַנְשֵׁי מַדָּע וּבֵין הֲמוֹנֵי הַדּוֹר הַצָּעִיר. אֲנִי בָּטוּחַ שֶׁעַל-יְדֵי חֹזֶק לִבְּךָ בְּהַאֱמֶת כָּל-כָּךְ, יִתֵּן לְךָ ה' חַיִּים אֲרֻכִּים חַיִּים טוֹבִים וְתַצְלִיחַ וְתִזְכֶּה לְזֶה בִּזְכוּת וְכֹחַ הַצַּדִּיק שֶׁהוּא הַמֶּלֶךְ הָאֲמִתִּי עַל כָּל יִשְׂרָאֵל לְדוֹר דּוֹר.
תֵּדַע וְתַאֲמִין בֶּאֱמוּנָה שְׁלֵמָה שֶׁאֵין שׁוּם דָּבָר וְלֹא שׁוּם עֲבוֹדָה קַלָּה נֶאֱבָד לְעוֹלָם, וַאֲפִלּוּ הִתְעוֹרְרוּת בְּעָלְמָא וּמַחֲשָׁבָה טוֹבָה אֵין נֶאֱבָד לְעוֹלָם, כִּי תֵּכֶף כְּשֶׁנִּתְעוֹרֵר בְּאֵיזֶה הִתְעוֹרְרוּת בְּעָלְמָא, וּמִכָּל שֶׁכֵּן כְּשֶׁעוֹשֶׂה אֵיזֶה עֻבְדָּה דִּקְדֻשָּׁה, אֲזַי תֵּכֶף חוֹטֵף אוֹתוֹ הַצַּדִּיק הָאֱמֶת הָעוֹסֵק בְּתִקּוּן נַפְשׁוֹת יִשְׂרָאֵל וּמַכְנִיס אוֹתוֹ לְמָקוֹם שֶׁמַּכְנִיס לְצֹרֶךְ הַבִּנְיָן הַנִּפְלָא וְהַנּוֹרָא שֶׁהוּא עוֹסֵק לִבְנוֹת לְהַכְנִיס לְשָׁם כָּל הַנִּדָּחִים שֶׁבָּעוֹלָם וְלֹא יִשָּׁאֵר אֶחָד מֵהֶם בַּחוּץ, וְנַעֲשָׂה עַל-יְדֵי זֶה שַׁעֲשׁוּעִים גְּדוֹלִים לְמַעְלָה בְּלִי שִׁעוּר.
כְּשֶׁהָאָדָם בְּמֵיצָר גָּדוֹל וְהָרָע וְהַסִּטְרָא אָחֳרָא מִתְגַּבְּרִים עָלָיו כְּמוֹ שֶׁמִּתְגַּבְּרִים עַד שֶׁאֵין לוֹ דֶּרֶךְ לִנְטוֹת יָמִין וּשְׂמֹאל, עַד שֶׁנִּדְמֶה שֶׁאָפַס תִּקְוָה חַס וְשָׁלוֹם, וְהוּא בְּעֹצֶם דָּחֳקוֹ וּמֵיצָרֵי נַפְשׁוֹ פּוֹנֶה לַה' יִתְבָּרַךְ מִן הַמֵּיצָר, אַף-עַל-פִּי שֶׁמַּה שֶּׁפּוֹנֶה עַצְמוֹ לַה' יִתְבָּרַךְ הוּא רַק כְּחוּט הַשְּׂעָרָה - הוּא יָקָר מְאֹד בְּעֵינֵי ה' יִתְבָּרַךְ, וְנַעֲשָׂה מִמֵצָר - צֶמֶר, בְּחִינַת חוּט שֶׁל צֶמֶר שֶׁמַּלְבִּין הָעֲווֹנוֹת בְּיוֹם הַכִּפּוּרִים.
הַצַּדִּיק הָאֱמֶת מְלַמֵּד תָּמִיד זְכוּת עַל יִשְׂרָאֵל אֲפִלּוּ עַל הַגָּרוּעַ שֶׁבַּגְּרוּעִים וְהַפָּחוּת שֶׁבַּפְּחוּתִים, כִּי בְּכֻלָּם נִמְצָאִים כַּמָּה שְׂעָרוֹת טוֹבוֹת מַה שֶּׁמַּמְשִׁיכִין עַצְמָן לִפְעָמִים מֵרַע לְטוֹב כְּחוּט הַשְּׂעָרָה, וְאֵלּוּ הַשְּׂעָרוֹת מִתְקַבְּצִים יַחַד וְנִקְלָעִים וְנִשְׁזָרִים וְנַעֲשָׂה מֵהֶם אוֹר הַצִּיצִית הַקְּדוֹשִׁים שֶׁהֵם בְּחִינַת חֶסֶד עֶלְיוֹן וְנוֹרָא מְאֹד, שֹׁרֶשׁ כָּל הַשְּׁלשׁ עֶשְׂרֵה מִדּוֹת שֶׁל רַחֲמִים שֶׁשָּׁם נִמְחָלִין כָּל הָעֲווֹנוֹת וְנִתְהַפְּכִין לִזְכֻיּוֹת.
דְּרִישַׁת שָׁלוֹם בְּרִגְשֵׁי אַהֲבָה וְגַעְגּוּעִים.
הַמְלַקֵּט יִשְׂרָאֵל דֹּב אוֹדֶעסֶר
<h2>מג.</h2>
ב"ה, ח' שְׁבָט תשכ"א.
לִבִּי יַקִּירִי הַנָּעִים וְהַנֶּעֱרָץ, הַמָּסוּר בְּכָל לֵב וָנֶפֶשׁ אֶל הַצַּדִּיק הַבֶּעטְלֶר הָעִוֵּר שֶׁהִתְפָּאֵר, עֲדַיִן אֲנִי יָנִיק לְגַמְרֵי וְלֹא הִתְחַלְתִּי עֲדַיִן לִחְיוֹת כְּלָל, וְאַף-עַל-פִּי כֵן אֲנִי זָקֵן מְאֹד, וְיֵשׁ לִי הַסְכָּמָה עַל זֶה מֵהַנֶּשֶׁר הַגָּדוֹל וְכוּ', שָׁלוֹם וְחַיִּים וְכָל טוּב.
אַהֲבָתְךָ וּתְשׁוּקָתְךָ הַחֲזָקָה לִשְׁמֹעַ חֲדָשׁוֹת אִלְּצוּנִי לְהַזְכִּירְךָ פִּלְאוֹת ה' הַנּוֹרָאוֹת.
מְקוֹם הַחֻפָּה וְהַחֲתֻנָּה הָיָה בְּתוֹךְ בּוֹר גָּדוֹל שֶׁכִּסּוּ אוֹתוֹ עִם קָנִים וְעָפָר וְזֶבֶל, וְהַסְּעֻדָּה הָיְתָה מִמַּה שֶּׁקִּבְּצוּ לֶחֶם וּבָשָׂר מִסְּעֻדַּת מִינִינִיס (יוֹם הוּלֶדֶת) הַמֶּלֶךְ, וְהַחֲתֻנָּה הַזֹּאת הָיְתָה בְּשִׂמְחָה גְּדוֹלָה נוֹרָאָה וְנִפְלָאָה, וְהָיוּ שְׂמֵחִים שָׁם מְאֹד מְאֹד, וְגַם הֶחָתָן וְהַכַּלָּה הָיוּ שְׂמֵחִים מְאֹד, וְהִתְחִילוּ לִזְכֹּר הַחֲסָדִים שֶׁעָשָׂה עִמָּהֶם ה' יִתְבָּרַךְ בִּהְיוֹתָם בַּיַּעַר. וְהָיוּ בּוֹכִים וְהָיוּ מִתְגַּעְגְּעִים מְאֹד אֵיךְ לוֹקְחִין לְכָאן אֶת הַבֶּעטְלֶר הָרִאשׁוֹן הָעִוֵּר שֶׁהֵבִיא לָנוּ לֶחֶם בַּיַּעַר, וְתֵכֶף וּמִיָּד בְּתוֹךְ שֶׁהָיוּ מִתְגַּעְגְּעִים מְאֹד אַחֲרֵי הַבֶּעטְלֶר הָעִוֵּר, עָנָה וְאָמַר, הִנְּנִי, הִנֵּה בָּאתִי אֶצְלְכֶם עַל הַחֲתֻנָּה, וַאֲנִי נוֹתֵן לָכֶם מַתָּנָה לַדְּרָשָׁה גֵּישָׁאנְק, שֶׁתִּהְיוּ זְקֵנִים כָּמוֹנִי, שֶׁתִּחְיוּ חַיִּים אֲרֻכִּים כָּמוֹנִי. וְאַתֶּם סְבוּרִים שֶׁאֲנִי עִוֵּר? אֵין אֲנִי עִוֵּר כְּלָל. רַק שֶׁכָּל זְמַן הָעוֹלָם כֻּלּוֹ אֵינוֹ עוֹלֶה אֶצְלִי כְּהֶרֶף עַיִן, עַל-כֵּן אֵין שַׁיָּךְ אֶצְלִי הִסְתַּכְּלוּת וּרְאִיָּה בְּזֶה הָעוֹלָם כְּלָל. וַאֲנִי זָקֵן מְאֹד וַעֲדַיִן אֲנִי יָנִיק לְגַמְרֵי וְלֹא הִתְחַלְתִּי עֲדַיִן לִחְיוֹת כְּלָל, וְאַף-עַל-פִּי כֵן אֲנִי זָקֵן מְאֹד, וְלֹא אֲנִי בְּעַצְמִי אוֹמֵר זֹאת, רַק יֵשׁ לִי הַסְכָּמָה עַל זֶה מֵהַנֶּשֶׁר הַגָּדוֹל, וַאֲסַפֵּר לָכֶם מַעֲשֶׂה. כִּי פַּעַם אֶחָד הָלְכוּ אֲנָשִׁים בִּסְפִינוֹת הַרְבֵּה עַל הַיָּם, וּבָא רוּחַ סְעָרָה וְשִׁבֵּר אֶת הַסְּפִינוֹת וְהָאֲנָשִׁים נִצְּלוּ, וּבָאוּ אֶל מִגְּדָל אֶחָד וְעָלוּ עַל הַמִּגְדָּל וּמָצְאוּ שָׁם כָּל הַמַּאֲכָלִים וּמַשְׁקָאוֹת וּמַלְבּוּשִׁים וְכָל מַה שֶּׁצְּרִיכִים, וְהָיָה שָׁם כָּל טוּב וְכָל הַתַּעֲנגִים שֶׁבָּעוֹלָם. עָנוּ וְאָמְרוּ שֶׁכָּל אֶחָד יְסַפֵּר מַעֲשֶׂה יְשָׁנָה מַה שֶּׁהוּא זוֹכֵר מֵהַזִּכָּרוֹן הָרִאשׁוֹן, הַיְנוּ מַה שֶּׁהוּא זוֹכֵר מֵעֵת שֶׁהִתְחִיל אֶצְלוֹ הַזִּכָּרוֹן. וְהָיוּ שָׁם זְקֵנִים וּנְעָרִים וְהָיוּ מְכַבְּדִים אֶת הַזָּקֵן הַגָּדוֹל שֶׁבֵּינֵיהֶם שֶׁיְּסַפֵּר בִּתְחִלָּה, עָנָה וְאָמַר מָה אֲסַפֵּר לָכֶם, אֲנִי זוֹכֵר כְּשֶׁחָתְכוּ אֶת הַתַּפּוּחַ מִן הֶעָנָף. וְלֹא יָדַע שׁוּם אֶחָד מָה הוּא אוֹמֵר, אַךְ הָיוּ שָׁם חֲכָמִים וְאָמְרוּ בְּוַדַּאי זֹאת הִיא מַעֲשֶׂה יְשָׁנָה מְאֹד. וְכִבְּדוּ אֶת הַשֵּׁנִי שֶׁיְּסַפֵּר, עָנָה הַשֵּׁנִי שֶׁלֹּא הָיָה זָקֵן כְּמוֹ הָרִאשׁוֹן, זֹאת הִיא מַעֲשֶׂה יְשָׁנָה? בְּלָשׁוֹן תֵּימָה, זֹאת הַמַּעֲשֶׂה אֲנִי זוֹכֵר, אֲבָל אֲנִי זוֹכֵר גַּם כְּשֶׁהָיָה הַנֵּר דּוֹלֵק. עָנוּ וְאָמְרוּ שָׁם, זֹאת הִיא מַעֲשֶׂה יְשָׁנָה בְּיוֹתֵר מֵהָרִאשׁוֹן. וְהָיָה פֶּלֶא אֶצְלָם שֶׁזֶּה הַשֵּׁנִי שֶׁהוּא יָנִיק מֵהָרִאשׁוֹן זוֹכֵר מַעֲשֶׂה יְשָׁנָה יוֹתֵר מֵהָרִאשׁוֹן. וְכִבְּדוּ אֶת הַשְּׁלִישִׁי שֶׁיְּסַפֵּר, עָנָה וְאָמַר הַשְּׁלִישִׁי שֶׁהָיָה יָנִיק יוֹתֵר, אֲנִי זוֹכֵר גַּם כְּשֶׁהִתְחִיל בִּנְיַן הַפְּרִי, דְּהַיְנוּ כְּשֶׁהִתְחִיל לְהִתְרַקֵּם הַפְּרִי. עָנוּ וְאָמְרוּ, זֹאת הִיא מַעֲשֶׂה יְשָׁנָה בְּיוֹתֵר. עָנָה הָרְבִיעִי שֶׁהָיָה יָנִיק עוֹד יוֹתֵר, אֲנִי זוֹכֵר גַּם כְּשֶׁהוֹלִיכוּ הַגַּרְעִין לִנְטֹעַ הַפְּרִי. עָנָה הַחֲמִישִׁי שֶׁהָיָה יָנִיק עוֹד יוֹתֵר, אֲנִי זוֹכֵר גַּם הַחֲכָמִים שֶׁהֵם הָיוּ חוֹשְׁבִים וּמַמְצִיאִים אֶת הַגַּרְעִין. עָנָה הַשִּׁשִּׁי שֶׁהוּא זוֹכֵר גַּם אֶת הַטַּעַם קֹדֶם שֶׁנִּכְנַס בְּתוֹךְ הַפְּרִי. עָנָה הַשְּׁבִיעִי וְאָמַר שֶׁהוּא זוֹכֵר גַּם הָרֵיחַ שֶׁל הַפְּרִי קֹדֶם שֶׁנִּכְנַס בַּפְּרִי. עָנָה הַשְּׁמִינִי וְאָמַר שֶׁהוּא זוֹכֵר גַּם הַמַּרְאֶה שֶׁל הַפְּרִי קֹדֶם שֶׁנִּמְשְׁכָה עַל הַפְּרִי.
וַאֲנִי, הַיְנוּ זֶה הַבֶּעטְלֶר הָעִוֵּר שֶׁמְּסַפֵּר כָּל זֶה, הָיִיתִי אָז תִּינוֹק לְגַמְרֵי וְהָיִיתִי גַּם-כֵּן שָׁם, וְעָנִיתִי וְאָמַרְתִּי לָהֶם, אֲנִי זוֹכֵר כָּל אֵלּוּ הַמַּעֲשִׂיּוֹת, וַאֲנִי זוֹכֵר לָאו כְּלוּם, אוּן אִיךְ גִּידֵיינְיק גָּאר נִישְׁט. עָנוּ וְאָמְרוּ זֹאת הִיא מַעֲשֶׂה יְשָׁנָה מְאֹד יוֹתֵר מִכֻּלָּם, וְהָיָה חִדּוּשׁ גָּדוֹל אֶצְלָם שֶׁהַתִּינוֹק זוֹכֵר יוֹתֵר מִכֻּלָּם. בְּתוֹךְ כָּךְ בָּא נֶשֶׁר גָּדוֹל וְאָמַר לָהֶם שֶׁיֵּצְאוּ כְּדֶרֶךְ זִקְנוּתָם, שֶׁכָּל מִי שֶׁזָּקֵן יוֹתֵר יֵצֵא תְּחִלָּה, וְהוֹצִיא כֻּלָּם מִן הַמִּגְדָּל, וְהוֹצִיא תְּחִלָּה אֶת הַתִּינוֹק הַנַּ"ל, כִּי בֶּאֱמֶת הוּא זָקֵן יוֹתֵר מִכֻּלָּם. וְכֵן כָּל מִי שֶׁהָיָה יָנִיק יוֹתֵר הוֹצִיא קֹדֶם. וְהַזָּקֵן הַגָּדוֹל הוֹצִיא בַּאַחֲרוֹנָה, כִּי כָּל מִי שֶׁהָיָה יָנִיק יוֹתֵר - הָיָה זָקֵן יוֹתֵר, וְהַזָּקֵן שֶׁבָּהֶם הָיָה יָנִיק יוֹתֵר מִכֻּלָּם. וְאָמַר לָהֶם הַנֶּשֶׁר הַגָּדוֹל הַנַּ"ל, אֲנִי אֲפָרֵשׁ לָכֶם אֶת הַמַּעֲשִׂיּוֹת שֶׁסִּפְּרוּ כָּל הַזְּקֵנִים, כִּי זֶה שֶׁסִּפֵּר שֶׁהוּא זוֹכֵר גַּם כְּשֶׁחָתְכוּ אֶת הַתַּפּוּחַ מִן הֶעָנָף, הַיְנוּ שֶׁהוּא זוֹכֵר גַּם כְּשֶׁחָתְכוּ אֶת טַבּוּרוֹ בְּעֵת הַהוֹלָדָה. וְהַשֵּׁנִי אָמַר שֶׁזּוֹכֵר בְּשָׁעָה שֶׁהַנֵּר דּוֹלֵק, הַיְנוּ שֶׁהוּא זוֹכֵר גַּם כְּשֶׁהָיָה בְּעִבּוּר שֶׁהָיָה נֵר דּוֹלֵק עַל רֹאשׁוֹ. וְזֶה שֶׁאָמַר שֶׁזּוֹכֵר גַּם בְּעֵת שֶׁהִתְחִיל רִקּוּם הַפְּרִי, הַיְנוּ שֶׁזּוֹכֵר גַּם כְּשֶׁהִתְחִיל לְהִתְרַקֵּם הַגּוּף, דְּהַיְנוּ בְּעֵת יְצִירַת הַוָּלָד. וְזֶה שֶׁזּוֹכֵר בְּעֵת שֶׁהָיוּ מוֹלִיכִים הַגַּרְעִין לִנְטֹעַ הַפְּרִי, הַיְנוּ שֶׁזּוֹכֵר גַּם כְּשֶׁנִּמְשְׁכָה הַטִּפָּה בְּעֵת הַזִּוּוּג. וְזֶה שֶׁזּוֹכֵר אֶת הַחֲכָמִים שֶׁהָיוּ מַמְצִיאִים אֶת הַגַּרְעִין, הַיְנוּ שֶׁזּוֹכֵר גַּם כְּשֶׁהָיָה הַטִּפָּה עֲדַיִן בַּמֹּחַ, כִּי הַמּוֹחִין מַמְצִיאִים אֶת הַטִּפָּה. וְזֶה שֶׁזּוֹכֵר אֶת הַטַּעַם הַיְנוּ הַנֶּפֶשׁ, וְהָרֵיחַ הַיְנוּ הָרוּחַ, וְהַמַּרְאֶה הַיְנוּ הַנְּשָׁמָה. וְהַתִּינוֹק אָמַר שֶׁזּוֹכֵר לַאו כְּלוּם, כִּי הוּא לְמַעְלָה מִן הַכֹּל וְזוֹכֵר אֲפִלּוּ מַה שֶּׁהוּא קֹדֶם מִנֶּפֶשׁ רוּחַ נְשָׁמָה, שֶׁהוּא בְּחִינַת אַיִן. וּבֵרַךְ אוֹתָם. וְלִי, הַיְנוּ זֶה הַתִּינוֹק הַבֶּעטְלֶר הָעִוֵּר שֶׁהָיָה תִּינוֹק אָז, שֶׁהוּא מְסַפֵּר כָּל זֶה, אָמַר הַנֶּשֶׁר הַגָּדוֹל הַנַּ"ל, אַתָּה בּוֹא עִמִּי כִּי אַתָּה כְּמוֹתִי, כִּי אַתָּה זָקֵן מְאֹד וַעֲדַיִן אַתָּה יָנִיק מְאֹד, וַעֲדַיִן לֹא הִתְחַלְתָּ לִחְיוֹת כְּלָל, וְאַף-עַל-פִּי כֵן אַתָּה זָקֵן מְאֹד. וְגַם אֲנִי כָּךְ כִּי אֲנִי זָקֵן וַעֲדַיִן אֲנִי יָנִיק וְכוּ'. נִמְצָא שֶׁיֵּשׁ לִי הַסְכָּמָה מֵאוֹתוֹ הַנֶּשֶׁר הַגָּדוֹל שֶׁאֲנִי חַי חַיִּים אֲרֻכִּים. וְעַתָּה אֲנִי נוֹתֵן לָכֶם חַיִּים אֲרֻכִּים שֶׁלִּי בְּמַתָּנָה לַדְּרָשָׁה. וְנַעֲשָׂה שָׁם שִׂמְחָה וְחֶדְוָה גְּדוֹלָה וַעֲצוּמָה מְאֹד מְאֹד.
אִם תִּרְצֶה לְהַבִּיט בְּעֵין הָאֱמֶת תִּרְאֶה מֵרָחוֹק פְּלָאוֹת ה' אֲשֶׁר לֹא נִשְׁמַע וְלֹא נִרְאֶה כָּזֹאת מִימוֹת עוֹלָם. רַבֵּנוּ הַנּוֹרָא זַ"ל אָמַר עַל עַצְמוֹ בְּעֵת שֶׁסִּפֵּר הַמַּעֲשֶׂה הַזֹּאת, שֶׁאִם לֹא הָיָה יוֹדֵעַ בָּעוֹלָם כִּי אִם זֹאת הַמַּעֲשֶׂה הָיָה גַּם-כֵּן חִדּוּשׁ גָּדוֹל מְאֹד.
סִפּוּר הַבֶּעטְלֶירְס הוּא כּוֹלֵל כִּמְעַט כָּל הַשִּׁעוּר קוֹמָה, כִּי הָרִאשׁוֹן הָיָה עִוֵּר, וְהַשֵּׁנִי הָיָה חֵרֵשׁ, וְהַשְּׁלִישִׁי הָיָה כְּבַד פֶּה, וְהָרְבִיעִי הָיָה צַוָּארוֹ עָקֹם, וְהַחֲמִישִׁי הָיָה בַּעַל חֲטֹטֶרֶת, וְהַשִּׁשִּׁי הָיָה בְּלֹא יָדַיִם, וְהַשְּׁבִיעִי הָיָה בְּלֹא רַגְלַיִם. וּבֶאֱמֶת הָיוּ שְׁלֵמִים בְּכָל הָאֵבָרִים הַנַּ"ל בִּשְׁלֵמוּת גָּדוֹל שֶׁאֵין שְׁלֵמוּת אַחֲרָיו, רַק אַדְּרַבָּא, מֵחֲמַת גֹּדֶל הַפְלָגַת שְׁלֵמוּת מַעֲלָתָם וּמַדְרֵגָתָם הַגְּבוֹהָה וְהָעֲצוּמָה וְהַנּוֹרָאָה מְאֹד, וְכֵן מֵחֲמַת גֹּדֶל הִתְגַּבְּרוּת הַהַעְלָמָה שֶׁל זֶה הָעוֹלָם, עַל-כֵּן נִרְאִים בְּעֵינֵי הָעוֹלָם כְּעִוֵּר וְחֵרֵשׁ וְכַיּוֹצֵא בָּזֶה.
הַמַּעְתִּיר בַּעֲדוֹ וּמַזְכִּירוֹ לְטוֹב תָּמִיד
הַמַּעְתִּיק יִשְׂרָאֵל דֹב אוֹדֶעסֶר
<h2>מד.</h2>
ב"ה, ט' שְׁבָט תשכ"א.
יַקִּירִי הַנֶּעֱרָץ וְהַנָּעִים, שָׁלוֹם וְחַיִּים וְכָל טוּב.
מֵעֹצֶם תְּשׁוּקָתְךָ אֶל הָאֱמֶת, הִכְרַחְתִּי אוֹתִי לִכְתֹּב דִּבְרֵי אֱמֶת אֵלֶּה גַּם בַּחֲלִישַׁת כֹּחִי. מַהֵר הִמָּלֵט עַל נַפְשְׁךָ, אַל תַּבִּיט אַחֲרֶיךָ כְּלָל, תְּהִלָּה לָאֵל יֵשׁ לָנוּ עַל מִי לִסְמֹךְ, תְּהִלָּה לָאֵל יֵשׁ וָיֵשׁ לָנוּ בַּדּוֹר הַזֶּה כֹּחוֹ שֶׁל הַבֶּעטְלֶר שֶׁהָיָה בְּלֹא יָדַיִם.
בַּיּוֹם הַשִּׁשִּׁי שֶׁל שִׁבְעַת יְמֵי הַמִּשְׁתֶּה הָיוּ גַּם-כֵּן שְׂמֵחִים, וְהָיוּ מִתְגַּעְגְּעִים אֵיךְ לוֹקְחִין בְּכָאן אֶת אוֹתוֹ הַבֶּעטְלֶר שֶׁהָיָה בְּלֹא יָדַיִם, וְהִנֵּה הוּא בָּא וְאָמַר הִנְּנִי, הִנֵּה בָּאתִי אֶצְלְכֶם עַל הַחֲתוּנָה. וְנִשֵּׁק אוֹתָם וְאָמַר לָהֶם, אַתֶּם סְבוּרִים שֶׁאֲנִי בַּעַל מוּם בְּיָדַי? אֵין אֲנִי בַּעַל מוּם כְּלָל עַל יָדַי, רַק בֶּאֱמֶת יֵשׁ לִי כֹּחַ בְּיָדַי, רַק שֶׁאֵין אֲנִי מִשְׁתַּמֵּשׁ עִם הַכֹּחַ שֶׁבְּיָדַי בְּזֶה הָעוֹלָם, כִּי אֲנִי צָרִיךְ אֶת הַכֹּחַ לְעִנְיָן אַחֵר, וְיֵשׁ לִי הַסְכָּמָה עַל זֶה מִן הַמִּבְצָר שֶׁל מַיִם (פוּן דָאס וַואסִירִיקְן שְׁלָאס). כִּי יֵשׁ מַעֲשֶׂה, כִּי פַּעַם אַחַת חָשַׁק מֶלֶךְ אֶחָד בְּבַת מַלְכָּה וְהִשְׁתַּדֵּל בְּתַחְבּוּלוֹת לְתָפְסָהּ עַד שֶׁעָלְתָה בְּיָדוֹ וּתְפָסָהּ. פַּעַם אַחַת חָלַם לוֹ לְאוֹתוֹ הַמֶּלֶךְ שֶׁהִיא עָמְדָה עָלָיו וְהָרְגָה אוֹתוֹ, וְהֵקִיץ וְנִכְנַס הַחֲלוֹם בְּלִבּוֹ, וְקָרָא לְכָל פּוֹתְרֵי הַחֲלוֹמוֹת וּפָתְרוּ לוֹ כִּפְשׁוּטוֹ, שֶׁיִּתְקַיֵּם הַחֲלוֹם כִּפְשׁוּטוֹ, שֶׁהִיא תַּהֲרֹג אוֹתוֹ. וְלֹא יָכַל הַמֶּלֶךְ לָתֵת עֵצָה לְנַפְשׁוֹ, מַה לַּעֲשׂוֹת לָהּ, יַהֲרֹג אוֹתָהּ - צַר לוֹ, יְשַׁלְּחָהּ מֵעַל פָּנָיו - זֶה חָרָה לוֹ, כִּי אִישׁ אַחֵר יִקָּחֶנָּה, וְזֶה חָרָה לוֹ מְאֹד, כִּי הוּא הִשְׁתַּדֵּל אַחֲרֶיהָ כָּל-כָּךְ וְעַתָּה תָּבוֹא לִידֵי אַחֵר. וְגַם אִם יְשַׁלְּחָהּ וְתָבוֹא לִידֵי אַחֵר, עַתָּה בְּוַדַּאי יָכוֹל לְהִתְקַיֵּם הַחֲלוֹם שֶׁהִיא תַּהֲרֹג אוֹתוֹ, מֵאַחַר שֶׁהִיא אֵצֶל אַחֵר. יַחֲזִיקֶנָּה אֶצְלוֹ - הוּא מִתְיָרֵא מֵחֲמַת הַחֲלוֹם. וְלֹא יָדַע הַמֶּלֶךְ מַה לַּעֲשׂוֹת לָהּ. בֵּין כָּךְ נִתְקַלְקֵל הָאַהֲבָה שֶׁלָּהּ אֶצְלוֹ קְצָת קְצָת מֵחֲמַת הַחֲלוֹם, וּבְכָל פַּעַם נִתְקַלְקֵל יוֹתֵר וְיוֹתֵר. וְכֵן גַּם הִיא - נִתְקַלְקֵל גַּם כֵּן הָאַהֲבָה אֶצְלָהּ בְּכָל פַּעַם יוֹתֵר וְיוֹתֵר, עַד שֶׁנַּעֲשָׂה אֶצְלָהּ שִׂנְאָה עָלָיו, וּבָרְחָה מִפָּנָיו. וְשָׁלַח הַמֶּלֶךְ אַחֲרֶיהָ לְבַקְּשָׁהּ, וּבָאוּ וְהִגִּידוּ לוֹ שֶׁהִיא נִמְצֵאת אֵצֶל הַמִּבְצָר שֶׁל מַיִם, כִּי יֵשׁ מִבְצָר שֶׁל מַיִם וְשָׁם הֵם עֲשָׂרָה חוֹמוֹת זוֹ לִפְנִים מִזּוֹ, וְכֻלָּן שֶׁל מַיִם, וְגַם הַקַּרְקָע שֶׁהוֹלְכִין עָלֶיהָ שָׁם בְּתוֹךְ הַמִּבְצָר הוּא גַּם-כֵּן שֶׁל מַיִם, וְכֵן יֵשׁ שָׁם אִילָנוֹת וּפֵרוֹת הַכֹּל שֶׁל מַיִם, וִיֹפִי הַמִּבְצָר וְגֹדֶל הַחִדּוּשׁ שֶׁל זֶה הַמִּבְצָר אִי אֶפְשָׁר לְסַפֵּר, כִּי בְּוַדַּאי הוּא חִדּוּשׁ נִפְלָא מְאֹד מֵאַחַר שֶׁהוּא מִבְצָר שֶׁל מַיִם, וְלִכְנֹס בְּתוֹךְ זֶה הַמִּבְצָר אִי אֶפְשָׁר כִּי יִהְיֶה נִטְבָּע בְּמַיִם מִי שֶׁיִּכְנֹס בּוֹ, מֵאַחַר שֶׁהוּא כֻּלּוֹ שֶׁל מַיִם. וְהַבַּת מַלְכָּה הַנַּ"ל כְּשֶׁבָּרְחָה בָּאתָה עַד אוֹתוֹ הַמִּבְצָר, וְהָיְתָה הוֹלֶכֶת שָׁם סָבִיב אוֹתוֹ הַמִּבְצָר שֶׁל מַיִם, וְהָלַךְ הַמֶּלֶךְ וְחֵילוֹ לְתָפְסָהּ. כְּשֶׁרָאֲתָה זֹאת הַבַּת מַלְכָּה יִשְּׁבָה עַצְמָהּ שֶׁתָּרוּץ לְתוֹךְ הַמִּבְצָר, כִּי הִיא רוֹצָה יוֹתֵר לִטְבֹּעַ בְּמַיִם מִשֶּׁיִּתְפֹּס אוֹתָהּ הַמֶּלֶךְ וְתִהְיֶה אֶצְלוֹ, וְגַם אוּלַי אַף-עַל-פִּי כֵן תִּנָּצֵל וְתוּכַל לִכְנֹס לְתוֹךְ הַמִּבְצָר שֶׁל מַיִם הַנַּ"ל. כְּשֶׁרָאָה הַמֶּלֶךְ כָּךְ שֶׁהִיא בּוֹרַחַת אֶל הַמַּיִם, אָמַר מֵאַחַר שֶׁהוּא כֵּן, עַל כֵּן צִוָּה לִירוֹת אוֹתָהּ, וְאִם תָּמוּת - תָּמוּת. וְהָיוּ יוֹרִים אוֹתָהּ, וְהִגִּיעוּ אֵלֶיהָ כָּל הָעֲשָׂרָה מִינֵי חִצִּים שֶׁמְּשׁוּחִים בַּעֲשָׂרָה סַמִּים, וְהִיא בָּרְחָה לְתוֹךְ הַמִּבְצָר וְנִכְנְסָה לְתוֹכוֹ וְעָבְרָה דֶּרֶךְ הַשְּׁעָרִים שֶׁל הַחוֹמוֹת שֶׁל מַיִם, וְהִיא עָבְרָה וְנִכְנְסָה לְתוֹךְ כָּל הָעֲשָׂרָה חוֹמוֹת שֶׁל הַמִּבְצָר שֶׁל מַיִם עַד שֶׁבָּאתָה לִפְנִים וְנָפְלָה שָׁם וְנִשְׁאֲרָה חֲלָשׁוּת. וַאֲנִי רוֹפֵא אוֹתָהּ. הַיְנוּ זֶה שֶׁהוּא בְּלֹא יָדַיִם הַנַּ"ל. וַאֲנִי יָכוֹל לִכְנֹס לְתוֹךְ כָּל הָעֲשָׂרָה חוֹמוֹת, וַאֲנִי יָכוֹל לַחֲזֹר וְלִמְשֹׁךְ מִמֶּנָּהּ, הַיְנוּ מִן הַבַּת מַלְכָּה הַנַּ"ל, כָּל הָעֲשָׂרָה מִינֵי חִצִּים, וַאֲנִי יוֹדֵעַ כָּל הָעֲשָׂרָה מִינֵי דְּפִיקִין עַל-יְדֵי הָעֲשָׂרָה אֶצְבָּעוֹת, כִּי בְּכָל אֶצְבַּע וְאֶצְבַּע מֵעֲשָׂרָה אֶצְבָּעוֹת יוֹדְעִין דֹּפֶק אֶחָד מְיֻחָד מִיּוּ"ד מִינֵי דְּפִיקִין, וַאֲנִי יָכוֹל לְרַפְּאוֹת אוֹתָהּ עַל-יְדֵי כָּל הָעֲשָׂרָה מִינֵי נְגִינָה. וְעַל כֵּן אֲנִי רוֹפֵא אוֹתָהּ. נִמְצָא שֶׁיֵּשׁ לִי כֹּחַ כָּזֶה בְּיָדַי. וְעַתָּה אֲנִי נוֹתֵן לָכֶם זֹאת בְּמַתָּנָה. וְנַעֲשָׂה שָׁם שִׂמְחָה גְּדוֹלָה וְחֶדְוָה רַבָּה מְאֹד.
אָמַר רַבֵּנוּ זַ"ל, אִלּוּ לֹא יָדַעְתִּי שׁוּם עִנְיָן אַחֵר כִּי אִם זֹאת הַמַּעֲשֶׂה שֶׁל הַשִּׁבְעָה בֶּעטְלֶירְס, הָיָה גַּם-כֵּן חִדּוּשׁ גָּדוֹל מְאֹד, כִּי זֹאת הַמַּעֲשֶׂה הִיא חִדּוּשׁ נִפְלָא וְנוֹרָא מְאֹד.
אָמַר מוֹרֵנוּ רַבִּי נָתָן זַ"ל, סוֹד הַמַּעֲשֶׂה זוֹ נֶעֱלָם מִכָּל הָעוֹלָמוֹת, אַךְ אַף-עַל-פִּי כֵן יֵשׁ לָנוּ רְשׁוּת לְחַפֵּשׂ וּלְבַקֵּשׁ בָּהּ אֵיזֶה רְמָזִים מַה שֶּׁנּוּכַל לִמְצֹא כַּאֲשֶׁר הֵבַנְתִּי מִדְּבָרָיו. וְהָעִנְיָן כִּי הַבַּת מֶלֶךְ הִיא בְּחִינַת נַפְשׁוֹת יִשְׂרָאֵל שֶׁנִּקְרֵאת בַּת מֶלֶךְ, בִּבְחִינַת "כָּל כְּבוּדָה בַת מֶלֶךְ פְּנִימָה". וּתְפָסָהּ הַמֶּלֶךְ, זֶה הַיֵּצֶר הָרָע, בְּחִינַת "מֶלֶךְ זָקֵן וּכְסִיל", וְרָאָה בַּחֲלוֹם שֶׁתַּהַרְגֵהוּ, כִּי הוּא בְּעַצְמוֹ רוֹאֶה וּמֵבִין שֶׁסּוֹף כָּל סוֹף יִתְגַּבְּרוּ נִשְׁמוֹת יִשְׂרָאֵל עָלָיו וְיַהְרְגוּהוּ וְיַעֲבִירוּהוּ מִן הָעוֹלָם, בִּבְחִינַת "וְאֶת רוּחַ הַטֻּמְאָה אַעֲבִיר מִן הָאָרֶץ", וְחָשַׁב עָלֶיהָ מַחֲשָׁבוֹת מַה לַּעֲשׂוֹת לָהּ, וְעַל-יְדֵי זֶה נִתְקַלְקְלָה הָאַהֲבָה שֶׁבֵּינֵיהֶם, וּבָרְחָה מִלְּפָנָיו, הַיְנוּ כִּי הַיֵּצֶר הָרָע אֲפִלּוּ כְּשֶׁנֶּפֶשׁ הַיִּשְׂרְאֵלִי כְּבוּשָׁה תַּחְתָּיו, מֵחֲמַת שֶׁרוֹאֶה שֶׁבַּסּוֹף תִּתְגַּבֵּר עָלָיו וְכוּ', עַל-יְדֵי זֶה הוּא מַתְחִיל לַחֲשֹׁב מַחֲשָׁבוֹת עַל הַנֶּפֶשׁ מַה לַּעֲשׂוֹת לָהּ, וְעַל-יְדֵי זֶה נִתְקַלְקְלָה הָאַהֲבָה שֶׁבֵּינֵיהֶם. כִּי בִּתְחִלָּה הָיָה קְצָת אַהֲבָה וְהִתְקַשְּׁרוּת בֵּין הַנֶּפֶשׁ הַיִּשְׂרְאֵלִי וּבֵין הַיֵּצֶר הָרָע, כִּי מֵעֹצֶם גָּלוּתָהּ שֶׁנִּכְבְּשָׁה בְּיָדוֹ שַׁכְחָה מַעֲלָתָהּ, עַד שֶׁהָיָה לָהּ קְצָת אַהֲבָה וְהִתְחַבְּרוּת עִמּוֹ, אֲבָל מֵחֲמַת שֶׁהַנֶּפֶשׁ רָאֲתָה וְהֵבִינָה שֶׁהוּא חוֹשֵׁב מַחֲשָׁבוֹת עָלֶיהָ, וְרוֹצֶה לְכַלּוֹתָהּ לְגַמְרֵי חַס וְשָׁלוֹם, עַל-יְדֵי זֶה מַתְחִילָה לְהִתְגַּבֵּר כְּנֶגְדּוֹ וְלַחֲשֹׁב אֵיךְ לְהִמָּלֵט מִמֶּנּוּ וְכוּ'.
הַמִּתְפַּלֵּל עָלָיו תָּמִיד
הַמַּעְתִּיק יִשְׂרָאֵל דֹב אוֹדֶעסֶר
<h2>מה.</h2>
ב"ה, אוֹר לְי"ג שְׁבָט תשכ"א, טְבֶרְיָא.
לִבִּי יַקִּירִי, אִישׁ הַמְעֻלֶּה הַנַּעֲרָץ וְהַנָּעִים, שָׁלוֹם רַב.
מַה מְּאֹד נִפְלֵאת אַהֲבָתְךָ לִי, מַה מְּאֹד מָתְקוּ דְּבָרֶיךָ אֵלַי, וּמַה מְּאֹד הֶחֱיִיתָנִי בִּדְבָרֶיךָ אָחִי חֲבִיבִי בִּרְאוֹתִי שֶׁתְּהִלָּה לָאֵל דִּבְרֵי רַבֵּנוּ הַנִּשְׂגָּב זַ"ל עוֹשִׂים רשֶׁם בִּלְבָבְךָ הַנָּעִים כָּל-כָּךְ, וּמְחַיִּין וּמְשִׁיבִין נַפְשְׁךָ מְאֹד. קַוֹּה קִוִּיתִי לַה' שֶׁיּוֹסִיף חַסְדּוֹ עִמְּךָ לְהַצְלִיחֲךָ וּלְהֵיטִיב אַחֲרִיתְךָ מֵרֵאשִׁיתְךָ. חֲזַק וֶאֱמַץ יַקִּירִי לְשַׂמֵּחַ עַצְמְךָ בְּכָל עֹז בְּכָל עֵת בְּכָל הַדְּרָכִים שֶׁקִּבַּלְנוּ מִמְּקוֹר הַחָכְמָה, הֵן בְּהַנְּקֻדּוֹת טוֹבוֹת, הֵן בְּמַה שֶּׁזָּכִינוּ לֵידַע מֵאוֹר הָאוֹרוֹת כָּזֶה, וּבְמַה שֶּׁלֹּא עֲשָׂנִי גּוֹי, כִּי שִׂמְחָה הוּא רְפוּאָה גְּדוֹלָה לְכָל מִינֵי הַחוֹלָאַת, בִּפְרָט עַכְשָׁו שֶׁיֵּשׁ כְּבָר בָּעוֹלָם הַכֹּחַ שֶׁל הַצַּדִּיק הַבֶּעטְלֶר שֶׁהָיָה בְּלֹא יָדַיִם, שֶׁהוּא רוֹפֵא אֶת הַבַּת מַלְכָּה, שֶׁהִיא בְּחִינַת כְּלָלִיּוּת נַפְשׁוֹת יִשְׂרָאֵל, בַּעֲשָׂרָה מִינֵי נְגִינָה, שֶׁהֵם כְּלָלִיּוּת הַשִּׂמְחָה.
תַּרְגִּיל עַצְמְךָ בְּכָל יוֹם לְהַעֲמִיק מַחֲשַׁבְתְּךָ הֶחָרִיף וְהַהֶגְיוֹנִי בְּעֹצֶם הַחֶסֶד וְהַיְשׁוּעָה הַנִּפְלָאָה אֲשֶׁר הִפְלִיא אֲדוֹן הַנִּפְלָאוֹת עִמָּנוּ וְעִם כָּל יִשְׂרָאֵל בְּיָמֵינוּ בְּיָמֵינוּ אֵלֶּה, וְשַׁלַח לָנוּ אֶת הַצַּדִּיק הָאֱמֶת הַשָּׁלֵם בְּתַכְלִית הַשְּׁלֵמוּת שֶׁאֵין שְׁלֵמוּת אַחֲרָיו, הַנָּקִי מִן הַחֵטְא לְגַמְרֵי, שֶׁאֵין בּוֹ שׁוּם נִדְנוּד פְּגָם כָּל שֶׁהוּא דַּק מִן הַדַּק אֲפִלּוּ כְּחוּט הַשְּׂעָרָה, שֶׁהוּא מַמְשִׁיךְ וּמְגַלֶּה הַחֶסֶד חִנָּם שֶׁהָיָה מְקַיֵּם הָעוֹלָם קֹדֶם מַתַּן תּוֹרָה, שֶׁעַל-יְדֵי זֶה הוּא מְחַיֶּה וּמְקַיֵּם הָעוֹלָם גַּם עַכְשָׁו בְּעֵת שֶׁהָעוֹלָם רְחוֹקִים מִן הַתּוֹרָה כְּמוֹ שֶׁהֵם רְחוֹקִים, כִּי הוּא מוֹצֵא חַיּוּתוֹ יִתְבָּרַךְ אֲפִלּוּ בַּמְּקוֹמוֹת הָרְחוֹקִים מֵהַתּוֹרָה, עַד שֶׁכָּל הָרַע שֶׁבָּעוֹלָם נִדְחֶה וְנוֹפֵל לְפָנָיו, וְעַל-יְדֵי זֶה הוּא מְחַיֶּה כָּל הַפְּשׁוּטִים שֶׁבָּעוֹלָם, וַאֲפִלּוּ אֻמּוֹת הָעוֹלָם וְכָל הָרְחוֹקִים הַמּוּנָחִים בִּשְׁאוֹל תַּחְתִּיּוֹת. הַצַּדִּיק הוּא בְּעַצְמוֹ בְּחִינַת הַחֶסֶד הַנֶּעְלָם הַנַּ"ל שֶׁיָּכוֹל לְהַחֲיוֹת וּלְקַיֵּם הָעוֹלָם תָּמִיד אֲפִלּוּ אֶת הָרְחוֹקִים בְּיוֹתֵר בְּתַכְלִית הָרִחוּק.
דְּרִישַׁת שָׁלוֹם בְּאַהֲבָה וְגַעְגּוּעִים.
הַמַּעְתִּיק יִשְׂרָאֵל דֹב אוֹדֶעסֶר
<h2>מו.</h2>
ב"ה, י"ד שְׁבַט תשכ"א, טְבֶרְיָא.
יִקְרַת לִבִּי, שֶׁזָּכָה לִרְאוֹת עַיִן בְּעַיִן אֲמִתַּת נְקֻדַּת הָאֱמֶת, אַשְׁרֵי לוֹ. שָׁלוֹם רַב.
הוֹי גִּיוַואלְד, מֶען שְׁלָאפְט. בִּיז וֶוען נָאךְ וֶועט מֶען שְׁלָאפִין (אֲהָהּ, הָעוֹלָם יְשֵׁנִים, עַד מָתַי נִישַׁן עוֹד). צְרִיכִין לְהִתְחַזֵּק בִּרְצוֹנוֹת וְכִסּוּפִין טוֹבִים בְּהִתְחַזְּקוּת גָּדוֹל וְעַקְשָׁנוּת עָצוּם, לַחֲטֹף אֵיזֶה טוֹב כָּל מַה שֶּׁנּוּכַל מְעַט אוֹ הַרְבֵּה, כְּתַרְנְגוֹל הַמְנַקֵּר בָּאַשְׁפָּה אֵיזֶה חֵלֶק מִגַּרְעִין. וְאַף-עַל-פִּי שֶׁפָּגַמְנוּ כְּמוֹ שֶׁפָּגַמְנוּ, וּמַעֲשֵׂינוּ הֵם כְּמוֹ שֶׁהֵם, וְנַעֲשָׂה עִמָּנוּ מַה שֶּׁנַּעֲשָׂה, וְחוֹתְרִים עָלֵינוּ מְאֹד בְּכָל יוֹם לְהַפִּילֵנוּ לְגַמְרֵי חַס וְשָׁלוֹם, אַף-עַל-פִּי כֵן מַיִם רַבִּים לֹא יִשְׁטְפוּ אֶת הַנְּקֻדּוֹת טוֹבוֹת שֶׁזָּכִינוּ לַחֲטֹף בְּזֶה הַצֵּל עוֹבֵר, כִּי הַכֹּל גָּנוּז וְצָפוּן חָתוּם וּמְשֻׁמָּר אֵצֶל הַצַּדִּיק הָרֹאשׁ בַּיִת הָאֲמִתִּי, וּבְכֹחוֹ הַגָּדוֹל יֵשׁ לָנוּ תִּקְוָה שֶׁיִּתְהַפֵּךְ הַכֹּל לְטוֹבָה, עַל-יְדֵי הִתְגַּלּוּת יַם הַחָכְמָה שֶׁל הַצַּדִּיק הַמַּכְנִיס בְּלִבֵּנוּ יְדִיעַת הָאֱמוּנָה הַקְּדוֹשָׁה, וּמְגַלֶּה אוֹר אֱלֹקוּתוֹ יִתְבָּרַךְ.
רַבֵּנוּ זַ"ל הִזְהִיר בְּאַזְהָרָה יְתֵרָה בְּכַמָּה לְשׁוֹנוֹת שֶׁיַּכְרִיחַ הָאָדָם אֶת עַצְמוֹ בְּכָל הַכֹּחוֹת לִהְיוֹת אַךְ שָׂמֵחַ תָּמִיד, וּלְהִתְגַּבֵּר עַצְמוֹ בְּיוֹתֵר בְּשִׂמְחָה כָּל-כָּךְ עַד שֶׁיַּחֲטֹף אֶת הַיָּגוֹן וַהָאֲנָחָה שֶׁהֵם כָּל הַמָּרָה שְׁחוֹרָה וְהָעַצְבוּת - יַחֲטֹף אוֹתָם וְיַכְנִיסֵם לְתוֹךְ הַשִּׂמְחָה בְּעַל כָּרְחָם, עַד שֶׁיַּהֲפֹךְ הַיָּגוֹן וַאֲנָחָה לְשִׂמְחָה. כִּי דַּיְקָא עַל-יְדֵי מַה שֶּׁהַבַּעַל-דָּבָר מַכְנִיס בְּלִבּוֹ יָגוֹן וַאֲנָחָה וּמָרָה שְׁחוֹרָה, עַל-יְדֵי זֶה דַּיְקָא יִהְיֶה שָׂמֵחַ מְאֹד, כִּי יֹאמַר בְּלִבּוֹ אַף-עַל-פִּי שֶׁאֲנִי רָחוֹק כָּל-כָּךְ מֵה' יִתְבָּרַךְ אַף-עַל-פִּי כֵן אֲנִי מִזֶּרַע יִשְׂרָאֵל וְלֹא עָשַׂנִי גּוֹי, וַאֲנִי זוֹכֶה לִפְעָמִים לַעֲשׂוֹת אֵיזֶה נְקֻדּוֹת טוֹבוֹת וְאֵיזֶה מִצְווֹת וּדְבָרִים טוֹבִים, וְאַדְרַבָּא זֶהוּ עִקַּר שִׂמְחָתִי שֶׁמְּרֻחָק כָּמוֹנִי יִזְכֶּה גַּם-כֵּן לַעֲשׂוֹת אֵיזֶה מִצְווֹת שֶׁכָּל יִשְׂרָאֵל מְקַיְּמִין. וּמִי שֶׁמִּתְגַּבֵּר אֶת עַצְמוֹ עַד שֶׁבָּא לְשִׂמְחָה כָּזֹאת, עַד שֶׁמְּהַפֵּךְ כָּל הַיָּגוֹן וַאֲנָחָה לְשִׂמְחָה - הוּא דָּבָר גָּדוֹל מְאֹד, וּמִזֶּה נַעֲשֶׂה שַׁעֲשׁוּעִים גְּדוֹלִים מְאֹד מְאֹד לְמַעְלָה לְמַעְלָה בְּכָל הָעוֹלָמוֹת!
טוֹב לְהַרְגִּיל עַצְמוֹ לִפְעָמִים לְנַגֵּן אֵיזֶה נִגּוּנִים שֶׁל שִׂמְחָה לְהַחֲיוֹת וּלְשַׂמֵּחַ אֶת עַצְמוֹ, כִּי עִקַּר הַהִתְקָרְבוּת לַה' יִתְבָּרַךְ בִּפְרָט הִתְקָרְבוּת הָרְחוֹקִים הַצְּרִיכִים לָשׁוּב, הוּא רַק עַל-יְדֵי בְּחִינַת עֲשָׂרָה מִינֵי נְגִינָה שֶׁהוּא בְּחִינַת כְּלָלִיּוּת הַשִּׂמְחָה כַּנִּזְכַּר לְעֵיל. כַּמּוּבָן בְּדִבְרֵי רַבֵּנוּ זַ"ל בְּהַמַּעֲשֶׂה הַנּוֹרָאָה וְהַנִּפְלָאָה אֲשֶׁר לֹא נִשְׁמַע כָּזֹאת מִימוֹת עוֹלָם, הִיא הַמַּעֲשֶׂה הַנּוֹרָאָה הָאַחֲרוֹנָה שֶׁל הַשִּׁבְעָה בֶּעטְלֶירְס, וְשָׁם בְּהַמַּעֲשֶׂה שֶׁל יוֹם הַשִּׁשִּׁי בְּמַה שֶּׁהִתְפָּאֵר הַבֶּעטְלֶר שֶׁהָיָה בְּלֹא יָדַיִם נֶגֶד כָּל אֶחָד שֶׁהִתְפָּאֵר בְּהַכֹּחַ שֶׁיֵּשׁ לוֹ בְּיָדָיו, וּבַסּוֹף מְבֹאָר שֶׁהַבֶּעטְלֶר הִתְפָּאֵר כְּנֶגֶד כֻּלָּם, כִּי כֻּלָּם אַף-עַל-פִּי שֶׁהָיוּ גְּדוֹלִים בְּמַעֲלָה מֻפְלֶגֶת מְאֹד מְאֹד, וְהָיָה לְכָל אֶחָד וְאֶחָד כֹּחַ נִפְלָא וְנוֹרָא בְּיָדָיו מַה שֶּׁלֹּא נִמְצָא כָּזֹאת אֲפִלּוּ לְחַד בְּדָרָא כִּי אִם לִיחִידֵי גְּדוֹלֵי צַדִּיקִים נִפְלָאִים שֶׁהָיוּ חִדּוּשִׁים מְיֻחָדִים בְּכַמָּה וְכַמָּה דּוֹרוֹת. כְּגוֹן, שֶׁאֶחָד הִתְפָּאֵר שֶׁיָּכוֹל לְהוֹצִיא הַחִצִּים בְּיָדָיו אֲפִלּוּ לְאַחַר שֶׁזָּרְקוּ אֶת הַחֵץ, וּלְאַחַר שֶׁהִגִּיעַ הַחֵץ לְתוֹךְ מִי שֶׁנִּזְרַק לוֹ הַחֵץ. מִי שָׁמַע כָּזֹאת. מִי שָׁמַע צֵרוּפֵי אוֹתִיּוֹת כָּאֵלֶּה!
עִנְיַן הַחִצִּים מְרַמֵּז עַל כָּל הַפְּגָמִים שֶׁל הָעֲווֹנוֹת שֶׁהֵם כְּחִצִּים הַנִּזְרָקִים וּפוֹגְמִים מְאֹד בְּנֶפֶשׁ הַיִּשְׂרְאֵלִי. וְכָל אָדָם וְאָדָם עַל-יְדֵי כָּל עָווֹן וּפְגָם שֶׁהוּא עוֹשֶׂה, וּבִפְרָט פְּגַם הַבְּרִית, הוּא זוֹרֵק חֵץ מַמָּשׁ לְנַפְשׁוֹ, בִּבְחִינַת שֶׁאָמְרוּ רַבּוֹתֵינוּ זַ"ל כָּל זֶרַע שֶׁאֵינוֹ יוֹרֶה כַּחֵץ וְכוּ'. וְהִנֵּה בְּוַדַּאי זֶה שֶׁהִתְפָּאֵר שֶׁיָּכוֹל לַחֲזֹר וּלְהַמְשִׁיךְ הַחִצִּים לְאַחַר שֶׁהִשִּׂיגוּ וְהִגִּיעוּ לְתוֹךְ הַנִּזְרַק בּוֹ, בְּוַדַּאי הָיָה צַדִּיק נִפְלָא וְנוֹרָא וְחִדּוּשׁ נִפְלָא שֶׁלֹּא נִמְצָא דֻּגְמָתוֹ בְּכַמָּה דּוֹרוֹת, אַף-עַל-פִּי כֵן הָיָה נֶחֱשָׁב כְּלֹא נֶגֶד זֶה הַבֶּעטְלֶר שֶׁהָיָה בְּלֹא יָדַיִם, כִּי זֶה בְּלֹא יָדַיִם שְׁאָלוֹ תֵּכֶף אֵיזֶה מִן חִצִּים אַתָּה יָכוֹל לְהוֹצִיא, הַיְנוּ אֵיזֶה פְּגַם הַבְּרִית אַתָּה יָכוֹל לְתַקֵּן. כִּי יֵשׁ כַּמָּה וְכַמָּה בְּחִינוֹת בִּפְגַם הַבְּרִית אַלְפֵי אֲלָפִים וְרִבֵּי רְבָבוֹת, כִּי בְּוַדַּאי לֹא כָּל הַפְּגָמִים וְהַחֲטָאִים שָׁוִים. הֵשִׁיבוֹ, מִן פְּלוֹנִי, כְּלוֹמַר שֶׁזֶּה הַחֵלֶק מִפְּגַם הַבְּרִית שֶׁהוּא בְּחִינַת מִין חֵץ פְּלוֹנִי הוּא יָכוֹל לְהַחֲזִיר וּלְהַמְשִׁיךְ לַחוּץ וּלְתַקֵּן. עָנָה וְאָמַר זֶה שֶׁבְּלֹא יָדַיִם, עֲדַיִן אֵינְךָ יָכוֹל לְרַפְּאוֹת אֶת הַבַּת מַלְכָּה, שֶׁהִיא בְּחִינַת כְּלָלִיּוּת נַפְשׁוֹת יִשְׂרָאֵל, מֵאַחַר שֶׁאֵין אַתָּה יָכוֹל לְהוֹצִיא כִּי אִם מִין חֵץ אֶחָד, דְּהַיְנוּ שֶׁאֵינוֹ יָכוֹל לְתַקֵּן כִּי אִם פְּגַם הַבְּרִית אֶחָד יָדוּעַ, אֲבָל עֲדַיִן יֵשׁ חִצִּים רָעִים כָּאֵלּוּ שֶׁהֵם פְּגָמִים גְּדוֹלִים כָּאֵלּוּ שֶׁגַּם הוּא אֵינוֹ יָכוֹל לְהוֹצִיאָם וּלְתַקְּנָם. אֲבָל זֶה שֶׁבְּלֹא יָדַיִם הִתְפָּאֵר בַּסּוֹף שֶׁהוּא יָכוֹל לְהוֹצִיא כָּל הָעֲשָׂרָה מִינֵי חִצִּים שֶׁבָּהֶם כְּלוּלִים כָּל מִינֵי חֲטָאִים וְכָל מִינֵי פְּגַם הַבְּרִית שֶׁבָּעוֹלָם, כָּל הַחֲטָאִים וְהָעֲווֹנוֹת וְהַפְּשָׁעִים הַגְּדוֹלִים מְאֹד מְאֹד רַחֲמָנָא לִצְלַן, הַכֹּל כַּאֲשֶׁר לַכֹּל הוּא יָכוֹל לַחֲזֹר וּלְהַמְשִׁיךְ וּלְהוֹצִיא וּלְתַקֵּן הַכֹּל. כִּי הוּא יָכוֹל לִיכְנֹס לְתוֹךְ כָּל הָעֲשָׂרָה מִינֵי חוֹמוֹת שֶׁל מַיִם שֶׁשָּׁם מוּנַחַת הַבַּת מַלְכָּה שֶׁנָּפְלָה חֲלָשׁוֹת זֶה כַּמָּה וְכַמָּה מֵאוֹת שָׁנִים, וְהוּא יָכוֹל לִיכְנֹס לְשָׁם וְיוֹדֵעַ לְהוֹצִיא כָּל הָעֲשָׂרָה מִינֵי חִצִּים, וְיוֹדֵעַ כָּל הַעֲשָׂרָה מִינֵי דְפִיקִין, וְיוֹדֵעַ לְרַפְּאוֹתָהּ עַל-יְדֵי כָּל הַעֲשָׂרָה מִינֵי נְגִינָה שֶׁהֵם כְּלָלִיּוּת הַשִּׂמְחָה, שֶׁעִקַּר כָּל הָרְפוּאוֹת בְּגַשְׁמִיּוּת וְרוּחָנִיּוּת הוּא עַל-יְדֵי שִׂמְחָה, שֶׁהוּא בְּחִינַת יוּ"ד מִינֵי נְגִינָה, כִּי יוּ"ד מִינֵי נְגִינָה מְחַיִּן כָּל הָעֲשָׂרָה מִינֵי דְפִיקִין שֶׁהֵם חִיּוּת הָאָדָם, וְכָל הַחוֹלָאַת וְכָל הָרְפוּאוֹת תְּלוּיִים בָּהֶם, בְּהָעֲשָׂרָה מִינֵי דְפִיקִין. וְעִקַּר חִיּוּת הָעֲשָׂרָה מִינֵי דְּפִיקִין הוּא עַל-יְדֵי שִׂמְחָה, שֶׁהוּא בְּחִינַת עֲשָׂרָה מִינֵי נְגִינָה. עַל-כֵּן הַשִּׂמְחָה הוּא דָּבָר גָּדוֹל מְאֹד, וּצְרִיכִין לְחַזֵּק אֶת עַצְמוֹ בְּשִׂמְחָה תָּמִיד בְּכָל הַכֹּחוֹת, כִּי הִיא עִקַּר רְפוּאוֹת הַנֶּפֶשׁ וְהַגּוּף, בְּחִינַת רְפוּאַת הַבַּת מַלְכָּה.
אָחִי יַקִּירִי וַחֲבִיבִי נַפְשִׁי וּלְבָבִי, בֶּאֱמֶת אֵינִי יוֹדֵעַ בַּמֶּה זָכִינוּ לִשְׁמֹעַ נִפְלָאוֹת נוֹרָאוֹת כָּאֵלּוּ.
דּוֹרֵשׁ שְׁלוֹמוֹ בְּשִׂמְחָה וְאַהֲבָה וְגַעְגּוּעִים, הַמַּעְתִּיק הָעוֹמֵד עַל הַמִּשְׁמָר וּמִתְפַּלֵּל תָּמִיד עַל שְׁלוֹמוֹ, דּוֹרֵשׁ שָׁלוֹם לְכָל הַנִּלְוִים אֵלָיו הַמַּקְשִׁיבִים לְקוֹלוֹ.
יִשְׂרָאֵל דֹב אוֹדֶעסֶר
<h2>מז.</h2>
ב"ה, כ' שְׁבַט תשכ"א, טְבֶרְיָא.
נַפְשִׁי וְלִבִּי, הַמְשׁוֹטֵט בְּכָל הַשְּׁעָרִים לְחַפֵּשׂ וּלְבַקֵּשׁ אֶת קוֹל הַשִּׁיר וְהַנִּגּוּן הַנּוֹרָא שֶׁל הַצַּדִּיק, שֶׁעַל-יָדוֹ עִקַּר הַחִיּוּת וְהַקִּיּוּם שֶׁל כָּל יִשְׂרָאֵל, אַשְׁרֵי חֶלְקוֹ. שָׁלוֹם רַב.
מֵרֹב אַהֲבָתְךָ יוֹמָם וָלַיְלָה לֹא אֶשְׁכָּחֲךָ לְהִתְפַּלֵּל עַל שְׁלוֹמְךָ וְטוֹבָתְךָ!
עַל-יְדֵי הַשָּׁלוֹם וְהָאַהֲבָה מִתְוַעֲדִין אֶחָד עִם חֲבֵרוֹ, וּמַסְבִּירִין זֶה לָזֶה הַתַּכְלִית הָאֲמִתִּי, וּמַמְשִׁיכִין הַשָּׂגוֹת אֱלֹקוּת לְהַכִּיר וְלֵידַע אֶת הַבּוֹרֵא יִתְבָּרַךְ, עַד שֶׁעַל-יְדֵי זֶה נִתְבַּטֵּל דַּעַת הַמִּינִים שֶׁאוֹמְרִים אֵין עוֹלָם אֶלָּא אֶחָד.
שָׁלוֹם בָּא עַל-יְדֵי אֱמֶת, וְעִקַּר תִּקּוּן וּבֵרוּר הָאֱמֶת הוּא עַל-יְדֵי הַצַּדִּיק הָאֱמֶת שֶׁהוּא בְּחִינַת עֵצֶם נְקֻדַּת הָאֱמֶת שֶׁבְּיִשְׂרָאֵל, אַךְ הַשֶּׁקֶר הִתְגַּבֵּר כָּל-כָּךְ עַד שֶׁהִכְנִיס הַבַּעַל-דָּבָר עִרְבּוּבְיָא גְּדוֹלָה בֵּין יִשְׂרָאֵל, עַד שֶׁנַּעֲשֶׂה הָאֱמֶת עֲדָרִים עֲדָרִים, וְכָל אֶחָד אוֹמֵר שֶׁאֶצְלוֹ הָאֱמֶת, וְהֵקִים בָּעוֹלָם רָאשִׁים וּמַנְהִיגִים שֶׁל שֶׁקֶר בְּחִינַת נְבִיאֵי הַשֶּׁקֶר, וְהֵם חוֹלְקִים עַל נְקֻדַּת הָאֱמֶת וְרוֹצִים לְהַסְתִּיר וּלְהַעֲלִים אוֹתוֹ לְגַמְרֵי, וּמִזֶּה עִקַּר אֲרִיכַת הַגָּלוּת. וַעֲלֵיהֶם נֶאֱמַר "שָׂרֶיךָ סוֹרְרִים וְחַבְרֵי גַּנָּבִים" וְכוּ', כִּי הֵם עִקַּר הַגַּנָּבִים שֶׁגּוֹנְבִים דַּעַת הֶהָמוֹן, וּמַסְתִּירִין אוֹר נְקֻדַּת הָאֱמֶת כָּל-כָּךְ עַד שֶׁאִי אֶפְשָׁר לַעֲמֹד עֲלֵיהֶם. אֲבָל אַף-עַל-פִּי כֵן "וְאַתָּה מָרוֹם לְעוֹלָם ה'", כִּי נִיצוֹץ אֶחָד מִקְּדֻשַּׁת הָאֱמֶת שֶׁל הַצַּדִּיק הָאֱמֶת וּמִקְּדֻשַּׁת אוֹר תּוֹרָתוֹ הָאֲמִתִּית שֶׁמֵּאִיר וּמִתְנוֹצֵץ בְּלֶב אִישׁ הַיִּשְׂרְאֵלִי הֶחָפֵץ בֶּאֱמֶת, וּמַטֶּה דַּעְתּוֹ וּלְבָבוֹ אֶל הָאֱמֶת לַאֲמִתּוֹ - הַנִּיצוֹץ הַזֶּה הוּא שׂוֹרֵף וּמְכַלֶּה כָּל הַשְּׁקָרִים וְהַהַטְעָאוֹת שֶׁלָּהֶם וְכַיּוֹצֵא בָּהֶם, כִּי "שְׂפַת אֱמֶת תִּכּוֹן לָעַד". וְקֻשְׁטָא קָאי!
עִקַּר הַשָּׁלוֹם הוּא לְחַבֵּר שְׁנֵי הֲפָכִים, וּכְשֶׁאַתָּה רוֹאֶה שְׁנֵי אֲנָשִׁים שֶׁהֵם שְׁנֵי הֲפָכִים מַמָּשׁ, אַל תֹּאמַר שֶׁאִי אֶפְשָׁר לַעֲשׂוֹת שָׁלוֹם בֵּינֵיהֶם, כִּי אַדְרַבָּא זֶהוּ עִקַּר שְׁלֵמוּת הַשָּׁלוֹם, לְהִשְׁתַּדֵּל שֶׁיִּהְיֶה שָׁלוֹם בֵּין שְׁנֵי הֲפָכִים. וְלִזְכּוֹת לְשָׁלוֹם הוּא עַל-יְדֵי הַצַּדִּיק הַמֵּאִיר הָאֱמֶת בְּלֵב כָּל אֶחָד, וּמַרְבֶּה שָׁלוֹם בָּעוֹלָם, וְגַם עוֹשֶׂה שָׁלוֹם בֵּין יִשְׂרָאֵל לַאֲבִיהֵם שֶׁבַּשָּׁמַיִם.
אִם הָיוּ בֶּן גּוּרְיוֹן וְלָבוֹן וְכָל הַחֲבֵרִים חוֹתְרִים בְּכָל כֹּחָם לִטְעֹם צוּף דְּבַשׁ נֹעַם הַחָכְמָה שֶׁל הַצַּדִּיק הֶחָכָם הָאֲמִתִּי, הַחוֹפֵר בְּאֵרוֹת וּמַעְיָנוֹת חֲדָשׁוֹת, מַעְיְנוֹת הַחָכְמָה שֶׁאֵינָם פּוֹסְקִים, הַנּוֹבְעִים שֶׁמֶן אֲפַרְסְמוֹן וְכָל מִינֵי רֵיחוֹת טוֹבִים יְקָרִים וְנִפְלָאִים שֶׁמְּטַהֲרִים וּמְנַקִּים מִכָּל הַלִּכְלוּכִים וְהַתּוֹעֵבוֹת וּמִכָּל הַטֻּמְאוֹת שֶׁבָּעוֹלָם, אֲזַי בְּוַדַּאי הָיָה נַעֲשֶׂה שָׁלוֹם נִפְלָא וְאַהֲבָה וְאַחְדּוּת גָּדוֹל בֵּינֵיהֶם.
הַמַּעְתִּיק הַקָּשׁוּר לְךָ בְּקִשְׁרֵי אַהֲבָה בַּל יִמּוֹט לְעוֹלָם.
יִשְׂרָאֵל דֹב אוֹדֶעסֶר
<h2>מח.</h2>
ב"ה, כ"ג שְׁבָט תשכ"א, טְבֶרְיָא.
יְדִידוּת לִבִּי, בַּעַל שֵׂכֶל בָּהִיר יָשָׁר וְזַךְ לִבְחֹן וּלְבָרֵר הָאֱמֶת הָאֲמִתִּי הַפּוֹדֶה מִכָּל הַצָּרוֹת, בַּעַל הַיְשׁוּעוֹת יוֹשִׁיעַ אוֹתְךָ שֶׁתִּבְרַח מִכָּל מַה שֶּׁעוֹבֵר עָלֶיךָ לְהַצַּדִּיק הַמְהַפֵּךְ הַכֹּל לְטוֹבָה.
הָאִגְּרוֹת שֶׁלָּנוּ הֵם רְפוּאוֹת יְקָרוֹת, כִּי הֵם מַיִם חַיִּים נוֹזְלִים מִמַּעְיַן הַחָכְמָה שֶׁל הַבֶּעטְלֶר הָעִוֵּר שֶׁהוּא הַזָּקֵן שֶׁבַּזְּקֵנִים, שֶׁאָמַר אֲנִי זָקֵן מְאֹד וַאֲנִי תִּינוֹק וְיָנִיק לְגַמְרֵי וְכוּ', אֲשֶׁר הוּא רְפוּאָתֵינוּ וְחַיֵּינוּ לְדוֹר דּוֹר. יִרְאוּ עֵינֶיךָ וְיִשְׂמַח לִבְּךָ, וְרָאוּי לְךָ לָתֵת לֵב לְקַבֵּל מִזֶּה רְמָזִים נִפְלָאִים לְהָבִין פְּעֻלּוֹת ה' וּגְדֻלָּתוֹ עַד אֵין חֵקֶר שֶׁעֲדַיִן רַחֲמֵי ה' יִתְבָּרַךְ עָלֶיךָ וְעָלַי, וּבְוַדַּאי לֹא יַעֲזֹב אוֹתְךָ לְעוֹלָם, וְאֵיךְ שֶׁיִּהְיֶה, אֵיךְ שֶׁיִּהְיֶה, יִהְיֶה אַחֲרִיתְךָ לְטוֹבָה, רַק חֲזַק וֶאֱמַץ מְאֹד לְהִתְגַּבֵּר בְּכָל עֹז לְשַׂמֵּחַ נַפְשְׁךָ תָּמִיד בְּכָל עֵת, וְלַהֲפֹךְ כָּל מִינֵי מְרִירוּת דִּמְרִירוּת, וְכָל מִינֵי יָגוֹן וַאֲנָחָה לְשָׂשׂוֹן וְשִׂמְחָה. כִּי מָה הָיִינוּ עוֹשִׂים אִם בִּמְרִירוּת וְיָגוֹן וַאֲנָחָה כָּזֹאת הָיִינוּ מִתְנַגְּדִים עַל אוֹר הָאוֹרוֹת כָּזֶה שֶׁהוּא מְקוֹר חַיֵּינוּ וְכָל תִּקְוָתֵנוּ לָנֶצַח. חַס וְשָׁלוֹם, חַס וְשָׁלוֹם, הָיָה נֶאֱבָד תִּקְוָתֵנוּ לְגַמְרֵי חָלִילָה. עַתָּה עַתָּה יֵשׁ וָיֵשׁ תִּקְוָה טוֹבָה וְנִפְלָאָה לְכָל הַדּוֹרוֹת וְגַם לִי גַּם לְךָ יִהְיֶה תִּקְוָה טוֹבָה בְּלִי סָפֵק. קַוֵּה לַה' וְיוֹשַׁע לַךְ!
הַכְּלָל שֶׁצְּרִיכִין הָרַבִּי הַגָּדוֹל בְּיוֹתֵר כְּדֵי לִזְכּוֹת לְהַשָּׂגוֹת אֱלֹקוּת, וּמִי שֶׁמְּקָרֵב עַצְמוֹ לְקָטָן בַּמַּעֲלָה, לֹא דַּי שֶׁאֵינוֹ מוֹעִיל לוֹ, כִּי אֵינוֹ יָכוֹל לְרַפְּאוֹת חֳלָיֵי נַפְשׁוֹ הָעֲצוּמִים, אַף גַּם מְקַלְקְלוֹ הַרְבֵּה. מִכָּל שֶׁכֵּן כְּשֶׁזֶּה הַקָּטָן בַּמַּעֲלָה הוּא בַּעַל מַחֲלֹקֶת וְחוֹלֵק עַל הַצַּדִּיק הָאֱמֶת הַגָּדוֹל בַּמַּעֲלָה מֻפְלֶגֶת מְאֹד, שֶׁהוּא יָגֵעַ כָּל יָמָיו לְהַמְשִׁיךְ הַשָּׂגַת וִידִיעַת אֱלֹקוּתוֹ יִתְבָּרַךְ בִּדְרָכִים נִפְלָאִים, בְּשִׂכְלִיּוּת עֲמֻקִּים וְנִפְלָאִים נוֹרָאִים וַעֲצוּמִים וְנִשְׂגָּבִים מְאֹד מְאֹד, עַד אֲשֶׁר בְּגֹדֶל כֹּחוֹ וְחָכְמָתוֹ הָרָמָה יָכוֹל לְהַכְנִיס הַשָּׂגַת וִידִיעַת אֱלֹקוּתוֹ יִתְבָּרַךְ אֲפִלּוּ בְּכָל הָרְחוֹקִים מְאֹד, וּבְעֹצֶם כֹּחוֹ הִשְׁאִיר אַחֲרָיו בְּרָכָה סְפָרִים נוֹרָאִים כָּאֵלֶּה וְהִתְגַלּוּת חִדּוּשִׁים חֲדָשִׁים כָּאֵלֶּה, וְתַלְמִידִים יְקָרִים שֶׁמַּמְשִׁיכִין הֶאָרַת דַּעְתּוֹ הַקְּדוֹשָׁה לְדוֹרוֹת.
וְזֶה הַקָּטָן בַּמַּעֲלָה אֲשֶׁר אֵינוֹ יוֹדֵעַ שׁוּם דֶּרֶךְ וְנָתִיב וּשְׁבִיל בְּהַמְשָׁכַת הַשָּׂגוֹת אֱלֹקוּת לָעוֹלָם, כִּי גַּם בְּעַצְמוֹ עֲדַיִן לֹא הִתְחִיל לְהַשִּׂיג שׁוּם הַשָּׂגָה קַלָּה, וּכְשֶׁהוּא חוֹלֵק עַל צַדִּיק כָּזֶה, וְתוֹרָה כָּזֹאת, וְעַל אֲנָשָׁיו הָעוֹסְקִים בִּסְפָרָיו הַקְּדוֹשִׁים שֶׁעַל-יָדָם יְכוֹלִים לְרַפְּאוֹת גַּם הַחוֹלֶה הַגָּדוֹל בְּיוֹתֵר, וַעֲדַיִן הוּא עוֹסֵק אַחַר הִסְתַּלְּקוּתוֹ לְהַמְשִׁיךְ וּלְהָאִיר הַשָּׂגוֹת אֱלֹקוּת גַּם בְּהַרְחוֹקִים וְהַחוֹלִים בְּיוֹתֵר עַל-יְדֵי סְפָרָיו וְתַלְמִידָיו הַיְקָרִים, וְזֶה חוֹלֵק עֲלֵיהֶם - בְּוַדַּאי הוּא מְקַלְקֵל הַרְבֵּה מְאֹד לְהַשּׁוֹמְעִים אֵלָיו לְהִתְרַחֵק מִמְּקוֹר חַיִּים כָּאֵלֶּה!
יֵשׁ מַנְהִיגִים שֶׁנִּקְרָאִים בְּשֵׁם רַבִּי, וּבְוַדַּאי אֵינָם יְכוֹלִים לְהַנְהִיג אֲפִלּו אֶת עַצְמָן, מִכָּל שֶׁכֵּן אֲחֵרִים. וְאַף-עַל-פִּי כֵן הֵם נוֹטְלִים גְּדֻלָּה לְעַצְמָן וְרוֹדְפִים אַחַר הַהִתְנַשְּׂאוּת לְהַנְהִיג הָעוֹלָם. צָרִיךְ כָּל אֶחָד לִרְאוֹת שֶׁלֹּא לְהַסְמִיךְ אוֹתָם שֶׁלֹּא לִיתֵּן לָהֶם שׁוּם תֹּקֶף וָעֹז, כִּי הֵם עַצְמָן אֵינָם חַיָּבִים כָּל-כָּךְ כִּי יֵשׁ לָהֶם יֵצֶר הָרָע גָּדוֹל לְהַנְהִיג הָעוֹלָם, אַךְ אֵלּוּ הַנּוֹתְנִים לָהֶם תֹּקֶף וְעֹז וְנִסְמָכִים עַל-יָדָם שֶׁיִּהְיוּ נִקְרָאִים בְּשֵׁם רַבִּי, הֵם עֲתִידִים לִיתִֵּן דִּין וְחֶשְׁבּוֹן.
בְּזֶה הַזְּמַן אֵין בַּנִּמְצָא שֶׁיִּרְצֶה אֶחָד הִתְנַשְּׂאוּת לְשֵׁם שָׁמַיִם, עַל-כֵּן עַכְשָׁו אָסוּר לִרְדֹּף אַחַר הַהִתְנַשְּׂאוּת, אֶלָּא יִבְרַח מִן הַכָּבוֹד וְהַהִתְנַשְּׂאוּת בְּתַכְלִית בֶּאֱמֶת.
אִם הָיָה לָאָדָם יִשּׁוּב הַדַּעַת, הָיָה רוֹאֶה שֶׁכָּל עִנְיְנֵי הָעוֹלָם הַזֶּה הַכֹּל שְׁטוּת וְהֶבֶל, וּבִפְרָט הַתַּאֲוָה שֶׁל כָּבוֹד וּמַנְהִיגוּת לִהְיוֹת מְפֻרְסָם וְלִנְסֹעַ עַל-פְּנֵי הַמְּדִינָה, הַכֹּל הֶבֶל וּרְעוּת רוּחַ, וְהוּא שְׁטוּת גָּדוֹל בֶּאֱמֶת.
הָרְשָׁעִים וְהַחוֹלְקִים עַל הַצַּדִּיק הֵם בְּחַיֵּיהֶם קְרוּאִים מֵתִים, כִּי אֵין לָהֶם רוּחַ חַיִּים דִקְדֻשָּׁה שֶׁנִּמְשָׁךְ רַק עַל-יְדֵי הַצַּדִּיק הָאֱמֶת.
עִקַּר שֵׁם תַּלְמִיד חָכָם הוּא רַק מִי שֶׁמְּקֹרָב לְהֶחָכָם וְהַצַּדִּיק הָאֱמֶת, כִּי עַל שֵׁם זֶה נִקְרָא תַּלְמִיד חָכָם, שֶׁהוּא תַּלְמִיד שֶׁל הֶחָכָם שֶׁהוּא הַצַּדִּיק הָאֱמֶת. וּלְהִפּוּךְ, עַם הָאָרֶץ נִקְרָא מִי שֶׁלֹּא שִׁמֵּשׁ תַּלְמִיד חָכָם כְּמוֹ שֶׁאָמְרוּ רַבּוֹתֵינוּ זַ"ל. כִּי כְּשֶׁאֵינוֹ מְקֹרָב לְהֶחָכָם וּלְהַצַּדִּיק הָאֱמֶת הוּא בִּכְלַל עַם הָאָרֶץ, כִּי אֵין לוֹ כֹּחַ לְקַבֵּל חָכְמָה שֶׁהוּא הַשָּׂגַת אֱלֹקוּת, אֲפִלּוּ אִם הוּא לַמְדָּן וְחָכָם, וַאֲפִלּוּ אִם יֵשׁ לוֹ מַעֲשִׂים טוֹבִים, כִּי אֶל הַתַּכְלִית הַנִּצְִחִי שֶׁהוּא הַשָּׂגַת אֱלֹקוּת אִי אֶפְשָׁר לָבוֹא כִּי אִם עַל-יְדֵי הַצַּדִּיק הָאֱמֶת וְתַלְמִידָיו וְתַלְמִידֵי תַּלְמִידָיו וְכוּ'.
הַמַּעְתִּיק הַדּוֹרֵשׁ בִּשְׁלוֹמוֹ וּמַעְתִּיר בַּעֲדוֹ תָּמִיד.
יִשְׂרָאֵל דֹּב אוֹדֶסֶר
חוּס וַחֲמֹל עָלַי אָבִי, אָב הָרַחֲמָן, עֲשֵׂה עִמִּי פְּלָאוֹת וְשָׁמְרֵנוּ וְהַצִּילֵנוּ בְּרַחֲמֶיךָ הָרַבִּים מִמַּנְהִיגִים שֶׁל שֶׁקֶר, וְתִשְׁמְרֵנוּ שֶׁלֹּא נִתְקָרֵב אֲלֵיהֶם, וְלֹא נִתֵּן לָהֶם תֹּקֶף וְלֹא נַסְמִיךְ אוֹתָם בְּשֵׁם רַבִּי, וְנִתְרַחֵק מֵהֶם בְּכָל מִינֵי הִתְרַחֲקוּת, וְלֹא יַזִּיקוּ לָנוּ בְּשׁוּם דָּבָר לֹא בְּגַשְׁמִיּוּת וְלֹא בְּרוּחָנִיּוּת, כִּי אַתָּה יוֹדֵעַ אֶת עֹצֶם הַפְּגָמִים וְהַקִּלְקוּלִים שֶׁגּוֹרְמִים בָּעוֹלָם אֵלּוּ הַמְפֻרְסָמִים שֶׁל שֶׁקֶר הַנִּקְרָאִים בְּשֵׁם רַבִּי וְנִסְמְכוּ שֶׁלֹּא כַּדִּין, כִּי הֵם בְּעַצְמָם אֵינָם יְכוֹלִים לָתֵת עֵצָה לְנַפְשָׁם, וְאֵינָם יוֹדְעִים לְהוֹצִיא מִשְׁפְּטֵי אֱמֶת וְהַנְהָגוֹת יְשָׁרוֹת לָהֶם בְּעַצְמָן, וְאֵיךְ יוּכְלוּ לְהַנְהִיג אֲחֵרִים!
הַנַּ"ל
<h2>מט.</h2>
ב"ה, עֶרֶב רֹאשׁ חֹדֶשׁ אֲדָר תשכ"א. טְבֶרְיָא.
יַקִּירִי, הַחוֹתֵר חֲתִירוֹת לִמְצֹא הַמַּיִם עֲמֻקִּים שֶׁמֵּהֶם גְּדֵלָה הָאֱמוּנָה, וְנִצּוֹלִים מִמֵּימֵי הַמַּבּוּל וְהַחשֶׁךְ שֶׁהֵם אֱמוּנוֹת כָּזְבִיּוֹת שֶׁל הַצְּבוּעִים וְהַשַּׁקְרָנִים מַנְהִיגֵי שֶׁקֶר, וְהַכְּפִירוּת שֶׁל חַכְמֵי הַטֶּבַע, שָׁלוֹם וְיֶשַׁע רַב. אַשְׁרֵי חֶלְקוֹ וְגוֹרָלוֹ.
יוֹם הוֹלֵךְ וְיוֹם בָּא, וּכְבָר בָּאנוּ בַּיָּמִים, וְהַזְּמַן רָץ וּפוֹרֵחַ וְאֵינוֹ עוֹמֵד אֲפִלּוּ רֶגַע אַחַת, וּבְכָל יוֹם וָיוֹם הוֹלְכִים וּמִתְקָרְבִים לַיּוֹם הָאַחֲרוֹן, וְאִם לֹא עַכְשָׁו אֵימָתַי. גִּיוַואלְד בְּרוּדֶער (אֲהָהּ אָחִי), הֵיכָן אֲנַחְנוּ בָּעוֹלָם. מָה אָנוּ שׁוֹתְקִים, וּמָה אָנוּ עוֹשִׂים בְּזֶה הָעוֹלָם. הֲלֹא ה' יִתְבָּרַךְ עִמָּנוּ וְעוֹמֵד עָלֵינוּ בְּכָל רֶגַע, וְרוֹאֶה בְּמַעֲשֵׂינוּ, וּמִי לֹא יִתְבַּיֵּשׁ וְלֹא יִירָא וְיִפְחוֹד מִפָּנָיו. אֵין לָנוּ שׁוּם עֵצָה וְנֶחָמָה וְתִקְוָה וְהַצָּלָה, רַק לָנוּס וְלִבְרֹחַ אֶל הַצַּדִּיק הָאֱמֶת הַמֻּבְחָר, שֶׁרָאוּי לְהַאֲמִין בּוֹ, וּלְהִתְדַּבֵּק וּלְהִתְקַשֵּׁר אֵלָיו, הַמַּמְשִׁיךְ וּמְגַלֶּה עֵצוֹת חֲדָשׁוֹת פִּלְאֵי פְּלָאוֹת בְּלִי גְּבוּל, הַנִּמְשָׁכִים מִבְּחִינַת מָשִׁיחַ, שֶׁאִי אֶפְשָׁר לְסָתְרָן בְּשׁוּם אֹפֶן, שֶׁעַל-יָדָם מְגַלֶּה הָאֱמוּנָה בִּשְׁלֵמוּת לְעֵין כָּל, וְיָשׁוּב וִיקָרֵב כָּל יִשְׂרָאֵל לַה' יִתְבָּרַךְ, וִימַלֵּא הָאָרֶץ דֵּעָה לָדַעַת אֶת ה', לְקַיֵּם אֶת הַתּוֹרָה הַמְּסוּרָה בְּיָדֵינוּ מִפִּי משֶׁה רַבֵּנוּ עָלָיו הַשָּׁלוֹם. אַשְׁרֵי הַזּוֹכֶה לִמְצֹא צַדִּיק כָּזֶה וּלְהִכָּלֵל בְּתוֹךְ הַקִּבּוּץ הַקָּדוֹשׁ הַנִּקְרָאִים עַל שְׁמוֹ וְהוֹלְכִים בִּדְרָכָיו!
צָרִיךְ הָאָדָם לְהִסְתַּכֵּל מְאֹד עַל דְּרָכָיו, וּלְהַגְּדִיל דַּעְתּוֹ וְשִׂכְלוֹ לְהִסְתַּכֵּל וּלְהִתְבּוֹנֵן הֵיטֵב עַל כָּל הַסִּבּוֹת וְהָעִנְיָנִים שֶׁה' יִתְבָּרַךְ מַזְמִין לוֹ וּמִתְגַּלְגֵּל עִמּוֹ בְּכָל יוֹם, לְהָבִין מֵהֶם הָרְמָזִים שֶׁה' יִתְבָּרַךְ מְרַמֵּז לוֹ בָּהֶם, לְהִתְקָרֵב אֵלָיו בְּכָל פַּעַם מִכָּל מָקוֹם שֶׁהוּא, עַל-יְדֵי הַצַּדִּיק הַמִּשְׁתַּדֵּל בְּתַקָּנָתוֹ!
ה' יִתְבָּרַךְ מְרַחֵם עָלֵינוּ וּמֵאִיר לָנוּ גַם בְּתוֹךְ עֹמֶק הַחשֶׁךְ הֶאָרַת הָעֵצוֹת הָעֲמֻקּוֹת הַנּוֹרָאוֹת לְהַצִּיל נַפְשֵׁנוּ מִנִּי שַׁחַת, אֲבָל צְרִיכִים לָזֶה הַבְחָנָה גְּדוֹלָה, שֶׁלֹּא יִטְעֶה מִן הָאֱמֶת עַל-יְדֵי הַמְּסִיתִים וְהַמַּדִּיחִים בְּעֵצוֹת שְׁקָרִים וּבִדְבָרִים בְּדוּיִים שֶׁלָּהֶם, הַמְאַבְּדִים אֶת הָאָדָם מִשְּׁנֵי עוֹלָמוֹת. וּמִי שֶׁחָפֵץ בָּאֱמֶת לַאֲמִתּוֹ זוֹכֶה לְהַבְחִין בֵּין יוֹם וּבֵין לַיְלָה, דְּהַיְנוּ בֵּין עֵצוֹת טוֹבוֹת אֶל הַהֵפֶךְ.
צָרִיךְ לָזֶה זְכִיָּה גְּדוֹלָה שֶׁיִּזְכֶּה לְיַשֵּׁב עַצְמוֹ שָׁעָה אַחַת בַּיּוֹם, וְשֶׁיִּהְיֶה לוֹ חֲרָטָה עַל מַה שֶּׁצְּרִיכִים לְהִתְחָרֵט, כִּי לַאו כָּל אָדָם זוֹכֶה לְיִשּׁוּב הַדַּעַת. עַל-כֵּן צְרִיכִים לְהִתְגַּבֵּר מְאֹד לִרְאוֹת לְיַשֵּׁב עַצְמוֹ הֵיטֵב עַל כָּל מַעֲשָׂיו וְהַנְהָגוֹתָיו אִם כָּךְ רָאוּי לוֹ לְבַלּוֹת יָמָיו בְּמַעֲשִׂים כָּאֵלֶּה.
לְדַבֵּר עִם חֲבֵרוֹ וּלְקָרְבוֹ אֶל הָאֱמֶת לַאֲמִתּוֹ, וִיקַבְּלוּ דֵּין מִן דֵּין - זֶה הָעֵסֶק יָקָר וְחָשׁוּב מְאֹד אֵצֶל ה' יִתְבָּרַךְ יוֹתֵר מִכָּל הָעֲבוֹדוֹת, כִּי זֶה עִקַּר גְּדֻלָּתוֹ וּכְבוֹדוֹ יִתְבָּרַךְ כְּשֶׁהָרְחוֹקִים בְּיוֹתֵר מִתְקָרְבִים אֵלָיו יִתְבָּרַךְ.
עִקַּר הַהִתְפָּאֲרוּת וְהַשַּׁעֲשׁוּעִים שֶׁל ה' יִתְבָּרַךְ הוּא עַל-יְדֵי חִדּוּשִׁים דַּיְקָא, דְּהַיְנוּ כְּשֶׁעוֹלֶה הִתְפָּאֲרוּת חָדָשׁ לְמַעְלָה עַל-יְדֵי הִתְקָרְבוּת הָרְחוֹקִים, וְכָל הַהִתְפָּאֲרוּת שֶׁה' יִתְבָּרַךְ מִתְפָּאֵר בְּיִשְׂרָאֵל אֵינוֹ עוֹלֶה כְּלָל נֶגֶד אוֹר הַהִתְפָּאֲרוּת הֶחָדָשׁ שֶׁעוֹלֶה לְמַעְלָה כְּשֶׁמִּתְקָרֵב אֶחָד מֵהָרְחוֹקִים מֵחָדָשׁ אֵלָיו יִתְבָּרַךְ וְרוֹצֶה לְעָבְדוֹ בֶּאֱמֶת. כִּי זֶה עִקַּר גְּדֻלָּתוֹ וְהִתְפָּאֲרוּתוֹ יִתְבָּרַךְ כְּשֶׁמִּתְקָרְבִים הָרְחוֹקִים אֵלָיו יִתְבָּרַךְ, כִּי אֵין הַמֶּלֶךְ מִתְפָּאֵר בִּלְבוּשׁ מַלְכוּת שֶׁיֵּשׁ לוֹ מִכְּבָר, אֲפִלּוּ הֵם יְקָרִים וַחֲשׁוּבִים מְאֹד, כְּמוֹ שֶׁמִּתְפָּאֵר בִּלְבוּשׁ חָדָשׁ וְגָוֶן חָדָשׁ שֶׁעוֹלֶה לְמַעְלָה עַל-יְדֵי שֶׁנִּתְקָרֵב הָרָחוֹק לַה' יִתְבָּרַךְ, שֶׁזֶּה עִקַּר שַׁעֲשׁוּעָיו וְהִתְפָּאֲרוּתוֹ וּכְבוֹדוֹ וְגָדְלוֹ יִתְבָּרַךְ.
עִקַּר שְׁלֵמוּת הָעֵצָה כְּשֶׁהִיא בִּבְחִינַת "כֻּלּוֹ זֶרַע אֱמֶת" שֶׁתִּהְיֶה אֱמֶת גָמוּר וּבָרוּר מִתְּחִלָּה וְעַד סוֹף, וְאֵין בָּהּ שׁוּם נִפְתָּל וְעִקֵּשׁ כְּלָל.
עִקַּר הִלּוּךְ הָאָדָם בְּדַרְכֵי הַתּוֹרָה הוּא עַל-יְדֵי עֵצוֹת טוֹבוֹת, אַךְ צְרִיכִים שְׁמִירָה גְּדוֹלָה שֶׁלֹּא יִגֹּף בָּאֶבֶן רַגְלוֹ, שֶׁלֹּא יִהְיֶה נִכְשָׁל בְּעֵצוֹת רָעוֹת שֶׁל הַמַּנְהִיגִים הָרוֹדְפִים אַחַר הַמָּמוֹן וְכָבוֹד וּשְׁאָר תַּאֲווֹת עוֹלָם הַזֶּה, כִּי רֹב עֲצוֹתֵיהֶם מְקַלְקֶלוֹת וְכַמָּה אֲנָשִׁים נִלְכְּדוּ בָּהֶם כַּצִּפֳּרִים הָאֲחוּזוֹת בְּפַח רַחֲמָנָא לִצְלַן. כִּי כְּמוֹ שֶׁעַל-יְדֵי עֵצוֹת דִּקְדֻשָּׁה נִתְגַּדְּלָה הָאֱמוּנָה, כְּמוֹ-כֵן לְהֵיפֶךְ, עַל-יְדֵי עֵצוֹת רָעוֹת חַס וְשָׁלוֹם נֶחְלְשָׁה הָאֱמוּנָה דִּקְדֻשָּׁה, וְנִמְשָׁכִים אֱמוּנוֹת כָּזְבִיּוֹת, וּכְפִירוּת וְאֶפִּיקוֹרְסוּת רַחֲמָנָא לִצְלַן.
הַצַּדִּיק מַכְנִיעַ וּמְבַטֵּל חָכְמַת הַטֶּבַע וּמְגַלֶּה שֶׁהַכֹּל מִתְנַהֵג רַק בִּרְצוֹנוֹ יִתְבָּרַךְ, וְעַל-יְדֵי זֶה נִתְבַּטֵּל כָּל מִינֵי רֹגֶז וְכַעַס וּמַחֲלֹקֶת, וְנִתְרַבֶּה בְּחִינַת רָצוֹן וְאַהֲבָה וְשָׁלוֹם בָּעוֹלָם.
הַמַּעְתִּיק הַדּוֹרֵשׁ שְׁלוֹמוֹ וִישׁוּעָתוֹ בְּכָל לֵב.
יִשְׂרָאֵל דֹב אוֹדֶעסֶר
<h2>נ.</h2>
ב"ה, ו' אֲדָר תשכ"א, טְבֶרְיָא.
שְׁלֵמוּת כָּל הַדְּבָרִים הוּא הָאֱמוּנָה,
וּבִלְתִּי הָאֱמוּנָה כָּל הַדְּבָרִים חֲסֵרִים.
לִבִּי וְגַעְגּוּעִי, הַשּׁוֹטֵט בִּשְׂדֵה הַצַּדִּיק לְחַפֵּשׂ וְלִלְקֹט שִׂיחוֹתָיו וְתוֹרוֹתָיו שֶׁהֵם שְׁבִילִים וּמְסִילוֹת וּדְרָכִים רְחָבִים לְהַשִּׂיג וּלְהַכִּיר אֶת הַבּוֹרֵא יִתְבָּרַךְ, בְּרָכָה וְשָׁלוֹם לְחַיִּים אֲרֻכִּים.
צָרִיךְ לָשִׂים לֵב לִזְכֹּר הֵיטֵב, לְהַאֲמִין בְּעַצְמוֹ, שֶׁשֹּׁרֶשׁ נִשְׁמָתוֹ גְּדוֹלָה וּגְבוֹהָה וִיקָרָה מְאֹד וְהִיא מִשֹּׁרֶשׁ בֶּן הַמֶּלֶךְ הָאֱמֶת, רַק שֶׁיָּרְדָה לְאַרְצִיּוּת וְגַשְׁמִיּוּת זֶה הָעוֹלָם לִמְקוֹמוֹת רְחוֹקִים מִחוּץ לִתְחוּם הַקְּדֻשָּׁה, כְּדֵי שֶׁעַל-יְדֵי זֶה דַּיְקָא יִרְצֶה וְיִשְׁתּוֹקֵק לַחְתֹּר לְהִמָּלֵט וְלִבְרֹחַ בְּכָל כֹּחוֹ לְהַצַּדִּיק שֶׁכָּבַשׁ דַּרְכֵי הַתְּשׁוּבָה וּמַרְחִיב אוֹתָם, וּמַמְשִׁיךְ עֵצוֹת אֲמִתִּיּוֹת וּנְכוֹנוֹת וְתִקּוּנִים נִפְלָאִים עַד שֶׁיָּבוֹא לִמְקוֹר נִשְׁמָתוֹ, וְיִזְכֶּה לָשׁוּב אֶל ה' וִירַחֲמֵהוּ.
אֲפִלּוּ כְּשֶׁהָאָדָם עָבַר מַה שֶּׁעָבַר, וְנָפַל לִתְהוֹם תַּחְתִּיּוֹת עַד אֵין תַּכְלִית, גַּם שָׁם ה' יִתְבָּרַךְ נִמְצָא וּמְצַמְצֵם אֶת עַצְמוֹ וּמַסְתִּיר אֶת עַצְמוֹ בְּדַרְכֵי נִפְלְאוֹתָיו הָעֲצוּמִים וּמַזְכִּיר אוֹתוֹ בְּכָל פַּעַם בְּכַמָּה וְכַמָּה רְמָזִים שׁוֹנִים בְּכָל יוֹם וּבְכָל מָקוֹם כְּדֵי שֶׁיָּשׁוּב אֵלָיו, וְהָעִקָּר שֶׁיִּשְׁתַּדֵּל בְּכָל עֹז לְהִתְקַשֵּׁר לְצַדִּיק הָאֱמֶת כְּדֵי שֶׁיִּזְכֶּה עַל-יָדוֹ לֶאֱמוּנָה שְׁלֵמָה שֶׁהִיא כְּלָל וְעִקַּר כָּל הַתּוֹרָה כֻּלָּהּ, וְאָז בְּוַדַּאי יֵשׁ לוֹ תִּקְוָה לְעוֹלָם יִהְיֶה אֵיךְ שֶׁיִּהְיֶה.
בְּוַדַּאי מֵאֵת ה' הָיְתָה זֹאת שֶׁהִזְמִין לְךָ בְּהַשְׁגָּחָה נִפְלָאָה בְּכַמָּה מִינֵי רְמָזִים וְגִלְגּוּלִים אֶת הַצַּדִּיק, דֶּער גְּרוֹיסֶער מַאן, דֶּער אֶמִתֶ'ער אִישׁ חֶסֶד (הַאִישׁ הַגָּדוֹל, אִישׁ חֶסֶד הָאֱמֶת), שֶׁבְּתוֹרָתוֹ הַנּוֹרָאָה יְכוֹלִים לִמְצֹא כָּל מְבֻקָּשׁ, וְאֵין שׁוּם נְפִילָה וִירִידָה שֶׁבָּעוֹלָם שֶׁלֹּא יוּכַל לַעֲלוֹת מִשָּׁם. אַךְ גַּם תְּשׁוּקָתְךָ הָעֲצוּמָה, וְתַבְעֵרַת לִבְּךָ אֶל הָאֱמֶת זִכָּה אוֹתְךָ לָזֶה. הִסְתַּכֵּל בְּעֵין הָאֱמֶת וְשִׂים לִבְּךָ לָזֶה הֵיטֵב, עַד שֶׁיָּאִירוּ עָלֶיךָ כָּל הָאוֹרוֹת וְהַתִּקּוּנִים שֶׁל הַצַּדִּיק. אַשְׁרֵי חֶלְקְךָ וְגוֹרָלְךָ.
עִקַּר בְּרִיאַת שָׁמַיִם וָאָרֶץ הָיָה רַק בִּשְׁבִיל זֶה, שֶׁיַּתְחִיל הָאָדָם בְּכָל פַּעַם מֵרֵאשִׁית, כְּאִלּוּ נוֹלַד הַיּוֹם, וּכְאִלּוּ הַיּוֹם הוּא רֵאשִׁית הַתְחָלָתוֹ.
רַבֵּנוּ זַ"ל הִזְהִיר מְאֹד שֶׁאָסוּר לִהְיוֹת זָקֵן, הַיְנוּ לְהַתְחִיל בְּכָל פַּעַם מֵחָדָשׁ וְלַחְשֹׁב בְּכָל פַּעַם שֶׁעֲדַיִן אֵין לוֹ שׁוּם הֲוָיָה בָּעוֹלָם כְּלָל, וְרוֹצֶה לְהַתְחִיל לְהָכִין אֶת עַצְמוֹ שֶׁיִּהְיֶה לוֹ הֲוָיָה בָּעוֹלָם, וַאֲפִלּוּ מִי שֶׁהוּא זָקֵן גָּדוֹל וַעֲדַיִן לֹא הִתְחִיל כְּלָל לַעֲשׂוֹת תְּשׁוּבָה וְהוּא רָחוֹק מְאֹד מִקְּדֻשַּׁת הַתּוֹרָה כְּמוֹ שֶׁהוּא רָחוֹק, וַאֲפִלּוּ אִם עָבַר עַל כָּל הַתּוֹרָה כֻּלָּהּ אֲלָפִים וּרְבָבוֹת פְּעָמִים, אַל יֹאמַר בְּלִבּוֹ שֶׁכְּבָר נִזְקַן בְּמַעֲשָׂיו וְכוּ' עַד שֶׁאִי אֶפְשָׁר לוֹ לְהִשְׁתַּנּוֹת, רַק כָּל הַיָּמִים אֲשֶׁר הוּא חַי עַל פְּנֵי הָאֲדָמָה, עַד יוֹם מוֹתוֹ, כָּל זְמַן שֶׁהַנְּשָׁמָה בְּקִרְבּוֹ, כָּל זְמַן שֶׁיָּכוֹל לָזוּז עוֹד בְּאֵיבָר אֶחָד, יִתְגַּבֵּר לְחַנֵּך עַצְמוֹ בְּכָל פַּעַם, וְיַתְחִיל בְּכָל פַּעַם מֵחָדָשׁ לְהָכִין אֶת עַצְמוֹ שֶׁיִּהְיֶה לוֹ הֲוָיָה בָּעוֹלָם, וְיִתְחַזֵּק לְהַתְחִיל אֵיזֶה הַתְחָלָה כָּל מַה דְּאֶפְשָׁר, דָּבָר קָטָן אוֹ דָּבָר גָּדוֹל, וִיחַיֶּה אֶת עַצְמוֹ בִּמְעַט דִּמְעַט שֶׁזּוֹכֶה עֲדַיִן לִיגַע בִּקְדֻשַּׁת יִשְׂרָאֵל, כִּי שׁוּם תְּנוּעָה קַלָּה אוֹ אֲנָחָה וּצְעָקָה וְכִסּוּפִים דִּקְדֻשָּׁה אֲפִלּוּ בִּשְׁאוֹל תַּחְתִּיּוֹת אֵינוֹ נֶאֱבָד לְעוֹלָם. וּכְשֶׁיִּהְיֶה חָזָק בָּזֶה, בְּוַדַּאי יַעַזְרוֹ ה' יִתְבָּרַךְ לְהִתְקָרֵב וְלָשׁוּב אֵלָיו יִתְבָּרַךְ, וְכָל הַהֲכָנוֹת וְהָרְצוֹנוֹת וְהַתְּשׁוּקוֹת וְהַכִּסּוּפִים וּקְצַת הַיְגִיעוֹת שֶׁהָיָה לוֹ לְהִתְקָרֵב לַה' יִתְבָּרַךְ כֻּלָּם יִתְקַבְּצוּ לְעֶזְרָתוֹ.
כָּל הַתַּאֲווֹת וּמִדּוֹת רָעוֹת שֶׁל הָאָדָם מְמָרְרִים חַיֵּי הָאָדָם, שֶׁעַל-יְדֵי זֶה הָאָדָם כְּמוֹ תּוֹעֶה בַּמִּדְבָּר מַמָּשׁ בִּמְקוֹם תּוֹהוּ וָבוֹהוּ וְחשֶׁךְ, וְכָל זֶה אִי אֶפְשָׁר לְתַקֵּן רַק עַל-יְדֵי הַצַּדִּיק הָאֱמֶת שֶׁהוּא יְסוֹד הָעוֹלָם.
לֵב אִישׁ הַיִּשְׂרְאֵלִי בִּפְנִימִיּוּתוֹ בְּוַדַּאי הוּא בּוֹעֵר תָּמִיד לַה' יִתְבָּרַךְ וּלְתוֹרָתוֹ בֶּאֱמֶת, אַךְ הַשָּׂטָן וְהַחָכְמוֹת רָעוֹת מִתְגַּבֵּר בְּכָל פַּעַם נֶגֶד הַטּוֹב שֶׁבָּאָדָם וְרוֹצֶה לְהַטְרִידוֹ מִשְּׁנֵי עוֹלָמוֹת עַל-יְדֵי תַּאֲווֹתָיו וַהֲבָלָיו, וְכָל מַה שֶּׁחוֹתֵר וּמִתְגַּבֵּר כְּנֶגְדּוֹ - הוּא מִתְגַּבֵּר בְּיוֹתֵר, עַל-כֵּן הוּא מִלְחָמָה גְּדוֹלָה וַאֲרֻכָּה מְאֹד. אֲבָל אַף-עַל-פִּי כֵן בְּוַדַּאי הָיָה הָאָדָם מִתְגַּבֵּר עַל הָרַע, אַךְ הַמְּנִיעָה הַגְּדוֹלָה בְּיוֹתֵר הוּא הַמֶּלֶךְ זָקֵן וּכְסִיל הַטָּמֵא, הֶחָכָם לְהָרַע, בְּחִינַת בִּלְעָם, שֶׁמֵּחֲמַת רִבּוּי זֻהֲמַת תַּאֲווֹתָיו הָרָעוֹת בִּפְרָט תַּאֲוַת נִאוּף, הָיָה לוֹ גַּם רוּחַ גְבוֹהָה וְעַיִן רָעָה וְכוּ', שֶׁזֶּה בְּחִינַת קִנְאָה וְתַאֲוָה וְכָבוֹד. וְלֹא דַּי לוֹ בְּכָל זֶה שֶׁנִּתְעָה כָּל-כָּךְ וְטִמֵּא אֶת עַצְמוֹ כָּל-כָּךְ, עוֹד הֵסִית וְהִדִּיחַ אוֹתוֹ יִצְרוֹ הָרַע וְהַטָּמֵא עַד שֶׁעָמַד נֶגֶד הַצַּדִּיק הָאֱמֶת בְּחִינַת משֶׁה רַבֵּנוּ, וְהִתְקַנֵּא בּוֹ מְאֹד וְרָצָה לְהַסְתִּיר וּלְהַעְלִים אֶת אוֹרוֹ לְגַמְרֵי מִיִּשְׂרָאֵל. וּמִמֶּנּוּ מִשְׁתַּלְשְׁלִים כָּל צָרוֹת וְגָלוּת יִשְׂרָאֵל וְכָל הַקִּלְקוּלִים וְכָל הַפְּגָמִים מֵאָז וְעַד עַתָּה שֶׁאָנוּ בְּדוֹר הַחשֶׁךְ הַמַּר הַזֶּה. אֲבָל רַבּוֹת מַחֲשָׁבוֹת בְּלֵב אִישׁ וַעֲצַת ה' הִיא תָּקוּם, וּלְעוֹלָם יָדוֹ עַל הָעֶלְיוֹנָה וְגוֹמֵר וּמְנַצֵּחַ תָּמִיד, וּשְׂפַת אֱמֶת תִּכּוֹן לָעַד.
הַמַּעְתִּיק הַמִּתְפַּלֵּל תָּמִיד עַל שְׁלוֹמוֹ וְהַצְלָחָתוֹ בָּזֶה וּבָבָא, מְחַכֶּה וּמְצַפֶּה לְהִתְרָאוֹת בְּפוּרִים בְּשִׂמְחָה וְרִקּוּדִים וְהַמְחָאַת כַּף בְּהַנִּגּוּן וְהַשִּׁיר שׁוֹשַׁנַּת יַעֲקֹב צָהֲלָה וְשָׂמֵחָה בִּרְאוֹתָם יַחַד אוֹר הַצַּדִּיק.
יִשְׂרָאֵל דֹב אוֹדֶעסֶר
<h2>נא.</h2>
ב"ה, י"ג נִיסָן תשכ"א, תֵּל-אָבִיב.
יַקִּירִי, הַחוֹתֵר וּמִשְׁתַּדֵּל לְהִסְתַּכֵּל וּלְהִתְעַדֵּן בְּאוֹר פְּנֵי הַצַּדִּיק שֶׁהוּא הַמַּנְהִיג הַכּוֹלֵל, חָכָם הַכּוֹלֵל, רוּחַ הַכּוֹלֵל, אֲשֶׁר רוּחַ אֱלֹקִים בּוֹ, שֶׁמֵּאִיר בְּכָל אֶחָד רוּחַ אֱלֹקִים וּמַכְנִיעַ וּמְבַטֵּל רוּחַ הַשֶּׁקֶר, רוּחַ כְּסִילוּת וּשְׁטוּתִים שֶׁל הָאֱמוּנוֹת הַכָּזְבִיּוֹת, וְרוּחַ רָעָה רוּחַ הַטֻּמְאָה שֶׁל הַמְּחַקְּרִים וְהַפִּילוֹסוֹפִים. שָׁלוֹם וְחַיִּים וְכָל טוּב.
נַפְשִׁי וְלִבִּי שָׁלוֹם לְךָ, אַל תִּירָא. וְאַף אִם מַעֲשֵׂינוּ הֵם כְּמוֹ שֶׁהֵם וְתָעִינוּ כְּשֶׂה אוֹבֵד לִמְקוֹם מִדְבָּר שְׁמָמָה, לִמְקוֹם תּוֹהוּ וָבוֹהוּ, אַף-עַל-פִּי כֵן אַל נִדְאַג וְאַל נֵעָצֵב, כִּי ה' אִתָּנוּ וְעִמָּנוּ וְאֶצְלֵנוּ וְקָרוֹב אֵלֵינוּ בְּכָל עֵת וּבְכָל מָקוֹם שֶׁהוּא, רַק הָעִקַּר לֶאֱחֹז עַצְמֵנוּ בִּשְׁתֵּי יָדַיִם בְּכָל הַכֹּחוֹת בִּנְקֻדַּת הָאֱמֶת, אֲשֶׁר זָכִינוּ בַּדּוֹרוֹת הָאֵלֶּה לְהִתְגַּלוּת נוֹרָאוֹת חֲדָשׁוֹת כָּאֵלֶּה, אֲשֶׁר לֹא נִשְׁמַע כָּזֹאת מֵעוֹלָם, כִּי עַכְשָׁו, תְּהִלָּה לָאֵל יֵשׁ צַדִּיק מֻבְחָר כָּזֶה שֶׁמְּתַקֵּן הַכֹּל וּמְהַפֵּךְ הַכֹּל לְטוֹבָה, וּמֵעֲוֹנוֹת נַעֲשִׂים זְכֻיּוֹת. אַשְׁרֵי הַחוֹסֶה בְּצִלּוֹ וְהוֹלֵךְ בִּדְרָכָיו וְשׁוֹמֵעַ בְּקוֹל הִתְחַזְּקוּתוֹ הֶעָצוּם לִבְלִי לְהִתְיָאֵשׁ כְּלָל וְלִהְיוֹת תָּמִיד בְּשִׂמְחָה עַל כָּל הַנְּקֻדּוֹת טוֹבוֹת שֶׁנִּמְצָאִים בָּנוּ עֲדַיִן. וְהוּא בְּוַדַּאי יַעֲשֶׂה אֶת שֶׁלּוֹ לְקַיֵּם הַבְטָחָתוֹ לְהוֹצִיא אוֹתָנוּ מִבֶּטֶן שְׁאוֹל. וְעָלֵינוּ לְהַזְכִּיר עַצְמֵינוּ בְּכָל פַּעַם, בִּפְרָט בַּחַג הַקָּדוֹשׁ הַבָּא עָלֵינוּ לְטוֹבָה, אֶת כָּל הַטּוֹב אֲשֶׁר גָּמַל ה' עִמָּנוּ בָּעִנְיָן הַנּוֹרָא וְהַנִּשְׂגָּב הַזֶּה שֶׁזָּכִינוּ לְהִסְתּוֹפֵף בְּצֵל קָדוֹשׁ וְנוֹרָא וְנִשְׂגָּב כָּזֶה.
כָּל מַה שֶּׁהָאָדָם יוֹדֵעַ בְּנַפְשׁוֹ שֶׁהוּא חוֹלֶה בְּיוֹתֵר, וּפְגָמָיו וְקִלְקוּלָיו וְהִתְרַחֲקוּתוֹ מֵה' יִתְבָּרַךְ עָצוּם מְאֹד, צָרִיךְ לְחַפֵּשׂ וּלְבַקֵּשׁ יוֹתֵר וְיוֹתֵר אַחַר הַצַּדִּיק הַגָּדוֹל בְּמַעֲלָה בְּיוֹתֵר שֶׁיּוּכַל לְרַפְּאוֹת גַּם אוֹתוֹ, כִּי כָּל מַה שֶּׁהַחוֹלֶה גָּדוֹל בְּיוֹתֵר - הוּא צָרִיךְ רוֹפֵא גָּדוֹל בְּיוֹתֵר.
כְּשֶׁיִּשְׂרָאֵל מְקַלְקְלִים מַעֲשֵׂיהֶם מְאֹד מְאֹד עַד שֶׁכִּמְעַט אֵין נִכָּר מְעַט הַטּוֹב שֶׁבָּהֶם, מֵעוֹצֵם רִבּוּי הַפְּשָׁעִים וְהַקִלְקוּלִים רַחֲמָנָא לִיצְלָן, אַז הַצַּדִּיק הָאֱמֶת שֶׁהוּא בְּחִינַת משֶׁה מְלַמֵּד זְכוּת עַל יִשְׂרָאֵל עַל-יְדֵי בְּחִינַת שְׂעָרוֹת שֶׁעַל-יְדֵי זֶה יְכוֹלִים לִמְצֹא זְכוּת אֲפִלּוּ בְּהַגָּרוּעַ שֶׁבַּגְּרוּעִים, כִּי בְּכֻלָּם נִמְצְאוּ כַּמָּה שְׂעָרוֹת טוֹבוֹת מַה שֶּׁמַּמְשִׁיכִים עַצְמָם לִפְעָמִים מֵרַע לְטוֹב כְּחוּט הַשְּׂעָרָה.
עַל-יְדֵי שֶׁהוֹלֵךְ הָאָדָם אַחַר חָכְמָתוֹ וְדַעְתּוֹ וְאֵינוֹ רוֹצֶה לְבַטֵּל דַּעְתּוֹ בִּשְׁלֵמוּת נֶגֶד ה' יִתְבָּרַךְ וְנֶגֶד הַצַּדִּיק הָאֱמֶת, עַל-יְדֵי זֶה נִתְבַּלְבֵּל הַמֹּחַ בְּחָכְמוֹת שֶׁל שְׁטוּת וְשֶׁקֶר וְטָעוּת עַד שֶׁיּוּכַל לָסוּר וּלְהַטּוֹת לְגַמְרֵי מִדַּרְכֵי ה'. כְּמוֹ שֶׁמָּצִינוּ רַבִּים שֶׁנָּטוּ עַל-יְדֵי חָכְמָתָם מֵה' יִתְבָּרַךְ וְתוֹרָתוֹ וְנָפְלוּ לְעִמְקֵי תְּהוֹם תַּחְתִּיּוֹת עַל-יְדֵי שֶׁהֶעֱמִידוּ עַל חָכְמָתָם וְדַעְתָּם הַמְשֻׁבֶּשֶׁת. וְעִקַּר הַחָכְמָה - לְהַשְׁלִיךְ כָּל הַחָכְמוֹת, וּלְהַמְשִׁיךְ כָּל הַחָכְמָה וָדַעַת שֶׁיֵּשׁ לוֹ לַעֲבֹד אֶת ה' בִּפְשִׁיטוּת וּתְמִימוּת, וִיבַטֵּל דַּעְתּוֹ לְגַמְרֵי נֶגֶד ה' יִתְבָּרַךְ וְנֶגֶד דַּעַת הַצַּדִּיק הָאֱמֶת הַמֻּבְחָר.
הַבֶּן מֶלֶךְ הָיָה חָכָם וְהָיָה אוֹהֵב חָכְמָה מְאֹד וְהָיוּ אֶצְלוֹ חֲכָמִים גְּדוֹלִים, וְכָל מִי שֶׁהָיָה בָּא אֶצְלוֹ עִם אֵיזֶה דְּבַר חָכְמָה הָיָה אֶצְלוֹ בַּחֲשִׁיבוּת גָּדוֹל מְאֹד וְהָיָה נוֹתֵן לָהֶם כָּבוֹד וַעֲשִׁירוּת בִּשְׁבִיל הַחָכְמָה, לְכָל אֶחָד כְּפִי רְצוֹנוֹ, מִי שֶׁהָיָה רוֹצֶה מָמוֹן הָיָה נוֹתֵן לוֹ מָמוֹן, וּמִי שֶׁהָיָה רוֹצֶה כָּבוֹד הָיָה נוֹתֵן לוֹ כָּבוֹד, הַכֹּל בִּשְׁבִיל הַחָכְמָה. וּמֵחֲמַת שֶׁהָיָה חָשׁוּב אֶצְלוֹ הַחָכְמָה כָּל-כָּךְ הָיוּ כֻּלָּם לוֹקְחִים עַצְמָם אֶל הַחָכְמָה וְעָסְקוּ כָּל הַמְּדִינָה בְּחָכְמוֹת, כִּי זֶה הָיָה רוֹצֶה מָמוֹן כְּדֵי שֶׁיְקַבֵּל מָמוֹן עַל-יְדֵי זֶה, וְזֶה הָיָה רוֹצֶה חֲשִׁיבוּת וְכָבוֹד, וּמֵחֲמַת שֶׁכֻּלָּם עָסְקוּ רַק בְּחָכְמוֹת עַל-כֵּן שָׁכְחוּ שָׁם בְּאוֹתָה הַמְּדִינָה טַכְסִיסֵי מִלְחָמָה, כִּי הָיוּ כֻּלָּם עוֹסְקִים בְּחָכְמוֹת עַד שֶׁהָיוּ כָּל בְּנֵי הַמְּדִינָה חֲכָמִים גְּדוֹלִים עַד שֶׁהַקָּטָן שֶׁבְּאוֹתָהּ הַמְּדִינָה הָיָה בִּמְדִינָה אַחֶרֶת חָכָם גָּדוֹל מִכֻּלָּם. וְהַחֲכָמִים שֶׁבְּאוֹתָהּ הַמְּדִינָה הָיוּ חֲכָמִים מֻפְלָגִים גְּדוֹלִים מְאֹד, וְהָיָה עַמְקוּת וְדַקּוּת גָּדוֹל בְּאוֹתָהּ הַחָכְמָה שֶׁל הַחֲכָמִים, וּמֵחֲמַת הַחָכְמוֹת נִתְפַּקְּרוּ הַחֲכָמִים שֶׁל אוֹתָהּ הַמְּדִינָה, וּמָשְׁכוּ גַּם אֶת הַבֶּן מֶלֶךְ הַנַּ"ל לְדַעְתָּם וְנִתְפַּקֵּר גַּם-כֵּן. וְהַבֶּן מֶלֶךְ מֵחֲמַת שֶׁהָיָה בֵּן טוֹב, כִּי נוֹלַד עִם טוֹב, וְהָיָה לוֹ מִדּוֹת טוֹבוֹת וִישָׁרוֹת, הָיָה נִזְכָּר לִפְעָמִים הֵיכָן הוּא בָּעוֹלָם, וּמָה הוּא עוֹשֶׂה וְכוּ', וְהָיָה גּוֹנֵחַ וּמִתְאַנֵּחַ עַל זֶה, עַל שֶׁנָּפַל לִמְבוּכוֹת כָּאֵלּוּ וְנִתְעָה כָּל-כָּךְ, וְהָיָה מִתְאַנֵּחַ מְאֹד, אֲבָל תֵּכֶף כְּשֶׁהָיָה מַתְחִיל לְהִשְׁתַּמֵּשׁ עִם הַשֵּׂכֶל חָזַר וְנִתְחַזֵּק אֶצְלוֹ הַחָכְמוֹת שֶׁל אֶפִּיקוֹרְסוּת הַנַּ"ל. וְכֵן הָיָה כַּמָּה פְּעָמִים שֶׁהָיָה נִזְכָּר הֵיכָן הוּא בָּעוֹלָם וְכוּ' וְהָיָה גּוֹנֵחַ וּמִתְאַנֵּחַ, וְתֵכֶף כְּשֶׁהִתְחִיל לְהִשְׁתַּמֵּשׁ עִם הַשֵּׂכֶל חָזַר וְנִתְחַזֵּק אֶצְלוֹ הָאֶפִּיקוֹרְסוּת הַנַּ"ל.
יֵשׁ בְּנֵי-אָדָם שֶׁמַּרְבִּים לַעֲסֹק רַק בְּחָכְמוֹת, וְעַל-פִּי רֹב כַּוָּנָתָם בָּזֶה רַק בִּשְׁבִיל הַבְלֵי הָעוֹלָם הַזֶּה, דְּהַיְנוּ בִּשְׁבִיל חֲשִׁיבוּת וְכָבוֹד אוֹ מָמוֹן וְכַיּוֹצֵא בָּזֶה, וּמֵחֲמַת שֶׁעוֹסְקִין רַק בְּחָכְמוֹת עַל-יְדֵי זֶה שׁוֹכְחִין טַכְסִיסֵי הַמִּלְחָמָה לְגַמְרֵי, הַיְנוּ אֵיךְ לִלְחֹם הַמִּלְחָמָה הַגְּדוֹלָה שֶׁצָּרִיךְ הָאָדָם לִלְחֹם בָּעוֹלָם הַזֶּה, שֶׁהוּא מִלְחֶמֶת הַיֵּצֶר הָרַע, וְלִפְעָמִים בָּאִים לְאֶפִּיקוֹרְסוּת גָּמוּר עַל-יְדֵי הַחָכְמוֹת.
אֲפִלּוּ הָאָדָם הַגָּדוֹל שֶׁבַּגְּדוֹלִים שֶׁיֵּשׁ לוֹ שֵׂכֶל גָּדוֹל וְהוּא לַמְדָּן וְחָרִיף גָּדוֹל בַּשַּׁ"ס וּפוֹסְקִים, וַאֲפִלּוּ אִם יֵשׁ לוֹ יַד גַּם בְּחָכְמַת הַקַּבָּלָה, צָרִיךְ לְהִזָּהֵר מְאֹד שֶׁלֹּא יִכָּשֵׁל עַל-יְדֵי רִבּוּי חָכְמָתוֹ, כְּמוֹ שֶׁהָיָה אֵצֶל הַבֶּן מֶלֶךְ עִם הַחֲכָמִים שֶׁלּוֹ, שֶׁעַל-יְדֵי רִבּוּי חָכְמָתָם נָפְלוּ לְאֶפִּיקוֹרְסוּת, רַחֲמָנָא לִיצְלַן.
הַמַּעְתִּיק הַדּוֹרֵשׁ שְׁלוֹמוֹ וּמְבָרְכוֹ בְּחַג כָּשֵׁר וְשָׂמֵחַ.
יִשְׂרָאֵל דֹּב אוֹדֶסֶר
<h2>נב.</h2>
ב"ה, ג' דְּחוֹל הַמּוֹעֵד פֶּסַח תשכ"א, תֵּל-אָבִיב.
יַקִּירִי, אֲשֶׁר זֹךְ שִׂכְלוֹ הַיָּשָׁר וְהֶעָמֹק הָיָה לוֹ לְעֵזֶר לְהַגִּיעַ לִמְחוֹז חֶפְצוֹ, אֶל נְקֻדַּת הָאֱמֶת הַמַּמְתִּיק מְרִירוּתָא דְּעָלְמָא וּמְחַיֶּה וּמְקַיֵּם כָּל הָעוֹלָמוֹת. שָׁלוֹם וְחַיִּים וְכָל טוּב.
הַיּוֹם הִגִּיעָנִי מִכְתָּבוֹ הַנָּעִים בְּצֵרוּף צֵ'ק עַל סַךְ מֵאָה ל"י, רֹב תּוֹדוֹת וּתְשׁוּאֹת חֵן חֵן מִקִּירוֹת לִבִּי. קִבַּלְתִּי נַחַת רוּחַ גָּדוֹל מִזֶּה שֶׁרָאִיתִי שֶׁאַהֲבַת נְקֻדַּת הָאֱמֶת מָצְאָה קֵן בְּלִבּוֹ הַכַּבִּיר אֲשֶׁר זֶה חֶלְקֵנוּ מִכָּל עֲמָלֵינוּ, זֶה תִּקְוָתֵנוּ, זֶה נֶחָמָתֵנוּ, זֶה יְשׁוּעָתֵנוּ לָנֶצַח. יַעַזְרְךָ ה' לְהִתְחַזֵּק לַחְשֹׁב מַחֲשָׁבוֹת עֲמֻקּוֹת לְהִתְגַּבֵּר וּלְהִתְקַשֵּׁר לְאוֹר הַצַּדִּיק. אֲרַיין טָאהן זִיךְ גּוּט טִיף בְּדִבְרֵי רַבֵּנוּ זַ"ל (לְהַכְנִיס עַצְמְךָ עֲמוֹק הֵיטֵב בְּדִבְרֵי רַבֵּנוּ זַ"ל) בְּהַתּוֹרוֹת בְּהַמַּעֲשִׂיּוֹת וּבְהַתְּפִלּוֹת וְכוּ', וְתַכְנִיס כָּל כֹּחוֹת נַפְשְׁךָ וְכָל הָאֵשׁ הַקֹּדֶשׁ הַמֻּשְׁרָשׁ בְּלִבְּךָ הַיִּשְׂרְאֵלִי בְּכָל הָאוֹצָרוֹת שֶׁלָּנוּ, אֲזַי וֶועסְטִי לֶעבִּין אַ לֶעבִּין (אֲזַי תִּחְיֶה חַיִּים), כִּי זוּלַת זֹאת אֵין שׁוּם חִיּוּת כְּלָל.
כָּל הָעוֹלָם מָלֵא יִסּוּרִים וְהַרְפַּתְקָאוֹת מֵהַרְפַּתְקָאוֹת שׁוֹנוֹת וְאֵין לְשׁוּם אָדָם בְּמַה לְּנַחֵם אֶת עַצְמוֹ כִּי אִם בִּמְעַט הַטּוֹב שֶׁזּוֹכֶה לַחֲטֹף בִּמְעַט הַיָּמִים הָרָעִים הָאֵלֶּה.
צְרִיכִים לְהַמְשִׁיךְ מֵהַצַּדִּיק חָכְמָה וְהִתְבּוֹנְנוּת גָּדוֹל עַד שֶׁיִּזְכֶּה לְהִשָּׁאֵר עַל עָמְדוֹ תָּמִיד כָּל יְמֵי חַיָּיו, וְלֹא יָנִיחַ לְהַפִּיל אֶת עַצְמוֹ לָעוֹלָם.
יֵשׁ יְמֵי הַיַּלְדוּת וְהַבַּחֲרוּת, יְמֵי עֲלִיָּה, וִימֵי עֲמִידָה, וִימֵי יְרִידָה שֶׁהֵם יְמֵי הַזִּקְנָה וְהַשֵּׂיבָה, וּבְהֶכְרֵחַ שֶׁיַּעֲבֹר עַל כָּל אָדָם כָּל יְמֵי חַיָּיו הַרְבֵּה הַרְבֵּה מִינֵי עִתִּים שׁוֹנִים, עִתִּים לְטוֹבָה, עִתִּים לְרָעָה, פְּעָמִים הוּא בִּבְחִינַת עֲלִיָּה וּפְעָמִים הוּא בִּבְחִינַת יְרִידָה. וְהַצַּדִּיק הַמְלַמֵּד תּוֹרָה וְדַעַת לְיִשְׂרָאֵל, מֵאִיר בְּכָל אֶחָד שֶׁיּוּכַל לְהִתְחַזֵּק בְּכָל הַזְּמַנִּים וְהָעִתִּים הָעוֹבְרִים עָלָיו, בְּאֹפֶן שֶׁלֹּא יִפֹּל וְלֹא יִתְרַחֵק מֵה' יִתְבָּרַךְ לְעוֹלָם.
עַתָּה בַּדּוֹרוֹת הָאַחֲרוֹנִים הָאֵלּוּ כְּשֶׁמִּתְגַּבֵּר הָאָדָם בִּתְנוּעָה קַלָּה כְּחוּט הַשְּׂעָרָה לָשׁוּב לַה' יִתְבָּרַךְ, הוּא יָקָר אֵצֶל ה' יִתְבָּרַךְ הַרְבֵּה מֵעֲבוֹדוֹת גְּדוֹלוֹת שֶׁל דּוֹרוֹת הָרִאשׁוֹנִים.
הַמַּעְתִּיק, הַמַּעְתִּיר וּמִתְפַּלֵּל תָּמִיד עַל שְׁלוֹמוֹ וְהַצְלָחָתוֹ, מְבָרְכוֹ בְּחַג כָּשֵׁר וְשָׂמֵחַ.
יִשְׂרָאֵל אוֹדֶעסֶר
<h2>נג.</h2>
ב"ה, יוֹם שִׁשִּׁי עֶרֶב רֹאשׁ חֹדֶשׁ אִיָּר, תשכ"א.
גָּאהר מֵיין זָאךְ אִיז תְּפִלָּה
(כֹּל הַעִנְיָן שֶׁלִי הוּא רַק תְפִילָּה).
חֶמְדַּת לִבִּי, הַחוֹדֵר בְּלַהַב אֵשׁ אֶל עֹמֶק יַם הַחָכְמָה שֶׁל הַצַּדִּיק הַבַּעַל תְּפִלָּה, הַמַּעֲלֶה מִיַּם הַמִּינוּת וְהַכְּפִירוֹת אֶל הָאֱמוּנָה הָעֶלְיוֹנָה. שָׁלוֹם וְכָל טוּב נִצְחִי בָּזֶה וּבָבָּא.
שׂוֹשׂ תָּשִׂישׂ בִּישׁוּעַת ה' שֶׁזָּכִיתָ לִרְצוֹנוֹת וְכִסּוּפִים טוֹבִים וַחֲזָקִים, וְאַתָּה פּוֹעֵל בָּהֶם הַרְבֵּה לְטוֹבַת עִסְקֵי הַצַּדִּיק שֶׁהוּא הַבֶּן מֶלֶךְ הָאֱמֶת, הוּא הַבַּעַל תְּפִלָּה, הוּא הַשִּׁבְעָה הַבֶּעטְלֶירְס, הוּא כְּלָלִיּוּת כָּל הַצַּדִּיקִים הַגְּדוֹלִים הַמֻּבְחָרִים יְחִידֵי הַדּוֹרוֹת, שֶׁגִּלָּה תּוֹרוֹת וּמַעֲשִׂיּוֹת כָּאֵלּוּ שֶׁלֹּא נִשְׁמְעוּ מֵעוֹלָם שֶׁהֵם עִקַּר תִּקְוָתֵנוּ לְדוֹרוֹת עוֹלָם.
הַמַּעֲשִׂיּוֹת הַנּוֹרָאוֹת הֲגַם כִּי אֵין לָנוּ שׁוּם הַשָּׂגָה וְשׁוּם הִתְנוֹצְצוּת הַדַּעַת בָּהֶם, אַף-עַל-פִּי כֵן מוּבָן וְגָלוּי לְעֵין הַכֹּל בְּחוּשׁ מַמָּשׁ כִּי כֻּלָּם דְּבָרִים נִפְלָאִים וְנוֹרָאִים מְאֹד לֹא יְכִילֵם כָּל רַעְיוֹן, וְכָל מַה שֶּׁאָנוּ מוֹצְאִים בְּהַמַּעֲשִׂיּוֹת הוּא רַק רֶמֶז בְּעָלְמָא פָּחוֹת מִטִּפָּה מִן הַיָּם, כִּי סוֹד גּוּף הַמַעֲשֶׂה בְּעֶצֶם רָחוֹק וְנִשְׂגָּב מְאֹד מִדַּעְתֵּנוּ!
הַמַּעֲשֶׂה מֵהַבַּעַל תְּפִלָּה, סִפּוּר נִפְלָא וְנוֹרָא הַפְלֵא וָפֶלֶא, וּלְפִי פְּשׁוּטוֹ גַּם-כֵּן מְבֹאָר בּוֹ בְּכָל עִנְיָן וְעִנְיָן מוּסַר הַשְׂכֵּל וְדֶרֶךְ יְשָׁרָה, וּמִתְעוֹרֵר תְּשׁוּקָה נִפְלָאָה לַעֲבוֹדַת ה' יִתְבָּרַךְ לְכָל מְעַיֵּן בָּהֶם, וּמְסַפֵּר בִּכְלָל כִּמְעַט מִכָּל מִינֵי הַטְּעָאוֹת וּסְבָרוֹת כָּזְבִיוֹת שֶׁל שֶׁקֶר וְטָעוּת שֶׁנִּמְצָאִים בָּעוֹלָם, וּמֵהַבֵּרוּר וְהַתִּקּוּן שֶׁלָּהֶם.
וְהִנֵּה הַבַּעַל תְּפִלָּה שֶׁהָיָה עוֹסֵק תָּמִיד בִּתְפִלּוֹת וְשִׁירוֹת וְתִשְׁבָּחוֹת לַה' יִתְבָּרַךְ הָיָה יוֹשֵׁב חוּץ לַיִּשּׁוּב, רַק שֶׁהָיָה רָגִיל לִכְנֹס לַיִּשּׁוּב בִּשְׁבִיל לְפַתּוֹת וּלְרַצוֹת בְּנֵי-אָדָם לַעֲבוֹדַת ה' יִתְבָּרַךְ לֵילֵךְ בְּדַרְכּוֹ, וּמִי שֶׁנִּתְרַצָּה עִמּוֹ הוֹלִיכוֹ תֵּכֶף חוּץ לַיִּשּׁוּב, כִּי רֹב יִשּׁוּב הָעוֹלָם הֵם רְחוֹקִים מְאֹד מֵהַתַּכְלִית הָאֱמֶת. וְכָל הַנְהָגוֹתָיו שֶׁל הַבַּעַל תְּפִלָּה וַאֲנָשָׁיו הָיָה לְהִפּוּךְ מִמִּנְהַג יִשּׁוּב הָעוֹלָם, שֶׁרֻבָּם נִמְשָׁכִים אַחַר הַבְלֵי עוֹלָם וְתַעֲנוּגוֹתָיו וְתַאֲווֹתָיו, וְעַל-כֵּן הָיָה מֻכְרָח הַבַּעַל תְּפִלָּה עִם אֲנָשָׁיו לֵישֵׁב חוּץ לַיִּשּׁוּב. וּבִמְקוֹם זֶה שֶׁהָיָה יוֹשֵׁב שָׁם הַבַּעַל תְּפִלָּה הָיָה שָׁם נָהָר לְפָנָיו וְאִילָנוֹת וּפֵרוֹת, וְהָיוּ אוֹכְלִים מִן הַפֵּרוֹת, וְעַל בְּגָדִים לֹא הָיָה מַקְפִּיד כְּלָל!
הַצַּדִּיק הָאֱמֶת הָעוֹסֵק לְקָרֵב בְּנֵי-אָדָם לַעֲבוֹדַת ה' יִתְבָּרַךְ יוֹשֵׁב עִם אֲנָשָׁיו חוּץ לַיִּשּׁוּב, הַיְנוּ כִּי כָּל יְשִׁיבָתוֹ וְהַנְהָגוֹתָיו הוּא בְּוַדַּאי הַהִפּוּךְ מַמָּשׁ מִדַּרְכֵי הַיִּשּׁוּב אֲשֶׁר מַעֲשֵׂיהֶם תּוֹהוּ, וְרוֹדְפִים אַחַר מוֹתָרוֹת וּטְרוּדִים בְּהַבְלֵי הַזְּמַן. אֲבָל הַצַּדִּיק עִם אֲנָשָׁיו הֵם רְחוֹקִים מִכָּל זֶה לְגַמְרֵי, וּמִסְתַּפְּקִים בְּמַה שֶּׁיֵּשׁ לָהֶם, וּבִפְרָט עַל בְּגָדִים וּמַלְבּוּשִׁים אֵינָם מַקְפִּידִים כְּלָל. וְהֵם יוֹשְׁבִים חוּץ לַיִּשּׁוּב לְגַמְרֵי מַמָּשׁ בְּכָל דֵּעוֹתֵיהֶם וְהַנְהָגוֹתֵיהֶם וְעוֹסְקִים רַק בִּתְפִלָּה וְשִׁירוֹת וְתִשְׁבָּחוֹת לַה' יִתְבָּרַךְ וּתְשׁוּבָה וְוִדּוּיִים וְתַעֲנִיתִים וְכוּ', וְאֵצֶל אֵלּוּ הָאֲנָשִׁים כָּל הָעֲבוֹדָה הַגְּדוֹלָה שֶׁבַּעֲבוֹדַת ה' שֶׁנִּדְמֶה לְרֹב הָעוֹלָם לְדָבָר קָשֶׁה מְאֹד לְקַבֵּל עַל עַצְמָם עֲבוֹדָה כָּזֹאת, וְאֵצֶל אֵלּוּ הָאֲנָשִׁים כָּל זֶה יָקָר מִכָּל הַתַּעֲנוּגִים שֶׁבָּעוֹלָם, כִּי יֵשׁ לָהֶם תַּעֲנוּג מִן הַסִּגּוּף הַגָּדוֹל אוֹ מִתַּעֲנִית וְכַיּוֹצֵא יוֹתֵר מִכָּל הַתַּעֲנוּגִים שֶׁבָּעוֹלָם. אַךְ אַף-עַל-פִּי שֶׁהֵם יוֹשְׁבִים חוּץ לַיִּשּׁוּב, אַף-עַל-פִּי כֵן נִכְנָסִים גַּם-כֵּן בְּכָל פַּעַם אֶל הַיִּשּׁוּב כְּדֵי לְקָרֵב עוֹד בְּנֵי-אָדָם לַעֲבוֹדַת ה' וּמִתְנַהֲגִים בָּזֶה בְּחָכְמָה גְּדוֹלָה, כִּי בְּנֵי הַיִּשּׁוּב הָיוּ אוֹרְבִים עַל הַבַּעַל תְּפִלָּה לְתָפְסוֹ, וְזֶה מֵחֲמַת שֶׁנִּתְבַּלְבֵּל הָעוֹלָם וְנִתְעוּ בְּדֵעוֹת מְשֻׁבָּשׁוֹת שֶׁלָּהֶם כָּל-כָּךְ, עַד שֶׁמִּי שֶׁהוּא מְקֹרָב אֶל הַתַּכְלִית הָאֱמֶת וּמְדַבֵּר כְּנֶגֶד סְבָרוֹתֵיהֶם הַמֻּטְעוֹת וְעוֹסֵק לְקָרֵב בְּנֵי-אָדָם לַעֲבוֹדַת ה' יִתְבָּרַךְ, מִתְעוֹרְרִים כְּנֶגְדּוֹ בְּשִׂנְאָה וּמִלְחָמָה גְּדוֹלָה וְאוֹרְבִים עָלָיו לְלָכְדוֹ וּלְתָפְסוֹ, עַל-כֵּן צָרִיךְ לְהִתְנַהֵג בָּזֶה בְּחָכְמָה גְּדוֹלָה.
הַצַּדִּיק הָאֱמֶת שֶׁהוּא הַבַּעַל תְּפִלָּה יֵשׁ לוֹ מַאֲכָלִים כָּאֵלּוּ שֶׁכְּשֶׁזּוֹכִים לֶאֱכֹל וְלִטְעֹם מֵאֵלּוּ הַמַּאֲכָלִים מַשְׁלִיכִים תֵּכֶף תַּאֲוַת מָמוֹן, וּמַרְגִּישִׁים גֹּדֶל הַסִּרָחוֹן שֶׁל מָמוֹן שֶׁהוּא מַסְרִיחַ כְּצוֹאָה מַמָּשׁ, עַד שֶׁמִּתְבַּיְּשִׁים מְאֹד עִם הַמָּמוֹן וְהַמָּמוֹן הוּא הַבּוּשָׁה הַגְּדוֹלָה מִכָּל הַבּוּשׁוֹת, וְכָל מִי שֶׁיֵּשׁ לוֹ יוֹתֵר מָמוֹן הוּא מִתְבַּיֵּשׁ בְּיוֹתֵר. וְגַם הַקְּטַנִּים בַּמַּעֲלָה וְחַסְרֵי הַמָּמוֹן מִתְבַּיְּשִׁים בְּעַצְמָם גַּם-כֵּן עַל שֶׁהָיוּ קְטַנִּים כָּל-כָּךְ בְּעֵינֵי עַצְמָם מֵחֲמַת חֶסְרוֹן הַמָּמוֹן, כִּי עַתָּה נִתְגַּלָּה לָהֶם שֶׁאַדְּרַבָּא הַמָּמוֹן הוּא עִקַּר הַבּוּשָׁה. וְעַל-כֵּן הָעֲשִׁירִים מִתְבַּיְשִׁים עוֹד בְּיוֹתֵר וְטוֹמְנִים עַצְמָם בִּמְחִלּוֹת עָפָר מִגֹּדֶל הַבּוּשָׁה שֶׁמִּתְבַּיְשִׁים אֶחָד מֵחֲבֵרוֹ עַד שֶׁאֵינָם יְכוֹלִים לְהָרִים פְּנֵיהֶם כְּלָל מִפְּנֵי הַבּוּשָׁה, כִּי מַאֲכָלִים אֵלּוּ שֶׁל הַבַּעַל תְּפִלָּה יֵשׁ לָהֶם סְגֻלָּה זוֹ שֶׁעַל-יָדָם מְמַאֲסִין בְּמָמוֹן בְּתַכְלִית הַמִּאוּס וּמַשְׁלִיכִים אֱלִילֵי כֶּסֶף וֶאֱלִילֵי זָהָב, כְּמוֹ שֶׁיִּהְיֶה לֶעָתִיד.
מִי שֶׁרוֹצֶה לַחְשֹׁב עַל תַּכְלִיתוֹ בֶּאֱמֶת וּמֻכְרָח לִהְיוֹת מְעֹרָב עִם הַבְּרִיּוֹת כָּאֵלּוּ שֶׁהֵם רְחוֹקִים לְגַמְרֵי מִן הַתַּכְלִית, צָרִיךְ לְהִזָּהֵר גַּם אָז שֶׁיִּהְיֶה עַל כָּל פָּנִים בְּמַחֲשַׁבְתּוֹ חוּץ מִן הַיִּשּׁוּב, וְיַרְחִיק מַחֲשַׁבְתּוֹ וְדַעֲתּוֹ וְכָל הַנְהַגוֹתָיו מִכָּל בְּחִינַת הַהַנְהָגוֹת הַזָרוֹת וְמִידוֹת זָרוֹת וְדֵעוֹת רָעוֹת וּסְבָרוֹת שֶׁל שֶׁקֶר הַנִּמְצָאִים וּשְׁכִיחִים הַרְבֵּה בְּרֹב בְּנֵי הַיִּשּׁוּב.
הַמַּעְתִּיק הַדּוֹרֵשׁ שְׁלוֹמְךָ וּמַעְתִּיר בְּעַד יְשׁוּעָתְךָ וְהַצְלָחָתְךָ.
יִשְׂרָאֵל דֹּב אוֹדֶסֶר
<h2>נד.</h2>
ב"ה, י"א אִיָּר תשכ"א, טְבֶרְיָא.
יַקִּירִי, חָבֵר בְּהַכַּת הַקְּדוֹשָׁה שֶׁל הַבַּעַל תְּפִלָּה שֶׁהוּא הַפֶּלֶא שֶׁבְּכָל הַפְּלָאוֹת שֶׁל הַבּוֹרֵא יִתְבָּרַךְ, שֶׁבּוֹ תְּלוּיִים כָּל הַיְשׁוּעוֹת שֶׁל כָּל יִשְׂרָאֵל לְדוֹר דּוֹר. שָׁלוֹם וְחַיִּים וְכָל טוּב.
אֲנִי בְּתוּמִי אֵלֵךְ לַעֲשׂוֹת אֶת חוֹבָתִי לְהַזְכִּירְךָ וּלְזַרֶזְךָ בְּכָל פַּעַם לִבְרֹחַ אֶל הַצַּדִּיק וְלַחְשֹׁב עַל הַתַּכְלִית הָאֲמִתִּי, כִּי אֲנִי מְחֻיָּב לְשָׁרֵת אֶת הַצַּדִּיק וּלְמַלְּאוֹת פְּקֻדָּתוֹ וּרְצוֹנוֹ אֲשֶׁר הוּא מִשְׁתּוֹקֵק לְהֵיטִיב מִטּוּבוֹ לְכָל יִשְׂרָאֵל, אַךְ בְּחִירָתְךָ חָפְשִׁית, וַה' בְּרַחֲמָיו יַעְזֹר לָנוּ וְיַטֶּה בְּחִירָתֵנוּ לְטוֹבָה, שֶׁנִּזְכֶּה לְהַתְחִיל מֵעַתָּה לְבַלּוֹת כָּל יָמֵינוּ לְחַפֵּשׂ וּלְבַקֵּשׁ אֶת הַצַּדִּיק הָאֱמֶת אֲשֶׁר חָפַר וְגִלָּה בְּאֵרוֹת מַיִם חַיִּים לְרַפְּאוֹת תַּחֲלוּאֵי נַפְשׁוֹת יִשְׂרָאֵל לָנוּ וּלְדוֹרוֹתֵינוּ וּלְכָל דּוֹרוֹת זֶרַע יִשְׂרָאֵל. וְכָל מִי שֶׁרוֹצֶה לִזְכּוֹת לִשְׁאוֹב מֵהַבְּאֵרוֹת הַקְּדוֹשִׁים הָאֵלוּ דְּבָרִים הַמְחַיִּין אֶת הַנֶּפֶשׁ לְעוֹלְמֵי עַד וּלְנֶצַח נְצָחִים - יָבוֹא וְיִזְכֶּה. וְאִם הַמְּנִיעוֹת מִשְׁתַּטְּחִין כְּנֶגְדּוֹ כִּבְרִיחֵי בַּרְזֶל וְדַלְתוֹת נְחשֶׁת, זֶה יָדוּעַ לָנוּ מִכְּבָר שֶׁאִי אֶפְשָׁר לְהִתְקָרֵב לְהַצַּדִּיק כִּי אִם עַל-יְדֵי שְׁבִירַת מְנִיעוֹת עֲצוּמוֹת. זְכֹר הֵיטֵב אֶת כָּל זֶה וְהִתְאוֹשֵׁשׁ וְהִתְחַזֵּק וְאַל תִּהְיֶה מַה שֶּׁקּוֹרִין שְׁלֵימַזְלְנִיק.
הַמַּעֲשֶׂה הַנוֹרָאָה שֶׁל הַבַּעַל תְּפִלָּה, סִפּוּר נִפְלָא וְנוֹרָא הַפְלֵא וָפֶלֶא, וּמִלְּבַד שָׁרְשֵׁי הַדְּבָרִים וְהַפְּנִימִיּוּת הַגָּדוֹל שֶׁיֵּשׁ בְּכָל הַסִּפּוּרִים הָאֵלֶּה אֲשֶׁר נִפְלָא וְנִסְתָּר מְאֹד מִשֵּׂכֶל אֱנוֹשִׁי, גַּם לְפִי פְּשׁוּטוֹ מְבֹאָר בּוֹ בְּכָל עִנְיָן וְעִנְיָן מוּסַר הַשְׂכֵּל, מוּסָר נִפְלָא וְעָצוּם מְאֹד, וּמְעוֹרֵר אֶת הַלֵּב מְאֹד לְהִתְקָרֵב לַה' יִתְבָּרַךְ, וּמְסַפֵּר בִּכְלָל כִּמְעַט מִכָּל מִינֵי הַטְעָאוֹת וְשִׁבּוּשִׁים וּסְבָרוֹת כָּזְבִיוֹת שֶׁל שֶׁקֶר וְטָעוּת שֶׁנִּמְצָאִים בָּעוֹלָם, וּמֵהַבֵּרוּר וְהַתִּקּוּן שֶׁלָּהֶם.
הַכֹּל מוֹדִים שֶׁעִקָּר הוּא הַתַּכְלִית וְהַכֹּל מֻכְרָחִים לְהוֹדוֹת שֶׁכָּל מִי שֶׁהוּא מִשְׁתַּדֵּל בְּיוֹתֵר וְסָמוּךְ יוֹתֵר אֶל הַתַּכְלִית הוּא רָאוּי לִהְיוֹת רֹאשׁ וּמֶלֶךְ עַל הַכֹּל. אַךְ מֵעֵת שֶׁהָרוּחַ סְעָרָה הַגְּדוֹלָה בִּלְבֵּל וְהָפַךְ אֶת הָעוֹלָם לְגַמְרֵי, מִיָּם לְיַבָּשָׁה, וּמִיַּבָּשָׁה לְיָם, וּמִמִּדְבָּר לְיִשּׁוּב וְכוּ', וְהַמֶּלֶךְ וְהַמַּלְכָּה וְהַבַּת מַלְכָּה וְהַתִּינוֹק וְכָל הַקִּבּוּץ הַקָּדוֹשׁ שֶׁל הַמֶּלֶךְ וַאֲנָשָׁיו נִתְפָּרְדוּ וְנִתְפַּזְּרוּ, אֲזַי נִתְבַּלְבְּלוּ כָּל הָעוֹלָמוֹת וְנִתְהַפְּכוּ מִסִּדְרָן הָאֱמֶת, וְכָל אַנְשֵׁי הָעוֹלָם נִתְבַּלְבְּלוּ וְנִתְפָּרְדוּ וְנֶחְלְקוּ לְכִתּוֹת כִּתּוֹת לְעִנְיַן הַחֲקִירָה מָה הוּא הַתַּכְלִית. וְכָל כַּת וְכַת נִתְעוּ וְנָבוֹכוֹ מְאֹד מְאֹד עַל-יְדֵי תַּאֲווֹתֵיהֶם הָרָעוֹת בְּדֵעוֹת זָרוֹת שֶׁלָּהֶם וּסְבָרוֹת בְּדוּיוֹת וְכָּזְבִיוֹת עַד שֶׁנִּשְׁתַּבְּשׁוּ וְטָעוּ מְאֹד וְהָפְכוּ הָאֱמֶת מֵהֵפֶךְ אֶל הֵפֶךְ. קְצָת מֵהֶם אָמְרוּ שֶׁעִקַּר הַתַּכְלִית הוּא כָּבוֹד, לִהְיוֹת רוֹדֵף בְּיוֹתֵר חַס וְשָׁלוֹם אַחַר הַכָּבוֹד וּלְהַשִּׂיגוֹ. כִּי יֵשׁ בְּנֵי-אָדָם שֶׁלְּהוּטִים בְּיוֹתֵר אַחַר הַכָּבוֹד וְרוֹדְפִים אַחַר הַכָּבוֹד מְאֹד וְאוֹבְדִים עוֹלָמָם הַנִּצְחִי וְגַם הָעוֹלָם הַזֶּה בִּשְׁבִיל כָּבוֹד מְעַט שֶׁרוֹצִים לְהַשִּׂיגוֹ. זֶה רוֹצֶה לְהִתְכַּבֵּד עַל-יְדֵי עֲשִׁירוּתוֹ שֶׁיִּהְיֶה לוֹ שֵׁם וְכָבוֹד בֵּין נְגִידִים וּקְצִינִים וְחוֹרֵי אֶרֶץ וְכוּ', וְזֶה רוֹצֶה לְהִתְכַּבֵּד וּלְהִתְיַקֵּר עַל-יְדֵי תּוֹרָתוֹ וַעֲבוֹדָתוֹ וְחוֹתֵר כָּל יָמָיו שֶׁיִּהְיֶה נִתְקַבֵּל לְרַבִּי וּמַנְהִיג. וּמַה שֶּׁבֶּאֱמֶת אַדְּרַבָּא, הַדָּבָר הוּא בְּהֵפֶךְ מַמָּשׁ, כִּי עִקַּר תַּכְלִית כָּל הַבְּרִיאָה הוּא רַק כְּבוֹד ה' יִתְבָּרַךְ וְתוֹרָתוֹ וְצַדִּיקָיו הָאֲמִתִּיִּים, שֶׁאִי אֶפְשָׁר לִזְכּוֹת לָזֶה כִּי אִם כְּשֶׁמְּמַעֲטִין בִּכְבוֹד עַצְמוֹ לְגַמְרֵי וּבוֹרְחִים מִן הַכָּבוֹד לְגַמְרֵי בֶּאֱמֶת, וְיוֹדְעִים פְּחִיתוּתוֹ וְשִׁפְלוּתוֹ, וְהוּא נִבְזֶה בְּעֵינָיו נִמְאָס וְאֶת יִרְאֵי ה' יְכַבֵּד, וּמִשְׁתַּדֵּל וּמִתְיַגֵּעַ כָּל יָמָיו לְהַרְבּוֹת כְּבוֹד הַמָּקוֹם שֶׁהוּא כְּבוֹד הַתּוֹרָה וְהַצַּדִּיקִים הָאֲמִתִּיִּים וּמְבַטֵּל כְּבוֹד עַצְמוֹ בֶּאֱמֶת לְגַמְרֵי. וְהֵם הָפְכוּ הָאֱמֶת לְגַמְרֵי מֵהֵפֶךְ אֶל הֵפֶךְ, וְנִתְעוּ מִדֵּעָה לְדֵעָה וּמִסְּבָרָא לִסְבָרָא עַד שֶׁאָמְרוּ שֶׁעִקַּר הַתַּכְלִית הוּא כָּבוֹד, וְהָיָה לָהֶם הוֹכָחוֹת וּרְאָיוֹת וּסְבָרוֹת גְּדוֹלוֹת עַל זֶה שֶׁעִקַּר הַתַּכְלִית הוּא כָּבוֹד, לִרְדֹּף אַחַר הַכָּבוֹד בְּיוֹתֵר רַחֲמָנָא לִיצְלָן מֵהַאי דַּעְתָּא.
וְכֵן כַּת הָאַחֶרֶת טָעוּ בִּסְבָרוֹתֵיהֶם הָרָעוֹת וְנָטוּ מִסְּבָרָא לִסְבָרָא, עַד שֶׁנִּשְׁתַּגְּעוּ וְאָמְרוּ שֶׁרְצִיחָה מִצְוָה הִיא וְהוּא הַתַּכְלִית, וְהָיָה לָהֶם סְבָרוֹת וְהוֹכָחוֹת רַבּוֹת עַל זֶה. וּבֶאֱמֶת אַף-עַל-פִּי שֶׁלִּכְאוֹרָה רָחוֹק לְהַאֲמִין שֶׁיִּמָצְאוּ אֲנָשִׁים כָּאֵלֶּה שֶׁיִּהְיֶה לָהֶם סְבָרוֹת שֶׁרְצִיחָה הִיא מִצְוָה, אֲבָל בֶּאֱמֶת יֵשׁ טָעוּתִים כָּאֵלֶּה בָּעוֹלָם עַד שֶׁיְכוֹלִים לִטְעוֹת עַל-יָדָם לוֹמַר שֶׁרְצִיחָה הִיא מִצְוָה עַד שֶׁבָּאוּ לִידֵי כַּעַס וּרְצִיחָה מַמָּשׁ. וְכַיּוֹצֵא בָּזֶה בִּשְׁאַר הַכִּתּוֹת. וְכָל אַחַת הָיָה לָהֶם סְבָרוֹת רַבּוֹת עַל טָעוּתָם עַד שֶׁאֶפְשָׁר בֶּאֱמֶת לִטְעוֹת בָּהֶם, רַחֲמָנָא לִיצְלָן.
הֶמְשֵׁך יָבוֹא בְּעֶזְרַת ה' יִתְבָּרַךְ.
הַמַּעְתִּיק הַמּוֹסֵר אֶת נַפְשׁוֹ בְּעַד טוֹבַת וִישׁוּעַת נַפְשְׁךָ בֶּאֱמֶת, וּשְׁלוֹמוֹ יִגְדַּל לְאֹרֶךְ יָמִים טוֹבִים וּבְרִיאִים.
יִשְׂרָאֵל אוֹדֶעסֶר
<h2>נה.</h2>
ב"ה, כ"ו אִיָּר תשכ"א, טְבֶרְיָא.
לִבִּי יַקִּירִי, הַמְחַמֵּם אֶת לִבּוֹ בַּחֲמִימוּת וְהִתְלַהֲבוּת לִשְׁתּוֹת מֵימֵי הַדַּעַת שֶׁל הַצַּדִּיק שֶׁמִּמֶּנּוּ יִצְמַח הִתְגַּלּוּת הַחָכְמָה וְהַשֵּׂכֶל הָאֲמִתִּי לְכָל בָּאֵי עוֹלָם, וְיִתְגַּדֵּל אֱמוּנָה שְׁלֵמָה בְּאוֹר גָּדוֹל וּבִהִתְגַּלּוּת נִפְלָא בְּכָל הָעוֹלָם, שָׁלוֹם וְכָל טוּב.
מֵחֲמַת שֶׁאָנוּ חוֹלִים מְדֻכָּאִים בָּחֳלִי הַנֶּפֶשׁ כָּל-כָּךְ, עַל-כֵּן הַצַּדִּיק הָרוֹפֵא נֶאֱמָן שׁוֹפֵךְ עָלֵינוּ סַמְמָנִים יְקָרִים וְנוֹרָאִים מְאֹד. אַף-עַל-פִּי שֶׁלִּכְאוֹרָה נִרְאֶה שֶׁכִּמְעַט הַכֹּל הוֹלֵךְ לְאִבּוּד חַס וְשָׁלוֹם, אַף-עַל-פִּי כֵן רֵיחַ טוֹב קוֹלֵט, וּבִרְבוֹת הַיָּמִים אוּלַי נִזְכֶּה לַחֲטֹף מֵהֶם אֵיזֶה טִפָּה יְקָרָה וְנִפְלָאָה לְתוֹךְ פִּינוּ וּפְנִימִיּוּתֵנוּ, עַד שֶׁעַל-יְדֵי זֶה יֵשׁ תִּקְוָה לִזְכּוֹת לִרְפוּאָה שְׁלֵמָה.
הֶמְשֵׁךְ סִפּוּר הַמַּעֲשֶׂה שֶׁל הַבַּעַל תְּפִלָּה מְעִנְיַן הַטָּעוּיוֹת וְהַנְהָגוֹת זָרוֹת וְדֵעוֹת רָעוֹת וּסְבָרוֹת כָּזְבִיּוֹת לְהִפּוּךְּ מִן הָאֱמֶת שֶׁנִּשְׁתַּבְּשׁוּ בָּהֶם בְּנֵי הָעוֹלָם, אַחַר בִּלְבּוּל הָרוּחַ סְעָרָה שֶׁהָפַךְ אֶת כָּל הָעוֹלָם כֻּלּוֹ לְגַמְרֵי, וְנִתְהַוּוּ כִּתּוֹת כִּתּוֹת, שֶׁכֻּלָּם נִתְעוּ וְנָבוֹכוּ מְאֹד מְאֹד עַל-יְדֵי תַּאֲווֹתֵיהֶם הָרָעוֹת.
וְהִנֵּה כַּת אַחַת טָעוּ וְאָמְרוּ שֶׁזֶּה שֶׁאוֹכֵל מְעַט וְאֵינוֹ נִיזוֹן מִמַּאֲכָלִים שֶׁל שְׁאַר בְּנֵי-אָדָם, הוּא רָאוּי לִהְיוֹת מֶלֶךְ. נָפַל אֶצְלָם הָאֱמֶת, עַד שֶׁבָּחֲרוּ בִּצְבוּעִים וְשַׁקְרָנִים הַמִּתְדַּמִּים עַצְמָם כְּקוֹף בִּפְנֵי אָדָם וּמַרְגִּילִים עַצְמָם לֶאֱכֹל מְעַט מֵחֲמַת גַּדְלוּת וְגַסּוּת הָרוּחַ, כְּדֵי לְהִתְכַּבֵּד וּלְהִתְיַקֵּר עַל-יְדֵי זֶה, מֵחֲמַת שֶׁרוֹאִים שֶׁזֶּה הַדָּבָר חָשׁוּב עַכְשָׁו, וּבִשְׁבִיל זֶה מְקַבְּלִין אוֹתָם לְרַבִּי וּמַנְהִיג כְּשֶׁרוֹאִים שֶׁאוֹכֵל מְעַט, בְּדַקּוּת, בְּחֵן שֶׁל שֶׁקֶר!
וְכֵן הַכַּת שֶׁאָמְרוּ שֶׁמְּלִיצָה וְדִבּוּר הוּא הַתַּכְלִית, דְּהַיְנוּ שֶׁיֵּדַע כַּמָּה לְשׁוֹנוֹת וְיִהְיֶה מֵלִיץ נָאֶה וְכוּ', זֶה הַטָּעוּת מְבֹאָר גַּם-כֵּן קְצָת, כִּי יָדוּעַ אֶת כָּל הַמַּעֲשֶׂה הָרַע הַנַּעֲשֶׂה עַכְשָׁו עַל-יְדֵי הַמְּלִיצִים הַפּוֹשְׁעִים, כְּמוֹ שֶׁאָמַר רַבֵּנוּ זַ"ל בְּדֶרֶךְ צַחוּת כְּשֶׁשִּׁבַּח אֶת הַמְּלִיצָה מְאֹד, וְאָמַר אַחַר-כָּךְ, אֲבָל יֵשׁ מְלִיצִים שֶׁהֵם פּוֹשְׁעֵי יִשְׂרָאֵל, כְּמוֹ שֶׁכָּתוּב "וּמְלִיצֶיךָ פָּשְׁעוּ בִּי". כִּי כָּל הַמְּחַקְּרִים וְהַפִילוֹסוֹפִים וְהָאֶפִּיקוֹרְסִים רֻבָּם כְּכֻלָּם הֵם מְלִיצִים גְּדוֹלִים, וּבָחֲרוּ בְּדַרְכֵי הַמְּלִיצָה מְאֹד, לִלְמֹד לְשׁוֹנוֹת רַבּוֹת, וּלְדַבֵּר צַחוּת, וְלִהְיוֹת בַּעַל לָשׁוֹן וּמֵלִיץ נָאֶה. וּבֶאֱמֶת בְּשָׁרְשָׁהּ שֶׁבַּקְּדֻשָּׁה הַמְּלִיצָה טוֹבָה מְאֹד, כְּמוֹ שֶׁשִּׁבַּח רַבֵּנוּ זַ"ל בְּעַצְמוֹ אֶת הַמְּלִיצָה מְאֹד וְאָמַר שֶׁהַמְּלִיצָה יֵשׁ לָהּ כֹּחַ גָּדוֹל לְעוֹרֵר אֶת הָאָדָם.
וְהִנֵּה עִנְיָן זֶה שֶׁל מַעֲלַת הַמְּלִיצָה הוּא נִצְרָךְ מְאֹד לְכָל אָדָם הֶחָפֵץ חַיִּים אֲמִתִּיִּים וְנִצְחִיִּים הָרוֹצֶה לֵילֵךְ בְּדַרְכֵי ה', לָשׁוּב אֵלָיו יִתְבָּרַךְ, אֲשֶׁר הָעֵצָה הַכְּלָלִית שֶׁהִיא יְסוֹד כָּל הָעֵצוֹת הִיא הַהִתְבּוֹדְדוּת וְהַשִּׂיחָה בֵּינוֹ לְבֵין קוֹנוֹ, כַּמְבֹאָר אֶצְלֵנוּ כַּמָּה פְּעָמִים. דְּהַיְנוּ שֶׁיַּרְגִּיל עַצְמוֹ בְּכָל יוֹם לֵילֵךְ לְמָקוֹם מְיֻחָד לְהִתְבּוֹדֵד וּלְפָרֵשׁ שִׂיחָתוֹ לְפָנָיו יִתְבָּרַךְ, כַּאֲשֶׁר יְדַבֵּר אִישׁ אֶל רֵעֵהוּ, וּלְהַרְבּוֹת בִּטְעָנוֹת וְהַפְצָרוֹת וּבַקָּשׁוֹת וּפִיּוּסִים בְּלָשׁוֹן שֶׁמְּדַבְּרִים בּוֹ שֶׁיַּעַזְרֵהוּ ה' יִתְבָּרַךְ וִיזַכֵּהוּ לָשׁוּב מִמַּעֲשָׂיו הָרָעִים, וּלְהִתְקָרֵב אֵלָיו יִתְבָּרַךְ. וּלְעִנְיָן זֶה הוּא דָּבָר גָּדוֹל עִנְיַן הַמְּלִיצָה, דְּהַיְנוּ שֶׁיַּרְגִּיל עַצְמוֹ לְהַרְחִיב שִׂיחָתוֹ וּלְהַרְבּוֹת בִּטְעָנוֹת וּלְבַקֵּשׁ לִמְצֹא לְעַצְמוֹ בְּכָל פַּעַם דִּבְרֵי תַּחֲנוּנִים וּפִיּוּסִים חֲדָשִׁים וּטְעָנוֹת נָאוֹת וְדִבְרֵי הִתְעוֹרְרוּת שֶׁל רַחֲמִים הַרְבֵּה, כִּי לְעִנְיַן שִׂיחָה בֵּינוֹ לְבֵין קוֹנוֹ שֶׁהוּא עִקַּר הַתַּכְלִית הָאֲמִתִּי שֶׁצְּרִיכִים לִזְכּוֹת עַל-יְדֵי זֶה לְחַיִּים נִצְחִיִּים וּלְהִנָּצֵל מִבְּאֵר שַׁחַת וּמִטִּיט הַיָּוֵן וְכוּ', לְעִנְיָן זֶה צְרִיכִים כָּל מִינֵי דִּבּוּרִים שֶׁבָּעוֹלָם, תְּחִינוֹת וּבַקָּשׁוֹת וְרִצּוּיִים וּפִיּוּסִים וְהַפְצָרוֹת וְרַחֲמָנוּת וַחֲנִינָה וּטְעָנוֹת וְכַיּוֹצֵא בָּזֶה הַרְבֵּה. וְכָל עִנְיְנֵי דִּבּוּרִים אֵלֶּה וְכָאֵלֶּה הֵם כֻּלָּם כְּלוּלִים בִּבְחִינַת מְלִיצָה, כִּי כָּל זֶה נִמְשַׁךְ בְּשָׁרְשׁוֹ מִבְּחִינַת מְלִיצָה הָעֶלְיוֹנָה שֶׁמִּשָּׁם יִסֵּד דָּוִד הַמֶּלֶךְ עָלָיו הַשָּׁלוֹם סֵפֶר תְּהִלִּים בְּרוּחַ קָדְשׁוֹ, הַכָּלוּל מִכָּל לְשׁוֹנוֹת הַמְּלִיצָה הַקְּדוֹשָׁה. אֲבָל הַכַּת הַנַּ"ל בָּחֲרוּ בַּמְּלִיצָה לְרָעָתָם, לְבַלּוֹת כָּל יְמֵיהֶם עַל דַּרְכֵי הַמְּלִיצָה כְּדֵי לְהַמְשִׁיךְ לֵב יִשְׂרָאֵל חַס וְשָׁלוֹם לְדַרְכֵי הַמְּחַקְּרִים וְהַפִילוֹסוֹפִים אֲשֶׁר עַל-יְדֵי זֶה עוֹקְרִים אֶת עַצְמָם וְאֶת בְּנֵיהֶם וְתַלְמִידֵיהֶם הַהוֹלְכִים בְּעִקְּבוֹתָם מִשְּׁנֵי עוֹלָמוֹת. כְּמוֹ שֶׁרוֹאִים בְּחוּשׁ דַּרְכֵיהֶם הָרָעִים לְמַה שֶּׁבָּאִים עַל-יְדֵי מְלִיצֵיהֶם הַפּוֹשְׁעִים, עַד שֶׁמְּחַלְּלִים שַׁבָּת בְּפַרְהֶסְיָה, וּמְדַבְּרִים סָרָה עַל ה' וְעַל תּוֹרָתוֹ הַקְּדוֹשָׁה, וְהוֹלְכִים בְּדַרְכֵי הָעַכּוּ"ם וּבְמִנְהֲגֵיהֶם וּבְמַלְבּוּשֵׁיהֶם וּבְכָל תְּנוּעוֹתֵיהֶם, וְכוֹפְרִים בַּתּוֹרָה שֶׁבְּעַל-פֶּה לְגַמְרֵי, וְעַל-יְדֵי זֶה מִמֵּילָא כּוֹפְרִים בַּתּוֹרָה שִֶׁבִּכְתָב, כִּי אֵין שׁוּם דָּבָר מִתּוֹרָה שֶׁבִּכְתָב בְּלִי דִּבְרֵי רַבּוֹתֵינוּ זִכְרוֹנָם לִבְרָכָה בַּגְּמָרָא וּמִדְרָשִׁים, שֶׁהוּא תּוֹרָה שֶׁבְּעַל-פֶּה. וְאִי אֶפְשָׁר לְהַאֲרִיךְ בָּזֶה כָּאן כִּי יִקְצְרוּ הֲמוֹן יְרִיעוֹת לְסַפֵּר בְּגֹדֶל מְרִירוּת הַצָּרָה הַזֹּאת שֶׁנִּתְפַּשְּׁטָה עַכְשָׁו כָּל-כָּךְ. וְאֵלוּ הַמְּלִיצִים הַפּוֹשְׁעִים הֵם מַמָּשׁ עִנְיַן הַכַּת הַנַּ"ל שֶׁבָּחֲרוּ בְּאִישׁ צָרְפָתִי מְשֻׁגָּע לְמֶלֶךְ, בִּשְׁבִיל שֶׁהָיָה מֵלִיץ נִפְלָא, וְהָיָה יוֹדֵעַ כַּמָּה לְשׁוֹנוֹת, וְהָיָה מְדַבֵּר תָּמִיד אֲפִלּוּ לְעַצְמוֹ, וּבְוַדַּאי הוֹלִיךְ אוֹתָם בְּדֶרֶךְ הַיָּשָׁר. אוֹי לָהֶם. עֲלֵיהֶם נֶאֱמַר "וּמַה יִּתְרוֹן לְבַעַל הַלָּשׁוֹן", "הָסֵר מֵעָלַי הֲמוֹן שִׁירֶיךָ" וְכוּ'.
הַמַּעְתִּיק הַמִּתְפַּלֵּל תָּמִיד עַל שְׁלוֹמוֹ וִישׁוּעָתוֹ, הַמִּתְגַּעְגֵּעַ לְהִתְרָאוֹת בְּשִׂמְחָה.
יִשְׂרָאֵל דֹּב אוֹדֶעסֶר
<h2>נו.</h2>
ב"ה, כ"ו אֱלוּל תשכ"א, תֵּל-אָבִיב.
לִבִּי יַקִּירִי, הַכּוֹסֵף וּבוֹעֵר לְהַצַּדִּיק בְּחִינַת מָשִׁיחַ, שֶׁמְּחַזֵּק וּמְאַמֵּץ נֶפֶשׁ הַיִּשְׂרְאֵלִי גַּם בְּעֹצֶם שִׁפְלוּתוֹ וְשִׁחְרוּתוֹ, בְּתוֹךְ כָּל הַטֻּמְאוֹת וְהַזֻּהֲמוֹת, וּמְבָרֵר וּמְגַלֶּה כָּל הַטּוֹב שֶׁנִּמְצָא בּוֹ, וּמֵאִיר בְּדַעְתּוֹ הִתְנוֹצְצוּת אֱלֹקוּתוֹ יִתְבָּרַךְ. שָׁלוֹם רַב.
יַקִּירִי וַחֲבִיבִי כִּלְבָבִי, דַּע כִּי אֵין אַתָּה יוֹצֵא מִמַּחֲשַׁבְתִּי, בְּכָל יוֹם וּבְכָל עֵת אֲנִי מְעוֹרֵר רַחֲמִים אֵצֶל בַּעַל הָרַחֲמִים שֶׁיָּחוּס עָלֶיךָ וִישַׂמַּח נַפְשְׁךָ בִּישׁוּעָתוֹ, שֶׁיִּתְהַפֵּךְ הַכֹּל לְטוֹבָה.
שׂוּם לִבְּךָ הֵיטֵב, וְאַל תִּשְׁכַּח כָּל תַּגְמוּלוֹת ה' אֲשֶׁר גָּמַל עִמְּךָ חֶסֶד וֶאֱמֶת נִצְחִי כָּזֶה, שֶׁכְּבָר זָכִיתָ לִטְעֹם מְעַט מִצּוּף דְּבַשׁ אִמְרֵי אֱמֶת נִפְלָאִים נוֹרָאִים מְאֹד הַמְחַיִּים נֶפֶשׁ כָּל חַי, וּכְבָר זָכִיתָ זֶה כַּמָּה שָׁנִים לִהְיוֹת נִמְנֶה בְּרֹאשׁ הַשָּׁנָה בֵּין אַנְשֵׁי אֱמֶת הַנִּלְוִים אֶל הַצַּדִּיק הַמַּנְהִיג הָאֱמֶת. קַוֹּה קִוִּיתִי לַה' שֶׁיּוֹסִיף חַסְדּוֹ עִמְּךָ שֶׁתִּזְכֶּה גַּם בְּזֶה הַשָּׁנָה לְהִשְׁתַּדֵל לְשַׁבֵּר כָּל הַמְנִיעוֹת וְעִיכּוּבִים וְלָבוֹא עַל רֹאשׁ הַשָּׁנָה בְּתוֹךְ הַקִּבּוּץ הַקָּדוֹשׁ שֶׁל הַצַּדִּיק הָאֱמֶת הָעוֹסֵק בְּתִקּוּן נַפְשֵׁנוּ, וְהָעִקָּר בְּרֹאשׁ הַשָּׁנָה. כְּמוֹ שֶׁאָמַר רַבֵּנוּ זַ"ל, הָרֹאשׁ הַשָּׁנָה שֶׁלִּי עוֹלֶה עַל הַכֹּל. וּפֶלֶא אֶצְלִי מֵאַחַר שֶׁהַמְקֹרָבִים שֶׁלִּי מַאֲמִינִים לִי, לָמָּה לֹא יִזָּהֲרוּ כָּל הָאֲנָשִׁים הַמְקֹרָבִין אֵלַי שֶׁיִּהְיוּ כֻּלָּם עַל רֹאשׁ הַשָּׁנָה, אִישׁ לֹא יֵעָדֵר. כִּי כָּל עִנְיָן שֶׁלִּי הוּא רַק רֹאשׁ הַשָּׁנָה. וְהִזְהִיר לַעֲשׂוֹת כָּרוֹז שֶׁכָּל מִי שֶׁסָּר אֶל מִשְׁמַעְתּוֹ וּמְקֹרָב אֵלָיו יִהְיֶה עַל רֹאשׁ הַשָּׁנָה אֶצְלוֹ, לֹא יֶחֱסַר אִישׁ. וְכֵן הוּא נוֹהֵג לְדוֹרוֹת.
הָרֹאשׁ הַשָּׁנָה שֶׁלִּי הוּא חִדּוּשׁ גָּדוֹל, וַה' יִתְבָּרַךְ יוֹדֵעַ שֶׁאֵין הַדָּבָר הַזֶּה בִּירֻשָּׁה מֵאֲבוֹתַי, רַק ה' יִתְבָּרַךְ נָתַן לִי זֹאת בְּמַתָּנָה שֶׁאֲנִי יוֹדֵעַ מַהוּ רֹאשׁ הַשָּׁנָה. לֹא מִבַּעְיָא אַתֶּם כֻּלְּכֶם בְּוַדַּאי תְּלוּיִין בְּרֹאשׁ הַשָּׁנָה שֶׁלִּי, אֶלָּא אֲפִלּוּ כָּל הָעוֹלָם כֻּלּוֹ תָּלוּי בְּרֹאשׁ הַשָּׁנָה שֶׁלִּי. וְאָמַר שֶׁיְּכוֹלִים אָז אֲנָשִׁים לְקַבֵּל תִּקּוּנִים מַה שֶּׁבְּכָל הַשָּׁנָה לֹא הָיָה בָּאֶפְשָׁר שֶׁיִּהְיֶה לָהֶם תִּקּוּן בְּשׁוּם אֹפֶן, אַף-עַל-פִּי כֵן בְּרֹאשׁ הַשָּׁנָה יְכוֹלִים אֲפִלּוּ הֵם לְקַבֵּל תִּקּוּן. אַף-עַל-פִּי שֶׁבְּכָל הַשָּׁנָה אֲפִלּוּ הוּא בְּעַצְמוֹ זַ"ל לֹא הָיָה יָכוֹל לְתַקְּנָם, אֲבָל בְּרֹאשׁ הַשָּׁנָה גַּם הֵם יְכוֹלִים לְקַבֵּל תִּקּוּנִים. כִּי אָמַר שֶׁהוּא עוֹשֶׂה בְּרֹאשׁ הַשָּׁנָה עִנְיָנִים וְתִקּוּנִים מַה שֶּׁבְּכָל הַשָּׁנָה גַּם הוּא אֵינוֹ יָכוֹל לַעֲשׂוֹת.
אֶחָד אָמַר לְפָנָיו שֶׁהָיָה נַיְיחָא לוֹ יוֹתֵר לִהְיוֹת אֶצְלוֹ עַל שַׁבָּת תְּשׁוּבָה, וְלֹא עַל רֹאשׁ הַשָּׁנָה, כִּי אֵין לוֹ מָקוֹם לַעֲמֹד שָׁם בְּבֵית הַמִּדְרָשׁ, וְגַם אֵין לוֹ אַכְסַנְיָא טוֹבָה לֶאֱכֹל וְלָלוּן, וּמֵחֲמַת זֶה דַּעְתּוֹ מְבֻלְבָּל מְאֹד וְאֵינוֹ יָכוֹל לְהִתְפַּלֵּל בְּכַוָּנָה, עַל-כֵּן הָיָה טוֹב לְפָנָיו יוֹתֵר לִהְיוֹת אֶצְלוֹ בִּזְמַן אַחֵר וְלֹא בְּרֹאשׁ הַשָּׁנָה. הֵשִׁיב לוֹ רַבֵּנוּ זַ"ל בְּזֶה הַלָּשׁוֹן: "אִם לֶאֱכֹל, אִם שֶׁלֹּא לֶאֱכֹל. אִם לִישֹׁן, אִם שֶׁלֹּא לִישֹׁן. אִם לְהִתְפַּלֵּל, אִם שֶׁלֹּא לְהִתְפַּלֵּל (הַיְנוּ שֶׁלֹּא לְהִתְפַּלֵּל בְּכַוָּנָה כָּרָאוּי). אַךְ וְרַק שֶׁתִּהְיוּ אֶצְלִי עַל רֹאשׁ הַשָּׁנָה, יִהְיֶה אֵיךְ שֶׁיִּהְיֶה. יָא עֶסִין נִיט עֶסִין. יָא שְׁלָאפִין נִיט שְׁלָאפִין. יָא דָּאוֶוינֶען נִיט דָּאוֶוינֶען. אַבִּיא דִּי זָאלְסְט בָּיְיא מִיר זַיְין רֹאשׁ הַשָּׁנָה". אִם קָשֶׁה מַה שֶּׁהִקְפִּיד כָּל-כָּךְ לִהְיוֹת אֶצְלוֹ עַל רֹאשׁ הַשָּׁנָה דַּיְקָא, הֲלֹא בְּלֹא זֶה כְּבָר מַקְשִׁין עָלָיו קֻשְׁיוֹת הַרְבֵּה, וְיִהְיֶה קָשֶׁה עוֹד קֻשְׁיָא זֹאת גַּם-כֵּן.
בְּעֶרֶב רֹאשׁ הַשָּׁנָה הָאַחֲרוֹן בְּאוּמַן עָמַדְנוּ לְפָנָיו, אָז שָׁאַל עַל אִישׁ אֶחָד מִנֶּעמְרוֹב שֶׁלֹּא בָּא עַל רֹאשׁ הַשָּׁנָה, וְהִתְחִיל הָרַב רַבִּי נַפְתָּלִי לְתָרְצוֹ וְלֹא קִבֵּל הַדְּבָרִים, וְהִקְפִּיד עָלָיו מְאֹד, וְאָמַר שֶׁעָלָיו יֵשׁ רַחֲמָנוּת גָּדוֹל כִּי רָצָה בֶּאֱמֶת לִהְיוֹת כָּאן עַל רֹאשׁ הַשָּׁנָה, אַךְ נִמְנַע מֵחֲמַת כַּמָּה מְנִיעוֹת וְכוּ'. אַחַר כָּךְ עָנָה וְאָמַר בְּקוֹל חָזָק מֵעֹמֶק הַלֵּב, מָה אֹמַר לָכֶם, אֵין דָּבָר גָּדוֹל מִזֶּה. הַיְנוּ מִלִּהְיוֹת אֶצְלוֹ עַל רֹאשׁ הַשָּׁנָה. וְאָמַר בְּזֶה הַלָּשׁוֹן בְּקוֹל זִיעַ סָגִּיא (בְּקוֹל רֲעַד גָּדוֹל): "וִויא אָזוֹי זָאל אִיךְ אַייךְ זָאגִין. קֵיין גְּרֶעסֶערְס דֶּער פוּן אִיז נִיט פָאר אָנֵין". מֵרִבּוּי דְּבָרָיו הַקְּדוֹשִׁים אָז בָּזֶה וּמִתְּנוּעוֹתָיו הַנּוֹרָאוֹת אָז, לָמַדְנוּ שֶׁרְצוֹנוֹ חָזָק לִהְיוֹת אֶצְלוֹ בְּאוּמַן עַל רֹאשׁ הַשָּׁנָה תָּמִיד לְאַחַר הִסְתַּלְּקוּתוֹ, וְשֶׁאֵין דָּבָר גָּדוֹל מִזֶּה.
הָעִקָּר שֶׁכָּל הַיַּהֲדוּת תָּלוּי בָּזֶה, לִדְרֹשׁ וּלְבַקֵּשׁ וּלְחַפֵּשׂ אַחַר הָרַבִּי הָאֲמִתִּי וְחָבֵר אֲמִתִּי שֶׁיּוֹרֵהוּ וִילַמְדֵהוּ דְּרָכִים עֵצוֹת אֲמִתִּיּוֹת, עֵצוֹת עֲמֻקּוֹת, אֵיךְ לְהִתְקָרֵב לַה' יִתְבָּרַךְ בְּכָל מָקוֹם וּבְכָל עֵת.
בְּאַהֲבָה וְגַעְגּוּעִים עֲצוּמִים עַד כְּלוֹת הַנֶּפֶשׁ, וּבְבִרְכַּת כְּתִיבָה וַחֲתִימָה טוֹבָה לְחַיִּים טוֹבִים אֲרֻכִּים וּלְשָׁלוֹם אֵין קֵץ לְךָ וּלְמִשְׁפַּחְתְּךָ הָעֲדִינָה וּלְכָל הַנִּלְוִים לְךָ. וְדוֹרֵשׁ שְׁלוֹמוֹ מֵעוּמְקָא דְּלִבָּא.
הַמַּעְתִּיק יִשְׂרָאֵל דֹּב אוֹדֶסֶר
<h2>נז.</h2>
ב"ה, י"ד תשרי תשכ"ב, תל-אביב.
מַחְמַד עֵינִי, הַשָּׁזוּר וְקָלוּעַ בְּחַבְלֵי עֲבוֹתוֹת אַהֲבָה אֶל הַצַּדִּיק שֶׁהוּא חִדּוּשׁ פֶּלֶא נוֹרָא כָּזֶה שֶׁלֹּא הָיָה וְלֹא יִהְיֶה כָּמוֹהוּ, אֲשֶׁר בְּקוֹל תּוֹרָתוֹ יַהֲפֹךְ כָּל הָעוֹלָם מֵרָע לְטוֹב, וְהוּא יִגְמֹר כִּרְצוֹנוֹ לְהָבִיא הַכֹּל אֶל הַתַּכְלִית הַטּוֹב הַנִּצְחִי. בְּבוֹא מְשִׁיחַ צִדְקֵנוּ אָז יִוָּדַע לְכָל יִשְׂרָאֵל נוֹרָאוֹת גְּדֻלָּתוֹ, וְאָז יִסָּכֵר פִּי דּוֹבְרֵי שָׁקֶר, וְיֵבוֹשׁוּ וִינַשְּׁכוּ אֶת בְּשָׂרָם, וְיִתְגַּבֵּר הָאֱמֶת וְיִתְגַּדֵּל הַשָּׁלוֹם, וְאֶת רוּחַ הַטֻּמְאָה יַעֲבִיר מִן הָעוֹלָם. שָׁלוֹם וְכָל טוּב.
בְּהַיּוֹם שִׁשִּׁי י"ב תִּשְׁרֵי סָמוּךְ לִכְנִיסַת שַׁבַּת קֹדֶשׁ הִגִּיעַ לְיָדִי אִגַּרְתְּךָ הַלְּבָבִי מִיּוֹם כ"ו אֱלוּל תשכ"א בְּצֵרוּף צֵ'ק עַל סַךְ שִׁבְעִים וְחָמֵשׁ ל"י. יָנוּחוֹ בְּרָכוֹת עַל רֹאשְׁךָ, כִּי שִׂמַּחְתַּנִי וְהֶחֱיִיתַנִי, יַקִּירִי מְשׂוֹשׂ לִבִּי, בְּפָעָלְךָ וְחַסְדְּךָ הַגָּדוֹל שֶׁהִפְלֵאתָ לַעֲשׂוֹת עִמָּדִי. תָּגִיל וְתָשִׂישׂ עַל חֶלְקְךָ הַטּוֹב שֶׁזָּכִיתָ לְהִתְקַשֵּׁר וּלְהִתְדַּבֵּק בְּאַהֲבָה עַזָּה כָּל-כָּךְ אֶל הַצַּדִּיק וַאֲנָשָׁיו הַנֶּאֱמָנִים, זֶה חֶלְקְךָ מִכָּל עֲמָלְךָ, זֶה תִּקְוָתְךָ לָנֶצַח.
כָּל תְּשׁוּקָתְךָ וְתַבְעֵרַת לִבְּךָ הַבּוֹעֵר וְנִכְסָף לְגַדֵּל לְפָאֵר וּלְפַרְסֵם אֶת שֵׁם הַצַּדִּיק הָאֱמֶת בָּעוֹלָם, וְכָל פְּעֻלָּה וְכָל תְּנוּעָה קַלָּה שֶׁאַתָּה עוֹסֵק לְטוֹבַת עִנְיְנֵי הַצַּדִּיק וַאֲנָשָׁיו הַכְּשֵׁרִים הָאֲמִתִּיִּים שֶׁבַּדּוֹר, בִּפְרָט כָּל הַפְּסִיעוֹת וְהַיְּגִיעוֹת שֶׁהָיָה לְךָ בְּרֹאשׁ הַשָּׁנָה לִהְיוֹת בִּכְלַל הַקִּבּוּץ הַקָּדוֹשׁ שֶׁל הַצַּדִּיק הָעוֹסֵק בִּרְפוּאַת וְתִקּוּן נַפְשֵׁנוּ, הַכֹּל נִרְשָׁם לְמַעְלָה לְטוֹבָה וּשְׂכָרְךָ לֹא יְקֻפַּח.
בְּאַהֲבָה וְהוֹקָרָה וְאִחוּלִים לְבָבִיִּים בְּיוֹתֵר לַשָּׁנָה הַחֲדָשָׁה.
יִשְׂרָאֵל דֹּב אוֹדֶעסֶר
<h2>נח.</h2>
ב"ה, חֲצוֹת לֵיל שִׁשִּׁי ט' כסליו תשכ"ב, טְבֶרְיָא, עַל צִיּוּן הַקָּדוֹשׁ רַבִּי מֵאִיר בַּעַל-הַנֵּס זי"ע.
בַּת עֵינִי וְלִבִּי, שֶׁאָזַר חֲלָצָיו בְּלִי עַצְלוּת, וְלִבֵּב אֶת לְבָבוֹ הַנִּלְהָב כְּאֵשׁ לוֹהֵט, לְהִשְׁתַּמֵּשׁ בְּצַחוּת לְשׁוֹנוֹ הַחַד וְהַקּוֹלֵעַ וְכִשְׁרוֹנוֹ הַגָּדוֹל בְּיוֹתֵר מִגֶּדֶר הָרָגִיל, לִרְכּשׁ נְפָשׁוֹת גְּדוֹלוֹת שֶׁל סוֹפְרִים וּמַדְעָנִים לְהַלְהִיב לִבָּם אֶל הַצַּדִּיק הָאֱמֶת שֶׁהוּא רַק יָחִיד בָּעוֹלָם, שֶׁהוּא עִקַּר הַחִדּוּשׁ וְהַפֶּלֶא שֶׁל כָּל גְּדוֹלֵי הַצַּדִּיקִים הָאֲמִתִּיִּים הַחִדּוּשִׁים הַיְחִָידִים בְּנֵי עֲלִיָּה שֶׁהָיוּ בְּכָל הַדּוֹרוֹת. הַמַּכְנִיעַ וּמְבַטֵּל הַהֶבֶל וְהָרוּחַ שְׁטוּת וְשִגָּעוֹן שֶׁל חָכְמוֹת חִיצוֹנִיּוֹת וֶאֱמוּנוֹת כָּזְבִיּוֹת, וּמְגַלֶּה אֱלֹקוּתוֹ יִתְבָּרַךְ לְכָל בָּאֵי עוֹלָם עַל-יְדֵי הַמַּאֲכָלִים הַמִתְבַּשְּׁלִים בָּאֵשׁ שֶׁל בֵּית הַבִּשּׁוּל שֶׁלּוֹ. מֶלֶךְ הַמָּשִׁיחַ, רַק הוּא יִהְיֶה הַשַּׁדְכָן שֶׁיְּשַׁדֵּךְ וִיקַשֵּׁר אֶת כָּל יִשְׂרָאֵל עִם זֶה הַצַּדִּיק הָאֱמֶת, וְיוֹדִיעַ וִיגַלֶּה לָהֶם עֹצֶם תֹּקֶף רוּם מַעֲלָתוֹ וּגְדֻלָּתוֹ וְתָקְפּוֹ וְעִזּוּז נִפְלָאוֹת חָכְמָתוֹ וְתוֹרָתוֹ הַנּוֹרָאָה עַד אֵין סוֹף וְאֵין תַּכְלִית מַה שֶּׁאֵין הַפֶּה יָכוֹל לְדַבֵּר וְהַלֵּב לַחֲשֹׁב, וְעַל-יְדֵי זֶה יְתַקֵּן כָּל הָעוֹלָם, וִיקָרֵב כֻּלָּם לַה' יִתְבָּרַךְ, וִימַלֵּא כָּל הָאָרֶץ דֵּעָה אֶת ה'. אַשְׁרֵי הָאָזְנַיִם שֶׁזּוֹכִים לִשְׁמֹעַ זֹאת. שָׁלוֹם וְכָל טוּב לְחַיִּים אֲרֻכִּים, חַיִּים טוֹבִים, חַיִּים אֲמִתִּיִּים, חַיִּים נִצְחִיִּים.
דִּבּוּר אֶחָד שֶׁל אֱמֶת עוֹלֶה יוֹתֵר מֵאֲלָפִים וּרְבָבוֹת דִּבּוּרִים שֶׁיֵּשׁ בָּהֶם אֲחִיזַת הַשֶּׁקֶר. כָּל מַה שֶּׁאָנוּ מְדַבְּרִים אֵין כַּוָּנָתֵנוּ לְדִבּוּרִים בִּלְבַד, כִּי אִם לֵילֵךְ בְּזֶה, וּלְהַצִּיל נַפְשׁוֹ עַל-יְדֵי זֶה.
מֵרֹב חֲבִיבוּתְךָ וְעֹצֶם אַהֲבָתְךָ אֲשֶׁר אֲהַבְתִּיךָ אַהֲבָה רַבָּה אַהֲבַת אֱמֶת בַּל יִמּוֹט וְיִנָּתֵק לְעוֹלָם, וּמִגֹּדֶל תְּשׁוּקָתִי לִרְאוֹת בְּהַצְלָחָתְךָ הַנִּצְחִית, הֲרֵינִי שׁוֹלֵחַ אֵלֶיךָ דְּבָרִים אֵלֶּה מִדִּבְרֵי רַבֵּנוּ זַ"ל, אֲשֶׁר שָׁלַח ה' בְּלִבִּי אַחֲרֵי הַשִּׂיחוֹת וְהַתְּחִנּוֹת וְהַצְּעָקוֹת וּהַבְּכִיּוֹת שֶׁשָּׁפַכְתִּי עָלֶיךָ לִפְנֵי הַבּוֹרֵא יִתְבָּרַךְ בְּעֵת הַהִתְבּוֹדְדוּת בַּחֲצוֹת לַיְלָה בֵּין הֶהָרִים שֶׁעַל-יְדֵי רַבִּי מֵאִיר בַּעַל-הַנֵּס זי"ע, כִּי נַפְשְׁךָ קְשׁוּרָה בְּנַפְשִׁי תָּמִיד בְּכָל עֵת, וּבִפְרָט בְּעֵת תְּפִלָּתִי וּבַקָּשָׁתִי. הָמוּ מֵעַי עָלֶיךָ בְּיוֹתֵר, כִּי יָדַעְתִּי טוּב לְבָבְךָ בַּפְּנִימִיּוּת וּסְגֻלַּת נַפְשְׁךָ הָאֲצִילָה וּגְבוֹהָה מְאֹד, וְרָאוּי לְךָ לְהִתְגַבֵּר בְּכָל עֹז לְבַל תְּאַבֵּד הָאוֹצָרוֹת וְהַסְּגֻלּוֹת הַיְקָרוֹת וַחֲמוּדוֹת הַתְּלוּיִים בְּנַפְשְׁךָ הַיְקָרָה מְאֹד. הָקִיצָה אָחִי מִשְּׁנָתְךָ, וּזְכֹר אֶת בּוֹרַאֲךָ בִּימֵי זִקְנוּתְךָ וַחֲשֹׁב עַל אַחֲרִיתְךָ וְתַכְלִיתְךָ הַנִּצְחִי טֶרֶם יִכְבֶּה הַנֵּר. הֲלֹא כְּבָר עָבְרוּ מִשְּׁנוֹתֶיךָ הַרְבֵּה, וּכְצֵל יָמֵינוּ עַל הָאָרֶץ, כִּי הַזְּמַן הוֹלֵךְ וְהוֹמֶה, הוֹלֵךְ וְסוֹעֵר, וְהוֹלֵךְ וְסוֹעֵר, וְרָץ וּפוֹרֵחַ מְאֹד מְאֹד, וְאֵינוֹ עוֹמֵד כְּלָל אֲפִלּוּ רֶגַע אַחַת, וּמָתַי תַּעֲשֶׂה לְבֵיתְךָ הַנִּצְחִי. הַיּוֹם קָצָר וְהַמְּלָאכָה מְרֻבָּה וְלֹא עָלֶיךָ לִגְמֹר הַמְּלָאכָה, רַק כָּל אֲשֶׁר תִּמְצָא יָדְךָ לַעֲשׂוֹת בְּכֹחֲךָ - עֲשֵׂה. וְאִם לֹא עַכְשָׁו - אֵימָתַי. שִׂים לִבְּךָ הֵיטֵב לַדְּבָרִים הָאֵלֶּה וּזְכֹר מַה שֶּׁדִּבַּרְנוּ כַּמָּה פְּעָמִים, שֶׁתְּהִלָּה לָאֵל יֵשׁ לָנוּ אָב זָקֵן, זָקֵן שֶׁבַּזְּקֵנִים, אֲשֶׁר כֹּחוֹ גָּדוֹל וְנוֹרָא מְאֹד מְאֹד עַד אֵין סוֹף וְאֵין תַּכְלִית, הָעוֹסֵק בְּתִקּוּנֵנוּ וּמִשְׁתַּדֵּל בְּהַצָּלָתֵנוּ לָנֶצַח בְּכָל דּוֹר, וּבְוַדַּאי יְתַקֵּן אוֹתָנוּ בְּתִקּוּן נִפְלָא. רַק חֲזַק וֶאֱמַץ לְקַיֵּם דְּבָרָיו לְשַׂמֵּחַ נַפְשְׁךָ תָּמִיד בְּכָל דַּרְכֵי עֵצוֹתָיו, וְלִבְלִי לִפֹּל בְּדַעְתְּךָ כְּלָל לְעוֹלָם מִשּׁוּם דָּבָר, וְתַכְרִיחַ עַצְמְךָ הַרְבֵּה לִלְמֹד סְפָרָיו בְּכָל יוֹם וָיוֹם מְעַט אוֹ הַרְבֵּה וְתִמְצָא מַרְגּוֹעַ לְנַפְשְׁךָ. וְהָעִקַּר שֶׁתְּבַטֵּל דַּעְתְּךָ נֶגֶד דַּעַת רַבֵּנוּ הַקָּדוֹשׁ וְהַנִּשְׂגָּב זַצַ"ל.
מִי שֶׁרוֹצֶה לִזְכּוֹת לְאַחֲרִית טוֹב לָנֶצַח, צָרִיךְ לְהִשְׁתַּדֵּל בְּכָל כֹּחוֹ לְהִתְקָרֵב לְהַצַּדִּיק וַאֲנָשָׁיו הָאֲמִתִּיִּים, וְעַל-יְדֵי זֶה נִתַּקֵּן הַכֹּל, עַד שֶׁעֲווֹנוֹת נִתְהַפְּכִין לִזְכֻיּוֹת, וְעַל-יְדֵי זֶה גּוֹרֵם שֶׁגַּם הָרְשָׁעִים הַגְּמוּרִים שֶׁיָּצְאוּ מִכְּלַל יִשְׂרָאֵל עַל-יְדֵי רִבּוּי מַעֲשֵׂיהֶם הָרָעִים, גַּם הֵם נַעֲשִׂים כִּסֵּא לַקְּדֻשָּׁה, וְחוֹזְרִים בִּתְשׁוּבָה, וְעוֹזְרִים לְעוֹבְדֵי ה' שֶׁיִּבְנוּ בִּנְיָנִים דִּקְדֻשָּׁה.
עִקַּר הִתְגַּבְּרוּת הַיֵּצֶר הָרָע שֶׁהוּא בְּחִינַת הַנָּחָשׁ הַקַּדְמוֹנִי, הוּא עַל הַתַּלְמִידֵי חֲכָמִים וְהַלּוֹמְדִים הַגְּדוֹלִים שֶׁיֵּשׁ לָהֶם דַּעַת גָּדוֹל בְּיוֹתֵר, כִּי אַחֲרֵיהֶם הוּא כָּרוּךְ תָּמִיד לְהַחֲטִיאָם מֵחֲמַת שֶׁיֵּשׁ לָהֶם נְשָׁמָה גְּבוֹהָה בְּיוֹתֵר שֶׁהוּא הַשֵּׂכֶל. וְעִקַּר הַתְּשׁוּבָה וְהַתִּקּוּן - לִשְׁמֹר מְאֹד אֶת שִׂכְלוֹ וּמַחֲשַׁבְתּוֹ שֶׁלֹּא יַכְנִיס בְּתוֹךְ מַחֲשַׁבְתּוֹ שׁוּם מַחֲשָׁבָה חִיצוֹנָה וְלֹא שׁוּם חָכְמָה חִיצוֹנָה, כִּי הַשֵּׂכֶל הוּא הַנְּשָׁמָה, וּכְשֶׁמְּקַדֵּשׁ שִׂכְלוֹ, הַיְנוּ נִשְׁמָתוֹ, עַל-יְדֵי זֶה מַגְבִּיהַּ וּמֵשִׁיב הַכֹּל לְשָׁרְשׁוֹ, וְזֶה עִקַּר הַתְּשׁוּבָה.
בְּתֹקֶף הַחשֶׁךְ, בְּתֹקֶף הַיְּרִידָה שֶׁל נֶפֶשׁ הַיִּשְׂרְאֵלִי כְּשֶׁנּוֹפֵל מְאֹד לְסִטְרָא דִּמְסַאֲבוּתָא, אָז דַּיְקָא אֵינוֹ יָכוֹל לְקַבֵּל חִיּוּת מִשּׁוּם קְדֻשָּׁה, כִּי אִם מִבְּחִינַת הַקְּדֻשָּׁה הָעֶלְיוֹנָה שֶׁהוּא קְדֻשַּׁת הַצַּדִּיק הָאֱמֶת שֶׁהוּא יָכוֹל לְהִתְעַלֵּם וּלְהִסְתַּתֵּר גַּם בַּמְּקוֹמוֹת הַטְּמֵאִים לְגַמְרֵי וּלְהַחֲיוֹת הַנּוֹפְלִים לְשָׁם, חַס וְשָׁלוֹם. עַל-כֵּן אֵין שׁוּם יֵאוּשׁ בָּעוֹלָם כְּלָל, כִּי אַדְרַבָּא שָׁם דַּיְקָא מְלֻבָּשׁ וְנִסְתָּר וְנֶעֱלָם קְדֻשָּׁה עֶלְיוֹנָה מְאֹד לְהַחֲיוֹתוֹ. וְעַל-כֵּן אִם יִזְכֹּר הָאָדָם זֹאת בְּתֹקֶף יְרִידָתוֹ וּנְפִילָתוֹ וְיַאֲמִין זֹאת בֶּאֱמוּנָה שְׁלֵמָה, אָז בְּוַדַּאי יָכוֹל לִזְכּוֹת לְהִתְקָרֵב לַה' יִתְבָּרַךְ מִכָּל מָקוֹם שֶׁהוּא, וְלַהֲפֹךְ הַיְרִידָה לְתַכְלִית הָעֲלִיָּה.
צָרִיךְ לְסַלֵּק הַדַּעַת לְגַמְרֵי וּלְהוֹרִיד עַצְמוֹ לִבְחִינַת אֱמוּנָה שֶׁהִיא בְּחִינַת אֶרֶץ יִשְׂרָאֵל, וְעַל-יְדֵי זֶה זוֹכִין לְדַעַת גָּבוֹהַּ מְאֹד. וְעִקַּר הָאֱמוּנָה הָאֲמִתִּית הוּא שֶׁה' יִתְבָּרַךְ מְקַבֵּל תַּעֲנוּג וְשַׁעֲשׁוּעַ מִבְּנֵי-אָדָם הַתַּחְתּוֹנִים דַּיְקָא, אֲפִלּוּ מֵהַנְּמוּכִים בְּיוֹתֵר. וְלִזְכּוֹת לָזֶה בִּשְׁלֵמוּת הוּא רַק עַל-יְדֵי הַצַּדִּיק הַגָּדוֹל שֶׁזָּכָה לַעֲנָוָה שֶׁל משֶׁה, וּמִגֹּדֶל עַנְוְתָנוּתוֹ הוּא מוֹרִיד אֶת עַצְמוֹ לְכָל הַמַּדְרֵגוֹת הַתַּחְתּוֹנוֹת וּמַעֲלֶה וּמְקַשֵּׁר כֻּלָּם לַה' יִתְבָּרַךְ, אֲפִלּוּ הָרְחוֹקִים בְּיוֹתֵר.
הַמַּעְתִּיק הַמִּתְגַּעְגֵּעַ וְחוֹשֵׁק לְהִתְרָאוֹת בְּאַהֲבָה וּבְשִׂמְחָה רַבָּה.
יִשְׂרָאֵל בֶּר אוֹדֶעסֶר
<h2>נט.</h2>
ב"ה, כ"ו כִּסְלֵו, חֲנֻכָּה תשכ"ב, תֵּל-אָבִיב.
לִבִּי יַקִּירִי, שֶׁזָּכָה לְשַׁתֵּף עַצְמוֹ עִם הַצַּדִּיק הָאֱמֶת שֶׁהוּא רֹאשׁ מֻבְחָר הָאֱמֶת שֶׁבֵּין הַצַּדִּיקִים הַמֻּבְחָרִים הָאֲמִתִּיִּים יְחִידֵי הַדּוֹרוֹת, שֶׁגִּלָּה אֱמֶת כָּזֶה בָּעוֹלָם שֶׁאִי אֶפְשָׁר לְקַלְקְלוֹ בְּשׁוּם אֹפֶן בָּעוֹלָם. שָׁלוֹם וְחַיִּים וְכָל טוּב.
צָרִיךְ לִזְכֹּר הֵיטֵב הֵיטֵב כָּל יְמֵי חַיָּיו בְּכָל יוֹם וָיוֹם גֹּדֶל חַסְדֵי הַמָּקוֹם שֶׁעָשָׂה עִמּוֹ וְסִבֵּב סִבּוֹת נוֹרָאוֹת בְּתַחְבּוּלוֹתָיו לְקָרְבוֹ לְהַצַּדִּיק הָאֱמֶת שֶׁמוֹצִיאוֹ מִמָּקוֹם שֶׁמוֹצִיאוֹ, וּמוֹדִיעַ לוֹ כִּי עֲדַיִן ה' עִמּוֹ וְלֹא יַעֲזֹב אֶת חַסְדּוֹ מִמֶּנּוּ לָנֶצַח. וְאַף-עַל-פִּי שֶׁעֲדַיִן עוֹבֵר מַה שֶּׁעוֹבֵר, אַף-עַל-פִּי כֵן בְּוַדַּאי הַחֶסֶד וְהַטּוֹבָה שֶׁעָשָׂה עִמּוֹ ה' יִתְבָּרַךְ, בְּוַדַּאי אֵינוֹ לָרִיק חַס וְשָׁלוֹם, וְסוֹף כָּל סוֹף יִגְמֹר ה' יִתְבָּרַךְ אֶת שֶׁלּוֹ, וְיִזְכֶּה לָשׁוּב לִמְקוֹרוֹ בִּשְׁלֵמוּת בְּגֹדֶל כֹּחַ וּזְכוּת הַצַּדִּיק, כִּי דְּבַר אֱלֹקֵינוּ יָקוּם לְעוֹלָם.
עַל-יְדֵי אוֹר הַקָּדוֹשׁ הַנִּפְלָא וְהַנּוֹרָא שֶׁל נֵר חֲנֻכָּה הַקָּדוֹשׁ אָנוּ מַמְשִׁיכִין עָלֵינוּ אוֹר הַצַּדִּיק הָאֱמֶת שֶׁכְּבָר הִמְשִׁיךְ שְׁלֵמוּת הַגְּאֻלָּה שֶׁתִּהְיֶה עַל-יְדֵי מְשִׁיחַ צִדְקֵנוּ. עִקַּר בִּיאַת הַמָּשִׁיחַ הוּא לְגַלּוֹת הָאֱמֶת בָּעוֹלָם, כִּי עַכְשָׁו הָאֱמֶת בְּגָלוּת גָּדוֹל וְכָל אֶחָד אוֹמֵר שֶׁאֶצְלוֹ הָאֱמֶת, וְעִקַּר הָאֱמֶת יִתְגַּלֶּה עַל-יְדֵי מָשִׁיחַ.
הַשֶּׁקֶר הוּא סִטְרָא דְּמוֹתָא וֶאֱמֶת הִיא סָמָא דְּחַיֵּי, וְעַל-כֵּן בֵּרוּר הָאֱמֶת מִתּוֹךְ הַשֶּׁקֶר הוּא בְּחִינַת תְּחִיַּת הַמֵּתִים. (הָאֱמֶת הוּא בְּחִינַת כְּסֵדֶר, הַיְנוּ שֶׁאוֹמְרִים הַדְּבָרִים כְּמוֹת שֶׁהוּא, שֶׁזֶּה בְּחִינַת כְּסֵדֶר. אֲבָל הַשֶּׁקֶר הוּא בְּחִינַת שֶׁלֹּא כְּסֵדֶר, מֵאַחַר שֶׁמְּשַׁנֶּה הָעִנְיָן וְהַסִּפּוּר מִסִּדְרוֹ הָאֲמִתִּי). עִקַּר מִצְוַת נֵר חֲנֻכָּה הוּא לְהַדְלִיק וּלְהָאִיר אוֹר הָאֱמֶת בָּעוֹלָם, שֶׁיִּזְכּוּ הַכֹּל לֵידַע הֵיכָן הָאֱמֶת שֶׁמַּדְלִיק וּמֵאִיר כָּל נַפְשׁוֹת יִשְׂרָאֵל בְּאוֹרוֹ שֶׁל מָשִׁיחַ בְּכָל מִינֵי חשֶׁךְ וַאֲפֵלָה וּמְבַטֵּל כָּל הַחֲשֵׁכוֹת וְכָל אַהֲבוֹת הַנְּפוּלִין, וּמַצִּילָם מִשֶּׁטֶף מַיִם רַבִּים הַמִּתְגַּבְּרִים בְּכָל פַּעַם לְהַחֲרִיב אֶת הָעוֹלָם לְהַשְׁכִּיחָם הַתּוֹרָה.
ה' יִתְבָּרַךְ בְּרַחֲמָיו נוֹהֵג בְּחַסְדּוֹ בְּכָל דּוֹר עַל-יְדֵי הַצַּדִּיק הַגָּדוֹל הָאֲמִתִּי וַאֲנָשָׁיו הַכְּשֵׁרִים הָאֲמִתִּיִּים, שֶׁיֵּשׁ לִפְעָמִים שֶׁחוֹטְפִין אֲנָשִׁים וּמוֹצִיאִין אוֹתָם מִמְּקוֹמוֹת רְחוֹקִים וּמְלֻכְלָכִים מְאֹד וּמַתְחִילִין לְטַהֵר אוֹתָם וּלְקָרְבָם לַה' יִתְבָּרַךְ וּמְאִירִים בָּהֶם אוֹרוֹת גְּדוֹלִים בְּהֶאָרָה גְּדוֹלָה, אַף-עַל-פִּי שֶׁיֵּשׁ הַרְבֵּה שֶׁנּוֹפְלִים אַחַר-כָּךְ מִמַּדְרֵגָתָם רַחֲמָנָא לִיצְלָן, אַף-עַל-פִּי כֵן הֵם מִשְׁתַּדְּלִין לְקָרֵב בְּכָל פַּעַם יוֹתֵר, "כִּי אַתָּה מָרוֹם לְעוֹלָם ה', לְעוֹלָם יָדְךָ עַל הָעֶלְיוֹנָה", עַד אֲשֶׁר סוֹף כָּל סוֹף יִתָּקֵן הַכֹּל בִּשְׁלֵמוּת.
עַכְשָׁו בְּגֹדֶל עֹצֶם הַחשֶׁךְ, שֶׁהָאֱמֶת נֶעְדֶּרֶת וְסוּר מֵרָע מִשְׁתּוֹלֵל וְיִרְאֵי חֵטְא נִמְאָסִין, וְעַל-פִּי רֹב אַנְשֵׁי אֱמֶת הֵם נִרְדָּפִים מְאֹד מֵחֲמַת הַקָּטֵגוֹר שֶׁעַל הַצַּדִּיק הָאֱמֶת, וְעִקַּר הַתִּקּוּן הוּא לִבְלִי לִכְנֹס בַּחֲקִירוֹת וְקֻשְׁיוֹת וְתֵרוּצִים כְּלָל, רַק לְהִסְתַּכֵּל עַל הָאֱמֶת לַאֲמִתּוֹ, וְלִשְׁמֹר אֶת עַצְמוֹ לִבְלִי לְהִלָּכֵד בְּרֶשֶׁת הָרוֹדְפִים בַּחֲלַקְלַקּוּת לְשׁוֹנָם וּבְחָכְמָתָם וְלֵיצָנוּתָם, אֲשֶׁר כָּל זֶה קָשֶׁה מֵהָרְדִיפָה בַּגַּשְׁמִיּוּת כִּי מְנִיעַת הַמֹּחַ קָשָׁה מֵהַכֹּל.
מִי שֶׁרוֹצֶה לִכְנֹס בְּיַם הָחָכְמָה, אִי אֶפְשָׁר לִכְנֹס בּוֹ כִּי אִם עַל-יְדֵי מַנְהִיג אֲמִתִּי שֶׁיֵּדַע כָּל הַדְּרָכִים וְהַנְּתִיבוֹת שֶׁבְּיַם הָחָכְמָה, וְיַעֲשֶׂה אֳנִיּוֹת בְּחָכְמָה וְאוּמָנוּת נִפְלָא לַעֲבֹר וְלָשׁוּט עֲלֵיהֶם בְּיַם הַחָכְמָה. כִּי מִי שֶׁאֵינוֹ מְקַבֵּל מֵהָרַבִּי הָאֱמֶת שֶׁהוּא בְּחִינַת משֶׁה אֶת בְּחִינַת צִמְצוּם וּמְחִצּוֹת הַשֵּׂכֶל שֶׁלֹּא יִכְנֹס לְהַשִּׂיג יוֹתֵר מִדַּי וּבַמֻּפְלָא מִמֶּנּוּ, וְלֹא יִכְנֹס בַּחֲקִירוֹת וְקֻשְׁיוֹת וְתֵרוּצִים וְכוּ' רַק יִסְמֹךְ עַל אֱמוּנָה, וְיִרְצֶה לִכְנֹס בְּיַם הַחָכְמָה - בְּוַדַּאי יֻשְׁקַע וְיִטְבַּע בְּתוֹךְ הַיָּם בְּרוּחָנִיּוּת וְגַשְׁמִיּוּת. וְזֶה הָיָה עִקַּר הַנֵּס שֶׁל קְרִיעַת יַם סוּף שֶׁנִּבְקַע לָהֶם בְּכֹחַ וּזְכוּת משֶׁה רַבֵּנוּ עָלָיו הַשָּׁלוֹם יַם הַחָכְמָה בְּרוּחָנִיּוּת וְזָכוּ לַעֲבֹר בּוֹ בְּשָׁלוֹם, וּכְמוֹ כֵן נִבְקַע לָהֶם הַיָּם בְּגַשְׁמִיּוּת "וַיַּעַבְרוּ בַּיַּבָּשָׁה בְּתוֹךְ הַיָּם". וְהָעִקָּר הָיָה עַל-יְדֵי שֶׁהֵאִיר עֲלֵיהֶם בְּחִינַת שְׁתִיקָה, לִבְלִי לְהַרְהֵר אַחַר מִדּוֹתָיו יִתְבָּרַךְ, בְּחִינַת "ה' יִלָּחֵם לָכֶם, וְאַתֶּם תַּחֲרִישׁוּן".
הַמִּתְגַּעְגֵּעַ לְהִתְרָאוֹת בְּאַהֲבָה וְשִׂמְחָה בְּלֵב אֱמֶת
יִשְׂרָאֵל דֹּב אוֹדֶעסֶר
<h2>ס.</h2>
ב"ה, י"א שְׁבָט תשכ"ב.
עַצְמִי וּבְשָׂרִי, הַקָּשׁוּר בִּקְשָׁרִים חֲזָקִים בְּהָאִילָן הַנִּפְלָא הַקָּדוֹשׁ וְנוֹרָא מְאֹד, שֶׁהוּא הַצַּדִּיק הָאֱמֶת הָעוֹמֵד לָנוּ לְמַחֲסֶה וּלְמָגֵן לְדוֹר דּוֹר, וּמְחַיֶּה וּמְחַזֵּק אֶת נַפְשֵׁנוּ בְּכָל מִינֵי רֵיחִין וּבוּסְמִין שֶׁל נוֹרָאוֹת תּוֹרָתוֹ. אַשְׁרֶיךָ שֶׁזָּכִיתָ לֵידַע מִבַּעַל הַנִּפְלָאוֹת, שֶׁכָּל דְּבָרָיו נִפְלָאוֹת פִּלְאֵי פְּלָאוֹת עַד אֵין חֵקֶר לְבַעֵר וּלְבַטֵּל כָּל הַכְּפִירוֹת וֶאֱמוּנוֹת כָּזְבִיוֹת וּלְהַמְשִׁיךְ וּלְקָרֵב כָּל הָעוֹלָם לַה' יִתְבָּרַךְ.
עִקַּר הַתַּכְלִית וְהַשְּׁלֵמוּת הוּא רַק לַעֲבֹד ה' בִּתְמִימוּת גָּמוּר בְּלִי שׁוּם חָכְמוֹת כְּלָל. כִּי יֵשׁ מְחַקְּרִים שֶׁאוֹמְרִים שֶׁעִקַּר הַתַּכְלִית הוּא עַל-יְדֵי חֲקִירוֹת וְחָכְמוֹת חִיצוֹנִיּוֹת שֶׁלָּהֶם, וְהֵם מְבַלִּים יְמֵיהֶם בָּעוֹלָם הַזֶּה לַחֲקֹר וּלְהַשִּׂיג הַמֻּשְׂכָּלוֹת וְזֶהוּ הַתַּכְלִית אֶצְלָם, אֲבָל בֶּאֱמֶת עִקַּר הַשָּׂגַת הַתַּכְלִית וְהָעוֹלָם הַבָּא הוּא רַק עַל-יְדֵי אֱמוּנָה וּמִצְווֹת מַעֲשִׂיּוֹת, לַעֲבֹד ה' בִּתְמִימוּת וּבִפְשִׁיטוּת גָּמוּר, וְעַל-יְדֵי זֶה בְּעַצְמוֹ זוֹכִין לְמַה שֶּׁזּוֹכִין (עַיִן לֹא רָאֲתָה וְכוּ').
הַתְּפִלָּה מְשַׁנָּה הַטֶּבַע וְנִתְבַּטְּלִין הַחָכְמוֹת וְהַחֲקִירוֹת שֶׁהֵם הוֹלְכִים עַל-פִּי הַטֶּבַע.
הַמְּחַקְּרִים וְהַכּוֹפְרִים מְפָרְשִׁים כָּל הַתּוֹרָה כֻּלָּהּ עַל-פִּי חָכְמוֹת וְאֶפִּיקוֹרְסוּת שֶׁלָּהֶם, וַאֲפִלּוּ מִצְווֹת מַעֲשִׂיּוֹת מְפָרְשִׁים הַכֹּל עַל-פִּי צוּרָה וְשִׂכְלִיּוּת שֶׁלָּהֶם, וְכוֹפְרִים בַּעֲשִׂיַּת הַמִּצְווֹת. אַשְׁרֵי מִי שֶׁאֵינוֹ יוֹדֵעַ מֵהֶם כְּלָל. וְעִקַּר הַכְנָעָתָם עַל-יְדֵי הַצַּדִּיק הַאֱמֶת הַגָּדוֹל בַּמַּעֲלָה מֻפְלֶגֶת מְאֹד, שֶׁעִקַּר עִנְיָנוֹ הוּא תְּפִלָּה, כִּי תְּפִלָּה מְשַׁנָּה הַטֶּבַע.
הַמִּתְפַּלֵּל תָּמִיד עַל שְׁלוֹמוֹ וִישׁוּעָתוֹ, הַמִּתְגַּעְגֵּעַ לְהִתְרָאוֹת בְּשִׂמְחָה.
יִשְׂרָאֵל דֹב אוֹדֶעסֶר
<h2>סא.</h2>
ב"ה, ר"ח נִיסָן תשכ"ב, תֵּל-אָבִיב.
מַחְמַד עֵינִי וְלִבִּי הַנָּעִים וְהַנֶּחֱמָד לַכֹּל, ה' עִזּוּז וְגִבּוֹר יִהְיֶה מָעוֹזְךָ וִיחַזֵּק לְבָבְךָ בְּכָל עֹז וְתַעֲצוּמוֹת לְזָרֵז מְאֹד לְדַלֵּג עַל מַה שֶּׁצָּרִיךְ לְדַלֵּג כְּדֵי שֶׁתּוּכַל לְהַמְשִׁיךְ עַל מֹחֲךָ וְחָכְמָתְךָ הֶאָרָה מֵהַנִּגּוּן וְהַשִּׁיר שֶׁל נִפְלָאוֹת לְמַעְלָה מִן הַטֶּבַע, הַיּוֹצֵא מֵהַכִּנּוֹר שֶׁל ע"ב נִימִין שֶׁל הַצַּדִּיק הָאֱמֶת שֶׁיִּתְגַּלֶּה לֶעָתִיד בְּעֵת קֵץ הָאַחֲרוֹן עַל-יְדֵי מְשִׁיחַ צִדְקֵנוּ שֶׁעַל-יְדֵי זֶה יְבַעֵר וִיבַטֵּל הַמִּינוּת וֶאֱמוּנוֹת כָּזְבִיוֹת מִן הָעוֹלָם, וְיַחֲזִיר כֻּלָּם אֶל הָאֱמֶת וִיקָרְבֵם לַה' יִתְבָּרַךְ וְתוֹרָתוֹ, וִימַלֵּא כָּל הָאָרֶץ דֵּעָה לָדַעַת כִּי ה' הוּא הָאֱלֹקִים. שָׁלוֹם וְכָל טוּב לְאֹרֶךְ יָמִים.
אָחִי יַקִּירִי וַחֲבִיבִי, מַה מְּאֹד גָּדְלָה שִׂמְחָתִי שֶׁזָּכִיתִי לִרְאוֹת כְּתַב יָדְךָ הַחֲזָקָה הַמָּלֵא יְדִידוּת וּבְרָכוֹת נֶאֱמָנוֹת הַיְּקָרוֹת לִי מֵאַלְפֵי זָהָב וָכֶסֶף. אֲנִי יוֹדֵעַ בְּנַפְשִׁי הָאֱמֶת, כִּי בְּוַדַּאי אֵינֶנִּי רָאוּי וּכְדַאי לְקַבֵּל כָּבוֹד כָּזֶה.
בִּקַּשְׁתִּי מִמְּךָ יַקִּירִי לַחֲזֹר עַל הַדְּבָרִים שֶׁכָּתַבְתִּי לְךָ עַד הֵנָּה, וְלִהְיוֹת תָּמִיד עַל רַעְיוֹנְךָ סִפְרֵי רַבֵּנוּ זַ"ל וְלַהֲגוֹת בָּהֶם וּלְדַקְדֵּק בָּהֶם, כִּי בֶּטַח תִּמְצָא בְּכָל דִּבּוּר וְדִבּוּר כָּל מִינֵי מְתִיקוּת, וּבְוַדַּאי תּוּכַל לְהַחֲיוֹת עַצְמְךָ תָּמִיד בָּהֶם אֲפִלּוּ בְּעֹמֶק הַחשֶׁךְ בְּכָל מִינֵי צָרוֹת הַנֶּפֶשׁ.
אַל יֵרַע בְּעֵינֶיךָ עַל אֲשֶׁר לֹא כָּתַבְתִּי לְךָ אִגֶּרֶת זֶה זְּמַן רַב, כִּי ה' יוֹדֵעַ אֶת לִבִּי, כִּי מֵעֹצֶם אַהֲבָתְךָ הָאֲמִתִּית הַקְּשׁוּרָה וַחֲקוּקָה בְּעִמְקֵי לְבָבִי יוֹמָם וָלַיְלָה נִכְסֹף נִכְסַפְתִּי בִּכְלוֹת הַנֶּפֶשׁ לְהַרְחִיב הַדִּבּוּר וּלְטַיֵּל עִמְּךָ בְּגַן עֵדֶן הָעֶלְיוֹן שֶׁל הַצַּדִּיק יוֹם יוֹם, אַךְ אֵין דַּעְתִּי צְלוּלָה מֵחֲמַת בְּגִידוֹת הַזְּמַן אֲשֶׁר סְבָבוּנִי כַּיָּדוּעַ לְךָ קְצָת, וְאִם יִרְצֶה ה' כִּי יַרְחִיב ה' אֶת דַּעְתִּי, אָז בְּוַדַּאי אֶתְגַּבֵּר וְאֶתְאַמֵּץ בְּכָל נַפְשִׁי לְהוֹדִיעֲךָ בְּכָל פַּעַם חֲדָשׁוֹת נוֹרָאוֹת מֵהַיְשׁוּעוֹת וְהַחֲסָדִים הָעֲצוּמִים שֶׁעָשָׂה ה' עִמָּנוּ בַּאַחֲרִית הַיָּמִים הָאֵלֶּה, בְּסוֹף הַגָּלוּת הָאַחֲרוֹן וְהַמַּר הַזֶּה עַל-יְדֵי הַצַּדִּיק הָאֱמֶת שֶׁהוּא מִבְצַר תִּקְוָתֵנוּ הָאַחֲרוֹן, עַד שֶׁגַּם עַכְשָׁו אַחַר כָּל הַמְּרִירוּת וְהַקִּלְקוּלִים הָרַבִּים שֶׁקִּלְקַלְנוּ - עִקַּר נֶחָמָתֵנוּ וְתִקְוָתֵנוּ הוּא הַחֲסָדִים הַחֲדָשִׁים הַנִּפְלָאִים שֶׁהֵם בְּחִינַת שִׂכְלִיּוּת גְּבוֹהִים וְנֶעֱלָמִים מְאֹד, שָׁרְשֵׁי הַתּוֹרָה שֶׁהֵם לְמַעְלָה מֵהַתּוֹרָה, שֶׁמַּמְשִׁיךְ עָלֵינוּ הַנַּחַל נוֹבֵעַ מְקוֹר חָכְמָה לְהַחֲיוֹת כָּל הַנְּפָשׁוֹת הַנְּפוּלוֹת אֲשֶׁר רַבּוּ כְּמוֹ רַבּוּ בַּדּוֹרוֹת הַלָּלוּ.
עָלֵינוּ לִשְׂמֹחַ וְלִרְקֹד בְּלֵב שָׁלֵם בְּשִׂמְחָה גְּדוֹלָה שֶׁזָּכִינוּ לֵידַע מֵהָעוֹסֵק בְּתִקּוּנֵנוּ לָנֵצַח בְּכָל דּוֹר, וְאוֹי וַאֲבוֹי לָהֶם לְהַחוֹלְקִים וְהַמִּתְנַגְּדִים עַל הָעוֹסֵק בְּתִקּוּן נַפְשֵׁיהֶם בְּכָל עֵת. וְאַף-עַל-פִּי שֶׁהֵם חוֹלְקִים כְּמוֹ שֶׁחוֹלְקִים וּמִתְלוֹצְצִים כְּמוֹ שֶׁמִּתְלוֹצְצִים, אַף-עַל-פִּי כֵן סוֹף כָּל סוֹף יִתְגַּלֶּה הָאֱמֶת לְעֵין כֹּל, עַד שֶׁכָּל חֲלֻקַּת הַכָּבוֹד יִהְיֶה אֵצֶל הָאֱמֶת, וְאָז בְּוַדַּאי הַכֹּל יָרוּצוּ לַעֲבֹד אֶת ה' בֶּאֱמֶת וּלְהִתְקָרֵב לַצַּדִּיק הָאֱמֶת שֶׁהוּא עִקַּר שְׁלֵמוּת הָאֱמֶת.
הַמַּעְתִּיק וְהַמְסַדֵּר, הַדּוֹרֵשׁ שְׁלוֹמוֹ וִישׁוּעָתוֹ בְּכָל עֵת בָּזֶה וּבַבָּא, מְבָרְכוֹ בִּבְרָכוֹת מְאַלְּפוֹת וְחַג כָּשֵׁר וְשָׂמֵחַ עַל גְּאֻלָּתֵנוּ וּפְדוּת נַפְשֵׁנוּ. הַמְחַכֶּה וּמְצַפֶּה לִרְאוֹתוֹ הַיּוֹם וְלִשְׂמֹחַ אִתָּנוּ יַחַד עַל שִׂמְחָתֵנוּ.
יִשְׂרָאֵל דֹּב אוֹדֶסֶר
<h2>סב.</h2>
ב"ה, כ"ה נִיסָן תשכ"ב, תֵּל-אָבִיב.
לִבִּי יַקִּירִי, הַחוֹשֵׁב מַחֲשָׁבוֹת וְתַחְבּוּלוֹת לְהוֹדִיעַ וּלְהָאִיר אוֹר הָאֱמֶת בָּעוֹלָם, שֶׁהוּא אוֹר הַצַּדִּיק הָאֱמֶת אוֹר הָאוֹרוֹת בְּחִינַת אוֹרוֹ שֶׁל מָשִׁיחַ הַמֵּאִיר עָלֵינוּ אוֹר הִתְגַּלּוּת אֱלֹקוּתוֹ יִתְבָּרַךְ גַּם בַּמַּחֲשַׁכִּים מָרִים וּמְרוֹרִים אֲשֶׁר בְּדוֹר הַחשֶׁךְ הַזֶּה, וּמְשַׁבֵּר וּמַכְנִיעַ וּמַשְׁפִּיל וּמְבַטֵּל מִן הָעוֹלָם כָּל סִפְרֵי הַמִּינִים וְהַמְּחַקְּרִים הַנּוֹטִים לְצַד מִינוּת וּכְפִירוֹת, וְכָל הַגַּאֲוָה וְהַמֶּמְשָׁלָה שֶׁל הַמַּנְהִיגִים שֶׁל שֶׁקֶר שֶׁמְּטִילִים שִׂנְאָה וְאֵיבָה בֵּין יִשְׂרָאֵל לַאֲבִיהֶם שֶׁבַּשָּׁמַיִם וְעוֹקְרִים אֶת הָעוֹסֵק בָּהֶם מִשְּׁנֵי עוֹלָמוֹת. יְצַו ה' אִתְּךָ אֶת הַבְּרָכָה וְהַחַיִּים.
יְמֵי זִקְנָה וְשֵׂיבָה קָפְצוּ עָלֵינוּ, וְכֹחֵנוּ חַלָּשׁ וְדָל, וְשׂוֹנְאֵי נַפְשֵׁנוּ שֶׁהוּא אֵשׁ הַתַּאֲווֹת רַבּוּ וְגָבְרוּ מִכָּל הַצְּדָדִים כִּמְעַט בְּלִי שִׁעוּר, וְנַפְשֵׁנוּ מְטֹרֶפֶת בִּמְצֻלּוֹת טִיט עֲכִירַת תַּאֲווֹת עוֹלָם הַזֶּה וַהֲבָלָיו כְּאֶבֶן הַנָּתוּן בְּתוֹךְ כַּף הַקֶּלַע, וְאָנוּ הוֹלְכִים בְּעוֹלָם נָע וְנָד מְבֻלְבָּל וּמְטֹרָף מְאֹד יוֹתֵר מִסְּפִינָה הַתּוֹעָה בְּלֵב יָם וְהָרוּחַ סְעָרָה הוֹלֵךְ וְסוֹעֵר בְּלִי שׁוּם מְנוּחָה וְהַשְׁקֵט, וְאֵין שׁוּם מָשָׁל וְדִמְיוֹן לְכַנּוֹת וּלְהִדָּמוֹת עֹצֶם הָרַחֲמָנוּת שֶׁעָלֵינוּ, וְאָנָן יַתְמֵי דְּיַתְמֵי בַּדּוֹר הַיָּתוֹם הַזֶּה, וְאֵין לָנוּ שׁוּם עֵצָה וְתַחְבּוּלָה רַק לָנוּס וְלִפְרֹחַ לְהַצַּדִּיק, לְהִתְגּוֹלֵל בְּרֶפֶשׁ וָטִיט וְלִרְחשׁ עַל הַיָּדַיִם וְרַגְלַיִם בֵּין נְחָשִׁים וְעַקְרַבִּים עַד שֶׁנִּזְכֶּה לִשְׁאֹב מֵרוּחַ הַקֹּדֶשׁ שֶׁל הַצַּדִּיק אֲשֶׁר עַל-יָדוֹ אֵין שׁוּם יֵאוּשׁ בָּעוֹלָם כְּלָל, וּבְכָל מָקוֹם וּבְכָל זְמַן וּבְכָל הַמַּדְרֵגוֹת לְמַעְלָה וּלְמַטָּה, אֲפִלּוּ הָרְחוֹקִים שֶׁנִּתְרַחֲקוּ לְגַמְרֵי מִקְּדֻשַּׁת יִשְׂרָאֵל, אַף-עַל-פִּי כֵן אֵין שׁוּם יֵאוּשׁ כְּלָל. כִּי בְּעֹצֶם כֹּחַ חָכְמָתוֹ הַגָּדוֹל וְהַנּוֹרָא הוּא מְהַפֵּךְ עֵצֶם הָרַע לְטוֹב, מִשְּׁמָד לְרָצוֹן.
עִקַּר כָּל הַכְּפִירוֹת וְהָאֶפִּיקוֹרְסוּת שֶׁל חַכְמֵי הַטֶּבַע שֶׁנִּתְעוּ לְמָקוֹם שֶׁנִּתְעוּ, הוּא עַל-יְדֵי פְּגַם אֱמוּנַת חִדּוּשׁ הָעוֹלָם, שֶׁעַל-יְדֵי פְּגָם זֶה בָּאִים לְכָל מִינֵי טָעוּתִים. וְעִקַּר הַכְנָעָתָם וּבִטּוּל דַּעְתָּם הוּא עַל-יְדֵי הַצַּדִּיק הָאֱמֶת הַגָּדוֹל בַּמַּעֲלָה מְאֹד בְּחִינַת משֶׁה מָשִׁיחַ, שֶׁמַּמְשִׁיךְ תּוֹרָה כְּדֵי לְהָאִיר וּלְגַלּוֹת אֱמוּנַת חִדּוּשׁ הָעוֹלָם, וּלְבַטֵּל וְלַעְקֹר דֵּעוֹת חַכְמֵי הַטֶּבַע שֶׁכּוֹפְרִים בְּחִדּוּשׁ הָעוֹלָם.
עֹצֶם נוֹרָאוֹת גְּבוּרָתוֹ וְכֹחוֹ שֶׁל הַצַּדִּיק הָאֱמֶת הַבַּעַל כֹּחַ הוּא בְּחִינַת מַטֶּה עֹז שֶׁעוֹמֵד בְּחֹזֶק וְתֹקֶף בְּתוֹךְ בֵּית הַבְּלִיעָה שֶׁל הַסִּטְרָא אָחֳרָא, בְּתוֹךְ הָרוּחַ שְׁטוּת, עַד שֶׁמֻּכְרַחַת לְהָקִיא הַקָּאוֹת בְּכָל פַּעַם עַד שֶׁגַּם אֵלּוּ הָרְחוֹקִים וְהַגְּרוּעִים בְּיוֹתֵר שֶׁכְּבָר הִזְקִינוּ בְּרִשְׁעָתָם וְנִתְעַבּוּ וְנִתְגַּשְּׁמוּ מְאֹד וְנִבְלְעוּ בְּתוֹךְ בֶּטֶן הַסִּטְרָא אָחֳרָא שֶׁכִּמְעַט כִּמְעַט אָבְדָה תִּקְוָתָם וְתוֹחַלְתָּם, בָּאִים וּמִתְקָרְבִים לַה' יִתְבָּרַךְ וְנִתוֹסְפִים שְׁכֵנִים רַבִּים לְהַקִּבּוּץ הַקָּדוֹשׁ שֶׁל הַצַּדִּיק, וְעַל-יְדֵי זֶה דַּיְקָא נַעֲשָׂה תִּקּוּן נִפְלָא בְּכָל פַּעַם עַד שֶׁסּוֹף כָּל סוֹף יִתָּקֵן הַכֹּל.
בְּהוֹקָרָה וְאַהֲבָה וְגַעְגּוּעִים.
הַמַּעְתִּיק יִשְׂרָאֵל דֹּב אוֹדֶעסֶר
<h2>סג.</h2>
ב"ה, כ"ו אִיָּר תשב"כ, תֵּל אָבִיב.
לִבִּי יַקִּירִי, שֶׁזָּכָה לִטְעֹם נְעִימַת הָאֱמֶת הַבָּרוּר וְהַזָּךְ וְהִתְעוֹרֵר בָּאֵשׁ הַבּוֹעֵר בְּלִבּוֹ, וְהִלְהִיב אֶת נִשְׁמָתוֹ וּמַחֲשַׁבְתּוֹ לַחְשֹׁב מַחֲשָׁבוֹת עֲמֻקּוֹת וְעֵצוֹת וְתַחְבּוּלוֹת רַבּוֹת לְהַגְדִּיל וּלְפַרְסֵם אֶת שֵׁם הַצַּדִּיק הָאֱמֶת הַמַּמְשִׁיךְ עָלֵינוּ אוֹרוֹ שֶׁל מָשִׁיחַ, וּמְשַׁבֵּר וּמְבַטֵּל בְּבִטּוּל גָּמוּר הַטִּינוֹפוֹת וְזֻהֲמַת הַמִּינוּת וֶאֱמוּנוֹת כָּזְבִיוֹת הַמַּחֲשִׁיכִים עֵינֵי יִשְׂרָאֵל, וּמַעֲלִימִים וּמַסְתִּירִים אוֹר הַצַּדִּיק הָאֱמֶת וּמַפְרִידִים הָרַגְלַיִם מִן הָרֹאשׁ, הַיְנוּ שֶׁעוֹשִׂים פֵּרוּד בֵּין כְּלַל יִשְׂרָאֵל שֶׁהֵם בְּחִינַת רַגְלִין, וּבֵין הַצַּדִּיק שֶׁהוּא הָרֹאשׁ, רֹאשׁ בְּנֵי יִשְׂרָאֵל, שֶׁעַל-יְדֵי זֶה נִתְגַּבֵּר חָכְמַת הַפִילוֹסוֹפְיָא בָּעוֹלָם וְנִתְרַבּוּ סִפְרֵי מִינוּת וּכְפִירוֹת שֶׁמְּטִילִים שִׂנְאָה וְאֵיבָה בֵּין יִשְׂרָאֵל לַאֲבִיהֶם שֶׁבַּשָּׁמַיִם. שָׁלוֹם וְחַיִּים וְכָל טוּב.
בְּעֹצֶם שִׁפְלוּתֵנוּ בַּדּוֹר הַיָּתוֹם הַזֶּה, שֶׁגָּבְרָה הַהַסְתָּרָה שֶׁבְּתוֹךְ הַסְתָּרָה עַד אֵין קֵץ, וּבְגֹדֶל עֹמֶק תַּכְלִית תַּכְלִית הַיְרִידָה בַּכְּפִירוֹת וֶאֱמוּנוֹת כָּזְבִיוֹת, וְכֻלָּנוּ כַּצֹּאן תָּעִינוּ עַד שֶׁבָּאנוּ אֵצֶל הַקָּצֶה וְהַסּוֹף שֶׁל יִשְׂרָאֵל, שֶׁיִּשְׂרָאֵל עוֹמְדִים בְּמָקוֹם שֶׁגְּבוּל יִשְׂרָאֵל כַּלֶּה, שֶׁשָּׁם מְסַיֵּם קְדֻשַּׁת יִשְׂרָאֵל, שֶׁמִּשָּׁם וּלְהָלְאָה אֵין מִתְפַּשֵּׁט קְדֻשַּׁת יִשְׂרָאֵל, אַף-עַל-פִּי כֵן אָסוּר לְהַרְהֵר אַחַר מִדּוֹתָיו יִתְבָּרַךְ כִּי "מְאֹד עָמְקוּ מַחְשְׁבוֹתָיו", כִּי כְּבָר הִקְדִּים וְנָתַן לָנוּ הַצַּדִּיק שֶׁהוּא יִגְמֹר הַכֹּל כִּרְצוֹנוֹ וְיָבִיא הַכֹּל אֶל הַתַּכְלִית הַטּוֹב הָאֲמִתִּי הַנִּצְחִי. וְאַף-עַל-פִּי שֶׁ"מִּקּוֹלוֹת מַיִם רַבִּים אַדִּירִים מִשְׁבְּרֵי יָם", אַף-עַל-פִּי כֵן "אַדִּיר בַּמָּרוֹם ה'". כִּי אַף-עַל-פִּי שֶׁהַמַּיִם רַבִּים אַדִּירִים מִשְׁבְּרֵי יָם וּמִתְגַּבְּרִים עַל כָּל אָדָם כָּל-כָּךְ, אַף-עַל-פִּי כֵן מִכֻּלָּם אַדִּיר בַּמָּרוֹם ה', וּכְבָר חָמַל ה' יִתְבָּרַךְ עַל עוֹלָמוֹ וּבְאַהֲבָתוֹ וּבְחֶמְלָתוֹ הִקְדִּים וְנָתַן לָנוּ אֶת הַצַּדִּיק שֶׁהוּא בִּבְחִינַת משֶׁה שֶׁמְּעוֹרֵר אוֹתָנוּ בְּכָל עֵת לָשׁוּב לַה' יִתְבָּרַךְ אֵיךְ שֶׁהוּא, אֲפִלּוּ אִם עָבַר עַל כָּל הַתּוֹרָה אֲלָפִים פְּעָמִים, כִּי רַבִּים רַחֲמָיו מְאֹד וְיֵשׁ תִּקְוָה לַכֹּל. תָּמִיד, כָּל יְמֵי חַיָּיו.
עַבְדּוֹ וְאוֹהֲבוֹ הַנֶּאֱמָן, הַקָּשׁוּר תָּמִיד בְּמֹחִי וְלִבִּי וּמִתְפַּלֵּל עַל שְׁלוֹמוֹ וְעַל יְשׁוּעָתוֹ בָּזֶה וּבַבָּא.
יִשְׂרָאֵל דֹּב אוֹדֶעסֶר
<h2>סד.</h2>
ב"ה, אוֹר לְיוֹם ד' אֱלוּל תשב"כ.
עַצְמִי וּבְשָׂרִי, שֶׁיֵּשׁ לוֹ לֵב חָזָק וְתַקִּיף לִלְבּשׁ רוּחַ גְּבוּרָה לִלְחֹם מִלְחֶמֶת ה' לְהַכְנִיעַ זֻהֲמַת הַשֶּׁקֶר שֶׁל הַמִּינוּת וֶאֱמוּנוֹת כָּזְבִיּוֹת, וּלְהַגְדִּיל וּלְפָאֵר וּלְפַרְסֵם שֵׁם הַצַּדִּיק הָאֱמֶת הַהוֹלֵךְ לְפָנֵינוּ וּבְכֹחוֹ הַגָּדוֹל וְהַנּוֹרָא מְאֹד יְתַקֵּן גַּם אוֹתִי גַּם אוֹתְךָ גַּם אֶת כָּל הָעוֹלָם כְּמוֹ שֶׁהוּא עַתָּה. שָׁלוֹם וְחַיִּים וּכְתִיבָה וַחֲתִימָה טוֹבָה.
הַקֶּשֶׁר אֲשֶׁר בְּנֵינוּ, וְכָל מַה שֶּׁשָּׁמַעְתָּ מִמֶּנִּי מִסּוֹד נוֹרָאוֹת גְּדוּלַת הַצַּדִּיק הָאֱמֶת לֹא דָּבָר קָטָן הוּא, כִּי הוּא מַעֲשֶׂה גְּדוֹלָה עֲמֻקָּה וְנוֹרָאָה שֶׁאִי אֶפְשָׁר לְשַׁעֵר בַּמֹּחַ, וְאִם יֹאמַר הֶחָכָם לָדַעַת לֹא יוּכַל לִמְצֹא. לָכֵן אָחִי, חֲזַק וֶאֱמַץ, וּרְאֵה וְהָבֵן וְחָכָם וּזְכֹר הֵיטֵב כָּל הַדְּבָרִים שֶׁשָּׁמַעְתָּ מִכְּבָר, וְתִזְכֹּר בְּכָל פַּעַם עֹצֶם גְּדֻלָּתוֹ וְנוֹרְאוֹת כֹּחוֹ שֶׁל זָקֵן שֶׁבַּזְּקֵנִים דִּקְדֻשָּׁה שֶׁאָנוּ חוֹסִים בּוֹ, שֶׁבְּעֹצֶם כֹּחוֹ יְתַקֵּן הַכֹּל וְיִתְהַפֵּךְ הַכֹּל לְטוֹבָה בְּעֶזְרַת ה' יִתְבָּרַךְ. וַאֲנִי עֵינַי צוֹפִיּוֹת וּמְיַחֲלוֹת לַה' שֶׁיִּצְמַח עַל-יְדֵי זֶה יְשׁוּעָתְךָ הַנִּצְחִית לְהִתְקָרֵב לַה' יִתְבָּרַךְ בֶּאֱמֶת בְּתוֹךְ כְּלַל יִשְׂרָאֵל.
כְּבָר עָבְרָה הַשָּׁנָה וּפָרְחָה בִּמְהִירוּת רַבָּה, וּמִתְקָרְבִים לִימֵי רֹאשׁ הַשָּׁנָה, וְתַּתְחִיל לְבָרֵךְ בְּמַחֲשָׁבָתְךָ שֶׁהֶחֱיָינוּ וְהִגִּיעָנוּ וְקִיְּמָנוּ לַזְּמַן הַזֶּה שֶׁהוּא רֹאשׁ הַשָּׁנָה הַקָּדוֹשׁ, שֶׁנִּזְכֶּה אָז לְהִתְוַעֵד יַחַד בְּתוֹךְ הַקִּבּוּץ הַקָּדוֹשׁ שֶׁל הַצַּדִּיק שֶׁיּוֹדֵעַ עִנְיַן רֹאשׁ הַשָּׁנָה לְעֻמְקָא, וְכֹחַ הַחֶסֶד הַנִּפְלָא וְהַנּוֹרָא שֶׁל רֹאשׁ הַשָּׁנָה שֶׁמַּמְשִׁיךְ הַצַּדִּיק יָגֵן וְיַעֲזֹר לְךָ וּלְבֵיתְךָ, שָׁלוֹם וְחַיִּים וְכָל טוּב.
אִם אָמְנָם אֵין דַּעְתִּי צְלוּלָה וְאֵין עִמִּי דְּבָרִים מֵחֲמַת הַיִּסּוּרִים הַקָּשִׁים וְהַמַּרִים הָעוֹבְרִים עָלַי, לֹא עָלֶיךָ, אַךְ מֵעֹצֶם אַהֲבָתְךָ אֲשֶׁר בְּלִבִּי הִכְרַחְתִּי עַצְמִי לְדַבֵּר עִמְּךָ לְטוֹבָתְךָ הַנִּצְחִי, כִּי אֲנִי יוֹדֵעַ שֶׁלִּבְּךָ בִּפְנִימִיּוּת נִכְסָף מְאֹד לְהִתְקָרֵב לַה' יִתְבָּרַךְ בֶּאֱמֶת, וַה' יִתְבָּרַךְ יָשִׂים מִלִּים בְּפִי בָּאֹפֶן שֶׁאֶפְעַל לְמַעַן יֵיטַב לְךָ לָעַד.
כָּל אֶחָד עַל-יְדֵי חֲטָאָיו גּוֹרֵם הִסְתַּלְּקוּת אוֹר אֱלֹקוּתוֹ יִתְבָּרַךְ, שֶׁעַל-יְדֵי זֶה אֵין יְכוֹלִים לֵידַע מֵה' יִתְבָּרַךְ חַס וְשָׁלוֹם. וְעִקַּר הַתִּקּוּן שֶׁלָּנוּ וְשֶׁל חֶטְאֵי כָּל הַדּוֹרוֹת הוּא רַק עַל-יְדֵי הַצַּדִּיק שֶׁהוּא הָרוֹעֶה שֶׁלָּנוּ הָאֲמִתִּי שֶׁמְּקָרֵב כָּל הָרְחוֹקִים וְהַנִּדָּחִים, שֶׁכֻּלָּם יָשׁוּבוּ לַה' יִתְבָּרַךְ בֶּאֱמֶת, וְיַעְמְדוּ עַל עָמְדָם, שֶׁלֹּא יִפְּלוּ בְּדַעְתָּם מִכָּל מַה שֶּׁעָבַר עֲלֵיהֶם יִהְיֶה אֵיךְ שֶׁיִּהְיֶה. רַק לְהַתְחִיל בְּכָל פַּעַם מֵחָדָשׁ, בְּכֹחַ הַחֶסֶד חִנָּם שֶׁהִמְשִׁיךְ הַצַּדִּיק בָּעוֹלָם.
עִקַּר הִתְגַּלּוּת אֱלֹקוּתוֹ וּמַלְכוּתוֹ יִתְבָּרַךְ לְכָל בָּאֵי עוֹלָם הוּא עַל-יְדֵי בְּחִינַת זִכָּרוֹן, שֶׁצְּרִיכִים לִשְׁמֹר אֶת הַזִּכָּרוֹן מְאֹד, וְעִקַּר הַזִּכָּרוֹן הוּא לְהִתְגַּבֵּר מְאֹד לְקַשֵּׁר הֵיטֵב בְּמֹחוֹ וּבְדַעְתּוֹ אוֹר הַזְּרִיחָה הַקָּדוֹשׁ וְהַנּוֹרָא שֶׁמֵּאִיר הַצַּדִּיק לְכָל אֶחָד בְּכָל עֵת. וְכָל זְמַן שֶׁלֹּא נִמְשָׁךְ דָּעַת הַצַּדִּיק לְתוֹךְ הַלֵּב הֵיטֵב עַד שֶׁלֹּא נִשְׁכַּח אוֹתוֹ לְעוֹלָם אֲזַי עֲדַיִן אֵין יוֹדְעִים מִמֶּנּוּ יִתְבָּרַךְ כְּלַל.
עָלֵינוּ לִשְׂמֹחַ בְּכָל עֵת בְּכָל עֹז שֶׁהִבְדִּילָנוּ מִן הַתּוֹעִים הַחוֹלְקִים עָלָיו בְּגַאֲוָה וָבוּז. ה' יִתְבָּרַךְ בְּרַחֲמָיו יִתֵּן בְּלִבֵּנוּ לְהִתְחַזֵּק לְהָכִין עַצְמֵנוּ עַל רֹאשׁ הַשָּׁנָה הַקָּדוֹשׁ, וְנִזְכֶּה לִכְתִיבָה וַחֲתִימָה טוֹבָה, לְחַיִּים טוֹבִים אֲרֻכִּים וּלְשָׁלוֹם. הַמַּעְתִּיק הַמְצַפֶּה לִישׁוּעָתְךָ בְּכָל יוֹם וּבְכָל עֵת.
יִשְׂרָאֵל דֹּב אוֹדֶסֶר
<h2>סה.</h2>
ב"ה, ד' תִּשְׁרֵי תשכ"ג עִיר הַקֹּדֶשׁ יְרוּשָׁלַיִם.
עַצְמִי וּבְשָׂרִי, הָאוֹחֵז עַצְמוֹ בְּהַצַּדִּיק הָאֱמֶת שֶׁהוּא רוֹפֵא מֻמְחֶה וְנֶאֱמָן, שֶׁיּוֹדֵעַ כָּל הַחֶסְרוֹנוֹת וְהֶחֳלָאִים שֶׁל כָּל אֶחָד, וְיוֹדֵעַ אֵיךְ לַעֲסֹק בִּרְפוּאָתוֹ בִּשְׁלֵמוּת. שָׁלוֹם רַב וּגְמַר חֲתִימָה טוֹבָה.
מִכְתָּבְךָ מִיּוֹם כ"ח אֱלוּל תשכ"ב קִבַּלְתִּי בְּצֵרוּף צֵ'יק עַל סַךְ מֵאָה ל"י. רַב תּוֹדוֹת וּתְשׂוּאוֹת חֵן חֵן מֵעִמְקֵי לְבָבִי. מַה מְּאֹד מָתַק לְנַפְשִׁי הַטּוּב וְהַחֶסֶד שֶׁהִגְדַּלְתָּ לַעֲשׂוֹת עִמָּדִי, בִּרְאוֹתִי בָּזֶה שֶׁדִּבְרֵי רַבֵּנוּ זַ"ל עוֹשִׂים רשֶׁם בְּלִבְּךָ, כִּי כָּבֵד וְקָשֶׁה מְאֹד לְקַבֵּל דְּבָרָיו מֵחֲמַת רִבּוּי הַמְּסַכִּים הַמַּבְדִּילִים, וְהַחָכְמוֹת שֶׁל שְׁטוּת וְהֶבֶל שֶׁמְּסַבְּבִים וּמְעַקְּמִים הַלֵּב מְאֹד. מִי יִתֵּן שֶׁיִּכָּנְסוּ בְּלִבֵּנוּ וּבְלֵב כָּל יִשְׂרָאֵל וְיַעֲשׂוּ פְּעֻלָּתָם כָּרָאוּי לָבוֹא לְמַה שֶּׁאָנוּ צְרִיכִים לָבוֹא בְּזֶה הָעוֹלָם אֲשֶׁר לְכָךְ נוֹצַרְנוּ.
עַל-יְדֵי צְדָקָה וָחֶסֶד לְהַצַּדִּיק הָאֱמֶת וַעֲנִיִּים הֲגוּנִים - עַל-יְדֵי זֶה מַשְׁלִימִים הַשֵּׂכֶל וְנִתְרוֹמֵם הַמּוֹחִין וְזוֹכִין לִרְאוֹת אוֹר הַצַּדִּיק, וְעַל-יְדֵי זֶה זוֹכֶה לְהַכְנִיעַ הַגּוּף לְגַבֵּי הַנֶּפֶשׁ, הַחֹמֶר לְגַבֵּי הַצּוּרָה, הַסִּכְלוּת לְגַבֵּי הַשֵּׂכֶל. וְיוֹצֵא מֵחשֶׁךְ לְאוֹר, מִבְּהֵמָה לְאָדָם, וְנִתְבַּטְּלִין הַחָכְמוֹת חִיצוֹנִיּוֹת וְזוֹכִין לְהַשָּׂגוֹת אֱלֹקוּת, וּמְבַטֵּל הַדִּין וְהַחשֶׁךְ וּמַמְשִׁיךְ חֲסָדִים בָּעוֹלָם.
הַמַּעְתִּיר בַּעֲדוֹ תָּמִיד בְּכָל עֵת וּמְצַפֶּה לִישׁוּעָתוֹ וְטוֹבָתוֹ בָּזֶה וּבַבָּא, וְאִחוּלִים לְבָבִיִּים לַשָּׁנָה הַחֲדָשָׁה לְךָ וּלְבֵיתְךָ לְחַיִּים טוֹבִים וַאֲרֻכִּים.
יִשְׂרָאֵל דֹּב אוֹדֶעסֶר
<h2>סו.</h2>
ב"ה, אוֹר לְיוֹם ג' ט"ז חֶשְׁוָן תשכ"ג, יְרוּשָׁלַיִם הַקְּדוֹשָׁה.
עַצְמִי וּבְשָׂרִי הֶחָבִיב לִי בֶּאֱמֶת יוֹתֵר מִנַּפְשִׁי, שֶׁהֵעִיר אֶת רוּחוֹ וְהִקְדִּישׁ אֶת לְבָבוֹ הָרָחָב וְכִשְׁרוֹנוֹתָיו הַבְּרוּכִים וְהִכְנִיס עַצְמוֹ בְּכָל כֹּחוֹ בְּהִשְׁתַּדְּלוּת גְּדוֹלָה וִיתֵרָה בְּיוֹתֵר לְגַדֵּל וּלְפַרְסֵם בְּכָל הָעוֹלָמוֹת אֶת שֵׁם הַצַּדִּיק הָאֱמֶת הַיָּחִיד בָּעוֹלָם שֶׁעוֹלֶה לְעֵילָא וּלְעֵילָא עַל כָּל הַצַּדִּיקִים הָאֲמִתִּיִּים הַמֻּבְחָרִים וְהַנּוֹרָאִים, יְחִידֵי הַדּוֹרוֹת, שֶׁהוּא מַחֲסֶה וּמָגֵן לָנוּ גַּם עַכְשָׁו בְּתוֹךְ כָּל מִינֵי חַשְׁכּוּת וְהִתְרַחֲקוּת אֲשֶׁר בְּאַחֲרִית הַיָּמִים הָאֵלֶּה. אַשְׁרֶיךָ אָחִי אַשְׁרֶיךָ אֲלָפִים פְּעָמִים שֶׁפְּנִימִיּוּת לְבָבְךָ מֵבִין וּמַרְגִּישׁ אוֹר הָאֱמֶת הָאֲמִתִּי שֶׁמֵּאִיר עַכְשָׁו בְּכָל הָעוֹלָמוֹת מֵרֹאשׁ וְעַד סוֹף. שָׁלוֹם רַב.
מֵעֹצֶם עֲיֵפוּת נַפְשִׁי מֵחֲמַת הַצָּרוֹת וְהַתְּלָאוֹת וְהַמְּרִירוּת אֲשֶׁר סְבָבוּנִי מִכָּל הַצְּדָדִים לֹא עָלֶיךָ, אֵין דַּעְתִּי צְלוּלָה לִכְתֹּב וְאֵין לִי דִּבּוּרִים, אַךְ לְמַעַן נֹעַם אַהֲבָתְךָ הֶחָרוּת עַל לוּחַ לִבִּי, לֹא יָכֹלְתִּי לְהִתְאַפֵּק לַעֲשׂוֹת חוֹבָתִי הַמּוּטָל עָלַי וְכָתַבְתִּי בְּכָל כֹּחִי.
ה' יוֹדֵעַ וָעֶד, וְגַם לְבָבְךָ רוֹאֶה וּמַרְגִּישׁ כִּי נַפְשְׁךָ קְשׁוּרָה בְּנַפְשִׁי תָּמִיד בְּכָל יוֹם וּבְכָל עֵת, וּבִפְרַט בַּחֲצוֹת לַיְלָה בְּעֵת הַהִתְבּוֹדְדוּת וְהַשִּׂיחָה עִם ה' יִתְבָּרַךְ, כָּל מַעְיָנַי בְּךָ. לַאֲשֶׁר נַפְשִׁי יוֹדַעַת מְאֹד כִּי נַפְשְׁךָ בְּשָׁרְשָׁה גְּבוֹהַּ וִיקָרָה מְאֹד מְאֹד, וּבִפְנִימִיּוּת לְבָבְךָ מֻשְׁרָשׁ נְקֻדַּת הָאֱמוּנָה הַקְּדוֹשָׁה בַּה' וּבְתוֹרָתוֹ, וְלִבְּךָ בּוֹעֵר כִּיקוֹד אֵשׁ לְהִתְחַבֵּר בְּכָל מִינֵי חִבּוּר לְהַצַּדִּיק הָאֱמֶת בָּחִיר מִבְּחִירֵי צַדִּיקַיָּא וְלַאֲנָשָׁיו הַנֶּאֱמָנִים הַכְּשֵׁרִים הָאֲמִתִּיִּים שֶׁבַּדּוֹר, אֲשֶׁר בְּמַעְיְנוֹת חָכְמַת תּוֹרָתוֹ מֵאִיר בָּנוּ אֱמוּנָה אֲמִתִּית דַּאֲמִתִּית, שֶׁזֹּאת הָאֱמוּנָה הִיא שֹׁרֶשׁ וּמְקוֹר הַחָכְמָה, שֶׁעַל-יָדָהּ בָּאִים לְהַשָּׂגוֹת אֱלֹקוּת, לִרְאוֹת עַיִן בְּעַיִן אֱלֹקוּתוֹ וּמַלְכוּתוֹ וּמֶמְשַׁלְתּוֹ. אֲבָל כְּנֶגֶד זֶה מִשְׁתַּטְּחִים מְנִיעוֹת וְעִכּוּבִים בְּלִי שִׁעוּר, כִּי הַבַּעַל-דָּבָר אוֹרֵב עַל הָאָדָם תָּמִיד וְהָעִקָּר עַל אַחֲרִיתוֹ וְסוֹפוֹ בִּפְרָט בְּדוֹרוֹתֵינוּ אֵלֶה, וְזֹאת מֵחֲמַת שֶׁהָאָדָם כָּל מַה שֶּׁמַּזְקִין יוֹתֵר הוּא צָרִיךְ לְהִתְקָרֵב לְשָׁרְשׁוֹ וְתִקּוּנוֹ יוֹתֵר, וְעַל-כֵּן מִתְגַּבֵּר עָלָיו מִלְחֶמֶת הַיֵּצֶר בְּיוֹתֵר, וְאִי אֶפְשָׁר לְדַלֵּג וְלִקְפֹּץ עַל הַגֵּיהִנֹּם שֶׁהוּא זֶה הָעוֹלָם כִּי אִם עַל-יְדֵי גֹּדֶל כֹּחַ הַצַּדִּיק הָאֱמֶת וּסְפָרָיו הַקְּדוֹשִׁים וַעֲצוֹתָיו הָעֲמֻקּוֹת וְהַתְּמִימוֹת וְהַפְּשׁוּטוֹת מְאֹד לְכָל אֶחָד וְאֶחָד בְּכָל מָקוֹם וּבְכָל זְמַן, לְקַשֵּׁר נַפְשׁוֹתֵינוּ לַה' יִתְבָּרַךְ כַּחוֹתָם עַל לִבּוֹ. כְּמוֹ שֶׁאָמַר רַבֵּנוּ זַצַ"ל בְּזֶה הַלָּשׁוֹן: "אֲנִי אֵין לִי מַה לַּעֲשׂוֹת בְּזֶה הָעוֹלָם כְּלָל, כִּי בִּשְׁבִילִי אֵינִי צָרִיךְ לַעֲשׂוֹת כְּלָל, רַק בָּאתִי לְהָעוֹלָם לְקָרֵב נְפָשׁוֹת יִשְׂרָאֵל לַה' יִתְבָּרַךְ".
לָכֵן הִנְּנִי פּוֹנֶה אֵלֶיךָ מֵעֹמֶק לִבִּי לְהַעֲמִידְךָ עַל הַחוֹב הַקָּדוֹשׁ הַמּוּטָל עליך, לַחֲשֹׁב מַחֲשָׁבוֹת עֲמֻקּוֹת וְתַחְבּוּלוֹת עֲצוּמוֹת בִּתְשׁוּבָה גְּדוֹלָה עַד כְּלוֹת הַנֶּפֶשׁ, לְהִתְגַּבֵּר וּלְהִתְאַמֵּץ בְּרָצוֹן חָזָק מְאֹד לִכְסֹף וּלְהִשְׁתּוֹקֵק וּלְהִתְגַּעְגֵּעַ בִּכְלוֹת הַנֶּפֶשׁ לַהֲגוֹת בִּסְפָרָיו הַקְּדוֹשִׁים בְּכָל יוֹם וָיוֹם, לִרְאוֹת אוֹרוֹת הַחֲדָשׁוֹת הַנּוֹרָאוֹת שֶׁבָּהֶם, עַד שֶׁיִּכָּנֵס הָרֵיחוֹת טוֹבוֹת מֵהַדִּבּוּרִים הַקְּדוֹשִׁים בִּלְבָבְךָ לְקִיּוּם וּלְמַעֲשֶׂה, שֶׁזֶּה זֶה הָעִקָּר וְהַתַּכְלִית.
כְּשֶׁשְּׁנֵי יִשְׂרְאֵלִים הָאוֹהֲבִים זֶה אֶת זֶה מִתְקַבְּצִים וּמִתְוַעֲדִים יַחַד בְּאַהֲבָה וּבְשָׁלוֹם, וּשְׂמֵחִים בִּרְאוֹתָם זֶה אֶת זֶה, אֲזַי מְבָרְכִים שֶׁהֶחֱיָנוּ וְקִיְּמָנוּ וְכוּ', כִּי זֶה עִקַּר הַחִיּוּת וְהַקִּיּוּם שֶׁל כָּל הָעוֹלָמוֹת.
צְרִיכִים לְחַפֵּשׂ וְלִמְצֹא בְּכָל אֶחָד מִיִּשְׂרָאֵל אֵיזֶה זְכוּת וְטוֹב כְּדֵי לֶאֱהֹב אוֹתוֹ כְּנַפְשׁוֹ, כִּי כָּל אֶחָד מִיִּשְׂרָאֵל - כָּל זְמַן שֶׁשֵּׁם יִשְׂרָאֵל נִקְרָא עָלָיו, אִי אֶפְשָׁר שֶׁאֵין בּוֹ אֵיזֶה צַד טוֹב וּזְכוּת, וּצְרִיכִים לְקַשֵּׁר אֶת עַצְמוֹ עִם הַטּוֹב שֶׁבָּהֶם וְלִכְלֹל עִמָּהֶם יַחַד בְּאַהֲבָה וְאַחְדּוּת.
כָּל מַה שֶּׁהַקִּבּוּץ שֶׁל הַצַּדִּיק הָאֱמֶת נִתְרַבֶּה יוֹתֵר, נִתְגַּדֵּל כְּבוֹד ה' יִתְבָּרַךְ בְּיוֹתֵר וְנִכְלָלִין יוֹתֵר בְּאַחְדּוּתוֹ יִתְבָּרַךְ.
מַעֲלַת הַקִּבּוּץ הַקָּדוֹשׁ הָאוֹחֲזִים עַצְמָם בְּהַצַּדִּיק הָאֱמֶת בְּאַהֲבָה וְאַחְדּוּת גָּדוֹל וּבְתַכְלִית הַשָּׁלוֹם הָאֲמִתִּי וְנִזְהָרִים בִּכְבוֹד חַבְרֵיהֶם וְלִשְׁמֹר אֶת עַצְמָם מִכָּל מִינֵי מַחֲלֹקֶת וּמְבַטְּלִין כְּבוֹד עַצְמָן לְגַמְרֵי נֶגֶד כְּבוֹד רַבָּם הָאֲמִתִּי שֶׁהוּא כְּבוֹד שָׁמַיִם, וּמְקַשְּׁרִין עַצְמָם עִם כָּל נְקֻדַּת יַהֲדוּתָם רַק לְהַצַּדִּיק הָאֱמֶת וּמַמְשִׁיכִים עַל עַצְמָם בְּכָל עֵת הֶאָרַת הַדַּעַת הַקָּדוֹשׁ שֶׁלּוֹ, וּמִתְקַבְּצִים וּמִתְוַעֲדִים בְּכָל עֵת לְדַבֵּר זֶה עִם זֶה מִיִּרְאַת שָׁמַיִם וּמֵהֶאָרַת הַדַּעַת הַקָּדוֹשׁ שֶׁעוֹסֵק הַצַּדִּיק לְהָאִיר בָּהֶם - הַקִּבּוּץ הַקָּדוֹשׁ הַזֶּה יָקָר וְנַעֲלֶה מְאֹד, וְעַל-יְדֵי זֶה יָכוֹל הַצַּדִּיק הָרוֹעֶה שֶׁלָּהֶם לְהָאִיר בְּיוֹתֵר לְהַדָּרֵי מַעְלָה וְהַדָּרֵי מַטָּה, וּלְחַזֵּק אֶת כָּל הַנּוֹפְלִים וְהַיְרוּדִים וְהָרְחוֹקִים בְּיוֹתֵר שֶׁגַּם הֵם יֵדְעוּ הָאֱמֶת כִּי עֲדַיִן ה' אִתָּם וְאֶצְלָם וְסָמוּךְ לָהֶם מְאֹד, עַד שֶׁגַּם הֵם יָשׁוּבוּ אֶל ה' יִתְבָּרַךְ. וְעַל-יְדֵי זֶה הַקִּבּוּץ הַקָּדוֹשׁ תִּהְיֶה הַגְּאֻלָּה וְיָבוֹא מָשִׁיחַ וִיתַקֵּן הַכֹּל בִּשְׁלֵמוּת.
בְּאַהֲבָה וְאַחְדּוּת בִּשְׁלֵמוּת, וּבִרְצוֹנוֹת וְכִסּוּפִים לַעֲסֹק בְּאוֹר הַדַּעַת שֶׁל הַצַּדִּיק.
יִשְׂרָאֵל דֹּב אוֹדֶעסֶר
<h2>סז.</h2>
ב"ה, י"ב שְׁבַט תשכ"ג.
עַצְמִי וּבְשָׂרִי, הַקָּשׁוּר בְּהָאִילָן הַנִּפְלָא הַקָּדוֹשׁ וְנוֹרָא מְאֹד שֶׁהוּא הַצַּדִּיק הָאֱמֶת הָעוֹמֵד לָנוּ לְמַחֲסֶה וּלְמָגֵן לְדוֹר דוֹר, וּמְחַיֶּה וּמֵשִׁיב אֶת נַפְשֵׁנוּ בְּכָל מִינֵי רֵיחִין וּבוּסְמִין שֶׁל תּוֹרָתוֹ הַנּוֹרָאָה, אֲפִלּוּ בְּתַכְלִית הַחשֶׁךְ וְהַהִתְרַחֲקוּת. אַשְׁרֶיךָ שֶׁזָּכִיתָ לֵידַע מִבַּעַל הַנִּפְלָאוֹת שֶׁכָּל דְּבָרָיו נִפְלָאוֹת פִּלְאֵי פְּלָאוֹת עַד אֵין חֵקֶר, לְבָעֵר וּלְבַטֵּל הָאֱמוּנוֹת כָּזְבִיּוֹת וְהַכְּפִירוּת, וּלְהַמְשִׁיךְ וּלְקָרֵב כָּל הָעוֹלָם לַה' יִתְבָּרַךְ. בַּעַל הָרַחֲמִים יַמְשִׁיךְ עָלֶיךָ רְפוּאָה וְחַיִּים אֲרֻכִּים חַיִּים נִצְחִיִּים.
אֲהוּבִי אָחִי, אֲשֶׁר אַהֲבַת אֱמֶת אַהֲבָתְךָ וְאַתָּה עוֹמֵד בְּלִבִּי וּבְמֹחִי בְּכָל יוֹם תָּמִיד, בִּפְרַט בְּעֵת שֶׁאֲנִי זוֹכֶה לְשַׁבֵּר אֶת לִבִּי וְלִשְׁפֹּךְ שִׂיחִי לִפְנֵי ה' יִתְבָּרַךְ, וְיָדַעְתִּי כִּי גַּם אַהֲבָתְךָ שְׁלֵמָה עִמִּי, וְלִבְּךָ חָזָק בָּאֱמוּנָה בִּנְקֻדַּת רֹאשׁ מֻבְחָר הָאֱמֶת שֶׁבּוֹ תָּלוּי גְּאֻלָּתֵנוּ וּפְדוּת נַפְשֵׁנוּ, וְאַתָּה מִשְׁתּוֹקֵק וּבוֹעֵר לִשְׁמֹעַ הַדִּבּוּרִים הַטּוֹבִים מֵעִזּוּז נוֹרְאוֹת הַצַּדִּיק הָאֱמֶת שֶׁהוּא עִקַּר יְסוֹד יַהֲדוּתֵנוּ וְהוּא כָּל נֶחָמָתֵנוּ וְתִקְוָתֵנוּ הַנִּצְחִי לְדוֹרוֹת עוֹלָם. וּמֵרֹב אַהֲבָתְךָ אֲשֶׁר בְּלִבִּי אֲנִי מְדַבֵּר עִמְּךָ לְטוֹבָתְךָ הַנִּצְחִי. אָחִי, אָחִי, נַפְשִׁי וּלְבָבִי, מָתַי תָּקוּם וּתְחַדֵּשׁ יָמֶיךָ לְהִתְקָרֵב לְהַצַּדִּיק בְּיֶתֶר שְׂאֵת וְיֶתֶר עֹז. שִׂים לִבְּךָ וְיַשֵּׁב דַּעְתְּךָ הֵיטֵב הֵיטֵב, וְחוּס וַחֲמֹל עָלֶיךָ, וְזָרֵז עַצְמְךָ לָרוּץ עַל יָדֶיךָ וְרַגְלֶיךָ לְהִתְאַחֵז בְּכַנְפֵי הַצַּדִּיק לְמַעַן תִּהְיֶה תִּקְוָה לְאַחֲרִיתְךָ וְהָיְתָה לְשָׁלָל נַפְשְׁךָ. הֲלֹא בְּיָדְךָ בִּישׁוּעַת ה' סֵפֶר הַתְּפִלּוֹת וְהַשִּׂיחוֹת הַקְּדוֹשׁוֹת וְסִפּוּרֵי מַעֲשִׂיּוֹת הַנּוֹרָאוֹת וְכָל סְפָרָיו הַקְּדוֹשִׁים הַמְּלֵאִים עֵצוֹת וּדְרָכִים וּנְתִיבוֹת לְכָל אָדָם שֶׁבָּעוֹלָם וּבְכָל מִינֵי יְרִידוֹת שֶׁבָּעוֹלָם. אֱחֹז בָּהֶם וַהֲפֹךְ וַהֲפֹךְ בָּהֶם, שֶׁאֵין לְךָ מִדָּה טוֹבָה מֵהֶם. פְּקַח עֵינֶיךָ וְלִבְּךָ וְהַבֵּט בָּהֶם בְּעֵין הָאֱמֶת וּבִתְמִימוּת לִשְׁמֹר וּלְקַיֵּם, וְאַל תַּדְחֶה עַצְמְךָ מִיּוֹם אֶל יוֹם, כִּי מִי יוֹדֵעַ מַה יוּלַד יוֹם.
כָּל הַנְּפָשׁוֹת שֶׁמִּתְקָרְבִים לְהַצַּדִּיק, צָרִיךְ לַעֲסֹק כָּל אֶחָד לְקָרֵב עוֹד נְפָשׁוֹת לַה' יִתְבָּרַךְ כָּל אֶחָד לְפִי בְּחִינָתוֹ, שֶׁלֹּא יִהְיוּ עֵצִים יְבֵשִׁים חַס וְשָׁלוֹם. כִּי יֵשׁ אִילָן וַעֲנָפִים, וַעֲנָפִים לַעֲנָפִים וְכוּ', וְהַצַּדִּיק הוּא גּוּפָא דְּאִילָנָא, וְהַנְּפָשׁוֹת שֶׁמִּתְקָרְבִים אֵלָיו הֵם בְּחִינַת עֲנָפִים, וְצָרִיךְ שֶׁיֵּצְאוּ מֵהֶם עוֹד עֲנָפִים וְכוּ', עַד שֶׁיִּצְמְחוּ מֵהֶם עוֹד כַּמָּה וְכַמָּה אִילָנוֹת עַד שֶׁתִּתְמַלֵּא פְּנֵי תֵּבֵל תְּנוּבָה, בִּבְחִינַת "וַיִּזְרְעוּ שָׂדוֹת וַיִּטְּעוּ כְּרָמִים וַיַּעֲשׂוּ פְּרִי תְּבוּאָה וַיְבָרְכָם וַיִּרְבּוּ מְאֹד", עַד שֶׁדִּבּוּרֵי הַצַּדִּיק יֵלְכוּ וְיִתְפַּשְּׁטוּ בָּעוֹלָם וְיִהְיוּ נִשְׁמָעִים לְמֶרְחָקִים מְאֹד עַד שֶׁכָּל הָעוֹלָם יַחְזְרוּ וְיָשׁוּבוּ עַל-יְדֵי זֶה לַה' יִתְבָּרַךְ.
כְּשֶׁהָרַע מִתְגַּבֵּר עַל הָאָדָם כָּל-כָּךְ עַד שֶׁשּׁוֹכֵחַ שֹׁרֶשׁ מַעֲלַת נַפְשׁוֹ הַיְקָרָה, וְהַטּוֹב שֶׁיֵּשׁ בּוֹ נִתְעַלֵּם לְגַמְרֵי עַד שֶׁאֵין יוֹדֵעַ אֵיךְ לְהִתְעוֹרֵר עַצְמוֹ לָשׁוּב לַה' יִתְבָּרַךְ, אֲזַי עִקַּר הַתִּקּוּן הוּא רַק עַל-יְדֵי הַצַּדִּיק הָאֱמֶת, כִּי עַל-יְדֵי שֶׁזּוֹכִין לְהִתְקָרֵב לְהַצַּדִּיק אֲזַי הָרָע נִתְבַּטֵּל וְנִתְבַּלְבֵּל לְגַמְרֵי כְּנֶגֶד קְדֻשַּׁת הַצַּדִּיק, וְהַטּוֹב נִתְגַּלֶּה אֲפִלּוּ מֵעִמְקֵי עִמְקֵי הַקְּלִפּוֹת, כִּי הַצַּדִּיק יָכוֹל לְגַלּוֹת הַטּוֹב מִכָּל אָדָם שֶׁבָּעוֹלָם אֲפִלּוּ אִם הוּא בַּמָּקוֹם שֶׁהוּא, וְעַל-יְדֵי זֶה נִתְעוֹרֵר הַטּוֹב הַנֶּעֱלָם אֶצְלוֹ מְאֹד וְחוֹזֵר לְמַעֲלָתוֹ.
דִבְרֵי הַמַּעְתִּיק, הַדּוֹרֵשׁ שְׁלוֹמְךָ וְטוֹבָתְךָ מִקֶּרֶב לֵב עָמֹק, וּמִתְפַּלֵּל לַה' שֶׁיַּצְלִיחַ דְּרָכֶיךָ וְיִשְׁמָרְךָ מִכָּל רַע וִיבָרֵךְ צֵאתְךָ וּבוֹאֲךָ בְּשָׁלוֹם.
יִשְׂרָאֵל דֹּב אוֹדֶעסֶר
<h2>סח.</h2>
ב"ה, כ"ג נִיסָן תשכ"ג, יְרוּשָׁלַיִם הַקְּדוֹשָׁה.
עַצְמִי וּבְשָׂרִי, שֶׁחִדֵּד אֶת אָזְנָיו וּלְבָבוֹ לִשְׁמֹעַ נִפְלָאוֹת נוֹרָאוֹת הַשִּׁיר וְהַנִּגּוּן הָעֶלְיוֹן וְרֹאשׁ לְכָל הַשִּׁירִים שֶׁל הַצַּדִּיק הָאֱמֶת, שֶׁעַל-יָדוֹ הוּא מוֹצִיא מִלִּבֵּנוּ כָּל מִינֵי חִיצִים אַרְסִיִּים שֶׁהֵם הַטָּעֻיּוֹת וְהַמְּבוּכוֹת שֶׁל כְּפִירוֹת וֶאֱמוּנוֹת כָּזְבִיוֹת, וְרוֹפֵא אוֹתָנוּ בִּשְׁלֵמוּת. מֶלֶךְ הַמָּשִׁיחַ יְנַגֵּן זֶה הַנִּגּוּן וְעַל-יְדֵי זֶה יְקָרֵב כָּל הָעוֹלָם לַה' יִתְבָּרַךְ וִימַלֵּא אֶת כָּל הָאָרֶץ דֵּעָה אֶת ה'. "יִבָּקַע כַּשַּׁחַר אוֹרְךָ וַאֲרוּכָתְךָ מְהֵרָה תִּצְמַח".
קִבַּלְתִּי אֶת בִּרְכָתְךָ הַלְּבָבִי עִם צֵ'יק עַל סַךְ מֵאָה ל"י מִיּוֹם ז' נִיסָן תשכ"ג, הֶחֱיֵיתָ אֶת נַפְשִׁי מְאֹד, וְשָׂשׂ אָנֹכִי בְּשִׂמְחָה עֲצוּמָה עַד בְּלִי קֵץ בִּרְאוֹתִי תְּשׁוּקָתְךָ הַחֲזָקָה לַחְתֹּר לִמְצֹא הַמַּיִם עֲמֻקִּים, שֶׁהֵם עֵצוֹת עֲמֻקּוֹת, עֵצוֹת אֲמִתִּיּוֹת שֶׁמֵּהֶם גְּדֵלָה הָאֱמוּנָה הַקְּדוֹשָׁה. תְּשׂוּאַת חֵן חֵן לְךָ, יְהִי ה' עִמְּךָ וְיִתֵּן לְךָ חַיִּים אֲרֻכִּים, חַיִּים טוֹבִים, חַיִּים שֶׁל אֱמוּנָה אֲמִתִּית, שֶׁזֶּהוּ עִקַּר הַחַיִּים בָּזֶה וּבַבָּא.
מַלְכִּי וֵאלֹקַי, אֵלֶיךָ אֶתְפַּלֵּל, אֵלֶיךָ אֲשַׁוֵּעַ, אֵלֶיךָ אֶזְעַק, אֵלֶיךָ אֶתְחַנָּן, אֵלֶיךָ שָׁטַחְתִּי אֶת כַּפַּי, פָּרַשְׂתִּי יָדַי כָּל הַיּוֹם, לִבִּי יִצְעַק אֶל ה', מֵעוּמְקָא דְּלִבָּא אֲנִי קוֹרֵא אֵלֶיךָ, מֵעִמְקֵי עֲמָקִים אֲנִי מְצַפְצֵף לְרַחֲמֶיךָ וַחֲנִינוֹתֶיךָ הָאֲמִתִּיּוֹת, כְּאַיָּל תַּעֲרֹג עַל אֲפִיקֵי מָיִם כֵּן נַפְשִׁי תַעֲרֹג אֵלֶיךָ אֱלֹקִים, כְּיוֹנִים הוֹמוֹת מְתוֹפְפוֹת עַל לְבָבֵיהֶן כֵּן יֶהֱמֶה לְבָבִי לַהֲמוֹן רַחֲמֶיךָ וַחֲסָדֶיךָ. כַּאֲשֶׁר יֶהֱגֶה הָאַרְיֵה וְהַכְּפִיר עַל טַרְפּוֹ אֲשֶׁר יִקָרֵא עָלָיו מְלֹא רוֹעִים, מִקּוֹלָם לֹא יֵחַת וּמֵהֲמוֹנָם לֹא יַעֲנֶה, כֵּן אֶשְׁאַג וְאֶזְעַק וְאֶצְעַק וַאֲשַׁוֵּעַ וְאֶנְהֹם וַאֲצַפְצֵף וַאֲקַוֶּה וַאֲיַחֵל וַאֲצַפֶּה וַאֲחַכֶּה לְרַחֲמֶיךָ וִישׁוּעָתְךָ, לֹא אַחֲרִישׁ וְלֹא אֶשְׁקֹט מִלִּקְרֹא תָּמִיד אֵלֶיךָ ה' אֱלֹקַי וֵאֱלֹקֵי אֲבוֹתַי, קָרָאתִי שִׁמְךָ ה' מִבּוֹר תַּחְתִּיּוֹת, שְׁמַע ה' קוֹלִי אֶקְרָא וְחָנֵנִי וַעֲנֵנִי וְעָזְרֵנוּ וְהוֹשִׁיעֵנוּ וְזַכֵּנוּ לֶאֱמוּנָה שְׁלֵמָה בֶּאֱמֶת. הַצִּילֵנו נָא אָבִינוּ שֶׁבַּשָּׁמַיִם מִפְּגַם אֱמוּנָה, שָׁמְרֵנוּ בְּרַחֲמִים הָרַבִּים וְהַצִּילֵנוּ מִמַּכּוֹת הַמֻּפְלָאוֹת הַבָּאִים חַס וְשָׁלוֹם עַל פְּגַם הָאֱמוּנָה שֶׁאֵין מוֹעִיל לָהֶם שׁוּם דָּבָר, לֹא רְפוּאוֹת וְלֹא תְּפִלָּה וְלֹא זְכוּת אָבוֹת, וַאֲפִלּוּ כָּל הַקּוֹלוֹת שֶׁל אָח וַאֲבוֹי וּגְנִיחוֹת וַאֲנָחוֹת גַּם-כֵּן אֵין מוֹעִיל לָהֶם, כִּי הַכֹּל נִפְגָּם וְנִתְקַלְקֵל עַל-יְדֵי פְּגַם הָאֱמוּנָה הַקְּדוֹשָׁה אֲשֶׁר הִיא יְסוֹד כָּל הַתּוֹרָה כֻּלָּה וִיסוֹד כָּל הָעוֹלָמוֹת כֻּלָּם עִם כָּל אֲשֶׁר בָּהֶם, שֶׁהַכֹּל תְּלוּיִים וְעוֹמְדִים וּמִתְקַיְּמִים רַק עַל הָאֱמוּנָה הַקְּדוֹשָׁה.
אָנָּא נוֹרָא קָדוֹשׁ מָלֵא רַחֲמִים רַבִּים, זָכֵּינוּ לִצְעֹק אֵלֶיךָ בֶּאֱמֶת מֵעֹמֶק הַלֵּב, מֵעִמְקֵי עֲמָקִים, כַּאֲשֶׁר אֲנַחְנוּ צְרִיכִים לִצְעֹק אֵלֶיךָ עַתָּה, כַּאֲשֶׁר נִגְלַה לְפָנֶיךָ אֲדוֹן כֹּל אֶת כָּל נִגְעֵי לְבָבֵנוּ. עָזְרֵנוּ לִצְעֹק אֵלֶיךָ מִן הַלֵּב בְּקוֹל עָמֹק בֶּאֱמֶת בְּקוֹל דְּמָמָה דַּקָּה, בְּאֹפֶן שֶׁנִּזְכֶּה לְעוֹרֵר עָלֵינוּ פִּלְאֵי רַחֲמֶיךָ וַחֲסָדֶיךָ וַחֲנִינוֹתֶיךָ וְהַצָּלוֹתֶיךָ הַנִּפְלָאוֹת וְהַנּוֹרָאוֹת מְאֹד, עַד שֶׁנִּזְכֶּה לְעוֹרֵר וּלְגַלּוֹת עֵצוֹת אֲמִתִּיּוֹת עֵצוֹת עֲמֻקּוֹת מִתּוֹךְ עֹמֶק הַחשֶׁךְ וַאֲפֵלָה הַזֹּאת שֶׁנִּלְכַּדְנוּ בּוֹ מְאֹד בַּעֲווֹנוֹתֵינוּ הָרַבִּים, כִּי אַתָּה עוֹשֶׂה נִפְלָאוֹת גְּדוֹלוֹת לְבַדֶּךָ, עוֹשֶׂה גְּדוֹלוֹת עַד אֵין חֵקֶר, נִסִּים וְנִפְלָאוֹת עַד אֵין מִסְפָּר, וְאַתָּה גּוֹלֵה עֲמֻקּוֹת מִנִּי חשֶׁךְ וּמוֹצִיא לָאוֹר צַלְמָוֶת, הוֹצִיאֵנוּ מֵאֲפֵלָה לְאוֹרָה. עֲשֵׂה עִמָּנוּ פְּלָאוֹת וְתַשְׁפִּיעַ עָלֵינוּ וּתְגַלֶּה לָנוּ עֵצוֹת מֵרָחוֹק בְּאֹפֶן שֶׁנִּזְכֶּה לְגַדֵּל הָאֱמוּנָה הַקְּדוֹשָׁה עַל-יְדֵי זֶה, וְרַחֵם עָלֵינוּ בְּרַחֲמֶיךָ הָרַבִּים וְחָנֵנוּ מֵאִתְּךָ חָכְמָה בִּינָה וְדַעַת דִּקְדֻשָּׁה בְּאֹפֶן שֶׁנִּזְכֶּה לַחְתֹּר וּלְגַלּוֹת הַמַּיִם שֶׁמֵּהֶם גְּדֵלָה הָאֱמוּנָה הַקְּדוֹשָׁה שֶׁהֵם מַיִם עֲמֻקִּים עֵצָה בְּלֵב אִישׁ, שֶׁנִּזְכֶּה לְגַלּוֹת וּלְהָאִיר עֵצוֹת עֲמֻקּוֹת מִתּוֹךְ עֹמֶק הַחשֶׁךְ, וְתַשְׁפִּיעַ בְּרַחֲמֶיךָ עֵצוֹת טוֹבוֹת בָּעוֹלָם, עֵצוֹת שְׁלֵמוֹת, עֵצוֹת אֲמִתִּיּוֹת כִּרְצוֹנְךָ הַטּוֹב בְּאֹפֶן שֶׁנִּזְכֶּה לְהַצְלִיחַ הַצְלָחָה הָאֲמִתִּית וְהַנִּצְחִית בָּזֶה הָעוֹלָם הָעוֹבֵר, לֵילֵךְ בִּדְרָכֶיךָ הַטּוֹבִים וּלְהִתְקָרֵב אֵלֶיךָ בֶּאֱמֶת וּבְלֵב שָׁלֵם, וְנִזְכֶּה לְקַיֵּם עֲצוֹתֶיךָ הָאֲמִתִּיּוֹת וְהַנְּכוֹנוֹת.
רִבּוֹנוֹ שֶׁל עוֹלָם מָלֵא רַחֲמִים, עוֹשֶׂה פֶּלֶא, אֲשֶׁר אַתָּה עוֹשֶׂה נִפְלָאוֹת בְּכָל עֵת וּכְבָר עָשִׂיתָ עִם יִשְׂרָאֵל נִסִּים וְנִפְלָאוֹת גְּדוֹלוֹת וְנוֹרָאוֹת בְּכָל דּוֹר וָדוֹר, רַחֵם עָלֵינוּ בַּדּוֹר הַזֶּה בְּצוֹק הָעִתִּים הַלָּלוּ אֲשֶׁר הָאֱמוּנָה הַקְּדוֹשָׁה נִפְגְּמָה מְאֹד בַּעֲווֹנוֹתֵינוּ הָרַבִּים, וְרַבִּים מִבְּנֵי עַמְּךָ יִשְׂרָאֵל נִכְשְׁלוּ. עֲשֵׂה עִמָּנוּ פְּלָאוֹת וְזַכֵּנוּ לַחְתֹּר וּלְגַלּוֹת הַמַּיִם עֲמֻקִּים שֶׁמֵּהֶם גְּדֵלָה הָאֱמוּנָה הַקְּדוֹשָׁה וְנִזְכֶּה לְחַפֵּשׂ אֶת עַצְמֵנוּ תָּמִיד בְּכָל עֵת אֵיךְ אָנוּ אוֹחֲזִים בָּאֱמוּנָה הַקְּדוֹשָׁה, וּלְהִתְחַזֵּק בֶּאֱמוּנָה יְתֵרָה בְּכָל עֵת בְּתֹם לֵבָב בֶּאֱמֶת, וְנִזְכֶּה לְהַעֲלוֹת הָאֱמוּנָה הַנְּפוּלָה וּלְתַקֵּן כָּל פִּגְמֵי הָאֱמוּנָה, וְתִתְגַּדֵּל וְתִתְחַזֵּק הָאֱמוּנָה הַקְּדוֹשָׁה בְּכָל עֹז וְתַעֲצוּמוֹת, וְנִזְכֶּה לְהַאֲמִין בְּךָ וּבְצַדִּיקֶיךָ הָאֲמִתִּיִּים בֶּאֱמוּנָה חֲזָקָה וּנְכוֹנָה, בֶּאֱמוּנָה שְׁלֵמָה וּקְדוֹשָׁה, זַכָּה וּנְכוֹנָה, צָחָה וִישָׁרָה וּבְרוּרָה בְּלִי שׁוּם בִּלְבּוּלִים וּמַחֲשָׁבוֹת חִיצוֹנִיּוֹת כְּלָל. וְנִזְכֶּה לְהַמְשִׁיךְ רְפוּאָה שְׁלֵמָה לְכָל חוֹלֵי עַמְּךָ בֵּית יִשְׂרָאֵל (וּבִפְרָט לִפְלוֹנִי בֶּן פְּלוֹנִי), אֵל נָא רְפָא נָא לוֹ רְפוּאַת הַנֶּפֶשׁ וּרְפוּאַת הַגּוּף, וְהַעֲלֵה אֲרוּכָה וּמַרְפֵּא לְכָל תַּחֲלוּאָיו וּלְכָל מַכְאוֹבָיו, וּתְבַטֵּל וְתָסִיר כָּל הַמַּכּוֹת הַמֻּפְלָאוֹת וָחֳלָאִים רָעִים וְנֶאֱמָנִים מֵעָלָיו וּמֵעַל כָּל חוֹלֵי עַמְּךָ יִשְׂרָאֵל, וְתִשְׁלַח לוֹ רְפוּאָה שְׁלֵמָה מִן הַשָּׁמַיִם, וּלְכָל אוֹתָן הַנְּפָשׁוֹת אֲשֶׁר כְּבָר הִפְלֵאתָ אֶת מַכּוֹתָם וּבָאוּ עֲלֵיהֶם הַמַּכּוֹת הַמֻּפְלָאוֹת שֶׁאֵין מוֹעִיל לָהֶם שׁוּם רְפוּאָה בָּעוֹלָם וְלֹא תְּפִלָּה וּזְכוּת אָבוֹת וְלֹא שׁוּם צְעָקָה וַאֲנָחָה, אֲשֶׁר כָּל זֶה נִמְשָׁךְ מִפְּגַם הָאֱמוּנָה. אָנָּא ה', רַחֵם עָלָיו לְמַעַנְךָ וּלְמַעַן כָּל הַצַּדִּיקִים הָאֲמִתִּיִּים וַעֲשֵׂה עִמּוֹ פִּלְאֵי פְּלָאוֹת כְּגֹדֶל נִפְלְאוֹתֶיךָ הַנּוֹרָאוֹת וְתָסִיר הַמַּחֲלָה מִקִּרְבּוֹ וְתִשְׁלַח לוֹ רְפוּאָה שְׁלֵמָה בְּתוֹךְ כָּל חוֹלֵי יִשְׂרָאֵל, כִּי אֵל מֶלֶךְ רוֹפֵא נֶאֱמָן וְרַחֲמָן אַתָּה.
הַמְלַקֵּט וְהַמְסַדֵּר, הַמַּזְכִּירְךָ תָּמִיד לְטוֹבָה.
יִשְׂרָאֵל דֹּב אוֹדֶעסֶר
<h2>סט.</h2>
ב"ה, כ"ח אִיָּר, תשכ"ג.
לִכְבוֹד יְדִידִי יַקִּירִי, הַמְצֻיָּן בִּגְדֻלַּת יִקְרַת נַפְשׁוֹ הָאֲצִילָה שֶׁנֶּחְצְבָה מִמְּקוֹר קֹדֶשׁ מִגְּדוֹלֵי יִשְׂרָאֵל עַמּוּדֵי הַתּוֹרָה זַצַ"ל, שֶׁהִטָּה דַּעְתּוֹ וּלְבָבוֹ לִשְׁמֹעַ בְּקוֹל ה' הַקּוֹרֵא אוֹתוֹ בְּקוֹל גָּדוֹל בְּכָל יוֹם שֶׁיַּמְשִׁיךְ עַצְמוֹ בִּזְרִיזוּת גָּדוֹל אֶל הַצַּדִּיק הָאֱמֶת שֶׁיֵּשׁ לוֹ כֹּחַ הַמּוֹשֵׁךְ לְהַמְשִׁיךְ וּלְקָרֵב כָּל הָעוֹלָם לַה' יִתְבָּרַךְ. שָׁלוֹם רַב.
כְּשֶׁאֶחָד מִיִּשְׂרָאֵל בָּא לוֹ כָּבוֹד חָדָשׁ וּמַלְכוּת, אֲזַי צָרִיךְ יְגִיעָה גְּדוֹלָה וּמִלְחָמָה גְּדוֹלָה לְהִתְגַבֵּר בְּכָל עֹז וּגְבוּרָה כְּגִבּוֹר חָזָק וְאַמִּיץ לְבַטֵּל כְּבוֹדוֹ כְּאַיִן וּכְאֶפֶס מַמָּשׁ נֶגֶד כְּבוֹד ה' יִתְבָּרַךְ, וְלֹא יִשְׁתַּמֵּשׁ עִם הַכָּבוֹד לְצָרְכוֹ וְלַהֲנָאַת עַצְמוֹ, וְלֹא יִקַּח לְעַצְמוֹ כְּלָל מִן הַכָּבוֹד, שֶׁלֹּא יִהְיֶה הַמַּלְכוּת אֶצְלוֹ כְּעֶבֶד לְמַלְּאוֹת תַּאֲוָתוֹ חַס וְשָׁלוֹם, רַק לְהַעֲלוֹת הַכָּבוֹד וְהַמַּלְכוּת שֶׁיֵּשׁ לוֹ לַה' יִתְבָּרַךְ וְלַצַּדִּיק הָאֱמֶת, כְּדֵי שֶׁעַל-יְדֵי זֶה הַכָּבוֹד וְהַמַּלְכוּת יִתְגַּדֵּל וְיִתְעַלֶּה כְּבוֹד ה' יִתְבָּרַךְ וּכְבוֹד הַצַּדִּיק הָאֱמֶת הַמַּנְהִיג הָאֱמֶת שֶׁל כָּל יִשְׂרָאֵל לְדוֹר דּוֹר, נַחַל נוֹבֵעַ מְקוֹר חָכְמָה, שֶׁמְּקָרֵב הַכֹּל לַה' יִתְבָּרַךְ, אֲפִלּוּ הָרְחוֹקִים וְהַנִּדָּחִים וְהַנֶּאֱבָדִים שֶׁנָּפְלוּ לִשְׁאוֹל תַּחְתִּיּוֹת וּמִתַּחְתָּיו עַד אֵין קֵץ וְאֵין תַּכְלִית, הוּא מַעֲלֶה וּמְקַשֵּׁר אוֹתָם מֵעִמְקֵי תְּהוֹם רַבָּה - לְמַעְלָה לְמַעְלָה גָּבוֹהַּ כְּהַרְרְרֵי אֵל, שֶׁעַל-יְדֵי זֶה דַּיְקָא נִתְיַקֵּר וְנִתְעַלֶּה כְּבוֹד ה' יִתְבָּרַךְ בְּיוֹתֵר בְּכָל הָעוֹלָמוֹת.
שׂוֹשׂ אָשִׂישׂ בִּישׁוּעַת ה' וַחֲסָדָיו הָעֲצוּמִים שֶׁגִּלְגְּלוּ וְסִבֵּב בְּרֹב רַחֲמָיו הַנִּפְלָאִים וּנְשַׂאֲךָ וְכוּ'... וְשֶׁזָּכִיתָ לְהִתְחַדֵּשׁ וְלִצְמֹחַ בְּגַן הַחַיִּים הַקָּדוֹשׁ וְהַנּוֹרָא שֶׁל הַצַּדִּיק הָאֱמֶת, אוֹר הֶחָדָשׁ הַגָּנוּז וְצָפוּן וְנֶעֱלָם מְאֹד שֶׁהוּא עִקַּר הַחַיִּים, שֶׁחִדֵּשׁ חֲדָשׁוֹת נוֹרָאוֹת וְנִפְלָאוֹת, פִּלְאֵי פְּלָאוֹת עַד אֵין חֵקֶר שֶׁלֹּא נִתְגַּלּוּ עֲדַיִן מֵעוֹלָם, כְּדֵי לְחֲיוֹתֵנוּ כְּהַיּוֹם הַזֶּה גַּם בְּתַכְלִית תַּכְלִית הַחשֶׁךְ הַגָּמוּר אֲשֶׁר בְּדוֹרוֹתֵינוּ אֵלֶּה בְּסוֹף הַגָּלוּת הָאַחֲרוֹן הַמַּר הַזֶּה, שֶׁיִּשְׂרָאֵל תּוֹעִים עַכְשָׁו מְאֹד אַחֲרֵי הַהֶבֶל תַּעְתּוּעִים שֶׁל הַחֲכָמִים בְּעֵינֵיהֶם שֶׁנָּסֹגוּ אָחוֹר מֵה' יִתְבָּרַךְ וְתוֹרָתוֹ הַקְּדוֹשָׁה עַל-יְדֵי זֻהֲמַת וְטֻמְאַת הַשֶּׁקֶר שֶׁל כְּפִירוֹת וֶאֱמוּנוֹת כָּזְבִיּוֹת רַחֲמָנָא לִיצְלָן.
מִי שֶׁרוֹצֶה לַעֲשׂוֹת טוֹבָה לְהַצַּדִּיק, הַקָּדוֹשׁ בָּרוּךְ הוּא נוֹתֵן לוֹ כֹּחַ לָזֶה.
אָחִי, אָחִי, לִבִּי וּבְשָׂרִי, עַתָּה עַתָּה כְּבָר הִגִּיעַ הָעֵת וְהַשָּׁעָה שֶׁתַּעֲמִיק מַחֲשַׁבְתְּךָ לַחְשֹׁב וְלַחְשֹׁק לְהוֹצִיא לַפֹּעַל תַּבְעֵרַת לִבְּךָ הַטּוֹב הַבּוֹעֵר כָּאֵשׁ עַד לֶב הַשָּׁמַיִם לְרַחֵם עַל יִשְׂרָאֵל בָּרַחֲמָנוּת הָאֲמִתִּי הַגָּדוֹל מִכָּל מִינֵי רַחֲמָנוּת, לְהָאִיר בְּלִבָּם אוֹר הַצַּדִּיק הַמֵּאִיר מִסּוֹף הָעוֹלָם וְעַד סוֹפוֹ, וּלְהוֹדִיעַ וּלְפַרְסֵם בָּעוֹלָם שֶׁנִּמְצָא עַכְשָׁו אֶצְלֵנוּ חָכָם אֱמֶת נוֹרָא וְנִשְׂגָּב שֶׁעֲדַיִן לֹא הָיָה כָּמוֹהוּ מֵעוֹלָם, שֶׁגִּלָּה מַעְיָנוֹת שֶׁל עֵצוֹת וְתִקּוּנִים וַחֲסָדִים נִפְלָאִים וְנֶעֱלָמִים עַד אֵין קֵץ וְתַכְלִית, שֶׁעֲדַיִן לֹא נִתְגַּלּוּ מִימוֹת עוֹלָם, שֶׁמְּטַהֲרִים מִכָּל הַלִּכְלוּכִים וּמִכָּל הַזֻּהֲמוֹת וְהַטֻּמְאוֹת שֶׁבָּעוֹלָם, שֶׁיּוּכְלוּ כָּל הָעוֹלָם לָבוֹא נְקִיִים לְהֵיכַל הַמֶּלֶךְ וּלְקַבֵּל הָאוֹצָרוֹת מַתְּנַת חִנָּם אֲשֶׁר הֵכִין לָהֶם הַמֶּלֶךְ. אַשְׁרֵי הַזּוֹכֶה לָהֶם.
מֶלֶךְ הַמָּשִׁיחַ יַמְשִׁיךְ וִיגַלֶּה בָּעוֹלָם אוֹר הַדַּעַת שֶׁל הַצַּדִּיק הָאֱמֶת בְּהִתְגַּלּוּת נִפְלָא וּבְשֵׂכֶל נִפְלָא וֶאֱמֶת בְּתַכְלִית הַשְּׁלֵמוּת, וְעַל-יְדֵי זֶה יַמְשִׁיךְ שָׁלוֹם נִפְלָא אֲפִלּוּ עִם אֻמּוֹת הָעוֹלָם, עַד שֶׁעַל-יְדֵי רִבּוּי הַשָּׁלוֹם יַכִּירוּ וְיֵדְעוּ כָּל הַגּוֹיִים גְּדֻלַּת וַחֲשִׁיבוּת יִשְׂרָאֵל עַם קָדוֹשׁ, וְיִתְהַפְּכוּ כֻּלָּם לֶאֱמוּנַת יִשְׂרָאֵל וְיַכְנִיעוּ עַצְמָם אֵלֶינוּ, וְיִשְׁלְטוּ הַיְּהוּדִים בָּהֶם מֵרְצוֹנָם.
דִּבְרֵי הַמַּעְתִּיק, הַמִּתְפַּלֵּל תָּמִיד לִשְׁלוֹמוֹ וְהַצְלָחָתוֹ לְאֹרֶךְ יָמִים.
יִשְׂרָאֵל דֹּב אוֹדֶעסֶר
<h2>ע.</h2>
ב"ה י' תַּמּוּז תשכ"ג.
לִכְבוֹד מַחֲמַד עֵינִי, אֲשֶׁר לָטַשׁ שִׂכְלוֹ וְחָכְמָתוֹ לְהַכִּיר וּלְהַשִּׂיג הָאֱמֶת הָאֲמִתִּי הַזַּךְ הַצַּח וְהַמְצֻחְצָח וּמוֹסֵר עַצְמוֹ לְמִיתָה עַל הָאַהֲבָה וְהַהִתְקַשְּׁרוּת לְהַצַּדִּיק הָאֱמֶת, שֶׁמְּמָרֵק וּמְצַחְצֵחַ הָעֵינַיִם לִרְאוֹת הַפְּתָחִים אֵיךְ לָצֵאת מֵהֵיכָלוֹת הַטֻּמְאָה וְהַחשֶׁךְ שֶׁל הַמִּינוּת וֶאֱמוּנוֹת כָּזְבִיּוֹת שֶׁמְּסַמְּאִים הָעֵינַיִם שֶׁל יִשְׂרָאֵל מִלִּרְאוֹת אוֹר הַצַּדִּיק שֶׁמְּגַלֶּה וּמוֹדִיעַ אוֹר יְדִיעַת אֱלֹקוּתוֹ וּמַלְכוּתוֹ לְכָל בְּנֵי הָעוֹלָם, אֲפִלּוּ לְהָרְחוֹקִים וְהָעַכּוּ"ם, שֶׁכֻּלָּם יֵדְעוּ שֶׁיֵּשׁ אֱלֹקִים שַׁלִּיט וּמוֹשֵׁל וְיִתְגַּיְּרוּ וְיָשׁוּבוּ אֵלָיו יִתְבָּרַךְ. ה' יַאֲרִיךְ יָמָיו עַל מַמְלַכְתּוֹ בְּאֹפֶן שֶׁיִּתְגַּדֵּל עַל-יָדוֹ כְּבוֹד ה' יִתְבָּרַךְ.
עַכְשָׁו, בְּגֹדֶל עֹצֶם הַחשֶׁךְ אֲשֶׁר בְּדוֹרוֹתֵינוּ אֵלּוּ הָאַחֲרוֹנִים בְּסוֹף הַגָּלוּת, אֵין לָנוּ שׁוּם תַּקָּנָה וְשׁוּם תִּקְוָה בְּשׁוּם פָּנִים, רַק עַל-יְדֵי הִתְקַשְּׁרוּת וְהִתְדַּבְּקוּת בְּהַצַּדִּיק הַמַּנְהִיג הָאֱמֶת, הֶחָכָם הָאֱמֶת מוֹשִׁיעָן שֶׁל יִשְׂרָאֵל לְדוֹר דוֹר לָנֶצַח, וְשֶׁהוּא עִקַּר חִיּוּתֵנוּ וְתִקּוּנֵנוּ וְקִיּוּמֵנוּ וְהַחִיּוּת וְשֹׁרֶשׁ כָּל הַבְּרִיאָה. אֲבָל לְעֻמַּת זֶה הַשֶּׁקֶר מִתְגַּבֵּר וּמַחֲשִׁיךְ כָּל-כָּךְ עַד שֶׁאֵין רוֹאִים הָאֱמֶת כְּלָל, כְּאִלּוּ לֹא הָיָה בָּעוֹלָם. אַךְ בְּוַדַּאי הַצַּדִּיק הַבַּעַל כֹּחַ גָּדוֹל יִגְמֹר אֶת שֶׁלּוֹ, כִּי לֹא יִשְׁקֹט הָאִישׁ עַד אֲשֶׁר כִּלָּה הַדָּבָר אֲשֶׁר דִּבֵּר לְגָאֳלֵינוּ וּלְרַפְּאֵינוּ מִתַּחֲלוּאֵינוּ הָעֲצוּמִים.
אָחִי, אָחִי, לִבִּי וּבְשָׂרִי, הֲרֵינִי כּוֹתֵב בְּלֵב מָלֵא דְּמָעוֹת מִתּוֹךְ רֹב שִׂמְחָה שֶׁאֵין לָהּ קֵץ עַל הַנִּסִּים וְהַחֲסָדִים הַנִּפְלָאִים, וְעַל הַסִּבּוּבִים הַנּוֹרָאִים שֶׁסִּבֵּב עִמָּנוּ בַּעַל הָרַחֲמִים, בַּעַל הַחֶמְלָה וְהַחֲנִינָה, שֶׁהֵאִיר עֵינֵינוּ וּפָתַח לִבֵּנוּ לְהִשְׁתּוֹקֵק וְלִכְסֹף וּלְהִתְגַּעְגֵּעַ לְדַבֵּק עַצְמֵנוּ בְּהַצַּדִּיק הֶחָכָם הָאֱמֶת שֶׁיֵּשׁ לוֹ כֹּחַ לְהָרִים וּלְהַגְבִּיהַּ אוֹתָנוּ מֵעֹמֶק יְרִידָתֵנוּ מִכָּל מָקוֹם שֶׁאָנוּ שָׁם וְלַהֲפֹךְ כָּל מִינֵי יְרִידוֹת לְתַכְלִית הָעֲלִיָּה. עֲדַיִן אֵין אָנוּ רוֹאִים עַד הֵיכָן מַגִּיעַ הַחֶסֶד הַנִּפְלָא הַזֶּה. בְּוַדַּאי רָאוּי לְךָ שֶׁתִּתְגַּבֵּר בְּכָל כֹּחֲךָ בְּכָל הָעֲסָקִים וְטִרְדוֹת רַבּוֹת שֶׁיֵּשׁ לְךָ עַכְשָׁו לַחֲטֹף וְלִגְזֹל לְעַצְמְךָ אֵיזֶה שָׁעָה בְּכָל יוֹם לְעַיֵּן בְּדִבְרֵי הַצַּדִּיק, וְתָשִׂים לִבְּךָ וְעֵינֶיךָ הֵיטֵב לְהָבִין נִפְלְאוֹת אוֹרָם הַצַּח וְהַנִּפְלָא, וְעֹצֶם הָעַמְקוּת וְהַמְּתִיקוּת שֶׁנֶּעֱלָם וְנִסְתָּר בָּהֶם, כִּי זֶה הָעִקָּר - לִזְכּוֹת לְהַרְגִּישׁ הַמְּתִיקוּת וְהַנְּעִימוּת שֶׁיֵּשׁ בָּהֶם, וְעַל-יְדֵי זֶה יָכוֹל לִרְאוֹת נִפְלָאוֹת. וְזֶה זוֹכִין עַל-יְדֵי תִּקּוּן הַכָּבוֹד, שֶׁלֹּא יְקַבֵּל שׁוּם כָּבוֹד לַהֲנָאַת עַצְמוֹ חַס וְשָׁלוֹם, רַק כָּל הַכָּבוֹד וְהַמַּלְכוּת שֶׁיֵּשׁ לוֹ יַעֲלֶה לְהַמֶּלֶךְ שֶׁהַכָּבוֹד שֶׁלּוֹ, בִּבְחִינַת "וְהָיְתָה לְהַשֵּׁם הַמְּלוּכָה".
עַל-יְדֵי שֶׁמַּרְגִּישִׁים מְתִיקוּת דִּבְרֵי הַצַּדִּיק נִצּוֹלִין מִלִּהְיוֹת אַלְמָן. מִי שֶׁחָנַנוֹ ה' לְהָבִין וּלְהַשִּׂיג אֵיזֶה דְּבַר אֱמֶת - הַיּשֶׁר מְחַיֵּב שֶׁיְּגַלֶּה וְיַכְנִיס זֹאת הַהֲבָנָה לְעַם סְגֻלָּה וְיֵיטִיב מִטּוּבוֹ לַאֲחֵרִים.
צָרִיךְ לְסַלֵּק הַדַּעַת לְגַמְרֵי וּלְהוֹרִיד עַצְמוֹ לִבְחִינַת אֱמוּנָה, שֶׁהִיא בְּחִינַת אֶרֶץ יִשְׂרָאֵל, וְעַל-יְדֵי זֶה זוֹכִים לְדַעַת גָּבוֹהַּ מְאֹד. וְעִקַּר הָאֱמוּנָה הָאֲמִתִּית הוּא שֶׁה' יִתְבָּרַךְ מְקַבֵּל תַּעֲנוּג וְשַׁעֲשׁוּעִים מִבְּנֵי-אָדָם הַתַּחְתּוֹנִים דַּיְקָא, אֲפִלּוּ מֵהָרְחוֹקִים וְהַנְּמוּכִים בְּיוֹתֵר. וְלִזְכּוֹת לָזֶה בִּשְׁלֵמוּת הוּא רַק עַל-יְדֵי הַצַּדִּיק הַגָּדוֹל שֶׁזָּכָה לַעֲנָוָה שֶׁל משֶׁה, וּמִגֹּדֶל עַנְוְתָנוּתוֹ הוּא מוֹרִיד אֶת עַצְמוֹ לְכָל אָדָם שֶׁבָּעוֹלָם, אֲפִלּוּ אִם עָבַר כָּל עֲבֵרוֹת שֶׁבַּתּוֹרָה אֲלָפִים וּרְבָבוֹת פְּעָמִים אֵין מִסְפָּר, וּמַעֲלֶה וּמְקַשֵּׁר כֻּלָּם לַה' יִתְבָּרַךְ.
הַמַּעְתִּיק הַמִּתְפַּלֵּל עַל שְׁלוֹמוֹ וִישׁוּעָתוֹ בְּכָל יוֹם וּבְכָל עֵת וּבְכָל שָׁעָה.
יִשְׂרָאֵל דֹּב אוֹדֶעסֶר
<h2>עא.</h2>
ב"ה, אוֹר לְיוֹם כ"ו תַּמּוּז תשכ"ג.
יַקִּירִי, הַזּוֹכֵר בְּכָל מָקוֹם שֶׁהוּא שָׁם אֶת גֹּדֶל יְקַר מַעֲלַת נַפְשׁוֹ, שֶׁבְּעֶצֶם שָׁרְשׁוֹ הוּא בָּא מִמָּקוֹם קָדוֹשׁ וְעֶלְיוֹן מְאֹד וּמֵחֲמַת זֶה נִכְנַס הָאֱמֶת בְּלִבּוֹ כְּאֵשׁ בּוֹעֶרֶת וְנִתְעוֹרֵר לְקַשֵּׁר עַצְמוֹ בְּהַצַּדִּיק הָאֱמֶת, וְהִכְנִיס כָּל מֹחוֹ וְנִשְׁמָתוֹ לְהָבִין וּלְהַשְׂכִּיל נִפְלְאוֹת נוֹרָאוֹת תּוֹרָתוֹ הַגְּנוּזָה שֶׁהִמְשִׁיךְ מִמָּקוֹם גָּבוֹהַּ וְעֶלְיוֹן נוֹרָא וְנִשְׂגָּב מְאֹד מְאֹד שֶׁלֹּא קִבֵּל מִמֶּנּוּ שׁוּם אָדָם מֵעוֹלָם, שֶׁעַל-יָדוֹ הַכֹּל נִכְנָסִים לַה' יִתְבָּרַךְ וּמַכִּירִים אוֹתוֹ. ה' יַרְבֶּה יָמָיו עַל מַמְלַכְתּוֹ לְמַעַן יִפְתַּח אוֹר הַצַּדִּיק הָאֱמֶת בָּעוֹלָם עַד שֶׁכָּל הָרְחוֹקִים יִתְגַּיְּרוּ וְיָשׁוּבוּ לַה' יִתְבָּרַךְ, וְיִזְכֶּה לָבוֹא יַחַד עִם כָּל יִשְׂרָאֵל אֶל הַמְּנוּחָה וְהַנַּחֲלָה, וְעִיר הָאֱלֹקִים עַל תִּלָהּ בְּנוּיָה.
דַּע אָחִי, כִּי רַבֵּנוּ זַ"ל הוּא מַנְהִיג אֲמִתִּי לַכֹּל, מֵרוּם הַמַּעֲלוֹת עַד תַּכְלִית נְפָשׁוֹת הָעֲשׁוּקוֹת, כְּקָטָן כְּגָדוֹל לְהוֹעִילוֹ.
נַפְשֵׁנוּ חִכְּתָה מְאֹד נֹעַם אִמְרוֹתָיו,
חָשְׁקָה נַפְשֵׁנוּ מְאוֹרוֹת נוֹרְאוֹת תּוֹרוֹתָיו,
מַה נִּמְלְצוּ חֲבִיבַת נְעִימוּת פְּלָאוֹתָיו,
נֶאֱמָנִים מַאֲמָרָיו חֲשׁוּקִים נֶחְמָדִּים לָעַד לְכָל בְּנֵי יִשְׂרָאֵל לְדוֹרוֹתָיו.
אָמַר רַבֵּנוּ זַ"ל, אֵיךְ אֶפְשָׁר שֶׁלֹּא יַחֲלֹקוּ עָלַי מֵאַחַר שֶׁאֲנִי הוֹלֵךְ בְּדֶרֶךְ חָדָשׁ שֶׁעֲדַיִן לֹא הָלַךְ בּוֹ אָדָם מֵעוֹלָם, וְגַם הַבַּעַל-שֵׁם-טוֹב לֹא, וְשׁוּם בְּרִיאָה לֹא. אַף-עַל-פִּי שֶׁהוּא דֶּרֶךְ יָשָׁן מְאֹד, אַף-עַל-פִּי כֵן הוּא חָדָשׁ לְגַמְרֵי.
רַבֵּנוּ זַ"ל סִפֵּר הִתְפָּאֲרוּת נִפְלָא מֵעִנְיָן הַחַיִּים שֶׁלּוֹ, וּבְעִנְיַן גְּנוּת הַחַיִּים שֶׁל הָעוֹלָם שֶׁאֵינָם חוֹשְׁבִים עַל תַּכְלִיתָם. וְהַכְּלָל שֶׁעִקַּר הַחַיִּים הוּא חַיִּים אֲמִתִּיִּים שֶׁהוּא חָכְמָה אֲמִתִּית, וְעִקַּר הַחָכְמָה - לְהִשְׁתַּדֵּל לֵידַע וּלְהַכִּיר אֶת ה' יִתְבָּרַךְ שֶׁהוּא חֵי הַחַיִּים, וְכָל אֶחָד כְּפִי קֵרוּבוֹ לָזֶה כֵּן חַיָּיו חַיִּים, וּלְהֵפֶךְ – לְהֵפֶךְ, כִּי חוּץ מִזֶּה הַכֹּל הֶבֶל וְאֵין שׁוּם חַיִּים כְּלָל. אֲבָל חַיִּים שֶׁזָּכָה הוּא זַ"ל הָיָה בְּמַעֲלָה עֶלְיוֹנָה וְנִפְלָאָה מְאֹד, שֶׁעֲדַיִן לֹא טָעֲמוֹ שׁוּם אָדָם מֵעוֹלָם. אַשְׁרֵי מִי שֶׁיִּזְכֶּה לְהַרְגִּישׁ מְעַט הִתְנוֹצְצוּת מִנְּעִימוּת הַחַיִּים שֶׁלּוֹ שֶׁהָיָה חָי חַיִּים אֲרֻכִּים חַיִּים טוֹבִים בֶּאֱמֶת, וְכַמּוּבָן בְּהַמַּעֲשֶׂה שֶׁל הַשִּׁבְעָה בֶּעטְלֶירְס, עַיֵּן שָׁם.
כְּשֶׁמְּגָרְשִׁין אֶת הָאָדָם מֵהַגַּן-עֵדֶן, הַיְנוּ שֶׁכָּל מַה שֶּׁרוֹצֶה לַעֲשׂוֹת אֵיזֶה דָּבָר שֶׁבִּקְדֻשָּׁה שֶׁהוּא בְּחִינַת כְּנִיסָה לְגַן-עֵדֶן - מְגָרְשִׁין אוֹתוֹ וּמְבַלְבְּלִין אוֹתוֹ, אֲזַי עִקַּר תַּקָּנָתוֹ שֶׁיַּעֲמִיד עַצְמוֹ אֵצֶל אֱמוּנָה, שֶׁאַף-עַל-פִּי כֵן יַאֲמִין שֶׁה' יִתְבָּרַךְ מוֹשֵׁל בַּכֹּל וְיָדוֹ עַל הָעֶלְיוֹנָה, וְסוֹף כָּל סוֹף יִגְמֹר הַכֹּל כִּרְצוֹנוֹ, כִּי יֵשׁ תְּשׁוּבָה בָּעוֹלָם. וְאַף-עַל-פִּי שֶׁהוּא רָחוֹק עַתָּה מִתְּשׁוּבָה מְאֹד, אַדְרַבָּא מִתְגָּרִין בּוֹ עַד שֶׁפּוֹגֵם חַס וְשָׁלוֹם בְּכָל יוֹם יוֹתֵר חַס וְשָׁלוֹם, אַף-עַל-פִּי כֵן עַל כָּל פָּנִים הוּא מַאֲמִין שֶׁיֵּשׁ צַדִּיק כָּזֶה בָּעוֹלָם שֶׁיֵּשׁ לוֹ כֹּחַ לְתַקֵּן הַכֹּל בַּעֲצוֹתָיו הָעֲמֻקּוֹת בְּלִי גְּבוּל כְּלָל, וְעַל-כֵּן צָרִיךְ לְהַעֲמִיד עַצְמוֹ אֵצֶל הַצַּדִּיק שֶׁמְּגַלֶּה וּמְצַחְצֵחַ הָאֱמוּנָה.
הַמַּעְתִּיק וּמְסַדֵּר, הַמַּזְכִּירוֹ תָּמִיד לְטוֹבָה וּמְצַפֶּה לִישׁוּעָתוֹ וְהַצְלָחָתוֹ בָּזֶה וּבַבָּא, וּמַעְתִּיר בַּעֲדוֹ וּבְעַד בֵּיתוֹ. אוֹהֲבוֹ מֵעֻמְקָא דְּלִבָּאִי.
יִשְׂרָאֵל דֹּב אוֹדֶעסֶר
"כַּמַּיִם הַפָּנִים לַפָּנִים, כֵּן לֵב הָאָדָם לָאָדָם", קַל וָחֹמֶר כְּשֶׁהַצַּדִּיק מַסְבִּיר פָּנִים יָפוֹת וּמְקָרֵב אוֹתָנוּ בְּאַהֲבָה וּבְשִׂמְחָה עֲצוּמָה עַד אֵין סוֹף, בְּוַדַּאי אֲנַחְנוּ חַיָּבִים לֶאֱהֹב אוֹתוֹ וּלְשַׁבְּחוֹ וּלְפָאֲרוֹ וּלְהוֹדִיעַ וּלְפַרְסֵם שְׁמוֹ בָּעוֹלָם וְלַעֲסֹק בְּעִנְיָנָיו וּלְהָפִיץ מַעְיְנוֹתָיו חוּצָה לְכָל מְקוֹמוֹת הָרְחוֹקִים הַחִיצוֹנִים מֵהַקְּדֻשָּׁה, כְּדֵי לְהֵיטִיב לְכָל בְּנֵי יִשְׂרָאֵל לְדוֹר דוֹר.
<h2>עב.</h2>
ב"ה, ח' אֱלוּל תשכ"ג.
לְמַחֲמַד עֵינִי וְלִבִּי, הַמִּתְיַחֵס אֶל הַצַּדִּיק הָאֱמֶת וְתַלְמִידָיו בְּחִבָּה בְּהַעֲרָצָה וּבְאַהֲבָה עֲצוּמָה בְּלִי קֵץ וָסוֹף, וּמִתְאַמֵּץ בְּכָל כֹּחוֹ וּבְכָל יְכָלְתּוֹ לְהַרְבּוֹת לְפַרְסֵם וּלְהוֹדִיעַ בְּכָל הָעוֹלָמוֹת אֶת שֵׁם הַצַּדִּיק הָאֱמֶת שֶׁעַל-יָדוֹ תָּבוֹא הַגְּאֻלָּה לָנוּ וּלְכָל יִשְׂרָאֵל וּלְכָל הָעוֹלָם כֻּלּוֹ. כְּתִיבָה וַחֲתִימָה טוֹבָה לְחַיִּים טוֹבִים אֲרֻכִּים וּלְשָׁלוֹם אֵין קֵץ.
צָרִיךְ לִזְכֹּר תָּמִיד הֵיטֵב גֹּדֶל מַעֲלַת אֲצִילוּת נַפְשׁוֹ הָעֲדִינָה וּגְבוֹהָה מְאֹד בְּשָׁרְשָׁהּ הָעֶלְיוֹן, וְאַלְפֵי אֲלָפִים רִבֵּי רְבָבוֹת שֶׁל עוֹלָמוֹת בְּלִי שִׁעוּר תְּלוּיִים בָּהּ, וְצָרִיךְ לְהִתְעוֹרֵר בְּרַחֲמִים רַבִּים לְרַחֵם עָלֶיהָ לְקַשְּׁטָהּ וּלְיַפּוֹתָהּ וּלְצַחְצְחָהּ בַּצַּחְצָחוֹת הָעֶלְיוֹנוֹת הַנּוֹרָאוֹת מְאֹד שֶׁל הַצַּדִּיק, לְהַצִּילָהּ מִפַּח יוֹקְשִׁים שֶׁל הָעשֶׁק וְהֵיכָלֵי הַתְּמוּרוֹת שֶׁמַּחֲלִיפִים וּמְקַלְקְלִים מְאֹד וְאוֹרְבִים עָלָיו, שֶׁרוֹצִים לִגְזֹל וְלַעֲשֹׁק הַטּוֹב שֶׁל נַפְשׁוֹ. וּלְהִתְנַהֵג בְּנִימוּס הַמְּלוּכָה דִּקְדֻשָּׁה שֶׁל בֶּן הַמֶּלֶךְ הָאֱמֶת שֶׁנֶּחְלַף שֶׁהוּא הַמֶּלֶךְ עַל כָּל יִשְׂרָאֵל לְדוֹר דּוֹר.
כְּבָר הִגִּיעוּ יְמֵי אֱלוּל הַקְּדוֹשִׁים, יְמֵי הָרַחֲמִים וְהַסְּלִיחוֹת, וְצָרִיךְ עַתָּה לַחֲזֹר וּלְהַתְחִיל מֵחָדָשׁ לְהִתְגַּעְגֵּעַ וְלִכְסוֹף בִּרְצוֹנוֹת חֲזָקִים לִשָּׁאֵר קָבוּעַ בְּרֹאשׁ הַשָּׁנָה הַקָּדוֹשׁ בְּתוֹךְ הַקִּבּוּץ הַקָּדוֹשׁ שֶׁל הַצַּדִּיק הָאֱמֶת, וְלֹא יַפְרִיד עַצְמוֹ מֵהֶם כָּל יְמֵי חַיָּיו. כִּי כָּל זְמַן שֶׁהוּא בְּתוֹךְ כְּלַל הַקִּבּוּץ שֶׁמְּקַבֵּץ הָרוֹעֶה הָאֲמִתִּי יֵשׁ לוֹ תַּקָּנָה לְעוֹלָם אֲפִלּוּ אִם יַעֲבֹר מַה שֶּׁיַּעֲבֹר חַס וְשָׁלוֹם.
כְּשֶׁאָדָם רוֹצֶה לְהִתְקָרֵב לַה' יִתְבָּרַךְ וְלָשׁוּב בִּתְשׁוּבָה, צָרִיךְ שֶׁיַּעַבְרוּ עָלָיו אֲלָפִים וּרְבָבוֹת יְרִידוֹת בְּלִי שִׁעוּר וְצָרִיךְ שֶׁיִּהְיֶה גִּבּוֹר חָזָק לְחַזֵּק לְבָבוֹ בְּכָל פַּעַם לִבְלִי לְהַנִּיחַ אֶת מְקוֹמוֹ מִשּׁוּם יְרִידָה שֶׁבָּעוֹלָם יִהְיֶה אֵיךְ שֶׁיִּהְיֶה. וְזֶהוּ הָעִקָּר וְהַיְסוֹד שֶׁהַכֹּל תָּלוּי בּוֹ, לִבְלִי לִפֹּל בְּדַעְתּוֹ לְעוֹלָם, אַף אִם יַעֲבֹר עָלָיו מַה, וּלְחַזֵּק אֶת עַצְמוֹ תָּמִיד אַף אִם הוּא כְּמוֹ שֶׁהוּא, לְהַאֲמִין בֶּאֱמוּנָה שְׁלֵמָה שֶׁאֵין שׁוּם יְרִידָה בָּעוֹלָם, כִּי בְּכָל מָקוֹם יְכוֹלִים לִמְצֹא אֶת ה' יִתְבָּרַךְ, וַאֲפִלּוּ כְּשֶׁנּוֹפֵל לִשְׁאוֹל תַּחְתִּיוֹת רַחֲמָנָא לִיצְלָן, אַף-עַל-פִּי כֵן צָרִיךְ לְחַזֵּק אֶת עַצְמוֹ תָּמִיד וְלִבְלִי לְיָאֵשׁ אֶת עַצְמוֹ לְעוֹלָם, כִּי גַּם שָׁם ה' יִתְבָּרַךְ נִמְצָא, בִּבְחִינַת "וְאַצִּיעָה שְׁאוֹל הִנֶּךָּ".
הַיֵּצֶר הָרַע אוֹרֵב עַל נֶפֶשׁ הָאָדָם תָּמִיד לְטַמֵּא מֹחוֹ בַּעֲווֹנוֹת וּפְשָׁעִים וּפְגָמִים גְּדוֹלִים, וְצָרִיךְ רַחֲמִים רַבִּים וְהִתְגַּבְּרוּת גָּדוֹל לְמַלֵּט נַפְשׁוֹ מִיַּד שְׁאוֹל עַד שֶׁתָּשׁוּב נַפְשׁוֹ לִמְקוֹמָהּ וְלִמְנוּחָתָהּ.
עִקַּר הָרַחֲמָנוּת שֶׁצְּרִיכִים לְרַחֵם עַל יִשְׂרָאֵל הוּא לְהַכְנִיס בָּהֶם אוֹר הַצַּדִּיק וּלְהוֹצִיאָם עַל-יְדֵי זֶה מֵעֲווֹנוֹת וּלְקָרְבָם לַה' יִתְבָּרַךְ.
הַמִּתְפַּלֵּל תָּמִיד לִשְׁלוֹמוֹ וְהַצְלָחָתוֹ, וּמְאַחֵל לוֹ וּלְבֵיתוֹ שָׁנָה טוֹבָה וּמְתוּקָה, שְׁנַת גְּאֻלָּה וִישׁוּעָה.
יִשְׂרָאֵל דֹּב אוֹדֶעסֶר
<h2>עג.</h2>
ב"ה, מוֹצָאֵי שַׁבָּת וְיוֹם הַכִּפּוּרִים הַקְּדוֹשִׁים תשכ"ד.
לִכְבוֹד בַּת עֵינִי וְלִבִּי, הֶחָפֵץ בָּאֱמֶת הַבָּרוּר וְזַךְ וְצַח, וְחָכָם וּמֵבִין הָאֱמֶת הָאֲמִתִּי הֵיכָן שׁוֹרֶה, וְנָשָׂא אֶת לִבּוֹ וּמֹחוֹ אֶל הַצַּדִּיק, וְסִלֵּק מֵעַצְמוֹ חָכְמָתוֹ וְשִׂכְלוֹ נֶגֶד הַצַּדִּיק הֶחָכָם הָאֱמֶת אֲשֶׁר לְפָנָיו וּלְאַחֲרָיו לֹא קָם כָּמוֹהוּ, שֶׁבְּגֹדֶל עֹצֶם כֹּחוֹ שׂוֹרֵף וּמְבַטֵּל כָּל מִינֵי טָעֻיּוֹת וּמְבוּכוֹת וּכְפִירוֹת וֶאֱמוּנוֹת שֶׁל שֶׁקֶר, וּמַכְנִיס הָאֱמֶת בָּעוֹלָם, וּמֵאִיר יְדִיעַת אֱלֹקוּתוֹ יִתְבָּרַךְ לְכָל בָּאֵי עוֹלָם, וּמְהַפֵּךְ רְשָׁעִים גְּמוּרִים לְצַדִּיקִים גְּמוּרִים, וּמְתַקֵּן כָּל הָעוֹלָם בְּתַכְלִית הַשְּׁלֵמוּת. ה' בְּרַחֲמָיו יוֹלִיכְךָ בַּדֶּרֶךְ הַיָּשָׁר אֶל נְקֻדַּת הָאֱמֶת שֶׁהוּא עִקַּר הַמְּנוּחָה וְהַנַּחֲלָה בְּלִי קֵץ וּגְבוּל.
אַשְׁרֶיךָ וְטוֹב לְךָ שֶׁזָּכִיתָ לִישׁוּעָה רַבָּה לָנֶצַח לִהְיוֹת בְּחֶלְקוֹ שֶׁל רַבֵּנוּ הַנּוֹרָא וְהַנִּשְׂגָּב מְאֹד וְכוּ', וְזָכִיתָ גַּם הַשָּׁנָה לִתְחֹב אֶת רֹאשְׁךָ בְּתוֹךְ הַקִּבּוּץ הַקָּדוֹשׁ שֶׁלּוֹ מִתּוֹךְ מְסִירַת נַפְשְׁךָ וּכְבוֹדְךָ שֶׁזֶּהוּ עוֹלֶה עַל הַכֹּל, וְאֵין דָּבָר גָּדוֹל מִזֶּה.
נָא אָחִי, חֶמְדַּת לִבִּי, זְכֹר הֵיטֵב אֶת כָּל הַדְּבָרִים וְהַסִּבּוֹת הַנִּפְלָאוֹת וְנוֹרָאוֹת שֶׁרָאִיתָ בְּעֵינֶיךָ בְּעִנְיַן הִתְגַּלּוּת סוֹד גְּדֻלַּת נוֹרְאוֹת הַצַּדִּיק הָאֱמֶת אוֹר הֶחָדָשׁ הַגָּנוּז וְצָפוּן וְנֶעֱלָם מִכָּל הָעוֹלָמוֹת. חֲזַק וֶאֱמַץ מְאֹד לִגְזֹל לְךָ אֵיזֶה עֵת לְעַיֵּן בְּדִבְרֵי רַבֵּנוּ זַצַ"ל, שֶׁכָּל דִּבּוּר וְדִבּוּר הוּא כְּמוֹ אִגֶּרֶת הַנִּכְתָּב לַחֲבֵרוֹ וְתַלְמִידוֹ וְיֵשׁ בָּהֶם כָּל מִינֵי עֵצוֹת וִישׁוּעוֹת שֶׁצְּרִיכִים בְּכָל יוֹם וּבְכָל עֵת, וּלְהִשְׁתַּדֵּל בְּכָל כֹּחֲךָ לִבְנוֹת עִנְיָנָיו וּבִפְרַט לְהָפִיץ מַעְיְנוֹתָיו חוּצָה. הַיּוֹם קָצָר וְהַמְּלָאכָה מְרֻבָּה, וְאִם לֹא עַכְשָׁו אֵימָתַי. כִּי הַזְּמַן הוֹלֵךְ וְהוֹמֶה, וְיָמֵינוּ כְּצֵל עוֹבֵר, וְלֹא יִשָּׁאֵר לְךָ רַק מַה שֶּׁתַּחֲטֹף אֱמֶת בְּלִבְּךָ. וְאִם הָאֱמֶת מֻשְׁלָךְ אַרְצָה וְאָסוּר לְגַלּוֹת דִּבּוּרִים כָּאֵלֶּה לְמִי שֶׁלִּבּוֹ חָלַק מִזֶּה, בָּזֶה יֵשׁ לָנוּ לִשְׂמֹחַ בְּיוֹתֵר בְּכָל עֵת בְּכָל אֲשֶׁר עוֹבֵר עָלֵינוּ, אֲשֶׁר חָמַל ה' עָלֵינוּ וְהִבְדִּילָנוּ מִן הַתּוֹעִים הַחוֹלְקִים עַל אֱמֶת כָּזֶה.
בְּבִרְכַּת גְּמַר חֲתִימָה טוֹבָה וְחַג שָׂמֵחַ, וּמִתְפַּלֵּל תָּמִיד עַל שְׁלוֹמְךָ וְהַצְלָחָתְךָ בָּזֶה וּבַבָּא.
הַמַּעְתִּיק יִשְׂרָאֵל דֹּב אוֹדֶעסֶר
<h2>עד.</h2>
ב"ה, הוֹשַׁעְנָא רַבָּא תשכ"ד.
לִכְבוֹד בַּת עֵינִי, הַצּוֹפֶה וּמִסְתַּכֵּל עַל הָאֱמֶת הַצָּרוּף וְהַמְזֻקָּק וְרוֹאֶה מֵרָחוֹק אֲמִתַּת הָאֱמֶת בִּרְאִיָּה גְּמוּרָה וּבָרָה כַּחַמָּה, וְכוֹסֵף וּבוֹעֵר בְּחֵשֶׁק נִמְרָץ וְרָצוֹן חָזָק לִפְרֹעַ בִּזְרִיזוּת הַחוֹב הַמּוּטָל עָלָיו, לְרַחֵם עַל עַם ה' וְעַל כָּל מְקוֹמוֹת הַחִיצוֹנִים וְהָרְחוֹקִים וְהַנִּדָּחִים מְאֹד, לְהַכְנִיס כָּל הַלְּבָבוֹת תַּחַת כַּנְפֵי הַצַּדִּיק הָאֱמֶת שַׂר הָעוֹלָם, הַחוֹפֵף וְסוֹכֵךְ עֲלֵיהֶם תָּמִיד לְשָׁמְרָם מִכָּל רָע וּלַהֲקִימָם מִנְּפִילָתָם שֶׁנָּפְלוּ פְּלָאִים לְעִמְקֵי עִמְקֵי תְּהוֹם תַּחְתִּיּוֹת, שֶׁהוּא שְׁטוּת הַכְּפִירוֹת וֶאֱמוּנוֹת שֶׁל שֶׁקֶר וְהֶבֶל שֶׁבַּהֶבֶל, וּלְהַעֲלוֹתָם מַעְלָה מַעְלָה אֶל הַקְּדֻשָּׁה, לְתַכְלִית הָעֲלִיָּה, וְלַהֲפֹךְ זְדוֹנוֹת לִזְכֻיּוֹת, וּמִכְּפִירָה לֶאֱמוּנָה קְדוֹשָׁה בְּרוּרָה וִישָׁרָה, עַד שֶׁיָּבוֹא הָעוֹלָם לִידֵי תִּקּוּנוֹ בִּשְׁלֵמוּת. חַיִּים אֲרֻכִּים חַיִּים טוֹבִים אֲמִתִּיִּים.
הִשַּׂגְתִּי הַתְּרוּמָה בְּסַךְ מֵאָה ל"י, רֹב תּוֹדוֹת וּבְרָכוֹת וְחֵן חֵן מִקֶּרֶב לֵב עָמֹק. שָׂמַח לִבִּי וַתָּגֵל נַפְשִׁי בִּישׁוּעַת נַפְשְׁךָ שֶׁעָשָׂה ה' עִמְּךָ פִּלְאֵי פְּלָאוֹת כָּאֵלֶּה, חֲסָדִים טוֹבִים נִפְלָאִים כָּאֵלֶּה בְּהַהִתְקַשְּׁרוּת שֶׁנִּתְקַשַּׁרְתָּ בְּקִשְׁרֵי קְשָׁרִים בְּאַהֲבָה עַזָּה וַעֲצוּמָה אֶל הַצַּדִּיק הָאֱמֶת וַאֲנָשָׁיו הָאֲמִתִּיִּים הַכְּשֵׁרִים שֶׁבַּדּוֹר, עַד אֲשֶׁר כָּל מֵימוֹת שֶׁבָּעוֹלָם לֹא יוּכְלוּ לְכַבּוֹתָהּ. אַשְׁרֵי חֶלְקְךָ אַשְׁרֵי גּוֹרָלְךָ מַה טּוֹב חֵלֶק חֶלְקְךָ וּמַה נָּעִים גּוֹרָלְךָ.
הָעוֹלָם רָאוּי שֶׁיִּתְמֵהוּ עַל הָאַהֲבָה שֶׁבֵּינֵינוּ.
מִכַּמָּה סִבּוֹת הֻכְרַחְתִּי לְסַיֵּם, בְּשָׁלוֹם וְחַיִּים וְשִׂמְחַת הַחַג הַקָּדוֹשׁ הַקּוֹרֵא וּמַכְרִיז עַל חִדּוּשׁ הָעוֹלָם שֶׁהַבּוֹרֵא בָּרָא אֶת הָעוֹלָם מֵאַיִן לְיֵשׁ, שֶׁיֵּשׁ אֱלֹקִים שַׁלִּיט וּמוֹשֵׁל בַּשָּׁמַיִם מִמַּעַל וְעַל הָאָרֶץ מִתָּחַת.
הַמַּעְתִּיק, אוֹהֲבוֹ לָנֶצַח וּמִתְפַּלֵּל בַּעֲדוֹ תָּמִיד, בְּכָל עֵת וּבְכָל שָׁעָה.
יִשְׂרָאֵל דֹּב אוֹדֶעסֶר
<h2>עה.</h2>
ב"ה, ד' כִּסְלֵו תשכ"ד.
לִכְבוֹד לִבִּי וּבְשָׂרִי, הַמּוּכָן לָבוֹא בָּאֵשׁ וּבַמַּיִם עַל הָאֱמֶת הָאֲמִתִּי הָאָהוּב עָלָיו בַּעֲבוֹתוֹת אַהֲבָה לְלֹא קֵץ וּגְבוּל, וְזָכָה לִהְיוֹת עֶבֶד נֶאֱמָן אֵצֶל הַצַּדִּיק הַמֶּלֶךְ הָאֱמֶת עַל כָּל יִשְׂרָאֵל לְדוֹרוֹת עוֹלָם, שֶׁגִּלָּה חֲדָשׁוֹת נִפְלָאוֹת וְנוֹרָאוֹת מְאֹד מְאֹד אֲשֶׁר אֵין לָשׁוֹן בָּעוֹלָם שֶׁיּוּכַל לְסַפֵּר תֹּקֶף רוּם נִשְׂגָבוֹת מַעֲלָתָם וְגָבְהָם וּקְדֻשָּׁתָם וְכֹחָם, שֶׁעַל-יָדָם הוּא מְקַבֵּץ וּמַכְנִיס גַּם כָּל הָרְחוֹקִים וּרְשָׁעִים גְּמוּרִים לַה' יִתְבָּרַךְ, וּמַמְשִׁיךְ וּמְגַלֶּה אֱלֹקוּתוֹ וּמַלְכוּתוֹ עַיִן בְּעַיִן לְכָל בָּאֵי עוֹלָם. מַה טּוֹב וּמַה נָּעִים חֶלְקְךָ, שָׁלוֹם וְכָל טוּב.
לְרֶגֶל יוֹם הֻלֶּדֶתְךָ הֲרֵינֵי שׁוֹלֵחַ לְךָ בָּזֶה אֶת בִּרְכָתִי וּמַתְּנַת לִבִּי, הַחַיִּים אֲרֻכִּים שֶׁל הַבֶּעטְלֶר הָעִוֵּר לְגַמְרֵי מֵהָעוֹלָם, וְאֵין לוֹ שׁוּם הִסְתַּכְּלוּת בָּזֶה הָעוֹלָם כְּלָל וּכְלָל, כִּי כָּל הָעוֹלָם אֵינוֹ עוֹלֶה אֶצְלוֹ כְּהֶרֶף עַיִן וְכוּ'. וְהַחַיִּים טוֹבִים שֶׁל הַבֶּעטְלֶר הַחֵרֵשׁ שֶׁהִתְפָּאֵר בְּגֹדֶל רִחוּקוֹ מֵהָעוֹלָם הַזֶּה בְּתַכְלִית, וְהוּא חֵרֵשׁ לְגַמְרֵי מִלִּשְׁמֹעַ קוֹלוֹת שֶׁל זֶה הָעוֹלָם שֶׁכֻּלָּם חֶסְרוֹנוֹת, כִּי כָּל הָעוֹלָם אֵינוֹ עוֹלֶה אֶצְלוֹ לִשְׁמֹעַ קוֹל הַחֶסְרוֹנוֹת שֶׁלָּהֶם וְכוּ'. עַיֵּן הֵיטֵב בְּהַמַּעֲשֶׂה הַנּוֹרָאָה שֶׁל הַשִּׁבְעָה בֶּעטְלֶירְס וְתַעֲמֹד מַרְעִיד וּמִשְׁתּוֹמֵם לִרְאוֹת אוֹר הַזֶּה.
רַבֵּנוּ זַ"ל דִּבֵּר הַרְבֵּה מֵעִנְיַן הַחַיִּים, שֶׁהַכֹּל נִקְרָא חַיִּים אֵצֶל הָעוֹלָם, אֲבָל בֶּאֱמֶת עִקַּר הַחַיִּים כְּשֶׁזּוֹכִין לְחַדֵּשׁ יָמָיו לְהַתְחִיל לְהִתְקָרֵב לַה' יִתְבָּרַךְ, לַעֲבֹד אֶת ה' בְּכָל פַּעַם מֵחָדָשׁ, וְלֹא יִפֹּל לְזִּקְנָה שֶׁל הַסִּטְרָא אָחֳרָא כְּאִלּוּ כְּבָר נִזְקַן בַּחֲטָאָיו וּמַעֲשָׂיו שֶׁרָגִיל בָּהֶם עַד שֶׁאִי אֶפְשָׁר לוֹ לָצֵאת מֵהֶם, רַק יִתְחַזֵּק לְהַתְחִיל לִחְיוֹת בְּכָל פַּעַם מֵחָדָשׁ בַּעֲבוֹדַת ה' וְלֹא יִפֹּל מִשּׁוּם דָּבָר וְלֹא תִּקְצַר רוּחוֹ מִשּׁוּם בִּלְבּוּלִים וַחֲלִישׁוּת הַדַּעַת כְּאִלּוּ אָפֵס תִּקְוָה חַס וְשָׁלוֹם מֵחֲמַת הַמַּעֲשִׂים הָרָעִים שֶׁעָשָׂה עַד הֵנָּה. כִּי צָרִיךְ לִבְלִי לְהִסְתַּכֵּל עַל כָּל זֶה כְּלָל, כִּי אֵין שׁוּם יֵאוּשׁ בָּעוֹלָם כְּלָל, וְאֵיךְ שֶׁהוּא, אֲפִלּוּ שֶׁכְּבָר נָפַל בְּלִי שִׁעוּר, אַף-עַל-פִּי כֵן אֵין יֵאוּשׁ בָּעוֹלָם כְּלָל.
הַמִּתְפַּלֵּל תָּמִיד עַל יְשׁוּעָתְךָ וְטוֹבָתְךָ בָּזֶה וּבַבָּא.
יִשְׂרָאֵל דֹב אוֹדֶסֶר
<h2>עו.</h2>
ב"ה, כ"ד שְׁבַט תשכ"ד.
לִכְבוֹד אִישׁ בְּרִיתִי לִבִּי וּבְשָׂרִי, שֶׁבָּא מִמָּקוֹם קָדוֹשׁ וְעֶלְיוֹן מְאֹד, וְשׁוֹאֵב אֵדִים וַאֲוִירִים מִיַּם הַחָכְמָה הַיּוֹצֵא מִמֹּחַ הַקָּדוֹשׁ וְהַנּוֹרָא שֶׁל הַצַּדִּיק הָאֱמֶת הֶחָכָם הָאֱמֶת אֲשֶׁר מִסּוֹף הָעוֹלָם וְעַד סוֹפוֹ לֹא קָם כָּמוֹהוּ, הַשּׂוֹרֵף וּמְבַטֵּל הַשֶּׁקֶר וְהַהֶבֶל וְהַשְּׁטוּת וְהַטָּעוּת שֶׁל הַמִּינוּת וֶאֱמוּנוֹת כָּזְבִיוֹת הַמִּתְגַּבְּרִים וְרוֹעֲשִׁים לְהַחֲרִיב אֶת הָעוֹלָם חַס וְשָׁלוֹם, חַס וְשָׁלוֹם. יָסִיר ה' מִמְּךָ כָּל מִינֵי חֳלִי וְכָל מִינֵי מַדְוֶה, וְיִתֵּן לְךָ הַחַיִּים אֲרֻכִּים חַיִּים טוֹבִים שֶׁבֵּרְכוּ הַבֶּעטְלֶירְס אֶת הַזּוּג הַקָּדוֹשׁ. בְּיָמֶיךָ תִּוָּשַׁע יְהוּדָא וִירוּשָׁלֵם.
דַּע אָחִי, כִּי הַנְּאוּם הַנִּפְלָא בְּסִיּוּם הַפָּסוּק "יֵלְכוּ אִישׁ בְּשֵׁם אֱלֹקָיו וַאֲנַחְנוּ נֵלֵךְ בְּשֵׁם ה' אֱלֹקֵינוּ לְעוֹלָם וָעֵד", אֲשֶׁר יָצָא בְּחָכְמָה עֲמֻקָּה מִפִּיךָ וְלִבְּךָ הַחַם בַּחֲמִימוּת וְהִתְלַהֲבוּת עָצוּם, זָכָה לְהַעֲרָכָה וְהוֹקָרָה וְעָשָׂה רשֶׁם וְרַעַשׁ גָּדוֹל בְּכָל הָעוֹלָמוֹת, וְכֻלָּם מַעֲרִיצִים וּמוֹקִירִים אוֹתוֹ עַד בְּלִי דַּי.
רְאֵה אָחִי, עַצְמִי וּבְשָׂרִי, מֵאַהֲבָה עֲצוּמָה וַחֲזָקָה אֲשֶׁר בְּלִבִּי אֵלֶיךָ, נָתַתִּי לְפָנֶיךָ אֶת הַחַיִּים הַטּוֹבִים שֶׁל הַצַּדִּיק הָאֱמֶת שֶׁהוּא הַבַּעַל תְּפִילָּה, הוּא כְּלָלִיּוּת כָּל הַשִּׁבְעָה בֶּעטְלֶירְס הַנּוֹרָאִים, וּבָחַרְתָּ בַּחַיִּים לְמַעַן תִּחְיֶה וְהַאֲרַכְתָּ יָמִים עַל מַמְלַכְתְּךָ, בָּאָרֶץ אֲשֶׁר נָתַן לָנוּ ה' בְּיַד חֲזָקָה וּבְאוֹתוֹת וּמוֹפְתִּים בְּמִצְרַיִם וְיַרְדֵּן וְסוּרְיָה וְכָל הָעַמִּים אֲשֶׁר סַבּוּנוּ גַּם סְבָבוּנוּ מִכָּל הַצְּדָדִים לְהַשְׁמִידֵנוּ חַס וְשָׁלוֹם.
עֲשֵׂה זֹאת אֵפוֹא אָחִי וְהִנָּצֵל כְּצִפּוֹר מִיַּד פַּח יָקוּשׁ, הַכְנִיעַ עַצְמְךָ וּכְבוֹדְךָ כְּאַסְקוּפָּה הַנִּדְרֶסֶת לְגַבֵּי הַצַּדִּיק הָאֱמֶת, וְנַדֵּד שֵׁנָה מֵעֵינֶיךָ וּתְנוּמָה מֵעַפְעַפֶּיךָ לְחַפֵּשׂ וּלְבַקֵּשׁ בְּכָל תַּמְצִית כֹּחֲךָ, וּלְהַרְבּוֹת תְּפִלָּה וְתַחֲנוּנִים לִפְנֵי ה' יִתְבָּרַךְ שֶׁיָּחוּס וְיַחֲמֹל עָלֵינוּ לִמְצֹא מְהֵרָה הַצַּדִּיק הַמַּנְהִיג הָאֱמֶת הַגָּדוֹל בַּמַּעֲלָה מְאֹד בְּחִינַת משֶׁה מָשִׁיחַ, שֶׁיֵּשׁ לוֹ כֹּחַ לְרַפְּאוֹת חוֹלִים אֲנוּשִׁים כָּמוֹנוּ הַיּוֹם בְּדוֹרוֹתֵנוּ אֵלֶּה שֶׁהוּא סוֹף הַגָּלוּת, וְעוֹסֵק בְּתִקּוּן נַפְשֵׁנוּ וּמֵאִיר בָּנוּ הַשָּׂגוֹת אֱלֹקוּת לַהֲבִיאֵנוּ אֶל הַתַּכְלִית הַטּוֹב אֲשֶׁר לְכָךְ נוֹצַרְנוּ.
הַזּוֹכֵר אוֹתְךָ תָּמִיד בְּכָל עֵת וּבְכָל שָׁעָה וּמִתְפַּלֵּל בְּעַד שְׁלוֹמְךָ וּרְפוּאָתְךָ בַּגּוּף וּבַנֶּפֶשׁ.
הַמַּעְתִּיק יִשְׂרָאֵל דֹּב אוֹדֶעסֶר
<h2>עז.</h2>
ב"ה, י"ב אֲדָר תשכ"ד.
בָּבַת עֵינִי וְלִבִּי, שֶׁזָּכָה בְּרַחֲמִים וְנִסִּים גְּדוֹלִים מֵאֵת ה' לְהַרְגִּישׁ הַרְגָּשָׁה חַדָּה וּלְהַאֲמִין בְּהַצַּדִּיק הָאֱמֶת אַב הַחֲכָמִים וְרֹאשׁ לְכָל בְּחִירֵי צַדִּיקַיָּא יְחִידֵי הַדּוֹרוֹת, וְחוֹתֵר בִּיגִיעוֹת עֲצוּמוֹת בְּלֵב בּוֹעֶרֶת וְיוֹקֶדֶת כְּגַחֶלֶת אֵשׁ לְגַדֵּל וּלְפַרְסֵם בְּכָל הָעוֹלָם אֶת שֵׁם הַצַּדִּיק הַבַּעַל הַבַּיִת שֶׁל הָעוֹלָם וְהַחֵן וְהַפְּאֵר וְהַהִדּוּר וְהַיֹּפִי שֶׁל כָּל הָעוֹלָם, שֶׁמְּגַלֶּה וּמֵאִיר אֱלֹקוּתוֹ לְכָל בָּאֵי הָעוֹלָם, וְעַל-יָדוֹ יִהְיֶה תִּקּוּן הָעוֹלָם בִּשְׁלֵמוּת (וְעִקַּר תִּקּוּן הָעוֹלָם בְּכָל דּוֹר וָדוֹר הוּא רַק עַל-יָדוֹ). ה' יִגְמֹר מַה שֶּׁהִתְחִיל לְהַפְלִיא וּלְהַפְלִיא עִמְּךָ פִּלְאֵי פְּלָאוֹת כָּאֵלֶּה עַד שֶׁתִּזְכֶּה לַחֲזוֹת בְּנֹעַם ה'.
הַכֹּל יוֹדְעִים שֶׁאֵין שׁוּם קְבִיעוּת בָּזֶה הָעוֹלָם, וּבְהֶכְרֵחַ לָזוּז מִכָּאן בְּהַעֲבָרַת רֶגַע קַלָּה, כִּי כָּל הַזְּמַן אֵינוֹ נֶחְשָׁב אֲפִלּוּ לְרֶגַע לְמִי שֶׁמֵּשִׂים לִבּוֹ וְדַעְתּוֹ הֵיטֵב אֶל פְּרִיחַת הַזְּמַן יוֹתֵר מֵעוֹף הַפּוֹרֵחַ, וּצְרִיכִים לְהִתְגַּבֵּר מְאֹד לִבְלִי לִשְׁכֹּחַ אֶת עַצְמוֹ. הִזָּהֵר וְהִזָהֵר וּשְׁמֹר נַפְשְׁךָ מְאֹד שֶׁלֹּא תִּשְׁכַּח בְּכָל עֵת עֹצֶם הַחֶסֶד וְהָרַחֲמִים שֶׁחָמַל עָלֶיךָ ה' יִתְבָּרַךְ לְקָרְבְךָ אֶל הַצַּדִּיק הָאֱמֶת אֲשֶׁר לֹא יַסְפִּיקוּ כָּל יָמֵינוּ לְהוֹדוֹת וּלְהַלֵּל עַל זֶה.
הִשָּׁמֵר לְךָ וְהִתְחַזֵּק שֶׁלֹּא תִּשְׁכַּח אֶת עַצְמְךָ, וְהִתְחַזֵּק בְּכָל הַטִּרְדוֹת וְהָעֲסָקִים לַחֲטֹף בָּהֶם חַיֵּי עוֹלָם חַיֵּי אֱמֶת. חֲטֹף וֶאֱכֹל חֲטֹף וֶאֱכֹל הַמַּאֲכָלִים שֶׁל הַצַּדִּיק הָאֱמֶת בְּכָל יוֹם וָיוֹם כָּל מַה דְּאֶפְשָׁר, גַּם בְּכָל הָעֲסָקִים וְהַטִּרְדוֹת רַבּוֹת שֶׁיֵּשׁ לְךָ.
קְלִפַּת הָמָן עֲמָלֵק רוֹצֶה לְהִתְגַּבֵּר בְּכָל דּוֹר בַּכְּפִירוֹת וְאֶפִּיקוֹרְסוּת עַל-יְדֵי הַקֻּשְׁיוֹת וְהַחֲקִירוֹת שֶׁאִי אֶפְשָׁר לְיַשְּׁבָן עַכְשָׁו בְּשׁוּם אֹפֶן, אֲבָל ה' יִתְבָּרַךְ לוֹחֵם עִמּוֹ בְּכָל דּוֹר וּמַכְנִיעַ אוֹתוֹ עַל-יְדֵי הַצַּדִּיק הָאֱמֶת בְּחִינַת משֶׁה וּמָרְדְּכַי שֶׁזָּכָה לְמַדְרֵגָה גְבוֹהָה כָּל-כָּךְ עַד שֶׁיָּכוֹל לְהַמְשִׁיךְ אַחְדּוּתוֹ יִתְבָּרַךְ גַּם לַמְּקוֹמוֹת הָרְחוֹקִים מְאֹד מְאֹד, לְתוֹךְ תֹּקֶף הִתְגַּבְּרוּת הַכְּפִירוֹת וְחָכְמוֹת חִיצוֹנִיּוֹת שֶׁל הֶבֶל הַמִּתְעוֹרְרִים וְהַמִּתְחַדְּשִׁים בְּכָל דּוֹר.
הַמִּתְפַּלֵּל תָּמִיד עַל יְשׁוּעָתְךָ וְטוֹבָתְךָ בָּזֶה וּבַבָּא.
יִשְׂרָאֵל דֹּב אוֹדֶסֶר
<h2>עח.</h2>
ב"ה, ח"י אֲדָר תשכ"ד.
לִכְבוֹד חֶמְדַת לִבִּי וְעֵינִי, יָאֵר ה' בְּלִבְּךָ אוֹר הַדַּעַת שֶׁל הַצַּדִּיק שֶׁיִּתְגַלֶּה לֶעָתִיד בִּשְׁלֵמוּת עַל-יְדֵי מֶלֶךְ הַמָּשִׁיחַ, וְיִפְקַח עֵינֶיךָ בְּתוֹרָתוֹ וְיוֹלִיכֲךָ בְּדַרְכֵי עֵצוֹתָיו, וְתִזְכֶּה בִּמְהֵרָה לְהַשְׁקוֹת כָּל הָעוֹלָם בְּמֵימֵי חָכְמָתוֹ, שֶׁעַל-יְדֵי זֶה יִתָּקֵן הָעוֹלָם לְגַמְרֵי.
עַכְשָׁו כָּל עִקַּר תִּקּוּנֵנוּ הוּא רַק עַל-יְדֵי הַצַּדִּיק הַגָּדוֹל שֶׁיָּכוֹל לֵירֵד לְעֹמֶק הַנְּפִילָה וְהַיְרִידָה שֶׁל כָּל אֶחָד וּלְהַעֲלוֹתוֹ בְּחָכְמָתוֹ הַנִּפְלָאָה לְתַכְלִית תַּכְלִית הָעֲלִיָּה, וְאִם הָיָה כָּל הָעוֹלָם מִתְבַּטְּלִים אֵלָיו אֲזַי כְּבָר הָיָה הַכֹּל מְתֻקָּן לְגַמְרֵי. אֲבָל בַּעֲווֹנוֹתֵינוּ לֹא דַּי שֶׁאֵינָם מִתְבַּטְּלִים אֵלָיו, רַק אַדְּרַבָּא, הַבַּעֲלֵי גַּאֲוָה הַשַּׁקְרָנִים וְעַזֵּי פָּנִים חוֹלְקִים וּמְדַבְּרִים חֵרוּפִים וְגִדּוּפִים וּשְׁקָרִים וְלֵיצָנוּת וְלָשׁוֹן הָרָע עַל הַצַּדִּיק הָאֱמֶת וַאֲנָשָׁיו כְּשֵׂרֵי הַדּוֹר הָאֲמִתִּיִּים, עַד אֲשֶׁר נִשְׁלָךְ הָאֱמֶת אַרְצָה, וְעַל-יְדֵי זֶה נַעֲשֶׂה כָּל הַקִּלְקוּלִים שֶׁבָּעוֹלָם, וּמִזֶּה עִקַּר אֲרִיכַת הַגָּלוּת. וְעַתָּה כָּל תִּקְוָתֵנוּ שֶׁיִּתָּקֵן הַכֹּל עַל-יְדֵי מְשִׁיחַ צִדְקֵנוּ שֶׁיְּגַלֶּה אוֹר הַדַּעַת שֶׁל הַצַּדִּיק הָאֱמֶת בְּכָל הָעוֹלָם, וִיבַטֵּל הַמַּחֲלֹקֶת וְיַעֲשֶׂה שָׁלוֹם נִפְלָא בָּעוֹלָם.
לִזְכּוֹת לְבִטּוּל הַשֶּׁקֶר וְהִתְגַּלּוּת הָאֱמֶת הוּא עַל-יְדֵי שֶׁמְּבַטֵּל אֶת עַצְמוֹ וְאֶת כְּבוֹדוֹ מִכֹּל וָכֹל בְּתַכְלִית הַבִּטּוּל עַד שֶׁהוּא בִּבְחִינַת עָפָר מַמָּשׁ, וְאָז יִזְכֶּה לְהִתְקָרֵב לְהַצַּדִּיק וְלִחְיוֹת חַיִּים טוֹבִים אֲמִתִּיִּים וְטוֹבִים.
כָּל מִי שֶׁרוֹצֶה לִילֵךְ בְּדֶרֶךְ הָאֱמֶת וְחָס עַל חַיָּיו הָאֲמִתִּיִּים בֶּאֱמֶת, אֲזַי הוּא צָרִיךְ לִהְיוֹת חָזָק וְאַמִּיץ וְגִבּוֹר חַיִל מְאֹד לַעֲמֹד כְּעַמּוּד בַּרְזֶל כְּנֶגֶד הַמּוֹנְעִים, וְלֹא יִסְתַּכֵּל כְּלָל עַל בְּנֵי הָעוֹלָם וְלֹא עַל אָבִיו וְחוֹתְנוֹ וְאִשְׁתּוֹ וּשְׁאָר הַמּוֹנְעִים הָרוֹצִים לְהַרְחִיקוֹ מֵהַצַּדִּיק הָאֱמֶת.
אוֹהַבְךָ וְעַבְדְּךָ הַנֶּאֱמָן הַמָּסוּר לְךָ בְּכָל לֵב וָנֶפֶשׁ.
הַמַּעְתִּיק יִשְׂרָאֵל דֹּב אוֹדֶסֶר
<h2>עט.</h2>
ב"ה, כ"ו אֲדָר תשכ"ד.
עֵינִי וְלִבִּי, הָעוֹמֵד בְּרֹאשׁ הַמַּאֲמִינִים בְּהַצַּדִּיק הָאֱמֶת שֶׁהוּא הַשַּׁלִּיט וּמוֹשֵׁל עַל כָּל יִשְׂרָאֵל לְדוֹר דּוֹר, הַנוֹבֵעַ וְשׁוֹפֵךְ עֲלֵיהֶם מֵימֵי חָכְמָתוֹ שֶׁהֵם רְפוּאוֹת וְתַחְבּוֹשׁוֹת נוֹרָאוֹת יְקָרוֹת וְנִפְלָאוֹת שֶׁלֹּא נִתְגַּלּוּ עֲדַיִן מֵעוֹלָם (וְעָתִיד לְהִתְגַּלּוֹת בִּשְׁלֵמוּת עַל-יְדֵי מֶלֶךְ הַמָּשִׁיחַ), וְחוֹתֵר בִּמְסִירוּת בְּכָל מִינֵי עֵצוֹת וּבִיגִיעוֹת וְתַחְבּוּלוֹת רַבּוֹת לְפַרְסֵם וּלְפָאֵר וּלְכַבֵּד וּלְגַדֵּל אֶת שֵׁם הַצַּדִּיק הָאֱמֶת בְּכָל הָעוֹלָמוֹת. אַשְׁרֶיךָ שֶׁזָּכִיתָ לְכָךְ, לִבְרֹחַ וּלְהִמָּלֵט מִכְּפִירוֹת וְהִתְנַגְּדוּת וַחֲקִירוֹת וְקֻשְׁיוֹת עַל הַצַּדִּיק, שֶׁכָּל זֶה נִמְשָׁךְ מֵהַבַּעֲלֵי כָּבוֹד וְגַאֲוָה הַצְּבוּעִים וְהַשַּׁקְרָנִים וְעַזֵּי פָנִים הַמִּתְנַגְּדִים וְחוֹלְקִים וּמְדַבְּרִים שְׁקָרִים עַל הַצַּדִּיק בְּגַאֲוָה וָבוּז, וְכָל עִסְקָם וּמְגַמָּתָם לְהַרְחִיק אֶת יִשְׂרָאֵל מֵהַצַּדִּיק הָאֱמֶת בְּחִינַת משֶׁה מָשִׁיחַ, שֶׁעַל-יְדֵי זֶה הֵם מַחֲרִיבִים וּמְאַבְּדִים אֶת הָעוֹלָם שֶׁנִּבְרָא רַק בִּשְׁבִיל הַצַּדִּיק שֶׁיָּכוֹל לְקָרֵב אֶת כָּל הָעוֹלָם לַה' יִתְבָּרַךְ וְתוֹרָתוֹ בְּתַכְלִית הַשְּׁלֵמוּת (וְעַל-יָדָם הִתְגַּבְּרוּת הַכְּפִירוּת וְאֶפִּיקוֹרְסוּת וְכָל הַגְּזֵרוֹת וְהַצָּרָה וְהַשּׁוֹאָה שֶׁל הִיטְלֶר עֲמָלֵק יִמַּח שְׁמוֹ). שָׁלוֹם וְחַיִּים אֲרֻכִּים וְכָל טוּב.
הַבּוֹרֵא יִתְבָּרַךְ וַאֲנִי וְאַתָּה יוֹדְעִים פְּנִימִיּוּת שְׁאִיפוֹת לִבְּךָ הַטּוֹב וְהַיָּשָׁר הַכּוֹסֵף וְחוֹשֵׁק וּמִתְגַּעְגֵּעַ לְבַטֵּל וּלְסַלֵּק מוֹחֲךָ וְדַעַת עַצְמְךָ לְגַמְרֵי וּלְהַמְשִׁיךְ עָלֶיךָ וְעַל כָּל יִשְׂרָאֵל רוּחַ חָכְמָה רוּחַ נְבוּאָה שֶׁל הַצַּדִּיק הָאֱמֶת הַיָּחִיד בָּעוֹלָם, הַיּוֹרֵד עַד עִמְקֵי תְּהוֹם לְהַעֲלוֹת נְפָשׁוֹת מִשָּׁם וּמַעֲלֶה אוֹתָם לְמַעְלָה מִשְּׁמֵי הַשָּׁמַיִם. מִי יַעֲרֹךְ שִׁבְחוֹ, מִי יְסַפֵּר נוֹרָאוֹת גְּדֻלָּתוֹ, אֵין דֻּגְמָתוֹ.
הַהִתְעוֹרְרוּת וְהִשְׁתּוֹקְקוּת אֶל עֵצֶם הָאֱמֶת הַטָּמוּן וְצָפוּן בְּעִמְקֵי לִבְּךָ הַמֵּבִין וּמַרְחִיק רְאוֹת, זֶה גָּרַם לְעוֹרֵר בְּלִבִּי תֹּקֶף תְּשׁוּקַת אַהֲבָתִי אֵלֶיךָ עַד אֵין קֵץ וּגְבוּל. אַהֲבָה אֲמִתִּית כָּזֹאת (בַּל תִּמּוֹט לְעוֹלָם) שֶׁאֵין עוֹד דֻּגְמָתָהּ בָּעוֹלָם. אַהֲבָה קְדוֹשָׁה צַחָה נְקִיָּה וּטְהוֹרָה בְּלִי שׁוּם פְּנִיָּה שֶׁל כָּבוֹד אוֹ מָמוֹן וְלֹא שׁוּם דָּבָר שֶׁל עִסְקֵי עוֹלָם הַזֶּה כְּלָל וּכְלָל. וּמֵעֹצֶם הָאַהֲבָה הַנִּפְלָאָה אֵינְךָ זָז מִמַּחֲשַׁבְתִּי וּמִלִּבִּי אֲפִלּוּ שָׁעָה אַחַת וְתָמִיד אֲנִי מְצַפֶּה וּמְחַכֶּה וּמִשְׁתּוֹקֵק וּמִתְגַּעְגֵעַ וּמִתְפַּלֵּל לִישׁוּעַת נַפְשְׁךָ, וְהָעִקָּר לְהַכְנִיס וּלְהָאִיר בְּלִבְּךָ אוֹר הַצַּדִּיק הָאֱמֶת שֶׁהוּא עִקַּר הַיְשׁוּעָה בִּשְׁלֵמוּת וְהָרְפוּאָה לַכֹּל, בַּגּוּף וּבַנֶּפֶשׁ בָּזֶה וּבַבָּא לָנֶצַח.
כְּשֶׁמְּעַיְּנִים וּמְדַבְּרִים בְּהַחִדּוּשִׁים שֶׁחִדֵּשׁ הֶחָכָם הָאֱמֶת אֲזַי נִתְעוֹרֵר וְנִתְגַלֶּה יַם הַחָכְמָה שֶׁהוּא מְקוֹר הַיִּרְאָה, וַאֲזַי נוֹפֵל יִרְאַת ה' עַל זֶה שֶׁמְּדַבֵּר וּמְעַיֵּן בְּהַחִדּוּשׁ.
עַל-יְדֵי רוּחַ נְבוּאָה וְרוּחַ הַקֹּדֶשׁ שֶׁל הַצַּדִּיק הָאֱמֶת זוֹכִין לֶאֱמוּנַת חִדּוּשׁ הָעוֹלָם, וְנִתְבַּטֵּל הַנְהָגַת חָכְמַת הַטֶּבַע, וּמִתְנַהֵג הָעוֹלָם עַל-יְדֵי הַשְׁגָּחָה וְנִפְלָאוֹת.
אוֹהֲבוֹ לָנֶצַח וּמִתְפַּלֵּל בַּעֲדוֹ תָּמִיד, בְּכָל עֵת וּבְכָל שָׁעָה.
יִשְׂרָאֵל דֹּב אוֹדֶסֶר
<h2>פ.</h2>
ב"ה, אוֹר לְיוֹם ט"ו אִיָּר תשכ"ד.
לִכְבוֹד חֶמְדַּת לִבִּי, הַמִּשְׁתּוֹקֵק וּמִתְגַּעְגֵּעַ אַחַר הַבֶּעטְלֶר הַנּוֹרָא בַּעַל כְּתֵפַיִם רְחָבִים הַנּוֹשֵׂא אוֹתָנוּ מִכָּל הַמְּקוֹמוֹת שֶׁנָּפַלְנוּ בָּהֶם לִבְחִינַת לְמַעְלָה מִן הַמָּקוֹם. אַשְׁרֶיךָ שֶׁזָּכִיתָ לָזֶה בְּנִסִּים וְרַחֲמִים גְּדוֹלִים. בְּרָכָה וְחַיִּים וְשָׁלוֹם.
דַּע אָחִי, כִּי הַצַּדִּיק הָאֱמֶת הַגָּדוֹל בְּמַעֲלָה עֲצוּמָה וּגְבוֹהָה מְאֹד מְאֹד בְּתַכְלִית הַמַּעֲלָה שֶׁאֵין מַעֲלָה אַחֲרָיו, יָכוֹל לְהוֹרִיד אֶת עַצְמוֹ מְאֹד מְאֹד וּלְהַגְבִּיהַּ אֲפִלּוּ אֶת הָרְחוֹקִים בְּתַכְלִית הָרִחוּק הַמּוּנָחִים בְּשֶׁפֶל הַמַּדְרֵגָה הַתַּחְתּוֹנָה בְּיוֹתֵר עַד שֶׁיָרְדוּ לִבְחִינַת מִיתָה מַמָּשׁ, וְזֶהוּ עִקַּר שְׁלֵמוּת מַעֲלָתוֹ הַגְּבוֹהָה, כִּי אִי אֶפְשָׁר לַעֲלוֹת לְמַעְלָה לְמַעְלָה כִּי אִם כְּשֶׁיְּכוֹלִים לֵירֵד לְמַטָּה לְמַטָּה לְהַעֲלוֹת וּלְקַבֵּץ גַּם כָּל הַנִּדָחִים וְהָרְחוֹקִים בְּיוֹתֵר, וּלְקַשֵּׁר גַּם אוֹתָם לַה' יִתְבָּרַךְ בִּשְׁלֵמוּת.
עַכְשָׁו בְּדוֹרוֹתֵינוּ אֵלֶּה שֶׁהִגִּיעוּ יִשְׂרָאֵל לְתַכְלִית הַיְרִידָה וְהַהַסְתָּרָה עַד שֶׁיָּרַדְנוּ לִמְקוֹמוֹת רְחוֹקִים כָּאֵלֶּה שֶׁלֹּא יָרְדוּ יִשְׂרָאֵל לְתוֹכָם מֵעוֹלָם, כָּל זֶה נִמְשָׁךְ מִקְּלִפַּת עֲמָלֵק שֶׁהוּא הַמֶּלֶךְ זָקֵן וּכְסִיל אֲבִי אָבוֹת הַטֻּמְאָה שֶׁל אֶפִּיקוֹרְסוּת וּכְפִירוֹת וֶאֱמוּנוֹת כָּזְבִיוֹת שֶׁל אַלּוּפֵי הַשֶּׁקֶר הָרוֹדְפִים אַחַר כָּבוֹד וְהִתְנַשְּׂאוּת, וְלוֹחֲמִים בְּחֻצְפָּא וְעַזּוּת מֵצַח לְהַרְחִיק וּלְהַפְרִיד נַפְשׁוֹת יִשְׂרָאֵל מֵהַצַּדִּיק הָאֱמֶת שֶׁהוּא עִקַּר מְקוֹר וְשֹׁרֶשׁ חַיּוּתָם וִישׁוּעָתָם לְדוֹרֵי דּוֹרוֹת לָנֶצַח, שֶׁזֶּהוּ עֲווֹן פְּלִילִי מְאֹד יוֹתֵר מִכָּל עֲבֵרוֹת הַחֲמוּרוֹת שֶׁבַּתּוֹרָה. כִּי רַק עַל-יְדֵי זֶה הֵם גָּרְמוּ כָּל הַאֶפִּיקוֹרְסוּת וְהַכְּפִירוֹת, וְכָל הַצָּרוֹת וְהַחֻרְבָּנוֹת שֶׁבָּא עַל יִשְׂרָאֵל בְּגַשְׁמִיּוּת וְרוּחָנִיּוּת, וְהֵם מְעַכְּבִים אֶת הַגְּאֻלָּה הָאַחֲרוֹנָה הַשְּׁלֵמָה שֶׁתְּלוּיָה אַךְ וְרַק בְּהִתְקָרְבוּת יִשְׂרָאֵל אֶל הַצַּדִּיק הָאֱמֶת שֶׁמַּכְנִיס בָּנוּ אֱמוּנָה קְדוֹשָׁה וְנִפְלָאָה כָּזֹאת שֶׁעַל-יָדָהּ זוֹכִין לְהַשָּׂגַת אֱלֹקוּת גַּם כָּל הָרְחוֹקִים וְהַנִּדָּחִים לְגַמְרֵי. כִּי כָּל עִקַּר הַגְּאֻלָּה הַשְּׁלֵמָה תְּלוּיָה אַךְ וְרַק בָּזֶה שֶׁיִתְגַּלֶה וְיִזְרַח אוֹר הַצַּדִּיק הָאֱמֶת בְּכָל הָאָרֶץ, וּלְהָרִים אֶת דֶּגֶל הַצַּדִּיק בְּכָל הָעוֹלָמוֹת עַד שֶׁיִּתְקָרְבוּ וְיִתְקַשְּׁרוּ אֶל הַצַּדִּיק כָּל נַפְשׁוֹת יִשְׂרָאֵל, כִּי בְּהִתְקָרְבוּת אֲמִתִּי אֶל הַצַּדִּיק הָאֱמֶת מְאִירִים כָּל הָאוֹרוֹת הַנִּפְלָאוֹת אֲשֶׁר עֲתִידִים לְהָאִיר בָּעוֹלָם עַל-יְדֵי מְשִׁיחַ צִדְקֵנוּ בִּמְהֵרָה בְּיָמֵינוּ.
אוֹהַבְךָ וְעַבְדְּךָ הַנֶּאֱמָן הַמְשָׁרְתְךָ בִּמְסִירוּת נֶפֶשׁ מַמָּשׁ, מִתְפַּלֵּל תָּמִיד בְּעַד שְׁלוֹמְךָ וִישׁוּעַת נַפְשְׁךָ בָּזֶה וּבַבָּא.
הַמַּעְתִּיק יִשְׂרָאֵל דֹּב אוֹדֶסֶר
<h2>פא.</h2>
ב"ה, כ"ג אִיָּר תשכ"ד.
לִכְבוֹד מַחְמַד לִבִּי, הַמְלַטֵּשׁ וּמַעֲמִיק עֵינֵי שִׂכְלוֹ לְהַבְחִין וּלְהָבִין הָאֱמֶת הָאֲמִתִּי הַבָּהִיר וְהַבָּרוּר כְּדֵי לְרַפֵּא וּלְתַקֵּן שִׁבְרֵי נַפְשׁוֹ וְנַפְשׁוֹת יִשְׂרָאֵל הַמִתְגּוֹלְלִים בַּחוּץ בְּתוֹךְ שֶׁטֶף מַיִם הַזְּדוֹנִים, וְאֵין אִישׁ מְאַסֵּף אוֹתָם הַבַּיְתָה. אַשְׁרֶיךָ שֶׁזָּכִיתָ לִטְעֹם נֹעַם הָאֱמֶת, וְאַשְׁרֶיךָ שֶׁנָּפַלְתָּ בְּגוֹרַל הַצַּדִּיק הַפֶּלֶא הַנּוֹרָא הַזֶּה שֶׁעוֹשֶׂה עִמְּךָ פְּלָאוֹת גְּדוֹלוֹת וְנוֹרָאוֹת לְחַיּוֹתְךָ וּלְקָרְבְךָ לַה' יִתְבָּרַךְ. שָׁלוֹם וְחַיִּים אֲמִתִּיִּים חֲדָשִׁים וְרַעֲנַנִּים.
דַּע, כִּי מִי שֶׁמְּדַבֵּר וּמֵסִית אֶת חֲבֵרוֹ לְיִרְאַת שָׁמַיִם, כָּל הַדִּבּוּרִים שֶׁמְּדַבֵּר עִם חֲבֵרוֹ נַעֲשֶׂה מִמֶּנּוּ סֵפֶר.
עַל-יְדֵי הִתְקָרְבוּת לַצַּדִּיק הָאֱמֶת יָבוֹא לְיִרְאַת שָׁמַיִם, וְעַל-יְדֵי זֶה אֵינוֹ נוֹפֵל מִגְּדֻלָּתוֹ וְהוֹלֵךְ וְגָדֵל, וְשׂוֹנְאָיו יִהְיוּ נִכְשָׁלִים וְנוֹפְלִים תַּחְתָּיו.
בִּזְכוּת שִׁמּוּשׁ הַצַּדִּיק אָדָם נִצּוֹל מִמִּיתָה.
מִי שֶׁרוֹצֶה לַעֲשׂוֹת טוֹבָה לְהַצַּדִּיק הַקָּדוֹשׁ בָּרוּךְ הוּא נוֹתֵן לוֹ כֹּחַ לָזֶה.
מִי שֶׁמֵּבִיא דּוֹרוֹן לְהַצַּדִּיק הַקָּדוֹשׁ בָּרוּךְ הוּא עוֹשֶׂה לוֹ נַחַת רוּחַ.
לִפְעָמִים עַל-יְדֵי נַחַת רוּחַ אֶחָד וּמְעַט שֶׁעוֹשִׂין לְהַצַּדִּיק זוֹכִין לָעוֹלָם הַבָּא.
מַהוּת הָאָדָם נִכָּר עַל-יְדֵי הִתְקָרְבוּתוֹ, כְּשֶׁרוֹאִין לְמִי הוּא מְקֹרָב.
הַשֶּׁבַח שֶׁמְּשַׁבְּחִין אֶת הַצַּדִּיק כְּאִלּוּ מְשַׁבְּחִין אֶת הַקָּדוֹשׁ בָּרוּךְ הוּא.
מַה שֶּׁהַחוֹלְקִים דּוֹבְרִים עַל הַצַּדִּיק הוּא כָּבוֹד גָּדוֹל לְהַצַּדִּיק.
כָּל הַגְּבִיּוֹת שֶׁאֻמּוֹת הָעוֹלָם גּוֹבִין מִיִּשְׂרָאֵל אֵין זֶה אֶלָּא בִּשְׁבִיל הַפְּגָם שֶׁפָּגְמוּ בִּכְבוֹד הַצַּדִּיק.
כְּשֶׁהַצַּדִּיק אוֹמֵר אֵיזֶה דִּבּוּר, כָּל זְמַן שֶׁהַדִּבּוּר לֹא נִתְקַיֵּם, שֶׁעֲדַיִן לֹא בָּא זְמַנּוֹ, הַדִּבּוּר הַזֶּה חָקוּק בָּעוֹלָם הָעֶלְיוֹן אֲבָל אֵין מֵאִיר בִּבְהִירוּת, וּכְשֶׁמַּגִּיעַ הַזְּמַן שֶׁמִּתְקַיֵּם אֲזַי הַדִּבּוּר מַתְחִיל לְהָאִיר בִּבְהִירוּת.
לְעוֹלָם תְּצַדֵּד לְהַצִּיל אֶת הַנִּרְדָּפִים.
בַּעַל מְרִיבָה אַף-עַל-פִּי שֶׁהוּא לַמְדָן אַל תְּכַבֵּד אוֹתוֹ.
בִּמְקוֹם מְרִיבָה שָׁם הַשָּׂטָן.
עַל-יְדֵי מַחֲלֹקֶת שֶׁחוֹלְקִין עַל הַצַּדִּיק נִתְעוֹרְרִים מִלְחָמוֹת.
לִפְעָמִים עַל-יְדֵי שִׁפְלוּת שֶׁאָדָם מַשְׁפִּיל אֶת עַצְמוֹ אוֹ אֲחֵרִים מַשְׁפִּילִים אוֹתוֹ, עַל-יְדֵי זֶה מְבַטְּלִין מֵעָלָיו גְּזֵרַת מִיתָה.
עַל-יְדֵי עֲנָוָה מַאֲרִיךְ יָמִים.
עַל-יְדֵי עֲנָוָה בָּא חֵן.
עַל-יְדֵי עֲנָוָה מוֹסִיפִין לוֹ גְּדֻלָּה עַל גְּדֻלָּתוֹ.
עַל-יְדֵי עֲנָוָה אֵין מְדַקְדְּקִין אַחַר מַעֲשָׂיו.
הַמַּזְכִּירוֹ לְטוֹב תָּמִיד וּמַעְתִּיר לִשְׁלוֹמוֹ וְהַצְלָחָתוֹ.
הַמַּעְתִּיק יִשְׂרָאֵל דֹּב אוֹדֶסֶר
<h2>פב.</h2>
ב"ה, כ"ח סִיוָן תשכ"ד.
לִכְבוֹד נְעִימַת חִיּוּתִי, אֲשֶׁר נְשָׂאוֹ ה' וְהֶעֱלָהוּ לִשְׁמֵי מָרוֹם כְּדֵי לְזַכּוֹתוֹ לְתַכְלִית הַמַּעֲלָה הָרָמָה שֶׁאֵין לְמַעְלָה הֵימֶנָּהּ, שֶׁיְּנַשֵּׂא וְיַגְדִּיל וְיַאְדִּיר אֶת שֵׁם הַצַּדִּיק הַמֶּלֶךְ הָאֱמֶת, שֶׁיִּכְבּשׁ כָּל הָעוֹלָם בְּלִי מִלְחָמָה כְּלָל, רַק עַל-יְדֵי יַם הַחָכְמָה שֶׁמְּגַלֶּה בַּקּוֹלְמוּס שֶׁלּוֹ, שֶׁעַל-יְדֵי זֶה הוּא מְגַלֶּה וּמֵאִיר אֱלֹקוּתוֹ יִתְבָּרַךְ לְעֵינֵי כָּל בָּאֵי עוֹלָם עַד שֶׁכָּל הָרְחוֹקִים וְאֻמּוֹת הָעוֹלָם יָבוֹאוּ וְיִתְגַּיְּרוּ וִיקַבְּלוּ עֹל מַלְכוּתוֹ לְעָבְדוֹ שְׁכֶם אֶחָד. שָׁלוֹם וְכָל טוּב.
אַחֲרֵי אֲשֶׁר עֵינֶיךָ רוֹאוֹת אֶת מַעֲשֵׂי ה' הַגָּדוֹל וְהַנּוֹרָא אֲשֶׁר עָשָׂה עִמְּךָ גְּדוֹלוֹת וְנוֹרָאוֹת לְאֵין שִׁעוּר, שֶׁזָּכִיתָ לִשְׁמֹעַ וּלְהָבִין וְלִטְעֹם דִּבְרֵי אֱמֶת כָּאֵלֶּה הַגְּנוּזִים וּצְפוּנִים כָּל-כָּךְ מֵעֵינֵי הָעוֹלָם, חָלִילָה לְךָ מִחֲדֹל מִלְּהוֹדִיעַ וּלְפַרְסֵם בְּקוֹלֵי קוֹלוֹת עַד לֵב הַשָּׁמַיִם אֲמִתַּת הַצַּדִּיק הָאֱמֶת לְכָל בְּנֵי יִשְׂרָאֵל, לְהַלְהִיב וּלְחַמֵּם לְבָבָם בְּתַבְעֵרַת אֵשׁ הַקֹּדֶשׁ שֶׁלּוֹ, עַד שֶׁכֻּלָּם יַכִּירוּ וְיֵדְעוּ נִפְלְאוֹת גְּבוּרַת כֹּחוֹ וְתָקְפּוֹ וְתִפְאַרְתּוֹ שֶׁל הַצַּדִּיק הֶחָכָם הָאֱמֶת שֶׁהוּא עִקַּר מְקוֹר וְשֹׁרֶשׁ חִיּוּתָם וְתִקְוָתָם וְגוֹאֲלָם לְדוֹרֵי דּוֹרוֹת לָנֶצַח!
דַּע אָחִי, כִּי הַצַּדִּיק אֵינוֹ צָרִיךְ כְּלָל לְהָעוֹלָם בִּשְׁבִיל עַצְמוֹ, כִּי אַדְרַבָּא מִמֶּנּוּ כָּל הַהַשְׁפָּעוֹת וְכָל הָעֲשִׁירוּת, וְעַל-כֵּן כָּל מַה שֶּׁנּוֹתְנִים לוֹ - מְקַבְּלִין מִמֶּנּוּ אַלְפֵי אֲלָפִים וְרִבֵּי רְבָבוֹת יוֹתֵר בָּעוֹלָם הַזֶּה וּבָעוֹלָם הַבָּא. וְעַל-כֵּן גַּם כָּל מִי שֶׁטּוֹרֵחַ בְּגוּפוֹ לְשַׁמְּשׁוֹ וּלְהִתְקָרֵב אֵלָיו גַּם זֶה נִקְרָא צְדָקָה, כִּי הַצַּדִּיק מִתְעַלֶּה וּמִתְגַּדֵּל מְאֹד עַל-יְדֵי הִתְעוֹרְרוּת שֶׁל יִשְׂרָאֵל הַטּוֹרְחִים לְהִתְקָרֵב אֵלָיו וְנֶחֱשָׁב לָהֶם צְדָקָה!
הָאָדָם כָּל מַה שֶּׁמַּזְקִין צָרִיךְ שֶׁיִּתּוֹסֵף עָלָיו דַּעַת גָּבוֹהַּ יוֹתֵר, כִּי כָּל מַה שֶּׁמַּזְקִין יוֹתֵר הוּא צָרִיךְ לְהִתְקָרֵב לְשָׁרְשׁוֹ וְתִקּוּנוֹ יוֹתֵר שֶׁהוּא הַשָּׁגַת הַחָכְמָה הַגְּבוֹהַּ שֶׁעַל-יָדָהּ בָּאִים לְהַשָּׁגַת אֱלֹקוּת שֶׁהִיא שֹׁרֶשׁ הַכֹּל. וְכָל זְמַן שֶׁהָאָדָם בַּחַיִּים יֵשׁ עָלָיו מִלְחֶמֶת הַיֵּצֶר כִּי זֶה לְעֻמַּת זֶה עָשָׂה אֱלֹקִים, וְכָל מַה שֶּׁצָּרִיךְ לָבוֹא לַחָכְמָה יְתֵרָה - כְּמוֹ כֵן צָרִיךְ לְהִתְגַּבֵּר עַל יִצְרוֹ.
עִקַּר שֵׁם תַּלְמִיד חָכָם הוּא מִי שֶׁמְּקֹרָב לְהֶחָכָם וְהַצַּדִּיק הָאֱמֶת, כִּי הוּא תַּלְמִיד שֶׁל הֶחָכָם וְהַצַּדִּיק הָאֱמֶת. וּלְהֵפֶךְ, מִי שֶׁאֵינוֹ מְקֹרָב לְהֶחָכָם וְהַצַּדִּיק הָאֱמֶת הוּא בִּכְלַל עַם הָאָרֶץ, כִּי אֵין לוֹ כֹּחַ לְקַבֵּל חָכְמָה שֶׁהוּא הַשָּׂגַת אֱלֹקוּת, אֲפִלּוּ אִם הוּא לַמְדָּן וְחָכָם וַאֲפִלּוּ אִם יֵשׁ לוֹ מַעֲשִׂים טוֹבִים, כִּי אֶל הַתַּכְלִית הַנִּצְחִי שֶׁהוּא הַשָּׂגַת אֱלֹקוּת אִי אֶפְשָׁר לָבוֹא כִּי אִם עַל-יְדֵי הַצַּדִּיק הָאֱמֶת וְתַלְמִידָיו וְתַלְמִידֵי תַּלְמִידָיו וְכוּ'.
אוֹהַבְךָ וְעַבְדְּךָ הַנֶּאֱמָן, הַמִּתְפַּלֵּל תָּמִיד עַל יְשׁוּעָתְךָ וְטוֹבָתְךָ בָּזֶה וּבַבָּא.
הַמַּעְתִּיק יִשְׂרָאֵל דֹב אוֹדֶסֶר
<h2>פג.</h2>
ב"ה, ר"ח תַּמּוּז תשכ"ד.
לִכְבוֹד לִבִּי וְחִיּוּתִי, אֲשֶׁר מָסַר אֶת לִבּוֹ אֶל הַצַּדִּיק הָרוֹעֶה נֶאֱמָן וְרַחֲמָן שֶׁמְּקַבֵּץ כָּל הַנִּדָּחִים וְהָאֲבוּדִים שֶׁתָּעוּ כְּשֵׂה אוֹבֵד בְּמִדְבָּר שָׁמֵם וּמַחֲזִירָם לַאֲבִיהֶם שֶׁבַּשָּׁמַיִם, בְּרָכָה וְשָׁלוֹם וְכָל טוּב לְאֹרֶךְ יָמִים.
אֶת הַמַּעֲנָק בְּסַךְ מֵאָה ל"י קִבַּלְתִּי וְנֶהֱנֵיתִי מְאֹד מֵאַהֲבָתְךָ וְחַסְדְּךָ הַגָּדוֹל עָלַי שֶׁהִרְבֵּיתָ לְהֵיטִיב עִמָּדִי כָּל-כָּךְ, וַאֲנִי עֵינַי אֶל ה' תְּלוּיוֹת וּמְבַקֵּשׁ וּמִתְחַנֵּן שֶׁבְּרַחֲמָיו וַחֲסָדָיו הַמְרֻבִּים יִהְיֶה בְּעֶזְרְךָ וְיִתֵּן לְךָ מַתָּנָה מֵאוֹצַר מַתְּנַת חִנָּם, הַחַיִּים הָאֲרֻכִּים שֶׁל הַבֶּעטְלֶר הַזָּקֵן שֶׁבַּזְּקֵנִים דִּקְדֻשָּׁה, וְיִגְמֹר יְשׁוּעָתְךָ הַגְּדוֹלָה וְהַנִּפְלָאָה אֲשֶׁר הִתְחִיל לְהַפְלִיא עִמְּךָ לְקָרְבְךָ לִנְקֻדַּת הָאֱמֶת, לֹא בִּשְׁבִיל שׁוּם פְּנִיָּה וְכָבוֹד שֶׁל עוֹלָם הַזֶּה, רַק לְמַעַן הָאֱמֶת לַאֲמִתּוֹ, וְשֶׁיִּהְיֶה לְךָ חֵלֶק גָּדוֹל בְּבִנְיַן בֵּית הַמִּקְדָּשׁ שֶׁבּוֹנֶה הַצַּדִּיק, שֶׁהוּא הִתְגַּלּוּת דַּעְתּוֹ הַקָּדוֹשׁ בָּעוֹלָם, שֶׁמֵּבִיא לִידֵי קִיּוּם הַתּוֹרָה וּמְבַטֵּל מֶצַח הַנָּחָשׁ שֹׁרֶשׁ חָכְמַת הַטֶּבַע, וּמְחַזֵּק אֱמוּנַת הָרָצוֹן, שֶׁיֵּדְעוּ כֻּלָּם שֶׁהַכֹּל מִתְנַהֵג רַק בִּרְצוֹן הַבּוֹרֵא, וְעַל-יְדֵי זֶה מִמֵּילָא מִתְחַזֵּק הָרָצוֹן שֶׁל אָדָם שֶׁיִרְצֶה וְיִכְסֹף רַק לַעֲשׂוֹת רְצוֹן ה' יִתְבָּרַךְ. מִי יִתֵּן שֶׁנִּזְכֶּה לְהַגִּיעַ מְהֵרָה אֶל הַתַּכְלִית הַטּוֹב אֲשֶׁר הַצַדִּיק רוֹצֶה לַהֲבִיאֵנוּ אֵלָיו, אֲשֶׁר רַק בִּשְׁבִיל זֶה בָּאנוּ לָעוֹלָם.
אִם יִתְדַּבֵּק עַצְמוֹ לְדִבְרֵי הַתּוֹרָה הַיּוֹצְאִים מִפִּי הַצַּדִּיק, תָּמֵהַּ אֲנִי אֵיךְ אֶפְשָׁר אַחַר-כָּךְ לִסְבֹּל וְלַחְפֹּץ חַיֵּי הָעוֹלָם הַזֶּה, וְזֶהוּ "כָּל הַנֶּהֱנֶה מִדִּבְרֵי תּוֹרָה, נוֹטֵל חַיָּיו מִן הָעוֹלָם", וְהָבֵן הֵיטֵב.
אוֹהַבְךָ בֶּאֱמֶת לָנֶצַח, הַמְצַפֶּה תָּמִיד לִישׁוּעָתְךָ וְהַצְלָחָתְךָ.
הַמַּעְתִּיק יִשְׂרָאֵל דֹּב אוֹדֶסֶר
אָנָּא אֲדוֹן יָחִיד, הַמְלַמֵּד תּוֹרָה לְעַמּוֹ יִשְׂרָאֵל, רַחֵם עָלֵינוּ לְמַעַן שִׁמְךָ וְזַכֵּנִי לְהִתְדַּבֵּק בְּתוֹרָתְךָ הַקְּדוֹשָׁה, וְתִפְתַּח אֶת לִבִּי וְדַעְתִּי עַד שֶׁאֶזְכֶּה לִשְׁמֹעַ וּלְהָבִין הֵיטֵב בִּלְבָבִי אֶת כָּל דִּבְרֵי תּוֹרָתְךָ הַקְּדוֹשָׁה וְהַטְּהוֹרָה וְהַתְּמִימָה הַמְּשִׁיבַת נֶפֶשׁ וּמַחְכִּימַת פֶּתִי וּמְשַׂמַּחַת לֵב וּמְאִירַת עֵינַיִם וְעוֹמֶדֶת לָעַד, וְאֶזְכֶּה לְהַרְגִּישׁ הֵיטֵב נִפְלְאוֹת נְעִימַת עֲרֵבַת מְתִיקַת חִדּוּשֵׁי הַתּוֹרָה הַקְּדוֹשִׁים וְהַנּוֹרָאִים מְאֹד, תּוֹרַת ה' מַמָּשׁ שֶׁגִּלָּה הַצַּדִּיק הָאֱמֶת הַמְּחַיִּן כָּל הָעוֹלָמוֹת, וְאֶזְכֶּה לֶהֱנוֹת וּלְהִתְעַנֵּג בְּדִבְרֵי תּוֹרָתוֹ הַקְּדוֹשָׁה עַד אֲשֶׁר אָקוּץ וְאֶמְאַס בְּחַיֵּי עוֹלָם הַזֶּה וּבְתַאֲווֹתָיו וַהֲבָלָיו, וְיִתְבַּטְּלוּ כָּל חַיֵּי עוֹלָם הַזֶּה אֶצְלִי לְגַמְרֵי עַל-יְדֵי עֹצֶם הַהֲנָאָה וְהַתַּעֲנוּג וְהַשַּׁעֲשׁוּעַ שֶׁאֶזְכֶּה לֶהֱנוֹת וּלְהִתְעַנֵּג מִדִּבְרֵי תּוֹרָתוֹ הַקְּדוֹשָׁה וְהַנּוֹרָאָה אֲשֶׁר כָּל דְּבָרָיו חָיִים וְקַיָּמִים נֶאֱמָנִים וְנֶחֱמָדִים לָעַד, וְנֶחֱמָדִים מִזָּהָב וּמִפָּז רַב וּמְתוּקִים מִדְּבַשׁ וְנֹפֶת צוּפִים. כִּי בֶּאֱמֶת מֵרָחוֹק נִרְאֶה לִי בְּדַעְתִּי נְעִימַת עַמְקוּת דִּבְרֵי תּוֹרָתוֹ, אֲשֶׁר כָּל דִּבּוּר וְדִבּוּר עוֹלֶה עַד אֵין סוֹף וְיוֹרֵד עַד אֵין תַּכְלִית וּמְקַשֵּׁר וּמְחַבֵּר וְכוֹלֵל כָּל הָעוֹלָמוֹת יַחַד, וְנוֹתֵן עֵצוֹת נִפְלָאוֹת לְכָל דָּרֵי מַעְלָה וְדָרֵי מַטָּה אֵיךְ לִזְכּוֹת לְהַכִּיר אוֹתְךָ תִּתְבָּרַךְ וּלְהִתְדַּבֵּק בְּךָ בֶּאֱמֶת. מַה גָּדְלוּ מַעֲשֶׂיךָ ה' מְאֹד עָמְקוּ מַחְשְׁבוֹתֶיךָ, וְאִם הָיִינוּ זוֹכִים לִשְׁמֹעַ וּלְהַטּוֹת אָזְנֵינוּ וְלִבֵּנוּ הֵיטֵב לְדִבּוּר אֶחָד מִתּוֹרָתְךָ הַקְּדוֹשָׁה אֲשֶׁר גִּלִּיתָ לָנוּ עַל-יְדֵי הַצַּדִּיק הָאֱמֶת בְּחִינַת משֶׁה, הָיִינוּ מִתְבַּטְּלִים לְגַמְרֵי. אַךְ בַּעֲווֹנוֹתֵינוּ הָרַבִּים אֵין אָנוּ זוֹכִים לְהַכְנִיס הַדַּעַת בַּלֵּב וּלְבַטֵּל תַּאֲוַת הַלֵּב עַל-יְדֵי זֶה, כִּי לִבֵּנוּ מָלֵא מַחְשְׁבוֹת חוּץ, תַּאֲווֹת וּבִלְבּוּלִים וְהִרְהוּרִים וְעַקְמִימִיּוּת שֶׁבַּלֵּב, עַד אֲשֶׁר לִבֵּנוּ רָחוֹק מְאֹד מִדִּבְרֵי תּוֹרָתְךָ הַקְּדוֹשָׁה, עַל-כֵּן אֵין אָנוּ מַרְגִּישִׁים נְעִימוּת מְתִיקוּת אִמְרוֹתֶיהָ הַטְּהוֹרִים.
רַחֵם עָלֵינוּ וְזַכֵּנוּ לְהִתְדַּבֵּק בְּךָ וּבְתוֹרָתְךָ וּבְמִצְווֹתֶיךָ הַקְּדוֹשִׁים לְעוֹלָם וָעֶד, לַחֲזוֹת בְּנֹעַם ה' וּלְבַקֵּר בְּהֵיכָלוֹ מֵעַתָּה וְעַד עוֹלָם אָמֵן סֶלָה.
<h2>פד.</h2>
ב"ה, ח"י תַּמּוּז תשכ"ד.
לִכְבוֹד נְעִים לִבִּי, הַמַּשְׁפִּיל עַצְמוֹ וּמַשְׁלִיךְ כְּבוֹדוֹ מִנֶּגֶד לְכָל דָּבָר קָּדוֹשׁ הַנּוֹגֵעַ לְטוֹבַת בִּנְיְנֵי וְעִסְקֵי הַצַּדִּיק הַמַּנְהִיג הָאֱמֶת הַגִּבּוֹר וּבַעַל כֹּחַ גָּדוֹל, שֶׁיֵּשׁ לוֹ כֹּחַ הַמּוֹשֵׁך לִמְשֹׁךְ וּלְקָרֵב כָּל הָעוֹלָם לַה' יִתְבָּרַךְ, שָׁלוֹם רַב.
אֲהוּבִי אָחִי נַפְשִׁי וְלִבִּי, אַל תִּתְרַשֵּׁל בְּהַמִּצְוָה אֲשֶׁר שָׁלַח ה' לְךָ לְטוֹבָתְךָ וְתִהְיֶה זָרִיז לַעֲשׂוֹתָהּ לְשֵׁם שָׁמַיִם בְּלִי אִחוּר. הִתְחַזֵּק לְבַקֵּשׁ חָכְמָה מֵהֶחָכָם הָאֱמֶת הַפֶּלֶא הַגָּדוֹל שֶׁבְּכָל הַדּוֹרוֹת וּשְׁמַע וְהַאֲזֵן דְּבָרָיו וַעֲצוֹתָיו. יוֹמָם וָלַיְלָה זִכְרוֹ מִמְּךָ לֹא יָמוּשׁ, וּתְשַׁוֵּהוּ תָּמִיד לְנֶגֶד עֵינֶיךָ. אַל תִּתְעַצֵּל לִהְיוֹת חָבֵר טוֹב לְיִרְאֵי ה' הָאֲמִתִּיִּים, הִתְחַבֵּר בְּחֶבְרָתָם תָּמִיד, בִּפְרַט בְּרֹאשׁ הַשָּׁנָה הַקָּדוֹשׁ הַמְּמַשְׁמֵשׁ וּבָא. פַּלֵּס מַעְגַּל רַגְלֶיךָ לְיַשֵּׁר אוֹתָם בְּדֶרֶךְ הָאֱמֶת, וּמִדֶּרֶךְ שֶׁקֶר תִּבְרַח וְתִתְרַחֵק.
כָּל הַדְּבָרִים הֵם עַל הָאָרֶץ, כְּמוֹ שֶׁאָנוּ רוֹאִים בְּחוּשׁ שֶׁהַכֹּל גָּדֵל מִן הָאָרֶץ, וְכָל הַדְּבָרִים וְהַבְּרִיּוֹת הוֹלְכִים וּמוּנָחִים עַל הָאָרֶץ, וְאִי אֶפְשָׁר שֶׁיִּפָּסְקוּ וְיִתְרַחֲקוּ מֵהָאָרֶץ אִם לֹא עַל-יְדֵי כֹּחַ הַמַּכְרִיחַ, הַיְנוּ שֶׁיֵּשׁ מִי שֶׁמַּכְרִיחַ הַדָּבָר וְנוֹטְלוֹ מִמְּקוֹמוֹ מֵהָאָרֶץ וּמַרְחִיקוֹ מִמֶּנָּהּ, וּכְפִי כֹּחַ הַמַּכְרִיחַ כֵּן נִתְרַחֵק הַדָּבָר מֵהָאָרֶץ, וְאַחַר-כָּךְ כְּשֶׁנִּפְסָק כֹּחַ הַמַּכְרִיחַ חוֹזֵר הַדָּבָר לְהָאָרֶץ. כְּגוֹן אִם זוֹרֵק אָדָם דָּבָר לְמַעְלָה אֲזַי עַל-יְדֵי כֹּחוֹ מַכְרִיחַ הַדָּבָר וּמַפְסִיקוֹ מֵהָאָרֶץ, וּכְפִי כֹּחוֹ כֵּן מַכְרִיחַ הַדָּבָר וְזוֹרְקוֹ לְמַעְלָה יוֹתֵר, וְאַחַר-כָּךְ כְּשֶׁנִּפְסָק כֹּחוֹ שֶׁהוּא כֹּחַ הַמַּכְרִיחַ - חוֹזֵר הַדָּבָר וְנוֹפֵל לְהָאָרֶץ, כִּי הָאָרֶץ יֵשׁ לָהּ כֹּחַ הַמּוֹשֵׁךְ וּמַמְשֶׁכֶת כָּל הַדְּבָרִים לְעַצְמָהּ, כִּי אִם לָאו לֹא הָיוּ יְכוֹלִים לְהִתְקַיֵּם עָלֶיהָ, כִּי הָיָה רָאוּי לִפֹּל מִמֶּנָּהּ מֵחֲמַת שֶׁהִיא כַּדּוּרִית, וְכָל בְּנֵי הָעוֹלָם עוֹמְדִים סְבִיבָהּ, אַךְ שֶׁיֵּשׁ לָהּ כֹּחַ הַמּוֹשֵׁךְ. וְעַל-כֵּן כְּשֶׁנִּפְסָק כֹּחַ הַמַּכְרִיחַ וְחוֹזֵר הַדָּבָר וְנוֹפֵל לְמַטָּה לְהָאָרֶץ, כָּל מַה שֶּׁמִּתְקָרֵב לְהַכֹּחַ הַמּוֹשֵׁךְ שֶׁל הָאָרֶץ בְּיוֹתֵר הוּא פּוֹרֵחַ וְנוֹפֵל לְמַטָּה בִּמְהִירוּת יוֹתֵר.
וְהַצַּדִּיק הָאֱמֶת הוּא בְּחִינַת עָפָר, וְכָל הַדְּבָרִים עוֹמְדִים עָלָיו, וְיֵשׁ לוֹ כֹּחַ הַמּוֹשֵׁךְ לְהַמְשִׁיךְ כָּל הַדְּבָרִים אֵלָיו, כִּי זֶה הַצַּדִּיק הוּא רַק יָחִיד בָּעוֹלָם שֶׁהוּא יְסוֹד עוֹלָם שֶׁכָּל הַדְּבָרִים נִמְשָׁכִים מִמֶּנּוּ, כִּי זֶה הַצַּדִּיק הַיָּחִיד בָּעוֹלָם הוּא עָנָו וְשָׁפֵל וּמֵשִׂים עַצְמוֹ כֶּעָפָר בִּבְחִינַת "וְאָנֹכִי עָפָר וָאֶפֶר", וְעַל-כֵּן הוּא יְסוֹד עוֹלָם, הַיְנוּ בְּחִינַת עָפָר שֶׁכָּל הַדְּבָרִים הֵם עָלָיו. וְהִנֵּה הָיָה רָאוּי שֶׁיִּמָּשְׁכוּ כָּל בְּנֵי-אָדָם לְזֶה הַצַּדִּיק שֶׁהוּא בְּחִינַת עָפָר שֶׁיֵּשׁ לוֹ כֹּחַ הַמּוֹשֵׁךְ, אַךְ עַל-יְדֵי כֹּחַ הַמַּכְרִיחַ מַפְסִיקִין וּמַרְחִיקִים מִמֶּנּוּ, הַיְנוּ שֶׁיֵּשׁ בְּנֵי-אָדָם שֶׁעַל-יְדֵי דִּבּוּרָם וּמַעֲשֵׂיהֶם הֵם מַכְרִיחִים אֶת בְּנֵי-אָדָם לְהַפְסִיקָם מִלִּהְיוֹת נִמְשָׁךְ אַחַר הַצַּדִּיק הָאֱמֶת שֶׁהוּא בְּחִינַת עָפָר בְּחִינַת כֹּחַ הַמּוֹשֵׁךְ, וּלְפִי כֹּחַ הַמַּכְרִיחַ כֵּן מַרְחִיק מֵהַצַּדִּיק, וְאַחַר-כָּךְ כְּשֶׁיַּפְסִיק כֹּחַ הַמַּכְרִיחַ - יַחֲזֹר וְיַמְשִׁיךְ עַצְמוֹ הָאָדָם וְיָשׁוּב לְהֶעָפָר לְהַצַּדִּיק שֶׁיֵּשׁ לוֹ כֹּחַ הַמּוֹשֵׁךְ.
כָּל הַכָּבוֹד שֶׁיֵּשׁ לְכָל אָדָם שֶׁבָּעוֹלָם מִקָּטָן וְעַד גָּדוֹל הֵם מְקַבְּלִים רַק מִזֶּה הַצַּדִּיק שֶׁהוּא בְּחִינַת עָפָר שֶׁמִּמֶּנּוּ נִמְשָׁךְ הַכֹּל, כִּי כָּל הַכָּבוֹד וְהַגְּדֻלָּה הוּא רַק אֵצֶל זֶה הַצַּדִּיק, וְכֻלָּם מְקַבְּלִים מִמֶּנּוּ, כִּי בִּמְקוֹם הַשִּׁפְלוּת וְהַקַּטְנוּת - שָׁם שׁוֹרֶה כָּל הַכָּבוֹד וְהַגְּדֻלָּה, כְּמוֹ שֶׁכָּתוּב "אֶשְׁכֹּן אֶת דַּכָּא".
אוֹהַבְךָ וְעַבְדְּךָ הַנֶּאֱמָן הַמְּשָׁרְתְךָ בְּכָל לֵב וָנֶפֶשׁ, וּמַעְתִּיר בַּעַדְךָ תָּמִיד.
הַמַּעְתִּיק יִשְׂרָאֵל דֹּב אוֹדֶסֶר
<h2>פה.</h2>
ב"ה, עֶרֶב שַׁבָּת קֹדֶשׁ, ה' תִּשְׁרֵי תשכ"ה.
לִכְבוֹד מַחְמַד עֵינִי, שֶׁאֵינוֹ רָעֵב לְלֶחֶם וְלֹא צָמֵא לְמַיִם, רַק לִשְׁמֹעַ קוֹל הֶחָכָם הָאֱמֶת אַב הַחֲכָמִים הַפֶּלֶא הַיְחִידִי שֶׁבְּכָל יְחִידֵי הַדּוֹרוֹת אֲשֶׁר שְׁלָחוֹ ה' לְדוֹרוֹתֵינוּ הָאַחֲרוֹנִים לְגָאָלֵנוּ גְּאֻלָה שְׁלֵמָה שֶׁאֵין אַחֲרֶיהָ גָּלוּת. עוֹשֶׂה חֲדָשׁוֹת יְחַדֵּשׁ עָלֶיךָ וְעַל בֵּיתְךָ שָׁנָה טוֹבָה וּמְתוּקָה בַּגּוּף וּבַנֶּפֶשׁ.
קִבַּלְתִּי אֶת בִּרְכָתְךָ הַלְּבָבִית בְּצֵרוּף צֵ'ק עַל סַךְ מֵאָה ל"י וְהָיוּ לִי לְנַחַת וְשִׂמְחָה רַבָּה, מֵעֹמֶק לִבִּי אַבִּיעַ לְךָ רֹב תּוֹדוֹת וּבְרָכוֹת. בַּעַל הָרַחֲמִים בַּעַל הַיְשׁוּעוֹת יָאִיר עָלֶיךָ אוֹר הַצַּדִּיק וְתִזְכֶּה מֵחָדָשׁ לְהִתְחַבֵּר וּלְהִתְקַשֵּׁר בְּכָל עֹז עִם הַצַּדִּיק וַאֲנָשָׁיו הַכְּשֵׁרִים הָאֲמִתִּיִּים, כִּי כֹּחוֹ גָּדוֹל וְנוֹרָא מְאֹד לְהוֹשִׁיעַ לָנֵצַח לְכָל הַחוֹסִים בּוֹ.
אַשְׁרֶיךָ אֲשֶׁר בִּרְצוֹנְךָ וּתְשׁוּקָתְךָ הַחֲזָקָה הִתְגַּבַּרְתָּ בְּעַקְשָׁנוּת גָּדוֹל עַל כָּל הַמְּנִיעוֹת וְחוֹמוֹת בַּרְזֶל וּבָאתָ גַּם הַשָּׁנָה עַל רֹאשׁ הַשָּׁנָה אֶל הַצַּדִּיק שֶׁהוֹדִיעַ לָנוּ שֶׁאֵין דָּבָר גָּדוֹל מִזֶּה. מַתָּנָה גְּדוֹלָה הִיא לְךָ מֵאֵת ה', תְּקַבְּלֵנָה בְּאַהֲבָה וּבְשִׂמְחָה בְּכָל שָׁנָה וְשָׁנָה כָּל יְמֵי חַיֶּיךָ. ה' יִתְבָּרַךְ יְזַכֵּנוּ לְהָכִין עַצְמֵנוּ כְּבָר מֵעַתָּה לָבוֹא אֶל הַצַּדִּיק עַל רֹאשׁ הַשָּׁנָה הַבָּא. הַגּוּפוֹת רְחוֹקִים אֲבָל הַלְּבָבוֹת קְרוֹבִים מְאֹד, וַה' יוֹדֵעַ הָאֱמֶת כִּי אַתָּה נִמְצָא בְּעִמְקֵי לְבָבִי תָּמִיד בְּכָל יוֹם וּבְכָל עֵת בְּלִי הֶפְסֵק בִּתְפִלָּה וְגַעְגּוּעִים לִישׁוּעָתְךָ וְהַצְלָחָתְךָ הַנִּצְחִי בָּזֶה וּבַבָּא.
אוֹהַבְךָ בֶּאֱמֶת בְּכָל לֵב וָנֶפֶשׁ.
יִשְׂרָאֵל דֹּב אוֹדֶסֶר
<h2>פו.</h2>
ב"ה, ר"ח כִּסְלֵו תשכ"ה.
לִכְבוֹד עֵינִי וְלִבִּי, הַחוֹנֵן וּמְכַבֵּד בְּכָל מִינֵי חֵן וּפְאֵר אֶת נְטוּרֵי קַרְתָּא הָאֲמִתִּיִּים הַחוֹבְבִים אוֹתוֹ בְּחִבָּה גְּדוֹלָה וִיתֵרָה עַל אֲשֶׁר בְּגֹדֶל יְקַר אֲצִילוּת נַפְשׁוֹ זָכָה לְהַבְחִין וּלְהָבִין הָאֱמֶת הָאֲמִתִּי, שֶׁהוּא נֶשֶׁק סוֹדִי חָדָשׁ שֶׁמְּנַצֵּחַ וּמַשְׁמִיד אֶת הַשֶּׁקֶר וַאֲבִי אָבוֹת הַטֻּמְאָה שֶׁל אֱמוּנוֹת כָּזְבִיּוֹת וְחָכְמוֹת חִיצוֹנִיּוֹת שֶׁמַּשְׁחִיתִים וּמַחֲרִיבִים אֶת הָעוֹלָם בְּמִינוּת וּכְפִירוּת וּמְבִיאִים לְכָל הַצָּרוֹת וְהָרָעוֹת שֶׁבָּעוֹלָם רַחֲמָנָא לִצְלַן. שָׁלוֹם וּבְרָכָה וְכָל טוּב.
לִבִּי יַקִּירִי, זֶה זְמַן רַב שֶׁמְּאֹד הָיָה קָשֶׁה לִי מְלֶאכֶת הַכְּתִיבָה, כִּי מַחֲלַת הַזִּקְנָה גָּבְרָה עָלַי בְּיוֹתֵר, עֵינַי כָּהוּ וְיָדַי רָפוּ וּבִרְכַּי כָּשְׁלוּ וְכֹחִי תָּשׁ וּמִתְמוֹטֵט מִיּוֹם לְיוֹם. ה' יוֹדֵעַ וָעֶד שֶׁאַתָּה שׁוֹכֵן בְּלִבִּי תָּמִיד וְלִבִּי שָׁבוּר וְרָצוּץ וּמָלֵא מְרִירוּת עַל שֶׁאֵינִי זוֹכֶה לְהַחֲיוֹתְךָ וּלְשַׂמֵּחַ נַפְשְׁךָ בְּדִבְרֵי הֶחָכָם הַמַּנְהִיג הָאֱמֶת שֶׁמְּנַחֵם וּמְשַׂמֵּחַ וּמְחַיֶּה נֶפֶשׁ כָּל חָי לְדוֹרוֹת עוֹלָם.
בְּכָל לִבִּי וְנַפְשִׁי אַבִּיעַ וְאֶעֱרֹךְ לְפָנֶיךָ אֶת בִּרְכָּתִי הַנֶּאֱמָנָה, בִּרְכַּת בָּרוּךְ הַבָּא לְאָחִיךָ הַיָּקָר וְנִכְבָּד מְאֹד, אֲשֶׁר הִגְדִּיל ה' לַעֲשׂוֹת עִמּוֹ וְזִכָּהוּ לָבוֹא וְלִדְרֹךְ עַל אַדְמַת קֹדֶשׁ בְּאֶרֶץ אֲבוֹתֵנוּ, בְּאֶרֶץ חֶמְדָּתֵנוּ וְחִיּוּתֵנוּ מְנוּחָתֵנוּ וְתִקְוָתֵנוּ, מְקוֹם הָאֱמוּנָה וְהַחָכְמָה דִּקְדֻשָּׁה, מָקוֹם מוּכָן לְהִתְחַכֵּם וּלְהַכִּיר הָאֱמֶת, מָקוֹם שֶׁמִּמֶּנּוּ תֵּצֵא אוֹר הָאֱמֶת לְכָל הָעוֹלָם, מָקוֹם אֲשֶׁר עֵינֵי כָּל יִשְׂרָאֵל נְשׂוּאוֹת אֵלָיו. יִשָּׂא בְּרָכָה מֵאֵת ה' וְיִגְמֹר עִמּוֹ בְּנִפְלְאוֹת חֲסָדָיו לְטוֹבָתוֹ הַנִּצְחִי.
בִּרְכַּת מַזָּל טוֹב לְיוֹם הֻלֶּדֶתְךָ, יוֹסִיף ה' עָלֶיךָ וְעַל בֵּיתְךָ חַיִּים טוֹבִים וַאֲרֻכִּים, חַיִּים חֲדָשִׁים נֶאֱמָנִים וְרַעֲנָנִים, חַיִּים שֶׁל בְּרָכָה וְהַצְלָחָה בְּכָל אֲשֶׁר תִּשְׁלַח יָדְךָ לְטוֹבַת עַמֵּנוּ וְאַרְצֵנוּ, חַיִּים שֶׁתִּזְכֶּה לְשַׁבֵּר כָּל הַהַסְתָּרוֹת וּמְנִיעוֹת וְטִרְדּוֹת וְעִכּוּבִים מִלְהִתְקָרֵב אֶל הָאֱמֶת, חַיִּים שֶׁתִּזְכֶּה לְהַכְנִיס בְּלִבְּךָ וּבְלֵב כָּל הָעָם אוֹר הַצַּדִּיק הָאֱמֶת שֶׁהוּא עִקַּר הַחִיּוּת וְקִיּוּם הָעוֹלָם, שֶׁעַל-יָדוֹ יִהְיֶה הָעוֹלָם חָדָשׁ לְגַמְרֵי, כִּי יַהֲפֹךְ כָּל הָעוֹלָם מִשֶּׁקֶר לֶאֱמֶת, מִכְּפִירָה גְּמוּרָה לֶאֱמוּנָה שְׁלֵמָה, מֵחשֶׁךְ לְאוֹר גָּדוֹל בִּמְהֵרָה בְּיָמֵינוּ אָמֵן.
בִּרְכַּת אוֹהַבְךָ וְעַבְדְּךָ הַנֶּאֱמָן וְהַמָּסוּר בְּכָל לֵב וָנֶפֶשׁ בֶּאֱמֶת.
יִשְׂרָאֵל דֹּב אוֹדֶסֶר
<h2>פז.</h2>
ב"ה, י"ד אֲדָר א' תשכ"ה.
לִכְבוֹד לִבִּי וְחִיּוּתִי, אֲשֶׁר כָּל יִשְׂרָאֵל מְפָאֲרִים וּמַפְלִיאִים בְּשִׁבְחוֹ בְּכָל מִינֵי חֵן וְאַהֲבָה עַל אֲשֶׁר לָבַשׁ אֶת עַצְמוֹ בְּעֹז וְרוּחַ גְּבוּרָה כְּגִבּוֹר מִלְחָמָה לְגַדֵּל וּלְקַדֵּשׁ שֵׁם ה' בְּכָל הָעוֹלָמוֹת וּלְהָרִים כְּבוֹד שַׁבַּת קָדְשׁוֹ וּכְבוֹד עַמּוֹ יִשְׂרָאֵל לְעֵינֵי כָּל הַגּוֹיִים, אַשְׁרֵי חֶלְקוֹ שֶׁזָּכָה לְכָךְ. חַיִּים אֲרֻכִּים וּבְרִיאִים וְשָׁלוֹם וְכָל טוּב.
לְגֹדֶל הַהִתְקַשְּׁרוּת וְהָאַהֲבָה הַנִּפְלָאָה הָאַהֲבָה הָאֲמִתִּית בְּלִי שׁוּם תַּעֲרֹבֶת סִיג וּפְסֹלֶת כְּלָל וּכְלָל, אַהֲבָה שֶׁהִיא יְחִידָה בָּעוֹלָם, אֲשֶׁר עָשָׂה ה' בֵּינִי וּבֵינְךָ בְּנִסִּים וְרַחֲמִים גְּדוֹלִים, לִבִּי קָרוֹב אֵלֶיךָ מְאֹד וְנִמְשָׁךְ אַחֲרֶיךָ בִּתְשׁוּקָה גְּדוֹלָה וְגַעְגּוּעִים נִמְרָצִים, עַד שֶׁאֲנִי רוֹאֶה אוֹתְךָ תָּמִיד בְּכָל יוֹם וּבְכָל עֵת. כִּי מֵחֲמַת הָאַהֲבָה הַחֲזָקָה אֵינֶנִּי יָכוֹל לְנַתֵּק עַצְמִי מִמְּךָ וְלִפְרֹד מַחֲשַׁבְתִּי מֵאִתְּךָ, וְאֵינִי יָכוֹל לִסְבֹּל כְּלָל שֶׁלֹּא אֶרְאֶה אוֹתְךָ תָּמִיד. וַאֲנִי מְחַבֵּק אוֹתְךָ בְּאִמְרֵי פִּי בִּתְפִלּוֹת וּתְחִנּוֹת מִתּוֹךְ חֲמִימוּת וְעַמְקוּת נִשְׁמָתִי שֶׁיִּתֵּן לְךָ ה' חַיִּים חֲדָשִׁים טוֹבִים וַאֲרֻכִּים, וְיִתֵּן לְךָ עֵצוֹת טוֹבוֹת אֲמִתִּיּוֹת וְיַצְלִיחֲךָ בְּכָל אֲשֶׁר תִּפְנֶה, וְהָעִקָּר שֶׁתַּצְלִיחַ הַצְלָחָה נִצְחִית, שֶׁתְּקַשֵּׁר עַצְמְךָ בֶּאֱמֶת בְּרָצוֹן חָזָק בִּמְסִירַת נֶפֶשׁ לְרֹאשׁ מֻבְחָר הָאֱמֶת הַנִּמְצָא עַכְשָׁו בָּעוֹלָם עַד שֶׁתִּזְכֶּה שֶׁעַל-יָדְךָ יִתְפַּרְסֵם וְיִתְגַּלֶּה הָאֱמֶת בְּכָל הָעוֹלָם, שֶׁרַק בָּזֶה תָּלוּי תִקּוּן הָעוֹלָם בִּשְׁלֵמוּת.
ה' יִתְבָּרַךְ בִּתְחִלָּה הוּא מַשְׁפִּיעַ הֶאָרַת הָאֱמֶת לַלֵּב הַגָּדוֹל וְהָרֹאשׁ שֶׁיֵּשׁ לוֹ דַּעַת רְחָבָה וְנֶפֶשׁ חֲכָמָה, וְאַחַר-כָּךְ מִתְפַּשֵּׁט הָאוֹר עַד שֶׁמַּגִּיעַ לְכָל הָאֵבָרִים, הַיְנוּ לְלֵב כָּל יִשְׂרָאֵל וּלְכָל הָעוֹלָם.
אוֹר הַצַּדִּיק הָאֱמֶת שֶׁהוּא בְּחִינַת משֶׁה מָשִׁיחַ, הוּא צוֹמֵחַ וְגָדֵל תָּמִיד בְּכָל יוֹם וָיוֹם בְּכָל דּוֹר וָדוֹר וְאֵינוֹ עוֹמֵד כְּלָל, רַק הוּא צָץ וּפוֹרֵחַ וְעוֹלֶה מִדַּרְגָּא לְדַרְגָּא וּמוֹצִיא פֶּרַח וַיָּצֵץ צִיץ עַד שֶׁסּוֹף סוֹף יִגְמֹר אֶת שֶׁלּוֹ לְהַחֲזִיר כָּל הָעוֹלָם לַמּוּטָב עַד שֶׁיֵּדְעוּ כֻּלָּם אֶת ה'. וְעִקַּר שְׁלֵמוּת הִתְגַּלּוּת אוֹר הַצַּדִּיק הָאֱמֶת בְּכָל הָעוֹלָם יִהְיֶה נִגְמָר עַל-יְדֵי מֶלֶךְ הַמָּשִׁיחַ, שֶׁעַל-יְדֵי זֶה יְתַקֵּן הָעוֹלָם בְּתַכְלִית הַשְּׁלֵמוּת.
אוֹהַבְךָ וְעַבְדְּךָ הַנֶּאֱמָן, הַמְצַפֶּה תָּמִיד לִישׁוּעָתְךָ בָּזֶה וּבַבָּא.
הַמַּעְתִּיק יִשְׂרָאֵל דֹּב אוֹדֶסֶר
<h2>פח.</h2>
ב"ה, ט' נִיסָן תשכ"ה.
לִכְבוֹד עַצְמִי וּבְשָׂרִי, הַיָּחִיד בְּדוֹרוֹ אֲשֶׁר צָלְחָה עָלָיו רוּחַ חָכְמָה וּגְבוּרָה מֵאֵת הַצַּדִּיק הֶחָכָם הָאֱמֶת הַגִּבּוֹר וּבַעַל כֹּחַ גָּדוֹל, לְהַבְקִיעַ אֶת חוֹמַת הַבַּרְזֶל לַעֲלוֹת לְרֹאשׁ הָהָר בְּתַקִּיפוּת וְעַזּוּת גָּדוֹל, לְהַרְאוֹת לְכָל הָעַמִּים וְהַשָּׂרִים אֶת יֹפִי קְדֻשַּׁת הַשַּׁבָּת שֶׁהוּא אוֹר לַיְּהוּדִים. כָּל יִשְׂרָאֵל מַפְלִיגִים וּמְרַנְּנִים בְּשִׁבְחוֹ וְעוֹטְרִים לְרֹאשׁוֹ עֲטֶרֶת פָּז וְאוֹמְרִים אַשְׁרֵי חֶלְקוֹ, וְאַשְׁרֵי הָאֵם שֶׁיֵּשׁ לָהּ בֵּן כָּזֶה אֲשֶׁר נָתַן נַפְשׁוֹ בְּכַפּוֹ לְגַדֵּל וּלְקַדֵּשׁ ה' בְּכָל הָעוֹלָמוֹת. בְּרָכָה וְשָׁלוֹם וְחַיִּים אֲמִתִּיִּים לְאֹרֶךְ יָמִים.
הַיּוֹם זָכִיתִי לְהִתְעַנֵּג וְלִשְׂמֹחַ בְּבִרְכַּת לִבְּךָ הַחַם, בְּצֵרוּף נְדִיבַת לִבְּךָ הַטּוֹב וְהַיָּשָׁר עַל סַךְ מֵאָה וַחֲמִשִּׁים ל"י מִיּוֹם ו' נִיסָן תשכ"ה. יְשַׁלֵּם ה' פָּעָלְךָ הַטּוֹב וְיוֹסִיף עָלֶיךָ וְעַל בֵּיתְךָ שָׁנִים הַרְבֵּה טוֹבִים וּבְרִיאִים בְּכָל רְמַ"ח אֵבָרִים וּשְׁסָ"ה גִּידִים, וְנֵר הַצְלָחָתְךָ יַעֲלֶה לְעֵילָא וּלְעֵילָא וְתִזְכֶּה לְקַשֵּׁר וּלְדַבֵּק עַצְמְךָ בֶּאֱמֶת בִּמְסִירַת נֶפֶשׁ בְּהַצַּדִּיק הָאֱמֶת וַאֲנָשָׁיו הַכְּשֵׁרִים הָאֲמִתִּיִּים, שֶׁהוּא חַיֵּינוּ וְאֹרֶךְ יָמֵינוּ לְדוֹר דוֹר.
הֶחֱיֵיתָ אֶת נַפְשִׁי מְאֹד, שֶׁאֲנִי רוֹאֶה בָּזֶה שֶׁהַדִּבּוּרִים הַטּוֹבִים הַנּוֹבְעִים מֵהַנַּחַל נוֹבֵעַ מִתְנוֹצְצִים וּמֻשְׁרָשִׁים בְּעֹמֶק לִבְּךָ וְנִשְׁמָתְךָ הַגְּבוֹהָה מְאֹד מְאֹד בְּשָׁרְשָׁהּ, אֲשֶׁר זֹאת הִיא עִקַּר יְסוֹד יַהֲדוּתֵינוּ וִיסוֹד כָּל הַתּוֹרָה וְהַמִּצְווֹת. חֲזַק נָא אָחִי חֲבִיבִי נַפְשִׁי וּלְבָבִי, חֲזַק וֶאֱמָץ בָּאֱמוּנָה הַיְשָׁרָה וּבְבִטָּחוֹן חָזָק שֶׁלֹּא יַעַזְבְךָ ה' לְעוֹלָם בְּגַשְׁמִי וְרוּחָנִי בִּזְכוּת אוֹר חַיֵּינוּ רַבֵּנוּ נַ נַחְ נַחְמָ נַחְמָן מֵאוּמָן זַ"ל.
מֵחֲמַת טִרְדוֹת הֶחָג הַקָּדוֹשׁ הַהֶכְרֵחַ לְסַיֵּם, בְּבִרְכַּת חַג כָּשֵׁר וְשָׂמֵחַ, אוֹהַבְךָ הָאֲמִתִּי וְעַבְדְּךָ הַנֶּאֱמָן הַמַּפְקִיר אֶת עַצְמוֹ בִּשְׁבִיל טוֹבָתְךָ וִישׁוּעָתְךָ.
יִשְׂרָאֵל דֹּב אוֹדֶסֶר
<h2>פט.</h2>
ב"ה, כ"ב תַּמּוּז תשכ"ה.
לִכְבוֹד עֲטֶרֶת רֹאשִׁי, הֶחָבִיב בְּעֵינֵי ה' כְּאִשָּׁה לְבַעְלָהּ, בִּגְלַל גֹּדֶל תֹּקֶף תַּאֲוָתוֹ וּתְשׁוּקָתוֹ לְדַבֵּק עַצְמוֹ בְּהַמֶּלֶךְ הֶחָכָם הָאֱמֶת הַקַּיָּם לָנֶצַח וּמָגֵן עַל יִשְׂרָאֵל לְדוֹר דּוֹר, לְהַעֲלוֹתָם מִבֶּטֶן שְׁאוֹל מֵעִמְקֵי עִמְקֵי הַיְרִידָה, מִתַּכְלִית הַגַּשְׁמִיּוּת דְּגַשְׁמִיּוּת, לְעֵילָא וּלְעֵילָא מִכָּל הָרוּחָנִיּוּת. יְהִי ה' מָגֵן בַּעַדְךָ וִירַפֵּא וְיַבְרִיא אוֹתְךָ וְאֶת בֵּיתְךָ בִּשְׁלֵמוּת.
עִקַּר כָּבוֹד וּגְדֻלַּת הַמַּלְכוּת הוּא עַל-יְדֵי עֲנָוָה דַּיְקָא, וְכָל מַה שֶּׁיֵּשׁ לְהַמֶּלֶךְ עֲנָוָה בְּיוֹתֵר מִתְפַּשֵּׁט מַלְכוּתוֹ בְּיוֹתֵר, כִּי כֵּן דֶּרֶךְ הַמַּלְכוּת בְּכָל פַּעַם שֶׁצָּרִיךְ שֶׁיַּקְדִּים עֲנָוָה לִכְבוֹדוֹ וּגְדֻלָּתוֹ, כְּמוֹ שֶׁבְּכָל יוֹם בְּשָׁעָה שֶׁקָּם מִמִּטָּתוֹ שֶׁאֲזַי עֲדַיִן הוּא בְּקַטְנוּת, שֶׁמְּלֻבָּשׁ בְּמַלְבּוּשִׁים פְּשׁוּטִים וְגַם פָּנָיו אֵינוֹ בְּצַחוּת וְזַכּוּת עֲדַיִן קֹדֶם הָרְחִיצָה, וְאַחַר-כָּךְ מְיַפֶּה עַצְמוֹ וּמִתְלַבֵּשׁ בְּבִגְדֵי כָּבוֹד וּמִתְפַּשֵּׁט בִּגְדֻלָּתוֹ כְּדֶרֶךְ הַמֶּלֶךְ. בִּמְקוֹם גְּדֻלָּתְךָ שָׁם אֲנִי מוֹצֵא עַנְוְתָנוּתְךָ לָבוֹא וּלְדַבֵּר לְפָנֶיךָ אֶת אֲשֶׁר יָשִׂים ה' תַּחַת הַקּוּלְמוּס.
דַּע אָחִי וְהַאֲמֵן מְאֹד, כִּי מֵעֵת תְּחִלַּת הֲוָיָתְךָ בְּבֶטֶן אִמְּךָ נִגְזַר עָלֶיךָ מֵאֵת הַבּוֹרֵא שֶׁתִּהְיֶה וְכוּ'... בַּדּוֹר הַיָּתוֹם הַזֶּה כְּדֵי שֶׁתְּרַחֵם עַל עַם ה' בְּרַחֲמָנוּת הָאֲמִתִּי, וּבְגֹדֶל שִׂכְלְךָ הַיָּשָׁר וּלְשׁוֹנְךָ הַצַּח וְהַמְפֹאָר תּוֹדִיעַ וּתְלַמֵּד הָעָם אֶת הָאֱמֶת הַנּוֹרָא הַיָּחִיד בָּעוֹלָם אֲשֶׁר הוֹפִיעַ ה' לְנֶגֶד עֵינֶיךָ בְּכַמָּה סִבּוֹת וְגִלְגּוּלִים נִפְלָאִים, וְתִפְתַּח עֵינֵיהֶם וְלִבָּם שֶׁל יִשְׂרָאֵל שֶׁכֻּלָּם יִרְאוּ וְיָבִינוּ וְיַכִּירוּ הָאֱמֶת הָאֲמִתִּי הַגָּנוּז וְצָפוּן וְנֶעֱלָם מֵעֵין כֹּל, הַצַּדִּיק הָאֱמֶת שֶׁהוּא עִקַּר חִיּוּת וְקִיּוּם כָּל הַבְּרִיאָה וּמִמֶּנּוּ תִּצְמַח בְּקָרוֹב הַגְּאֻלָּה הָאַחֲרוֹנָה לְעַם יִשְׂרָאֵל וּלְכָל הָעוֹלָם כֻּלּוֹ, שֶׁכֻּלָּם יֵדְעוּ וְיַכִּירוּ אֶת ה' וְיָבוֹאוּ וְיִתְגַּיְּרוּ וְיִתְּנוּ לוֹ כֶּתֶר מְלוּכָה.
כְּבָר דִּבַּרְנוּ קְצָת מֵעִנְיַן הָאַחְדּוּת וְהָאַהֲבָה אֲשֶׁר עָשָׂה ה' בֵּינֵינוּ, אֲשֶׁר בֶּאֱמֶת לֹא נִמְצָא בְּכָל הָעוֹלָם אֲנָשִׁים אַחִים נֶאֱמָנִים אֲמִתִּיִּים כְּמוֹתֵנוּ, מֵאֵת ה' הָיְתָה זֹאת מִן הַשָּׁמַיִם, כְּדֵי שֶׁנִּזְכֶּה לְהוֹדִיעַ וּלְפַרְסֵם שֵׁם הַצַּדִּיק הָאֱמֶת בָּעוֹלָם אֲשֶׁר בָּזֶה תָּלוּי עִקַּר חִיּוּתֵנוּ וְתִקְוָתֵנוּ. אֲנַחְנוּ צְרִיכִים לִשְׁמֹר עַצְמֵנוּ מְאֹד שֶׁלֹּא תִּפָּגֵם הָאַהֲבָה אֶצְלֵנוּ, חַס וְשָׁלוֹם, אֲפִלּוּ כְּחוּט הַשְּׂעָרָה, אַדְרַבָּא רָאוּי לָנוּ לֶאֱחֹז עַצְמֵנוּ בְּהָאֱמֶת בְּאַהֲבָה נִפְלָאָה בְּיֵתֶר שְׂאֵת וְיֵתֶר עֹז בְּכָל עֵת תָּמִיד, מֵחֲמַת שֶׁזָּכִינוּ שֶׁיִּהְיֶה לָנוּ אֵיזֶה חֵלֶק בַּפִּרְסוּם וְהִתְגַּלּוּת שֵׁם הַצַּדִּיק הָאֱמֶת בָּעוֹלָם אֲשֶׁר בָּזֶה תָּלוּי עִקַּר גְּאֻלָּתֵנוּ הַשְּׁלֵמָה וְתִקּוּן כָּל הָעוֹלָם.
בָּרוּךְ מְחַיֶּה מֵתִים בְּרַחֲמִים רַבִּים, אֲסַפֵּר לְךָ בְּקִצּוּר הַנֵּס הַנִּפְלָא שֶׁעָשָׂה ה' עִמָּדִי בְּחַסְדּוֹ הַגָּדוֹל. לִפְנֵי שְׁבוּעַיִם חָלְתָה אִשְׁתִּי חֹלִי גָּדוֹל לֹא יְשֹׁעַר וּמַחֲלָתָהּ גָּבְרָה מְאֹד מִיּוֹם לְיוֹם, וְהָרוֹפֵא הַגָּדוֹל אָמַר שֶׁמַּצָּבָהּ קָשֶׁה מְאֹד וְהִיא זְקוּקָה לְבֵית חוֹלִים תֵּכֶף וּמִיָּד. וְלָקַחְנוּ אוֹתָהּ לְבֵית חוֹלִים הֲדַסָּה, וְהָרוֹפְאִים אָמְרוּ נוֹאָשׁ כִּי אֵין שׁוּם תִּקְוָה לְחַיֶּיהָ, כִּי הָיְתָה גּוֹסֶסֶת בְּלִי שׁוּם הֶרְגֵּשׁ וְחוּשִׁים כְּלָל, וְהוֹדַעְנוּ לְכָל הַיְלָדִים וְהַקְּרוֹבִים שֶׁיָּבוֹאוּ וְיִהְיוּ עַל-יָד מִטָּתָהּ, וְכֻלָּנוּ בָּכִינוּ וְזָלְגוּ עֵינֵינוּ דְּמָעוֹת רוֹתְחוֹת בְּלִי הֲפוּגוֹת. אוּלָם בְּכָל זֹאת אָנֹכִי הִתְגַּבַּרְתִּי בְּמַחֲשָׁבָה חֲזָקָה בֶּאֱמוּנָה וּבִטָּחוֹן בַּה' שֶׁאֲפִלּוּ חֶרֶב חַדָּה מֻנַּחַת עַל צַוָּארוֹ שֶׁל אָדָם, אַל יִמְנַע עַצְמוֹ מִן הָרַחֲמִים, וַאֲפִלּוּ עַכְשָׁו בְּמַצָּב כָּזֶה יָכוֹל ה' יִתְבָּרַךְ לְהַחֲיוֹתָהּ וּלְרַפְּאוֹתָהּ, וְהִתְחַזַּקְתִּי מְאֹד בִּתְפִלָּה וּתְשׁוּבָה עַל-יָד מִטָּתָהּ כִּמְעַט כָּל יוֹם שִׁשִּׁי. וּבְלֵיל שַׁבָּת קֹדֶשׁ נִתְעוֹרְרָה וּפָתְחָה עֵינֶיהָ קְצָת וּמֵאָז הִתְחִיל אֵיזֶה שִׁנּוּי לְטוֹבָה וּלְאַט לְאַט הִשְׁתַּפֵּר מַצָּבָהּ קְצָת, אַךְ עֲדַיִן הָיְתָה בְּסַכָּנָה גְּדוֹלָה עַד יוֹם חֲמִישִׁי שֶׁעָבַר, וְעַכְשָׁו מַצָּבָהּ הוֹלֵךְ וְטוֹב מִיּוֹם אֶל יוֹם, וְהָרוֹפְאִים אוֹמְרִים נֵס גָּדוֹל הָיָה כָּאן לְמַעְלָה מִגֶּדֶר הַטֶּבַע.
מֵעִמְקֵי לְבָבִי אֲנִי נוֹתֵן תּוֹדָה וְהַלֵּל לְאֵל הַהוֹדָאוֹת רוֹפֵא נֶאֱמָן וְרַחֲמָן שֶׁהֶחֱזִיר לָהּ נִשְׁמָתָהּ בְּרַחֲמָיו הַגְּדוֹלִים, וְהִפְלִיא חַסְדּוֹ עִמָּדִי וְנָתַן לִי מַתָּנָה מֵאוֹצַר מַתְּנַת חִנָּם בְּנִסִּים וְנִפְלָאוֹת גְּדוֹלוֹת בִּזְכוּת רַבֵּנוּ הַקָּדוֹשׁ נ.נ.מ.ח (נַחַל נוֹבֵעַ מְקוֹר חָכְמָה)זַ"ל, וּבִזְכוּת תְּפִלָּתְךָ וְהִשְׁתַּתְּפוּתְךָ בְּצַעֲרִי בְּכָל לִבְּךָ וְנַפְשְׁךָ, שֶׁהִרְגַּשְׁתִּי זֹאת הֵיטֵב בְּלִבִּי. כֵּן גַּם אֲנִי עוֹמֵד עַל הַמִּשְׁמָר וּמִתְפַּלֵּל תָּמִיד עַל שְׁלוֹמְךָ וּשְׁלוֹם רַעְיָתְךָ הַיְקָרָה וַאֲחוֹתְךָ הָאֲצִילָה שֶׁיְרַפֵּא אֶתְכֶם בִּשְׁלֵמוּת בְּגּוּף וָנֶפֶשׁ וְיִתֵּן לָכֶם חַיִּים אֲרֻכִּים חַיִּים טוֹבִים, בִּזְכוּת רַבֵּנוּ נַחַל נוֹבֵעַ זְכוּתוֹ יָגֵן עָלֵינוּ.
הַמַּעְתִּיק, אוֹהַבְךָ הַנֶּאֱמָן הַדּוֹרֵשׁ שְׁלוֹמְךָ וְטוֹבָתְךָ וּמִתְפַּלֵּל תָּמִיד עַל בְּרִיאוּתְךָ וְהַצְלָחָתְךָ בְּגוּף וָנֶפֶשׁ לְאֹרֶךְ יָמִים וְשָׁנִים טוֹבִים.
יִשְׂרָאֵל דֹּב אוֹדֶסֶר
<h2>צ.</h2>
ב"ה, כ"ב אֱלוּל תשכ"ה.
לִכְבוֹד לִבִּי וּבְשָׂרִי, אֲשֶׁר נְשָׂאוֹ לִבּוֹ לְדַבֵּק עַצְמוֹ בְּהַמֶּלֶךְ הָאֱמֶת הֶחָכָם הָאֱמֶת הַחַי וְקַיָּם וּמָגֵן עַל יִשְׂרָאֵל לְדוֹרוֹת עוֹלָם, לְהַעֲלוֹת כֻּלָּם מֵעִמְקֵי תְּהוֹם, וּבוֹנֶה בִּנְיָנִים נִפְלָאִים לְהַכְנִיס בָּהֶם כָּל הַנִּדָּחִים הַמִּתְגּוֹלְלִים בְּתוֹךְ שֶׁטֶף מַיִם הַזְּדוֹנִים, מַיִם עֲכוּרִים וּסְרוּחִים, וּמַחֲזִירָם לַה' יִתְבָּרַךְ. יְחַדֵּשׁ ה' עָלֶיךָ וְעַל בֵּיתְךָ שָׁנָה טוֹבָה וּמְבֹרָכָה בְּחַיִּים טוֹבִים וַאֲרֻכִּים, בְּרִיאִים וּנְעִימִים.
נֶהֱפַךְ לִבִּי בְּקִרְבִּי וְנֶחֱרַב וְנִתְקַלְקֵל וְנֶהֱרַס עַד הַיְסוֹד וְנִשְׁבַּר לְשִׁבְרֵי שְׁבָרִים עַד אֵין שִׁעוּר, לֹא עָלֶיךָ, וַאֲנִי נֶאֱנַח וּבוֹכֶה בִּדְמָעוֹת רוֹתְחוֹת בְּלִי הֲפוּגוֹת עַל הָאֲבֵדָה הַגְּדוֹלָה שֶׁאִבַּדְתִּי עִם פְּטִירַת אִשְׁתִּי הַצַּדֶּקֶת הַקְּדוֹשָׁה עָלֶיהָ הַשָּׁלוֹם, אֶסְתֵּר בר"פ הַכֹּהֵן, תִּהְיֶה נִשְׁמָתָהּ צְרוּרָה בִּצְרוֹר הַחַיִּים. אֵין בְּפִי מִלִּים לְסַפֵּר בְּשִׁבְחָהּ וּלְתָאֵר אֶת גְּדֻלַּת אֲצִילוּת נִשְׁמָתָהּ הַקְּדוֹשָׁה. אֲנִי מְנַחֵם עַצְמִי רַק בְּצִדְקָתָהּ הַנִּפְלָאָה וּמַעֲשֶׂיהָ הַיָּפִים וְהַטּוֹבִים אֲשֶׁר זָכְתָה לַעֲשׂוֹת כָּל יְמֵי חַיֶּיהָ בִּמְסִירַת נֶפֶשׁ עָצוּם מִתּוֹךְ עֲנִיּוּת וְדַחֲקוּת וּתְלָאוֹת רַבּוֹת וּמָרוֹת שֶׁאֵין דֻּגְמָתָם בָּעוֹלָם, וְכָל מְגָמָתָהּ וְחֶפְצָהּ הָיְתָה לְקַדֵּשׁ שֵׁם ה' וְשֵׁם הַצַּדִּיק, כַּאֲשֶׁר יָדוּעַ לְךָ קְצָת מִזֶּה.
ה' בְּרֹב מַצְפּוּנֵי סִתְרֵי דְּרָכָיו וְהַנְהָגוֹתָיו הַסְּתוּמִים וְנֶעֱלָמִים מִכָּל רַעְיוֹן וּמִכָּל חֵקֶר, הִמְטִיר עַל הָאָרֶץ גֶּשֶׁם שׁוֹטֵף וְזֶרֶם מַיִם כַּבִּירִים שֶׁל כְּפִירוֹת וְאֶפִּיקוֹרְסוּת מֵאֲרֻבּוֹת הַשָּׁמַיִם בְּאַחֲרִית הַיָּמִים הָאֵלֶּה, עַד אֲשֶׁר נִתְכַּסּוּ כָּל הֶהָרִים הַגְּבוֹהִים, שֶׁהֵם הַנִּכְבָּדִים וְאַנְשֵׁי הַשֵּׁם. וּבְרֹב חֶמְלָתוֹ הִקְדִּים רְפוּאָה וְהַצָּלָה, וְשָׁלַח לָנוּ אִישׁ כִּלְבָבוֹ אֲשֶׁר מָצָא חֵן בְּעֵינָיו וַיִּקְרָא שְׁמוֹ נַחְמָן, לֵאמֹר זֶה יְנַחֲמֵנּוּ מִמַּעֲשֵׂינוּ וּמֵעִצְבוֹן יָדֵינוּ, וְצִוָּה לוֹ לִבְנוֹת תֵּבַת הָאֱמֶת וְהָאֱמוּנָה, אֲשֶׁר כָּל מִי שֶׁרוֹצֶה לְהִנָּצֵל - בּוֹא יָבוֹא בַּחֲדָרָיו וְיִסָּגֵר בְּדַלְתוֹתָיו וְיֵחָבֵא בְּצֵל חָכְמָתוֹ הַנּוֹרָאָה. כִּי מִי יְהַלֵּל וּמִי יְמַלֵּל עֹצֶם נִשְׂגָּבוֹת גְּבוּרוֹתָיו אֲשֶׁר הִפְלִיא בִּפְלָאוֹת נִפְלְאוֹתָיו לְהָכִין וּלְהַזְמִין מָזוֹן וְחַיּוּת לְאַנְשֵׁי בֵּיתוֹ וּלְכָל נַפְשׁוֹת יִשְׂרָאֵל לְכָל דּוֹר, שֶׁיִּתְעַנְּגוּ וְיִתְעַדְּנוּ בַּהֲדַר תִּפְאֶרֶת נְעִימַת תּוֹרוֹתָיו וּמַעֲשִׂיּוֹתָיו הַנּוֹרָאִים הַנִּלְקָחִים מִשְׂדֵה הַחָכְמָה עִלָּאָה דְּעִלָּאָה אֲשֶׁר לֹא נִתְגַּלָּה עֲדַיִן מֵעוֹלָם, הַקַּיָּמִים וְנֶאֱמָנִים וּמוֹעִילִים לָעַד וּלְעוֹלְמֵי עוֹלָמִים.
עָתִיד הַקָּדוֹשׁ בָּרוּךְ הוּא לִנְקֹם נִקְמַת עַמּוֹ מֵאוֹתָם נְבִיאֵי הַשֶּׁקֶר שֶׁמְּמַלְּאִים בִּטְנָם בְּכָבוֹד וְגֵאוּת, וּמַרְאִים עַצְמָם כְּצַדִּיקֵי הַדּוֹר, וְצוֹדִים נְפָשׁוֹת יְקָרוֹת וְדוֹרְסִים וְטוֹרְפִים אוֹתָם בְּרֶגֶל גַּאֲוָה וְשֶׁקֶר, וּמְעַוְּרִים עֵינֵיהֶם שֶׁל יִשְׂרָאֵל מִלִּרְאוֹת אוֹר הַמַּנְהִיג הָאֱמֶת שֶׁמְּגַלֶּה וּמֵאִיר אוֹר ה' לְכָל בָּאֵי עוֹלָם לְדוֹר דּוֹר לָנֶצַח.
אָחִי יַקִּירִי נַפְשִׁי וְלִבִּי, בֶּטַח תְּדִינֵנִי לְכַף זְכוּת וְתִסְלַח לִי בְּלֵב שָׁלֵם עַל שֶׁלֹּא זָכִיתִי לַעֲנוֹת לְךָ עַל מִכְתָּבְךָ הַיָּקָר אֶצְלִי מִפָּז וּמִפְּנִינִים שֶׁכֻּלּוֹ דְּבָרִים קְדוֹשִׁים אֲמִתִּיִּים, שֶׁנִּכְתַּב מֵעִמְקֵי לִבְּךָ הַחַם הַבּוֹעֵר כְּגַחֲלֵי אֵשׁ לְהִתְקָרֵב לַה' יִתְבָּרַךְ וְתוֹרָתוֹ הַקְּדוֹשָׁה, אַשְׁרֶיךָ שֶׁזָּכִיתָ לְכָךְ.
עַבְדְּךָ הַנֶּאֱמָן הַמְשָׁרְתְךָ בְּכָל לֵב וָנֶפֶשׁ, וְעוֹמֵד וּמִתְפַּלֵּל תָּמִיד מֵאֵת ה' שֶׁיְּרַחֵם עַל עַמּוֹ וִירַפֵּא וְיַבְרִיא אוֹתְךָ מְהֵרָה בְּכָל רְמַ"ח אֵיבָרִים וּשְׁסָ"ה גִּידִים, וְיַאֲרִיךְ יָמֶיךָ וּשְׁנוֹתֶיךָ בַּטּוֹב וּבַנְּעִמִים, בִּזְכוּת הַצַּדִּיק נַ נַחְ נַחְמָ נַחְמָן מֵאוּמָן.
הַמַּעְתִּיק יִשְׂרָאֵל דֹּב אוֹדֶסֶר
<h2>צא.</h2>
ב"ה, י"ב כִּסְלֵו תשכ"ו.
לִכְבוֹד לִבִּי וּבְשָׂרִי, שֶׁיֵּשׁ לוֹ נְשָׁמָה גְּדוֹלָה גְּזוּרָה מִמָּקוֹם גָּבוֹהַּ מְאֹד, וְהִיא יְקָרָה מְאֹד בְּעֵינֵי ה', וְנָתַן לָהּ לְחַפֵּשׂ בְּגִנְזֵי הַחָכְמָה עִלָּאָה דְּעִלָּאָה בְּתַכְלִית הַמַּעֲלָה שֶׁגִּלָּה הַצַּדִּיק הֶחָכָם הָאֱמֶת לְהַחֲזִיר כָּל הָעוֹלָם לַמּוּטָב. בְּרָכָה וְשָׁלוֹם וְחַיִּים אֲרֻכִּים.
אַל תִּשְׁכַּח לְקַיֵּם הַמִּצְוָה הַגְּדוֹלָה לִהְיוֹת בְּשִׂמְחָה תָּמִיד וּלְהוֹדוֹת וּלְהַלֵּל לַה' עַל כָּל הַחֲסָדִים וְנִסִּים וְנִפְלָאוֹת שֶׁעָשָׂה עִמְּךָ, אֲשֶׁר נָשָׂא אוֹתְךָ עַל כַּנְפֵי נְשָׁרִים וְהֵבִיא אוֹתְךָ לָאֱמֶת פֶּלֶא נוֹרָא כָּזֶה שֶׁלֹּא נִתְגַּלָּה כָּמוֹהוּ מִיּוֹם בְּרִיאַת הָעוֹלָם, וְהֵרִים קַרְנְךָ עַל כָּל הָעָם וּבָחַר בְּךָ וְכוּ'... בְּדוֹר עָנִי כָּזֶה, שֶׁעַל-יְדֵי זֶה אַתָּה כָּלוּל מִכָּל יִשְׂרָאֵל, וְכֻלָּם תְּלוּיִים בְּךָ כָּעֻבָּר בִּמְעֵי אִמּוֹ, כִּי הַגּוּף קָשׁוּר וְדָבוּק עִם הָרֹאשׁ וְנִמְשָׁךְ וְהוֹלֵךְ אַחֲרָיו בְּכָל מָקוֹם. וּבְכֵן יֵשׁ עָלֶיךָ אַחֲרָיוּת גָּדוֹל, וְחָל עָלֶיךָ חוֹב גָּדוֹל וְקָדוֹשׁ לְרַחֵם עַל יִשְׂרָאֵל, לְהַפְקִיר אֶת חַיֶּיךָ וּלְבַטֵּל כְּבוֹדְךָ בְּתַכְלִית תַּכְלִית הַבִּטּוּל, וְלִסְבֹּל כָּל מִינֵי בִּזְיוֹנוֹת וְחֶרְפּוֹת בִּשְׁבִיל טוֹבַת וִישׁוּעַת יִשְׂרָאֵל, לְהִשְׁתַּדֵּל בְּכָל הַכֹּחַ אֲשֶׁר בְּיָדְךָ לְהוֹדִיעַ, לְפָאֵר וּלְפַרְסֵם, בְּכָל הָעוֹלָם גֹּדֶל עֹצֶם נוֹרְאוֹת כֹּחוֹ וְתָקְפּוֹ שֶׁל הֶחָכָם הַמַּנְהִיג הָאֱמֶת הֶחָי וְקַיָּם לָעַד, שֶׁהוּא מֶלֶךְ אֶחָד יָחִיד וּמְיֻחָד עַל כָּל יִשְׂרָאֵל לְדוֹרוֹת עוֹלָם, וְהוּא הַלֵּב שֶׁל הָעוֹלָם שֶׁבּוֹ תָּלוּי חִיּוּת וְקִיּוּם כָּל הַבְּרִיאָה כֻּלָּהּ, וְכָל הָעוֹלָם לֹא נִבְרָא אֶלָּא בִּשְׁבִילוֹ שֶׁיְּמַלֵּא כָּל הָעוֹלָם אוֹר הַחָכְמָה וְהַמַּדָּע לָדַעַת וּלְהַכִּיר אֶת ה' וּלְעָבְדוֹ שְׁכֶם אֶחָד.
עָתִיד הַקָּדוֹשׁ בָּרוּךְ הוּא לִנְקֹם נִקְמַת עַמּוֹ מֵאוֹתָם נְבִיאֵי הַשֶּׁקֶר הַמְנַחֲשִׁים וְקוֹסְמִים, שֶׁמַּחֲצִיפִים פְּנֵיהֶם כִּכְלָבִים כְּנֶגֶד הַצַּדִּיק הָאֱמֶת וּמְמַלְּאִים בִּטְנָם בְּכָבוֹד וְגֵאוּת וְכָל הַתַּאֲווֹת רָעוֹת, וּמַרְאִים עַצְמָם כְּצַדִּיקֵי וּמַנְהִיגֵי הַדּוֹר, וְדוֹרְסִים וְטוֹרְפִים נַפְשׁוֹת יִשְׂרָאֵל הַיְקָרִים בְּרֶגֶל גַּאֲוָה וְשֶׁקֶר, וּמֵהֶם נִמְשָׁכִים כָּל הַכְּפִירוּת שֶׁל הַמְּחַקְּרִים וְהַפִּילוֹסוֹפִים הַתּוֹעִים וְנוֹטִים אַחַר חָכְמוֹת חִיצוֹנִיּוֹת חָכְמוֹת שֶׁקֶר, וּמְבִיאִים לִכְפִירוּת וְאֶפִּיקוֹרְסוּת, וּמְעַוְּרִים עֵינֵיהֶם שֶׁל יִשְׂרָאֵל מִלִּרְאוֹת אוֹר הַצַּדִּיק הָאֱמֶת שֶׁמֵּאִיר וּמְגַלֶּה יְדִיעַת אֱלֹקוּתוֹ יִתְבָּרַךְ בְּהִתְגַּלּוּת נִפְלָא וְנוֹרָא.
שֶׁבַע מְדוֹרִים יֵשׁ בַּגֵּיהִנָּם, וְכָל מָדוֹר יֵשׁ בּוֹ שֶׁבַע אֲלָפִים חוֹר, וְכָל חוֹר שֶׁבַע אֲלָפִים סְדָקִים, וְכָל סֶדֶק שֶׁבַע אֲלָפִים עַקְרַבִּים, וְכָל עַקְרַב שֶׁבַע אֲלָפִים חֻלְיוֹת, וְכָל חֻלְיָה שֶׁבַע אֲלָפִים כַּדִּים שֶׁל רַעַל תְּלוּיִים בָּהּ, וְכֻלָּם מְזֻמָּנִים לָרְשָׁעִים וְהַשַּׁקְרָנִים הַדּוֹבְרִים עַל הַצַּדִּיק בְּגַאֲוָה וָבוּז וּמִתְלוֹצְצִים וּמְבַזִּים סְפָרָיו וְתַלְמִידָיו הַקְּדוֹשִׁים.
אֱמוּנַת חִדּוּשׁ הָעוֹלָם אִי אֶפְשָׁר לְהַשִּׂיג בְּשׁוּם שֵׂכֶל וּמוֹפֵת שִׂכְלִי שֶׁל הִגָּיוֹן, כִּי אִם עַל-יְדֵי רוּחַ הַקֹּדֶשׁ שֶׁל הַצַּדִּיק הָאֱמֶת.
עַבְדְּךָ הַנֶּאֱמָן הַמִּתְפַּלֵּל תָּמִיד בְּעַד שְׁלוֹמְךָ וְטוֹבְתְךָ.
הַמַּעְתִּיק יִשְׂרָאֵל דֹּב אוֹדֶסֶר
<h2>צב.</h2>
ב"ה, ג' נִיסָן תשכ"ו.
לִכְבוֹד מַחְמַד עֵינִי, אֲשֶׁר לְגֹדֶל גְּדֻלַּת רוֹמְמוּת נִשְׁמָתוֹ זָכָה לְבַטֵּל דַּעְתּוֹ נֶגֶד דַּעַת הַצַּדִּיק הֶחָכָם הָאֱמֶת שֶׁהוּא שֹׁרֶשׁ נִשְׁמַת מָשִׁיחַ, שֶׁמְּשַׁבֵּר וּמְבַטֵּל הַדַּעַת שֶׁל חָכְמַת הַטֶּבַע, וּמְגַלֶּה וּמֵאִיר הַדַּעַת שֶׁל אֱמוּנַת הַהַשְׁגָּחָה, לְמַעְלָה מִן הַטֶּבַע. שָׁלוֹם וּבְרָכָה וּבְרִיאוּת לְאֹרֶךְ יָמִים.
קוֹלוֹת גְּדוֹלוֹת שֶׁל שְׁבָחִים אָנֹכִי שׁוֹמֵעַ בְּכָל הָעוֹלָמוֹת עַל שֶׁזּוֹכֶה לִמְסֹר נַפְשׁוֹ עַל קְדֻשַּׁת ה' וּלְרוֹמֵם דֶּגֶל הַתּוֹרָה לְעֵינֵי כָּל הָעוֹלָם בְּכָל פַּעַם בְּכָל נְסִיעוֹתָיו וּפְגִישׁוֹתָיו עִם מַלְכֵי וּגְדוֹלֵי הָאֻמּוֹת.
בִּיאַת נִשְׁמָתְךָ לְזֶה הָעוֹלָם הָיְתָה רַק לְצֹרֶךְ טוֹבַת הָעוֹלָם, שֶׁעַל-יָדְךָ יִתְפָּאֵר וְיִתְפַּרְסֵם שֵׁם הַצַּדִּיק הָאֱמֶת שֶׁבּוֹנֶה קוֹמָתָהּ שֶׁל הָאֱמוּנָה בְּדוֹרוֹתֵינוּ אֵלֶּה מְעַט מְעַט, עַד שֶׁיִּשְׁתַּלֵּם שִׁעוּר קוֹמָתָהּ בִּשְׁלֵמוּת, שֶׁכָּל בָּאֵי עוֹלָם יִרְאוּ וְיֵדְעוּ כִּי ה' הוּא הָאֱלֹקִים הַשַּׁלִּיט וּמוֹשֵׁל וּמַנְהִיג הַכֹּל בִּרְצוֹנוֹ. גַּם הָעִקָּר מַה שֶּׁזָּכִיתָ לִהְיוֹת וְכוּ'... הוּא גַּם-כֵּן אַךְ וְרַק בִּשְׁבִיל זֶה לְבַד, כְּדֵי שֶׁיִּהְיֶה לְךָ כֹּחַ בְּיוֹתֵר לְשַׁמֵּשׁ אֶת הַצַּדִּיק הַמֶּלֶךְ הָאֱמֶת, לְגַלּוֹת וּלְהוֹדִיעַ בָּעוֹלָם שֶׁנִּמְצָא עַכְשָׁו בִּזְמַנֵּנוּ אֵלֶּה אוֹר חָדָשׁ פֶּלֶא נוֹרָא כָּזֶה אֲשֶׁר בְּחָכְמָתוֹ הַנּוֹרָאָה יַהֲפֹךְ כָּל הָעוֹלָם מֵרָע לְטוֹב וִיתַקֵּן הַכֹּל בִּשְׁלֵמוּת.
אֲנַחְנוּ צְרִיכִים לִשְׁמֹר עַצְמֵנוּ מְאֹד מִפְּגַם וְקִלְקוּל הָאַהֲבָה וּמִפֵּרוּד לְבָבוֹת חַס וְשָׁלוֹם, רַק אַדְרַבָּא לְהִשְׁתַּדֵּל לְהוֹסִיף וּלְהַרְבּוֹת אַהֲבָה וְאַחְדוּת זֶה לָזֶה כְּגוּף אֶחָד מַמָּשׁ שֶׁנּוּכַל לְהִתְחַבֵּר וּלְהִצְטָרֵף יַחַד תָּמִיד, כְּדֵי שֶׁעַל-יָדֵינוּ יִתְגַּדֵּל וְיִתְרַבֶּה מְאֹד מְאֹד בְּלִי קֵץ בִּנְיְנֵי הַבָּתִּים הַנִּפְלָאִים שֶׁבּוֹנֶה הַצַּדִּיק הָאֱמֶת עַד שֶׁכָּל יִשְׂרָאֵל יִתְקַבְּצוּ וְיִתְאַסְּפוּ יַחַד לִכְנֹס בָּהֶם, וַאֲפִלּוּ הַשּׁוֹכְבִים בַּחוּץ וַאֲפִלּוּ אֻמּוֹת הָעוֹלָם יִתְקַבְּצוּ וִיכָּנְסוּ לְתוֹכָם.
זֶה זְמַן רַב שֶׁאֲנִי מִתְגַּעְגֵּעַ וּמִשְׁתַּדֵּל וְחוֹתֵר לָבוֹא לִפְנֵי הַדְרַת פָּנֶיךָ הַנָּעִים וְיֵשׁ לִי קְשָׁיִים גְּדוֹלִים כִּי לֹא נוֹתְנִים לִי רְשׁוּת לָזֶה, אֲנִי סוֹבֵל צַעַר וְעָגְמַת נֶפֶשׁ מִזֶּה לְאֵין שִׁעוּר, כִּי זֶהוּ נֵזֶק וְהֶפְסֵד גָּדוֹל.
עַבְדְּךָ וְאוֹהַבְךָ הַנֶּאֱמָן, הַמַּעְתִּיר תָּמִיד בְּעַד בְּרִיאוּתְךָ וְהַצְלָחָתְךָ וּבְעַד מִשְׁפַּחְתְּךָ הַיְקָרָה וְהַנִּכְבָּדָה מְאֹד.
יִשְׂרָאֵל דֹּב אוֹדֶסֶר
<h2>צג.</h2>
ב"ה, כ"ב נִיסָן תשכ"ו.
לִכְבוֹד לִבִּי וּבְשָׂרִי, הַצּוֹפֶה וּמַבִּיט וּמִסְתַּכֵּל לִרְאוֹת הָאֱמֶת הָאֲמִתִּי שֶׁהוּא פֶּלֶא פְּלָאוֹת נִפְלָאוֹת עַל נִפְלָאוֹת גְּדוֹלוֹת וְנוֹרָאוֹת עַד אֵין סוֹף וְאֵין תַּכְלִית, שֶׁיִּכְבּשׁ כָּל הָעוֹלָם וְיַכְנִיס בְּלִבָּם אֱמוּנָה שְׁלֵמָה זַכָּה צֶחָה וּבְרוּרָה, עַד שֶׁיִּתְבַּטְּלוּ כָּל הָאֱמוּנוֹת כָּזְבִיוֹת וְכָל הַכְּפִירוֹת, וְעַמֵּי הָאָרֶץ יִהְיוּ מִתְיַהֲדִים וּמִתְגַּיְּרִים וְיֹאמְרוּ ה' אֱלֹקֵי יִשְׂרָאֵל מֶלֶךְ וּמַלְכוּתוֹ בַּכֹּל מָשָׁלָה. שָׁלוֹם רַב.
לִבִּי בְּקִרְבִּי יִשְׂמַח וְיִתְעַנֵּג בְּתַעֲנוּגִים גְּדוֹלִים עַל בִּרְכָתְךָ הַנֶּאֱמָנָה וְעַל אַהֲבַת לִבְּךָ וְעַל גֹּדֶל חַסְדְּךָ שֶׁהוֹסַפְתָּ עָלַי כָּל-כָּךְ בְּהַסַּךְ שְׁלשׁ מֵאוֹת ל"י מִיּוֹם ח' בְּנִיסָן, תְּשׁוּאוֹת חֵן חֵן לְךָ, יְשַׁלֵּם ה' פָּעֳלְךָ הַטּוֹב. עֵינַי וְלִבִּי אֶל אָבִינוּ שֶׁבַּשָּׁמַיִם נְשׂוּאוֹת בִּתְפִלָּה וּבַקָּשָׁה שֶׁיְּחָנֶנְךָ וְיַצְלִיחֲךָ וְיִשְׁמֹר וְיִנְצֹר וְיַצִּיל אוֹתְךָ וְאֶת בֵּיתְךָ מִכָּל מִינֵי חֳלָאִים וּגְזֵרוֹת קָשׁוֹת, וְיַבְרִיא וִירַפֵּא אֶתְכֶם בַּגּוּף וּבַנֶּפֶשׁ לְאֹרֶךְ יָמִים וְשָׁנִים טוֹבִים וּבְרִיאִים, אָמֵן.
כָּל עִקַּר יְצִיאַת מִצְרַיִם, וְכָל הָאוֹתוֹת וְהַמּוֹפְתִים הַנּוֹרָאִים אֲשֶׁר עָשָׂה ה' יִתְבָּרַךְ עִם אֲבוֹתֵינוּ וְעִמָּנוּ מִיּוֹם יְצִיאַת מִצְרַיִם עַד הַיּוֹם הַזֶּה בְּכָל דּוֹר וָדוֹר, הַכֹּל בִּשְׁבִיל הָאֱמוּנָה הַקְּדוֹשָׁה, כְּדֵי לִזְכּוֹת לֶאֱמוּנָה שְׁלֵמָה שֶׁזֶּה עִקַּר הַכֹּל וְזֶה עִקַּר עֲבוֹדַת הָאָדָם כָּל יְמֵי חַיָּיו, וּבִשְׁבִיל זֶה בָּא הָאָדָם לָעוֹלָם הַזֶּה, כְּדֵי לְהַכִּיר אֶת ה', שֶׁזֶּהוּ הַתַּכְלִית מִכָּל הַתַּכְלִיתִין.
הַמִּתְפַּלֵּל תָּמִיד בְּעַד שְׁלוֹמְךָ וְטוֹבְתְךָ.
יִשְׂרָאֵל דֹּב אוֹדֶסֶר
<h2>צד.</h2>
ב"ה, כ"ט תִּשְׁרֵי תשכ"ז.
לִכְבוֹד שִׂמְחַת לִבִּי, אֲשֶׁר שָׁזַר וְדָבַק עַצְמוֹ בֶּאֱמֶת לְהַצַּדִּיק הָאֱמֶת בַּעַל הַנִּפְלָאוֹת פִּלְאֵי פְּלָאוֹת עַד אֵין סוֹף לְרַפְּאוֹת וּלְהַחֲיוֹת אוֹתָנוּ בְּכָל עֵת בְּכָל דּוֹר וָדוֹר לָנֶצַח, בִּזְכוּתוֹ וְכֹחוֹ הַגָּדוֹל וְהַנּוֹרָא יַמְשִׁיךְ עָלֶיךָ ה' רְפוּאָה בִּשְׁלֵמוּת וְיִתֵּן לָכֶם חַיִּים בְּרִיאִים וּנְעִימִים חַיִּים אֲרֻכִּים חַיִּים אֲמִתִּיִּים.
בְּגֹדֶל עַנְוְתָנוּתְךָ בָּטַחְתִּי לִפְתֹּחַ פִּי וּלְדַבֵּר לְפָנֶיךָ דִּבְרֵי אֱמֶת שֶׁבְּלִבִּי. אֲהוּבִי אָחִי נַפְשִׁי וּלְבָבִי, מֵעֹצֶם נֹעַם אַהֲבָתְךָ הַמֻּשְׁרָשׁ בְּלִבִּי תָּמִיד בְּכָל עֵת, עָמַדְתִּי מַרְעִיד וּמִשְׁתּוֹמֵם וְצִירִים וְחֶבְלֵי לֵידָה אֲחָזוּנִי מֵהַשְּׁמוּעָה לֹא טוֹבָה שֶׁאַתָּה שׁוֹכֵב בְּבֵית הַחוֹלִים. הוֹמֶה לִבִּי עַל צַעַרְךָ וּכְאֵבֶיךָ, צַר לִי מְאֹד עָלֶיךָ אָחִי חֲבִיבִי כְּנַפְשִׁי. לִבִּי בָּטוּחַ בְּגֹדֶל חַסְדֵּי ה' וְנִפְלְאוֹתָיו כִּי בְּוַדַּאי יְרַחֵם עָלֶיךָ וְעַל עַמּוֹ יִשְׂרָאֵל וִירַפֵּא אוֹתְךָ מְהֵרָה רְפוּאָה שְׁלֵמָה מִן הַשָּׁמַיִם, כִּי לֹא יִטּשׁ ה' אֶת עַמּוֹ בַּעֲבוּר הַצַּדִּיק הָאֱמֶת שֶׁאָנוּ חוֹסִים בְּצִלּוֹ הַקָּדוֹשׁ. כֹּחוֹ הַגָּדוֹל הַנִּשְׂגָּב וְהַנּוֹרָא שֶׁל רַבֵּנוּ נַ נַחְ נַחְמָ נַחְמָן מֵאוּמָן יַעֲמֹד לְךָ וּלְבֵיתְךָ וּלְכָל נַפְשׁוֹת בֵּית יִשְׂרָאֵל לְמַחֲסֶה וּלְמָגֵן לָנֶצַח.
הַנַּחַל נוֹבֵעַ אֲשֶׁר זָכִיתָ לִשְׁאֹב מִמֶּנּוּ חָכְמָה שֶׁעַל-יָדָהּ זוֹכִין לְהַכִּיר וְלֵידַע אֶת ה', לֹא תַּחְלִיפֶנוּ וְלֹא תָּמִיר אוֹתוֹ חַס וְשָׁלוֹם. נָא אָחִי, זְכֹר הֵיטֵב גֹּדֶל רַחֲמָנוּת וְאַהֲבַת רַבֵּנוּ אֵלֶינוּ, שֶׁלָּקַח אוֹתָנוּ מִמָּקוֹם שֶׁלָּקַח וְהוֹצִיאַנוּ מִמָּקוֹם שֶׁהוֹצִיא וְקֵרְבָנוּ לְהַבּוֹרֵא יִתְבָּרַךְ בְּהִתְקָרְבוּת גָּדוֹל. לָכֵן רָאוּי לָנוּ לַחֲשֹׁב מַחֲשָׁבוֹת עֲמֻקּוֹת לְהִתְגַּבֵּר עַל כָּל הַמְּנִיעוֹת וּלְהִתְקָרֵב לְאוֹר הַצַּדִּיק הָאֱמֶת מֵעַתָּה מֵחָדָשׁ, לִלְמֹד סְפָרָיו הַקְּדוֹשִׁים וְלוֹמַר בְּכָל יוֹם סֵפֶר 'לִקּוּטֵי תְּפִלּוֹת' כַּמָּה שֶׁאֶפְשָׁר, מְעַט אוֹ הַרְבֵּה, וְעַל-יְדֵי זֶה יֻמְתְּקוּ מֵעָלֶיךָ כָּל הַדִּינִים וְהַיִּסּוּרִים וְיִתְבַּטְּלוּ כָּל הַגְּזֵרוֹת מִמְּךָ.
הַמִּתְפַּלֵּל תָּמִיד בְּכָל לֵב עַל שְׁלוֹמְךָ וּרְפוּאָתְךָ בְּגוּף וּבְנֶפֶשׁ.
יִשְׂרָאֵל דֹּב אוֹדֶסֶר
<h2>צה.</h2>
ב"ה, י"ז חֶשְׁוָן תשכ"ז.
לִכְבוֹד מַחֲמַד עֵינִי, אֲשֶׁר נָתַן לוֹ ה' לֵב חָכָם לְהַחְכִּים לְהַבְדִּיל בֵּין אֱמֶת הַזַּךְ הַמֵּאִיר בְּכָל הָעוֹלָמוֹת, וּבֵין הָאֱמֶת הַמְזֻיָּף שֶׁהוּא מְקוֹר הַשֶּׁקֶר הַמַּחֲשִׁיךְ עֵינֵי יִשְׂרָאֵל, אַשְׁרֵי חֶלְקְךָ וְגוֹרָלְךָ הַנָּעִים. שָׁלוֹם וְחַיִּים בְּרִיאִים.
שָׂמַחְתִּי מְאֹד עַל כָּל הַחֲרָדָה שֶׁהֶחֱרַדְתָּ עָלַי וְהַכָּבוֹד הַגָּדוֹל שֶׁכִּבַּדְתַּנִי לְהֵיטִיב עִמִּי בִּתְרוּמַת וְאַהֲבַת לִבְּךָ הַחַם בְּהַסַּךְ מֵאָה ל"י, אוֹדֶה לְךָ מְאֹד בְּכָל לִבִּי וְנַפְשִׁי עַל כָּל הַחֲסָדִים וְהַטּוֹבוֹת אֲשֶׁר מְאֹד הִרְבֵּיתָ לַעֲשׂוֹת עִמָּדִי. נָא אָחִי, אַל תֵּעָצֵב וְאַל תִּדְאַג כְּלָל, הֲלֹא תִּרְאֶה כִּי ה' עִמְּךָ וְאֶצְלְךָ וְקָרוֹב לְךָ בְּכָל עֵת בְּכָל מָקוֹם, וְהֵאִיר עָלֶיךָ אוֹר הָאֱמֶת הַזֶּה הַנֶּעֱלָם מִכָּל הָעוֹלָם שֶׁהוּא כָּל חֵשֶׁק וְאַהֲבַת לִבְּךָ. בְּוַדַּאי לֹא יָסִיר חַסְדּוֹ וְטוּבוֹ מֵאִתְּךָ עַד עוֹלָם, וִירַפֵּא וְיַבְרִיא אוֹתְךָ וְאֶת בֵּיתְךָ בִּשְׁלֵמוּת וְיַאֲרִיךְ יְמֵיכֶם וּשְׁנוֹתֵיכֶם בַּטּוֹב וּבִנְעִימוּת נִצְחִי.
אוֹהַבְךָ הַנֶּאֱמָן הָאֲמִתִּי הַמִּתְפַּלֵּל תָּמִיד לִשְׁלוֹמְךָ וְהַצְלָחָתְךָ וְשׁוֹקֵק מְאֹד לַחֲזוֹת בְּנֹעַם טוֹבָתְךָ וּרְפוּאָתְךָ בְּגוּף וְנֶפֶשׁ.
יִשְׂרָאֵל דֹּב אוֹדֶעסֶר
<h2>צו.</h2>
ב"ה, כ"ב טֵבֵת תשכ"ז.
לִבִּי וּבְשָׂרִי וְכָל חַיּוּתִי, הַכּוֹסֵף וְשׁוֹקֵק לִשְׁמֹעַ דְּבַר ה' מֵהַמַּנְהִיג הָאֱמֶת הַמֻּבְחָר הַיְחִידִי שֶׁל כָּל הַמַּנְהִיגִים הָאֲמִתִּיִּים שֶׁהָיוּ בָּעוֹלָם, שֶׁהוּא הַמַּנְהִיג דוֹרֵנוּ וְכָל הַדּוֹרוֹת לָנֶצַח שֶׁיְּתַקֵּן אוֹתָנוּ וְכָל הַנִּדָּחִים וְהָאֲבוּדִים שֶׁנִּתְרַחֲקוּ לְגַמְרֵי וְיָצְאוּ מִכְּלַל קְדֻשַּׁת יִשְׂרָאֵל, וְכָל הַגּוֹיִים, בְּתַכְלִית הַתִּקּוּן בִּשְׁלֵמוּת וְיַעֲלֶה כֻּלָּם לְתַכְלִית תַּכְלִית הַמַּעֲלָה הָעֶלְיוֹנָה. אַשְׁרֵינוּ שֶׁאֲנַחְנוּ חַיִּים בַּזְּמַן הַזֶּה, שֶׁנִּמְצָא בָּעוֹלָם אֱמֶת חָדָשׁ נוֹרָא וְנִפְלָא כָּזֶה שֶׁעֲדַיִן לֹא הָיָה מִיּוֹם בְּרִיאַת הָעוֹלָם. בְּרָכָה וְחַיִּים טוֹבִים בְּרִיאִים נְעִימִים וְרַעֲנַנִּים לְאֹרֶךְ יָמִים.
לְשִׂמְחָה וּלְמֵשִׁיב נֶפֶשׁ הָיָה לִי מִכְתָּבְךָ הַקָּדוֹשׁ שֶׁקִּבַּלְתִּי הַיּוֹם, מַה מְּאֹד נָעִים לִי מִכְתָּבְךָ הַיָּקָר, מַה מְּאֹד יְקָרִים בְּעֵינַי כָּל דְּבָרֶיךָ הַנְּעִימִים מִלָּשׁוֹן מְדַבֶּרֶת אֱמֶת מֵעֹמֶק הָאֱמֶת שֶׁבַּלֵּב, אָגִילָה וְאֶשְׂמְחָה בָּהֶם מִכָּל הוֹן יָקָר וְנָעִים. תַּאֲמִין לִי אָחִי יַקִּירִי לִבִּי וְעֵינִי, שֶׁקָּרָאתִי דְּבָרֶיךָ הַקְּדוֹשִׁים הָאֲמִתִּיִּים בְּשִׂמְחָה גְּדוֹלָה וַעֲצוּמָה בְּלִי שִׁעוּר, כַּמָּה פְּעָמִים, בִּדְמָעוֹת רוֹתְחוֹת מֵעֹמֶק נִשְׁמָתִי מִגֹּדֶל רֹב שִׂמְחָה שֶׁהָיָה לִי מִכָּל דִּבּוּר, בִּרְאוֹתִי עֹצֶם נוֹרָאוֹת גְּבוּרַת לִבְּךָ הַנָּעִים שֶׁאֵיךְ שֶׁעוֹבֵר מַה שֶּׁעוֹבֵר בְּכָל עֵת, אַף-עַל-פִּי כֵן אַתָּה מִתְחַזֵּק וּמִתְגַּבֵּר לֶאֱחֹז עַצְמְךָ הֵיטֵב בְּגֹדֶל כֹּחוֹ הַנּוֹרָא שֶׁל הַצַּדִּיק הָאֱמֶת, אַשְׁרֶיךָ שֶׁזָּכִיתָ לְכָךְ.
הַמִּתְפַּלֵּל תָּמִיד בְּעַד שְׁלוֹמְךָ וְטוֹבְתְךָ.
יִשְׂרָאֵל דֹּב אוֹדֶסֶר
<h2>צז.</h2>
ב"ה, י"ג שְׁבָט תשכ"ז.
בַּת עֵינִי וְלִבִּי, אֲשֶׁר לֵב נָכוֹן וְנָבוֹן נָתַן לוֹ הַבּוֹרֵא לְהָבִין וְלִרְאוֹת אוֹר הַצַּדִּיק הָאֱמֶת הַנֶּעֱלָם וְנִסְתָּר כָּל-כָּךְ מֵעֵינֵי הָעוֹלָם, וּלְהַרְגִּישׁ בְּלִבּוֹ קְצָת מַצְפּוּנֵי רְמָזָיו וְסוֹדוֹתָיו וְעֵצוֹתָיו הָעֲמֻקּוֹת וְהַתְּמִימוֹת אֲשֶׁר בָּהֶם יְתַקֵּן אוֹתָנוּ וְאֶת כָּל יִשְׂרָאֵל וְיַחֲזִיר כָּל הָעוֹלָם לַמּוּטָב. שָׁלוֹם רַב.
אִם אָמְנָם לְגֹדֶל עֹצֶם אַהֲבָתֵנוּ הַפְּלִיאָה, אַהֲבַת דָּוִד וִיהוֹנָתָן מַמָּשׁ, אֵינְךָ יוֹצֵא מִלִּבִּי תָּמִיד כָּל הַיָּמִים, כַּאֲשֶׁר אֲדוֹנִי בְּעַצְמוֹ וּבִכְבוֹדוֹ וְחָכְמָתוֹ הָרָם מַכִּיר וְיוֹדֵעַ הֵיטֵב בְּבֵרוּר דִּבְרֵי אֱמֶת אֵלּוּ. אוּלָם ה' יוֹדֵעַ דַּאֲבוֹן וּכְאֵב לִבִּי שֶׁיֵּשׁ לִי מִזֶּה שֶׁאֵינִי זוֹכֶה לִכְתֹּב לְךָ דִּבּוּרִים נְעִימִים הַגְּנוּזִים בְּאוֹצַר הַצַּדִּיק אֲשֶׁר כָּל חַיּוּתֵנוּ וְנֶחָמָתֵנוּ תְּלוּיִים בָּזֶה, אַךְ הָעִקָּר הוּא מֵחֲמַת חֲלִישַׁת גּוּפִי וְאוֹר עֵינַי אֵין אִתִּי כְּמִקֶדֶם, וְגַם לְגֹדֶל צַעֲרִי מִכַּמָּה הַרְפַּתְקָאוֹת וּתְלָאוֹת בְּלִי שִׁעוּר אֲשֶׁר סְבָבוּנִי מִכָּל הַצְּדָדִים אֲשֶׁר אִי אֶפְשָׁר לְתָאֵר וּלְבָאֵר, אֵין דַּעְתִּי צָלוּל לָזֶה. אֲבָל בְּכָל זֹאת מֵאַחַר שֶׁאֲנִי שׁוֹקֵק וּמְגַעְגֵּעַ כָּל-כָּךְ יוֹמָם וָלַיְלָה בִּכְלוֹת הַנֶּפֶשׁ לְטוֹבָתְךָ וּרְפוּאָתְךָ שֶׁזֶּה נוֹגֵעַ לְטוֹבַת כְּלָל יִשְׂרָאֵל, שָׁלַח ה' בְּמַחֲשַׁבְתִּי מַחֲשָׁבָה חֲזָקָה לְהִתְאַמֵּץ בְּכָל עֹז בְּכָל תַּמְצִית כֹּחִי בִּמְסִירַת נֶפֶשׁ לִכְתֹּב לְעִתִּים תְּכוּפוֹת דִּבּוּרִים מְאִירִים מִדִּבְרֵי רַבֵּנוּ וְתַלְמִידוֹ הַקָּדוֹשׁ וְהַנוֹרָא מְאֹד, שֶׁיְּכוֹלִים לְהָאִיר אוֹר הָאֱלֹקוּת בְּכָל הָעוֹלָם וּלְהַחֲיוֹת פְּגָרִים מֵתִים כָּמוֹנוּ הַיּוֹם בְּדוֹרוֹתֵינוּ אֵלֶּה.
עִנְיַן הַקֶּשֶׁר שֶׁלָּנוּ הוּא פֶּלֶא גָּדוֹל, וְהוּא טוֹבָה נִפְלָאָה לָנוּ וּלְכָל עַם יִשְׂרָאֵל, וּבְכֵן אֲבַקֵּשׁ שֶׁתִּתֵּן סִיּוּעַ וְחִזּוּק וְכֹחַ לָזֶה, לְאַשֵּׁר לִי קַבָּלָה עַל כָּל מִכְתָּב שֶׁיַּגִּיעַ. אֵין לִי בָּזֶה שׁוּם מַחֲשָׁבָה חִיצוֹנָה שֶׁל כָּבוֹד וְהִתְפָּאֲרוּת שֶׁל הֶבֶל חַס וְשָׁלוֹם, רַק בֶּאֱמֶת לְשֵׁם שָׁמַיִם בִּלְבָד כַּיָּדוּעַ לְךָ זֶה מִכְּבָר. גַּם רָאוּי לָנוּ לְהִתְגַּעְגֵּעַ לְהִתְרָאוֹת.
אוֹהַבְךָ הַנֶּאֱמָן הַמִּתְפַּלֵּל תָּמִיד בְּעַד שְׁלוֹמְךָ וְטוֹבְתְךָ.
יִשְׂרָאֵל דֹּב אוֹדֶסֶר
<h2>צח.</h2>
ב"ה, י"א אֲדָר א' תשכ"ז.
לִכְבוֹד חֶמְדַּת לִבִּי, אֲשֶׁר הֶעֱמִיק בְּרוֹמְמוּת חָכְמָתוֹ וּבִינָתוֹ לָדַעַת וּלְהִתְבּוֹנֵן הֵיכָן הַמַּנְהִיג הָאֱמֶת לְהִתְאַחֵז וּלְהִתְאַחֵד בּוֹ בֶּאֱמֶת, וְחוֹמֵד וְחוֹתֵר לְהַמְשִׁיךְ כָּל יִשְׂרָאֵל אֶל הַמַּנְהִיג הַזֶּה שֶׁיָּכוֹל לְהָאִיר יְדִיעַת וְהַשָּׂגַת אֱלֹקוּתוֹ אֲפִלּוּ בָּנוּ בְּגֹדֶל עֹצֶם הַחשֶׁךְ שֶׁבַּדּוֹר הַזֶּה. שָׁלוֹם וּבְרִיאוּת וְכָל טוּב.
אֶתְמוֹל זָכִיתִי לְבַקֵּר אֶת אַחוֹתְךָ הַיְקָרָה הָאֲצִילָה, ה' יְרַפֵּא וְיַבְרִיא אוֹתָהּ מְהֵרָה בִּזְכוּת רַבֵּנוּ הַקָּדוֹשׁ וְהַנּוֹרָא. וְהִנֵּה הָיָה בֵּינֵינוּ שִׂמְחָה גְּדוֹלָה כַּנָּהוּג, וְלִכְבוֹדִי אָכְלָה כָּל הַמַּאֲכָלִים שֶׁל אֲרוּחַת צָהֳרַיִם.
אֲנִי חֲלוּשׁ כֹּחַ מְאֹד וְאֵינֶנִּי בְּקַו הַבְּרִיאוּת, וּבַעֲבוּר זֶה עוֹד לֹא סִדַּרְתִּי אֶת הַהַקְדָּמָה לְהַסֵּפֶר הַקָּדוֹשׁ, וְעֵינַי תְּלוּיוֹת וּמְצַפּוֹת לַה' יִתְבָּרַךְ שֶׁיְּזַכֵּינִי לְהִתְגַּבֵּר עַל כָּל הַמִּכְשׁוֹלִים בְּקָרוֹב, וּלְהַתְחִיל וְלִגְמֹר הַדָּבָר בְּכִי טוֹב כִּרְצוֹן לִבּוֹ.
עִנְיַן הַקֶּשֶׁר שֶׁלָּנוּ שֶׁהוּא כֻּלּוֹ רַק אֱמֶת זַךְ וְצַח בְּלִי שׁוּם מַחֲשָׁבָה פְּגוּמָה שֶׁל כָּבוֹד וְהִתְפָּאֲרוּת אוֹ כֶּסֶף וְכַדּוֹמֶה, חַס וְשָׁלוֹם, רַק בֶּאֱמֶת לְשֵׁם שָׁמַיִם בִּלְבַד, לְרַחֵם עַל יִשְׂרָאֵל בְּרַחֲמָנוּת אֲמִתִּי לְפַרְסֵם וּלְהוֹדִיעַ לְכֻלָּם מִי הוּא מֶלֶךְ הַכָּבוֹד מִי הוּא הַמַּנְהִיג הָאֱמֶת שֶׁבַּדּוֹר הַזֶּה שֶׁהוּא עִקַּר כָּל חִיּוּתֵנוּ וְתִקְוָתֵנוּ, הוּא נֶחָמָתֵנוּ וְגוֹאֲלֵנוּ לְדוֹר דּוֹר לָנֶצַח.
אוֹהַבְךָ הַנֶּאֱמָן הַמִּתְגַּעְגֵּעַ יוֹמָם וָלַיְלָה בִּכְלוֹת הַנֶּפֶשׁ לִבְרִיאוּתְךָ וְטוֹבָתְךָ, וּמִתְפַּלֵּל תָּמִיד עַל רְפוּאָתְךָ הַשְּׁלֵמָה בְּגוּף וָנֶפֶשׁ שֶׁזֶּהוּ טוֹבַת עַם יִשְׂרָאֵל.
יִשְׂרָאֵל דֹּב אוֹדֶסֶר
מְחַבֵּר 'אִבֵּי הַנָּחַל'
<h2>צט.</h2>
ב"ה, ט' נִיסָן תשכ"ז.
לִכְבוֹד חֶמְדַּת לִבִּי, רַב תְּבוּנָה וְעָמֹק מַחֲשָׁבָה לַחְתֹּר וְלִמְצֹא הַמַּיִם שֶׁמֵּהֶם תִּצְמַח הָאֱמוּנָה הַקְּדוֹשָׁה בְּדוֹרוֹתֵנוּ אֵלֶּה לְכָל בָּאֵי עוֹלָם, אֱמוּנָה חֲזָקָה נְכוֹנָה וִישָׁרָה, אֱמוּנָה שְׁלֵמָה זַכָּה צָחָה וּבְרוּרָה בְּלִי שׁוּם דֹּפִי, וְיֵעָשׂוּ כֻּלָּם אֲגֻדָּה אֶחָת לָדַעַת אֶת ה' וּלְעָבְדוֹ שְׁכֶם אֶחָד בְּלֶב שָׁלֵם בֶּאֱמֶת וּבִתְמִימוּת. שָׁלוֹם רַב.
זֶה הַיּוֹם קִבַּלְתִּי אֶת בִּרְכָתוֹ הַלְּבָבִי, אָגִילָה וְאֶשְׂמְחָה בְּכָל לִבִּי אֲשֶׁר מָצָאתִי חֵן וְחִבָּה יְתֵרָה בְּלִבְּךָ הַטּוֹב וְהַנָּעִים וַתַּגְדֵּל טוֹבָתְךָ וְחַסְדְּךָ עִמָּדִי כָּל-כָּךְ. מֵעִמְקֵי לְבָבִי אַבִּיעַ לִכְבוֹד מַעֲלַת נַפְשְׁךָ הָרָם תְּשׁוּאוֹת חֵן חֵן וְרֹב תּוֹדוֹת וּבְרָכוֹת עַל פְּלָאוֹת אַהֲבָתְךָ אֵלַי. עֵינַי וְלִבִּי פְּרוּשׂוֹת לַה' בִּתְפִלָּה וְתַחֲנוּנִים שֶׁיְּחָנֶנְךָ בְּחֵן וָחֶסֶד וִימַהֵר וְיָחִישׁ לִישׁוּעָתְךָ, וִירַפְּאֶךָ רְפוּאָה שְׁלֵמָה מְהֵרָה, וְיִשְׁמֹר וְיַצִּיל אוֹתְךָ מִכָּל מִינֵי מַחֲלָה וּכְאֵב חַס וְשָׁלוֹם, וְיַגְדִּיל שְׁלוֹמְךָ וּשְׁלוֹם בֵּיתְךָ לְחַיִּים טוֹבִים אֲרֻכִּים בְּרִיאִים וְרַעֲנַנִּים בִּזְכוּת הַנַּחַל הַנּוֹבֵעַ מְקוֹר חָכְמָה מֵאוּמָן, אָמֵן כֵּן יְהִי רָצוֹן.
בַּעֲווֹנוֹת הָרַבִּים שָׁלַח ה' עָלַי לְטוֹבָה יִסּוּרִים וּכְאֵבִים עֲצוּמִים בְּרַגְלַי וּבְמֵעַי לֹא עָלֶיךָ, אֲנִי שׁוֹכֵב בַּמִּטָּה וּבוֹכֶה לִפְנֵי ה' עַל בִּטּוּל תּוֹרָה וּתְפִלָּה, גַּם אֵינִי זוֹכֶה לֵילֵךְ לְבֵית הַכְּנֶסֶת וְלַמִּקְוֶה כְּדַרְכִּי לִטְבֹּל בְּכָל יוֹם בַּמִּקְוֶה. אֲבַקֶּשְׁךָ מְאֹד לְהִתְחַזֵּק לְהִתְפַּלֵּל שֶׁיְּרַחֵם ה' עָלַי וְיִשְׁלַח לִי מְהֵרָה רְפוּאָה שְׁלֵמָה מִן הַשָּׁמַיִם, וְיֻמְתְּקוּ כָּל הַדִּינִים מֵעָלֵינוּ וּמֵעַל יִשְׂרָאֵל. צְרִיכִים לְהַאֲמִין כִּי גַּם אֲנַחְנוּ נִרְשָׁמִים בְּלִבּוֹ שֶׁל הַצַּדִּיק הָאֱמֶת וְהוּא יוֹדֵעַ מַכְאוֹבֵינוּ וְעוֹסֵק בִּרְפוּאָתֵנוּ וִישׁוּעָתֵנוּ לְדוֹר דּוֹר לָנֵצַח.
בְּטַח בַּה' וְתִתְפַּלֵּל אֵלָיו, וּלְהִתְחַזֵּק מְאֹד בְּשִׂמְחַת הָרֶגֶל שֶׁבּוֹ עָשָׂה ה' עִמָּנוּ נִסִּים וְנִפְלָאוֹת נוֹרָאוֹת, לְהֵפֶךְ מִן הַטֶּבַע, כִּי עַתָּה אֲנַחְנוּ צְרִיכִים לְהִתְחַזֵּק יוֹתֵר בְּשִׂמְחָה שֶׁהוּא רְפוּאָה לְכָל הַמַּכּוֹת וּלְכָל הַחֻלְשׁוֹת, בִּפְרָט בַּחַג הַקָּדוֹשׁ הַזֶּה, כִּי בְּלֵיל הַסֵּדֶר שֶׁל פֶּסַח נִתְעוֹרְרִין אָז כָּל הָעֲשָׂרָה מִינֵי נִגּוּן וְשִׁיר שֶׁמֵּהֶם כָּל הָרְפוּאוֹת בַּגּוּף וָנֶפֶשׁ לָנוּ וּלְכָל יִשְׂרָאֵל, אָמֵן כֵּן יְהִי רָצוֹן.
בְּבִרְכַּת חַג כָּשֵׁר וְשָׂמֵחַ.
יִשְׂרָאֵל בֶּר אוֹדֶסֶר
<h2>ק.</h2>
ב"ה, עֶרֶב פֶּסַח תשכ"ז.
לִכְבוֹד עֵינִי וְלִבִּי, הַחוֹשֵׁק וְחוֹמֵד לִדְרשׁ וּלְחַפֵּשׂ וּלְבַקֵּשׁ לָתוּר וְלַחְתֹּר לְגַלּוֹת הַמַּיִם עֲמֻקִּים שֶׁמְּרַפְּאִים כָּל מִינֵי חֳלָאִים רָעִים וּמָרִים שֶׁל הַכְּפִירוּת וֶאֱמוּנוֹת כָּזְבִיּוֹת, וּמְגַדְּלִים הָאֱמוּנָה הַקְּדוֹשָׁה, אֱמוּנָה חֲזָקָה וּנְכוֹנָה, אֱמוּנָה יְשָׁרָה זַכָּה צָחָה וּבְרוּרָה, עַד שֶׁיַּכִּירוּ וְיֵדְעוּ כָּל הָעוֹלָם אֶת ה', וְיַשְׁלִיכוּ כֻּלָּם אֱלִילֵי כַּסְפָּם וְתַאֲוָתָם וְיִתְּנוּ לוֹ כֶּתֶר מְלוּכָה. מִי יְמַלֵּל גְּבוּרוֹת ה' וְנִפְלְאוֹתָיו וַחֲסָדָיו הָעֲצוּמִים שֶׁזָּכִינוּ בַּדּוֹר הֶעָנִי הַזֶּה מַה שֶּׁלֹּא זָכוּ לָזֶה כָּל הַדּוֹרוֹת הַקַּדְמוֹנִים מִיּוֹם בְּרִיאַת הָעוֹלָם. חַיִּים אֲרֻכִּים חַיִּים טוֹבִים חַיִּים אֲמִתִּיִּים וְנִצְחִיִּים בְּהִתְגַּלּוּת הָאֱמֶת.
יִשְׂמַח לְבָבִי עַל שֶׁהוֹסַפְתָּ עָלַי חַסְדְּךָ וְטוֹבָתְךָ וְקִבַּלְתִּי עוֹד פַּעַם תְּרוּמָה עַל סַךְ מֵאָה ל"י, יְשַׁלֵּם ה' פָּעָלְךָ הַטּוֹב וּתְהִי מַשְׂכָּרְתְךָ שְׁלֵמָה מֵאֵת ה' הַשּׁוֹכֵן בְּצִיּוֹן וִירוּשָׁלֵם, שֶׁיָּרִים קַרְנְךָ וּמַזָּלְךָ וְתַשְׂכִּיל וְתַצְלִיחַ בְּכָל אֲשֶׁר תִּפְנֶה, וְהָעִקָּר שֶׁתִּזְכֶּה לַחֲשֹׁב תַּחְבּוּלוֹת וּלְבַקֵּשׁ עֵצוֹת לִמְצֹא הַצַּדִּיק הָאֱמֶת שֶׁאֶצְלוֹ כָּל הַיְשׁוּעוֹת וְכָל הָרְפוּאוֹת, וּלְהַכְנִיסוֹ בְּלֵב כָּל יִשְׂרָאֵל שֶׁזֶּהוּ עִקַּר תְּשׁוּעָתָם לְדוֹר דוֹר וְתִקְוָתָם לָנֶצַח. אַשְׁרֵינוּ שֶׁזָּכִינוּ לַחֲסוֹת בְּצֵל כְּנָפָיו הַקָּדוֹשׁ, לֹא יֶאֶשְׁמוּ כָּל הַחוֹסִים בּוֹ.
בְּבִרְכַּת חַג כָּשֵׁר וְשָׂמֵחַ, עַבְדְּךָ וְאוֹהַבְךָ בֶּאֱמֶת בְּכָל לֵב וָנֶפֶשׁ.
יִשְׂרָאֵל בֶּער אוֹדִיסֶר
<h2>קא.</h2>
ב"ה, ו' אִיָּר תשכ"ז.
לִכְבוֹד לִבִּי וּבְשָׂרִי, הַחוֹתֵר וְחוֹפֵר לְגַלּוֹת הַמַּיִם חַיִּים שֶׁמְּחַיִּים פְּגָרִים מֵתִים כָּמוֹנוּ הַיּוֹם בַּדּוֹרוֹת הַלָּלוּ, שֶׁיָּרַדְנוּ לְתַכְלִית לְתַכְלִית הַיְרִידָה, וְהֵם עֲתִידִים לְהִתְגַּלּוֹת בִּשְׁלֵמוּת עַל-יְדֵי מֶלֶךְ הַמָּשִׁיחַ, אֲשֶׁר בְּגֹדֶל עֹצֶם צִדְקָתוֹ וְחָכְמָתוֹ הַנּוֹרָאָה יְגַלֶּה וְיוֹדִיעַ לְכָל הָעוֹלָם סוֹד נוֹרָאוֹת הַצַּדִּיק הָאֱמֶת, וְעַל-יָדוֹ יְתַקֵּן הָעוֹלָם. בְּרָכָה וְחַיִּים וְשָׁלוֹם.
עָלֵינוּ לָשׂוּשׂ וְלִשְׂמֹחַ לָשִׁיר לְרַנֵּן וּלְזַמֵּר, לְהוֹדוֹת וּלְהַלֵּל וּלְשַׁבֵּחַ לַאֲדוֹן עוֹלָם עַל יוֹם הָעַצְמָאוּת, יוֹם הַנִּסִּים וְנִפְלָאוֹת גְּדוֹלוֹת וְנוֹרָאוֹת אֲשֶׁר עָשָׂה ה' עִמָּנוּ, נָגִילָה וְנִשְׂמְחָה בּוֹ בְּכָל שָׁנָה וְשָׁנָה, וּבְכָל יוֹם וּבְכָל שָׁעָה, וְעַל הַנִּסִּים וְעַל הַתְּשׁוּעוֹת וְעַל הַגְּבוּרוֹת הַנּוֹרָאוֹת שֶׁעוֹשֶׂה עִמָּנוּ לְעֵינֵי כָּל הָעַמִּים מֵעֵת שֶׁזָּכִינוּ בִּישׁוּעַת ה' לִכְבּשׁ חֶלְקֵנוּ וְנַחֲלָתֵנוּ מִידֵי הַגַּזְלָנִים הַפְּרָאִים, וּבְיוֹתֵר מַה שֶּׁכְּבוֹד מַעֲלָתוֹ הָרָם מַרְגִּישׁ וְיוֹדֵעַ וְרוֹאֶה בְּכָל פַּעַם נִסִּים נִגְלִים לְמַעְלָה מִגֶּדֶר הַטֶּבַע, אַךְ לְעֵת עַתָּה הֵם עֲדַיִן מְכֻסִּים וּמְלֻבָּשִׁים בְּדֶרֶךְ הַטֶּבַע. הָרַחֲמָן הוּא יִגְמֹר גְּאֻלָּתֵנוּ גְּאֻלָּה שְׁלֵמָה וְיַחֲזִיר לָנוּ בֵּית הַמִּקְדָּשׁ, בֵּית חַיֵּינוּ בֵּית תִּפְאַרְתֵּנוּ, בִּמְהֵרָה בְּיָמֵינוּ אָמֵן, וְיִתְפַּלְּאוּ וְיֹאמְרוּ כָּל הַגּוֹיִים, הִגְדִּיל ה' לַעֲשׂוֹת עִם הַיְּהוּדִים עַם הַקָּדוֹשׁ עַם הַנִּבְחָר בְּאֶרֶץ הַנִּבְחֶרֶת.
אַהֲבָתִי וְלִבִּי וְנַפְשִׁי נֶאֶמְנוּ לְךָ בִּמְאֹד מְאֹד, וְעֵינַי תִּזַּלְנָה דְּמָעוֹת בִּתְפִלָּתִי וּבַקָּשָׁתִי לִפְנֵי ה' שֶׁיַּצְלִיחֲךָ בַּדֶּרֶךְ הַזֶּה שֶׁאַתָּה הוֹלֵךְ בּוֹ, בְּכָל מְדִינָה וּמְדִינָה וּבְכָל מָקוֹם וּמָקוֹם אֲשֶׁר תֵּלֵךְ וְתִדְרֹךְ כַּף רַגְלְךָ שָׁם, יִתֵּן לְךָ ה' חֵן וְשֵׂכֶל טוֹב בְּעֵינֵי הָעַמִּים וְהַשָּׂרִים לְטוֹבַת עַמֵּנוּ וְאַרְצֵנוּ אֲשֶׁר רַק זֶה כָּל עִקַּר מְגַמָּתְךָ וּרְצוֹנְךָ וְכַוָּנָתְךָ בִּנְסִיעָתְךָ וְהִלּוּכְךָ וְטִלְטוּלְךָ וַעֲבוֹדָתְךָ הַקָּשָׁה. ה' יִשְׁמֹר צֵאתְךָ וּבוֹאֲךָ לְחַיִּים וּלְשִׂמְחָה וּלְשָׁלוֹם עַד עוֹלָם.
בְּצֵאתְךָ לַדֶּרֶךְ אַל תִּשְׁכַּח לָקַחַת אִתְּךָ הָאוֹצָר וְהַמַּתָּנָה טוֹבָה אֲשֶׁר נָתַן לְךָ ה' בְּרֹב רַחֲמָיו, הֲלוֹא הוּא הַסֵּפֶר הַקָּטָן וְהַיָּשָׁן 'קִּצּוּר לִקּוּטֵי מוֹהֲרַ"ן' מִשְּׁנַת תקצ"ה, כְּמִנְהַגְךָ הַטּוֹב תָּמִיד. הוּא בְּוַדַּאי יָגֵן עָלֶיךָ בַּדֶּרֶךְ וְיַמְשִׁיךְ וְיָאִיר עָלֶיךָ אוֹר קְדֻשַּׁת הָאֱמוּנָה בִּיחוּדוֹ וְאַחְדּוּתוֹ יִתְבָּרַךְ וּבְהַשְׁגָּחָתוֹ הַפְּרָטִית, שֶׁכָּל זֶה כָּלוּל בְּכָל דִּבּוּר וְדִבּוּר הַכָּתוּב שָׁם.
אַשְׁרֵינוּ, אַשְׁרֵי חֶלְקֵנוּ הַנָּעִים שֶׁזָּכִינוּ לֵידַע קְצָת מִגְּדֻלַּת הַצַּדִּיק הָאֱמֶת, הוּא יְנַחֲמֵנוּ מֵעִצְבוֹן מַעֲשֵׂינוּ, הוּא חַיּוּתֵנוּ הוּא נֶחָמָתֵנוּ וְתִקְוָתֵנוּ. אַשְׁרֵינוּ, אַשְׁרֵינוּ אֲלָפִים פְּעָמִים עַל כָּל דִּבּוּר שֶׁאָנוּ זוֹכִים לְקַבֵּל מִמֶּנּוּ.
אוֹהַבְךָ וְעַבְדְּךָ הַנֶּאֱמָן הַמְשָׁרְתְּךָ תָּמִיד בְּכָל לֵב וָנֶפֶשׁ וּמְצַפֶּה וּמִתְגַּעְגֵּעַ מָתַי יַגִּיעַ הָעֵת שֶׁאֶזְכֶּה לִרְאוֹתְךָ בְּכָל פַּעַם בְּשׂבַע שְׂמָחוֹת וְלָתֵת לְךָ מַתָּנוֹת טוֹבוֹת וְנִצְחִיּוֹת הַגְּנוּזוֹת בְּאוֹצַר הַנַּחַל נוֹבֵעַ.
יִשְׂרָאֵל בֶּר אוֹדִיסֶר
<h2>קב.</h2>
ב"ה, עֶרֶב יוֹם הַכִּפּוּרִים תשכ"ח.
לִכְבוֹד מַחְמַד עֵינִי וְלִבִּי, אֲשֶׁר לְגֹדֶל גְּדֻלַּת אֲצִילוּת נִשְׁמָתוֹ הַגְּבוֹהָה וְעֶלְיוֹנָה מְאֹד זָכָה לִכְנֹס וּלְטַיֵּל בְּהֵיכַל הַחָכְמָה וְהַמַּדָּע שֶׁל הַנַּחַל נוֹבֵעַ שֶׁאֵינוֹ נִפְסָק לְעוֹלָם, וּמֵגֵן עַל יִשְׂרָאֵל לְדוֹר דּוֹר לָנֵצַח, וּמֵאִיר עָלֵינוּ וְעַל כָּל בָּאֵי עוֹלָם אוֹר הַדַּעַת לָדַעַת וּלְהַכִּיר אֶת ה'. שָׁנָה טוֹבָה וּמְתוּקָה, מְבוֹרֶכֶת בְּחַיִּים טוֹבִים וַאֲרֻכִּים בְּרִיאִים וְרַעֲנַנִּים, חַיִּים אֲמִתִּיִּים.
בְּלֵב שָׂמֵחַ וְנַחַת רוּחַ גָּדוֹל קִבַּלְתִּי אֶת בִּרְכָתוֹ הַלְּבָבִית בְּצֵרוּף תְּרוּמָה עַל סַךְ מֵאָה ל"י מִיּוֹם כ"ח אֱלוּל תשכ"ח. מֵעֹמֶק לִבִּי אַבִּיעַ לְמַעֲלָתְךָ הָרַם רֹב תּוֹדוֹת וּבְרָכוֹת וּתְשׁוּאוֹת חֵן עַל חֲסְדְךָ הַגָּדוֹל עָלַי, יְשַׁלֵּם ה' פָּעָלְךָ הַטּוֹב וְיִתֵּן לְךָ וּלְבֵיתְךָ חַיִּים וְשָׁלוֹם וּבְרָכָה וְהַצְלָחָה וּרְפוּאַת הַנֶּפֶשׁ וְהַגּוּף.
ה' יוֹדֵעַ אֶת לִבִּי שֶׁאֲנִי מִשְׁתּוֹקֵק וְכוֹסֵף וּמִתְגַּעְגֵּעַ בִּכְלוֹת הַנֶּפֶשׁ לִכְתֹּב דִּבְרֵי אֱמֶת מִמְּקוֹר חַיֵּינוּ רַבֵּנוּ הַקָּדוֹשׁ וְתַלְמִידָיו הַקְּדוֹשִׁים זַצַ"ל, אַךְ לְדַאֲבוֹנִי תָּשַׁשׁ כֹּחִי וְשָׁמֵם לִבִּי וְדַעְתִּי מֵרֹב צַעַר וּכְאֵב שֶׁיֵּשׁ לִי מִמַּחֲלָתִי לֹא עָלֶיךָ, בִּפְרַט עֲכְשָׁיו שְׁגָבְרָה עָלַי בְּיוֹתֵר. ה' יְרַחֵם עָלֵינוּ וְיִשְׁלַח דְבָרוֹ וְיִרְפָּאֵנוּ מְהֵרָה בְּכֹחַ וּזְכוּת הַנַּחַל נוֹבֵעַ מְקוֹר חַיֵּינוּ, רַבֵּנוּ הַקָּדוֹשׁ נַ נַחְ נַחְמָ נַחְמָן מֵאוּמן, וְיַצְלִיחֲךָ בַּכֹּל. זְכוּת הַצְּדָקָה תַּעֲמֹד לִימִינְךָ וִימַהֵר לְהוֹשִׁיעֲךָ בְּכָל הַיְשׁוּעוֹת וְהַצְלָחוֹת.
הַמִּתְפַּלֵּל עַל שְׁלוֹמוֹ וִישׁוּעָתוֹ בְּכָל יוֹם וּבְכָל עֵת וּבְכָל שָׁעָה.
יִשְׂרָאֵל דֹּב אוֹדֶעסֶר
<h2>קג.</h2>
ב"ה, כ"ז אֲדָר תשכ"ח.
לִכְבוֹד בַּת עֵינִי וְלִבִּי, אֲשֶׁר שָׁזַר וְדָבַק עַצְמוֹ בְּהַצַּדִּיק הָאֱמֶת בְּהִתְרַגְּשׁוּת יְתֵרָה בְּכָל לִבּוֹ וְנַפְשׁוֹ, וְזָכָה לְבַטֵּל וּלְהַפְקִיר אֶת כְּבוֹדוֹ הָרַם לְגַבֵּי הַמֶּלֶךְ הָאֱמֶת הַחַי וְקַיָּם, וּלְהַשְׁלִיךְ שִׂכְלוֹ וְחָכְמָתוֹ לְגַמְרֵי, לְהַאֲמִין בְּהָאֱמֶת הַבָּרוּר וְהַצַּח, שֶׁהוּא גּוֹאֲלֵנוּ וּרְפוּאָתֵנוּ בַּגּוּף וּבַנֶּפֶשׁ לְדוֹר דּוֹר. בְּרָכָה וְשָׁלוֹם וּמַזָּל טוֹב לְאֹרֶךְ יָמִים, אָמֵן.
תַּגִּיל נַפְשִׁי וְתָשִׂישׂ בִּישׁוּעַת ה' עַל עֹצֶם נִפְלְאוֹת חַסְדּוֹ אֲשֶׁר הִפְלִיא עִמָּנוּ בַּיָּמִים הַלָּלוּ יְמֵי אֲדָר וְנִיסָן, שֶׁבָּהֶם יְשׁוּעַת יִשְׂרָאֵל וּמַפֶּלֶת הָמָן עֲמָלֵק וּמַפֶּלֶת מִצְרַיִם בְּכָל דּוֹר, וְשֶׁנִבְחַרְתָּ בְּאַהֲבָה וּבְהַעֲרָצָה עַזָּה לִהְיוֹת וְכוּ'... אֲנִי מִתְפַּלֵּל עָלֶיךָ וּמְבָרֵךְ אוֹתְךָ וְאֶת בֵּיתְךָ בְּבִרְכַּת מַזָּל טוֹב. ה' בְּרַחֲמָיו יַאֲרִיךְ יְמֵיכֶם, יָאִיר מַזָּלְךָ לְטוֹבָה כַּשֶּׁמֶשׁ בַּצָּהֳרַיִם וְכַלְּבָנָה בַּחֲצִי הַחֹדֶשׁ בְּמִלּוּאָהּ, וְיַצְלִיחֲךָ בְּכָל דְּרָכֶיךָ וּבְכָל מַעֲשֶׂיךָ, וְיִפְתַּח לְךָ שַׁעֲרֵי חֵן וָחֶסֶד מִפִּתְחֵי הַחֵן וְהַחֶסֶד בְּעֵינֵי כָּל רוֹאֶיךָ, וְיִהְיוּ דְּבָרֶיךָ מְתוּקִים מִדְּבַשׁ וְנֹפֶת צוּפִים בְּאָזְנֵי כָּל שׁוֹמֵעַ נְעִימַת מְתִיקַת לְשׁוֹנְךָ הַצַּח, וְתַאֲרִיךְ יָמִים עַל מַמְלַכְתְּךָ. בְּיָמֶיךָ תִּוָּשֵׁעַ יְהוּדָא וִירוּשָׁלַיִם בְּהִתְגַּלּוּת אוֹר הָאֱמֶת לְבִנְיַן בֵּית הַמִּקְדָּשׁ, וְיִהְיֶה לְךָ חֵלֶק גָּדוֹל בְּהַצַּדִּיק הַגָּנוּז שֶׁעוֹסֵק לְהַחֲזִיר כָּל הָעוֹלָם לַמּוּטָב, לְעוֹרְרָם וּלְהַקִּיצָם, לְתוֹמְכָם וּלְסַעֲדָם, לְרַפְּאוֹתָם לְהַחֲיוֹתָם וּלְשַׂמְּחָם וּלְהָאִיר בָּהֶם אוֹר חָכְמָתוֹ וְתוֹרָתוֹ הַנִּפְלָאָה וְנוֹרָאָה, לְהַכִּיר וְלֵידַע כִּי ה' הוּא הָאֱלֹקִים.
אוֹהַבְךָ הַנֶּאֱמָן, הַמִּתְפַּלֵּל תָּמִיד בְּעַד שְׁלוֹמְךָ וְטוֹבְתְךָ.
יִשְׂרָאֵל דֹּב אוֹדֶסֶר
<h2>קד.</h2>
ב"ה, ז' נִיסָן תשכ"ט.
לִכְבוֹד לִבִּי וּבְשָׂרִי, אֲשֶׁר מָצָא חֵן בְּעֵינֵי כָּל יִשְׂרָאֵל וְכֻלָּם מִתְכַּבְּדִים וּמִתְבָּרְכִים בּוֹ וּמְשַׁבְּחִין אוֹתוֹ בִּשְׁבָחִים גְּדוֹלִים עַל אֲשֶׁר זָכָה לִשְׁתּוֹת מֵימֵי הַחָכְמָה שֶׁל הַצַּדִּיק מֶלֶךְ יִשְׂרָאֵל וְגוֹאֲלָם לְדוֹר דוֹר. אַשְׁרֶיךָ שֶׁזָּכִיתָ לְכָךְ, כִּי בִּגְלַל הַדָּבָר הַזֶּה עָשָׂה ה' עִמָּנוּ נִסִּים וְנִפְלָאוֹת גְּדוֹלוֹת וְנוֹרָאוֹת בְּמִלְחֶמֶת שֵׁשֶׁת הַיָּמִים עַד הַיּוֹם הַזֶּה, אֲשֶׁר כָּל הָעַמִּים תְּמֵהִים וּמִתְפַּלְּאִים וְאוֹמְרִים "אֶצְבַּע אֱלֹקִים הִיא". אַשְׁרֶיךָ שֶׁעַל-יָדְךָ נִתְגַּדֵּל וְנִתְיַקֵּר שֵׁם ה' וְשֵׁם יִשְׂרָאֵל בְּכָל הָעוֹלָם. חַיִּים אֲרֻכִּים, חַיִּים טוֹבִים נְעִימִים וְרַעֲנָנִים לְךָ וּלְבֵיתְךָ בִּזְכוּת הַנַּחַל נוֹבֵעַ מְקוֹר חָכְמָה.
עֹצֶם אַהֲבָתֵנוּ הַגְּדוֹלָה וְהַחֲזָקָה הִיא פֶּלֶא גָּדוֹל וְחִדּוּשׁ נוֹרָא, כִּי הִיא רַק אֱמֶת לְבַד בְּלִי שׁוּם תַּעֲרוֹבוֹת כְּלָל, אַהֲבַת אֱמֶת כָּזֶה אֵין כָּמוֹהָ בָּעוֹלָם. עֵינַי וְלִבִּי אֶצְלְךָ תָּמִיד יוֹמָם וָלַיְלָה כּוֹסֵף וּמִשְׁתּוֹקֵק בִּכְלוֹת הַנֶּפֶשׁ טוֹבָתְךָ וִישׁוּעָתְךָ בְּגוּף וּבְנֶפֶשׁ.
עַתָּה אָחִי חֲבִיבִי, תִּתְעַנֵּג וְתָשִׂישׂ בִּישׁוּעַת ה', וַחֲזַק וֶאֱמָץ וּבְטַח בַּה' כִּי לֹא יַעֲזֹב אוֹתְךָ וְאֶת עַמּוֹ יִשְׂרָאֵל לְעוֹלָם, וּבְכָל עִנְיָנֶיךָ יִהְיֶה חַסְדּוֹ עִמְּךָ תָּמִיד לְתָמְכְךָ וּלְסַעַדְךָ וּלְאַמֶּצְךָ, וְיִהְיֶה בְּעֶזְרְךָ שֶׁתִּזְכֶּה לְגַלּוֹת וּלְהוֹדִיעַ לְכָל יִשְׂרָאֵל שֶׁנִּמְצָא עַכְשָׁו בַּדּוֹר הֶעָנִי הַזֶּה אוֹר חָדָשׁ חִדּוּשׁ שֶׁבַּחִדּוּשִׁים, פֶּלֶא שֶׁבְּכָל הַפְּלָאוֹת שֶׁל הַבּוֹרֵא יִתְבָּרַךְ, שֶׁהוּא כָּל חִיּוּתֵנוּ וְתִקְוָתֵנוּ וְנֶחָמָתֵנוּ, הוּא גּוֹאֲלֵנוּ וְיוֹצִיאֵנוּ מֵאֲפֵלָה לְאוֹרָה, וִיקֻיַּם בְּךָ וּבְכָל יִשְׂרָאֵל וּבִקְּשׁוּ אֶת ה' אֱלֹהֵיהֶם וְאֶת הַצַּדִּיק הַמַּנְהִיג הָאֱמֶת הֶחָי וְקַיָּם מוֹהֲרַ"ן מִבְּרֶסְלֵב זַ"ל, הַמֵּאִיר אוֹר ה' לְכָל הָעוֹלָם. בְּיָמֶיךָ תִּוָּשַׁע יְהוּדָא וִירוּשָׁלֵם, וְיִשְׂרָאֵל יִשְׁכֹּן בֶּטַח עַל אַדְמָתוֹ אַדְמַת קֹדֶשׁ בְּשֶׁקֶט וְשַׁאֲנָן בִּקְדֻשַּׁת הַתּוֹרָה וּמִצְווֹת.
אָחִי חֲבִיבִי, לִבִּי וְנִשְׁמָתִי, חוּסָה עָלֶיךָ וְעַל עַם יִשְׂרָאֵל וְתַכְנִיס בְּלִבְּךָ הַטּוֹב וְהַנָּעִים נְעִימַת הַתּוֹרוֹת וְהַתְּפִלּוֹת וְהַמַּעֲשִׂיּוֹת וְהַשִּׂיחוֹת הַנּוֹרָאוֹת, אַל יָזוּז דַּעְתְּךָ וּמַחֲשַׁבְתְּךָ מֵהֶם וּתְחַיֶּה אֶת נַפְשְׁךָ בָּהֶם כָּל יְמֵי חַיֶּיךָ לְאֹרֶךְ יָמִים. תֵּן תּוֹדָה וְהַלֵּל לַה' אֲשֶׁר חָנַנְךָ בְּכֵלִים נָאִים וּנְעִימִים כָּאֵלֶּה, שֵׂכֶל יָשָׁר לֵב נָעִים, אַ זִיס הַארְץ, אַ זִיס לָשׁוֹן צַח וְנָעִים (לֵב מָתֹק, לָשׁוֹן מָתֹק צַח וְנָעִים), תְּכַבֵּד לַה' בְּכָל זֶה לַעֲסֹק בָּהֶם בְּכָל יוֹם וְאָז טוֹב לְךָ לָנֶצַח בָּזֶה וּבַבָּא.
עַבְדְּךָ וְאוֹהַבְךָ הַנֶּאֱמָן, מְבָרְכְךָ בְּחַג כָּשֵׁר וְשָׂמֵחַ, מְצַפֶּה לִרְאוֹתְךָ מְהֵרָה בְּאַהֲבָה וּבְשִׂמְחָה רַבָּה.
יִשְׂרָאֵל דֹּב אוֹדֶסֶר
<h2>קה.</h2>
ב"ה, כ"ה אֱלוּל תשכ"ט.
הֶחָשׁוּק וְחָשׁוּב מְאֹד בְּעֵינֵי ה' וּבְעֵינֵי כָּל יִשְׂרָאֵל, אֲשֶׁר שָׁזַר עַצְמוֹ בְּכָל לִבּוֹ בְּהַצַּדִּיק הָאֱמֶת מְשִׁיחַ ה', הַמְנַחֵם וּמְשַׂמֵּחַ הַכֹּל וּמְהַפֵּךְ כָּל הַיְרִידוֹת לַעֲלִיּוֹת בִּפְלָאוֹת חָכְמָתוֹ הַנּוֹרָא. עוֹשֶׂה חֲדָשׁוֹת יְחַדֵּשׁ עָלֶיךָ וְעַל בֵּיתְךָ שָׁנָה טוֹבָה, חַיִּים אֲרֻכִּים חַיִּים טוֹבִים שֶׁל הַבֶּעטְלֶירְס הַנּוֹרָאִים.
חֲזַק וַחֲזַק, אָחִי חֲבִיבִי, וְתָגִיל וְתָשִׂישׂ וְתִשְׂמַח נַפְשְׁךָ בְּהַמַּתָּנָה טוֹבָה אֲשֶׁר נָתַן לְךָ ה' בְּגֹדֶל אַהֲבָתוֹ וְחֶמְלָתוֹ עָלֶיךָ, מַה שֶּׁזָּכִיתָ לְרַחֵם עַל יִשְׂרָאֵל לְהוֹצִיא לָאוֹר הַסֵּפֶר הַקָּדוֹשׁ 'אִבֵּי הַנָּחַל', אֲשֶׁר כִּמְעַט כֻּלּוֹ הוּא דִּבְרֵי רַבֵּנוּ זַ"ל שֶׁיָּכוֹל לַהֲפֹךְ כָּל הָעוֹלָם מֵרַע לְטוֹב, מֵחשֶׁךְ לְאוֹר. סֵפֶר זֶה כְּבָר עוֹשֶׂה פְּעֻלּוֹת גְּדוֹלוֹת בָּעוֹלָם וְהוּא הַמְתָּקָה וִישׁוּעָה גְּדוֹלָה לְיִשְׂרָאֵל, וּמַפָּלָה גְּדוֹלָה לְכָל שׂוֹנְאֵינוּ. בַּדּוֹרוֹת הַבָּאִים יְסַפְּרוּ הַרְבֵּה עַל זֶה הַסֵּפֶר.
הִתְיַצֵּב וּרְאֵה הַדָּבָר הַגָּדוֹל נוֹרָא וְנִשְׂגָּב הַזֶּה אֲשֶׁר הִפְלִיא ה' עִמְּךָ פֶּלֶא פְּלָאוֹת וְטַעֹם טָעַמְתָ נְעִימַת דְּבַשׁ הַחָכְמָה שֶׁל הַצַּדִּיק הָאֱמֶת נַחַל נוֹבֵעַ שֶׁכָּל גְּאֻלָּתֵנוּ תָּלוּי בָּזֶה. הִשָּׁמֵר לְךָ וּשְׁמֹר נַפְשְׁךָ מְאֹד פֶּן תִּשְׁכַּח אֶת הַדְּבָרִים אֲשֶׁר רָאוּ עֵינֵי שִׂכְלְךָ וַאֲשֶׁר שָׁמְעוּ אָזְנֶיךָ מִיּוֹם שֶׁזָּכִינוּ לְהִתְקַשֵּׁר בְּאַהֲבָה בְּהַצַּדִּיק הָאֱמֶת עַד הַיּוֹם הַזֶּה. אַשְׁרֵינוּ שֶׁזָּכִינוּ לֵידַע מְעַט דִּמְעַט מֵחִדּוּשׁ שֶׁבַּחִדּוּשִׁים, פֶּלֶא נוֹרָא נִשְׂגָּב כָּזֶה שֶׁלֹּא הָיָה לְעוֹלָמִים, שֶׁהוּא נֶחָמָה וּרְפוּאָה עַל כָּל מַה שֶּׁעוֹבֵר עָלֵינוּ עַכְשָׁו שֶׁהוּא סוֹף הַגָּלוּת. אַשְׁרֵינוּ שֶׁאֲנַחְנוּ יוֹדְעִים מֵהָעוֹסֵק בְּתִקּוּן נַפְשׁוֹתֵינוּ וּנְפָשׁוֹת כָּל יִשְׂרָאֵל לְדוֹר דוֹר. ה' יוֹשִׁיעַ לָנוּ לְהַתְחִיל מֵעַתָּה הַתְחָלָה חֲדָשָׁה לְהִתְקַשֵּׁר וּלְהִתְדַּבֵּק בְּהַצַּדִּיק הָאֱמֶת בְּלֵב שָׁלֵם עַד שֶׁנִּזְכֶּה לְהָבִין גְּדֻלָּתוֹ הַנּוֹרָאָה וּלְהַכְנִיסוֹ בְּלֵב כָּל יִשְׂרָאֵל וְיֵעָשׂוּ כֻּלָּם אֲגֻדָּה אַחַת לַעֲשׂוֹת רְצוֹנְךָ בְּלֵב שָׁלֵם.
הִנֵּה כָּל הָעוֹלָם יוֹדֵעַ כִּי אֶרֶץ יִשְׂרָאֵל נִתְּנָה מֵאֵת ה' לְעַם יִשְׂרָאֵל, וּבַתְּחִלָּה הָיְתָה אֶרֶץ יִשְׂרָאֵל בְּיָדֵינוּ וּרְשׁוּתֵנוּ, וּבְיָמֵינוּ אֵלֶּה עָשָׂה ה' תְּשׁוּעָה גְּדוֹלָה לְיִשְׂרָאֵל וְנָתַן לָנוּ אֶת הָאָרֶץ וְאֶת יְרוּשָׁלַיִם הַשְּׁלֵמָה הַקְּדוֹשָׁה בְּשֵׁשֶׁת יָמִים בְּנִסִּים וּמוֹפְתִים גְּדוֹלִים וְנוֹרָאִים. וַיַּךְ אֶת הָאָרִי הַגָּדוֹל רוּסְיָה מַכָּה גְּדוֹלָה, וְאֶת סוּרְיָה וְיַרְדֵּן וּמִצְרַיִם וּשְׁאָר מְדִינוֹת עֲרָבִיּוֹת אֲשֶׁר סְבָבוּנִי מִכָּל צַד לְכַלּוֹתֵינוּ וּלְהַשְׁמִידֵנוּ חַס וְשָׁלוֹם.
וְעַתָּה, אַחֲרֵי הַדְּבָרִים הַנּוֹרָאִים הָאֵלֶּה אֲשֶׁר עָשָׂה ה' עִם יִשְׂרָאֵל, כָּל הַגּוֹיִים וַאֲפִלּוּ הָאֻמּוֹת שֶׁמַּרְאִים עַצְמָם כְּאוֹהֲבִים וִידִידִים, מְקַנְטְרִים וּמְקַטְרְגִים עָלֵינוּ וְחוֹשְׁבִים רַעֲתֵנוּ, חָרְקוּ שִׁנָּם עָלֵינוּ וְשָׁנְנוּ לְשׁוֹנָם כְּמוֹ נַחַשׁ וְאוֹמְרִים לָנוּ גַּזְלָנִים אַתֶּם שֶׁכְּבַשְׁתֶּם אֶת הָאָרֶץ וְאֶת עִיר הַקֹּדֶשׁ יְרוּשָׁלַיִם הַשְּׁלֵמָה עִיר הַבִּירָה שֶׁלָּנוּ, מִידֵי חוּסֵיין וְנָאצֵר, יִמַּח שְׁמָם, הָרוֹצִים לְהַשְׁמִידֵינוּ חַס וְשָׁלוֹם. יַשְׁמִידֵם ה' עֲדֵי עַד, וְיֵבוֹשׁוּ וְיִכָּלְמוּ מְבַקְּשֵׁי נַפְשֵׁנוּ, יַמְטֵר עֲלֵיהֶם אֵשׁ מִן הַשָּׁמַיִם עַד כָּלוֹתָם, וְיַכְרֵת מִן הָאָרֶץ זִכְרָם, וְיַכִּירוּ וְיֵדְעוּ כִּי דְּבַר ה' לְעוֹלָם תַּעֲמֹד.
בְּאֶרֶץ יִשְׂרָאֵל זוֹכִין לָצֵאת מִטִּבְעִיּוּת, וְלֵידַע וּלְהַאֲמִין שֶׁהַכֹּל בְּהַשְׁגָּחָה לְבָד, וְעַל-יְדֵי זֶה נִצּוֹלִין מִכָּל הַצָּרוֹת.
אֲוִירָא דְּאֶרֶץ יִשְׂרָאֵל מַחְכִּים, כִּי שָׁם שׁוֹמְעִים אֶת כָּל הַדִּבּוּרִים שֶׁל הַצַּדִּיק הֶחָכָם הָאֱמֶת, שֶׁעַל-יְדֵי דְּבָרָיו נִתְחַכֵּם הָאָדָם בְּחָכְמָה אֲמִתִּית לָשׁוּב אֶל ה' וְלָדַעַת וּלְהַכִּיר אֶת מִי שֶׁאָמַר וְהָיָה הָעוֹלָם, שֶׁזֶּה עִקַּר הַחָכְמָה.
אֲסַיֵּם בְּבִרְכַּת שָׁנָה טוֹבָה, שְׁנַת שָׁלוֹם יְשׁוּעָה וּגְאֻלָּה בִּדְרִישַׁת לְבָבִית.
יִשְׂרָאֵל דֹּב אוֹדִיסֶר
<h2>קו.</h2>
ב"ה, אוֹר לְיוֹם כ"א כִּסְלֵו תש"ל, טְבֶרְיָא.
לִכְבוֹד הֶחָכָם וּמֵבִין מֶה הָעוֹלָם חָסֵר וּמַה תִּקּוּנוֹ, לָכֵן חָגַר חֲגוּרַת גְּבוּרָה וְהִבְעִיר וְהִלְהִיב לִבּוֹ כְּאֵשׁ לֶהָבָה לְהִתְקַבֵּץ יַחַד עִם כָּל יִשְׂרָאֵל אֶל הַמַּנְהִיג הָאֱמֶת נַחַל הַנּוֹבֵעַ, רְפוּאוֹת חֲדָשׁוֹת נוֹרָאוֹת וְנִפְלָאוֹת פִּלְאֵי פְּלָאוֹת שֶׁעֲדַיִן לֹא נִתְגַּלּוּ מִיּוֹם שֶׁבָּרָא ה' עוֹלָמוֹ, שֶׁמּוֹעִילִים לַכֹּל, אֲפִלּוּ לְחוֹלִים אֲבוּדִים כָּמוֹנוּ הַיּוֹם בַּדּוֹרוֹת הַלָּלוּ, וְהֵם כָּל עִקָּר יְסוֹד וְשֹׁרֶשׁ חִיּוּתֵנוּ וְקִיּוּמֵנוּ וְתִקְוָתֵנוּ לְדוֹר דוֹר, אַשְׁרֶיךָ שֶׁזָּכִיתָ לָזֶה. בְּרָכָה וְשָׁלוֹם וְחַיִּים אֵין קֵץ.
אֲנִי כּוֹתֵב אֶת זֶה בַּחֲצוֹת לַיְלָה אַחֲרֵי הַהִתְבּוֹדְדוּת וְהַשִּׂיחָה וּשְׁפִיכַת לִבִּי לִפְנֵי ה' בְּבֵית הַכְּנֶסֶת רַבִּי מֵאִיר בַּעַל-הַנֵּס, הַמָּקוֹם הַקָּדוֹשׁ אֲשֶׁר בּוֹ זָכִינוּ לְהִתְחַבֵּר וּלְהִתְקַשֵּׁר בְּאַהֲבָה וְאַחְוָה בֶּאֱמֶת בְּהַנַּחַל נוֹבֵעַ, אַהֲבָה חֲזָקָה וְנִשְׂגָּבָה וְנוֹרָאָה שֶׁאֵין כָּמוֹהָ בָּעוֹלָם, וְעֵינַי יוֹרְדוֹת דְּמָעוֹת מִתּוֹךְ שִׂמְחָה בְּזָכְרִי כִּי בַּמָּקוֹם קָדוֹשׁ זֶה נִכְתְּבוּ רֹב הָאִגְּרוֹת בִּמְסִירַת נֶפֶשׁ לִפְנֵי שְׁלשׁ עֶשְׂרֵה שָׁנָה. אֲנִי מַעֲלֶה בְּמַחֲשַׁבְתִּי כַּמָּה עִנְיָנִים פִּלְאִיִּים שֶׁכָּתַבְתִּי אָז שֶׁהֵם טוֹבָה גְּדוֹלָה לִכְלַל יִשְׂרָאֵל וְחֵלֶק מֵהֶם כְּבָר נִדְפַּס בַּסֵּפֶר 'אִבֵּי הַנָּחַל' שֶׁעוֹשֶׂה פְּעֻלּוֹת גְּדוֹלוֹת בָּעוֹלָם כַּיָּדוּעַ לַכֹּל.
אֲנִי מְבַלֶּה רֹב הַיּוֹם וְהַלַּיְלָה בְּהִתְבּוֹדְדוּת עַל הֶהָרִים שֶׁעַל הַצִּיּוּן הַקָּדוֹשׁ רַבִּי מֵאִיר בַּעַל-הַנֵּס, דַע אָחִי וְהַאֲמֵן לִי, שֶׁאַתָּה עוֹמֵד לְנֶגֶד עֵינַי תָּמִיד וְאֵינִי שׁוֹכֵחַ אוֹתְךָ לְהִתְפַּלֵּל בַּעַדְךָ וּבְעַד בֵּיתְךָ וּבְעַד כְּלַל יִשְׂרָאֵל הַנְּתוּנִים בְּצַעַר גָּדוֹל וּצְרִיכִים לְרַחֲמִים וִישׁוּעוֹת גְּדוֹלוֹת בִּמְהֵרָה.
אֲנִי וַחֲתָנִי וְרַעֲיָתְךָ הָעֲדִינָה רָאִינוּ בְּעֵינֵינוּ הַיְשׁוּעָה הַגְּדוֹלָה אֲשֶׁר עָשָׂה ה' עִמְּךָ נוֹרָאוֹת, וְנָתַן לְךָ לֵב חָדָשׁ וְחַיִּים חֲדָשִׁים בְּדֶרֶךְ נֵס וָפֶלֶא בְּכֹחַ וּזְכוּת הַנַּחַל נוֹבֵעַ, בְּעֵת שֶׁהָיִיתָ בְּבֵית חוֹלִים וְכָל הַפְּרוֹפֶסוֹרִים אָמְרוּ נוֹאָשׁ חַס וְשָׁלוֹם, וּמְאֹד נִשְׁבַּר לִבִּי בְּקִרְבִּי מֵרֹב צַעַר, וְאָז שָׁלַחְתִּי מִכְתָּב לִכְבוֹדוֹ וְהִזְכַּרְתִּי שָׁם בְּתוֹךְ בִּרְכָתִי וּתְפִלָּתִי זְכוּת רַבֵּנוּ הַנּוֹרָא נַ נַחְ נַחְמָ נַחְמָן מֵאוּמָן. וְאַחֲרֵי שֶׁקִּבַּלְתָּ אֶת מִכְתָּבִי יָצָאתָ מִבֵּית הַחוֹלִים הַבַּיְתָה בְּלִי רְשׁוּת הָרוֹפְאִים וְנֶגֶד דַּעְתָּם, כִּי אָמְרוּ שֶׁזֶּהוּ סַכָּנָה גְּדוֹלָה, וַה' בְּחַסְדּוֹ הַגָּדוֹל נָתַן לְךָ רְפוּאָה מִן הַשָּׁמַיִם בְּבֵיתְךָ. כֵּן יוֹסִיף ה' חַסְדּוֹ עָלֶיךָ תָּמִיד וְיִתֵּן לְךָ כֹּחַ וּבְרִיאוּת וְחַיִּים טוֹבִים וַאֲרֻכִּים וְשָׁלוֹם.
עַבְדְּךָ וְאוֹהַבְךָ הַנֶּאֱמָן, הַמְשָׁרְתְךָ בִּמְסִירַת נֶפֶשׁ.
יִשְׂרָאֵל בֶּער אוֹדִיסֶר
<h2>קז.</h2>
ב"ה, ר"ח נִיסָן תש"ל, טְבֶרְיָא.
לִכְבוֹד אָהוּב וְנֶחְמָד בְּעֵינֵי ה', אֲשֶׁר בּוֹ בָּחַר ה' מִכָּל יִשְׂרָאֵל וְנָתַן לוֹ מַתָּנָה חֲמוּדָה טְמוּנָה וּטְמוּרָה אֶת הַצַּדִּיק נַחַל נוֹבֵעַ, וְרוֹדֵף וְרָץ וּפוֹרֵחַ בִּמְהִירוּת בִּזְרִיזוּת לִשְׁאֹב מֵימֵי חָכְמָתוֹ עִלָּאָה מִכָּל עִלָּאִין לְהַשְׁקוֹת לְכָל יִשְׂרָאֵל לְהָשִׁיב נַפְשָׁם, כִּי רַק הוּא לְבַד יָכוֹל לְהַעֲלוֹת וּלְהוֹצִיא אוֹתָנוּ מִשֶּׁטֶף מַיִם הַזֵּידוֹנִים, מַיִם עֲכוּרִים, מַיִם סְרוּחִים וּמְטֻנָּפִים שֶׁנִּלְכַדְנוּ בָּהֶם. כִּי עַכְשָׁו בְּעֹצֶם תִּגְבֹּרֶת הַהַסְתָּרָה וְהַיְרִידָה הָעֲמֻקָּה, כָּל יִשְׂרָאֵל רְעֵבִים וּצְמֵאִים וּתְאֵבִים וּמִשְׁתּוֹקְקִים בִּפְנִימִיּוּת לִבָּם בִּכְלוֹת הַנֶּפֶשׁ לִמְצֹא מַנְהִיג אֲמִתִּי שֶׁיּוֹצִיאֵם מֵחשֶׁךְ וְצַלְמָוֶת הַנּוֹרָא מְאֹד. שָׁלוֹם לְךָ, אַל תִּירָא וְאַל תֵּחַת, ה' עִמְּךָ וְאֶצְלְךָ וְקָרוֹב לְךָ.
אֲנַן בַּחֲבִיבוּתָא תַּלְיָא בְּחִבּוּרָא חֲדָא בְּגוּפָא וְנִשְׁמָתָא חֲדָא, אֵין עוֹד אַהֲבָה בָּעוֹלָם כְּמוֹ אַהֲבָה שֶׁלָּנוּ, כִּי הִיא כֻּלָּהּ רַק אֱמֶת לְבַד, אֱמֶת בָּרוּר צַח וְצָלוּל בְּלִי פְּסֹלֶת וּפְנִיּוּת עַצְמִית, רַק לְשֵׁם ה', וֶאֱמֶת ה' הִיא לְעוֹלָם וּלְעוֹלְמֵי עוֹלָמִים. אֲנַחְנוּ צְרִיכִים לְהִזָּהֵר מְאֹד מְאֹד לְהַלְהִיב וּלְחַדֵּשׁ אֶת הָאַהֲבָה בְּכָל פַּעַם בְּיֶתֶר שְׂאֵת וְיֶתֶר עָז, כִּי הִיא טוֹבַת כְּלַל יִשְׂרָאֵל לְדוֹרוֹת.
דַּע אָחִי, עַצְמִי וְנִשְׁמָתִי, אֲשֶׁר עֵינַי וְלִבִּי אֶצְלְךָ תָּמִיד כָּל הַיָּמִים לְרַבּוֹת הַלֵּילוֹת בְּעֵת הַהִתְבּוֹדְדוּת וְהַשִּׂיחוֹת וּתְחִנּוֹת וּבַקָּשׁוֹת בֵּינֵי לְבֵין קוֹנִי, כִּי מִן הַיּוֹם הָרִאשׁוֹן אֲשֶׁר נָתַתָּ אֶת לִבְּךָ לִכְנֹס בְּהֵיכַל הַמֶּלֶךְ מְשִׁיחַ ה' הֶחָי וְקַיָּם נַחַל נוֹבֵעַ, חָפַץ בְּךָ ה' לָתֵת לְךָ אֶת כִּסֵּא מַמְלַכְתְּךָ לְאֹרֶךְ יָמִים וְשָׁנִים טוֹבִים נְעִימִים וּבְרִיאִים. רַק יִהְיוּ אָזְנֶיךָ וְעֵינֶיךָ פְּתוּחוֹת לָלֶכֶת בִּדְרָכָיו וּלְקַיֵּם בֶּאֱמֶת בְּלֵבָב שָׁלֵם אֶת הַדְּבָרִים אֲשֶׁר צִוָּה אוֹתָנוּ בִּסְפָרָיו הַנּוֹרָאִים, לְמַעַן דָּעַת כִּי ה' הוּא הָאֱלֹקִים. וְדַע וְהַאֲמֵן בֶּאֱמוּנָה חֲזָקָה וּנְכוֹנָה כִּי רַק בַּעֲבוּר זֶה זָכִינוּ לְכָל הַנִּסִּים הַנִּפְלָאִים וְנוֹרָאִים אֲשֶׁר עָשָׂה ה' עִמָּנוּ בְּחַסְדּוֹ הַגָּדוֹל לְעֵינֵי כָּל הָעַמִּים, עַד שֶׁנִּתְעַלָּה וְנִתְגַּדֵּל וְנִתְיַקֵּר בְּכָל הָעוֹלָם כְּבוֹד ה' וּכְבוֹד עַמּוֹ יִשְׂרָאֵל עַם הַנִּבְחָר וּכְבוֹד אֶרֶץ יִשְׂרָאֵל הַנִּבְחֶרֶת מִכָּל הָאֲרָצוֹת. אִלּוּ הָיוּ יִשְׂרָאֵל יוֹדְעִים רַק מְעַט מִן הַמְּעַט מִזֶּה, הָיוּ כֻּלָּם כּוֹרְעִים וּמִשְׁתַּטְּחִים לִפְנֵי הַדְרַת מַמְלַכְתּוֹ וּמְנַשְּׁקִים כַּפּוֹת רַגְלָיו.
בְּרֹב עֹנֶג וְשִׂמְחַת לֵב קִבַּלְתִּי מַתְּנַת פּוּרִים הַקָּדוֹשׁ הַסַּךְ מֵאָה ל"י, יְשַׁלֵּם ה' פָּעָלְךָ הַטּוֹב אֲשֶׁר תְּשׁוּקָתְךָ חָזָק תָּמִיד לְתָמְכֵנִי בְּכָל לִבְּךָ. ה' הַטּוֹב יַלְבִּישְׁךָ בִּגְדֵי יֶשַׁע וּמְעִיל צְדָקָה וְחֶסֶד וְרַחֲמִים גְּדוֹלִים, וְיַאֲצִיל עָלֶיךָ וְעַל בֵּיתְךָ בְּרָכָה וְשָׁלוֹם וְחַיִּים טוֹבִים וַאֲרֻכִּים, שֶׁתִּזְכֶּה לְהִתְגַּבֵּר לִהְיוֹת תָּמִיד בְּשִׂמְחָה אֵיךְ שֶׁהוּא, בְּגֹדֶל חַסְדֵּי ה' וְנִפְלְאוֹתָיו שֶׁנָּתַן לְךָ מַתְּנַת חִנָּם כָּזֹאת, וּלְהִתְחַזֵּק בְּכִסּוּפִים וְגַעְגּוּעִים וּרְצוֹנוֹת חֲזָקִים לַחֲזוֹת בְּנֹעַם ה' שֶׁהִמְשִׁיךְ הַנַּחַל נוֹבֵעַ בְּפִלְאֵי נִפְלְאוֹתָיו, תּוֹרוֹתָיו, תְּפִלּוֹתָיו, מַעֲשִׂיוֹתָיו, שִׂיחוֹתָיו הַנּוֹרָאוֹת, הַסְּתוּמוֹת וְנֶעֱלָמוֹת מִכָּל הָעוֹלָמוֹת שֶׁלֹּא נִתְגַּלּוּ עֲדַיִן מֵעֵת בְּרִיאַת הָעוֹלָם, שֶׁעַל-יָדָם תִּפְרַח וְתִצְמַח גְּאֻלָּתֵנוּ הַקְּרוֹבָה מְאֹד.
אִם אָמְנָם הָיָה לִי צַעַר וְעָגְמַת נֶפֶשׁ מֵהַכָּבוֹד הַגָּדוֹל אֲשֶׁר כִּבְּדָנִי בְּפוּרִים הַקָּדוֹשׁ הַזֶּה בִּטְבֶרְיָא, כִּי בֶּאֱמֶת אֲנִי יוֹדֵעַ בְּנַפְשִׁי כִּי לְפִי מַעֲשַׂי וּפְשָׁעַי וַעֲווֹנוֹתַי הָעֲצוּמִים אֵינֶנִּי רָאוּי לְכָבוֹד כְּלָל וּכְלָל, וַאֲנִי מְחֻיָּב בִּמְסִירַת נֶפֶשׁ לִבְרֹחַ וּלְהִתְרַחֵק מִן הַכָּבוֹד בְּתַכְלִית תַּכְלִית הָרִחוּק. אוּלָם לַמְרוֹת כָּל זֹאת גָּדְלָה שִׂמְחָתִי בְּלִי שִׁעוּר בִּרְאוֹתִי בָּזֶה גֹּדֶל אַהֲבָתוֹ וֶאֱמוּנָתוֹ בְּהַצַּדִּיק הָאֱמֶת וַאֲנָשָׁיו הַכְּשֵׁרִים וְתֹקֶף תְּשׁוּקָתוֹ לִשְׁמֹעַ סוֹד נוֹרְאוֹת גְּדֻלָּתוֹ אֲשֶׁר אֵין עֲרוֹךְ לוֹ, עַד אֲשֶׁר יִתְגַּלֶּה לְךָ רֹב טוּבוֹ הַצָּפוּן וְטָמוּן. הִסְתַּכֵּל וְהִסְתַּכֵּל וְשִׂים לִבְּךָ הֵיטֵב עַל הָרְמָזִים אֲשֶׁר ה' יִתְבָּרַךְ מְרַמֵּז לְךָ בְּכָל פַּעַם לְהִתְקַשֵּׁר עִם הַנַּחַל נוֹבֵעַ מְקוֹר חָכְמָה בְּקֶשֶׁר אַמִּיץ וְחָזָק בַּל יִמּוֹט לְעוֹלָם בָּזֶה וּבַבָּא, כִּי הוּא חַיֶּיךָ וְאֹרֶךְ יָמֶיךָ, וּבְיָמֶיךָ תִּוָּשַׁע יְהוּדָא וִירוּשָׁלַיִם בְּהִתְגַּלּוּת אוֹר הַצַּדִּיק הַמֵּאִיר עַכְשָׁו בְּדוֹרוֹת אֵלֶּה. אֲנִי מִתְפַּלֵּל וּמְצַפֶּה לַה' יִתְבָּרַךְ שֶׁיַּעַזְרֵנִי וִיזַכֵּנִי לְדַלֵּג עַל כָּל הַמִּכְשׁוֹלִים לָבוֹא בַּכְּתוּבִים מֵעַתָּה לְעִתִּים תְּכוּפוֹת, כִּי הוּא זְכוּת הָרַבִּים לְדוֹרוֹת שֶׁאֵין עוֹד כָּמוֹהוּ.
בְּבִרְכַּת חַג כָּשֵׁר וְשָׂמֵחַ, מֵאֵת עַבְדְּךָ הַנֶּאֱמָן וְהַמָּסוּר בְּכָל לֵב וָנֶפֶשׁ, הַמַּעְתִּיר וּמִתְפַּלֵּל תָּמִיד עַל שְׁלוֹמְךָ וְטוֹבָתְךָ.
יִשְׂרָאֵל בֶּער אוֹדִיסֶר
<h2>קח.</h2>
ב"ה, ח' נִיסָן תש"ל, יְרוּשָׁלֵם עיה"ק.
לִכְבוֹד חֶמְדַּת לִבִּי, אֲשֶׁר בָּחַר בְּחַיִּים אֲמִתִּיִּים הַנּוֹרָאִים מְאֹד שֶׁגִּלָּה הַנַּחַל נוֹבֵעַ מְקוֹר חַיִּים, שֶׁהוּא שֹׁרֶשׁ חִיּוּתֵינוּ, הוּא יְנַחֲמֵנוּ מִמַּעֲשֵׂינוּ וּמֵעִצְבוֹן לִבֵּנוּ. בְּכָל דִּבּוּר וְדִבּוּר שֶׁיָּצָא מִפִּיו הַקָּדוֹשׁ כָּלוּל בּוֹ כָּל הַתִּקּוּנִים וְהַיְשׁוּעוֹת מַה שֶּׁצָּרִיךְ לְכָל אֶחָד בְּכָל יוֹם וּבְכָל רֶגַע בְּכָל דּוֹר. חַיִּים וּבְרָכָה וְשָׁלוֹם וְחַג כָּשֵׁר וְשָׂמֵחַ.
בְּשִׂמְחָה וְחֶדְוָה עֲצוּמָה קִבַּלְתִּי זֶה עַכְשָׁו הַתְּרוּמָה לַחַג הַקָּדוֹשׁ הַבָּא עָלֵינוּ עַל סַךְ מֵאָה ל"י, רֹב תּוֹדוֹת וּתְשׂוּאוֹת חֵן מֵעִמְקֵי הַלֵּב עַל כָּל הַחֶסֶד וְהַטּוֹב שֶׁגּוֹמֵל עִמָּדִי תָּמִיד בְּכָל לֵב וָנֶפֶשׁ, יְשַׁלֵּם ה' פָּעֳלוֹ הַטּוֹב וְיַאֲרִיךְ יָמָיו וּשְׁנוֹתָיו בַּטּוֹב וּבַנְּעִימִים וּבְנַחַת רַב וְיִזְכֶּה לְהַכְנִיס רֹאשׁוֹ בְּתוֹרָתוֹ שֶׁל הַנַּחַל נוֹבֵעַ שֶׁהוּא עִקַּר רְפוּאָתֵנוּ וִישׁוּעָתֵנוּ וְתִקְוָתֵנוּ בְּגוּף וּבְנֶפֶשׁ לָנוּ וּלְדוֹרוֹתֵינוּ וּלְכָל דּוֹרוֹת זֶרַע יִשְׂרָאֵל לָנֶצַח, וְיִזְכֶּה לְזָרֵז וּלְמַהֵר לְהוֹדִיעַ וּלְפַרְסֵם וּלְגַלּוֹת הַסּוֹד הַנִּפְלָא וְהַנּוֹרָא מִי הוּא הָרוֹעֶה יִשְׂרָאֵל הָאֲמִתִּי שֶׁנִּמְצָא עַכְשָׁו בָּעוֹלָם, שֶׁהוּא יְתַקֵּן הָעוֹלָם בִּשְׁלֵמוּת וִימַלֵּא כָּל הָאָרֶץ דֵּעָה אֶת ה'.
כָּל מַה שֶּׁנַּעֲשֶׂה בְּתֹקֶף חֶשְׁכַּת אֲפֵלָתֵנוּ בְּאַחֲרִית הַיָּמִים הָאֵלֶּה שֶׁהוּא סוֹף הַגָּלוּת, הוּא רַק בִּשְׁבִיל שֶׁנְּבַקֵּשׁ וּנְחַפֵּשׂ אֶת הַמַּנְהִיג הֶחָכָם הָאֱמֶת שֶׁהוּא הַחִיּוּת וְהַקִּיּוּם שֶׁל יִשְׂרָאֵל, וְהוּא יַעֲלֶה אֶת יִשְׂרָאֵל לַעֲלִיָּה גְּדוֹלָה בְּתַכְלִית הָעֲלִיָּה וִיגַלֶּה וְיַכְנִיס הָאֱמוּנָה בִּשְׁלֵמוּת בְּכָל בָּאֵי עוֹלָם.
הַצַּדִּיק הַמַּנְהִיג הָאֱמֶת בְּחִינַת משֶׁה מָשִׁיחַ הוּא עוֹסֵק תָּמִיד, וּבְיוֹתֵר אַחַר הִסְתַּלְּקוּתוֹ בְּתִקּוּן נַפְשׁוֹת יִשְׂרָאֵל לְעוֹרְרָם מִשְּׁנָתָם עַל-יְדֵי הַנְּקֻדּוֹת טוֹבוֹת שֶׁמּוֹצֵא בְּכָל אֶחָד, וּמֵאִיר בְּלֵב כָּל אֶחָד מִיִּשְׂרָאֵל לְחַפֵּשׂ וּלְבַקֵּשׁ וְלִמְצֹא בְּעַצְמוֹ נְקֻדּוֹת טוֹבוֹת תָּמִיד אֵיךְ שֶׁהוּא, כְּדֵי לְהִתְעוֹרֵר מִשְּׁנָתוֹ וּנְפִילָתוֹ. וְהָעִקָּר בְּעֵת שֶׁכִּמְעַט כִּמְעַט יִפֹּל לְגַמְרֵי חַס וְשָׁלוֹם, אָז דַּיְקָא יָאִיר בּוֹ בְּחַסְדּוֹ לְהַצִּילוֹ וּלְהַחֲיוֹתוֹ.
הַצַּדִּיק הָאֱמֶת כָּלוּל מִכָּל נִשְׁמוֹת יִשְׂרָאֵל וְהוּא שֹׁרֶשׁ כֻּלָּם, וְעַל-יְדֵי תּוֹרָתוֹ מַגִּיעַ הֶאָרָה לְכָל אֶחָד מִשֹּׁרֶשׁ נִשְׁמָתוֹ, עַד שֶׁעַל-יְדֵי זֶה נַעֲשֶׂה בַּעֲלֵי תְּשׁוּבָה וְגֵרִים.
עַבְדּוֹ וְאוֹהֲבוֹ הַנֶּאֱמָן לָעַד וּלְנֶצַח, הַמִּתְפַּלֵּל תָּמִיד עַל שְׁלוֹמוֹ וְטוֹבָתוֹ, כּוֹתֵב מִתּוֹךְ יִסּוּרִים וּכְאֵבִים בַּמֵּעַיִם לֹא עָלֶיךָ. ה' יְרַחֵם עָלַי וִירַפְּאֵנִי מְהֵרָה בִּזְכוּת הַצַּדִּיק שֶׁהוּא רוֹפֵא נֶאֱמָן וְרַחֲמָן שֶׁל כָּל יִשְׂרָאֵל, אָמֵן.
יִשְׂרָאֵל בֶּער אוֹדִיסֶר
<h2>קט.</h2>
ב"ה, חוֹל הַמּוֹעֵד פֶּה-סַח תש"ל.
לִכְבוֹד חֶמְדַּת לִבִּי, אֲשֶׁר כָּל יִשְׂרָאֵל אוֹהֲבִים וְחוֹבְבִים אוֹתוֹ וּמַפְלִיגִים וּמַפְלִיאִים נֹעַם עֲדִינוּת וַאֲצִילוּת נַפְשׁוֹ הַנֶּהֱדָרָה וּגְבוֹהָה מְאֹד שֶׁנֶּחְצְבָה מִמָּקוֹר הָעֶלְיוֹן קָדוֹשׁ וְנוֹרָא, הַכּוֹאֵב נַפְשׁוֹ עַל עַם יִשְׂרָאֵל וּמוֹסֵר נַפְשׁוֹ עֲלֵיהֶם לְהַכְנִיסָם בְּהֵיכָלָא דְּמַלְכָּא מְשִׁיחָא נַחַל נוֹבֵעַ, יְשׁוּעוֹת וְנִפְלָאוֹת פִּלְאֵי פִּלְאֵי פְּלָאוֹת עַד אֵין סוֹף, אֲשֶׁר בָּהֶם הוּא רוֹפֵא כָּל הַנְּגָעִים וְהַצָּרָעַת שֶׁל הַדּוֹר הַזֶּה וְכָל הַדּוֹרוֹת הַבָּאִים, אַשְׁרֵי חֶלְקְךָ שֶׁזָּכִיתָ לְכָךְ. ה' יִשְׁמְרֵהוּ וִיחַיֵּהוּ לָנֶצַח.
עָלֵינוּ לְבָרֵךְ בִּרְכַּת שֶׁהֶחֱיָנוּ בְּשִׂמְחָה רַבָּה וּנְעִימָה בְּלִי שִׁעוּר, בָּרוּךְ אַתָּה ה' אֱלֹקֵינוּ מֶלֶךְ הָעוֹלָם שֶׁהֶחֱיָנוּ וְקִיְּמָנוּ וְהִגִּיעָנוּ לַזְּמַן הַזֶּה. אֲשֶׁר זָכָה לְהוֹצִיא לַפּוֹעַל תְּשׁוּקָתוֹ וְתַאֲוָתוֹ הַגְּדוֹלָה, לְרַחֵם עַל יִשְׂרָאֵל בְּהַדְפָּסַת הַסֵּפֶר 'אִבֵּי הַנָּחַל', שֶׁנּוֹלָד מֵהָאַהֲבָה וְהַחִבּוּר וְהַקֶּשֶׁר הָאֲמִתִּי אֲשֶׁר עָשָׂה ה' בֵּינֵינוּ בְּנֵס וָפֶלֶא נִפְלָא וְנוֹרָא, בְּהַשְׁגָּחָתוֹ וְחֶמְלָתוֹ לְטוֹבָתֵנוּ וּלְטוֹבַת כְּלַל יִשְׂרָאֵל, לְהַצִּילָם מִפַּח מוֹקְשִׁים, מִמַּעֲמַקֵּי מַיִם, מִמְּצֻלּוֹת יָם, מִיוֵן מְצֻלָּה וְאֵין מָעֳמָד.
דַּע, כִּי הַקֶּשֶׁר שֶׁלָּנוּ וְהַסֵּפֶר הַקָּדוֹשׁ 'אִבֵּי הַנָּחַל' עוֹשִׂים פְּעֻלּוֹת גְּדוֹלוֹת בָּעוֹלָם, כִּי עַל-יְדֵי זֶה הַרְבֵּה נְפָשׁוֹת נִתְקָרְבוּ לְהַנַּחַל נוֹבֵעַ וְעָשָׂה אוֹתָם לַאֲנָשִׁים כְּשֵׁרִים אֲמִתִּיִּים, אַשְׁרֵי לָהֶם.
אוֹהַבְךָ הַנֶּאֱמָן הַדּוֹרֵשׁ שְׁלוֹמְךָ וְטוֹבָתְךָ הַמְצַפֶּה תָּמִיד לִישׁוּעָתְךָ בָּזֶה וּבַבָּא.
יִשְׂרָאֵל דֹּב אוֹדֶסֶר
<h2>קי.</h2>
ב"ה, כ"ז אֱלוּל תש"ל.
לִכְבוֹד חֶמְדַּת לִבִּי, הַמּוֹשֵׁל בְּגִנְזֵי הַמַּדָּע וְהַחָכְמָה עִלָּאָה דְעִלָּאָה שֶׁגִּלָּה הֶחָכָם הָאֱמֶת נַחַל נוֹבֵעַ, אֲשֶׁר בְּחָכְמָתוֹ יִכְבּשׁ כָּל הָעוֹלָם וְיוֹצִיאֵם מֵהַחשֶׁךְ וְיָאִיר בְּלִבָּם נֹעַם אוֹר ה'. כְּתִיבָה וַחֲתִימָה טוֹבָה וְחַיִּים טוֹבִים וַאֲרֻכִּים.
יְמֵי הַזִּקְנָה קָפְצוּ עָלַי בְּחֹזֶק יָד וְכֹחִי וּמֹחִי חָלָשׁ וְדַל, וְתַחֲלוּאוֹת וּתְלָאוֹת עַל תְּלָאוֹת וּכְאֵבִים וְצָרוֹת צְרוּרוֹת בְּלִי שִׁעוּר אֲשֶׁר סְבָבוּנִי, לֹא יִתְּנוּנִי לָבֹא בַּכְּתוּבִים כְּמוֹ שֶׁרָאוּי לָנוּ. וְאִם אָמְנָם הַגּוּפִים רְחוֹקִים אֲבָל הַנְּפָשׁוֹת קְרוֹבִים מְאֹד, כִּי אֲנַחְנוּ קְשׁוּרִים יַחַד בְּיִחוּדָא חֲדָא בְּשֹׁרֶשׁ נִשְׁמַת הַמַּנְהִיג הָאֱמֶת נַחַל נוֹבֵעַ שֶׁהוּא שֹׁרֶשׁ יַהֲדוּתֵנוּ וְכָל חִיּוּתֵנוּ נֶחָמָתֵנוּ וְתִקְוָתֵנוּ וְתִקְוַת כָּל עַם יִשְׂרָאֵל לְדוֹר דּוֹר לָנֶצַח. הוּא פּוֹדֵינוּ וְגוֹאֲלֵנוּ וּמַצִּילֵנוּ מִכָּל שׂוֹנְאֵינוּ לְדוֹר דוֹר לָנֶצַח.
אֵשׁ אַהֲבָתֵנוּ לֹא תִּכְבֶּה וְלֹא תָּמוּשׁ לְעוֹלָם וּלְנֶצַח נְצָחִים וּלְעוֹלְמֵי עוֹלָמִים. ה' יוֹדֵעַ תַּעֲלוּמוֹת לְבָבִי כִּי אֵשׁ אַהֲבָתִי אֵלֶיךָ תּוּקַד בְּלִבִּי עַד אֵין סוֹף, וְיוֹם וָלַיְלָה כָּל מַחְשְׁבוֹתַי עָלֶיךָ עַל טוֹבָתְךָ וִישׁוּעָתְךָ בְּגוּף וּבְנֶפֶשׁ, וּמִתְפַּלֵּל תָּמִיד שֶׁיָּאִיר ה' בְּלִבְּךָ אוֹר הָאֱמֶת אוֹר הֶחָדָשׁ פֶּלֶא הַפְּלָאוֹת אוֹר הָאוֹרוֹת הַנּוֹרָא מְאֹד נַחַל נוֹבֵעַ, אֲשֶׁר אַתָּה חָפֵץ בּוֹ וּמִשְׁתּוֹקֵק וְחוֹמֵד בִּכְלוֹת הַנֶפֶשׁ שֶׁיִּתְגַּלֶּה וְיִתְפַּרְסֵם בְּכָל הָעוֹלָם, כִּי תִּקּוּן הָעוֹלָם תָּלוּי רַק בָּזֶה.
אַהֲבָה הַפְּלִיאָה שֶׁעָשָׂה ה' בֵּינֵינוּ נוֹלְדָה בִּטְבֶרְיָה בְּיוֹם ט"ו בִּשְׁבַט תשי"ז, מֵאַהֲבָה וְהַיִּחוּד הַקָּדוֹשׁ הַזֶּה נוֹלַד לָנוּ בֵּן לְמַזָּל טוֹב וְקָרָאתָ שְׁמוֹ בְּיִשְׂרָאֵל 'אִבֵּי הַנָּחַל', עַל שֵׁם הַנַּחַל נוֹבֵעַ מְקוֹר חָכְמָה. הַבֵּן הַיָּקָר הַזֶּה הוּא חָשׁוּב וְחָבִיב מְאֹד בְּעֵינֵי אֱלֹקִים וְאָדָם. מֵהַבֵּן הַזֶּה נוֹלָד הַמְתָּקוֹת וִישׁוּעוֹת גְּדוֹלוֹת לִכְלַל יִשְׂרָאֵל, כַּיָּדוּעַ לְךָ קְצָת כַּמָּה וְכַמָּה חָבִיב וְחָמוּד הַבֵּן שֶׁלָּנוּ אֵצֶל גְּדוֹלֵי הַתּוֹרָה וְהַיִּרְאָה, אֲשֶׁר מְשַׁבְּחִים וּמַפְלִיאִים אוֹתוֹ בְּלִי שִׁעוּר כִּי הוּא מַרְבֶּה וּמְגַדֵּל כְּבוֹד ה' בָּעוֹלָם, וְכֻלָּם מִתְפַּלְּאִים עַל עִנְיַן הַקֶּשֶׁר שֶׁלָּנוּ שֶׁעַל-יָדוֹ נִתְגַּדֵּל וְנִתְקַדֵּשׁ כְּבוֹד ה' לְמַעְלָה וּלְמַטָּה וְאוֹמְרִים "אֶצְבַּע אֱלֹקִים הוּא".
אָחִי חֲבִיבִי, חֶמְדַּת לְבָבִי, הוֹד לִבִּי וְנַפְשִׁי, אֵינֶנִּי יָכוֹל לְהָזִיז אַהֲבָתִי וּתְשׁוּקָתִי וְגַעְגּוּעַי מֵאִתְּךָ אֲפִלּוּ שָׁעָה אַחַת, כִּי תָּלוּי בָּזֶה דְּבָרִים עֶלְיוֹנִים נֶעֱלָמִים וְנוֹרָאִים מְאֹד, שֶׁעַל-יְדֵי זֶה נִתְגַּדֵּל וְנִתְקַדֵּשׁ כְּבוֹד ה' וְשֵׁם הַצַּדִּיק הָאֱמֶת בְּכָל הָעוֹלָמוֹת.
דַּע, כִּי כָּל דִּבּוּר וְדִבּוּר שֶׁיָּצָא מִפִּי רַבֵּנוּ זַ"ל עוֹלִים עַד אֵין סוֹף וְיוֹרְדִים עַד תְּהוֹם רַבָּה, לְהָרִים וּלְהַגְבִּיהַּ כָּל הָעוֹלָם לַה' יִתְבָּרַךְ, אֲפִלּוּ הָרְחוֹקִים שֶׁנִּתְרַחֲקוּ מִקְּדֻשַּׁת הַתּוֹרָה לְגַמְרֵי וְיָרְדוּ פְּלָאִים לְתַכְלִית הַיְרִידָה שֶׁאֵין יְרִידָה לְמַטָּה מִמֶּנָּהּ, גַּם עֲלֵיהֶם הִגִּיעוּ רַחֲמָיו בַּדּוֹר הֶעָנִי הַזֶּה לְעוֹרְרָם וְלַהֲקִיצָם לְתָמְכָם וּלְסַעֲדָם, לְהַחְלִימָם וּלְרַפְּאוֹתָם וּלְהַעֲלוֹתָם לְתַכְלִית הָעֲלִיָה. אַשְׁרֵינוּ שֶׁזָּכִינוּ בְּדוֹרוֹתֵינוּ אֵלֶּה יוֹתֵר מִכָּל הַדּוֹרוֹת הַקּוֹדְמִים שֶׁהָיוּ מֵעֵת שֶׁבָּרָא ה' אֶת עוֹלָמוֹ. אַשְׁרֵי אָזְנֶיךָ וְאַשְׁרֵי עֵינֶיךָ אֲשֶׁר רָאִיתָ וְשָׁמַעְתָּ וְהֵבַנְתָּ אֶת כָּל זֶה, וְיוֹתֵר מִזֶּה נִזְכֶּה לֵידַע לֶעָתִיד בְּעֵת שֶׁאֱמֶת מֵאֶרֶץ תִּצְמַח.
מֵאֵת ה' הָיְתָה זֹאת, לִכְתֹּב לְךָ דִּבּוּרִים קְדוֹשִׁים אֵלּוּ שֶׁלֹּא עָלָה עַל דַּעְתִּי בִּתְחִלַּת הַכְּתִיבָה לְכָתְבָם.
זֶה עַכְשָׁו בָּא אֵלַי מִכְתָּבוֹ וּבִרְכָתוֹ הַלְּבָבִי וְנִתְּוַסֵּף לִי שִׂמְחָה עַל שִׂמְחָתִי שֶׁיֵּשׁ מִכְּתִיבַת דִּבּוּרִים קְדוֹשִׁים כָּאֵלּוּ שֶׁהֵם נֶעֱלָמִים וְנִסְתָּרִים כָּל-כָּךְ מֵהָעוֹלָם. שָׁנָה טוֹבָה וּמְאֻשָּׁרָה לוֹ וּלְבֵיתוֹ, וְיִזְכּוּ לִרְאוֹת הִתְגַּלּוּת הָאֱמֶת בָּעוֹלָם, וְיַאֲרִיכוּ יָמִים וְשָׁנִים עַל מַמְלַכְתּוֹ בְּרֹב טוּב.
דִּבְרֵי עַבְדּוֹ וְאוֹהֲבוֹ הַנֶּאֱמָן הַמְשָׁרְתוֹ בִּמְסִירוּת בְּכָל לֵב וָנֶפֶשׁ.
יִשְׂרָאֵל בֶּער אוֹדִיסֶר
<h2>קיא.</h2>
ב"ה, ח"י אֱלוּל תשל"א.
לִכְבוֹד מַחֲמַד עֵינִי הַשּׁוֹכֵן בְּלִבִּי תָּמִיד, הַנּוֹשֵׂא אֶת נַפְשׁוֹ אֶל נְתִיבֵי הַחָכְמָה שֶׁל הֶחָכָם הָאֱמֶת אָב לְכָל הַחֲכָמִים יְחִידֵי הַדּוֹרוֹת, הַנַּחַל נוֹבֵעַ, אֲשֶׁר בְּחָכְמתוֹ הַנּוֹרָאָה מֵאִיר עֵינֵי יִשְׂרָאֵל אֵיךְ לָצֵאת מֵהַחשֶׁךְ וּמִשֶּׁטֶף מֵימֵי הַמַּבּוּל שֶׁל כְּפִירוּת וֶאֱמוּנוֹת שֶׁל שְׁטוּת וְטָעוּת וְשָׁוְא וְשֶׁקֶר. בַּעֲבוּר זֶה בָּחַר בּוֹ ה' וְסִבֵּב סִבּוֹת רַבּוֹת וּפְלָאוֹת גְּדוֹלוֹת עַד שֶׁנִּתְבַּסֵּס וְנִתְבַּסֵּם הַחִבּוּר וְהַיִּחוּד הַקָּדוֹשׁ שֶׁלָּנוּ, אֲשֶׁר מִזֶּה נוֹלַד לָנוּ יֶלֶד פֶּלֶא הַנִּקְרָא 'אִבֵּי הַנָּחַל', שֶׁהַכֹּל מִתְפַּלְּאִים מִשְׁתָּאִים וּמִשְׁתּוֹמְמִים עָלָיו וּמְקַבְּלִין אוֹתוֹ בְּחִבָּה וְחֶדְוָה רַבָּה, כִּי הוּא מַשְׁקֶה אֶת יִשְׂרָאֵל מֵימֵי אֱמֶת הַנּוֹבְעִים מֵהַנַּחַל נוֹבֵעַ שֶׁמֵּהֶם תִּצְמַח הַגְּאֻלָּה בְּקָרוֹב. ה' יִכְתֹּב וְיַחְתֹּם אוֹתְךָ בְּשָׁנָה טוֹבָה וּמְתוּקָה, וִיחַבֶּרְךָ וִיקַשֶּׁרְךָ וִייַחֶדְךָ בְּהַמַּנְהִיג הָאֱמֶת נַחַל נוֹבֵעַ לְחַיִּים טוֹבִים אֲרֻכִּים בְּרִיאִים וְרַעֲנָנִים, אָמֵן.
בָּרוּךְ הַטּוֹב וְהַמֵּטִיב, בָּרוּךְ הַגּוֹמֵל חֲסָדִים טוֹבִים לְעַמּוֹ יִשְׂרָאֵל, אֲנַחְנוּ חַיָּבִים לְהוֹדוֹת וּלְהַלֵּל לַה' עַל כָּל הַטּוֹב אֲשֶׁר גָּמַל עִמְּךָ וְעִם כָּל יִשְׂרָאֵל, אֲשֶׁר שָׂם נַפְשְׁךָ בַּחַיִּים וְלֹא נָתַן לַמּוֹט רַגְלֶיךָ. ה' יוֹדֵעַ תַּעֲלוּמוֹת לֵב, הוּא יוֹדֵעַ כַּמָּה וְכַמָּה אֲנִי מִצְטַעֵר בְּצַעַרְךָ, וְאֶת הַתְּפִלּוֹת וְהַבְּכִיּוֹת אֲשֶׁר אֲנִי שׁוֹפֵךְ עָלֶיךָ לִפְנֵי בַּעַל הָרַחֲמִים שֶׁיָּחוּס וִירַחֵם עָלֶיךָ וְעַל עַמּוֹ יִשְׂרָאֵל וְיִשְׁלַח דְּבָרוֹ וִירַפֵּאֲךָ וְיַבְרִיאֲךָ בִּשְׁלֵמוּת לְחַיִּים טוֹבִים אֲרֻכִּים, חַיִּים אֲמִתִּיִּים, חַיִּים שֶׁל אֱמוּנָה וּתְשׁוּבָה שְׁלֵמָה, בְּכֹחַ וּזְכוּת כָּל הַצַּדִּיקִים וּבְרָאשָׁם הַמַּנְהִיג הָאֱמֶת שֶׁל הַדּוֹר הַזֶּה וְכָל הַדּוֹרוֹת הַבָּאִים, הוּא רַבֵּנוּ הַנּוֹרָא הַפֶּלֶא הָעֶלְיוֹן עַל כָּל עִלָּאִין, נַחַל נוֹבֵעַ מְקוֹר חָכְמָה, רַבֵּנוּ רַבִּי נַ נַחְ נַחְמָ נַחְמָן מֵאוּמָן.
אֲנִי סוֹמֵךְ עַצְמִי עַל מִדַּת טוּבְךָ וְרַחֲמֵי לִבְּךָ הַטּוֹב לְבַקֵּשׁ חֲנִינָה וּסְלִיחָה עַל שֶׁלֹּא כָּתַבְתִּי עַד הֵנָּה, כִּי אֲנִי חוֹלֶה וְסוֹבֵל כְּאֵבִים וְיִסּוּרִם עֲצוּמִים וְקָשִׁים וּמָרִים מְאֹד, וַאֲנִי סָגוּר בְּבֵיתִי וְאֵין לִי שׁוּם קֶשֶׁר עִם הָעוֹלָם, ה' יְרַחֵם וְיֹאמַר לְצָרוֹתֵינוּ דַּי. גַּם אוּלַי עָשִׂיתִי אֵיזֶה דָּבָר שֶׁלֹּא כַּהֹגֶן וּפָגַמְתִּי בִּכְבוֹדְךָ חַס וְשָׁלוֹם בִּבְלִי דַּעַת, נָא וְנָא שֶׁיִּסְלַח לִי בְּלֵב שָׁלֵם.
צָרִיךְ לְהִתְגַּבֵּר בְּכָל הַכֹּחוֹת לְהַרְחִיק הָעַצְבוּת וְלִהְיוֹת אַךְ שָׂמֵחַ תָּמִיד בָּזֶה שֶׁזָּכָה לֵידַע מִסּוֹד גְּדֻלַּת רַבֵּנוּ אוֹר הָאוֹרוֹת, הַפֶּלֶא הַנּוֹרָא הַגָּנוּז וְנֶעֱלָם מִכָּל הָעוֹלָמוֹת, נַחַל נוֹבֵעַ מְקוֹר חָכְמָה, שֶׁהוּא רְפוּאָה לְכָל מִינֵי חוֹלַאַת בְּגוּף וּבְנֶפֶשׁ.
אֲנִי מִתְגַּעְגֵּעַ בִּכְלוֹת הַנֶּפֶשׁ לִרְאוֹת נוֹעַם פָּנָיו, וּבִפְרַט בְּעֶרֶב רֹאשׁ הַשָּׁנָה כְּמִנְהָגִי בְּכָל שָׁנָה. דִּבְרֵי עַבְדְּךָ וְאוֹהַבְךָ בְּכָל לֵב הַמִּתְפַּלֵּל תָּמִיד עַל שְׁלוֹמְךָ וּבְרִיאוּתְךָ וְטוֹבָתְךָ בָּזֶה וּבַבָּא.
יִשְׂרָאֵל דֹּב אוֹדֶסֶר
<h2>קיב.</h2>
ב"ה, כ"ג אֱלוּל תשל"א.
לִכְבוֹד חֶמְדַּת לִבִּי וַעֲטֶרֶת רֹאשִׁי, הַנּוֹשֵׂא אֶת נַפְשׁוֹ אֶל הַחָכְמָה הַנּוֹרָאָה הַגְּנוּזָה שֶׁל הַנַּחַל נוֹבֵעַ מְקוֹר חָכְמָה אֲשֶׁר הִבְטִיחַ לָנוּ שֶׁעַל-יָדוֹ לֹא תִּשְׁתַּכַּח הַתּוֹרָה מִיִּשְׂרָאֵל. שָׁנָה טוֹבָה וּמְבֹרָכָה בְּחַיִּים טוֹבִים וַאֲרֻכִּים.
אֲהוּבִי אָחִי, לִבִּי וְנִשְׁמָתִי, חֲזַק וֶאֱמַץ וּשְׂמֹחַ תִּשְׂמַח בְּכָל עֹז וְשִׂמְחָה שֶׁאֵין לָהּ קֵץ בִּגְדֻלַּת חַסְדֵּי ה' אֲשֶׁר גָּמַל עָלֶיךָ, שֶׁזָּכִיתָ לְמַתָּנָה טוֹבָה כָּזֹאת לֵידַע וּלְהַאֲמִין בְּהַמַּנְהִיג הָאֱמֶת נַחַל נוֹבֵעַ אֲשֶׁר בִּזְכוּתוֹ וְכֹחוֹ הַנּוֹרָא מְאֹד בְּוַדַּאי לֹא יַעֲזֹב ה' אוֹתְךָ לֹא בָּעוֹלָם הַזֶּה וְלֹא בְּעָלְמָא דְּאָתֵי, כִּי הוּא הוֹלֵךְ לְפָנֵינוּ, כְּמוֹ שֶׁאָמַר קֹדֶם הִסְתַּלְּקוּתוֹ, אַז אִיךְ גֵיי פַאר אַייךְ וָאס הָאט אִיר זוּ זָארְגִין (מֵאַחַר וַאֲנִי הוֹלֵךְ לִפְנֵיכֶם, מַה לָּכֶם לִדְאֹג). אַשְׁרֵינוּ, מַה טּוֹב חֶלְקֵנוּ שֶׁבָּאנוּ לָעוֹלָם בְּעֵת כָּזֹאת שֶׁנִּתְגַּלָּה בּוֹ אוֹר הָאוֹרוֹת צַח הַצַּחְצָחוֹת, פֶּלֶא פְּלָאוֹת כָּזֶה שֶׁהוּא כָּל עִקַּר יְסוֹד וְשֹׁרֶשׁ חִיּוּתֵנוּ וְתִקְוָתֵנוּ וְנֶחָמָתֵנוּ בָּזֶה וּבַבָּא.
חֲרָדָה וְחַלְחָלָה אֲחַזַתְנִי עַד מְאֹד מֵרֹב צַעַר, וּמְרִירוּת לִבִּי עַד לֶב הַשָּׁמַיִם יַגִּיעַ, בִּרְאוֹתִי כִּי אַחֲרֵי כָּל הַטּוֹבוֹת וּפְלָאוֹת גְּדוֹלוֹת וְנוֹרָאוֹת אֲשֶׁר הִפְלִיא עִמָּנוּ אֲדוֹן הַנִּפְלָאוֹת לְהוֹדִיעֵנוּ מֵאוֹר חָדָשׁ כָּזֶה, נַחַל נוֹבֵעַ, שֶׁהוּא פֶּלֶא נוֹרָא עִלָּאָה דְּעִלָּאָה הָעוֹלֶה עַל כָּל הַפְּלָאוֹת שֶׁל כָּל הַדּוֹרוֹת שֶׁהָיוּ מִיּוֹם בְּרִיאַת הָעוֹלָם, אַף-עַל-פִּי כֵן אַחֲרֵי כָּל זֶה חָדַר לְתוֹךְ תְּחוּמֵנוּ רוּחַ סְעָרָה וְעָנָן גָּדוֹל, שֶׁהוּא הוּא הַשָּׂטָן שַׂר הַטַּבָּחִים שֶׁחוֹתֵר וְאוֹרֵב לִטְבֹּחַ וְלִשְׁחֹט אֶת הָאָדָם מִשְּׁנֵי הָעוֹלָמוֹת, וְרוֹצֶה לְהַפְרִיד בְּרִית אַהֲבָתֵנוּ וּלְקַלְקֵל וּלְבַטֵּל חַס וְשָׁלוֹם קֶשֶׁר חָזָק וְנְִצִחי כָּזֶה, אֲשֶׁר שָׂם ה' בֵּינֵינוּ (לְטוֹבָתֵנוּ וּלְטוֹבַת כָּל יִשְׂרָאֵל בְּכָל מָקוֹם שֶׁהֵם). כִּי הוּא לוֹטֵשׁ עֵינָיו וְחוֹרֵק שִׁנָּיו עַל כָּל מִי שֶׁרוֹצֶה לְהִכָּנֵס בְּהֵיכָלָא דְּמַלְכָּא מֶלֶךְ יִשְׂרָאֵל וְגוֹאֲלוֹ לְדוֹר דּוֹר נַחַל נוֹבֵעַ. וְדַע אָחִי, שֶׁאֲנַחְנוּ צְרִיכִים רַחֲמִים רַבִּים שֶׁנִּזְכֶּה לַעֲמֹד עַל נַפְשֵׁינוּ לִלְחֹם עִם הַשָּׂטָן הַמְקַטְרֵג בְּכֹחַ וּגְבוּרָה גְּדוֹלָה, לְהַכְנִיעוֹ לְשַׁבְּרוֹ וּלְבַטְּלוֹ בְּתַכְלִית הַבִּטּוּל. מִי יִתֵּן עֵינַי מְקוֹר דִּמְעָה וְאֶבְכֶּה יוֹמָם וָלַיְלָה עַל עֲווֹנוֹתֵינוּ וּפְשָׁעֵינוּ הָרַבִּים וְהָעֲצוּמִים שֶׁגָּרְמוּ הַצָּרָה הַמָּרָה הַזֹּאת הַנּוֹגֵעַ לָנוּ וּלְכָל יִשְׂרָאֵל, עַד שֶׁיִּתְהַפְּכוּ עֲווֹנוֹתֵינוּ לִזְכֻיּוֹת בְּכֹחַ רַבֵּנוּ הַנַּחַל נוֹבֵעַ, וְנִזְכֶּה לְהִתְחַדֵּשׁ לְהִתְאַחֵז וּלְהִתְאַחֵד יַחַד בְּאַהֲבָה בֶּאֱמֶת וּבְלֵב שָׁלֵם בְּהַמַּנְהִיג הָאֱמֶת הַגָּנוּז וְצָפוּן.
דִּבְרֵי עַבְדּוֹ וְאוֹהֲבוֹ הַנֶּאֱמָן הַמְשָׁרְתוֹ בִּמְסִירוּת בְּכָל לֵב וָנֶפֶשׁ.
יִשְׂרָאֵל בֶּער אוֹדִיסֶר
<h2>קיג.</h2>
ב"ה, ז' נִיסָן תשל"ב יְרוּשָׁלַיִם.
לִכְבוֹד עֲטֶרֶת רֹאשִׁי וַעֲטֶרֶת הָאֱמֶת עָטַר לְרֹאשׁוֹ, אֲשֶׁר בּוֹ בָּחַר ה' מִכָּל יִשְׂרָאֵל וְהֵעִיר אֶת רוּחוֹ וְהִבְעִיר אֶת לְבָבוֹ כְּאֵשׁ בּוֹעֶרֶת לְהַבְעִיר וּלְהַדְלִיק לֵב יִשְׂרָאֵל אֶל הַנַּחַל נוֹבֵעַ, אֲשֶׁר בְּגֹדֶל כֹּחוֹ כָּל יִשְׂרָאֵל יִתַּקְּנוּ בִּשְׁלֵמוּת וְיִתְהַפְּכוּ כֻּלָּם לַה' יִתְבָּרַךְ, אֲפִלּוּ הָרְחוֹקִים לְגַמְרֵי יֵדְעוּ אֶת ה' וְיִתְּנוּ לוֹ כֶּתֶר מְלוּכָה. בְּרָכָה וְשָׁלוֹם וְחַיִּים אֵין קֵץ.
כָּל יְמֵי חַיָּי לֹא יַסְפִּיקוּ לְרַנֵּן בְּרִנּוּנִים וּלְזַמֵּר לִפְנֵי ה' כָּל הַיּוֹם וְכָל הַלַּיְלָה וּלְהַלֵּל לַה' עַל גֹּדֶל נוֹרְאוֹת חַסְדּוֹ וְנִפְלְאוֹתָיו שֶׁעָשָׂה עִמָּדִי, אֲשֶׁר נָתַן לִי חֵן אֱמֶת וְאַהֲבַת אֱמֶת וְרַחֲמִים גְּדוֹלִים בְּלִבּוֹ הַחַם וְהַנָּעִים לַעֲמֹד בְּעֶזְרִי וְלִלְחֹם בַּעֲדִי בְּחֵרוּף נֶפֶשׁ מִלְחָמָה חֲזָקָה שֶׁיִּהְיֶה לִי מְקוֹם מִקְדָּשׁ לַעֲבֹד בּוֹ עֲבוֹדַת הַקֹּדֶשׁ, תּוֹרָה וּתְפִלָּה וְהִתְבּוֹדְדוּת וְשִׂיחָה בֵּינִי לְבֵין קוֹנִי וְכוּ'. וְעַתָּה אַחֲרֵי כָּל הַטּוּב וְהַחֶסֶד הַנּוֹרָא הַזֶּה אֲשֶׁר עָשִׂיתָ עִמָּדִי, אָשִׂיחָה וְאֶעֶלְצָה לְבַשֶּׂרְךָ בְּשׂוֹרָה טוֹבָה וּמַזָּל טוֹב מֵהַיְשׁוּעָה הַחֲדָשָׁה וְהַפְּלִיאָה מְאֹד שֶׁנּוֹלְדָה לָנוּ בִּטְבֶרְיָא בְּלֵיל פּוּרִים לִפְנֵי קְרִיאַת הַמְּגִלָּה, כִּי הָרַב הָרָאשִׁי מִטְּבֶרְיָא עָשָׂה בַּקָּשָׁתוֹ וּרְצוֹנוֹ בִּשְׁלֵמוּת וּבְלֵב שָׂמֵחַ, הוּא הִזְמִין אוֹתִי לְבֵיתוֹ וְכִבֵּד אוֹתִי בְּיוֹתֵר וְאָמַר לִי, דַּע שֶׁאֲנִי נוֹתֵן לְךָ מַתָּנָה לְכָל יְמֵי חַיֶּיךָ חֶדֶר הֲכִי נָאֶה וְיָפֶה בְּקוֹמָה ג' בַּבִּנְיָן הֶחָדָשׁ שֶׁל הַיְשִׁיבָה עַל צִיּוּן הַתַּנָּא רַבִּי מֵאִיר בַּעַל הַנֵּס. גַם מִטָּה וּמִזְרָן חָדָשׁ וְכִסֵּא וַאֲרוֹן סְפָרִים. וְהוּא בֵּרֵךְ אוֹתְךָ בְּהִתְעוֹרְרוּת וְהִתְלַהֲבוּת גָּדוֹל עַל שֶׁזִּכָּה אוֹתוֹ בְּדָבָר גָּדוֹל כָּזֶה, וְאָמַר בְּרֶתֶת הַפָּסוּק "אַשְׁרֵי הָעָם שֶׁכָּכָה לוֹ", שֶׁיֵּשׁ אִישׁ חֶסֶד כָּזֶה בַּעַל נְשָׁמָה נְעִימָה וַחֲסִידָה כָּזֹאת, וְהוּא מְכַוֵּן אֶת זֶה בְּכָל פַּעַם שֶׁמַּגִּיעַ לְהַפָּסוּק "אַשְׁרֵי הָעָם שֶׁכָּכָה לוֹ".
מִי יוּכַל לְמַלֵּל וּלְבָאֵר גֹּדֶל הַפְלָגַת עֶרֶךְ מִצְוָה אֲצִילָה וְנֶחְמָדָה זוֹ שֶׁעַל-יָדָהּ נִתְגַּדֵּל וְנִתְיַקֵּר כְּבוֹד ה', וְנַעֲשָׂה מִמֶּנָּהּ שַׁעֲשׁוּעִים נוֹרָאִים וְנַחַת גָּדוֹל לַה' יִתְבָּרַךְ בְּכָל הָעוֹלָמוֹת. אִלְמָלֵא לֹא בָּאתָ לְעַלְמָא אֶלָּא בִּשְׁבִיל זֶה לְבַד - דַּי. מַה טּוֹב חֶלְקְךָ וּמַה נָּעִים גּוֹרָלְךָ בָּזֶה וּבַבָּא, אַשְׁרֶיךָ שֶׁזָּכִיתָ לְכָךְ. הַדָּבָר הַפֶּלֶא הַזֶּה נִתְוַדַּע וְנִתְפַּרְסֵם וְעָשָׂה רַעַשׁ גָּדוֹל בְּכָל הָעִיר טְבֶרְיָא וְכֻלָּם מְהַלְּלִים וּמַפְלִיאִים וּמְבָרְכִים אֶת כְּבוֹדוֹ בְּכָל לְבָבָם וְנַפְשָׁם. תְּשׂוּאַת חֵן חֵן הַרְבֵּה וְרֹב תּוֹדוֹת וּבְרָכוֹת מְעֻמְקָא דְּלִבָּא עַל הַחֶסֶד הַזֶּה וְעַל כָּל הַטּוֹבוֹת וְהַחֲסָדִים הָרַבִּים הַגּוֹמֵל עִמִּי בְּכָל כֹּחוֹ בְּכָל פַּעַם בְּכָל עֵת, יְשַׁלֵּם ה' פָּעֳלוֹ הַטּוֹב וְיַמְשִׁיךְ עָלָיו וְעַל בֵּיתוֹ יְשׁוּעָה וְרַחֲמִים וְשָׁלוֹם וְחַיִּים טוֹבִים אֲרֻכִּים שֶׁל הַבֶּעטְלֶירְס הַקְּדוֹשִׁים וְנוֹרָאִים מְאֹד. אִם הָיִיתָ יוֹדֵעַ מְעַט מִזְּעֵיר כַּמָּה וְכַמָּה הֶחֱיֵתָ אוֹתִי עִם הַבָּתִּים הַקְּדוֹשִׁים הָאֵלּוּ אֲשֶׁר יָגַעְתָּ וְטָרַחְתָּ עֲלֵיהֶם כָּל-כָּךְ כְּדֵי שֶׁאוּכַל לַעֲבֹד ה' בֶּאֱמֶת בְּלֵב שָׁלֵם, בְּוַדַּאי הָיִיתָ שָׂמֵחַ וְחָזָק לָרוּץ בְּכָל כֹּחֲךָ אֶל הַמַּנְהִיג הָאֱמֶת נַחַל נוֹבֵעַ, שֶׁהוּא משֶׁה מָשִׁיחַ שֶׁעוֹסֵק גַּם עַכְשָׁו לְהַעֲלוֹתֵנוּ אֲפִלּוּ מִשְּׁמַד לְרָצוֹן. וַה' יִתְבָּרַךְ יִתֵּן לָכֶם פֶּסַח כָּשֵׁר וְשָׂמֵחַ, וְנָגִילָה וְנִשְׂמְחָה בּוֹ.
עַבְדּוֹ וְאוֹהֲבוֹ הַנֶּאֱמָן, הַקָּשׁוּר בְּלִבּוֹ בְּקִשּׁוּרָא וְיִחוּדָא חַדָּא בְּרַחִימוּתָא וַחֲבִיבוּתָא סָגֵי (בקשר וחיבור אחד באהבה וחביבות רבה) לָעַד וּלְעוֹלְמֵי עוֹלָמִים, הַזּוֹכְרוֹ וּמַזְכִּירוֹ תָּמִיד לִפְנֵי ה' לִבְרָכָה וְשָׁלוֹם וְחַיִּים אֵין קֵץ.
יִשְׂרָאֵל בֶּער אוֹדִיסֶר
<h2>קיד.</h2>
ב"ה, כ"ד סִיוָן תשל"ב.
לַאֲהוּבִי אָחִי יַקִּירִי וַחֲבִיבִי לִבִּי וְנִשְׁמָתִי, אֲשֶׁר ה' מִשְׁתַּעֲשֵׁעַ בּוֹ וּמִתְפָּאֵר בּוֹ בְּכָל הָעוֹלָמוֹת. ה' יִשְׁמְרֵהוּ מִכָּל רַע, מִכָּל מַחֲלָה וּכְאֵב, וִירַפֵּא אוֹתוֹ וְאֶת בֵּיתוֹ מְהֵרָה בִּשְׁלֵמוּת לְאֹרֶךְ יָמִים וְשָׁנִים טוֹבִים אֲמִתִּיִּים, אָמֵן.
נָא וְנָא לָדוּן אוֹתִי לְכַף זְכוּת וְלֹא יִהְיֶה לְךָ עָלַי קְפֵידָא וְטִינָא כְּלָל עַל זֶה שֶׁלֹּא הֵשַׁבְתִּי לְךָ עַל כָּל מִכְתָּבֶיךָ הַיְקָרִים וְהַנְּעִימִים לִי מְאֹד בְּלִי שִׁעוּר. וְהִנֵּה אַחֲרֵי חַג הַפֶּסַח הֶעָבַר בָּאתִי לְבֵיתִי וּמָצָאתִי שְׁנֵי מִכְתָּבֶיךָ הַיְקָרִים לִי מִכָּל הוֹן, וְקָרָאתִי אוֹתָם בְּאַהֲבָה וּבְשִׂמְחָה רַבָּה וַעֲצוּמָה, וְתֵכֶף הִתְפַּלַּלְתִּי עָלֶיךָ וְעַל בֵּיתְךָ שֶׁיְרַחֵם ה' עֲלֵיכֶם וְיַמְתִּיק וִיבַטֵּל מִכֶּם כָּל הַצַּעַר וְהַיִּסּוּרִים הָעוֹבְרִים עֲלֵיכֶם וְיִתֵּן לָכֶם רְפוּאָה וִישׁוּעָה בְּכָל הָעִנְיָנִים בַּגּוּף וּבַנֶּפֶשׁ. וְדַע אָחִי חֲבִיבִי, כִּי יֵשׁ לִי נַחַת גָּדוֹל בְּכָל פַּעַם שֶׁאֲנִי זוֹכֶה לִרְאוֹת כְּתַב יָדְךָ כִּי כָּל דִּבּוּרֶיךָ יוֹצְאִים מִלִּבְּךָ בֶּאֱמֶת, וַאֲנִי רוֹאֶה בָּהֶם כִּי ה' יִתְבָּרַךְ חָנַן אוֹתְךָ וְנָתַן לְךָ לֵב מֵבִין דָּבָר מִתּוֹךְ דָּבָר וְכֵלִים יָפִים יְקָרִים מִפָּז, כְּדֵי שֶׁתּוּכַל לְקַבֵּל בָּהֶם הָאוֹר הַגָּנוּז וְהַצָּפוּן שֶׁנִּמְצָא עַכְשָׁו בְּיָמֵינוּ בָּעוֹלָם הָעוֹלֶה עַל כָּל הָאוֹרוֹת הַפְּלָאוֹת שֶׁהָיוּ מֵעֵת בְּרִיאַת הָעוֹלָם, הוּא רַבֵּנוּ הַנּוֹרָא נַחַל נוֹבֵעַ שֶׁהוֹדִיעַ לָנוּ כִּי הוּא הַמַּנְהִיג הָאֲמִתִּי בְּדוֹרֵנוּ זֶה וּבְכָל הַדּוֹרוֹת הַבָּאִים, וְהוּא יָכוֹל לְהוֹצִיאֵנוּ וּלְהַעֲלוֹת כָּל הָעוֹלָם מִכָּל הַיְרִידוֹת וְהַחֲשֵׁכוֹת וְהַטֻּמְאוֹת וְהַזֻּהֲמוֹת וּלְתַקֵּן כָּל הָעוֹלָם וּלְהַחֲזִיר כֻּלָּם לַה' וּלְתּוֹרָתוֹ, אֲפִלּוּ הָרְחוֹקִים לְגַמְרֵי מִקְּדֻשַּׁת הַתּוֹרָה וַאֲפִלּוּ אֻמּוֹת הָעוֹלָם, שֶׁיֵּדְעוּ כֻּלָּם אֶת ה' וּלְעָבְדוֹ שְׁכֶם אֶחָד.
כָּל דִּבּוּר וְדִבּוּר שֶׁיָּצָא מִפִּי רַבֵּנוּ הַנּוֹרָא יוֹרְדִים לְמַטָּה לְמַטָּה עַד עִמְקֵי תְּהוֹם תַּחְתִּית, וּמַעֲלֶה הַכֹּל לְמַעְלָה לְמַעְלָה מִשְּׁמֵי הַשָּׁמַיִם. מִי יַעֲרֹךְ שִׁבְחָם, מִי יְסַפֵּר נוֹרָאוֹת גְּדֻלָּתָם, אֵין דֻּגְמָתָם.
הַמִּתְפַּלֵּל עַל שְׁלוֹמוֹ וִישׁוּעָתוֹ בְּכָל יוֹם וּבְכָל עֵת וּבְכָל שָׁעָה.
יִשְׂרָאֵל דֹּב אוֹדֶעסֶר
<h2>קטו.</h2>
ב"ה, ו' אֲדָר א', תשל"ג.
לִכְבוֹד בַּת עֵינִי וְלִבִּי, אֲשֶׁר לֵב נָבוֹן נָתַן לוֹ ה' לְהָבִין סוֹד נוֹרְאוֹת גְּדֻלַּת הַנַּחַל נוֹבֵעַ שֶׁגִּלָּה חֲדָשׁוֹת פְּלָאוֹת גְּדוֹלוֹת עַד אֵין חֵקֶר, אֲשֶׁר בָּהֶם יוֹצִיאֵנוּ מִתּוֹךְ עֹמֶק הַיְרִידָה וְהַהַסְתָּרָה וִיתַקֵּן הַכֹּל בִּשְׁלֵמוּת. יִשָּׂא בְּרָכָה וִישׁוּעָה מֵאֵת ה', אָמֵן.
אֵשׁ אַהֲבָתִי אֵלֶיךָ הַבּוֹעֵר בְּלִבִּי תָּמִיד תּוּקַד וְלֹא תִּכְבֶּה לְעוֹלָם. מַיִם רַבִּים אַדִּירִים לֹא יוּכְלוּ לְכַבּוֹתָהּ חַס וְשָׁלוֹם. אֲנַחְנוּ צְרִיכִים לִהְיוֹת תָּמִיד בְּיַחַד אֲפִלּוּ כְּשֶׁאֵין אָנוּ רוֹאִים זֶה אֶת זֶה, כִּי הַגּוּפִים רְחוֹקִים אֲבָל הַנְּפָשׁוֹת קְרוֹבִים מְאֹד, כִּי אֲנַחְנוּ קְשׁוּרִים יַחַד בְּהָאֱמֶת הָאֲמִתִּי הַנַּחַל נוֹבֵעַ, שֶׁהוּא כָּל תִּקְוָתֵנוּ וְחִיּוּתֵנוּ לְדוֹר דוֹר לָנֶצַח.
מַה מְּאֹד צַר לִי עָלֶיךָ אָחִי חָבִיבִי עַל גֹּדֶל צַעֲרְךָ מִמַּחֲלַת אִשְׁתְּךָ הַיְקָרָה, שֶׁתִּחְיֶה. אֲנִי מַרְגִּישׁ צַעַרְךָ בְּעִמְקֵי לְבָבִי כִּי צָרָתְךָ הִיא צָרָתִי. אֲנִי מִתְפַּלֵּל תָּמִיד בְּכָל תְּפִלָּה וּבְכָל עֵת רָצוֹן עַל שְׁלוֹמְכֶם וְטוֹבַתְכֶם בַּגּוּף וּבַנֶּפֶשׁ, וּבִפְרָט עַכְשָׁו מִיּוֹם שֶׁשָּׁמַעְתִּי מַחֲלַת אִשְׁתְּךָ הַיְקָרָה, אֲנִי מִתְאַמֵּץ בְּכָל כֹּחִי לְהִתְפַּלֵּל עַל רְפוּאָתָהּ בִּמְהֵרָה. בַּעַל הָרַחֲמִים הַשּׁוֹמֵעַ תְּפִלַּת כָּל פֶּה יִשְׁמַע תְּפִלָּתִי וִירַחֵם עָלֶיהָ וְיִשְׁלַח דְּבָרוֹ וִירַפֵּא אוֹתָהּ מְהֵרָה וְיוֹסִיף עֲלֵיכֶם שְׁנוֹת חַיִּים טוֹבִים וּבְרִיאִים, וּתִזְכּוּ לִרְאוֹת מְהֵרָה בְּתִפְאֶרֶת הִתְגַּלּוּת אוֹר הָאֱמֶת אוֹר הֶחָדָשׁ נַחַל נוֹבֵעַ מְקוֹר חָכְמָה, הָעוֹלֶה עַל כָּל הָאוֹרוֹת הַגְּדוֹלִים שֶׁהָיוּ וְשֶׁיִּהְיוּ, וְשֶׁהוּא יִגְמֹר לְתַקֵּן הָעוֹלָם וְיַחֲזִיר כֻּלָּם לַמּוּטָב.
בְּחֹדֶשׁ חֶשְׁוָן נִכְנַסְתִּי לְבֵית חוֹלִים הֲדָסָּה וְעָבַרְתִּי שָׁלשׁ נִתּוּחִים וְהָיִיתִי בְּסַכָּנָה גְּדוֹלָה, וּבְגֹדֶל חַסְדֵי ה' בְּנֵס וָפֶלֶא יָצָאתִי בְּשָׁלוֹם. שָׁמוּר בְּלִבִּי כָּל הַטּוֹבוֹת אֲשֶׁר הֵטַבְתָּ עִמָּדִי מֵאָז וּמִקֶּדֶם עַד הֵנָּה, וְשָׁמוּר וְחָתוּם בְּאוֹצַר הַמֶּלֶךְ לְנֶצַח נְצָחִים. אַלְפֵי תּוֹדוֹת וּתְשׂוּאוֹת חֵן מֵעִמְקֵי לְבָבִי, יְשַׁלֵּם ה' פָּעֳלוֹ הַטּוֹב וְיִתְּנֵהוּ לְחֶסֶד וּלְרַחֲמִים לְפָנָיו תָּמִיד, וִימַלֵּא כָּל חָפְצוֹ לְטוֹבָה, וִירַחֵם וְיִתֵּן מְהֵרָה רְפוּאָה שְׁלֵמָה לְרַעְיָתוֹ הַיְקָרָה, אָמֵן כֵּן יְהִי רָצוֹן.
הַרְבֵּה עוֹלָמוֹת רוֹעֲשִׁים וּמִזְדַּעְזְעִין מִפְּעֻלָּתוֹ הַפְּלִיאָה בְּהוֹצָאָתוֹ הַסֵּפֶר הַקָּדוֹשׁ 'אִבֵּי הַנָּחַל'. גְּדוֹלֵי תּוֹרָה מְצֻיָּנִים נִתְקָרְבוּ עַל-יָדוֹ וְעָשָׂה בַּעֲלֵי תְּשׁוּבָה אֲמִתִּיִּים הַרְבֵּה. יֵשׁ לָנוּ לִשְׂמֹחַ מְאֹד בָּזֶה, אַשְׁרֶיךָ וְאַשְׁרֵי חֶלְקְךָ שֶׁזָּכִיתָ לְכָךְ.
אוֹהַבְךָ הַנֶּאֱמָן הַמִּתְפַּלֵּל תָּמִיד עַל שְׁלוֹמְךָ וְטוֹבָתְךָ בָּזֶה וּבַבָּא.
יִשְׂרָאֵל בֶּער אוֹדִיסֶר
<h2>קטז.</h2>
ב"ה, יוֹם א' כ"ו אֱלוּל תשל"ג.
לִכְבוֹד מַחְמַד עֵינִי וְלִבִּי, אֲשֶׁר זָכָה לְהָבִין וְלִטְעֹם נֹעַם סוֹד נוֹרָאוֹת גְּדוּלַת אֲדוֹנֵנוּ נַחַל נוֹבֵעַ הַהוֹלֵךְ לְפָנֵינוּ לְהַצִּילֵנוּ מִפַּח יוֹקְשִׁים וּלְתַקֵּן וּלְרַפְּאוֹת נַפְשֵׁנוּ בִּשְׁלֵמוּת. שָׁנָה טוֹבָה וּמְבֹרָכָה מִמְּקוֹר הַבְּרָכָה בְּכָל הַיְשׁוּעוֹת בַּגּוּף וָנֶפֶשׁ, לְחַיִּים טוֹבִים אֲרֻכִּים וּלְשָׁלוֹם אֵין קֵץ.
מִן הַמֵּיצָר הֲרִימוֹתִי קוֹלִי וָאֶקְרָא אֵלֶיךָ מֵעִמְקֵי לֵב נָמֵס וְנִשְׁבָּר, וְכָל עַצְמוֹתַי צוֹעֲקִים אֵלֶיךָ. אָנָּא אָחִי, עוֹרְרָה נָא מֵחָדָשׁ אַהֲבָתְךָ הַחֲזָקָה אֲשֶׁר אַהֲבְתָּנִי בֶּאֱמֶת בְּכָל חִבָּה וְאַחֲוָה, וְעָשִׂיתָ עִמָּדִי חֲסָדִים נִפְלָאִים בִּמְסִירַת נֶפֶשׁ עָצוּם בְּלִי שִׁעוּר וּבְלִי גְּבוּל. וּבְכֵן אֲבַקֵּשׁ וְאֶתְחַנֵּן מִכְּבוֹד מַעֲלָתוֹ הָרָם שֶׁיִּתְנַהֵג עִמִּי גַּם עַכְשָׁו בְּמִדַּת טוּבוֹ וְעַנְוְתָנוּתוֹ לִפְנִים מִשּׁוּרַת הַדִּין וְיָדִין אוֹתִי לְכַף זְכוּת וְיִמְחֹל וְיִסְלַח לִי מְחִילָה גְּמוּרָה עַל כָּל אַשְׁמוֹתַי, וְלֹא יֵרַע בְּעֵינָיו וְלֹא יֶחֱרֶה אַפּוֹ עָלַי כְּלָל עַל שׁוּם דְּבַר אַשְׁמָה, רַק לְקַיֵּם בִּי בְּרֹגֶז רַחֵם תִּזְכֹּר, כִּי אֵין אָדָם נִתְפָּס עַל צַעֲרוֹ, כִּי מֵעֵת שֶׁעָבַרְתִּי הַנִּתּוּחַ אֲנִי חוֹלֶה גָּדוֹל בְּיוֹתֵר בְּכָל גּוּפִי בְּכָל אֵיבָרַי, וּמְיֻסָּר בְּיִסּוּרִים וּכְאֵבִים קָשִׁים וּמָרִים בְּלִי שִׁעוּר, לֹא עָלֶיךָ. אֲנִי שׁוֹכֵב כִּמְעַט תָּמִיד בַּמִּטָּה וְאֵין לִי שׁוּם קֶשֶׁר עִם הָעוֹלָם, רַק אֲנִי שׁוֹפֵךְ אֶת לִבִּי לִפְנֵי ה' יִתְבָּרַךְ בְּהִתְבּוֹדְדוּת בְּדִבּוּרִים חַמִּים שֶׁיְּרַחֵם עָלֵינוּ וְיוֹשִׁיעֵנוּ בְּתוֹךְ כְּלַל יִשְׂרָאֵל.
נָא וְנָא הִתְגַּבֵּר בְּכֹחַ חָכְמָתְךָ וְשִׂכְלְךָ הַיָּשָׁר לִלְחֹם וּלְהַכְנִיעַ הַשָּׂטָן הַמְקַטְרֵג, שֶׁלֹּא יוּכַל לְקַטְרֵג וְלִמְשֹׁל עָלֵינוּ, לְהַפְרִיד בֵּינֵינוּ חַס וְשָׁלוֹם, כִּי זֶה נֵזֶק גָּדוֹל לָנוּ וְכוּ', כִּי כָּל תִּקּוּנֵנוּ וְתִקְוָתֵנוּ וְתִקּוּן הַרְבֵּה נְפָשׁוֹת תָּלוּי בָּזֶה.
דִּבְרֵי עַבְדּוֹ וְאוֹהֲבוֹ הַנֶּאֱמָן הַמְשָׁרְתוֹ בִּמְסִירוּת בְּכָל לֵב וָנֶפֶשׁ.
יִשְׂרָאֵל בֶּער אוֹדִיסֶר
<h2>קיז.</h2>
ב"ה, יום ב' פָּרָשַׁת תָּבוֹא עַל רֹאשׁ הַשָּׁנָה אֶל הַמָּקוֹם אֲשֶׁר בָּחַר ה' לְעַם סְגֻלָּתוֹ.
לִכְבוֹד בַּת עֵינִי וְלִבִּי, שֶׁהִשְׁקִיעַ כָּל מֹחוֹ וְלִבּוֹ בְּיַם הַחָכְמָה שֶׁל הַצַּדִּיק הָאֱמֶת הַמְנַחֵם וּמְחַזֵּק וּמְעוֹרֵר וּמֵקִיץ אוֹתָנוּ בְּקוֹל ה' חוֹצֵב לַהֲבוֹת אֵשׁ, וּמְגַלֶּה וּמֵאִיר לָנוּ אוֹר הַדַּעַת לֵידַע כִּי עֲדַיִן ה' עִמָּנוּ וְאֶצְלֵנוּ וְקָרוֹב לָנוּ מְאֹד בְּכָל מָקוֹם שֶׁהוּא. שָׁנָה טוֹבָה וּמְבֹרָכָה בְּחַיִּים טוֹבִים אֲמִתִּיִּים וְנִצְחִיִּים לְךָ וּלְבֵיתְךָ.
לִבִּי יַקִּירִי, חוּס וַחֲמֹל עַל נַפְשְׁךָ הַיְקָרָה וְעַל רִבְבוֹת רִבְבוֹת עוֹלָמוֹת בְּלִי שִׁעוּר הַתְּלוּיִים בְּנַפְשְׁךָ, וְאַל תִּשְׁמַע לְשׁוּם דְּחִיּוֹת שֶׁבָּעוֹלָם שֶׁרוֹצִים לְהַפְרִידְךָ מֵהַקִּבּוּץ הַקָּדוֹשׁ בְּרֹאשׁ הַשָּׁנָה, רַק תֶּחֱזַק יָדְךָ בְּעֶזְרַת ה' וְתַעֲמֹד עַל רַגְלֶיךָ בְּכָל עֹז וְתַשְׁלִיךְ כָּל כְּבוֹדְךָ וְכָל נַפְשְׁךָ לְגַמְרֵי, וְתֹאחַז עַצְמְךָ בְּכָל כֹּחֲךָ בְּהַקִּבּוּץ שֶׁל הַצַּדִּיק הָאֱמֶת כָּל יְמֵי חַיֶּיךָ, כִּי כָּל חַיֶּיךָ תָּלוּי בָּזֶה, וְעַל-יְדֵי זֶה לֹא תִּמוֹט לְעוֹלָם.
עִקַּר הַתִּקּוּן הַנִּפְלָא שֶׁזּוֹכִין בְּרֹאשׁ הַשָּׁנָה הוּא עַל-יְדֵי שֶׁמִּצְטָרְפִין אֶל הַקִּבּוּץ שֶׁל הַצַּדִּיק, שֶׁהוּא עִקַּר הָרוֹעֶה הָאֲמִתִּי שֶׁבּוֹ כְּלוּלִים כָּל הָרוֹעִים הָאֲמִתִּיִּים שֶׁהָיוּ בְּכָל הַדּוֹרוֹת, שֶׁעוֹסֵק עַכְשָׁו בְּיוֹתֵר לְקַבֵּץ אֶת יִשְׂרָאֵל כְּרוֹעֶה עֶדְרוֹ, וְהוּא רַחֲמָן אֲמִתִּי שֶׁמְּקַבֵּץ כָּל הַנִּדָּחִים וְהָאֲבוּדִים שֶׁהֵם הָרְשָׁעִים גְּמוּרִים הָרְחוֹקִים מְאֹד מְאֹד מֵה' יִתְבָּרַךְ, לַהֲשִׁיבָם אֶל הַקְּדֻשָּׁה. וּמֵאִיר בְּלֵב כָּל אֶחָד וְאֶחָד בְּכָל מָקוֹם שֶׁהוּא אֵיךְ לָשׁוּב מִכָּל הַמְּקוֹמוֹת רָעִים שֶׁרוֹצִים לִדְחוֹתוֹ לְשָׁם, וּמַכְנִיס בָּהֶם קִיּוּם הַתּוֹרָה כָּל יְמֵי חַיֵּיהֶם בְּכָל מַה שֶּׁיַּעֲבֹר עֲלֵיהֶם, שֶׁזֶּהוּ עִקַּר הָרַחֲמָנוּת עַל יִשְׂרָאֵל.
בֶּעָתִיד הַקָּרוֹב יָבוֹא עֵת שֶׁיִּתְגַּלֶּה וְיָאִיר אוֹר הַצַּדִּיק הָאֱמֶת גַּם בְּכָל הַגּוֹיִים וְהָעַמִּים וְיִקָּהֲלוּ וְיִתְקַבְּצוּ כֻּלָּם אֶל הַצַּדִּיק לִשְׁמֹעַ דְּבַר ה', וְאָז כֻּלָּם יֵדְעוּ אֶת ה' וְיִקְרְאוּ כֻּלָּם בְּשֵׁם ה'.
מִי שֶׁרוֹצֶה לְקָרֵב רְשָׁעִים וּמְרֻחָקִים בְּיוֹתֵר לַה' יִתְבָּרַךְ יֵשׁ עָלָיו סַכָּנוֹת גְּדוֹלוֹת מְאֹד בְּלִי שִׁעוּר, וְצָרִיךְ לָזֶה כַּמָּה תַּחְבּוּלוֹת בְּלִי שִׁעוּר עַד שֶׁיִּזְכֶּה לִפְעֹל פְּעֻלָּתוֹ בִּשְׁלֵמוּת.
עַבְדּוֹ הַנֶּאֱמָן הַמָּסוּר בְּכָל לֵב וָנֶפֶשׁ, הָעוֹמֵד בִּתְפִלָּה וְתַחֲנוּנִים בְּעַד שְׁלוֹמוֹ וִישׁוּעָתוֹ תָּמִיד בְּכָל עֵת.
הַמַּעְתִּיק יִשְׂרָאֵל דֹּב אוֹדֶעסֶר
<h2>קיח.</h2>
מַחְמַד עֵינִי, הַמִּתְאַבֵּק וּמִתְיַגֵּעַ לִרְכּשׁ הַחַיִּים הַטּוֹבִים שֶׁל הַצַּדִּיק הַמְעוֹרֵר מֵהַשֵּׁנָה אֶת כָּל בְּנֵי-אָדָם שֶׁיְשֵׁנִים אֶת יְמֵיהֶם, עַל-יְדֵי מַעֲשִׂיּוֹת מִשָּׁנִים קַדְמוֹנִיּוֹת שֶׁכָּל הַשִּׁבְעִים פָּנִים שֶׁל תּוֹרָה נִמְשָׁכִים מִשָּׁם. אַשְׁרֵי חֶלְקוֹ שֶׁזָּכָה לְזֶה. שָׁלוֹם וְחַיִּים טוֹבִים.
יֵשׁ צַדִּיק אֲמִתִּי שֶׁזּוֹכֶה לִחְיוֹת חַיִּים טוֹבִים שֶׁאֵין בָּהֶם שׁוּם חִסָּרוֹן, וְהוּא דַּיְקָא נִרְאֶה כְּחֵרֵשׁ מֵחֲמַת שֶׁאֵינוֹ שׁוֹמֵעַ כְּלָל שׁוּם קוֹל שֶׁל זֶה הָעוֹלָם. כִּי כָּל הַקּוֹלוֹת שֶׁל זֶה הָעוֹלָם כֻּלָּם הֵם רַק מִן חֶסְרוֹנוֹת, כִּי כָּל אֶחָד וְאֶחָד צוֹעֵק עַל חֶסְרוֹנוֹ, וַאֲפִלּוּ כָּל הַשְּׂמָחוֹת שֶׁבָּעוֹלָם הוּא רַק מֵחֲמַת הַחִסַרוֹן שֶׁהָיָה חָסֵר לוֹ וְנִתְמַלֵּא לוֹ, וְעַל-כֵּן הוּא נִקְרָא חֵרֵשׁ כִּי אֶצְלוֹ אֵינוֹ עוֹלֶה זֶה הָעוֹלָם כְּלָל שֶׁיִּשְׁמַע הַחִסָּרוֹן שֶׁלָּהֶם. וְחַיִּים טוֹבִים שֶׁלּוֹ הֵם לֶחֶם וּמַיִם, אֲבָל בְּהַלֶּחֶם וּמַיִם שֶׁלּוֹ יְכוֹלִים לְהַרְגִּישׁ כָּל הַטְּעָמִים וְכָל הָרֵיחוֹת וְכָל הַמַּרְאוֹת שֶׁבָּעוֹלָם וְכָל מִינֵי עֹנֶג שֶׁבָּעוֹלָם, עַד שֶׁיִּחְיוּ עַל-יָדָם חַיִּים טוֹבִים בֶּאֱמֶת בְּלִי שׁוּם חִסַרוֹן.
יֵשׁ גַּן כָּזֶה שֶׁגְּדֵלִים בּוֹ פֵּרוֹת וְגִדּוּלִים נִפְלָאִים שֶׁיֵּשׁ בָּהֶם כָּל הַטְּעָמִים וְכָל הָרֵיחוֹת וְכָל הַמַּרְאוֹת שֶׁבָּעוֹלָם, וְהָיָה כָּל הָעוֹלָם יְכוֹלִים לִחְיוֹת חַיִּים טוֹבִים אֲמִתִּיִּים עַל-יְדֵי זֶה הַגַּן, וְעַל הַגַּן הַזֶּה יֵשׁ גַּנָּנִּי שֶׁקּוֹרִין אַגְרָאדְנִיק, הַיְנוּ צַדִּיק קָדוֹשׁ וְעֶלְיוֹן כָּזֶה שֶׁהוּא מְמֻנֶּה עָלָיו וּמִשְׁתַּדֵּל תָּמִיד בְּכָל תִּקּוּנֵי הַגַּן. וְלִפְעָמִים בַּעֲווֹן הַדּוֹר נֶאֱבָד הַגַּנָנִי, הַיְנוּ שֶׁנֶּעֱלַם וְנִתְכַּסֶּה אוֹרוֹ שֶׁל זֶה הַצַּדִּיק וְאֵין הָעוֹלָם זוֹכִין לֵידַע מִמֶּנּוּ שֶׁהוּא זֶה הַגַּנָּנִי שֶׁעַל-יָדוֹ הָיוּ יְכוֹלִים כֻּלָּם לִחְיוֹת חַיִּים טוֹבִים אֲמִתִּיִּים עַל-יְדֵי הַגַּן. וְהַגַּנָּנִי הַזֶּה, אַף-עַל-פִּי שֶׁהוֹלֵךְ וְאוֹמֵר שֶׁהוּא הַגַּנָּנִי, אֲבָל הָעוֹלָם מַחֲזִיקִים אוֹתוֹ לִמְשֻׁגָּע חַס וְשָׁלוֹם וְזוֹרְקִין אַחֲרָיו אֲבָנִים וּמְגָרְשִׁין אוֹתוֹ וּמִמֵּילָא אֵינוֹ יָכוֹל לְהִשְׁתַּדֵּל בְּתִקּוּנֵי הַגַּן, וְעַל-יְדֵי זֶה כָּל מַה שֶּׁיֵּשׁ בְּאוֹתוֹ הַגַּן בְּוַדַּאי מֻכְרָח לִהְיוֹת כַּלֶה וְנִפְסָק מֵאַחַר שֶׁאֵין שָׁם הַמְמֻנֶּה, הַיְנוּ הַגַּנָּנִי.
וְהִנֵּה, אַף-עַל-פִּי שֶׁבְּוַדַּאי יֵשׁ צַדִּיקִים מֻפְלָגִים כָּאֵלּוּ שֶׁיֵּשׁ לָהֶם עֲשִׁירוּת גָּדוֹל וְאוֹצָרוֹת גְּדוֹלִים בְּרוּחָנִיּוּת שֶׁהֵם מִתְפָּאֲרִים גַּם-כֵּן שֶׁהֵם חַיִּים חַיִּים טוֹבִים, אַף-עַל-פִּי כֵן יְכוֹלִים הַקִּלְקוּלִים מִפִּגְמֵי הָעוֹלָם לְקַלְקֵל גַּם אֶצְלָם הַטַּעַם וְהָרֵיחַ וּשְׁאָר דְּבָרִים הַנַּ"ל, וּמִכָּל שֶׁכֵּן שֶׁאֵין לָהֶם כֹּחַ לְתַקֵּן הָעוֹלָם וּלְהַחֲזִיר לָהֶם הַחַיִּים טוֹבִים שֶׁהָיוּ יְכוֹלִים לִחְיוֹת עַל-יְדֵי הַגַּן הַקָּדוֹשׁ הַנַּ"ל. וְעַל-כֵּן כְּשֶׁנִּתְקַלְקֵל גַּם אֶצְלָם הַחַיִּים הַטּוֹבִים שֶׁלָּהֶם, אָז כָּל תִּקּוּנָם עַל-יְדֵי הַצַּדִּיק הַגָּדוֹל בַּמַּעֲלָה שֶׁהוּא בְּחִינַת חֵרֵשׁ שֶׁהוּא חַי חַיִּים טוֹבִים שֶׁאֵין בָּהֶם שׁוּם חִסָּרוֹן כְּלָל, וְהוּא נוֹתֵן לָהֶם לִטְעֹם מֵהַלֶּחֶם וּמַיִם שֶׁלּוֹ וּמַרְגִּישִׁין בָּהֶם כָּל הַטְּעָמִים וְכוּ', וְגַם עַל-יְדֵי זֶה נִתָּקֵן מַה שֶּׁנִּתְקַלְקֵל אֶצְלָם. וְהַצַּדִּיק הַזֶּה יָכוֹל לְתַקֵּן גַּם הַחַיִּים טוֹבִים שֶׁל כָּל הָעוֹלָם, וְהוּא מוֹדִיעַ שֶׁעִקַּר קִלְקוּל הַחַיִּים טוֹבִים שֶׁלָּהֶם בָּא לָהֶם מֵהַמִּדּוֹת רָעוֹת שֶׁהִכְנִיס הַבַּעַל-דָּבָר בָּהֶם, דְּהַיְנוּ עַל-יְדֵי שֶׁאֵין בָּהֶם אֱמֶת וּמַטִּין דִּין וְנוֹשְׂאִין פָּנִים וְלוֹקְחִין שֹׁחַד, עַל-יְדֵי זֶה נִתְקַלְקֵל אֶצְלָם הַמַּרְאֶה. וְעַל-יְדֵי נִבּוּל פֶּה נִתְקַלְקֵל אֶצְלָם הַטַּעַם, שֶׁכָּל הַטְּעָמִים הֵם טַעַם נְבָלָה. וְעַל-יְדֵי נִאוּף מַמָּשׁ חַס וְשָׁלוֹם, נִתְקַלְקֵל אֶצְלָם הָרֵיחַ. וּמַזְהִיר אוֹתָם מְאֹד לְטַהֵר עַצְמָם מֵאֵלּוּ הָעֲבֵרוֹת, וְאָז לֹא דַּי שֶׁנִּתָּקֵן אֶצְלָם הַטַּעַם וְהַמַּרְאֶה וְהָרֵיחַ, אַף גַּם שֶׁזּוֹכִין עַל-יְדֵי זֶה לִמְצֹא הַגַּנָּנִי שֶׁנֶּאֱבַד. וְאָז הַצַּדִּיקִים הַנַּ"ל הֵם מוֹדִים עַל הָאֱמֶת וּמוֹדִיעִים לְהָעוֹלָם שֶׁכָּל הַתִּקּוּן שֶׁל הַצַּדִּיקִים הַנַּ"ל בְּעַצְמָם, וְכֵן הַתִּקּוּן שֶׁל כָּל הָעוֹלָם תָּלוּי רַק בְּהַצַּדִּיק הַחֵרֵשׁ.
הַמִּתְפַּלֵּל תָּמִיד לִשְׁלוֹמוֹ וְהַצְלָחָתוֹ בֶּאֱמֶת.
אוֹהַבְךָ הַנֶּאֱמָן הַדּוֹרֵשׁ שְׁלוֹמְךָ וְטוֹבָתְךָ הַמְצַפֶּה תָּמִיד לִישׁוּעָתְךָ בָּזֶה וּבַבָּא.
יִשְׂרָאֵל דֹּב אוֹדֶעסֶר
<h2>קיט.</h2>
גָּאהר מֵיין זָאךְ אִיז תְּפִלָּה
(כֹּל הַעִנְיָן שֶׁלִי הוּא רַק תְפִילָּה).
מַחֲמַד עֵינִי, הַחוֹדֵר בְּלַהַב אֵשׁ אֶל עֹמֶק יַם הַחָכְמָה שֶׁל הַבַּעַל תְּפִלָּה, הַמַּעֲלֶה מִיַּם הַמִּינוּת וְהַכְּפִירָה אֶל הָאֱמוּנָה הָעֶלְיוֹנָה. ה' יוֹלִיכֲךָ אֶל נְקֻדַּת הָאֱמֶת, וְרַגְלֶיךָ יִתְחַזְּקוּ, יֵלְכוּ וְלֹא יֵעָפוּ, יָרוּצוּ אֶל הַצַּדִּיק הָאֱמֶת שֶׁיּוּכַל לְתַקֵּן הַכֹּל.
שׂוֹשׂ תָּשִׂישׂ בְּחֶלְקְךָ הַטּוֹב שֶׁזָּכִיתָ לְמַה שֶּׁזָּכִיתָ, שֶׁהָאֱמֶת מִתְנוֹצֵץ קְצָת בְּדַעְתְּךָ וּמַחְשְׁבוֹתֶיךָ מִשְׁתּוֹקְקִים לְהִתְדַּבֵּק אֶל הַבַּעַל-תְּפִלָּה, וְאַתָּה בִּכְלַל הַקִּבּוּץ הַקָּדוֹשׁ וְנִצַּלְתָּ מִלִּהְיוֹת בִּכְלַל הַמִּתְנַגְּדִים עָלָיו. וּתְהִלָּה לָאֵל, יֵשׁ לְךָ רְצוֹנוֹת וְכִסּוּפִים טוֹבִים וַחֲזָקִים מְאֹד, וְאַתָּה פּוֹעֵל בָּהֶם הַרְבֵּה לְטוֹבַת עִסְקֵי הַצַּדִּיק הָאֱמֶת שֶׁהוּא שֹׁרֶשׁ כָּל הַצַּדִּיקִים הָאֲמִתִּיִּים יְחִידֵי הַדּוֹרוֹת וְעוֹלֶה עַל כֻּלָּם, שֶׁגִּלָּה נִפְלָאוֹת חֲדָשׁוֹת שֶׁלֹּא נִשְׁמְעוּ מֵעוֹלָם, שֶׁעַל-יָדָם נִמְשָׁךְ קִיּוּם הַתּוֹרָה וְנִתְגַּלָּה אֱלֹקוּתוֹ יִתְבָּרַךְ לְכָל בָּאֵי עוֹלָם בְּכָל דּוֹר.
הַמַּעֲשִׂיּוֹת הַנּוֹרָאוֹת - הֲגַם כִּי אֵין לָנוּ שׁוּם הַשָּׂגָה וְשׁוּם הִתְנוֹצְצוּת הַדַּעַת בָּהֶם, אַף-עַל-פִּי כֵן מוּבָן וְגָלוּי לְעֵין הַכֹּל בְּחוּשׁ מַמָּשׁ כִּי כֻּלָּם דְּבָרִים נִפְלָאִים וְנוֹרָאִים מְאֹד. פְּקַח עֵינֶיךָ וְלִבְּךָ הֵיטֵב וְהַבֵּט בָּהֶם בְּעֵין הָאֱמֶת וּבִתְמִימוּת לְהָבִין מַחְמְדֵי אוֹצְרוֹתָיו הַגְּנוּזִים בָּהֶם שֶׁהֵם כָּל תִּקְוָתֵנוּ וְקִיּוּמֵנוּ לָנֶצַח.
וְהִנֵּה הַבַּעַל תְּפִלָּה שֶׁהָיָה עוֹסֵק תָּמִיד בִּתְפִלּוֹת וְשִׁירוֹת וְתִשְׁבָּחוֹת לַה' יִתְבָּרַךְ הָיָה יוֹשֵׁב חוּץ לַיִּשּׁוּב, רַק שֶׁהָיָה רָגִיל לִכְנֹס לַיִּשּׁוּב בִּשְׁבִיל לְפַתּוֹת בְּנֵי-אָדָם לַעֲבוֹדַת ה' יִתְבָּרַךְ לֵילֵךְ בְּדַרְכּוֹ, וּמִי שֶׁנִּתְרַצָּה עִמּוֹ הוֹלִיכוֹ תֵּכֶף חוּץ לַיִּשּׁוּב, כִּי רֹב יִשּׁוּב הָעוֹלָם הֵם רְחוֹקִים מְאֹד מֵהַתַּכְלִית הָאֱמֶת וְנִמְשָׁכִים אַחַר הַבְלֵי עוֹלָם וְתַעֲנוּגָיו וְתַאֲווֹתָיו. וְכָל הַנְהָגוֹתָיו שֶׁל הַבַּעַל תְּפִלָּה וַאֲנָשָׁיו הָיָה לְהִפּוּךְ מִמִּנְהַג יִשּׁוּב הָעוֹלָם, וְעַל-כֵּן הָיָה מֻכְרָח הַבַּעַל תְּפִלָּה עִם אֲנָשָׁיו לֵישֵׁב חוּץ לַיִּשּׁוּב. וְהַבַּעַל-תְּפִלָּה הָיָה עוֹסֵק בְּעִנְיַן זֶה תָּמִיד וְהָיָה מְקָרֵב בְּכָל פַּעַם אֲנָשִׁים וּמוֹצִיאָם מִן הַיִּשּׁוּב, עַד שֶׁנַּעֲשָׂה רשֶׁם בָּעוֹלָם וְהִתְחִיל הַדָּבָר לְהִתְפַּרְסֵם, כִּי פִּתְאֹם נִמְלְטוּ אֵיזֶה אֲנָשִׁים מִן הַמְּדִינָה וְלֹא נוֹדַע אַיָּם, וְכֵן נִזְדַּמֵּן שֶׁפִּתְאוֹם נֶאֱבַד אֵצֶל אֶחָד בְּנוֹ וְכַיּוֹצֵא בּוֹ, וְלֹא נוֹדַע אֵיפֹה הֵם, וְהָיוּ בְּנֵי הַיִּשּׁוּב אוֹרְבִים עַל הַבַּעַל-תְּפִלָּה לְתָפְסוֹ. וְזֶה מֵחֲמַת שֶׁנִּתְבַּלְבֵּל הָעוֹלָם וְנִתְעוּ בְּדֵעוֹת מְשֻׁבָּשׁוֹת שֶׁלָּהֶם כָּל-כָּךְ, עַד שֶׁמִּי שֶׁהוּא מְקֹרָב אֶל הַתַּכְלִית הָאֱמֶת וּמְדַבֵּר כְּנֶגֶד סְבָרוֹתֵיהֶם הַמֻּטְעוֹת וְעוֹסֵק לְקָרֵב בְּנֵי-אָדָם לַעֲבוֹדַת ה' יִתְבָּרַךְ, מִתְעוֹרְרִים עָלָיו כְּנֶגְדּוֹ בְּשִׂנְאָה וּמִלְחָמָה גְּדוֹלָה וְאוֹרְבִים עָלָיו לְלָכְדוֹ וּלְתָפְסוֹ, עַל-כֵּן צָרִיךְ לְהִתְנַהֵג בָּזֶה בְּחָכְמָה גְּדוֹלָה.
רֹב בְּנֵי הַיִּשּׁוּב לְהוּטִים כָּל-כָּךְ אַחַר הַמָּמוֹן וּמְשֻׁקָּעִים בָּזֶה בְּיוֹתֵר עַד שֶׁכָּל הַמַּעֲלָה וְהַחֲשִׁיבוּת אֶצְלָם רַק כְּפִי הַמָּמוֹן, וּמִי שֶׁיֵּשׁ לוֹ רַק מָמוֹן מְעַט, וּבִפְרָט מִי שֶׁהוּא עָנִי לְגַמְרֵי אֵינוֹ כְּלָל בְּגֶדֶר אָדָם, כְּפִי שְׁטוּת דַּעְתָּם, וְנֶחֱשָׁב בֵּינֵיהֶם רַק כְּמוֹ חַיָּה וָעוֹף. וְכֵן מִי שֶׁיֵּשׁ לוֹ מָמוֹן הַרְבֵּה הוּא בְּעֵינֵיהֶם כְּמוֹ לְמַעְלָה מִגֶּדֶר הָאָדָם, רַק בִּבְחִינַת כּוֹכָב אוֹ מַזָּל אוֹ מַלְאָךְ, עַד שֶׁיֵּשׁ שֶׁיֵּשׁ לָהֶם כָּל-כָּךְ מָמוֹן הַרְבֵּה בְּיוֹתֵר עַד שֶׁנֶּחֱשָׁבִים אֶצְלָם כִּמְעַט כְּמוֹ אֱלֹקוּת גָּמוּר וַעֲבוֹדָה זָרָה, חַס וְשָׁלוֹם. וְכָל-כָּךְ נִכְנְסוּ בְּנֵי הָעוֹלָם בִּשְׁטוּת וְטָעוּת הַזֶּה שֶׁל מָמוֹן, עַד שֶׁהָעֲנִיִים וְחַסְרֵי הַמָּמוֹן נָפְלוּ בְּעֵינֵי עַצְמָם וּבְדַעְתָּם כָּל-כָּךְ נֶגֶד הָעֲשִׁירִים וּבַעֲלֵי הַמָּמוֹן, עַד שֶׁכִּמְעַט שֶׁמַּקְרִיבִים עַצְמָן לְקָרְבַּן אֲלֵיהֶם, מֵחֲמַת הַהִתְבַּטְּלוּת שֶׁיֵּשׁ לָהֶם בִּפְנֵי רִבּוּי הַמָּמוֹן שֶׁלָּהֶם. וּבֶאֱמֶת לֹא כֵן הוּא, כִּי גַּם הֶעָנִי בִּכְלַל בְּנֵי-אָדָם יֵחָשֵׁב כְּמוֹ הֶעָשִׁיר. וְגַם הָעֲשִׁירִים הֵם רַק בְּנֵי-אָדָם, וּכְמוֹ חָצִיר יִמָּלוּ. וְאֵין מְלַוִּין לָאָדָם לֹא כֶסֶף וְלֹא זָהָב וְכוּ'.
הַצַּדִּיק הָאֱמֶת שֶׁהוּא הַבַּעַל תְּפִלָּה, יֵשׁ לוֹ מַאֲכָלִים כָּאֵלּוּ שֶׁכְּשֶׁזּוֹכִים לֶאֱכֹל וְלִטְעֹם מֵאֵלּוּ הַמַּאֲכָלִים, מַשְׁלִיכִים תֵּכֶף תַּאֲוַת מָמוֹן וּמַרְגִּישִׁים גֹּדֶל הַסִּרָחוֹן שֶׁל מָמוֹן שֶׁהוּא מַסְרִיחַ כְּצוֹאָה מַמָּשׁ, עַד שֶׁמִּתְבַּיְּשִׁים מְאֹד עִם הַמָּמוֹן וְהַמָּמוֹן הוּא הַבּוּשָׁה הַגְּדוֹלָה מִכָּל הַבּוּשׁוֹת וְכָל מִי שֶׁיֵּשׁ לוֹ יוֹתֵר מָמוֹן הוּא מִתְבַּיֵּשׁ בְּיוֹתֵר. וְגַם הַקְּטַנִּים בַּמַּעֲלָה וְחַסְרֵי הַמָּמוֹן מִתְבַּיְּשִׁים בְּעַצְמָם גַּם-כֵּן עַל שֶׁהָיוּ קְטַנִּים כָּל-כָּךְ בְּעֵינֵי עַצְמָם מֵחֲמַת חֶסְרוֹן הַמָּמוֹן, כִּי עַתָּה נִתְגַּלָּה לָהֶם שֶׁאַדְּרַבָּא הַמָּמוֹן הוּא עִקַּר הַבּוּשָׁה. וְעַל-כֵּן הָעֲשִׁירִים מִתְבַּיְשִׁים עוֹד בְּיוֹתֵר וְטוֹמְנִים עַצְמָם בִּמְחִלּוֹת עָפָר מִגֹּדֶל הַבּוּשָׁה שֶׁמִּתְבַּיְשִׁים אֶחָד מֵחֲבֵרוֹ עַד שֶׁאֵינָם יְכוֹלִים לְהָרִים פְּנֵיהֶם כְּלָל מִפְּנֵי הַבּוּשָׁה. כִּי מַאֲכָלִים אֵלּוּ שֶׁל הַבַּעַל תְּפִלָּה יֵשׁ לָהֶם סְגֻלָּה זוֹ שֶׁעַל-יָדָם מְמַאֲסִין בְּמָמוֹן בְּתַכְלִית הַמִּאוּס וּמַשְׁלִיכִים אֱלִילֵי כַּסְפָּם וֶאֱלִילֵי זְהָבָם, כְּמוֹ שֶׁיִּהְיֶה לֶעָתִיד!
הַקָּשׁוּר בְּנַפְשְׁךָ תָּמִיד בְּאַהֲבָה אֲמִתִּית, וּמִתְפַּלֵּל בְּעַד שְׁלוֹמְךָ וּבְרִיאוּת גּוּפְךָ וְנַפְשְׁךָ לְאֹרֶךְ יָמִים.
יִשְׂרָאֵל בֶּער, הַמְּרַגֵּל וּמְפַתֶּה אֶל הַתַּכְלִית הָאֱמֶת
<h2>הַשְׁמָטָה</h2>
צְרִיכִים לְהִתְחַזֵּק הַרְבֵּה הַרְבֵּה לִהְיוֹת בְּשִׂמְחָה תָּמִיד אֵיךְ שֶׁהוּא אֵיךְ שֶׁהוּא בְּכָל מָקוֹם שֶׁהוּא, כִּי שִׂמְחָה הִיא רְפוּאָה לְכָל הַחוֹלַאַת, וּבָרוּךְ הַשֵּׁם אָנוּ יֵשׁ לָנוּ תָּמִיד הַרְבֵּה בְּמַה לִשְׂמֹחַ, יֵשׁ וְיֵשׁ בְּכֹחַ רַבֵּנוּ הַקָּדוֹשׁ וְהַנּוֹרָא זי"ע שֶׁאָמַר דוּפִט אוֹיף מַיין כֹּחַ (סִמְכוּ עַל כֹּחִי). וּבְכָל דִּבּוּר וְדִבּוּר שֶׁגִּלָּה לָנוּ צְרִיכִין לִרְקֹד בָּרְחוֹבוֹת וּבַשְּׁוָקִים מֵחֲמַת שִׂמְחָה, וּכְדַאי וּכְדַאי לִסְבֹּל כָּל הַיִּסּוּרִים וְהַרְפַּתְקָאוֹת שֶׁאָנוּ סוֹבְלִים בְּזֶה הָעוֹלָם הַפּוֹרֵחַ כְּצֵל עוֹבֵר וּכְעָנָן כָּלֶה וּכְרוּחַ נוֹשֶׁבֶת בִּשְׁבִיל דִּבּוּר אֶחָד שֶׁזָּכִינוּ לִשְׁמֹעַ וְלִרְאוֹת בִּסְפָרָיו הַקְּדוֹשִׁים. וַה' יִתְבָּרַךְ יְרַחֵם עָלֵינוּ שֶׁנִּזְכֶּה לְהַרְגִּישׁ בַּלֵּב נְעִימַת מְתִיקַת חֶלְקֵנוּ וְגוֹרָלֵנוּ. אַשְׁרֵינוּ אַשְׁרֵינוּ, בָּרוּךְ אֱלֹקֵינוּ שֶׁבְּרָאָנוּ לִכְבוֹדוֹ וְהִבְדִּילָנוּ מִן הַתּוֹעִים בְּכָל הַבְּחִינוֹת.
חֲזַק נָא אָחִי חֲבִיבִי נַפְשִׁי וּלְבָבִי, חֲזַק וֶאֱמָץ בָּאֱמוּנָה הַיְשָׁרָה וּבְבִטָּחוֹן חָזָק שֶׁלֹּא יַעַזְבְךָ ה' לְעוֹלָם בְּגַשְׁמִי וְרוּחָנִי בִּזְכוּת אוֹר חַיֵּינוּ רַבֵּנוּ נַ נַחְ נַחְמָ נַחְמָן מֵאוּמָן זַ"ל.