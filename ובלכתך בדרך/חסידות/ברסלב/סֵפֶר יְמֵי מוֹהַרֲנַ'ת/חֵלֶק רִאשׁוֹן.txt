<h1>חֵלֶק רִאשׁוֹן</h1>

<h2>חֵלֶק רִאשׁוֹן</h2>
בּוֹ יְסֻפַּר מֵעִנְיַן הִתְקָרְבוּת מוֹרֵנוּ הָרַב הַצַּדִּיק רַבִּי נָתָן זֵכֶר צַדִּיק וְקָדוֹשׁ לִבְרָכָה, אֶל רַבֵּנוּ הַקָּדוֹשׁ אוֹר הַגָּנוּז וְהַנֶּעְלָם, כְּבוֹד קְדֻשַּׁת מוֹרֵנוּ הָרַב רַבִּי נַחְמָן זֵכֶר צַדִּיק וְקָדוֹשׁ לִבְרָכָה מִבְּרֶסְלֶב
וְהָעִתִּים אֲשֶׁר עָבְרוּ עָלָיו מִיּוֹם הִתְקַרְבוּתוֹ אֵלָיו עַד יוֹם הִסְתַּלְּקוּתוֹ זִכְרוֹנוֹ לִבְרָכָה, וְכַמָּה סִפּוּרִים נִפְלָאִים מֵרַבֵּנוּ זִכְרוֹנוֹ לִבְרָכָה וְכוּ', כַּמְבֹאָר בַּהַקְדָּמָה, לֶךְ נָא רְאֵה שָׁמָּה.
<h2>הַקְדָּמָה</h2>
אָמַר הַמַּעְתִּיק: יָדוּעַ מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה (אָבוֹת א, יז): לֹא הַמִּדְרָשׁ הוּא הָעִקָּר, אֶלָּא הַמַּעֲשֶׂה. וְאָמְרוּ עוֹד (שָׁם ד, יג): גָּדוֹל הַתַּלְמוּד, שֶׁמֵּבִיא לִידֵי מַעֲשֶׂה. וְהִנֵּה בִּכְלַל תּוֹרָתֵנוּ הַקְּדוֹשָׁה יֵשׁ גּוּפֵי תּוֹרָה, שֶׁהֵן כָּל הַהֲלָכוֹת, שֶׁמְּבָאֲרִין כָּל מִצְווֹת הַתּוֹרָה וּמוֹרִין לָנוּ אֶת הַדֶּרֶךְ אֲשֶׁר נֵלֵךְ בּוֹ, וְיֵשׁ גַּם־כֵּן סִפּוּרֵי הַתּוֹרָה, שֶׁהֵם פָּרָשִׁיּוֹת הַרְבֵּה שֶׁבְּסֵפֶר בְּרֵאשִׁית, שְׁמוֹת וְכוּ'. וְכֵן בְּכָל תַּנַ"ךְ וְתוֹרָה שֶׁבְּעַל פֶּה, יֵשׁ בָּהֶם שְׁנֵי אֳפָנִים הַנַּ"ל. וְהִנֵּה מָצִינוּ, שֶׁהַתְחָלַת הַתּוֹרָה הַקְּדוֹשָׁה הִיא דַּיְקָא מֵהַסִּפּוּרִים הַקְּדוֹשִׁים, וְעַל דֶּרֶךְ שֶׁאָמְרוּ רַבּוֹתֵינוּ זִכְרוֹנָם לִבְרָכָה (רַשִּׁ"י בְּרֵאשִׁית א): לֹא הָיָה צָרִיךְ לְהַתְחִיל הַתּוֹרָה אֶלָּא מֵ"הַחֹדֶשׁ הַזֶּה לָכֶם" וְכוּ', אֶלָּא מִשּׁוּם "כֹּחַ מַעֲשָׂיו הִגִּיד לְעַמּוֹ" וְכוּ', וְעַל־פִּי פְּשׁוּטוֹ גַּם־כֵּן, כִּי כְּשֵׁם שֶׁאַף־עַל־פִּי שֶׁעִקַּר תַּכְלִית לִמּוּד הַתּוֹרָה הוּא הַמַּעֲשֶׂה הַטּוֹב, אַף־עַל־פִּי־כֵן: גָּדוֹל תַּלְמוּד, שֶׁמֵּבִיא לִידֵי מַעֲשֶׂה. כְּמוֹ־כֵן: גְּדוֹלִים מַעֲשֵׂי ה', וְגָדוֹל כֹּחַ הַסִּפּוּרִים שֶׁבַּתּוֹרָה. כִּי מִלְּבַד תַּעֲלוּמוֹת חָכְמָה וְסִתְרֵי־תוֹרָה, אֲשֶׁר נֶעְלָם בָּהֶם, כַּמְבֹאָר הַרְבֵּה בָּזֶה בַּזֹּהַר הַקָּדוֹשׁ, מִלְּבַד זֶה גַּם עַל־פִּי פְּשׁוּטוֹ הֵן הֵם עִקַּר יְסוֹד תּוֹרָתֵנוּ הַקְּדוֹשָׁה. כִּי עַל־יָדָם נִתְחַזֵּק וְנִתְעוֹרֵר לֵב הָאָדָם בְּרִשְׁפֵּי אֵשׁ שַׁלְהֶבֶתְיָה לִלְמֹד הַתּוֹרָה וְלַהֲגוֹת בָּהּ יוֹמָם וָלַיְלָה וּלְקַיֵּם כְּכָל הַכָּתוּב בָּהּ וּלְהַאֲמִין בְּכָל סוֹדוֹתֶיהָ, שֶׁהֵם בְּחִינַת: הַנִּסְתָּרוֹת - לַה' אֱלֹקֵינוּ. מֵאַחַר שֶׁרוֹאֶה וְלוֹמֵד כָּל סֵדֶר מַעֲשֵׂה־בְרֵאשִׁית וְסֵדֶר כָּל הַדּוֹרוֹת מֵאָדָם וְעַד נֹחַ וּמִנֹּחַ עַד אַבְרָהָם וְכוּ' וְכוּ', עַד שֶׁיָּצְאוּ יִשְׂרָאֵל מִמִּצְרַיִם וְכוּ', וְאָכְלוּ אֶת הַמָּן אַרְבָּעִים שָׁנָה, וְזָכוּ לְקַבָּלַת הַתּוֹרָה וְכוּ', עַד שֶׁנִּכְנְסוּ לְאֶרֶץ־יִשְׂרָאֵל וְכוּ' - עַל־יְדֵי כָּל זֶה נִתְעוֹרֵר לֵב הָאָדָם לִלְמֹד הַתּוֹרָה וּלְקַיְּמָהּ. וְכֵן בַּתּוֹרָה שֶׁבְּעַל־פֶּה מָצִינוּ כַּיּוֹצֵא בָּזֶה, כִּי יֵשׁ בָּהּ הֲלָכוֹת וְאַגָּדוֹת, וְאָמְרוּ רַבּוֹתֵינוּ זִכְרוֹנָם לִבְרָכָה בְּסִפְרִי, פָּרָשַׁת עֵקֶב: וּלְדָבְקָה בּוֹ - דּוֹרְשֵׁי רְשׁוּמוֹת אָמְרוּ: רְצוֹנְךָ שֶׁתַּכִּיר מִי שֶׁאָמַר וְהָיָה הָעוֹלָם, לְמַד הַגָּדָה, שֶׁמִּתּוֹךְ כָּךְ אַתָּה מַכִּיר אֶת הַקָּדוֹשׁ־בָּרוּךְ־הוּא וּמִדַּבֵּק בִּדְרָכָיו. וְכֵן אָמְרוּ בִּמְכִילְתָּא, פָּרָשַׁת בְּשַׁלַּח: וְהַיָּשָׁר בְּעֵינָיו תַּעֲשֶׂה - אֵלּוּ אַגָּדוֹת מְשֻׁבָּחוֹת, הַנִּשְׁמָעוֹת בְּאָזְנֵי כָּל אָדָם. וְאָמְרוּ בְּ"תָנָא־דְבֵי־אֵלִיָּהוּ", פֶּרֶק ב: בְּכָל הָאָרֶץ יָצָא קַוָּם - אֵלּוּ הַהַגָּדוֹת, שֶׁמְּקַדְּשִׁין שְׁמוֹ הַגָּדוֹל בָּהֶן. וְכֵן עוֹד הִפְלִיגוּ רַבּוֹתֵינוּ זִכְרוֹנָם לִבְרָכָה בִּמְקוֹמוֹת הַרְבֵּה בְּעִנְיַן לִמּוּד הַהַגָּדוֹת שֶׁבַּתּוֹרָה, וְהַכֹּל מִפְּנֵי שֶׁהֵן מַמְשִׁיכִין לֵב הָאָדָם וּמְעוֹרְרִין אוֹתוֹ לַעֲבוֹדָתוֹ יִתְבָּרַךְ וּלְקִיּוּם הַתּוֹרָה:
וְהִנֵּה, בְּכָל דּוֹר וָדוֹר עִקַּר לִמּוּד הַתּוֹרָה וְקִיּוּם הַתּוֹרָה וְקִיּוּם כָּל קְדֻשַּׁת יִשְׂרָאֵל, הַכֹּל הוּא רַק עַל־יְדֵי חַכְמֵי הַדּוֹר, שֶׁהֵם הַצַּדִּיקִים הַגְּדוֹלִים שֶׁבְּכָל דּוֹר. וּכְעֵין שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה בְּמַסֶּכֶת מְגִלָּה, דַּף יא: וְאַף גַּם זֹאת וְכוּ' - לֹא מְאַסְתִּים - בִּימֵי כַּשְׂדִּים, שֶׁהֶעֱמַדְתִּי לָהֶם דָּנִיֵּאל וְכוּ'; וְלֹא גְעַלְתִּים - בִּימֵי יְוָנִים, שֶׁהֶעֱמַדְתִּי לָהֶם שִׁמְעוֹן הַצַּדִּיק וְכוּ' לְהָפֵר בְּרִיתִי אִתָּם וְכוּ', שֶׁהֶעֱמַדְתִּי לָהֶם בֵּית רַבִּי וְחַכְמֵי דּוֹרוֹת וְכוּ'. וְכֵן אָמְרוּ רַבּוֹתֵינוּ זִכְרוֹנָם לִבְרָכָה (מַכּוֹת כב:): כַּמָּה טִפְּשָׁאִי וְכוּ', דְּקָיְמֵי מִקָּמֵי סֵפֶר־תּוֹרָה וְלָא קָיְמֵי מִקָּמֵי צוֹרְבָא מֵרַבָּנַן וְכוּ':
וְהִנֵּה בְּעִנְיַן הַצַּדִּיקִים יֵשׁ גַּם כֵּן שְׁנֵי בְּחִינוֹת הַנִּזְכָּרוֹת לְעֵיל, כִּי מִלְּבַד הַחִדּוּשֵׁי תוֹרָה הַנִּפְלָאִים שֶׁמִּתְגַּלִּים עַל יָדָם שֶׁמְּבִיאִין אֶת הָאָדָם לִידֵי מַעֲשֶׂה וְקִיּוּם הַתּוֹרָה, אֶלָּא אַף גַּם הַסִּפּוּרִים הַקְּדוֹשִׁים שֶׁמְּסַפְּרִין מֵהֶם יֵשׁ בָּהֶם כֹּחַ גָּדוֹל לְעוֹרֵר לֵב הָאָדָם לַעֲבוֹדָתוֹ יִתְבָּרַךְ, וְלִלְמֹד הַחִדּוּשֵׁי־תוֹרָה שֶׁלָּהֶם וּלְקַיְּמָם בֶּאֱמֶת וּבְתָמִים כִּרְצוֹנוֹ יִתְבָּרַךְ.
וְהִנֵּה סָמוּךְ לְדוֹרוֹתֵינוּ אֵלֶּה בְּעִקְּבוֹת מְשִׁיחָא מַמָּשׁ חָמַל עָלֵינוּ הַשֵּׁם יִתְבָּרַךְ וְשָׁלַח לָנוּ מוֹשִׁיעַ וָרַב עִיר וְקַדִּישׁ נְ'חַ'ת מִ'ן' שְׁמַיָּא נַ'חַל נ'וֹבֵעַ מְ'קוֹר חָ'כְמָה אוֹר הָאוֹרוֹת וְכוּ' הוּא רַבֵּנוּ הַקָּדוֹשׁ וְכוּ' בַּעַל הַמְחַבֵּר סִפְרֵי לִקּוּטֵי מוֹהֲרַ"ן וְסִפּוּרֵי מַעֲשִׂיּוֹת וְכוּ' וְכוּ'. הוּא הִפְלִיא לַעֲשׂוֹת לְהָאִיר עֵינֵי כָּל יִשְׂרָאֵל בְּחִדּוּשֵׁי תוֹרָתוֹ וְשִׂיחוֹתָיו וְסִפּוּרָיו וְעִנְיָנָיו, כַּמְבֹאָר הַרְבֵּה מִזֶּה בִּסְפָרָיו הַקְּדוֹשִׁים. וְהֶעֱמִיד תַּלְמִידִים הַרְבֵּה חֲכָמִים וְצַדִּיקִים גְּדוֹלִים.
וְאַף עַל פִּי כֵן מִגֹּדֶל הַהַעְלָמָה וְהַהַסְתָּרָה שֶׁהָיָה עָלָיו בְּזֶה הָעוֹלָם, עַל דֶּרֶךְ (בְּרֵאשִׁית א) "וַיַּרְא אֱלֹקִים אֶת הָאוֹר כִּי טוֹב" - לִגְנֹז (חֲגִיגָה יב.), עַל כֵּן גַּם תַּלְמִידָיו הַמְקֹרָבִים אֵלָיו לֹא זָכוּ לֵידַע וּלְהַשִּׂיג גַּם מִקְצָת מִן הַמִּקְצָת מִמֶּנּוּ זִכְרוֹנוֹ לִבְרָכָה, עַד הֵיכָן הִגִּיעַ נוֹרְאוֹת נִשְׂגְּבוֹת מַעֲלַת קְדֻשָּׁתוֹ וְהַשָּׂגָתוֹ זִכְרוֹנוֹ לִבְרָכָה. כִּי־אִם עַל אֶחָד מִתַּלְמִידָיו הַמֻּבְהָקִים הוּא מוֹרֵנוּ הַצַּדִּיק הַקָּדוֹשׁ וְכוּ' הָרַב רַבִּי נָתָן זִכְרוֹנוֹ לִבְרָכָה לְחַיֵּי הָעוֹלָם הַבָּא עָלָיו הֵעִיד רַבֵּנוּ זִכְרוֹנוֹ לִבְרָכָה בְּעַצְמוֹ שֶׁהוּא יוֹדֵעַ וּמַשִּׂיג קְצָת מִגְּדֻלַּת מַעֲלָתוֹ כַּמְבֹאָר קְצָת מִזֶּה בְּמָקוֹם אַחֵר.
וְהִנֵּה מְבֹאָר בְּמָקוֹם אַחֵר מַה שֶּׁהִזְהִיר לַאֲנָשָׁיו שֶׁיִּשְׁתַּדְּלוּ בָּזֶה הַרְבֵּה, לְדַבֵּר עִם אֲנָשִׁים אֲחֵרִים וּלְהוֹדִיעַ לָהֶם קְצָת מִשִּׂיחוֹתָיו וְעִנְיָנָיו וּמַאֲמָרָיו בִּכְדֵי שֶׁיִּתְעוֹרְרוּ עַל יְדֵי זֶה לַעֲבוֹדָתוֹ יִתְבָּרַךְ. וּפַעַם אַחַת אָמַר בְּרֶתֶת וּבְזִיעַ וּבְהִתְלַהֲבוּת גָּדוֹל וּרְעָדָה גְּדוֹלָה בְּלָשׁוֹן זֶה, וְהוֹדַעְתָּם לְבָנֶיךָ וְלִבְנֵי בָּנֶיךָ - אַיֶיערֶע קִינְדֶער זָאלְט אִיהר מוֹדִיעַ זַיין וָואס דָא הָאט זִיךְ גִיטָאהן [לִבְנֵיכֶם תּוֹדִיעוּ מַה שֶּׁנַּעֲשֶׂה כַּאן].
וְהִנֵּה הָרַב רַבִּי נָתָן זִכְרוֹנוֹ לִבְרָכָה הִפְלִיא לַעֲשׂוֹת בָּזֶה כָּל יָמָיו לְקָרֵב בְּנֵי אָדָם לַעֲבוֹדַת הַשֵּׁם יִתְבָּרַךְ, וּלְהוֹדִיעַ לָהֶם מִנּוֹרְאוֹת נִשְׂגְּבוֹת מַעֲלַת קְדֻשַּׁת רַבֵּנוּ זֵכֶר צַדִּיק לִבְרָכָה, וּמַעֲלַת קְדֻשַּׁת תּוֹרָתוֹ וְשִׂיחוֹתָיו וְכוּ' וְכָל עִנְיָנָיו הַקְּדוֹשִׁים. וְהִרְבָּה לִכְתֹּב סְפָרִים קְדוֹשִׁים בָּזֶה וּלְהַדְפִּיסָם, בִּכְדֵי לְקַיֵּם (מִשְׁלֵי ה) יָפוּצוּ מַעְיְנוֹתֶיךָ חוּצָה. וְהֵן הֵם סִפְרֵי לִקּוּטֵי מוֹהֲרַ"ן, וְלִקּוּטֵי עֵצוֹת, וְסֵפֶר הַמִּדּוֹת, וְסִפּוּרֵי מַעֲשִׂיּוֹת, וְהַשִּׂיחוֹת שֶׁאַחַר הַסִּפּוּרֵי מַעֲשִׂיּוֹת, וְסֵפֶר חַיֵּי מוֹהֲרַ"ן, וְסִפְרֵי לִקּוּטֵי הֲלָכוֹת עַל כָּל אַרְבָּעָה חֶלְקֵי שֻׁלְחָן־עָרוּךְ, וְסִפְרֵי לִקּוּטֵי תְפִלּוֹת.
וְכָעֵת חִפַּשְׂנוּ בְּאַמְתַּחַת הַכְּתָבִים שֶׁלּוֹ וּמָצָאנוּ קוּנְטְרֵס אֶחָד וְנִקְרָא שְׁמוֹ יְמֵי מוֹהַרְנַ"תְּ. וְתֹכֶן עִנְיָנוֹ הוּא מַה שֶּׁרָשַׁם עוֹד לְעַצְמוֹ אֵיזֶה סִפּוּרִים קְדוֹשִׁים מִמַּה שֶּׁעָבַר עָלָיו בִּימֵי חַיָּיו הַקְּדוֹשִׁים, וּמֵעִנְיַן הַהִתְקָרְבוּת אֵיךְ שֶׁזָּכָה לְהִתְקָרֵב אֶל רַבֵּנוּ זֵכֶר צַדִּיק וְקָדוֹשׁ לִבְרָכָה. וְהַמְּנִיעוֹת אֲשֶׁר עָבְרוּ עָלָיו בָּזֶה, וְאֵיךְ שֶׁחָמַל עָלָיו הַשֵּׁם יִתְבָּרַךְ וְזָכָה לְשַׁבְּרָם. וְעוֹד עִנְיָנִים כָּאֵלּוּ אֲשֶׁר עַל יָדָם יִתְעוֹרֵר הַמְעַיֵּן לַעֲבוֹדַת הַשֵּׁם יִתְבָּרַךְ. גַּם נִמְצָא בָּהֶם אֵיזֶה סִפּוּרִים וְעִנְיָנִים מִקְּדֻשַּׁת רַבֵּנוּ זֵכֶר צַדִּיק וְקָדוֹשׁ לִבְרָכָה אֲשֶׁר מְבֹאָרִין כָּאן בְּיוֹתֵר מִמַּה שֶׁמְּבֹאָרִים בִּמְקוֹמוֹת אֲחֵרִים, וְעוֹד עִנְיָנִים יְקָרִים וְכוּ'.
לָכֵן אָמַרְנוּ לְזַכּוֹת אֶת הָרַבִּים גַּם בְּסִפּוּרִים אֵלֶּה לְמַעַן יֵדְעוּ דּוֹר אַחֲרוֹן וְכוּ', וִיקֻיַּם בָּנוּ מִקְרָא שֶׁכָּתוּב (הוֹשֵׁעַ ו, ב-ג): יְחַיֵּינוּ מִיֹּמָיִם בַּיּוֹם הַשְּׁלִישִׁי יְקִימֵנוּ וְנִחְיֶה לְפָנָיו, וְנֵדְעָה נִרְדְּפָה לָדַעַת אֶת ה' כְּשַׁחַר נָכוֹן מֹצָאוֹ וְיָבוֹא כַגֶּשֶׁם לָנוּ כְּמַלְקוֹשׁ יוֹרֶה אָרֶץ: אָמֵן כֵּן יְהִי רָצוֹן:
רָאִיתִי וְנָתוֹן אֶל לִבִּי לִרְשֹׁם בְּלִי נֵדֶר בְּכָל פַּעַם בְּקִצּוּר אֵיזֶה מַעֲשִׂיּוֹת הַנַּעֲשִׂים עִמִּי בְּכָל עֵת, יְהִי רָצוֹן שֶׁיִּהְיֶה הַכֹּל לְטוֹבָה:
<h2>א</h2>
בִּשְׁנַת תק"ם נוֹלַדְתִּי בִּקְהִלַּת־קֹדֶשׁ נֶעמִירוֹב בַּחֲמִשָּׁה עָשָׂר בִּשְׁבָט.
בִּשְׁנַת תקנ"ב נִתְקַשֵּׁר אָבִי זִכְרוֹנוֹ לִבְרָכָה בְּשִׁדּוּכִין שֶׁלִּי עִם חוֹתְנִי הַגָּאוֹן הַצַּדִּיק הַמְפֻרְסָם מוֹרֵנוּ הָרַב רַבִּי דָּוִד צְבִי זִכְרוֹנוֹ לִבְרָכָה. וּבִשְׁנַת תקנ"ג בְּשַׁבַּת נַחֲמוּ הָיוּ הַנִּשּׂוּאִין שֶׁלִּי בִּקְהִלַּת־קֹדֶשׁ שַׁארִיגְרַאד וְהָיִיתִי סָמוּךְ עַל שֻׁלְחַן חוֹתְנִי שְׁנֵי שָׁנִים.
וְאָז הָיִיתִי מִתְנַגֵּד גָּדוֹל עַל הַחֲסִידִים מֵחֲמַת שֶׁחוֹתְנִי הָיָה חוֹלֵק עֲלֵיהֶם מְאֹד, וְדִבֵּר הַרְבֵּה עֲלֵיהֶם לְפָנַי וְלִפְנֵי שְׁאָר חֲתָנָיו וּבְנֵי־בֵיתוֹ, וְאָמַר שֶׁכָּל כַּוָּנָתוֹ בְּדִבּוּרָיו כְּדֵי לְרַחֵק מֵהֶם.
אַחַר כָּךְ יָצָאתִי מִשַּׁארִיגְרַאד בִּתְחִלַּת שְׁנַת תקנ"ו בְּחַג הַסֻּכּוֹת, וּבָאתִי לִקְהִלַּת קֹדֶשׁ נֶעמִירוֹב עִם זוּגָתִי תִּחְיֶה. וְהָיִיתִי סָמוּךְ עַל שֻׁלְחַן אָבִי זִכְרוֹנוֹ לִבְרָכָה, וְנִתְחַבַּרְתִּי לִלְמֹד בַּחֹרֶף עִם חֲבֵרִי זִכְרוֹנוֹ לִבְרָכָה. וְהוּא הָיָה מְגֻדָּל מִקַּטְנוּתוֹ בֵּין הַחֲסִידִים, וְהָיָה אֵצֶל כַּמָּה צַדִּיקִים וְדִבֵּר עִמִּי הַרְבֵּה וְהִתְוַכַּח עִמִּי שֶׁהַחֲסִידִים הֵם יְרֵאִים וְשֶׁהַצַּדִּיקִים הַמְפֻרְסָמִים שֶׁבֵּינֵיהֶם הֵם גְּדוֹלִים בְּמַעֲלָה מְאֹד וְעוֹבְדִים אֶת הַשֵּׁם יִתְבָּרַךְ בֶּאֱמֶת. (כַּאֲשֶׁר הִיא בֶּאֱמֶת) וְגַם שְׁאָר אֲנָשִׁים הִתְוַכְּחוּ עִמִּי בָּזֶה. וּבְכָל זֶה הָיִיתִי חָזָק בְּדַעְתִּי הַרְבֵּה בְּהִתְנַגְּדוּת מֵחֲמַת אֶרֶס הַדִּבּוּרִים שֶׁל חוֹתְנִי זִכְרוֹנוֹ לִבְרָכָה שֶׁהִכְנִיס בִּי הַרְבֵּה. כִּי אַף עַל פִּי שֶׁהָיָה צַדִּיק וִירֵא שָׁמַיִם, אֲבָל לֹא זָכָה לֵידַע מֵאוֹר קְדֻשַּׁת אֲמִתַּת הַצַּדִּיקִים גְּדוֹלֵי הַחֲסִידִים הַמְפֻרְסָמִים. וְהָיָה חוֹלֵק עֲלֵיהֶם מְאֹד כַּנִּזְכָּר לְעֵיל. וּמֵחֲמַת זֶה בְּכָל הַחֹרֶף הַנִּזְכָּר לְעֵיל שֶׁהָיִיתִי בְּנֶעמִירוֹב הָיִיתִי עֲדַיִן מִתְנַגֵּד עֲלֵיהֶם.
אַחַר כָּךְ מֵרִבּוּי הַדְּבָרִים שֶׁל חֲבֵרִי הַנִּזְכָּר לְעֵיל וּשְׁאָרֵי אֲנָשִׁים הִבְחַנְתִּי הָאֱמֶת, וְזָכִיתִי לִכְנֹס בֶּאֱמוּנַת חֲכָמִים. וְהִסְכִּימָה דַּעְתִּי עִם הַחֲסִידִים שֶׁטּוֹב לְהִתְקָרֵב לְהַצַּדִּיקִים הַמְפֻרְסָמִים גְּדוֹלֵי הַחֲסִידִים, כִּי הֵם אַנְשֵׁי אֱמֶת וַה' עִמָּם. וְאָז נִמְשָׁךְ עָלַי יִרְאָה קְצָת וְנִשְׁתַּנֵּיתִי לְטוֹבָה בְּכַמָּה דְּבָרִים הַיְדוּעִים לִי. וְעִם כָּל זֶה עֲדַיִן הָיִיתִי תּוֹעֶה בַּדֶּרֶךְ וְלֹא יָדַעְתִּי בֵּין יְמִינִי לִשְׂמֹאלִי כִּי לֹא הָיָה לִי מַנְהִיג כָּרָאוּי וְכָל מַה שֶּׁעָבַר עָלַי בְּיָמִים אֵלּוּ קְצָרָה הַיְרִיעָה לְסַפֵּר:
<h2>ב</h2>
בִּשְׁנַת תקס"ב בְּחֹדֶשׁ אֱלוּל זָכִיתִי לְהִתְקָרֵב לַאֲדוֹנֵנוּ מוֹרֵנוּ וְרַבֵּנוּ הַקָּדוֹשׁ וְהַנּוֹרָא הָרַב הָאֱמֶת מוֹרֵנוּ רַבִּי נַחְמָן זֵכֶר צַדִּיק וְקָדוֹשׁ לִבְרָכָה. וְהוּא אָחַז בְּיָדִי וְקֵרְבַנִי בְּרַחֲמָיו הַמְרֻבִּים, וְנָשָׂא אוֹתִי כַּאֲשֶׁר יִשָּׂא הָאוֹמֵן אֶת הַיּוֹנֵק.
וְתֵכֶף אַחַר רֹאשׁ־הַשָּׁנָה הָרִאשׁוֹן שֶׁנִּתְקָרַבְתִּי אֵלָיו שֶׁהוּא רֹאשׁ־הַשָּׁנָה תקס"ג, הִתְחִיל לְהַרְגִּילֵנִי לִכְתֹּב תּוֹרָתוֹ הַקְּדוֹשָׁה. אֲבָל עֲדַיִן לֹא זָכִיתִי לִכְתֹּב לְפָנָיו תּוֹרָתוֹ הַקְּדוֹשָׁה עַד אַחַר שַׁבָּת חֲנֻכָּה שֶׁכָּתַבְתִּי לְפָנָיו כָּל הַתּוֹרָה רָאִיתִי מְנוֹרַת זָהָב (לִקּוּטֵי מוֹהֲרַ"ן סִימָן ח'). וְכָךְ הָיָה דֶּרֶךְ כְּתִיבָתִי לְפָנָיו, שֶׁהַתּוֹרָה שֶׁאָמַר בְּאוֹתוֹ הָעֵת, כְּמוֹ בְּשַׁבַּת חֲנֻכָּה, חָזַר אַחַר כָּךְ בְּעֵת הַכְּתִיבָה וַאֲמָרָהּ לְפָנַי פִּסְקָא פִּסְקָא, שֶׁאָמַר לְפָנַי כַּמָּה דִּבּוּרִים בִּלְשׁוֹן אַשְׁכְּנַז, וַאֲנִי יָשַׁבְתִּי לְפָנָיו וְכָתַבְתִּי הַדְּבָרִים בִּלְשׁוֹן הַקֹּדֶשׁ עַד שֶׁגָּמַרְתִּי כְּתִיבַת כָּל הַתּוֹרָה וְעַל פִּי רֹב חָזַרְתִּי וְקָרִיתִי אוֹתָהּ לְפָנָיו אַחַר שֶׁגָּמַרְתִּי כְּתִיבָתָהּ.
וְעֹצֶם רִבּוּי הַמְּנִיעוֹת וְהַיִּסּוּרִים שֶׁהָיָה לִי בְּאוֹתָהּ הַשָּׁנָה שֶׁהִיא שְׁנַת תקס"ג אִי אֶפְשָׁר לְשַׁעֵר. כִּי כֻּלָּם הָיוּ מִתְנַגְּדִים עָלַי הֵן אִשְׁתִּי וְהֵן אָבִי נֵרוֹ יָאִיר וְכָל בְּנֵי בֵּיתוֹ וְכָל בֵּית אָבִי זְקֵנִי זִכְרוֹנוֹ לִבְרָכָה. וְיֵשׁ בָּזֶה הַרְבֵּה לְסַפֵּר מֵעֹצֶם רִבּוּי הַמְּנִיעוֹת שֶׁהָיָה לִי בְּלִי שִׁעוּר בְּכָל נְסִיעָה וּנְסִיעָה וּבְכָל תְּנוּעָה וּתְנוּעָה וּבְכָל עֻבְדָּא וְעֻבְדָּא שֶׁל הַהַנְהָגוֹת הַקְּדוֹשׁוֹת שֶׁל רַבֵּנוּ זִכְרוֹנוֹ לִבְרָכָה שֶׁצִּוָּה עָלַי. וַעֲדַיִן אֵינִי יוֹדֵעַ מֵהֵיכָן קִבַּלְתִּי כֹּחַ לַעֲמֹד נֶגֶד מְנִיעוֹת כָּאֵלּוּ אֲשֶׁר קָשֶׁה לְסָבְלָם.
וְתֵכֶף בְּאוֹתוֹ הַחֹרֶף גֵּרֵשׁ אוֹתִי אָבִי נֵרוֹ יָאִיר מֵעַל שֻׁלְחָנוֹ, וְהֻכְרַחְתִּי לֶאֱכֹל אֵצֶל אָבִי־זְקֵנִי וְזוּגָתִי אָכְלָה אֵצֶל אָבִי, נֵרוֹ יָאִיר. וּבְכָל זֶה יֵשׁ הַרְבֵּה לְסַפֵּר; וְאַף־עַל־ פִּי־כֵן עֲזָרַנִי הַשֵּׁם יִתְבָּרַךְ, וְהָיִיתִי בַּחֹרֶף הַזֶּה כַּמָּה פְּעָמִים אֵצֶל רַבֵּנוּ זִכְרוֹנוֹ לִבְרָכָה. וְקֹדֶם חֲנֻכָּה יָשַׁבְתִּי אֶצְלוֹ בְּעֵרֶךְ שְׁלשָׁה שָׁבוּעוֹת עַד אַחַר שַׁבַּת חֲנֻכָּה. אַחַר כָּךְ בָּאתִי אֵלָיו סָמוּךְ לְרֹאשׁ־חֹדֶשׁ שְׁבָט, וְנָסַע רַבֵּנוּ זִכְרוֹנוֹ לִבְרָכָה לְטוּלְטְשִׁין לְדוֹדוֹ הָרַב וְכוּ' מוֹרֵנוּ הָרַב בָּרוּךְ זֵכֶר צַדִּיק לִבְרָכָה, כִּי אָז הָיָה עֲדַיִן שָׁלוֹם בֵּינֵיהֶם. אַחַר כָּךְ נָסַע רַבֵּנוּ לְמֶדְוֶדִיבְקֶע וְכוּ' וַאֲנַחְנוּ לִוִּינוּ אוֹתוֹ עַד קְהִלַּת קֹדֶשׁ לִינִיץ וְשָׁם נִכְנַס לְהָרַב וְכוּ' מוֹרֵנוּ הָרַב גְּדַלְיָה זֵכֶר צַדִּיק לִבְרָכָה וְקִבְּלוֹ בְּכָבוֹד גָּדוֹל, וְגַם כָּל בְּנֵי סִיעָתֵנוּ שֶׁבָּאנוּ עִמּוֹ קִבֵּל אוֹתָנוּ כֻּלָּנוּ בְּכָבוֹד גָּדוֹל, וְשָׁם שָׁמַעְנוּ מִפִּיו הַקָּדוֹשׁ שֶׁל רַבֵּנוּ זִכְרוֹנוֹ לִבְרָכָה, תּוֹרָה.
<h2>ג</h2>
בִּשְׁנַת תקס"ג הַנַּ"ל בְּרֹאשׁ חֹדֶשׁ כִּסְלֵו נוֹלַד בְּנִי שַׁכְנָא שֶׁיִּחְיֶה.
בְּאוֹתוֹ הַחֹרֶף שְׁנַת תקס"ג הָיוּ הַנִּשּׂוּאִין שֶׁל בִּתּוֹ מָרַת שָׂרָה תִּחְיֶה עִם בַּעְלָהּ מוֹרֵנוּ יִצְחָק אַייזִיק נֵרוֹ יָאִיר, בְּרֹאשׁ חֹדֶשׁ נִיסָן בְּיוֹם חֲמִישִׁי בִּקְהִלַּת־קֹדֶשׁ מֶדְוֶדִיבְקֶע. וְרַבֵּנוּ זִכְרוֹנוֹ לִבְרָכָה כְּשֶׁנָּסַע לְמֶדְוֶדִיבְקֶע כַּנַּ"ל נִתְעַכֵּב שָׁם עַד אַחַר הַנִּשּׂוּאִין.
וַאֲנִי בְּשָׁמְעִי זֹאת בְּנֶעמִירוֹב, אָזַרְתִּי חֲלָצַי וְנָסַעְתִּי אֵלָיו לְמֶדְוֶדִיבְקֶע, וּבָאתִי אֵלָיו זִכְרוֹנוֹ לִבְרָכָה בְּיוֹם פּוּרִים, וְיָשַׁבְתִּי אֶצְלוֹ בִּסְעֻדַּת פּוּרִים. וְהוּא זִכְרוֹנוֹ לִבְרָכָה רָקַד הַרְבֵּה בְּאוֹתוֹ הַפּוּרִים. גַּם בַּחֲנֻכָּה בְּאוֹתָהּ הַשָּׁנָה אַחַר הַתּוֹרָה רָקַד הַרְבֵּה, גַּם בְּשִׂמְחַת תּוֹרָה בְּאוֹתָהּ הַשָּׁנָה רָקַד הַרְבֵּה. וְכֵן עַל נִשּׂוּאֵי בִּתּוֹ הַנַּ"ל רָקַד הַרְבֵּה. וְאָמַר אַחַר כָּךְ אֲנִי רָקַדְתִּי הַרְבֵּה בְּשָׁנָה זֹאת וְכוּ' וּכְבָר נִרְשַׁם מְעַט מִזֶּה (עַיֵּן שִׂיחוֹת הָרַ"ן קל"א. חַיֵּי מוֹהֲרַ"ן קט"ז, רס"ג) שֶׁרָצָה לְבַטֵּל הַגְּזֵרוֹת וְהַפּוּנְקְטִין שֶׁנִּשְׁמְעוּ אָז וְכוּ' כִּי עַל יְדֵי הַמְחָאַת כַּף וְרִקּוּדִין מַמְתִּיקִים דִּינִין וְכוּ'.
וַאֲנִי זָכִיתִי לִהְיוֹת אֶצְלוֹ שָׁם מִפּוּרִים עַד אַחַר פֶּסַח. וְהָיִיתִי עַל הַחֲתֻנָּה הַקְּדוֹשָׁה שֶׁל בִּתּוֹ הַנַּ"ל, וְשָׁמַעְתִּי שָׁם תּוֹרָה גָּבוֹהַּ לַשֶּׁמֶשׁ שָׂם אֹהֶל בָּהֶם (לִקּוּטֵי מוֹהֲרַ"ן סִימָן מ"ט) (וּבִשְׁעַת אֲמִירַת הַתּוֹרָה הַזֹּאת הִתְחִיל רַק מִפָּסוּק וְהוּא כְּחָתָן יוֹצֵא מֵחֻפָּתוֹ) וְעֹצֶם רִבּוּי הַמְּנִיעוֹת שֶׁהָיָה לִי עַל נְסִיעָה זוֹ לְמֶדְוֶדִיבְקֶע אֵין לְשַׁעֵר.
אַחַר כָּךְ חָזַרְתִּי מִשָּׁם בְּשָׁלוֹם עִם רַבֵּנוּ זִכְרוֹנוֹ לִבְרָכָה שֶׁנָּסַעְתִּי עִמּוֹ לְשַׁמְּשׁוֹ בַּדֶּרֶךְ, וְשָׁמַעְתִּי תּוֹרָה הַרְבֵּה וְשִׂיחוֹת נִפְלָאוֹת מִפִּיו הַקָּדוֹשׁ בַּדֶּרֶךְ וּבָאתִי לְבֵיתִי בְּשָׁלוֹם. וְאַחַר כָּךְ בְּסָמוּךְ יָצְאָה גַּם זוּגָתִי מִשֻּׁלְחַן אָבִי נֵרוֹ יָאִיר, וְאָז פָּסַק אָבִי לָזוּן אוֹתָנוּ וְהִתְחַלְנוּ לִזּוֹן עַל שֻׁלְחָנִי בְּחַסְדֵי הַשֵּׁם.
בְּאוֹתוֹ הַקַּיִץ הִרְבּוּ הַמִּתְנַגְּדִים לָשׁוֹן הָרָע בִּפְנֵי דּוֹדוֹ הָרַב וְכוּ' מוֹרֵנוּ הָרַב רַבִּי בָּרוּךְ הַנַּ"ל, עַד שֶׁגַּם הוּא הִתְחִיל לַחֲלֹק עָלָיו זִכְרוֹנוֹ לִבְרָכָה.
בְּאוֹתוֹ הַקַּיִץ בִּזָּה אוֹתִי רַבֵּנוּ פַּעַם אַחַת בְּשַׁבָּת אַחַת, וְאַחַר כָּךְ כְּשֶׁבָּא מֵהַדֶּרֶךְ חָזַר וְקֵרְבַנִי הַרְבֵּה וּכְאָב אֶת בְּנוֹ הִרְצַנִי.
<h2>ד</h2>
בִּשְׁנַת תקס"ד לפ"ק נִפְטְרָה אִמִּי זִכְרוֹנָהּ לִבְרָכָה בְּיוֹם חֲמִישִׁי ב' כִּסְלֵו. אַחַר כָּךְ אַחַר שַׁבַּת חֲנֻכָּה צִוָּה עָלַי לִלְמֹד הַרְבֵּה פּוֹסֵק וְכוּ'.
אַחַר כָּךְ בַּקַּיִץ צִוָּה עָלַי לְהַתְחִיל לִלְמֹד קַבָּלָה וּמַעֲשֶׂה שֶׁהָיָה כָּךְ הָיָה, שֶׁאֲנִי בָּאתִי אֵלָיו עִם רַבִּי נַפְתָּלִי, וְאָמַר לִי אֲנִי הֵבֵאתִי אוֹתְךָ עַתָּה כִּי רָצִיתִי לוֹמַר לְךָ הַנְהָגָה חֲדָשָׁה (הַיְנוּ לִלְמֹד קַבָּלָה) וְרָצָה שֶׁאָבוֹא אֵלָיו, וְעַל יְדֵי זֶה סִבֵּב הַשֵּׁם יִתְבָּרַךְ עַד שֶׁבָּאתִי אֵלָיו וְאָז וְכוּ'.
בְּאוֹתָהּ הַשָּׁנָה סָמוּךְ לְשַׁבַּת נַחֲמוּ נִפְטְרָה בִּתּוֹ מָרַת פֵיְגָא זִכְרוֹנָה לִבְרָכָה וְכוּ':
בִּשְׁנַת תקס"ה בְּחֶשְׁוָן הָיוּ הַנִּשּׂוּאִין שֶׁל בִּתּוֹ מָרַת מִרְיָם זִכְרוֹנָהּ לִבְרָכָה, שֶׁהָיְתָה כַּלָּתוֹ שֶׁל הַגָּאוֹן מִוָּלְטְשִׁיסְק. וְרָקַד הַרְבֵּה פֹּה בִּבְּרֶסְלֶב בְּשַׁבַּת רֹאשׁ חֹדֶשׁ חֶשְׁוָן שֶׁאָז הָיָה הַ"פָארְשְׁפִּיל". וַאֲנִי זָכִיתִי לִנְסֹעַ עִמּוֹ עַל הַחֲתֻנָּה לִקְהִלַּת וָלְטְשִׁיסְק כַּאֲשֶׁר פָּקַד עָלַי.
בְּאוֹתוֹ הָעֵת צִוָּה עָלַי לְהַתְחִיל לַחְשֹׁב תּוֹרָה, אֲבָל עֲדַיִן לֹא צִוָּה לְכָתְבָהּ, וְאָמַר שֶׁבְּפַעַם אַחֶרֶת יְצַוֶּה עָלַי גַּם לִכְתֹּב. גַּם צִוָּה עָלַי וְעַל שְׁאָר אַנְשֵׁי־שְׁלוֹמֵנוּ לוֹמַר תִּקּוּן חֲצוֹת, גַּם צִוָּה אָז עוֹד לְכַמָּה מֵאַנְשֵׁי־שְׁלוֹמֵנוּ לַחְשֹׁב תּוֹרָה.
וְהִנֵּה בְּכָל הָעִנְיָנִים הָאֵלֶּה שֶׁהִזְכַּרְתִּי שֶׁעָבְרוּ עָלַי בְּאֵלּוּ הַשָּׁנִים הַנַּ"ל, יֵשׁ הַרְבֵּה לְסַפֵּר אֲשֶׁר לֹא יַסְפִּיקוּ הֲמוֹן יְרִיעוֹת. כִּי יֵשׁ הַרְבֵּה דְּבָרִים מְאֹד שֶׁלֹּא הִזְכַּרְתִּי כָּאן כְּלָל, וְגַם מַה שֶּׁהִזְכַּרְתִּי לֹא נִכְתַּב כִּי אִם בְּרֶמֶז כְּטִפָּה מִן הַיָּם:
<h2>ה</h2>
בִּשְׁנַת תקס"ה הַנַּ"ל סָמוּךְ לְרֹאשׁ חֹדֶשׁ נִיסָן נוֹלַד בְּנוֹ כוּ' שְׁלֹמֹה אֶפְרַיִם זִכְרוֹנוֹ לִבְרָכָה וְרַבֵּנוּ זִכְרוֹנוֹ לִבְרָכָה כִּבֵּד אוֹתִי בְּמִצְוַת פְּרִיעָה אֶצְלוֹ, וְרַבֵּנוּ זִכְרוֹנוֹ לִבְרָכָה בְּעַצְמוֹ הָיָה סַנְדָּק וְחִתּוּךְ, וּמַה שֶּׁהָיָה נַעֲשֶׂה אִם הָיָה הַתִּינוֹק הַזֶּה נִשְׁאָר בַּחַיִּים אִי אֶפְשָׁר לְבָאֵר. וּמְעַט קְצָת כָּתוּב אֶצְלֵנוּ בְּרֶמֶז בְּעָלְמָא.
וַאֲנַחְנוּ בָּאנוּ אֵלָיו תֵּכֶף לְמָחֳרָתוֹ אַחַר יוֹם שֶׁנּוֹלַד הַיֶּלֶד הַקָּדוֹשׁ הַנַּ"ל וְהָיִינוּ שָׁם בְּשַׁבָּת וְכָל הַשָּׁבוּעַ עַד שֶׁנִּמּוֹל, וְגַם אַחַר כָּךְ עַד יוֹם שְׁלִישִׁי לַמִּילָה. וּבְאוֹתוֹ הָעֵת שָׁמַעְנוּ מִמֶּנּוּ תּוֹרָה הַרְבֵּה וְשִׂיחוֹת נִפְלָאוֹת וְנוֹרָאוֹת מֵעִנְיַן הַיֵּצֶר הָרַע שֶׁיֵּשׁ כַּמָּה בְּחִינוֹת בַּיֵּצֶר הָרַע וְכוּ' וְכַמָּה וְכַמָּה צְרִיכִין בְּכָל פַּעַם לְהִתְחַזֵּק מֵחָדָשׁ נֶגְדּוֹ לְהַכְנִיעוֹ וְכוּ' וּקְצָת מֵהֶם נִכְתְּבוּ וְנִדְפְּסוּ.
וְאָז בְּאוֹתוֹ הַשַּׁבָּת כְּשֶׁעָמַדְנוּ לְפָנָיו אָמַר לִי דִּבְרֵי צַחוּת עַל הַמִּנְעָל שֶׁלִּי שֶׁנֶּעֱקַם לְפָנָיו מְאֹד, וְאָמַר הַמִּנְעָל שֶׁלְּךָ דּוֹמֶה כְּמוֹ מִי שֶׁטּוֹפְחִין לוֹ עַל פָּנָיו. וְאַחַר כָּךְ עָנָה וְאָמַר שִׂיחוֹת חֻלִּין שֶׁלָּנוּ (כְּמַפְלִיג בְּשֶׁבַח שִׂיחוֹת חֻלִּין שֶׁלּוֹ) אֵיזֶה מֵהַצַּדִּיקִים יוּכַל לוֹמַר לִי אֵיךְ בְּדִבְרֵי צַחוּת הָאֵלּוּ שֶׁקּוֹרִין וֶוערְטִיל יֵשׁ בּוֹ כָּל כַּוָּנוֹת הַמִּילָה וּלְמַעְלָה מֵהַכַּוָּנוֹת, וְאַחַר כָּךְ הִתְחִיל לִזְרֹק דִּבּוּרִים מִתּוֹךְ פִּיו הַקָּדוֹשׁ, וְעָנָה וְאָמַר הֲלֹא יֵשׁ וְטָפְחוּ לוֹ עַל פָּנָיו וְטָפַח לוֹ בְּסַנְדָּלוֹ, וְאָמְרוּ רַבּוֹתֵינוּ זִכְרוֹנָם לִבְרָכָה סַנְדָּל מִמַּאי הֲוָה וְכוּ' מָשָׁל וְכוּ' וְאַחַר כָּךְ הִתְחִיל לוֹמַר הַתּוֹרָה הַנִּדְפֶּסֶת בְּסִימָן ס"ג בְּרִית נִקְרָא בִּלְשׁוֹן תַּרְגּוּם אַמָּה וְכוּ. וּמִי שֶׁלֹּא הָיָה אָז אֵיךְ נִתְגַּלֶּה הַתּוֹרָה הַזֹּאת מִדִּבּוּר הַנַּ"ל אִי אֶפְשָׁר לְצַיֵּר לוֹ הָעִנְיָן. וּמִי שֶׁהָיָה אָז רָאָה בְּעֵינָיו גְּדֻלַּת הַבּוֹרֵא יִתְבָּרַךְ וּגְדֻלַּת הַתּוֹרָה וּגְדֻלַּת הַצַּדִּיקִים אֲמִתִּיִּים אֵיךְ כָּל שִׂיחָתָם וּתְנוּעוֹתָם תּוֹרָה גָּבוֹהַּ. שֶׁרָאִינוּ בְּעֵינֵינוּ שֶׁבְּדִבּוּר בְּעָלְמָא שֶׁקּוֹרִין וֶוערְטִיל שֶׁאָמַר עַל הַמִּנְעָל שֶׁלִּי הָיָה כָּלוּל בּוֹ תּוֹרָה גָּבוֹהַּ וְנִסְתָּרָה כָּזֹאת שֶׁכָּלוּל בָּהּ כָּל סוֹד כַּוָּנוֹת הַמִּילָה וְיוֹתֵר מִזֶּה, כַּאֲשֶׁר אָמַר בְּעַצְמוֹ. וּבֶאֱמֶת גַּם הַתּוֹרָה הַנּוֹרָאָה שֶׁגִּלָּה אַחַר כָּךְ עַל זֶה, גַּם כֵּן אֵין מִי שֶׁיַּשִּׂיג אוֹתָהּ הֵיטֵב כִּי הִיא גָּבוֹהַּ מְאֹד כְּדַרְכּוֹ. בִּפְרָט שֶׁזֹּאת הַתּוֹרָה לֹא בֵּאֲרָהּ הֵיטֵב רַק בְּרֶמֶז בְּעָלְמָא כַּמְבֹאָר לַמְעַיֵּן שָׁם. וְכָל יְמֵי חַיָּיו הַקְּדוֹשִׁים הָיִינוּ רְגִילִים תָּמִיד לוֹמַר, אַשְׁרֵי עֲבָדֶיךָ וְאַשְׁרֵי אֲנָשֶׁיךָ הָעוֹמְדִים לְפָנֶיךָ הַשּׁוֹמְעִים אֶת חָכְמָתְךָ, אַשְׁרֵינוּ שֶׁזָּכִינוּ לָזֶה, זֶה חֶלְקֵנוּ מִכָּל עֲמָלֵנוּ.
<h2>ו</h2>
בְּקַיִץ תקס"ה נָסַע פִּתְאֹם לְשַׁארִיגְרַאד בֵּין פֶּסַח לַעֲצֶרֶת וְהַנְּסִיעָה הַזֹּאת הָיְתָה פְּלִיאָה גְּדוֹלָה וְנִשְׂגָּבָה כִּי לֹא הָיָה בָּהּ שׁוּם טַעַם עַל־פִּי פָּשׁוּט. וּכְבָר מְבֹאָר קְצָת בְּסִפּוּרֵי נְסִיעוֹתָיו הַקְּדוֹשִׁים מֵעִנְיַן נְסִיעָה הַזֹּאת:
<h2>ז</h2>
בִּשְׁנַת תקס"ה הַנַּ"ל צִוָּה עָלַי לְלַקֵּט מִתּוֹרוֹתָיו הָעֵצוֹת וְהָעֻבְדָּא שֶׁיּוֹצֵא מִכָּל תּוֹרָה וְתוֹרָה וּבִתְחִלָּה כָּתַבְתִּי קְצָת מֵעִנְיָן זֶה וְלֹא הוּטַב בְּעֵינָיו. וְאַחַר כָּךְ הֵבַנְתִּי כַּוָּנָתוֹ וְחָזַרְתִּי וְכָתַבְתִּי וְהוּטַב בְּעֵינָיו וְהוּא הַסֵּפֶר קִצּוּר לִקּוּטֵי מוֹהֲרַ"ן כְּשֶׁקָּרָא בּוֹ נִעְנַע בְּרֹאשׁוֹ וְאָמַר בְּזֶה הַלָּשׁוֹן: פֶּתֶק יָפֶה (אַ שֵׁיין צֶעטִיל) וְהֵבַנְתִּי שֶׁהוּטְבוּ מְאֹד בְּעֵינָיו הַדְּבָרִים הַנֶּאֱמָרִים שָׁם וְהָיָה כּוֹסֵף מְאֹד שֶׁנִּזְכֶּה לְקַיְּמָם בֶּאֱמֶת אַשְׁרֵי שֶׁיֹּאחַז בָּהֶם:
<h2>ח</h2>
בְּחֹרֶף תקס"ה צִוָּה עָלַי לִנְסֹעַ לְחוֹתְנִי לִקְהִלַּת־קֹדֶשׁ מָאהְלוֹב לְבַקֵּשׁ מֵאִתּוֹ, שֶׁיִּתֵּן לִי אֵיזֶה רַבָּנוּת בְּאֵיזֶה עִיר וְכוּ', וּבָרוּךְ הַשֵּׁם שֶׁנִּצַּלְתִּי מִזֶּה:
<h2>ט</h2>
בְּחֹרֶף שְׁנַת תקס"ה הַנַּ"ל צִוָּה עָלַי לַחֲזֹר וּלְהַעְתִּיק כַּסֵּדֶר כָּל הַתּוֹרוֹת שֶׁלּוֹ שֶׁהָיוּ כְּתוּבִים אֶצְלִי בְּקוּנְטְרֵסִים מְפֻזָּרִים כְּמוֹ שֶׁנִּכְתְּבוּ בְּעֵת כְּתִיבָתָם אַחַר אֲמִירַת הַתּוֹרָה מִיָּד. וְצִוָּה לַחֲזֹר וּלְהַעְתִּיקָם שֶׁיִּהְיוּ נִכְתָּבִים כַּסֵּדֶר שֶׁיִּהְיוּ רְאוּיִם לְכָרְכָם. וְכֵן עָשִׂיתִי וְהֶעְתַּקְתִּים כַּסֵּדֶר עַל נְיָר טוֹב וּדְיוֹ יָפֶה. וְרַבִּי נַפְתָּלִי קָרָא לְפָנַי מִלָּה בְּמִלָּה מִקּוּנְטְרֵסִים הַנַּ"ל וַאֲנִי כָּתַבְתִּי עַל הַסֵּפֶר. וְנִמְשָׁךְ כְּמוֹ רֶבַע שָׁנָה עַד אַחַר פֶּסַח סָמוּךְ לְשָׁבוּעוֹת, וְאַף עַל פִּי כֵן בְּכָל אוֹתוֹ הָעֵת לֹא גִּלָּה דַּעְתּוֹ שֶׁרוֹצֶה לְהַדְפִּיסָם וּלְגַלּוֹתָם בָּעוֹלָם, כִּי בְּכָל אוֹתָן הָעִתִּים הָיָה דַּרְכּוֹ לְהַזְהִיר הַרְבֵּה לִבְלִי לְגַלּוֹת תּוֹרָתוֹ לְזָרִים אֲשֶׁר אֵינָם מֵאַנְשֵׁי־שְׁלוֹמֵנוּ וְגִלָּה קְצָת טְעָמִים עַל זֶה. וְהָיִינוּ נִזְהָרִים בָּזֶה מְאֹד לְהַסְתִּיר וּלְהַעְלִים מְאֹד הַקּוּנְטְרֵסִים שֶׁנִּכְתְּבוּ.
וּבְאוֹתוֹ הָעֵת בֵּין פֶּסַח לַעֲצֶרֶת הָיִיתִי כַּמָּה פְּעָמִים אֶצְלוֹ מִנֶּעמִירוֹב. וְהוּא הֶרְאָה בְּעַצְמוֹ כְּאִלּוּ הוּא מַקְפִּיד עַל אֲשֶׁר אָנוּ בָּאִים אֵלָיו בִּתְמִידוּת כָּל כָּךְ. וְהָיָה לָנוּ מִזֶּה מְנִיעוֹת וְיִסּוּרִים בְּכָל פַּעַם שֶׁרָצִינוּ לָבוֹא אֵלָיו פֶּן יַקְפִּיד עָלֵינוּ. וּכְבָר לֹא הִשְׁגַּחְנוּ עַל שׁוּם מְנִיעוֹת מִבֵּיתֵנוּ וּמְנִיעוֹת מֵחֲמַת מָמוֹן, רַק זֶה עָמַד לָנוּ בְּמֹחֵנוּ לִמְנִיעָה שֶׁנִּדְמָה לָנוּ שֶׁהוּא יַקְפִּיד כְּשֶׁנָּבוֹא אֵלָיו מֵחֲמַת שֶׁזֶּה סָמוּךְ הָיִינוּ אֶצְלוֹ. וְאַף עַל פִּי כֵן גֹּדֶל עֹצֶם חִשְׁקֵנוּ לֵהָנוֹת מִזִּיו הַשְּׁכִינָה בְּכָל פַּעַם לִזְכּוֹת לַעֲמֹד לִפְנֵי הַדְרַת קְדֻשָּׁתוֹ וְכוּ' וְכוּ' הִתְגַבֵּר עַל הַמְּנִיעָה וְזָכִינוּ לָבוֹא אֵלָיו בְּכָל פַּעַם.
וְאַחַר שָׁבוּעוֹת שְׁנַת תקס"ה הַנַּ"ל בְּעֶרֶךְ שְׁמוֹנָה יָמִים שֶׁהָיִיתִי אֶצְלוֹ בְּשָׁבוּעוֹת הַנַּ"ל הִתְעוֹרֵר לִי רָצוֹן לִנְסֹעַ אֵלָיו כִּי הָיָה צַר לִי מְאֹד בְּעִנְיַן דַּרְכֵי עֲבוֹדַת הַשֵּׁם וְכוּ' אֲבָל הָיָה קָשֶׁה עָלַי מְאֹד לָבוֹא אֵלָיו מֵחֲמַת מְנִיעוֹת הַנַּ"ל, וְאָז הָיָה קָשֶׁה וְכָבֵד עָלַי מְאֹד מְאֹד לְשַׁבֵּר הַמְּנִיעָה הַנַּ"ל שֶׁלֹּא יַקְפִּיד עָלַי כַּנַּ"ל. כִּי לֹא יָדַעְתִּי אֵיךְ אֶשָּׂא פָּנַי לִכְנֹס לְפָנָיו לְבַקְשׁוֹ שֶׁיְּקָרְבֵנִי לְהַשֵּׁם יִתְבָּרַךְ אַחַר שֶׁזֶּה סָמוּךְ הָיִיתִי אֶצְלוֹ, אֲבָל אַף עַל פִּי כֵן הָיָה חִשְׁקִי וּרְצוֹנִי חָזָק מְאֹד לִנְסֹעַ אֵלָיו.
וְרִחֵם עָלַי הַשֵּׁם יִתְבָּרַךְ בְּרַחֲמָיו הָעֲצוּמִים וְשָׁלַח בְּדַעְתִּי עֵצָה שֶׁאֶסַּע לִבְּרֶסְלֶב בִּשְׁבִיל לִכְרֹךְ הַסֵּפֶר שֶׁנַּעֲשָׂה מֵהַקּוּנְטְרֵסִים הַנַּ"ל שֶׁחָזַרְתִּי וְהֶעְתַּקְתִּי כַּסֵּדֶר כַּנַּ"ל, כִּי כְּבָר נִגְמְרוּ כַּנַּ"ל וְהוּא זִכְרוֹנוֹ לִבְרָכָה צִוָּה עָלַי בְּעַצְמוֹ שֶׁלֹּא לְכָרְכָם בְּנֶעמִירוֹב מִפְּנֵי הַמִּתְנַגְּדִים הָרַבִּים שֶׁהָיוּ שָׁם. כִּי אָז הָיִינוּ נִזְהָרִים מְאֹד שֶׁלֹּא לְגַלּוֹת תּוֹרָתוֹ לַחוּץ כְּלָל כַּנַּ"ל, וְעַל כֵּן צִוָּה עָלַי בְּעַצְמוֹ לְכָרְכָם בִּבְּרֶסְלֶב דַּיְקָא. וּכְבָר הָיָה בְּדַעְתִּי קֹדֶם שָׁבוּעוֹת לַהֲבִיאָם לְכָאן לִבְרֶסְלֶב לְכָרְכָם, אַךְ לֹא אִסְתַּיַּע מִלְּתָא מִן הַשָּׁמַיִם. וְעַתָּה אַחַר שָׁבוּעוֹת הָיִיתִי רוֹצֶה לָבוֹא לְפָנָיו אַךְ הָיָה לִי מְנִיעָה הַנַּ"ל וְהָיָה לִי לְשָׁלָל עֵצָה הַנַּ"ל שֶׁהִזְכִּירַנִי הַשֵּׁם בְּרַחֲמָיו לִנְסֹעַ בִּשְׁבִיל כְּרִיכַת הַסֵּפֶר הַנַּ"ל. וְזֶה יִהְיֶה לִי תֵּרוּץ לְפָנָיו שֶׁבִּשְׁבִיל זֶה בָּאתִי וְאַגַּב אוּכַל לְדַבֵּר עִמּוֹ אִם אֶזְכֶּה.
וְכֵן עָשִׂיתִי וְנָסַעְתִּי תֵּכֶף וּמִיָּד לִבְּרֶסְלֶב בַּיּוֹם הַנַּ"ל. וּבָאתִי בְּיוֹם שִׁשִּׁי בַּבֹּקֶר, וְיָרֵאתִי לִכְנֹס אֵלָיו וּלְהִתְרָאוֹת לְפָנָיו מֵחֲמַת בּוּשָׁה כַּנַּ"ל. וְאַחַר כָּךְ רָאָה אוֹתִי מִדֵּי עָבְרוֹ מֵחַדְרוֹ לְבֵיתוֹ הַגָּדוֹל וְשָׁאַל אוֹתִי בְּדֶרֶךְ הִלּוּכוֹ עַל מָה בָּאתָ, הֵשַׁבְתִּי לוֹ לִכְרֹךְ הַסֵּפֶר. וְשָׁאַל וְכִי בִּשְׁבִיל זֶה הֻכְרַחְתָּ לָבוֹא בְּכַוָּנָה וְנֶאֱלַמְתִּי וְלֹא הֵשַׁבְתִּי לוֹ דָּבָר מֵחֲמַת אֵימָה. אַחַר כָּךְ הָיָה בְּדַעְתִּי לֵילֵךְ מִיָּד לְהָאָמָּן הָעוֹסֵק בִּכְרִיכַת סְפָרִים וְלֵישֵׁב שָׁם אֶצְלוֹ כָּל הַיּוֹם. כִּי יָדַעְתִּי רְצוֹן רַבֵּנוּ זִכְרוֹנוֹ לִבְרָכָה שֶׁלֹּא לְהַנִּיחַ הַסֵּפֶר אֵצֶל הָאָמָּן אֲפִלּוּ פֹּה בְּרֶסְלַב, אַף עַל פִּי שֶׁגַּם הָאָמָּן הַכּוֹרֵךְ הָיָה מֵאַנְשֵׁי־שְׁלוֹמֵנוּ. אֲבָל אָז הִקְפִּיד רַבֵּנוּ זִכְרוֹנוֹ לִבְרָכָה מְאֹד לִשְׁמֹר הַקּוּנְטְרֵסִים שֶׁלֹּא יִגַּע בָּהֶן זָר.
וְהָיָה בְּדַעְתִּי לֵישֵׁב אֵצֶל הָאָמָּן הַכּוֹרֵךְ כָּל הַיּוֹם, וְלִבְלִי לְהִתְרָאוֹת פָּנַי לִפְנֵי רַבֵּנוּ זִכְרוֹנוֹ לִבְרָכָה עַד שַׁבָּת. אֲבָל טוּבוֹ וְרַחֲמָיו שֶׁל רַבֵּנוּ זִכְרוֹנוֹ לִבְרָכָה שֶׁהָיוּ בְּלִי שִׁעוּר, וְהַשְּׂמֹאל הָיָה דּוֹחָה מְעַט וּבַיָּמִין הָיָה מְקָרֵב הַרְבֵּה. וְגַם הַדְּחִיָּה וְהַהִתְרַחֲקוּת הָיָה בְּעַצְמוֹ הִתְקָרְבוּת נִפְלָא לְמִי שֶׁחָפֵץ וְחָשַׁק בֶּאֱמֶת. וְגַם עֲדַיִן הוּא נוֹהֵג כָּךְ. וּבְרַחֲמָיו הַנִּפְלָאִים שָׁלַח פִּתְאֹם אֶצְלִי אִישׁ אֶחָד מֵאַנְשֵׁי־שְׁלוֹמֵנוּ לְבֵית הַכּוֹרֵךְ הַנַּ"ל וְאָמַר שֶׁרַבֵּנוּ זִכְרוֹנוֹ לִבְרָכָה צִוָּה שֶׁאֲנִי אֵלֵךְ אֵלָיו, וְהוּא (הַיְנוּ הַשָּׁלִיחַ הַנַּ"ל) יֵשֵׁב בִּמְקוֹמִי כָּאן אֵצֶל הַכּוֹרֵךְ.
וְתֵכֶף רַצְתִּי אֵלָיו זִכְרוֹנוֹ לִבְרָכָה. וְהָיָה בְּחַדְרוֹ הַקָּטָן שֶׁהָיָה לוֹ כְּנֶגֶד בֵּית הַמִּדְרָשׁ מִן הַצַּד. וּבָאתִי אֵלָיו בְּחַדְרוֹ הַנַּ"ל, וְהוּא שָׁכַב עַל מִטָּתוֹ וְאָז קֵרְבַנִי בְּרַחֲמָיו הַרְבֵּה וְדִבֵּר עִמִּי הַרְבֵּה מְאֹד. וְנִחַם אוֹתִי וְשִׂמַּח אוֹתִי וְחִזֵּק אוֹתִי הַרְבֵּה מְאֹד מְאֹד בִּדְבָרָיו הַקְּדוֹשִׁים וְהַטְּהוֹרִים הָעֲרֵבִים וְהַנְּעִימִים הַמְּתוּקִים מִדְּבַשׁ וְנֹפֶת צוּפִים. וְדִבֵּר עִמִּי הַרְבֵּה וְלֹא יָשֵׁן כְּלָל, וְעָמַד מִמִּטָּתוֹ וְנִכְנַס לְבֵיתוֹ הַגָּדוֹל.
וְאָז הָיָה הָעֵת שֶׁהִתְחִיל לְגַלּוֹת סוֹד הַנִּפְלָא וְהֶעָצוּם שֶׁל הָעֲשָׂרָה קַפִּיטְל תְּהִלִּים לְאָמְרָם בְּיוֹם שֶׁקָּרָה לְאָדָם חַס וְשָׁלוֹם מִקְּרֵה לַיְלָה רַחֲמָנָא לִצְלַן כַּנִּדְפַּס בִּסְפָרָיו הַקְּדוֹשִׁים. כִּי בְּאוֹתוֹ הָעֵת קֹדֶם שֶׁבָּאתִי אֵלָיו אָמַר הַתּוֹרָה הַזֹּאת הַנִּדְפֶּסֶת בַּסֵּפֶר הָרִאשׁוֹן בְּסִימָן ר"ה הַמַּתְחֶלֶת תִּקּוּן לְמִקְרֵה לַיְלָה לוֹמַר עֲשָׂרָה קַפִּיטְל תְּהִלִּים וְכוּ'. וַאֲנִי לֹא הָיִיתִי אֶצְלוֹ בְּשָׁעָה שֶׁאֲמָרָהּ, אַחַר כָּךְ בְּיוֹם שִׁשִּׁי הַנַּ"ל גִּלָּה לִי חֲתָנוֹ רַבִּי יִצְחָק זִכְרוֹנוֹ לִבְרָכָה מְעַט מֵהַתּוֹרָה הַנַּ"ל כְּפִי הֲבָנָתוֹ. וְאַחַר כָּךְ דִּבַּרְתִּי עִמּוֹ זִכְרוֹנוֹ לִבְרָכָה בְּעַצְמוֹ מִזֶּה וּבֵאֵר לִי הַדָּבָר קְצָת וְכָתַבְתִּי הָעִנְיָן מִיָּד כְּמוֹ שֶׁנִּדְפַּס עַתָּה בַּסִימָן הַנַּ"ל. וְאָז לֹא גִּלָּה עֲדַיִן הַקַּפִּיטְלִיךְ תְּהִלִּים בִּפְרָטִיּוּת אֵיזֶה קַפִּיטְלִיךְ צְרִיכִין לוֹמַר רַק שֶׁאָמַר שֶׁהָיָה רָאוּי לְבָרֵר אֵיזֶה עֲשָׂרָה קַפִּיטְלִיךְ הֵם כְּנֶגֶד עֲשָׂרָה מִינֵי נְגִינָה, אַךְ כָּל עֲשָׂרָה וַעֲשָׂרָה קַפִּיטְלִיךְ שֶׁבַּתְּהִלִּים כְּלוּלִים מִבְּחִינַת עֲשָׂרָה מִינֵי נְגִינָה, אַךְ אַחַר כָּךְ אַחַר כַּמָּה שָׁנִים הִתְחִיל לְגַלּוֹת מֵעִנְיַן הַתִּקּוּן הַנַּ"ל. וְאַחַר שֶׁבָּא מִלֶּבוּב חָזַר וְדִבֵּר מֵעִנְיַן הָעֲשָׂרָה קַפִּיטְל תְּהִלִּים הַנַּ"ל וְאָז גִּלָּה בִּפְרָטִיּוּת אֵיזֶה קַפִּיטְלִיךְ צְרִיכִין לוֹמַר כַּנִּדְפַּס בְּלִקּוּטֵי תִנְיָנָא בְּסוֹפוֹ בְּסִימָן צ"ב עַיֵּן שָׁם (וְכִמְדֻמֶּה, שֶׁכְּבָר מְבֹאָר מִסִּפּוּר זֶה מְעַט בְּמָקוֹם אַחֵר (עַיֵּן שִׂיחוֹת הָרַ"ן קמ"א, חַיֵּי מוֹהֲרַ"ן רכ"ה).
וְכָל אוֹתוֹ יוֹם שִׁשִּׁי יָשַׁב רַבֵּנוּ זִכְרוֹנוֹ לִבְרָכָה בַּבַּיִת עִם הָעוֹלָם, וְגַם אֲנִי הָיִיתִי עוֹמֵד לְפָנָיו וְדִבֵּר עִמָּנוּ הַרְבֵּה וְלֹא הָלַךְ לַמֶּרְחָץ עַד סָמוּךְ לִפְנוֹת הַיּוֹם, מַה שֶּׁדַּרְכּוֹ הָיְתָה תָּמִיד לֵילֵךְ לַמֶּרְחָץ בְּיוֹם שִׁשִּׁי תֵּכֶף סָמוּךְ אַחַר חֲצוֹת. וְאַחַר כָּךְ עָנָה וְאָמַר כַּמָּה קָשֶׁה לִהְיוֹת מְפֻרְסָם לְהַנְהִיג הָעוֹלָם (כְּלוֹמַר כַּמָּה יִסּוּרִים הוּא סוֹבֵל שֶׁהַכֹּל מֻנָּח עָלָיו וְצָרִיךְ לָשֵׂאת בְּדַעְתּוֹ הַרְבֵּה מְאֹד) כִּי הֲלֹא זֶה הַדָּבָר שֶׁעוֹסְקִין עַתָּה לִכְרֹךְ הַסֵּפֶר הַנַּ"ל נִדְמֶה לָכֶם שֶׁאֵין נֶחְשָׁב לִכְלוּם עִנְיַן הַכְּרִיכָה הַזֹּאת. (אֲבָל בֶּאֱמֶת) כַּמָּה וְכַמָּה עוֹלָמוֹת תְּלוּיִים בָּזֶה בִּכְרִיכַת הַסֵּפֶר הַזֶּה. וְכַוָּנָתוֹ הָיְתָה שֶׁהוּא צָרִיךְ לָשֵׂאת הַכֹּל עַל רֹאשׁוֹ כַּנַּ"ל. וְאָז הֵבַנּוּ מֵרָחוֹק כַּמָּה גָּדוֹל וְעָצוּם וְנִשְׂגָּב כָּל עֵסֶק וָעֵסֶק מֵעִסְקֵי הַסְּפָרִים וְהָעִנְיָנִים שֶׁלּוֹ, שֶׁאֲפִלּוּ בִּכְרִיכַת הַסֵּפֶר תְּלוּיִים כַּמָּה וְכַמָּה עוֹלָמוֹת, וְאַחַר כָּךְ הָלַךְ לַמֶּרְחָץ וְלַמִּקְוֶה.
וְהָיִיתִי שָׁם בְּשַׁבַּת־קֹדֶשׁ וּבְכָל הַשָּׁבוּעַ עַד יוֹם חֲמִישִׁי, כִּי נִתְעַצֵּל הַכּוֹרֵךְ הַנַּ"ל וְלֹא גָּמַר הַכְּרִיכָה עַד יוֹם הַנַּ"ל שֶׁאַחַר שַׁבָּת הַנַּ"ל. וּבְכָל יְמֵי הַשָּׁבוּעַ הַזֹּאת דִּבֵּר עִמִּי הַרְבֵּה וְכָל דְּבָרָיו לְחַזֵּק אוֹתִי הַרְבֵּה בְּשִׂמְחָה. וְאָמַר לִי: אֲפִלּוּ הַחוֹלֶה הַמֻּטָּל עַל עֶרֶשׂ דְּוַי מְחַזְּקִין אוֹתוֹ הַרְבֵּה וְאוֹמְרִים לוֹ שֶׁלֹּא יִפֹּל בְּדַעְתּוֹ וִיחַזֵּק עַצְמוֹ בְּכָל עֹז. וְכֵן בֶּאֱמֶת חוֹזֵר הַחוֹלֶה לְאֵיתָנוֹ וּבְרִיאוּתוֹ עַל יְדֵי שֶׁמְּחַזֵּק אֶת עַצְמוֹ וּמַבְרִיא אֶת עַצְמוֹ וְאֵינוֹ נִמְשָׁךְ אַחַר עַצְלוּת וּכְבֵדוּת חָלְיוֹ, כִּי עַל יְדֵי זְרִיזוּתוֹ וְהִתְחַזְּקוּתוֹ חוֹזֵר לִבְרִיאוּתוֹ בֶּאֱמֶת. כַּדְּבָרִים הָאֵלֶּה וְכַיּוֹצֵא בָּהֶם דִּבֵּר עִמִּי הַרְבֵּה מֵעִנְיַן הִתְחַזְּקוּת לִהְיוֹת בְּשִׂמְחָה בְּכָל מַה דְּאֶפְשָׁר.
גַּם דִּבֵּר עִמִּי אָז בְּאוֹתוֹ הָעֵת וְסִפֵּר לִי מִגֹּדֶל צַעֲרוֹ וִיסּוּרָיו בְּלִי שִׁעוּר, וְעֹצֶם הַצַּעַר וְהַיִּסּוּרִים שֶׁיֵּשׁ לוֹ מֵהַיַּלְדָּה שֶׁל בִּתּוֹ תִּחְיֶה שֶׁהָיְתָה אָז חוֹלָה בְּיוֹתֵר מֵחֳלִי הַ"מָּזְלֶען" [אַדֶּמֶת] אוֹ "פָּאקִין" [אֲבַעְבּוּעוֹת]. וְאָמַר שֶׁהוּא מַרְגִּישׁ בְּלִבּוֹ כָּל גְּנִיחָה וּגְנִיחָה שֶׁל הַתִּינוֹק וְשֶׁהוּא מְרֻצֶּה הַלְוַאי וְהָיָה לוֹ חֳלִי הַ"מָּאזְלֶען" בִּשְׁבִיל הַתִּינוֹק.
וְאָמַר שֶׁהוּא דַּרְכֵי הַשֵּׁם שֶׁאִי אֶפְשָׁר לְהָבִין. הַיְנוּ שֶׁיֵּשׁ דַּרְכֵי הַשֵּׁם שֶׁאִי אֶפְשָׁר לַהֲבִינָם שֶׁהֵם בְּחִינַת צַדִּיק וְטוֹב לוֹ צַדִּיק וְרַע לוֹ וְכוּ' (בְּרָכוֹת ה.) אֲשֶׁר בְּאוֹתוֹ הַשָּׁבוּעוֹת דִּבֵּר מִזֶּה בְּהַתּוֹרָה וּבְיוֹם הַבִּכּוּרִים הַנִּדְפָּס בְּסִימָן נ"ו עַיֵּן שָׁם, וְאָמַר שֶׁהַיִּסּוּרִים שֶׁלּוֹ הֵם בְּחִינַת דַּרְכֵי הַשֵּׁם. וְסִפֵּר אָז מֵעִנְיַן מַה שֶּׁמּוּבָא בְּ"שִׁבְחֵי הָאֲרִ"י זַ"ל", שֶׁפַּעַם אַחַת הִפְצִיר אוֹתוֹ הַרְבֵּה הָרַב רַבִּי חַיִּים וִיטַאל זִכְרוֹנוֹ לִבְרָכָה שֶׁיְּגַלֶּה לוֹ סוֹד אֶחָד, וְלֹא רָצָה הָאֲרִ"י כִּי אָמַר שֶׁהוּא סַכָּנָה גְּדוֹלָה לְפָנָיו. וְהִפְצִיר אוֹתוֹ הָרַב רַבִּי חַיִּים וִיטַאל הַרְבֵּה, וּמֵחֲמַת זֶה הָיָה מֻכְרָח לְגַלּוֹתוֹ כִּי אָמַר שֶׁלֹּא בָּא לָעוֹלָם כִּי אִם לְתַקֵּן נִשְׁמַת הָרַב רַבִּי חַיִּים וִיטַאל זִכְרוֹנוֹ לִבְרָכָה. נִמְצָא כְּשֶׁהָרַב רַבִּי חַיִּים וִיטַאל הִפְצִיר אוֹתוֹ הָיָה מֻכְרָח בֶּאֱמֶת לְגַלּוֹת הַסּוֹד לְפָנָיו, וְאַחַר כָּךְ תֵּכֶף כְּשֶׁגִּלָּה זֶה הַסּוֹד נַעֲשָׂה בְּנוֹ חוֹלֶה וְנִפְטַר מֵחֲמַת זֶה רַחֲמָנָא לִצְלַן. וְאֵיךְ אֶפְשָׁר לְהָבִין זֹאת כִּי הֲלֹא הָיָה מֻכְרָח לְגַלּוֹת הַסּוֹד מֵחֲמַת הַפְצָרַת רַבִּי חַיִּים וִיטַאל כַּנַּ"ל וְאַף עַל פִּי כֵן נֶעֱנַשׁ עַל זֶה. אַךְ זֶה הוּא בְּחִינַת דַּרְכֵי הַשֵּׁם שֶׁאִי אֶפְשָׁר לַהֲבִינָם.
וְסִפֵּר אָז כָּל זֶה לְעִנְיַן יִסּוּרָיו מִבָּנָיו וְיוֹצְאֵי חֲלָצָיו. שֶׁכָּל יִסּוּרָיו הוּא מֵחֲמָתֵנוּ מֵחֲמַת שֶׁעוֹסֵק לְקָרֵב אוֹתָנוּ לְהַשֵּׁם יִתְבָּרַךְ. וַהֲלֹא כַּוָּנָתוֹ בֶּאֱמֶת לַשָּׁמַיִם, וּבְוַדַּאי רְצוֹן הַשֵּׁם יִתְבָּרַךְ בֶּאֱמֶת שֶׁיַּעֲסֹק בְּתִקּוּנֵנוּ לְקָרְבֵנוּ אֵלָיו יִתְבָּרַךְ, כִּי זֶה עִקַּר כְּבוֹד הַשֵּׁם יִתְבָּרַךְ וּרְצוֹנוֹ וְכוּ', וְאַף עַל פִּי כֵן יֵשׁ לוֹ יִסּוּרִים וָעֳנָשִׁים כָּאֵלּוּ מֵחֲמַת זֶה דַּיְקָא. אַךְ זֶה הוּא דַּרְכֵי הַשֵּׁם שֶׁאִי אֶפְשָׁר לַהֲבִינָם כְּלָל בְּשׁוּם אֹפֶן. וְאָמַר אָז שֶׁזֶּה יוֹדֵעַ עַל עַצְמוֹ זְכוּת, שֶׁגַּם כְּשֶׁבָּאִין לְפָנָיו וּמְסַפְּרִין לוֹ צַעַר מִתִּינוֹק אַחֵר שֶׁנֶּחֱלָה חַס וְשָׁלוֹם כְּדֵי שֶׁיִּתְפַּלֵּל עָלָיו, יֵשׁ לוֹ גַּם כֵּן צַעַר וְיִסּוּרִים כָּאֵלֶּה מַמָּשׁ שֶׁיֵּשׁ לוֹ מִנֶּכְדּוֹ הַנַּ"ל שֶׁמַּרְגִּישׁ כָּל גְּנִיחָה וּגְנִיחָה שֶׁל הַתִּינוֹק (שֶׁקּוֹרִין קְרֶעכְץ) בְּלִבּוֹ כַּנַּ"ל.
גַּם כְּשֶׁאֶחָד נִפְרָד חַס וְשָׁלוֹם מֵחֲבוּרַת הַכְּשֵׁרִים הַמְּקֹרָבִים אֵלָיו יֵשׁ לוֹ גַּם כֵּן כָּל צַעַר הַנַּ"ל. וְהִזְכִּיר אָז אֶחָד מֵחֲבֵרֵינוּ שֶׁנִּפְרַד מִמֶּנּוּ וְהִפְלִיג מְאֹד מִגֹּדֶל הַצַּעַר וְהַיִּסּוּרִים שֶׁיֵּשׁ לוֹ מִזֶּה.
אַחַר כָּךְ בְּיוֹם חֲמִישִׁי נִגְמַר כְּרִיכַת הַסֵּפֶר, וְלָקַחְתִּי הַסֵּפֶר מִבֵּית הָאָמָּן, וּבָאתִי עִם הַסֵּפֶר לְפָנָיו וְעָמַדְתִּי לְפָנָיו. וְאָמַר, עֲדַיִן אֵין אַתָּה בְּשִׂמְחָה, בִּרְבוֹת הַזְּמַנִּים תֵּדַע גְּדֻּלָתִי. וְאָמַר בִּלְשׁוֹן אַשְׁכְּנַז בְּזֶה הַלָּשׁוֹן: אַמָאל וֶועסְטוּ וִויסֶען מַיין גְרוֹיסְקַייט. וְגִלָּה לִי אָז מֵעִנְיַן הַסֵּפֶר הַנּוֹרָא שֶׁלּוֹ שֶׁנִּשְׂרַף וְכוּ' וְכוּ' וְעַיֵּן בְּמָקוֹם אַחֵר (חַיֵּי מוֹהֲרַ"ן קס"ט, ק"ע, תקעד) מֵעִנְיַן הַסֵּפֶר הַזֶּה אֶפֶס קְצֵה הַמַּעֲשֶׂה תִּרְאֶה וְכוּ':
<h2>י</h2>
בִּשְׁנַת תקס"ו אַחַר יוֹם טוֹב נוֹלַד לִי בֵּן מֵאִיר זִכְרוֹנוֹ לִבְרָכָה, וְרָצִיתִי לִנְסֹעַ אֵלָיו וְנִתְעַכַּבְתִּי עַד אַחַר הַמִּילָה.
וְאַחַר כָּךְ בָּאתִי אֵלָיו זִכְרוֹנוֹ לִבְרָכָה וְאָז הָיָה פַּעַם הָרִאשׁוֹן שֶׁזָּכִיתִי שֶׁהֶרְאָה לִי סִפְרוֹ הַנּוֹרָא שֶׁנִּשְׂרַף אַחַר כָּךְ. וְקָרָא עִמִּי כַּמָּה פְּרָקִים שָׁם וְנִבְהַלְתִּי מְאֹד אַף עַל פִּי שֶׁלֹּא הֵבַנְתִּי כְּלָל.
סָמוּךְ לַחֲנֻכָּה נִתְעַכַּבְתִּי שָׁם כְּמוֹ שְׁלשָׁה שָׁבוּעוֹת, וְאָז גָּמַרְתִּי לְפָנָיו כָּל סֵפֶר הָאָלֶף־בֵּית הָרִאשׁוֹן. וְהִתְחַלְתִּי בּוֹ בְקַיִץ תקס"ג גַּם בִּשְׁנַת תקס"ד כָּתַבְתִּי קְצָת:
<h2>יא</h2>
בִּשְׁנַת תקס"ו הַנַּ"ל רָקַד רַבֵּנוּ זִכְרוֹנוֹ לִבְרָכָה אַחַר הַתּוֹרָה "וַיְהִי הֵם מְרִיקִים שַׂקֵּיהֶם" (לִקּוּטֵי מוֹהֲרַ"ן סִימָן י"ז).
בַּשָּׁנָה הַנַּ"ל אַחַר כָּל הַיָּמִים טוֹבִים בְּסָמוּךְ בִּתְחִלַּת הַחֹרֶף צִוָּה עָלַי לְהַתְחִיל לִכְתֹּב מַה שֶּׁאֲנִי מְחַדֵּשׁ, וְכֵן עָשִׂיתִי.
אַחַר פֶּסַח שָׁלַח אוֹתִי לְר' יְהוֹשֻׁעַ מִזּוּרִין עָלָיו הַשָּׁלוֹם עִם קְוִויטְל כָּתוּב בְּשֵׁמוֹת בִּכְתַב יָדוֹ הַקְּדוֹשָׁה לִתֵּן לוֹ, כִּי רַבִּי יְהוֹשֻׁעַ הַנַּ"ל הָיָה חוֹלֶה. וְאָמַר רַבֵּנוּ זִכְרוֹנוֹ לִבְרָכָה שֶׁיָּמוּת וּצְרִיכִין לַעֲשׂוֹת לוֹ טוֹבָה בָּעוֹלָם הַבָּא, עַל כֵּן שָׁלַח אוֹתִי עִם הַקְּוִויטְל הַנַּ"ל. וְנָסַעְתִּי אֵלָיו וּמָסַרְתִּי לוֹ הַכְּתָב הַנַּ"ל וּפְקֻדַּת רַבֵּנוּ זִכְרוֹנוֹ לִבְרָכָה שֶׁיִּקַּח בְּדַעְתּוֹ וּמֹחוֹ הַשֵּׁמוֹת הָאֵלּוּ שֶׁהָיוּ כְּתוּבִים שָׁם. כִּי כַּאֲשֶׁר יְקַבְּלֵם בְּדַעְתּוֹ וּמֹחוֹ שֶׁהֵם הַנְּשָׁמָה, כִּי הַנְּשָׁמָה הִיא הַדַּעַת שֶׁבַּמֹּחַ כְּמוֹ שֶׁמְּבֹאָר בִּסְפָרָיו הַקְּדוֹשִׁים (לִקּוּטֵי מוֹהֲרַ"ן ל"ה) יִהְיֶה טוֹבָה גְּדוֹלָה לְפָנָיו. גַּם אָמַר לִי שֶׁאֲצַוֶּה לוֹ שֶׁיַּחֲשֹׁב אֶת רַבֵּנוּ זִכְרוֹנוֹ לִבְרָכָה בְּדַעְתּוֹ בְּכָל יוֹם עַד שֶׁיִּסְתַּלֵּק, וְכֵן עָשִׂיתִי. וְאָמַר לִי רַבֵּנוּ זִכְרוֹנוֹ לִבְרָכָה שֶׁזִּכָּה אוֹתִי בְּמִצְוָה בַּשְּׁלִיחוּת הַזֹּאת לְרַבִּי יְהוֹשֻׁעַ הַנַּ"ל.
גַּם בְּאוֹתוֹ הַחֹרֶף בִּשְׁנַת תקס"ו הַנַּ"ל זָכִיתִי לִכְתֹּב לְפָנָיו הַסֵּפֶר הַנִּשְׂרַף הַנַּ"ל וְכוּ'. וְאַחַר כָּךְ אַחַר פֶּסַח אָמַר לִי זִכִּיתִי אוֹתְךָ בְּמִצְוָה רַבָּה שֶׁכָּתַבְתָּ הַסֵּפֶר הַנַּ"ל. וְאָמַר הַסֵּפֶר שֶׁלְּךָ כְּבָר הִתְחִיל לַעֲשׂוֹת אֵיזֶה עֲשִׂיָּה בָּעוֹלָם. אַךְ הִזְהִיר אוֹתִי הַרְבֵּה לְהִתְפַּלֵּל עַל הַתִּינוֹק שֶׁלּוֹ שֶׁהוּא הַיֶּלֶד הַקָּדוֹשׁ שְׁלֹמֹה אֶפְרַיִם זִכְרוֹנוֹ לִבְרָכָה. וְגַם לְהָאִישׁ שֶׁמָּסַר בְּיָדוֹ הַסֵּפֶר הַנַּ"ל צִוָּה וְהִזְהִיר לְמַעַן הַשֵּׁם שֶׁיִּתְפַּלֵּל עַל הַתִּינוֹק הַנַּ"ל, כִּי יָדַע שֶׁיִּקְחוּ עַצְמָם עַל הַתִּינוֹק הַנַּ"ל. וּבַעֲווֹנוֹתֵינוּ הָרַבִּים לֹא הוֹעִילוּ תְּפִלּוֹתֵינוּ, וְנִפְטַר הַיֶּלֶד אַחַר שָׁבוּעוֹת בְּאוֹתוֹ הַקַּיִץ. וּבְעִנְיָן זֶה יֵשׁ מַעֲשִׂיּוֹת הַרְבֵּה וּמְעַט דִּמְעַט יִתְבָּאֲרוּ בְּמָקוֹם אַחֵר (עַיֵּן חַיֵּי מוֹהֲרַ"ן סִימָן כ"ח, קנ"א). הַמָּקוֹם יְנַחֵם אוֹתוֹ וְאוֹתָנוּ וְכָל יִשְׂרָאֵל מִצָּרָה וְשֶׁבֶר הַגָּדוֹל הַזֶּה שֶׁהָיָה בָּעוֹלָם. כַּאֲשֶׁר אָמַר בְּפֵרוּשׁ וִינַחֵם אוֹתָנוּ בְּכִפְלַיִם, וְיָבִיא לָנוּ מְשִׁיחַ צִדְקֵנוּ בִּמְהֵרָה בְּיָמֵינוּ אָמֵן:
אָמַר הַמַּעְתִּיק רָאִיתִי לְהַעְתִּיק מַה שֶּׁמָּצָאתִי בְּאַמְתַּחַת הַכְּתָבִים וְזֶה לְשׁוֹנוֹ: סָמוּךְ לִפְטִירַת הַיֶּלֶד הַקָּדוֹשׁ וְהַנּוֹרָא שֶׁל אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה, הָיִינוּ אֶצְלוֹ עַל הָעֲלִיָּה שֶׁהָיָה עַל בֵּיתוֹ. וְסִפֵּר עִמָּנוּ מֵעִנְיַן גֹּדֶל צַעֲרוֹ וְיִסּוּרָיו הַגְּדוֹלִים וְהָעֲצוּמִים שֶׁיֵּשׁ לוֹ מִכָּל צַד וּמִצִּדֵּי צְדָדִים. וְסִפֵּר קְצָת בְּעִנְיָן זֶה שֶׁיֵּשׁ לוֹ יִסּוּרִים רַבִּים וּגְדוֹלִים מְאֹד מִבִּפְנִים וּמִבַּחוּץ, דְּהַיְנוּ שֶׁהוּא עַצְמוֹ יֵשׁ לוֹ יִסּוּרִים גְּדוֹלִים וַעֲצוּמִים כִּי יֵשׁ לוֹ חוֹלַאַת קָשֶׁה וּכְאֵב גָּדוֹל וְיִּסּוּרִים גְּדוֹלִים בַּגּוּף וְגַם בְּתוֹךְ וְכוּ'. וְכֵן מִבַּחוּץ הָיוּ לוֹ יִסּוּרִים עֲצוּמִים מֵעֹצֶם הַמַּחֲלֹקֶת הַגָּדוֹל שֶׁהָיָה עָלָיו כָּל יָמָיו חִנָּם עַל לֹא דָּבָר, וַיְחַפְּאוּ עָלָיו דְּבָרִים אֲשֶׁר לֹא כֵן אֲשֶׁר בָּדוּ מִלִּבָּם אֲשֶׁר לֹא עָלוּ עַל לִבּוֹ וְדַעְתּוֹ כְּלָל. וְחוּץ שְׁאָר הַיִּסּוּרִים מִכָּל הַצְּדָדִים, שֶׁהָיוּ לוֹ בְּכָל עֵת, כִּי הָיָה מָלֵא יִסּוּרִים וְכוּ'. וּבְתוֹךְ דְּבָרָיו עָנָה וְאָמַר, מָה אַתֶּם יוֹדְעִים מַה גָּדוֹל וְעָצוּם הַשֶּׁבֶר הַזֶּה שֶׁהָיָה בָּעוֹלָם עִנְיַן הִסְתַּלְּקוּת הַיֶּלֶד הַנַּ"ל, כָּל לְבָבִי נִשְׁבַּר וְנִתַּק מִמְּקוֹמוֹ. וְהִתְחִילוּ הַדְּמָעוֹת הַקְּדוֹשִׁים לֵירֵד עַל לְחָיָיו. וְתֵכֶף וּמִיָּד בָּרַחְנוּ מִלְּפָנָיו מֵעֹצֶם הַבּוּשָׁה שֶׁנָּפַל עָלֵינוּ עַל שֶׁרָאִינוּ בְּכִיָּתוֹ בְּפָנֵינוּ, וְנִדְמָה לָנוּ כְּאִלּוּ נֶהְפַּךְ כָּל הָעוֹלָם וְנֶחֱרַב. וְאַחַר כָּךְ בְּיוֹם שֶׁאַחֲרָיו יוֹם שִׁשִּׁי עֶרֶב שַׁבַּת קֹדֶשׁ אָמַר לָנוּ שֶׁאִלְמָלֵא לֹא יָרַדְנוּ תֵּכֶף הָיָה מְסַפֵּר לָנוּ דָּבָר יָפֶה מְאֹד (וָואלְט אִיךְ אַייךְ גִּיוֶוען דֶער צֵיילְט שֵׁיינְס) וְאָמַר בְּיוֹם שִׁשִּׁי שֶׁאַחֲרָיו תּוֹרָה נִפְלָאָה (הַיְנוּ מַאֲמַר וַיֹּאמֶר בֹּעַז סִימָן ס"ה). גַּם בְּאוֹתוֹ הָעֵת אָמַר הַתּוֹרָה עַל־פָּסוּק מִבְּכִי נְהָרוֹת חִבֵּשׁ (לִקּוּטֵי מוֹהֲרַ"ן סִימָן רס"ב) שֶׁקֹּדֶם שֶׁהוּא מְגַלֶּה תּוֹרָה הוּא בּוֹכֶה תָּמִיד וְכוּ' וְאַחַר כָּךְ (נִרְאֶה שֶׁחָסֵר סִיּוּם הַשִּׂיחָה הַזֹּאת):
עוֹד מָצָאתִי כָּתוּב שָׁם וְזֶה לְשׁוֹנוֹ, שְׁנַת תקס"ו לפ"ק יוֹם רִאשׁוֹן ה' מְנַחֵם אָב שָׁמַעְנוּ מִפִּיו הַקָּדוֹשׁ כָּל סֵדֶר בִּיאַת הַגּוֹאֵל צֶדֶק בִּמְהֵרָה בְּיָמֵינוּ, וְאָמַר שֶׁכְּבָר הָיָה מוּכָן שֶׁיָּבוֹא בְּעוֹד אֵיזֶה שָׁנִים וְיָדַע בְּאֵיזֶה שָׁנָה וּבְאֵיזֶה חֹדֶשׁ וּבְאֵיזֶה יוֹם יָבוֹא. אַךְ עַכְשָׁו בְּוַדַּאי לֹא יָבוֹא בְּאוֹתוֹ הַזְּמַן. וּכְפִי הַמּוּבָן מִדְּבָרָיו הָיָה שֶׁהָעִכּוּב הָיָה מֵחֲמַת שֶׁנִּפְטַר אֶצְלוֹ בְּנוֹ הַקָּטָן שְׁלֹמֹה אֶפְרַיִם זֵכֶר צַדִּיק לִבְרָכָה. גַּם מִקֹּדֶם סִפֵּר עִמִּי סָמוּךְ אַחַר פְּטִירַת הַיֶּלֶד הַנַּ"ל וְאָמַר גַּם כֵּן עִנְיָן הַנַּ"ל שֶׁכְּבָר הָיָה מוּכָן שֶׁיָּבוֹא בְּעֵרֶךְ קְצָת שָׁנִים וְכוּ' וְיָדַע בְּאֵיזֶה חֹדֶשׁ וְכוּ' אַךְ עַכְשָׁו בְּוַדַּאי לֹא יָבוֹא אָז:
עוֹד מָצָאתִי כָּתוּב וְזֶה לְשׁוֹנוֹ, בְּיוֹם רִאשׁוֹן הַסָּמוּךְ נָסַע מִפֹּה עַל הָאוֹקְרַיינֶע וְהָיִינוּ מְלַוִּין אוֹתוֹ עַד שֶׁיָּצָא מִלָּאדִיזִין. וְשָׁם כְּשֶׁיָּצָא מִלָּאדִיזִין יָשַׁבְנוּ עַל הָעֲגָלָה שֶׁלּוֹ וְאָז בְּדֶרֶךְ הַנְּסִיעָה גִּלָּה לָנוּ סוֹד הַנִּכְתָּב כָּאן דְּבָרִים אֲשֶׁר לֹא נִשְׁמְעוּ מֵעוֹלָם וְכוּ' (הַיְנוּ כָּל סֵדֶר בִּיאַת הַגּוֹאֵל־צֶדֶק הַנַּ"ל וְנִכְתַּב שָׁם הָעִנְיָן בִּרְמִיזָא בְּעָלְמָא וּבְדֶרֶךְ נוֹטָרִיקוֹן וְרָאשֵׁי־תֵבוֹת וּמַזְהִיר מְאֹד שֶׁלֹּא לְהַעְתִּיק זֶה הַקּוּנְטְרֵס הַנִּקְרָא מְגִלַּת סְתָרִים וּמִכָּל־שֶׁכֵּן שֶׁלֹּא לְהַדְפִּיסוֹ, אַף עַל פִּי שֶׁנִּכְתַּב בִּרְמִיזָה גַּם זֶה חָלִילָה לְגַלּוֹת וְכוּ') וְסִיֵּם.
וְהַרְבֵּה נִשְׁכַּח מִיָּד וְלֹא נִכְתַּב כְּלָל. כִּי סִפּוּר עִנְיָן זֶה שָׁהָה בְּעֶרֶךְ שְׁנֵי שָׁעוֹת וְצִוָּה, שֶׁלֹּא לְדַבֵּר מִזֶּה וְלִכְתֹּב בְּרֶמֶז וְתֵכֶף נִשְׁכַּח הָרֹב כִּי לֹא נִכְתַּב מִיָּד. אַחַר כָּךְ כָּתוּב שָׁם מַה שֶּׁשָּׁמְעוּ עוֹד הַפַּעַם בְּעִנְיָן זֶה בְּיוֹם שִׁשִּׁי עֶרֶב שַׁבַּת קֹדֶשׁ ח' מְנַחֵם־אָב שְׁנַת תקס"ט פֹּה בְּרֶסְלַב וְכוּ' וְסִיֵּם שָׁם, אַחַר שֶׁסִּפֵּר פַּעַם הָרִאשׁוֹן עִנְיָן הַנַּ"ל. אַחַר כָּךְ בָּא עָלֵינוּ שִׂמְחָה גְּדוֹלָה מְאֹד וְהוּא זִכְרוֹנוֹ לִבְרָכָה נָסַע לְדַרְכּוֹ. אַחַר כָּךְ כְּשֶׁבָּא לְבֵיתוֹ דִּבַּרְנוּ עִמּוֹ שֶׁהָיָה לָנוּ שִׂמְחָה גְּדוֹלָה אָז, וְאָמַר שֶׁגַּם הוּא נַעֲשָׂה שָׂמֵחַ מְאֹד אַחַר הַסִּפּוּר הַנַּ"ל. וְאָמַרְתִּי לוֹ אֱמֶת שֶׁטּוֹב וְיָפֶה הַדָּבָר מְאֹד, אַךְ מָתַי יִהְיֶה זֹאת. עָנָה וְאָמַר אֲבָל הַסִּפּוּר בְּעַצְמוֹ מִזֶּה הוּא דָּבָר גָּדוֹל מְאֹד כְּשֶׁבָּא עִנְיָן זֶה לְתוֹךְ שִׂיחָה בְּזֶה הָעוֹלָם מַה שֶּׁהָיָה גָּנוּז בְּחַדְרֵי חֲדָרִים, זֶה בְּעַצְמוֹ הוּא דָּבָר גָּדוֹל מְאֹד. אַשְׁרֵינוּ שֶׁזָּכִינוּ לִשְׁמֹעַ דְּבָרִים גְּנוּזִים כָּאֵלֶּה אֲשֶׁר לֹא נִשְׁמְעוּ מֵעוֹלָם (עַד כָּאן הֶעְתַּקְתִּי מִכְּתִיבַת יָד הַנַּ"ל.) (וְאַחַר הִסְתַּלְּקוּתוֹ הַקְּדוֹשָׁה שֶׁל הָרַב רַבִּי נָתָן זִכְרוֹנוֹ לִבְרָכָה בְּיָמִים לֹא כַּבִּירִים, נִגְנְבוּ וְנֶאֶבְדוּ הַכְּתָבִים הַקְּדוֹשִׁים שֶׁל מְגִלַּת סְתָרִים הַנַּ"ל וַעֲדַיִן לֹא נוֹדַע מְקוֹמָם אַיּוֹ וַחֲבָל עַל דְּאָבְדִין וְכוּ'):
בִּשְׁנַת תקס"ו הַנַּ"ל אַחַר שֶׁנִּפְטַר הַתִּינוֹק הַנַּ"ל נָסַע לַדֶּרֶךְ לְמֶדְוֶדִיבְקֶע וּסְבִיבוֹתֶיהָ, וְשָׁם הִתְחִיל לְסַפֵּר מַעֲשֶׂה רִאשׁוֹנָה שֶׁבְּסִפּוּרֵי מַעֲשִׂיּוֹת וּכְשֶׁבָּא מֵהַדֶּרֶךְ הָיִיתִי אֶצְלוֹ וְחָזַר וְסִפֵּר לְפָנֵינוּ אוֹתָהּ הַמַּעֲשֶׂה, וְאָמַר, בַּדֶּרֶךְ סִפַּרְתִּי מַעֲשֶׂה וְכוּ' כַּנִּדְפָּס שָׁם בַּסֵּפֶר סִפּוּרֵי מַעֲשִׂיּוֹת:
<h2>יב.</h2>
בִּשְׁנַת תקס"ז אַחַר שֶׁהִתְחִיל בְּסוֹף שְׁנַת תקס"ו לְסַפֵּר סִפּוּרֵי מַעֲשִׂיּוֹת וְכוּ' אָז אָמַר בְּרֹאשׁ הַשָּׁנָה הַתּוֹרָה פָּתַח רַבִּי שִׁמְעוֹן וְאָמַר עֵת לַעֲשׂוֹת לַה' וְכוּ' (לִקּוּטֵי מוֹהֲרַ"ן סִימָן ס'). וְשָׁם מְדַבֵּר מִסִּפּוּרֵי מַעֲשִׂיּוֹת שֶׁעַל יְדֵי זֶה מְעוֹרְרִין מֵהַשֵּׁנָה וְכוּ'. גַּם שָׁם מְדַבֵּר מֵעִנְיַן עֲשִׁירוּת שֶׁצְּרִיכִין הַצַּדִּיקִים לְהִתְבּוֹנְנוּת וְכוּ'. וּמְבֹאָר שָׁם שֶׁהָעֲשִׁירוּת הוּא בְּשָׁלֹשׁ בְּחִינוֹת שֶׁצְּרִיכִין לְהַשְׁלִישׁ מְעוֹתָיו שְׁלִישׁ בְּקַרְקַע וְכוּ' וְאָז שָׁלַח לְמֶזִ'יבּוּז' וְקָנָה הַחֲנֻיּוֹת שָׁם וְכוּ':
<h2>יג</h2>
בְּיוֹם הַכִּפּוּרִים בִּשְׁנַת תקס"ז הַנַּ"ל בִּשְׁעַת אֲמִירַת כָּל נִדְרֵי, אַחַר שֶׁהִתְחִיל הַשְּׁלִיחַ־צִבּוּר הַפִּזְמוֹנִים וְהַסְּלִיחוֹת שֶׁאַחַר תְּפִלַּת שְׁמוֹנֶה־עֶשְׂרֵה, הָיָה שְׂרֵפָה גְּדוֹלָה פֹּה קְהִלַּת קֹדֶשׁ בְּרֶסְלַב, וְנִשְׂרְפוּ כַּמָּה וְכַמָּה בָּתִּים גְּדוֹלִים וְהָיָה רַעַשׁ גָּדוֹל מְאֹד. וְנִתְבַּלְבֵּל הַתְּפִלָּה, כִּי כֻלָּם בָּרְחוּ לְמַלֵּט נַפְשָׁם וּבֵיתָם. אֲבָל בֵּיתוֹ שֶׁל רַבֵּנוּ זִכְרוֹנוֹ לִבְרָכָה לֹא נִשְׂרַף אָז בְּאוֹתָהּ שְׂרֵפָה. אַחַר גְּמַר הַשְּׂרֵפָה בְּאוֹתָהּ הַלַּיְלָה שֶׁל יוֹם הַכִּפּוּרִים הָיָה פַּחַד וְרַעַשׁ גָּדוֹל מִבְּנֵי חַיִל שֶׁבָּאוּ לְבֵית הַמִּדְרָשׁ שֶׁלָּנוּ, וְהִכּוּ כַּמָּה אֲנָשִׁים בְּבֵית הַמִּדְרָשׁ וּבַחוּץ הַכֵּה וּפָצוֹעַ שֶׁיֵּלְכוּ לְהַשְׁקִיט הָאֵשׁ וּלְכַבּוֹת הָאֵשׁ הַנִּשְׁאָר, וְהָיָה לָנוּ צַעַר וּפַחַד גָּדוֹל. אַחַר כָּךְ בְּמוֹצָאֵי יוֹם הַכִּפּוּרִים אָמַר רַבֵּנוּ שֶׁרַבִּי שְׁמוּאֵל יִצְחָק הוֹדִיעַ לוֹ הַשְּׂרֵפָה וְכוּ' שְׁמוּאֵל יִצְחָק גִּימַטְרִיָּא שְׂרֵפָה כַּנִּרְשָׁם בְּמָקוֹם אַחֵר (חַיֵּי מוֹהֲרַ"ן קנ"א). וְאָז סִפֵּר שֶׁרָצָה לַעֲשׂוֹת עֻבְדָּא בְּאוֹתוֹ הַיּוֹם הַכִּפּוּרִים דְּהַיְנוּ לְבַקֵּשׁ מֵהַשֵּׁם יִתְבָּרַךְ וְכוּ' וְהָיוּ לוֹ כַּמָּה טְעָנוֹת עַל זֶה שֶׁאִם הָיָה כּוֹתְבָן הָיוּ נִכְתָּבִין עַל כַּמָּה בּוֹיְגִין אַךְ נִתְבַּלְבֵּל הַדָּבָר עַל יְדֵי הַשְּׂרֵפָה.
<h2>יד</h2>
אַחַר יוֹם הַכִּפּוּרִים נָסַעְתִּי לְבֵיתִי לְנֶעמִירוֹב, וְתֵכֶף בְּאוֹתוֹ יוֹם נָסַעְתִּי לְמָאהְלוֹב. וְאָז הִתְחִיל טִלְטוּלִי לְמָאהְלוֹב כִּי זוּגָתִי נָסְעָה מִקֹּדֶם רֹאשׁ־הַשָּׁנָה לְמָאהְלוֹב לְבֵית אָבִיהָ וְאִמָּהּ. כִּי הַשֵּׁם יִתְבָּרַךְ סִבֵּב סִבּוֹת כִּי בְּעֵת שֶׁנִּתְקָרַבְתִּי לְרַבֵּנוּ זִכְרוֹנוֹ לִבְרָכָה הָיָה חוֹתְנִי עֲדַיִן אַב־בֵּית־דִּין בִּקְהִלַּת־קֹדֶשׁ קְרֶעמִינִיץ וּסְבִיבוֹתֶיהָ. וְאַחַר שָׁלֹשׁ אוֹ אַרְבַּע שָׁנִים נִתְקַבֵּל לְרַב גַּם בִּקְהִלַּת־קֹדֶשׁ מָאהְלוֹב וְאָז נָסְעָה זוּגָתִי שְׁנַת תקס"ו לְמָאהְלוֹב עִם בָּנַי שֶׁיִּחְיוּ. וַאֲנִי נָסַעְתִּי אַחַר יוֹם הַכִּפּוּרִים לְשָׁם. וּמֵאֵת הַשֵּׁם הָיְתָה שֶׁחוֹתְנִי לֹא הָיָה אָז בְּבֵיתוֹ בְּמָאהְלוֹב כִּי הָיָה בִּקְהִלַּת קְרֶמִינִיץ, כִּי הָיָה לוֹ הִתְמַנּוּת הָרַבָּנוּת בִּשְׁנֵי הַקְּהִלּוֹת הַנַּ"ל בִּקְרֶמִינִיץ וּסְבִיבוֹתֶיהָ וּבְמָאהְלוֹב. וְאָז הָיָה בִּקְרֶמִינִיץ, וְהָיָה בְּדַעְתֵּנוּ שֶׁיָּבוֹא עַל רֹאשׁ הַשָּׁנָה לְבֵיתוֹ וְאָז הָיְתָה חוֹזֶרֶת זוּגָתִי לְנֶעמִירוֹב קֹדֶם סֻכּוֹת אוֹ אַחַר כָּךְ. וַאֲנִי נָסַעְתִּי לְמָאהְלוֹב עַל סֻכּוֹת וְהָיָה בְּדַעְתִּי לָשׁוּב עִם זוּגָתִי וּבָנַי שֶׁיִּחְיוּ לִקְהִלַּת קֹדֶשׁ נֶעמִירוֹב אַחַר סֻכּוֹת. וּמֵחֲמַת שֶׁנִּתְעַכֵּב בִּקְרֶמִינִיץ כַּנַּ"ל, נִתְעַכַּבְנוּ שָׁם בְּמָאהְלוֹב וְהָיִינוּ מְצַפִּים עָלָיו מִיּוֹם לְיוֹם וְעַל יְדֵי זֶה נִתְעַכַּבְנוּ שָׁם הַרְבֵּה. וְעַל יְדֵי זֶה נִתְגַּלְגֵּל הַדָּבָר שֶׁנִּתְעַכַּבְנוּ בְּמָאהְלוֹב קָרוֹב לִשְׁנֵי שָׁנִים כַּאֲשֶׁר יְבֹאַר לְקַמָּן.
וְכָל אֵלּוּ הַשְּׁתֵּי שָׁנִים לֹא הָיִיתִי רָגִיל לִהְיוֹת לִפְנֵי רַבֵּנוּ זִכְרוֹנוֹ לִבְרָכָה כַּאֲשֶׁר בַּשָּׁנִים הַקּוֹדְמִים, מֵחֲמַת שֶׁהָיִיתִי בְּרִחוּק מָקוֹם מֵאִתּוֹ. וְלֹא בָּאתִי אֵלָיו כִּי־אִם בִּזְמַנִּים הַיְדוּעִים לָנוּ שֶׁהִזְהִיר אוֹתָנוּ לָבוֹא אֵלָיו, שֶׁהֵם רֹאשׁ הַשָּׁנָה וְשָׁבוּעוֹת וְשַׁבַּת חֲנֻכָּה. אֲבָל מִקֹּדֶם כְּשֶׁהָיִיתִי בְּנֶעמְרִיב הָיִיתִי רָגִיל לִהְיוֹת אֶצְלוֹ הַרְבֵּה. גַּם בְּכָל הַשְּׁתֵּי שָׁנִים הַנַּ"ל הָיָה גַּם רַבֵּנוּ זִכְרוֹנוֹ לִבְרָכָה נָע וָנָד בְּהַדֶּרֶךְ וְהַנְּסִיעָה שֶׁל נָאוְורִיטְשׁ וְכוּ' וּבִקְהִלַּת־קֹדֶשׁ לֶמְבֶּרְג כַּאֲשֶׁר יְבֹאַר לְקַמָּן.
וּבְבוֹאִי לְמָאהְלוֹב הִתְחִילוּ עָלַי מֵחָדָשׁ מְנִיעוֹת הַרְבֵּה מִלִּנְסֹעַ לְרַבֵּנוּ זִכְרוֹנוֹ לִבְרָכָה. כִּי כְּבָר מְבֹאָר לְעֵיל קְצָת שֶׁהָיָה לִי מְנִיעוֹת וְיִסּוּרִים הַרְבֵּה לְאֵין קֵץ בִּתְחִלַּת הִתְקָרְבוּתִי אֵלָיו, אֲשֶׁר אִי אֶפְשָׁר לְהָבִין כְּלָל אֵיךְ זָכִיתִי לְשַׁבְּרָם, וְכָל הַשּׁוֹמְעָם תְּצִלֶּינָה אָזְנָיו וְלֹא בֵּאַרְתִּי חֵלֶק אֶלֶף מֵהֶם. אַךְ עִקַּר גֹּדֶל הַיִּסּוּרִים וְהַמְּנִיעוֹת לֹא נִתְמַהְמְהוּ הַרְבֵּה כִּי הַשֵּׁם יִתְבָּרַךְ זִכַּנִי שֶׁשִּׁבַּרְתִּים בִּמְהִירוּת מִגֹּדֶל חָזְקִי שֶׁיִּהְיֶה אֵיךְ שֶׁיִּהְיֶה אֶהְיֶה מְקֹרָב אֵלָיו זִכְרוֹנוֹ לִבְרָכָה וְיַעֲבֹר עָלַי מָה. וְתֵכֶף גֵּרֵשׁ אוֹתִי אָבִי מִבֵּיתוֹ, וְעַל יְדֵי זֶה הֻכְרְחָה זוּגָתִי אַחַר כָּךְ בְּמֶשֶׁךְ חֲצִי שָׁנָה לֵירֵד גַּם כֵּן מִשֻּׁלְחַן אָבִי נֵרוֹ יָאִיר וְהָיִינוּ נִזּוֹנִים עַל שֻׁלְחָנֵנוּ. וּכְשֶׁרָאָה אָבִי וּבְנֵי בֵיתֵנוּ שֶׁאִי אֶפְשָׁר לְהַטּוֹת דַּעְתִּי בְּשׁוּם אֹפֶן נִסְתַּלְּקוּ מִמֶּנִּי. וְגַם זוּגָתִי אַף עַל פִּי שֶׁלֹּא הָיְתָה דַּעְתָּהּ אָז מַסְכֶּמֶת כְּלָל עַל נְסִיעָתִי לְרַבֵּנוּ זִכְרוֹנוֹ לִבְרָכָה, הֻכְרְחָה גַּם כֵּן בְּעַל כָּרְחָהּ לְבַטֵּל דַּעְתָּהּ. כִּי יָדְעָה וְהֵבִינָה שֶׁאִי אֶפְשָׁר לִמְנֹעַ אוֹתִי מֵרַבֵּנוּ זִכְרוֹנוֹ לִבְרָכָה בְּשׁוּם אֹפֶן בָּעוֹלָם.
וְכָל מַה שֶּׁעָבַר בָּזֶה אִי אֶפְשָׁר לְסַפֵּר. אַךְ עִקַּר תֹּקֶף הַיִּסּוּרִין וְהַמְּנִיעוֹת לֹא נִתְמַהְמְהוּ הַרְבֵּה. אִם אָמְנָם בְּוַדַּאי גַּם אַחַר כָּךְ הָיוּ לִי יִסּוּרִים וּמְנִיעוֹת הַרְבֵּה כִּמְעַט בְּכָל נְסִיעָה וּנְסִיעָה. אַךְ אַף עַל פִּי כֵן הָיוּ יִסּוּרִים וּמְנִיעוֹת שֶׁאֶפְשָׁר לְסָבְלָן, מֵאַחַר שֶׁכְּבָר הָיִיתִי נִזּוֹן עַל שֻׁלְחָנִי וְכָל אִישׁ שׂוֹרֵר בְּבֵיתוֹ. וְהָיִיתִי נוֹסֵעַ בְּכָל עֵת שֶׁרָצִיתִי בְּכָל שְׁלשָׁה אוֹ אַרְבָּעָה שָׁבוּעוֹת אוֹ פָּחוֹת. וְלִפְעָמִים יָשַׁבְתִּי אֶצְלוֹ אֵיזֶה זְמַן וּבְכָל פַּעַם שָׁמַעְתִּי דִּבְרֵי אֱלֹקִים חַיִּים, תּוֹרוֹת וְשִׂיחוֹת וּמַעֲשִׂיּוֹת נִפְלָאוֹת וְנוֹרָאוֹת אֲשֶׁר לֹא נִשְׁמְעוּ מֵעוֹלָם, אֲשֶׁר הֶחֱיָה אוֹתִי וְאֶת כָּל הַשּׁוֹמְעִים מִפִּי וּמִפִּי כְּתָבִי לְדוֹרֵי דוֹרוֹת לְעוֹלְמֵי עַד וּלְנֵצַח נְצָחִים. הֲלֹא הֵם כְּתוּבִים עַל סִפְרֵנוּ. הֶחָפֵץ בֶּאֱמֶת יִרְאֶה בְּעֵינָיו וּבְלִבּוֹ יָבִין וְיָשׁוּב לְהַשֵּׁם יִתְבָּרַךְ עַל־יָדָם, וְיָבִין וְיַשְׂכִּיל אֶפֶס קְצֵה מַה שֶּׁזִּכַּנִי הַשֵּׁם יִתְבָּרַךְ בַּיָּמִים הָהֵם לִשְׁמֹעַ מִפִּיו הַקָּדוֹשׁ וְהַנּוֹרָא, דְּבָרִים שֶׁכִּסָּה עַתִּיק־יוֹמִין, דְּבָרִים שֶׁלֹּא שְׁמָעַתָּן אֹזֶן מֵעוֹלָם וְכוּ' וְכוּ'; וְכָל זֶה נִמְשָׁךְ בְּעֶרֶךְ אַרְבַּע שָׁנִים. אַחַר כָּךְ בִּשְׁנַת תקס"ז הַנַּ"ל שֶׁהִתְחִיל גָּלוּתִי וְטִלְטוּלִי לְמָאהְלוֹב חָזְרוּ וְנִתְחַדְּשׁוּ עָלַי מֵחָדָשׁ לְגַמְרֵי כָּל הַמְּנִיעוֹת יוֹתֵר מִבַּתְּחִלָּה. רַק שֶׁבְּאֹפֶן אֶחָד הָיוּ קַלִּים מִבַּתְּחִלָּה מֵחֲמַת שֶׁהָיִיתִי כְּבָר חָזָק בְּדַעְתִּי מְאֹד מְאֹד בְּלִי שִׁעוּר. כִּי כְּבָר זָכִיתִי לִשְׁמֹעַ מַה שֶּׁשָּׁמַעְתִּי וְלִטְעֹם מִצּוּף דְּבַשׁ אֲמָרָיו הַנְּעִימִים וְהַקְּדוֹשִׁים וְעַל יְדֵי זֶה הָיָה לִי הַכֹּחַ לְשַׁבֵּר הַמְּנִיעוֹת. כִּי זֶה כְּלָל אֶצְלֵנוּ שֶׁעִקַּר כָּל הַמְּנִיעוֹת הֵם רַק מְנִיעוֹת הַמֹּחַ וְכוּ' כַּמְבֹאָר בַּסְּפָרִים בְּכַמָּה מְקוֹמוֹת עַיֵּן שָׁם (לִקּוּטֵי תִנְיָנָא סִימָן מ"ו). וְכָל מַה שֶּׁעָבַר עָלַי אָז בְּמָאהְלוֹב אִי אֶפְשָׁר לְסַפֵּר אַךְ בְּקִצּוּר אֲסַפֵּר קְצָת.
הִנֵּה אַחַר יוֹם הַכִּפּוּרִים נָסַעְתִּי לְמָאהְלוֹב כַּנַּ"ל, וּבָאתִי לְשָׁם בְּיוֹם חֲמִישִׁי י"ג תִּשְׁרֵי וְלֹא מָצָאתִי חוֹתְנִי בְּבֵיתוֹ כִּי הָיָה בִּקְרֶמִינִיץ כַּנַּ"ל. וְחוֹתְנִי הָיָה חָשׁוּב וְיָקָר שָׁם מְאֹד מְאֹד בְּתַכְלִית הַחֲשִׁיבוּת. וְגַם מִכְּבָר הָיָה מִתְנַגֵּד גָּדוֹל עַל כָּל הַחֲסִידִים אֲפִלּוּ עַל גְּדוֹלֵי הַמְפֻרְסָמִים. וְאִשְׁתּוֹ וְכָל־בְנֵי בֵּיתוֹ כֻּלָּם הָיוּ מִתְנַגְּדִים וְהָיָה בֶּאֱמֶת צַדִּיק וּבַעַל מַעֲשִׂים טוֹבִים. אַךְ הָיָה שָׁקוּעַ בְּדַעְתּוֹ דִּבְרֵי בַּעֲלֵי הַמַּחֲלֹקֶת מִכְּבָר שֶׁחָלְקוּ עַל גְּדוֹלֵי הַחֲסִידִים כַּמְפֻרְסָם, וּמֵחֲמַת זֶה הָיָה חָזָק בְּעִנְיַן הַהִתְנַגְּדוּת מְאֹד. וְכֵן כָּל בְּנֵי בֵיתוֹ וְגַם אִשְׁתּוֹ בִּכְלָל. וּבִפְרָט עַתָּה שֶׁעָלָה לִגְדֻלָּה יוֹתֵר בְּוַדַּאי הָיוּ לִי יִסּוּרִים יוֹתֵר כִּי כֻּלָּם הָיָה לִבָּם חָלוּק עִמִּי. אֲבָל זֹאת יָדְעוּ שֶׁאֵין בְּיָדָם לִמְנֹעַ אוֹתִי בְּשׁוּם אֹפֶן כִּי יָדְעוּ שֶׁאֲנִי חָזָק בְּדַעְתִּי בְּלִי שִׁעוּר כַּנַּ"ל:
וְהִנֵּה הָיִיתִי בְּמָאהְלוֹב בְּכָל יְמֵי הַסֻּכּוֹת, וְאַחַר הַסֻּכּוֹת הָיִינוּ מְצַפִּים בְּכָל יוֹם שֶׁיָּבוֹא חוֹתְנִי וְלֹא בָּא. כִּי נִתְעַכֵּב שָׁם בִּקְרֶמִינִיץ בְּעֵסֶק דְּבַר מִצְוָה שֶׁנִּזְדַּמֵּן לוֹ שָׁם. וְלֹא הָיָה אֶפְשָׁר לָנוּ לַחֲזֹר לְבֵיתֵנוּ קֹדֶם שֶׁיָּבוֹא כִּי זוּגָתִי לֹא רָאֲתָה אוֹתוֹ כַּמָּה זְמַנִּים וְנִמְשַׁךְ הַדָּבָר עַד חֲנֻכָּה וַעֲדַיִן לֹא בָּא. וַאֲנִי הָיִיתִי עָצוּר בְּמָאהְלוֹב וְלֹא זָכִיתִי לִרְאוֹת פְּנֵי קָדְשׁוֹ שֶׁל רַבֵּנוּ זִכְרוֹנוֹ לִבְרָכָה מֵאַחַר יוֹם הַכִּפּוּרִים עַד הֵנָּה. וְהָיוּ לִי יִסּוּרִים עֲצוּמִים מִזֶּה בְּלִי שִׁעוּר כִּי בְּכָל הַשָּׁנִים שֶׁעָבְרוּ הָיִיתִי רָגִיל בְּמֶשֶׁךְ זְמַן כָּזֶה לִהְיוֹת אֶצְלוֹ זִכְרוֹנוֹ לִבְרָכָה כַּמָּה פְּעָמִים וְשָׁמַעְתִּי מַה שֶּׁשָּׁמַעְתִּי וְכוּ'. וּמִגֹּדֶל צַעֲרִי כָּתַבְתִּי אִגְּרוֹת לְרַבֵּנוּ זִכְרוֹנוֹ לִבְרָכָה מִגֹּדֶל הַיִּסּוּרִים וְהַמְּנִיעוֹת שֶׁיֵּשׁ לִי מְאֹד כַּנַּ"ל. וּבְתוֹךְ אוֹתוֹ הַזְּמַן בֵּין יָמִים הַנּוֹרָאִים לַחֲנֻכָּה שֶׁהָיִיתִי בְּמָאהְלוֹב כַּנַּ"ל בְּאוֹתוֹ הַזְּמַן נוֹלַד בֵּן זָכָר לְרַבֵּנוּ זִכְרוֹנוֹ לִבְרָכָה בְּשַׁבַּת־קֹדֶשׁ וְנִקְרָא שְׁמוֹ בְּיִשְׂרָאֵל יַעֲקֹב זִכְרוֹנוֹ לִבְרָכָה. וּמֵחֲמַת עִכּוּבִי בְּמָאהְלוֹב לֹא זָכִיתִי לִהְיוֹת אֲפִלּוּ עַל הַבְּרִית מִילָה וּבַשָּׁבוּעַ שֶׁל הַבְּרִית מִילָה נִשְׁמַע מִפִּי רַבֵּנוּ זִכְרוֹנוֹ לִבְרָכָה הָעִנְיָן הַנּוֹרָא שֶׁל הָאֲלָפִים לְחַלְּקָם לְמֵאוֹת שֶׁעַל יְדֵי זֶה יְכוֹלִים לְהַחֲיוֹת מֵתִים וְכוּ' כַּנִּדְפָּס בַּלִּקּוּטִים שֶׁאַחֲרֵי הַסִּפּוּרֵי מַעֲשִׂיּוֹת (שִׂיחוֹת הָרַ"ן צ"ג) עַיֵּן שָׁם. וְהָבֵן נִפְלְאוֹת הַשֵּׁם וְנוֹרְאוֹתָיו עַד אֵין קֵץ וְכוּ'. וְכָל זֶה אָמַר בְּעֵת שֶׁהֵבִיא לוֹ רַבִּי לֵיבּ דַּיָּן דָּגִים בַּלַּיְלָה לְצֹרֶךְ סְעֻדַּת הַבְּרִית מִילָה, שֶׁבָּא בְּשִׂמְחָה וְאָמַר כָּל עִנְיָן הַנּוֹרָא הַנַּ"ל. וַאֲנִי בַּעֲווֹנוֹתַי הָרַבִּים לֹא זָכִיתִי לִהְיוֹת בְּכָל זֶה אַךְ כָּתְבוּ לִי עַל הַפָּאסְט בְּכָל עֵת מַה שֶּׁעָבַר כָּאן.
וְהִנֵּה נִתְעַכַּבְתִּי שָׁם עַד יְמֵי הַחֲנֻכָּה כַּנַּ"ל, וְשַׁבַּת חֲנֻכָּה הָיָה אֶצְלֵנוּ מֵהַזְּמַנִּים הַקְּבוּעִים לָבוֹא אֵלָיו כְּפִי פְּקֻדָּתוֹ כַּמְבֹאָר בְּמָקוֹם אַחֵר (חַיֵּי מוֹהֲרַ"ן סִימָן קכ"ו). וְהִתְחַלְתִּי לִכְסֹף וּלְהִתְגַּעְגֵּעַ לִנְסֹעַ לִבְּרֶסְלַב עַל שַׁבַּת חֲנֻכָּה אַךְ רַבּוּ הַמְּנִיעוֹת בְּלִי שִׁעוּר, בִּפְרָט אוּלַי בְּתוֹךְ כָּךְ יָבוֹא חוֹתְנִי בְּעֵת שֶׁאֶהְיֶה בִּבְּרֶסְלַב כִּי הָיוּ מְצַפִּים בְּכָל יוֹם שֶׁיָּבוֹא כַּנַּ"ל. וְאִם יָבוֹא וְלֹא יִמְצָאֵנִי שָׁם בְּוַדַּאי יֶחֱרֶה אַפּוֹ מְאֹד. וְגַם חֲמוֹתִי וְזוּגָתִי כֻּלָּם הָיָה לָהֶם לְקִהְיוֹן שִׁנַּיִם שֶׁאֲנִי אֶסַּע בְּעֵת כָּזֹאת לִבְּרֶסְלַב. אַחֲרֵי שֶׁכָּל גְּדוֹלֵי חֲשׁוּבֵי קְהִלָּה כָּזֹאת בָּאִים בְּכָל יוֹם לְשַׁחֵר פְּנֵיהֶם וּמְצַפִּים בִּתְשׁוּקָה גְּדוֹלָה עַל בִּיאָתוֹ. וְהוּא יָקָר וּמְפֻרְסָם כָּל כָּךְ וּבֵין הַיּוֹם וּמָחָר יָבוֹא וַאֲנִי אֶסַּע בְּתוֹךְ כָּךְ לְרַבֵּנוּ זִכְרוֹנוֹ לִבְרָכָה אֲשֶׁר גַּם בְּלֹא זֶה הוּא עַל אַפָּם וַחֲמָתָם מִכָּל־שֶׁכֵּן עַתָּה. וּבְוַדַּאי הָיוּ לִי יִסּוּרִים מִנְּסִיעָה זֹאת הַרְבֵּה מְאֹד.
אַךְ הַשֵּׁם יִתְבָּרַךְ בְּרַחֲמָיו בְּלִי שִׁעוּר חִזֵּק אֶת לְבָבִי וְהִתְגַּבַּרְתִּי עַל כָּל הַמְּנִיעוֹת וְנָסַעְתִּי לִבְּרֶסְלַב. וְהַשֵּׁם יִתְבָּרַךְ עֲזָרַנִי כִּי בִּתְחִלָּה לֹא הָיָה לִי עַל הוֹצָאוֹת וְלֹא עֲגָלָה, אֲבָל הַבָּא לִטָּהֵר מְסַיְּעִין לוֹ, וּמִי שֶׁרוֹצֶה בֶּאֱמֶת בְּחֵשֶׁק חָזָק כָּרָאוּי נִתְבַּטְּלִין הַמְּנִיעוֹת וְכוּ'. וַעֲזָרָנִי הַשֵּׁם יִתְבָּרַךְ וְהִזְמִין לִי עֲגָלָה וְהוֹצָאוֹת הַדֶּרֶךְ וּבָאתִי לְרַבֵּנוּ זִכְרוֹנוֹ לִבְרָכָה אוֹר לְיוֹם שִׁשִּׁי עֶרֶב שַׁבַּת קֹדֶשׁ רֹאשׁ־חֹדֶשׁ טֵבֵת שֶׁהוּא מִימֵי חֲנֻכָּה. וְזָכִיתִי לְדַבֵּר מִיָּד עִם רַבֵּנוּ זִכְרוֹנוֹ לִבְרָכָה, אַף עַל פִּי שֶׁכְּבָר הָיָה שׁוֹכֵב עַל מִטָּתוֹ. וְסִפֵּר לִי מִיָּד מֵעִנְיַן הַמַּעֲשֶׂה שֶׁעָבַר עָלָיו בְּאֵלּוּ הַיָּמִים שֶׁנִּמְצָא אִישׁ רַע וּבְלִיַּעַל שֶׁבָּדָה עָלָיו דָּבָר כָּזֶה שֶׁאֵין הַדַּעַת סוֹבְלָתוֹ וְהָיוּ לוֹ יִסּוּרִים רַבִּים מִזֶּה. וְאָמַר שֶׁנִּדְמָה לוֹ שֶׁמֵּעוֹלָם לֹא הָיוּ לוֹ יִסּוּרִים כָּאֵלֶּה וְכוּ' (וְיִתְבָּאֵר בְּמָקוֹם אַחֵר):
<h2>טו</h2>
וְהִנֵּה זָכִיתִי לִהְיוֹת אֶצְלוֹ עַל שַׁבַּת חֲנֻכָּה וְשָׁמַעְתִּי תּוֹרָה נִפְלָאָה (לִקּוּטֵי מוֹהֲרַ"ן סִימָן ל') וְכָתַבְתִּי אוֹתָהּ לְפָנָיו וְדִבַּרְתִּי עִמּוֹ הַרְבֵּה. וְאַחַר כָּךְ נָסַעְתִּי לִקְהִלַּת קֹדֶשׁ נֶעמִירוֹב וְקִבֵּל אוֹתִי אָבִי בְּסֵבֶר פָּנִים יָפוֹת וְנָתַן לִי מַתָּנָה. וְהָיִיתִי מְצַפֶּה שָׁם בְּנֶעמִירוֹב שֶׁיִּזְדַּמֵּן לִי עֲגָלָה לְמָאהְלוֹב וְלֹא נִזְדַּמְּנָה לִי. וְנִתְיַשַּׁבְתִּי בְּדַעְתִּי לָמָּה לִי לְהַמְתִּין שָׁם טוֹב לִי שֶׁאֶסַּע לִבְּרֶסְלַב אוּלַי יִזְדַּמֵן לִי שָׁם עֲגָלָה וְאַרְוִיחַ שֶׁבְּתוֹךְ כָּךְ אֶהְיֶה אֶצְלוֹ זִכְרוֹנוֹ לִבְרָכָה.
וְכֵן עָשִׂיתִי וְחָזַרְתִּי וְנָסַעְתִּי לִבְּרֶסְלַב. וּבָאתִי לְשָׁם בְּיוֹם שְׁלִישִׁי בָּעֶרֶב. וַאֲנִי עֲדַיִן לֹא קִדַּשְׁתִּי אֶת הַלְּבָנָה בְּאוֹתוֹ הַחֹדֶשׁ, וְאוֹתָהּ הַלַּיְלָה הָיְתָה הַלַּיְלָה הָאַחֲרוֹנָה שֶׁל זְמַן קִדּוּשׁ הַלְּבָנָה, וְהָיָה עָנָן וְחֹשֶׁךְ גָּדוֹל וְלֹא נִרְאָה שׁוּם רֹשֶׁם בְּעָלְמָא שֶׁל הַלְּבָנָה וְהָיָה לִי צַעַר. וְשָׁאַלְתִּי אִם רַבֵּנוּ זִכְרוֹנוֹ לִבְרָכָה כְּבָר קִדֵּשׁ הַלְּבָנָה. הֵשִׁיב לִי שֶׁכְּבָר קִדֵּשׁ הַלְּבָנָה וְהָיָה לִי צַעַר בְּיוֹתֵר. וְגַם בְּלֹא זֶה הִתְגַּבְּרָה עָלַי עַצְבוּת, וּמֵחֲמַת זֶה בְּיוֹתֵר. וְאַחַר כָּךְ נִכְנַסְתִּי אֵלָיו בְּאוֹתָהּ הַלָּיְלָה וְשָׁאַל אוֹתִי עַל מָה אַתָּה בְּמָרָה שְׁחוֹרָה כָּל כָּךְ, וְשָׁתַקְתִּי, וְנַעֲנָה אֶחָד וְאָמַר לוֹ בִּשְׁבִיל שֶׁאֵין הַלְּבָנָה נִרְאֵית עַל כֵּן פָּנָיו זְעוּפוֹת. עָנָה רַבֵּנוּ זִכְרוֹנוֹ לִבְרָכָה וְאָמַר הִתְפַּלֵּל לִפְנֵי הַשֵּׁם יִתְבָּרַךְ עַל־זֶה, הֵשַׁבְתִּי לוֹ כְּבָר בִּקַּשְׁתִּי מֵהַשֵּׁם יִתְבָּרַךְ עַל־זֶה, וְאָמַר הִתְפַּלֵּל עוֹד, וְעָנָה אֶחָד וְאָמַר בִּשְׁבִילִי, שֶׁאֲנִי רוֹצֶה שֶׁאַתֶּם תִּתְפַּלְּלוּ עָלָיו עֲבוּר זֶה.
וּבֶאֱמֶת לֹא עָלָה עַל דַּעְתִּי לְבַקֵּשׁ אוֹתוֹ עַל זֶה אַף עַל פִּי שֶׁהָיָה לִי צַעַר גָּדוֹל מֵעִנְיַן הַלְּבָנָה, אֲבָל הָיוּ לִי דְּבָרִים הֶכְרֵחִיִּים יוֹתֵר שֶׁהָיִיתִי צָרִיךְ שֶׁיִּתְפַּלֵּל עָלַי, עַל כֵּן לֹא מָצָאתִי לִבִּי לְהַטְרִיחַ לְפָנָיו גַּם בִּשְׁבִיל זֶה. וְעָמַדְנוּ קְצָת לְפָנָיו בְּתוֹךְ כָּךְ בָּא אֶחָד וְאָמַר שֶׁהַלְּבָנָה מַתְחֶלֶת לְהִתְרָאוֹת מְעַט מִתּוֹךְ הָעֲנָנִים. עָנָה רַבֵּנוּ זִכְרוֹנוֹ לִבְרָכָה וְאָמַר תֵּלֵךְ מִיָּד וְתֵכֶף כְּשֶׁתִּרְאֶה אוֹתָהּ כְּפִי מַה שֶּׁהִיא בְּתוֹךְ הָעֲנָנִים רַק שֶׁתִּרְאֶה אוֹתָהּ תֵּכֶף תְּבָרֵךְ בִּרְכַּת הַלְּבָנָה בְּלִי עִכּוּב. וְיָצָאתִי לַחוּץ וְהָיְתָה הַלְּבָנָה מְכֻסָּה בַּעֲנָנִים רַק שֶׁנִּרְאֵית מְעַט וְלֹא זֵרַזְתִּי עַצְמִי כְּפִי פְּקֻדָּתוֹ וּבְתוֹךְ כָּךְ נִתְעַלְּמָה לְגַמְרֵי. וְהָיוּ לִי יִסּוּרִים בְּיוֹתֵר כִּי נִתְבַּיַּשְׁתִּי לַחֲזֹר אֵלָיו, מֵחֲמַת שֶׁלֹּא קִיַּמְתִּי כִּדְבָרָיו. וְעָמַדְתִּי שָׁם מְעַט וְתָלִיתִי עֵינַי לַמָּרוֹם וּבִקַּשְׁתִּי מֵהַשֵּׁם יִתְבָּרַךְ קְצָת וְנִרְאֲתָה הַלְּבָנָה יוֹתֵר מִבַּתְּחִלָּה, וְתֵכֶף בֵּרַכְתִּי בִּרְכַּת הַלְּבָנָה וְנִכְנַסְתִּי אֶצְלוֹ זִכְרוֹנוֹ לִבְרָכָה בְּשִׂמְחָה.
וְתֵכֶף כְּשֶׁבָּאתִי לְפָנָיו עָנָה וְאָמַר הֲלֹא רְאִיתֶם שֶׁעַתָּה הוּא אִישׁ אַחֵר לְגַמְרֵי וְהָיָה לוֹ נַחַת גָּדוֹל. וְעָנָה וְאָמַר עָלַי וְעַל כָּל אַנְשֵׁי־שְׁלוֹמֵנוּ אִם אַתֶּם הֱיִיתֶם בְּשִׂמְחָה הָיְתָה טוֹבָה גְּדוֹלָה לְהָעוֹלָם. אַחַר כָּךְ דִּבַּרְנוּ עִמּוֹ קְצָת וְאַחַר כָּךְ סִפֵּר לְפָנַי וְלִפְנֵי חֲתָנוֹ רַבִּי יִצְחָק זִכְרוֹנוֹ לִבְרָכָה מַעֲשֶׂה נוֹרָאָה מֵעִנְיַן מַזָּל טוֹב מַזָּל טוֹב (חַיֵּי מוֹהֲרַ"ן סִימָן פ"ב). וְאַחַר כָּךְ צִוָּה שֶׁאֲנַחְנוּ נֹאכַל עִמּוֹ יַחַד. כִּי הַמִּנְהָג הָיָה בְּעֵת שֶׁיָּשַׁבְנוּ אֶצְלוֹ שֶׁבְּחֹל לֹא אָכַל עִמָּנוּ יַחַד רַק לִפְעָמִים כְּשֶׁהָיָה אֵיזֶה עֵת רָצוֹן וּבְדִיחָא דַּעְתֵּהּ הָיָה מְצַוָּה שֶׁנֹּאכַל עִמּוֹ יַחַד. וְאָז בַּלַּיְלָה הַנִּזְכָּר לְעֵיל הָיָה גַּם כֵּן שְׁעַת רָצוֹן וְשִׂמְחָה קְצָת וְצִוָּה שֶׁנֹּאכַל עִמּוֹ, וְאָכַלְנוּ יַחַד הוּא זִכְרוֹנוֹ לִבְרָכָה וַחֲתָנוֹ הַנַּ"ל וְאָנֹכִי.
וּבְתוֹךְ הַסְּעֻדָּה שָׁמַע שֶׁאֶחָד מֵאַנְשֵׁי־שְׁלוֹמֵנוּ הָיָה גַּם כֵּן מְקַדֵּשׁ אֶת הַלְּבָנָה, וְאָמַר בִּרְכַּת הַלְּבָנָה בְּהִתְעוֹרְרוּת וְהִתְלַהֲבוּת מֵעֹמֶק הַלֵּב כְּדֶרֶךְ אַנְשֵׁי־שְׁלוֹמֵנוּ, וְהוּטַב לְרַבֵּנוּ זִכְרוֹנוֹ לִבְרָכָה מְאֹד מְאֹד וְהִתְחִיל לְדַבֵּר מִזֶּה. וְעַל יְדֵי זֶה נִסְתַּבֵּב הַדָּבָר עַד שֶׁגִּלָּה תּוֹרָה נִפְלָאָה לְפָנֵינוּ עַל פָּסוּק (מְלָכִים־ב ב): וִיהִי נָא פִּי שְׁנַיִם בְּרוּחֲךָ אֵלָי (לִקּוּטֵי מוֹהֲרַ"ן סִימָן ס"ו). וּכְבָר יָדוּעַ אֶצְלֵנוּ שֶׁעַל כָּל דִּבּוּר וְדִבּוּר שֶׁזָּכִינוּ לִשְׁמֹעַ מִפִּיו הַקָּדוֹשׁ זִכְרוֹנוֹ לִבְרָכָה, אָנוּ צְרִיכִין לוֹמַר כַּמָּה פְּעָמִים: אִלְמָלֵא לָא אָתֵינָא לְעָלְמָא אֶלָּא לְמִשְׁמַע דָּא דַּי, מִכָּל־שֶׁכֵּן כְּשֶׁזָּכִינוּ לִשְׁמֹעַ הֶמְשֵׁךְ כָּזֶה. אַשְׁרֵי אֹזֶן הַשּׁוֹמְעָם וְנִתְעַכַּבְתִּי שָׁם עַד שַׁבָּת. וְעַל שַׁבַּת־קֹדֶשׁ בָּאוּ אוֹרְחִים, וְאֶחָד מֵהֶם הָיָה מֵאֶרֶץ יִשְׂרָאֵל. וְסִפֵּר רַבֵּנוּ זִכְרוֹנוֹ לִבְרָכָה עִמּוֹ מֵאֶרֶץ יִשְׂרָאֵל שֶׁבְּוַדַּאי בְּהֶכְרֵחַ שֶׁהָיוּ לוֹ גַּעְגּוּעִים לְאֶרֶץ יִשְׂרָאֵל, מֵאַחַר שֶׁזָּכָה לִהְיוֹת שָׁם וְעַל יְדֵי זֶה נִסְתַּבֵּב הַדָּבָר שֶׁאָמַר רַבֵּנוּ זִכְרוֹנוֹ לִבְרָכָה עַל הַשֻּׁלְחָן תּוֹרָה נוֹרָאָה (שָׁם) מֵעִנְיַן שְׁבִירוֹת מְנִיעוֹת וְכוּ' וְכֵן אַחַר כָּךְ בְּמוֹצָאֵי שַׁבָּת קֹדֶשׁ אָמַר גַּם כֵּן תּוֹרָה נוֹרָאָה (שָׁם) מֵעִנְיַן הַמְשָׁכַת רוּחוֹ שֶׁל מָשִׁיחַ וְכוּ'.
וְאַחַר שַׁבָּת בְּסָמוּךְ נִזְדַּמֵּן לִי עֲגָלָה וְקִבַּלְתִּי רְשׁוּת מֵאִתּוֹ קֹדֶם אוֹר הַיּוֹם, כִּי הָיִיתִי נֶחְפָּז מְאֹד וְנִכְנַסְתִּי לְחַדְרוֹ לְקַבֵּל רְשׁוּת כַּנָּהוּג, וְלֹא הָיָה נֵר בְּחַדְרוֹ כִּי הוּא זִכְרוֹנוֹ לִבְרָכָה שָׁכַב עֲדַיִן עַל מִטָּתוֹ. וְרָצִיתִי לְהַכְנִיס נֵר וְאָמַר שֶׁאֵין צְרִיכִין, וְקִבַּלְתִּי רְשׁוּת מִמֶּנּוּ בְּחֶשְׁכַת לַיְלָה וְדִבַּרְתִּי עִמּוֹ מְעַט כִּי כְּבָר דִּבַּרְתִּי עִמּוֹ הַרְבֵּה קֹדֶם נְסִיעָתִי לְנֶעמִירוֹב וְאַחַר כָּךְ, וְנָסַעְתִּי לְמָאהְלוֹב. וּבָאתִי לְמָאהְלוֹב וּמָצָאתִי אֶת חוֹתְנִי בְּבֵיתוֹ כִּי בָּא בְּסָמוּךְ אַחַר נְסִיעָתִי מִשָּׁם לִבְּרֶסְלַב. וְקִבַּלְתִּי פָּנָיו, וּבְוַדַּאי לֹא הִסְבִּיר לִי פָּנִים יָפוֹת כִּי הֵיטֵב חָרָה לוֹ עַל זֶה כַּנַּ"ל:
<h2>טז</h2>
וְהִנֵּה כָּסְפִּי הָיָה חָזָק מְאֹד לַחֲזֹר עִם בְּנֵי בֵיתִי לְנֶעמִירוֹב. אַךְ עַד הֵנָּה הָיִינוּ מַמְתִּינִים עַל חוֹתְנִי כַּנִּזְכַּר לְעֵיל. וְעַתָּה אִי אֶפְשָׁר לַחֲזֹר בַּחֹרֶף, וְאַף עַל פִּי כֵן הָיִיתִי מְצַפֶּה לַחֲזֹר. אֲבָל סָמוּךְ לְבִיאָתִי שָׁם הֶחֱלָה ה' אוֹתִי וְנָפַלְתִּי לְמִשְׁכָּב שְׁלשָׁה פְּעָמִים רְצוּפִים זֶה אַחַר זֶה. וְכֵן זוּגָתִי חָלְתָה שְׁלשָׁה פְּעָמִים וּבָנַי שֶׁיִּחְיוּ, וְהַמְשָׁרֶתֶת שֶׁלָּנוּ חָלְתָה וָמֵתָה. וְהַמְשָׁרֶתֶת שֶׁל חוֹתְנִי חָלְתָה גַם כֵּן כִּי בְּאוֹתוֹ הָעֵת הָיוּ חֻלְשׁוֹת מְצוּיוֹת מְאֹד בִּסְבִיבוֹתֵינוּ. וּכְבָר אָמַר רַבֵּנוּ זִכְרוֹנוֹ לִבְרָכָה בֵּין כֶּסֶה לְעָשׂוֹר בְּשָׁנָה זֹאת שֶׁהוֹלְכִים חֻלְשׁוֹת גְּדוֹלוֹת בָּעוֹלָם. וְכֵן בְּעֶרֶב יוֹם הַכִּפּוּרִים כְּשֶׁיָּצָא מֵהַמִּקְוֶה, עָנָה וְאָמַר לְהָאִישׁ שֶׁהָלַךְ עִמּוֹ מֵהַמֶּרְחָץ לְבֵיתוֹ שֶׁהוּא אוֹחֵז בְּרֹאשׁוֹ וּמְמַשְׁמֵשׁ בּוֹ אִם הוּא חַי. כַּוָּנָתוֹ שֶׁמַּרְגִּישׁ כָּל כָּךְ צַעַר הָעוֹלָם מֵהַחֻלְשׁוֹת שֶׁנִּמְשְׁכוּ בָּעוֹלָם רַחֲמָנָא לִצְלָן עַד שֶׁאֵינוֹ יוֹדֵעַ אִם הוּא חַי. וְכֵן הֲוָה שֶׁתֵּכֶף אַחַר יוֹם הַכִּפּוּרִים בְּעֵת נְסִיעָתִי לְמָאהְלוֹב רָאִיתִי בַּמְּקוֹמוֹת שֶׁעָבַרְתִּי שָׁם שֶׁהָיוּ מֻטָּלִים עַל עֶרֶשׂ דְּוַי רַחֲמָנָא לִצְלָן עַד שֶׁהִגִּיעַ אֶצְלֵנוּ רַחֲמָנָא לִצְלָן אַחַר חֲנֻכָּה כַּנִּזְכָּר לְעֵיל.
וְתֵכֶף כְּשֶׁנָּפַלְתִּי לְמִשְׁכָּב רַחֲמָנָא לִצְלָן צִוִּיתִי לִכְתֹּב אִגֶּרֶת לְרַבֵּנוּ זִכְרוֹנוֹ לִבְרָכָה, וְהִגִּיעַ אֵלָיו וְהָיָה לְרַבֵּנוּ זִכְרוֹנוֹ לִבְרָכָה צַעַר גָּדוֹל מִזֶּה מְאֹד מְאֹד. וְהֵשִׁיב לִי תְּשׁוּבָה בִּכְתִיבַת יָדוֹ הַקְּדוֹשָׁה בְּעַצְמוֹ, וְכָתַב לִי דְּבָרִים מְתוּקִים וַעֲרֵבִים וְגִלָּה לִי עֹצֶם נִפְלְאוֹת אַהֲבָתוֹ אֵלַי וְהֶחֱיָה וְחִזֵּק אוֹתִי מְאֹד מְאֹד בְּמִכְתָּבוֹ. וְהָאִגֶּרֶת הַזֹּאת עֲדַיִן בְּיָדִי. וּלְדַעְתִּי לֹא הָיָה אֶפְשָׁר לִי לִסְבֹּל צַעַר הַחוֹלַאַת לוּלֵא הָאִגֶּרֶת הַנִּזְכֶּרֶת לְעֵיל שֶׁהֶחֱיָה אוֹתִי מַמָּשׁ:
<h2>יז</h2>
וְהִנֵּה בְּמֶשֶׁךְ הַזְּמַן הַזֶּה נָסַע רַבֵּנוּ זִכְרוֹנוֹ לִבְרָכָה לְמֶדְוֶדִיבְקֶע עַל שַׁבָּת שִׁירָה כְּדַרְכּוֹ בְּכָל שָׁנָה. וּמִשָּׁם נָסַע לִקְרֶמִינְטְשָׁאק וְהִמְתִּין שָׁם אֵיזֶה שָׁבוּעוֹת עַד לֶדֶת בִּתּוֹ הַצַּדֶּקֶת מָרַת שָׂרָה תִּחְיֶה שֶׁהָיְתָה קְרוֹבָה לָלֶדֶת. וְהִמְתִּין שָׁם עַד שֶׁיָּלְדָה בֵּן זָכָר לְמַזָּל טוֹב. וְקֹדֶם לֵדָתָהּ הָיָה רַבֵּנוּ זִכְרוֹנוֹ לִבְרָכָה בְּצַעַר גָּדוֹל מְאֹד מְאֹד בְּלִי שִׁעוּר, וְלֹא הֶרְאָה שׁוּם פָּנִים שֹׂחֲקוֹת כְּלָל. וְגַם לֹא הִנִּיחַ שֶׁיִּתְּנוּ לוֹ שְׁנֵי תַּבְשִׁילִין בִּסְעֻדָּתוֹ וְהָיָה יוֹשֵׁב וּמְצַפֶּה שֶׁתֵּלֵד בְּשָׁלוֹם. וְאַחַר כָּךְ בְּאוֹתוֹ הַלַּיְלָה שֶׁיָּלְדָה בְּשָׁלוֹם בִּישׁוּעַת הַשֵּׁם בָּא בְּשִׂמְחָה גְּדוֹלָה וְצִוָּה תֵּכֶף לְהַדְלִיק נֵרוֹת וְלַעֲשׂוֹת מַשְׁקֶה "פָּאנְשׁ" וְהִמְתִּין שָׁם עַד אַחַר הַמִּילָה וְאָז הָיָה גַּם כֵּן בְּשִׂמְחָה.
אַחַר כָּךְ בְּיוֹם שְׁלִישִׁי לַמִּילָה חָלְתָה בִּתּוֹ הַיּוֹלֶדֶת הַנִּזְכֶּרֶת לְעֵיל, וְהָיָה לוֹ צַעַר גָּדוֹל מְאֹד מְאֹד וְיָצָא מִקְּרֶמִינְטְשָׁאק בְּבֶהָלָה וְחִפָּזוֹן גָּדוֹל כְּמוֹ הַבּוֹרֵחַ מַמָּשׁ. וְאֶחָד מֵאֲנָשָׁיו שֶׁנָּסַע עִמּוֹ לְשַׁמְּשׁוֹ נִתְמַהְמַהּ שָׁם קְצָת, הִנִּיחוֹ שָׁם וּבָרַח מִמֶּנּוּ. וְהָאִישׁ הַנִּזְכָּר לְעֵיל נִשְׁאַר בִּקְרֶמִינְטְשָׁאק וְהֻכְרַח לִשְׂכֹּר עֲגָלָה וְלִרְדֹּף אַחֲרָיו כַּמָּה פַּרְסָאוֹת. וְאָמַר רַבֵּנוּ זִכְרוֹנוֹ לִבְרָכָה אָז בְּעֵת שֶׁבָּרַח מִשָּׁם, שֶׁקָּרוֹב שֶׁתֵּצֵא חִיּוּתוֹ מִגֹּדֶל הַצַּעַר, כִּי מַה שֶּׁעָבַר עָלָיו בְּעִנְיַן בָּנָיו וְיוֹצְאֵי־חֲלָצָיו שֶׁיִּחְיוּ לְאֹרֶךְ יָמִים וְשָׁנִים אִי אֶפְשָׁר לְסַפֵּר. כִּי בָּנָיו וְיוֹצְאֵי־חֲלָצָיו הֵם סְגֻלּוֹת יְקָרוֹת מְאֹד מְאֹד וְהָעוֹלָם צְרִיכִים אוֹתָם מְאֹד מְאֹד, וְאָמַר שֶׁהֵם אִילָנוֹת יְקָרִים מְאֹד וְיִגְדְּלוּ מֵהֶם פֵּרוֹת נִפְלָאִים מְאֹד וְהִזְהִיר לְכַבְּדָם מְאֹד. וְאָמַר שֶׁהַגּוֹאֵל צֶדֶק יֵצֵא מִיּוֹצְאֵי־חֲלָצָיו וְכוּ'. וְנָסַע מִקְּרֶמִינְטְשָׁאק וּבָא לְבֵיתוֹ לְפֹה בְּרֶסְלַב.
וְלֹא נִתְמַהְמַהּ הַרְבֵּה וְאָז נָסַע מִכָּאן הַנְּסִיעָה הַגְּדוֹלָה לִמְדִינַת פָּאלִיסֶע לִקְהִלַּת־קֹדֶשׁ נָאוְורִיטְשׁ וְכוּ' וְחָזַר מִשָּׁם לְאוֹסְטְרְהָא וְזַסְלַב וְכוּ' כַּמְבֹאָר בְּמָקוֹם אַחֵר (חַיֵּי מוֹהֲרַ"ן סִימָן קנ"א). וְהַנְּסִיעָה הַזֹּאת שֶׁטִּלְטֵל עַצְמוֹ בְּטִלְטוּל קָשֶׁה כָּזֶה בְּלִי שׁוּם טַעַם עַל פִּי פָּשׁוּט הִיא פְּלִיאָה גְּדוֹלָה. כִּי לֹא קִבֵּץ שׁוּם מָמוֹן בִּנְסִיעָה זוֹ, אַדְּרַבָּא פִּזֵּר סָךְ עָצוּם מִכִּיסוֹ עַל הוֹצָאוֹת הַדֶּרֶךְ. עַל כֵּן עֲדַיִן אֵין שׁוּם אָדָם יוֹדֵעַ שׁוּם רֶמֶז וּפֵרוּשׁ עַל נְסִיעָתוֹ זֹאת שֶׁהָיְתָה פְּלִיאָה נִשְׂגָּבָה מְאֹד. וְכֵן נָסַע כַּמָּה נְסִיעוֹת בְּלִי טַעַם עַל־פִּי פָּשׁוּט כְּמוֹ לְשַׁארִיגְרַד וְכוּ'. אֲבָל נְסִיעָה זֹאת נִמְשְׁכָה זְמַן גָּדוֹל, וְהָיוּ לוֹ טִלְטוּלִים קָשִׁים וַעֲצוּמִים, וְהוֹצָאוֹת הַרְבֵּה וְאֵין שׁוּם אָדָם יוֹדֵעַ כַּוָּנָתוֹ הַנּוֹרָאָה בָּזֶה. וְאָמַר שֶׁאִם הָיוּ יוֹדְעִים הָעוֹלָם עַל מָה הוּא נוֹסֵעַ הָיוּ מְנַשְּׁקִים כָּל פְּסִיעָה וּפְסִיעָה שֶׁל נְסִיעָתוֹ. וְאָמַר שֶׁבְּכָל פְּסִיעָה וּפְסִיעָה הוּא מַכְרִיעַ אֶת כָּל הָעוֹלָם כֻּלּוֹ לְכַף זְכוּת, וּכְבָר מְבֹאָר מִזֶּה קְצָת בְּמָקוֹם אַחֵר (חַיֵּי מוֹהֲרַ"ן סִימָן קכ"א):
<h2>יח</h2>
וְהִנֵּה אָנֹכִי עֲזָרַנִי הַשֵּׁם יִתְבָּרַךְ שֶׁחָזַרְתִּי לְאֵיתָנִי וְכֵן זוּגָתִי וּבָנַי שֶׁיִּחְיוּ. אַחַר כָּךְ אַחַר פּוּרִים נָסַעְתִּי לְנֶעמִירוֹב. וְכַוָּנָתִי הָיְתָה לְהִתְרָאוֹת פָּנַי עִם חֲבֵרִי רַבִּי נַפְתָּלִי, כִּי יָדַעְתִּי שֶׁרַבֵּנוּ זִכְרוֹנוֹ לִבְרָכָה כְּבָר נָסַע לַדֶּרֶךְ נְסִיעָה הַנִּזְכֶּרֶת לְעֵיל. כִּי חֲבֵרִי רַבִּי נַפְתָּלִי הָיָה כּוֹתֵב לִי עַל הַפָּאסְט (דֶּרֶךְ הַדּוֹאַר) בְּכָל פַּעַם כָּל מַה שֶּׁעָבַר כָּאן. אַךְ נָסַעְתִּי לְנֶעמִירוֹב כְּדֵי לְדַבֵּר עִם חֲבֵרִי רַבִּי נַפְתָּלִי לִשְׁמֹעַ מִפִּיו חֲדָשׁוֹת שֶׁזָּכָה לִשְׁמֹעַ בָּעִתִּים הַלָּלוּ שֶׁלֹּא זָכִיתִי לִהְיוֹת אֶצְלוֹ זִכְרוֹנוֹ לִבְרָכָה. וּבָאתִי לְנֶעמִירוֹב וּמֵאֵת הַשֵּׁם הָיְתָה שֶׁנִּתְעַכַּבְתִּי שָׁם עַד אַחַר פֶּסַח, וּבְתוֹךְ כָּךְ שָׁמַעְתִּי מֵרַבִּי נַפְתָּלִי נֵרוֹ יָאִיר כַּמָּה מַעֲשִׂיּוֹת שֶׁשָּׁמַע מִפִּיו הַקָּדוֹשׁ שֶׁלֹּא נִכְתְּבוּ עֲדַיִן כִּי לֹא הָיָה מִי שֶׁיִּכְתְּבֵם. וַאֲנִי שְׁמַעְתִּים מִפִּי חֲבֵרִי הַנִּזְכָּר לְעֵיל וּכְתַבְתִּים עַל הַסֵּפֶר (אֲבָל שְׁאָר הַמַּעֲשִׂיּוֹת שָׁמַעְתִּי מִפִּיו הַקָּדוֹשׁ שֶׁל רַבֵּנוּ זִכְרוֹנוֹ לִבְרָכָה בְּעַצְמוֹ).
בָּרוּךְ הַשֵּׁם שֶׁנָּתַן בְּדַעְתִּי לִנְסֹעַ לְנֶעמִירוֹב אָז שֶׁעַל יְדֵי זֶה הִצַּלְתִּי מַעֲשִׂיּוֹת אֵלּוּ, שֶׁאִם לֹא בָּאתִי אָז לֹא הָיוּ נִכְתָּבִין כְּלָל וְהָיוּ נֶעְלָמִין מִן הָעוֹלָם. וְעַתָּה כְּבָר הֶחֱיוּ כַּמָּה נַפְשׁוֹת יִשְׂרָאֵל, וַעֲדַיִן הֵם מְחַיִּין נְפָשׁוֹת הַרְבֵּה וַעֲתִידִין לְהַחֲיוֹת כָּל יִשְׂרָאֵל וְכָל בָּאֵי עוֹלָם כְּשֶׁיִּתְגַּלֶּה אֲמִתַּת קְדֻשַּׁת גְּדֻלָתוֹ בָּעוֹלָם בִּמְהֵרָה בְּעֶזְרַת הַשֵּׁם יִתְבָּרַךְ בָּרוּךְ הַשֵּׁם אֲשֶׁר עֲזָרַנִי עַד כֹּה:
<h2>יט</h2>
אַחַר פֶּסַח רָצִיתִי לַחֲזֹר לִקְהִלַּת־קֹדֶשׁ מָאהְלוֹב. וְנָסַעְתִּי מִקֹּדֶם לִקְהִלַּת בְּרֶסְלַב, וְדִבַּרְתִּי הַרְבֵּה עַל לֵב הַנָּגִיד ר"מ דְּפֹה שֶׁהָיָה מֵאַנְשֵׁי רַבֵּנוּ זִכְרוֹנוֹ לִבְרָכָה שֶׁיִּשְׁלַח מָעוֹת לְרַבֵּנוּ זִכְרוֹנוֹ לִבְרָכָה לִקְהִלַּת־קֹדֶשׁ נָאוְורִיטְשׁ, כִּי הִגִּיעוּ מִמֶּנּוּ אִגְּרוֹת שֶׁהוּא צָרִיךְ לְמָעוֹת עַל הוֹצָאוֹת, וְכֵן עָשָׂה ר"מ הַנִּזְכָּר לְעֵיל וְשָׁלַח לוֹ בְּעֶרֶךְ עֶשְׂרִים וַחֲמִשָּׁה אֲדֻמִּים לִקְהִלַּת־קֹדֶשׁ נָאוְורִיטְשׁ. כִּי כֵּן צִוָּה רַבֵּנוּ זִכְרוֹנוֹ לִבְרָכָה קֹדֶם נְסִיעָתוֹ מִבֵּיתוֹ שֶׁכְּשֶׁיִּרְצוּ לִשְׁלֹחַ לוֹ מָעוֹת יִשְׁלְחוּ לִקְהִלַּת־קֹדֶשׁ נָאוְורִיטְשׁ. אַחַר כָּךְ נָסַעְתִּי לְמָאהְלוֹב. וְהִנֵּה רַבֵּנוּ זִכְרוֹנוֹ לִבְרָכָה בִּנְסִיעָתוֹ הַגְּדוֹלָה הַנִּזְכֶּרֶת לְעֵיל הָיָה בִּקְהִלַּת־קֹדֶשׁ נָאוְורִיטְשׁ בִּימֵי הַפּוּרִים, וּכְפִי הַנִּרְאֶה מִדַּעְתּוֹ הָיָה שֶׁמִּשָּׁם יִסַּע לְמֵרָחוֹק יוֹתֵר. אַךְ אַחַר כָּךְ נִמְלַךְ בְּדַעְתּוֹ וְחָזַר מִשָּׁם לִקְהִלַּת־קֹדֶשׁ אוֹסְטְרְהָא, וּמֵאוֹסְטְרְהָא שָׁלַח הָעֲגָלָה שֶׁלּוֹ עִם אֲנָשִׁים רַבִּי שְׁמוּאֵל וְכוּ' לְפֹה קְהִלַּת־קֹדֶשׁ בְּרֶסְלַב כְּדֵי לְהָבִיא אִשְׁתּוֹ לְשָׁם שֶׁתְּקַבֵּל רְפוּאוֹת אֵצֶל הַדָּאקְטֶר גָּארְדֶע כִּי הָיָה לָהּ חוֹלַאַת כָּבֵד שֶׁמֵּתָה בּוֹ. וְרַבֵּנוּ זִכְרוֹנוֹ לִבְרָכָה נִשְׁאַר לְבַדּוֹ בִּקְהִלַּת־קֹדֶשׁ אוֹסְטְרְהָא רַק שֶׁשָּׂכְרוּ לוֹ אֶחָד לִזְמַן לְשַׁמְּשׁוֹ עַד שֶׁיַּחֲזֹר רַבִּי שְׁמוּאֵל מִבְּרֶסְלַב.
וּבָאת אִשְׁתּוֹ הָרַבָּנִית עִם רַבִּי שְׁמוּאֵל הַנִּזְכָּר לְעֵיל לִקְהִלַּת־קֹדֶשׁ אוֹסְטְרְהָא עַל שַׁבַּת הַגָּדוֹל. וְלֹא הוּטַב בְּעֵינֶיהָ הַדּוֹקְטוֹר גָּארְדֶע וְאָמְרָה שֶׁטּוֹב לְפָנֶיהָ לְהִתְרַפֵּא בְּזַסְלַב שֶׁיֵּשׁ שָׁם דּוֹקְטוֹרִים גְּדוֹלִים וְגַם יֵשׁ לָהּ שָׁם בְּנֵי מִשְׁפַּחְתָּהּ. וְהֻכְרַח רַבֵּנוּ זִכְרוֹנוֹ לִבְרָכָה לִנְסֹעַ עִמָּהּ לִקְהִלַּת־קֹדֶשׁ זַסְלַב תֵּכֶף אַחַר שַׁבָּת, וּבָא לְזַסְלַב סָמוּךְ לְפֶסַח מְאֹד וְהֻכְרַח לִשְׂכֹּר שָׁם דִּירָה, וְלֹא הָיָה שָׁם מִי שֶׁיְּשַׁמְּשֶׁנּוּ כִּי־אִם רַבִּי שְׁמוּאֵל הַנַּ"ל. וְגַם כָּל עִסְקֵי הַבַּיִת, הַכֹּל הָיָה מֻטָּל עַל רַבִּי שְׁמוּאֵל הַנַּ"ל. כִּי הֻכְרַח לִשְׂכֹּר הַבַּיִת וּלְהָכִין מַצּוֹת וְכָל צָרְכֵי הַפֶּסַח הַכֹּל בְּיוֹם אֶחָד. וְגֹדֶל הַיִּסּוּרִים וְהַטִּלְטוּל שֶׁהָיָה לָהֶם שָׁם אִי אֶפְשָׁר לְשַׁעֵר.
אַחַר זֶה נָתַן הַשֵּׁם יִתְבָּרַךְ בְּלֵב אֶחָד מֵהַנְּגִידִים דִּקְהִלַּת־קֹדֶשׁ זַסְלַב וְקִבֵּל אֶת רַבֵּנוּ זִכְרוֹנוֹ לִבְרָכָה לְבֵיתוֹ עִם זוּגָתוֹ וְכָל בְּנֵי בֵיתוֹ וּמָסַר כָּל בֵּיתוֹ לְפָנָיו בְּכָבוֹד גָּדוֹל. כִּי בִּתְחִלָּה יָשְׁבוּ בְּבַיִת יָשָׁן וְשָׁבוּר שֶׁשָּׂכְרוּ לָהֶם. כִּי קֹדֶם פֶּסַח לֹא יָכְלוּ לִמְצֹא דִּירָה כָּרָאוּי וְהֻכְרְחוּ גַּם לְתַקֵּן הַגַּג קֹדֶם פֶּסַח בְּעֹצֶם טִרְדָּתָם שֶׁבָּאוּ פִּתְאֹם סָמוּךְ לְפֶסַח בְּעִיר נָכְרִיָּה. וּבְוַדַּאי יְכוֹלִים לְהָבִין קְצָת עֹצֶם הַטִּלְטוּלִים וְהַיִּסּוּרִים שֶׁהָיָה לָהֶם אָז. וְכָל כַּוָּנָתוֹ בְּעִנְיַן נְסִיעָה זֹאת בְּיִסּוּרִים וְטִלְטוּלִים כָּאֵלֶּה עֲדַיִן לֹא נוֹדַע כְּלָל:
<h2>כ</h2>
אַחַר פֶּסַח, בְּעֵת שֶׁהָיִיתִי בְּמָאהְלוֹב, הִגִּיעַ אִגֶּרֶת לְפֹה בְּרֶסְלַב, וּמִכָּאן נִשְׁלַח אֵלַי, שֶׁהוּא זִכְרוֹנוֹ לִבְרָכָה חַלָּשׁ מְאֹד, וּבִקֵּשׁ מֵאִתָּנוּ וְהִזְהִיר אוֹתָנוּ לְהִתְפַּלֵּל עָלָיו. אַחַר־כָּךְ הִגִּיעַ אִגֶּרֶת מִמֶּנּוּ, שֶׁחָזַר לְאֵיתָנוֹ שֶׁלֹּא עַל־יְדֵי רְפוּאוֹת גַּשְׁמִיּוֹת, וְאָמַר, שֶׁתְּפִלּוֹת שֶׁלָּנוּ הוֹעִילוּ לוֹ הַרְבֵּה.
וְהִנֵּה דַרְכֵּנוּ הָיְתָה לִנְסֹעַ אֵלָיו תָּמִיד עַל חַג הַשָּׁבוּעוֹת. וְרַבֵּנוּ זִכְרוֹנוֹ לִבְרָכָה הֵבִין שֶׁיִּצְטָרֵךְ לְהִתְעַכֵּב בִּקְהִלַּת־קֹדֶשׁ זַסְלַב גַּם בְּחַג הַשָּׁבוּעוֹת, וְכָתַב לָנוּ אִגְּרוֹת שֶׁלֹּא יָרִים אֶחָד מֵאִתָּנוּ אֶת רַגְלוֹ לָבוֹא אֵלָיו עַל שָׁבוּעוֹת. אֲבָל רַבִּי נַפְתָּלִי נֵרוֹ יָאִיר מִנֶּעמִירוֹב שֶׁהָיָה פֹּה בְּכָל פַּעַם וְרָאָה אֶת הָאִגֶּרֶת פֹּה קֹדֶם לְכָל אַנְשֵׁי־שְׁלוֹמֵנוּ, עָמַד וְכָתַב לִי וּלְכַמָּה מֵאַנְשֵׁי־שְׁלוֹמֵנוּ וְזֵרַז אוֹתָנוּ שֶׁאַף עַל פִּי כֵן נִסַּע וְנֵלֵךְ לְרַבֵּנוּ זִכְרוֹנוֹ לִבְרָכָה לִקְהִלַּת־קֹדֶשׁ זַסְלַב. וְכֵן עָשׂוּ פֹּה בְּרֶסְלַב וְאַנְשֵׁי נֶעמִירוֹב וְטֶפְּלִיק וְדַאשִׁיב וְכוּ' וְנָסְעוּ לְזַסְלַב עַל שָׁבוּעוֹת.
וַאֲנִי הָיִיתִי בְּמָאהְלוֹב אָז, וְהָיְתָה דַּעְתִּי חֲלוּקָה מְאֹד מְאֹד בְּעִנְיַן הַנְּסִיעָה אֵלָיו לִקְהִלַּת־קֹדֶשׁ זַסְלַב, כִּי הָיוּ לִי מְנִיעוֹת עֲצוּמוֹת בְּלִי שִׁעוּר. וְיָדַעְתִּי שֶׁרַבֵּנוּ זִכְרוֹנוֹ לִבְרָכָה כָּתַב שֶׁלֹּא לָבוֹא אֵלָיו, עַל כֵּן הָלַךְ לִבִּי הֵנָּה וָהֵנָּה אֵיךְ לְהִתְנַהֵג. וּבְחַסְדּוֹ הַגָּדוֹל וְהַנּוֹרָא הִתְגַבֵּר הַחֵשֶׁק עַל הַמְּנִיעָה, וְנִתְגַּבַּרְתִּי וְנָסַעְתִּי לִבְּרֶסְלַב לִנְסֹעַ מִשָּׁם לְזַסְלַב. וְעֹצֶם הַיִּסּוּרִים וְהַמְּנִיעוֹת שֶׁהָיוּ לִי בְּבֵית חוֹתְנִי בִּנְסִיעָה זֹאת אִי אֶפְשָׁר לְבָאֵר. כִּי חוֹתְנִי זִכְרוֹנוֹ לִבְרָכָה הָיָה אָז בְּבֵיתוֹ וְהָיָה גָּדוֹל וְחָשׁוּב וְיָקָר שָׁם מְאֹד מְאֹד וְנֶאֶסְפוּ אֵלָיו מִכַּמָּה עֲיָרוֹת בְּעִסְקֵי מִשְׁפָּט. וְגַם הָיָה מוּכָן לִנְסֹעַ אַחַר שָׁבוּעוֹת עִם אִשְׁתּוֹ לִקְהִלַּת קְרֶמִינִיץ לְהַנְהִיג הָרַבָּנוּת שָׁם, וְרָצָה לְהַשְׁאִיר אוֹתִי בְּכָאן בְּמָאהְלוֹב עַל מְקוֹמוֹ. וַאֲנִי בָּאתִי פִּתְאֹם לְבֵיתִי וְהִתְחַלְתִּי לְהָכִין עַצְמִי לִנְסֹעַ לִבְּרֶסְלַב כַּנִּזְכָּר לְעֵיל. וְעָמְדוּ כֻּלָּם מִשְׁתּוֹמְמִים, וְזוּגָתִי הִתְחִילָה לִבְכּוֹת מִיָּד כִּי כְּבָר יָדְעָה שֶׁלֹּא תּוּכַל לִמְנֹעַ אוֹתִי בְּשׁוּם אֹפֶן. וַאֲנִי הָלַכְתִּי לְקַבֵּל רְשׁוּת מֵחוֹתְנִי זִכְרוֹנוֹ לִבְרָכָה, וְהִקְפִּיד עָלַי מְאֹד וְרָצָה לִמְנֹעַ אוֹתִי הוּא וְזוּגָתוֹ הִיא חֲמוֹתִי. אֲבָל אֲנִי לֹא הִשְׁגַּחְתִּי עַל דִּבְרֵיהֶם כְּלָל וְהָלַכְתִּי מֵהֶם וְקִבַּלְתִּי חֲפָצִים שֶׁלִּי וְנָסַעְתִּי מִשָּׁם וְגַם לֹא הָיָה לִי עַל הוֹצָאוֹת כְּלָל, וְהִזְמִין לִי הַשֵּׁם יִתְבָּרַךְ בְּרֶגַע קַלָּה שְׁנֵי אֲנָשִׁים שֶׁהִלְווּ לִי עַל הוֹצָאוֹת קְצָת, וְגַם הִזְמִין לִי בְּרַחֲמָיו עֲגָלָה מִנֶּעמִירוֹב שֶׁהָיְתָה צְרִיכָה לַחֲזֹר בְּיוֹם זֶה לְבֵיתָהּ. וְהַכֹּל הָיָה פִּתְאֹם בְּשָׁעָה אַחַת. וְהָיִיתִי אָז טָרוּד וְנֶחְפָּז מְאֹד כִּי הַזְּמַן הָיָה סָמוּךְ מְאֹד לְשָׁבוּעוֹת, וַאֲנִי הָיִיתִי מֻכְרָח לִנְסֹעַ מִקֹּדֶם לִבְּרֶסְלַב כְּדֵי לְהִתְחַבֵּר עִם אַנְשֵׁי־שְׁלוֹמֵנוּ לִנְסֹעַ עִמָּהֶם יַחַד לְזַסְלַב.
וְהִנֵּה גֹּדֶל חֲלֻקַּת הָעֵצָה שֶׁהָיְתָה לִי אָז, וְעֹצֶם הַמְּנִיעוֹת וְהַיִּסּוּרִים שֶׁהָיָה לִי אָז בְּעִנְיַן נְסִיעָה זֹאת אִי אֶפְשָׁר לְבָאֵר. וְהַשֵּׁם יִתְבָּרַךְ עֲזָרַנִי לְשַׁבֵּר כָּל הַמְּנִיעוֹת, וּבְשָׁעָה אַחַת נִגְמַר בְּדַעְתִּי לִנְסֹעַ בְּעֵת שֶׁהָיָה הַזְּמַן קָצָר מְאֹד לַעֲסֹק בַּנְּסִיעָה הַזֹּאת. אֲבָל הַשֵּׁם יִתְבָּרַךְ הִזְמִין לִי מִיָּד עֲגָלָה וּמָעוֹת עַל הוֹצָאוֹת קְצָת. כִּי תֵּכֶף כְּשֶׁנִּתְחַזַּקְתִּי בְּדַעְתִּי לִנְסֹעַ בְּוַדַּאי וְיַעֲבֹר עָלַי מָה, תֵּכֶף סִיְּעַנִי הַשֵּׁם יִתְבָּרַךְ וְהִזְמִין לִי צָרְכֵי נְסִיעָתִי. כִּי כֵּן דַּרְכּוֹ יִתְבָּרַךְ תָּמִיד כִּי הַבָּא לִטָּהֵר מְסַיְּעִין לוֹ, וְכָל הַמְּנִיעוֹת הֵם רַק מְנִיעוֹת הַמֹּחַ. וְאַף עַל פִּי שֶׁנִּדְמֶה לְהָאָדָם שֶׁיֵּשׁ לוֹ מְנִיעוֹת גְּדוֹלוֹת בֶּאֱמֶת שֶׁאִי אֶפְשָׁר לְשַׁבְּרָם, אַף עַל פִּי כֵן בֶּאֱמֶת כֻּלָּם הֵם רַק מְנִיעוֹת הַמֹּחַ. וְאִם יַגְבִּיר הַחֵשֶׁק וְהָרָצוֹן כָּרָאוּי וְיִכְסֹף בֶּאֱמֶת לִגְמֹר הַדָּבָר שֶׁבִּקְדֻשָּׁה בְּוַדַּאי יְשַׁבֵּר כָּל הַמְּנִיעוֹת וְכוּ' (כַּמְבֹאָר אֶצְלֵנוּ בְּמָקוֹם אַחֵר [לִקּוּטֵי מוֹהֲרַ"ן סִימָן ס"ו]). אֲבָל אֲנִי בְּעָנְיִי רָאִיתִי זֹאת בְּעֵינַי כַּמָּה פְּעָמִים בְּלִי שִׁעוּר.
וְנָסַעְתִּי עִם הָעֲגָלָה שֶׁהָלְכָה לְנֶעמִירוֹב וְיָצָאתִי מִמָּאהְלוֹב בְּיוֹם חֲמִישִׁי בְּעֶרֶךְ ב' שָׁעוֹת וְיוֹתֵר אַחַר חֲצוֹת הַיּוֹם. וַאֲנִי הֵבַנְתִּי שֶׁאֲנִי מֻכְרָח לִהְיוֹת בִּבְּרֶסְלַב עַל אוֹתוֹ הַשַּׁבָּת כִּי יָדַעְתִּי שֶׁתֵּכֶף אַחַר שַׁבָּת יִסְעוּ כָּל הַחֲבֵרִים מִפֹּה לְזַסְלַב. וְהָיִיתִי חוֹשֵׁב בְּדַעְתִּי אֵיךְ לְהִתְנַהֵג כִּי הָעֲגָלָה הָלְכָה לְנֶעמִירוֹב וּמִי יוֹדֵעַ אִם אוּכַל לְהַגִּיעַ בְּיוֹם שִׁשִּׁי לְנֶעמִירוֹב בְּעוֹד הַיּוֹם גָּדוֹל שֶׁאוּכַל לִנְסֹעַ עוֹד מִנֶּעמִירוֹב לְפֹה בְּרֶסְלַב עַל שַׁבָּת. וְגַם יִהְיוּ לִי יִסּוּרִים מֵאָבִי נֵרוֹ יָאִיר שֶׁאֵינוֹ מַסְכִּים גַּם כֵּן עַל עִנְיַן נְסִיעָתִי זֹאת, מִכָּל־שֶׁכֵּן כְּשֶׁאָבוֹא פִּתְאֹם בְּעֶרֶב שַׁבָּת אַחַר חֲצוֹת וְאֶרְצֶה לִסַּע מִבֵּיתוֹ תֵּכֶף, בְּוַדַּאי יַקְפִּיד עָלַי. עַל כֵּן הָיִיתִי מִתְגַּעְגֵּעַ מְאֹד שֶׁהַבַּעַל עֲגָלָה יְמַהֵר וְיָחִישׁ מַסָּעֵהוּ, בְּאֹפֶן שֶׁאוּכַל לָבוֹא בְּעוֹד הַיּוֹם גָּדוֹל סָמוּךְ לְנֶעמִירוֹב, בְּאֹפֶן שֶׁאוּכַל לְחַפֵּשׂ אַחַר אֵיזֶה עֲגָלָה בַּדֶּרֶךְ שֶׁתִּסַּע עִמִּי לִבְּרֶסְלַב. כִּי סָמוּךְ לְנֶעמִירוֹב יְכוֹלִים לְעַקֵּם הַדֶּרֶךְ לִקְהִלַּת בְּרֶסְלַב כְּדֵי שֶׁלֹּא אֶצְטָרֵךְ כְּלָל לִהְיוֹת בְּנֶעמִירוֹב.
אֲבָל תֵּכֶף בְּנָסְעִי מִמָּאהְלוֹב הִתְחִילוּ שׁוּב הַמְּנִיעוֹת שֶׁיֵּשׁ בִּשְׁעַת הַנְּסִיעָה בְּעַצְמָהּ, כַּאֲשֶׁר מִתְנַהֵג עִמָּנוּ עַל־פִּי הָרֹב שֶׁיֵּשׁ הַרְבֵּה מְנִיעוֹת קֹדֶם שֶׁמַּתְחִילִין לִנְסֹעַ. וְאַחַר כָּךְ כְּשֶׁזּוֹכִין לְשַׁבֵּר אֵלּוּ הַמְּנִיעוֹת וּמַתְחִילִין לִנְסֹעַ, אֲזַי חוֹזְרִים וּמִתְגַּבְּרִים מְנִיעוֹת חֲדָשׁוֹת בְּעִנְיַן הַנְּסִיעָה בְּעַצְמָהּ מֵהַבַּעַל עֲגָלָה וְהַסּוּסִים וּמֵהָעֲגָלָה וְאוֹפַנִּים וַחֲבָלֶיהָ וְכָל כֵּלֶיהָ, וּמִמָּטָר וָגֶשֶׁם וְרֶפֶשׁ וָטִיט וְכַיּוֹצֵא בָּהֶם, אֲשֶׁר כִּמְעַט לֹא נִמְלְטָה נְסִיעָה אַחַת מִמְּנִיעוֹת כָּאֵלֶּה וְכָאֵלֶּה הַרְבֵּה, הֵן בַּחַיִּים חַיּוּתוֹ הַקְּדוֹשִׁים, הֵן עַתָּה כְּשֶׁאָנוּ נוֹסְעִים עַל צִיּוּן קִבְרוֹ הַקָּדוֹשׁ וְהַנּוֹרָא מְאֹד.
וְהִנֵּה תֵּכֶף כְּשֶׁיָּצָאתִי מִמָּאהְלוֹב וַאֲנִי נֶחְפָּז בְּדַעְתִּי מְאֹד מְאֹד כַּנִּזְכָּר לְעֵיל, הִסְתַּכַּלְתִּי וְרָאִיתִי שֶׁהַבַּעַל־עֲגָלָה נוֹסֵעַ עִם עֲגָלָה גְּדוֹלָה וְאֵין לוֹ כִּי־אִם שְׁנֵי סוּסִים וְזֶה יָדוּעַ שֶׁאֵלּוּ הָעֲגָלוֹת גְּדוֹלוֹת אִי אֶפְשָׁר לָהֶם לֵילֵךְ בִּזְרִיזוּת כִּי־אִם עַל יְדֵי אַרְבָּעָה סוּסִים וּלְפָחוֹת שְׁלֹשָׁה. וְשָׁאַלְתִּי אוֹתוֹ מַה זֶּה וְהֵשִׁיב שֶׁנֶּחֱלָה אֶצְלוֹ סוּס אֶחָד בִּנְסִיעָתוֹ לְכָאן וְהִשְׁאִיר אוֹתוֹ בְּעֶרֶךְ פַּרְסָה וּמֶחֱצָה מִפֹּה, וְהִנֵּה מֵחֲמַת זֶה בְּוַדַּאי נָסַע עִמִּי לְאַט לְאַט וְגַם גֶּשֶׁם הִתְחִיל לֵירֵד קְצָת וְנָסַעְנוּ עַד שֶׁבָּאנוּ אֶל הַכְּפָר שֶׁהִשְׁאִיר שָׁם סוּסוֹ. וְתֵכֶף הוֹדִיעוּ לָנוּ הַשְּׁמוּעָה טוֹבָה מִסּוּסוֹ שֶׁכְּבָר מֵת שָׁם, וּבְוַדַּאי הִתְחִיל לְהִצְטַעֵר הַרְבֵּה וְלַחְשֹׁב מַה לַּעֲשׂוֹת עִם הָעוֹר וְעַל יְדֵי זֶה נִתְעַכַּבְנוּ שָׁם קְצָת.
וְאַחַר־כָּךְ נָסַע מִשָּׁם בְּלֵב נֶאֱנָח וְנֶעֱצָב. וּכְבָר פָּנָה הַיּוֹם וּבְוַדַּאי נָסַע לְאַט כִּי לֹא הָיוּ לוֹ כִּי־אִם שְׁנֵי סוּסִים בַּעֲגָלָה כָּזֹאת. וְהָיָה לָנוּ לִינַת לַיְלָה סָמוּךְ לְמָאהְלוֹב שְׁתֵּי פַּרְסָאוֹת וּמֶחֱצָה וַעֲדַיִן הָיִינוּ רְחוֹקִים מִנֶּעמִירוֹב הַרְבֵּה בְּעֶרֶךְ שְׁמוֹנֶה פַּרְסָאוֹת. וְעָמַדְתִּי בְּיוֹם שִׁשִּׁי בַּבֹּקֶר בְּלֵב נִשְׁבָּר וּמְבֻלְבָּל מְאֹד וְלֹא יָדַעְתִּי מַה לַּעֲשׂוֹת. וְנָסַעְתִּי עִם הַבַּעַל עֲגָלָה הַנִּזְכָּר לְעֵיל עַד קְהִלַּת־קֹדֶשׁ מַארְחֶוֶוע, וּכְבָר הָיָה סָמוּךְ לַחֲצוֹת הַיּוֹם וּמִשָּׁם עֲדַיִן חָמֵשׁ פַּרְסָאוֹת לִקְהִלַּת נֶעמִירוֹב. וּבְעֵת כְּנִיסָתִי לְשָׁם הָיִיתִי מִצְטַעֵר הַרְבֵּה כִּי הֵבַנְתִּי שֶׁקָּשֶׁה לָבוֹא עַל שַׁבָּת אֲפִלּוּ לְנֶעמִירוֹב מִכָּל־שֶׁכֵּן שֶׁתִּהְיֶה שָׁהוּת לִשְׂכֹּר עֲגָלָה בְּאֶמְצַע הַדֶּרֶךְ לִבְּרֶסְלַב כַּנִּזְכָּר לְעֵיל. וְאִם חַס וְשָׁלוֹם אָבוֹא אַחַר שַׁבָּת לִבְּרֶסְלַב לֹא יִהְיֶה עֲגָלָה וַחֲבֵרִים לִנְסֹעַ עִמָּהֶם לְזַסְלַב. וְהָיִיתִי חוֹשֵׁב בְּדַעְתִּי מַה לַּעֲשׂוֹת כִּי רָאִיתִי שֶׁטּוֹב לְפָנַי לִשְׂכֹּר בְּכָאן סוּסִים לִנְסֹעַ מִכָּאן לִבְּרֶסְלַב, אֲבָל לֹא הָיוּ לִי עַל הוֹצָאוֹת כָּל כָּךְ. גַּם הָעִיר קְטַנָּה וְעַל פִּי רֹב אֵין נִמְצָאִים בְּכָאן סוּסִים כָּאֵלֶּה לִנְסֹעַ עִמָּהֶם בִּמְהִירוּת כָּל כָּךְ.
וְסָמוּךְ מְאֹד בִּכְנִיסָתִי לְהָעִיר בִּהְיוֹתִי עַל הַגֶּשֶׁר דְּשָׁם עָנִיתִי וְאָמַרְתִּי, רִבּוֹנוֹ שֶׁל עוֹלָם הַזְמֵן לִי בְּכָאן עֲגָלָה עִם אַרְבָּעָה סוּסִים שֶׁתִּסַּע לִבְּרֶסְלַב וּתְקַבֵּל אוֹתִי בְּחִנָּם. וְהַבַּעַל עֲגָלָה שָׁמַע כְּשֶׁאָמַרְתִּי זֹאת.
אַחַר כָּךְ נִכְנַסְנוּ לְהָעִיר וּבָאנוּ לְתוֹךְ הָאַכְסַנְיָא וְהַבַּעַל עֲגָלָה רָצָה לְהִתְמַהְמֵהּ שָׁם לִתֵּן מִסְפּוֹא לַסּוּסִים וַאֲנִי נָטַלְתִּי יָדַי לֶאֱכֹל. וּבֵין הַנְּטִילָה לְבִרְכַּת הַמּוֹצִיא עָנָה וְאָמַר לִי הַבַּעַל עֲגָלָה, רַבִּי נָתָן תְּפִלַּתְכֶם נִתְקַבְּלָה כִּי הִנֵּה בְּשָׁעָה זֹאת בָּאָה עֲגָלָה עִם אַרְבָּעָה סוּסִים הַנּוֹסַעַת לִבְּרֶסְלַב, וְהַסּוֹחֵר הַנּוֹסֵעַ שָׁם בְּוַדַּאי יְקַבֵּל אֶתְכֶם בְּחִנָּם כִּי הָיָה מַכִּיר אוֹתוֹ וְהוֹדִיעַ לִי מִיָּד מִי הוּא וְנִבְהַלְתִּי מְאֹד. וְכֵן הֲוָה.
וְתֵכֶף בֵּרַכְתִּי בִּרְכַּת הַמּוֹצִיא וְיָצָאתִי לַחוּץ אֶל הָעֲגָלָה שֶׁעָמְדָה בְּסָמוּךְ מְאֹד לָאַכְסַנְיָא שֶׁלִּי וְתֵכֶף קִבֵּל אוֹתִי בְּשִׂמְחָה, וְנָסַעְתִּי עִמּוֹ מִיָּד לְפֹה בְּרֶסְלַב וּבָאתִי לְכָאן בְּעוֹד הַיּוֹם גָּדוֹל, וּכְבָר הָיוּ כָּל הַחֲבֵרִים מוּכָנִים לִנְסֹעַ בְּיוֹם רִאשׁוֹן לְזַסְלַב וְלֹא הָיָה מָקוֹם לְקַבֵּל אוֹתִי. אַךְ תֵּכֶף שָׁלְחוּ שָׁלִיחַ מְיֻחָד לִכְפָר אֶחָד לִשְׂכֹּר עֲגָלָה בִּשְׁבִילִי וּבִשְׁבִיל עוֹד אֶחָד בְּזוֹל. וְנָסַעְתִּי עִמָּהֶם יַחַד בְּיוֹם רִאשׁוֹן וּבָאנוּ לְרַבֵּנוּ זִכְרוֹנוֹ לִבְרָכָה בְּיוֹם רְבִיעִי וּבְיוֹם חֲמִישִׁי הָיָה עֶרֶב שָׁבוּעוֹת.
וְרָאִיתִי הַשְׁגָּחָתוֹ הַנִּפְלָאָה וְשֶׁהוּא יִתְבָּרַךְ שׁוֹמֵעַ תְּפִלַּת כָּל פֶּה, שֶׁנִּתְקַיְּמָה תְּפִלָּתִי כַּהֲוָיָתָהּ שֶׁהִזְמִין לִי הַשֵּׁם בְּיוֹם שִׁשִּׁי עֲגָלָה עִם אַרְבָּעָה סוּסִים בְּחִנָּם לִבְּרֶסְלַב כַּאֲשֶׁר יָצָא מִפִּי מַמָּשׁ. בָּרוּךְ הַשּׁוֹמֵעַ תְּפִלּוֹת כָּל פֶּה בְּרַחֲמִים, וּמְסַיֵּעַ תָּמִיד לְכָל הַבָּאִים לָגֶשֶׁת אֶל הַקּוֹדֶשׁ, בָּרוּךְ הַנּוֹתֵן לַיָּעֵף כֹּחַ שֶׁעֲזָרַנִי עַד כֹּה. כִּי הַמַּשְׂכִּיל יָבִין מֵאֵלָיו שֶׁאִי אֶפְשָׁר לְבָאֵר בִּכְתָב וַאֲפִלּוּ פָּנִים אֶל פָּנִים כָּל מַה שֶּׁעָבַר בְּעִנְיָנִים כָּאֵלֶּה בִּשְׁלֵמוּת. בִּפְרָט מְנִיעוֹת וַחֲלֻקַּת הָעֵצָה שֶׁבְּוַדַּאי אִי אֶפְשָׁר לְבָאֵר כָּל הַסְּבָרוֹת שֶׁהָיוּ בְּדַעְתִּי לִמְנֹעַ אוֹתִי מִנְּסִיעָה זֹאת וְכַיּוֹצֵא בָּהּ. וּבִפְרָט שֶׁרַבֵּנוּ זִכְרוֹנוֹ לִבְרָכָה כָּתַב בְּעַצְמוֹ לִבְלִי לִנְסֹעַ אֵלָיו כַּנִּזְכַּר לְעֵיל. וְהַמְּנִיעוֹת כֻּלָּם עָמְדוּ לְפָנַי כְּחוֹמוֹת מַמָּשׁ מִכָּל הַצְּדָדִים. וְהַשֵּׁם יִתְבָּרַךְ בְּכֹחוֹ הַגָּדוֹל עֲזָרַנִי לְדַלֵּג עַל כֻּלָּם, וְלָבוֹא אֵלָיו לִקְהִלַּת־קֹדֶשׁ זַסְלַב וְלִשְׁמֹעַ מִפִּיו הַקָּדוֹשׁ תּוֹרָה וּלְכָתְבָהּ עַל הַסֵּפֶר לְזַכּוֹת בָּהּ אֶת הָרַבִּים לְדוֹרֵי דוֹרוֹת. עַל כֵּן הֶאֱרַכְתִּי קְצָת לְבָאֵר פְּרָט נְסִיעָה זֹאת לְמַעַן יֵדְעוּ דּוֹר אַחֲרוֹן הַמְּנִיעוֹת שֶׁעָבְרוּ עָלֵינוּ וּבְכֹחוֹ הַגָּדוֹל זָכִינוּ לְשַׁבְּרָם.
כִּי כָּל מַה שֶׁכָּתַבְתִּי מִמַּה שֶּׁעָבַר עָלַי, כָּאֵלֶּה וְכָאֵלֶּה עָבְרוּ גַּם עַל שְׁאָר אַנְשֵׁי־שְׁלוֹמֵנוּ שֶׁרֻבָּם כְּכֻלָּם הָיוּ לָהֶם מְנִיעוֹת עֲצוּמוֹת וְנוֹרָאוֹת מִלְּהִתְקָרֵב לְרַבֵּנוּ זִכְרוֹנוֹ לִבְרָכָה, בִּפְרָט בִּתְחִלָּתָם. וְרַבִּים נָפְלוּ וְנִתְרַחֲקוּ עַל יְדֵי הַמְּנִיעוֹת וְאִבְּדוּ מַה שֶּׁאִבְּדוּ חֲבָל עַל דְּאָבְדִין, וְאַשְׁרֵי לְהַנִּשְׁאָרִים שֶׁהִתְגַּבְּרוּ וְהִתְחַזְּקוּ וְשִׁבְּרוּ כָּל הַמְּנִיעוֹת, וְנִתְדַּבְּקוּ בְּרַבֵּנוּ זִכְרוֹנוֹ לִבְרָכָה וְזָכוּ לָהֶם כוּ' וּלְדוֹרוֹתָם וּלְכָל בְּנֵי יִשְׂרָאֵל לְעוֹלְמֵי עַד וּלְנֵצַח נְצָחִים.
<h2>כא</h2>
בְּיוֹם חֲמִישִׁי עֶרֶב שָׁבוּעוֹת הַנִּזְכָּר לְעֵיל בַּבֹּקֶר שָׁמַעְתִּי מִפִּיו הַקָּדוֹשׁ תּוֹרָה שֶׁנּוֹדַע לוֹ שָׁם בְּזַסְלַב. גַּם הֵבִיאוּ לוֹ מִטֶּפְּלִיק כְּלֵי כֶסֶף חֲדָשִׁים וּלְקָחָם וּבֵרַךְ שֶׁהֶחֱיָנוּ. אַחַר כָּךְ סָמוּךְ לָעֶרֶב בְּעֵת שֶׁכְּבָר הִתְחִילוּ לְהִתְאַסֵּף לְהִתְפַּלֵּל מִנְחָה, נִפְטְרָה אִשְׁתּוֹ הָרִאשׁוֹנָה זִכְרוֹנָה לִבְרָכָה וְרַבֵּנוּ זִכְרוֹנוֹ לִבְרָכָה עָמַד בִּשְׁעַת יְצִיאַת נִשְׁמָתָהּ. וְסִפֵּר לִי אַחַר כָּךְ שֶׁכַּאֲשֶׁר יָצְאָה נִשְׁמָתָהּ בְּעֵת שֶׁעָמַד שָׁם, וּבְוַדַּאי הָיָה לוֹ צַעַר גָּדוֹל מְאֹד וּבִלְבּוּל הַמֹּחִין לְפִי מַדְרֵגָתוֹ, וְהוּא הָיָה צָרִיךְ לַעֲשֹׂת וּלְכַוֵּן מַה שֶּׁהָיָה צָרִיךְ לְטוֹבָתָהּ. אֲבָל הַשֵּׁם יִתְבָּרַךְ עֲזָרוֹ אָז מְאֹד שֶׁבְּעֹצֶם הַצַּעַר וְהַבִּלְבּוּל פָּעַל וְעָשָׂה לְטוֹבָתָהּ מַה שֶּׁהָיָה צָרִיךְ.
וְהִנֵּה תֵּכֶף כְּשֶׁנִּסְתַּלְּקָה זֵרְזוּ עַצְמָן מְאֹד אַנְשֵׁי הַחֲבוּרָה קְדוֹשָׁה דִּקְהִלַּת־קֹדֶשׁ זַסְלַב וְעָסְקוּ בִּקְבוּרָתָהּ מִיָּד בִּזְרִיזוּת נִפְלָאָה, וְלֹא הִתְחִילוּ לִתְבֹּעַ שׁוּם שְׂכַר קְבוּרָה מֵרַבֵּנוּ זִכְרוֹנוֹ לִבְרָכָה, רַק סָמְכוּ עָלָיו בְּעַצְמוֹ אִם יִרְצֶה לִתֵּן לָהֶם אַחַר כָּךְ יִתֵּן. וְהֵם זֵרְזוּ עַצְמָן וּלְקָחוּהָ מִיָּד וּקְבָרוּהָ בִּמְהִירוּת גָּדוֹל בְּאֹפֶן שֶׁהָיָה שָׁהוּת אַחַר קְבוּרָתָהּ לִנְהֹג אֲבֵלוּת שָׁעָה מֻעֶטֶת וְאוֹתָהּ הַשָּׁעָה עָלְתָה לְמִנְיַן שִׁבְעָה כַּיָּדוּעַ דִּין זֶה. וְזֶה הָיָה לָנוּ לְטוֹבָה וִישׁוּעָה גְּדוֹלָה. כִּי עַל יְדֵי זֶה זָכִינוּ לִשְׁמֹעַ מִפִּיו הַקָּדוֹשׁ תּוֹרָה נִפְלָאָה בְּחַג הַשָּׁבוּעוֹת הַזֶּה.
<h2>כב</h2>
וְהִנֵּה בִּתְחִלָּה נָתְנוּ לָנוּ חֶדֶר בְּבֵית הַמִּדְרָשׁ לְהִתְפַּלֵּל שָׁם. אַךְ אַחַר שֶׁנִּסְתַּלְּקָה צִוָּה רַבֵּנוּ זִכְרוֹנוֹ לִבְרָכָה שֶׁכֻּלָּנוּ נִתְפַּלֵּל בְּבֵיתוֹ בְּמָקוֹם שֶׁנִּסְתַּלְּקָה. וְכָל לֵיל שָׁבוּעוֹת לֹא דִּבֵּר עִמָּנוּ כְּלָל רַק עָסַק בַּתּוֹרָה בִּשְׁעַת סְעֻדָּה בֵּין מַאֲכָל לְמַאֲכָל. וְאַחַר הַסְּעֻדָּה יָשַׁב בֵּינֵינוּ וְהָיָה נֵעוֹר בַּלַּיְלָה עִמָּנוּ יַחַד וְאָמַר תִּקּוּן לֵיל שָׁבוּעוֹת בִּמְהִירוּת וּבְהַתְמָדָה וְלֹא פָּנָה לְשׁוּם אָדָם לְדַבֵּר דִּבּוּר בְּעָלְמָא. וְאַחַר שֶׁגָּמַר הַתִּקּוּן הִנִּיחַ עַצְמוֹ מְעַט לָנוּחַ שָׁעָה מֻעֶטֶת מְאֹד. וְתֵכֶף קָם בִּזְרִיזוּת וְהָלַךְ לִטְבֹּל קֹדֶם אוֹר הַיּוֹם. וְאַחַר כָּךְ הִתְפַּלֵּל עִמָּנוּ יַחַד. וְכֵן בִּסְעֻדַּת שַׁחֲרִית בְּיוֹם רִאשׁוֹן דְּשָׁבוּעוֹת גַּם כֵּן לֹא דִּבֵּר מְאוּמָה, רַק עָסַק בַּאֲמִירַת הָאִדְּרָא רַבָּא בַּזֹּהַר הַקָּדוֹשׁ בְּכָל הַסְּעֻדָּה. וּבֵין כָּל מַאֲכָל וּמַאֲכָל אָמַר הָ"אִדְּרָא רַבָּא" בְּקוֹל נָעִים וְנִפְלָא מְאֹד, וְאַחַר־כָּךְ אָמַר דָּבָר נָאֶה, וְנִכְתַּב בְּמָקוֹם אַחֵר (חַיֵּי מוֹהֲרַ"ן קנ"ח):
<h2>כג</h2>
בְּלֵיל שַׁבַּת־קֹדֶשׁ, שֶׁהִיא שֵׁנִי דְּשָׁבוּעוֹת, אָז לָבַשׁ הַ"שְּׁטְרַיְמְל", וְאָז הִתְחִיל לְהַרְאוֹת פָּנִים מַסְבִּירוֹת קְצָת, וְיָשַׁב עַל הַשֻּׁלְחָן כְּדַרְכּוֹ. וְאַחַר גְּמַר הַסְּעֻדָּה, אַחַר בִּרְכַּת־ הַמָּזוֹן, הָיָה מְזַמֵּר בְּעַצְמוֹ "אַתָּה נִגְלֵיתָ" וּ"בָרוּךְ שִׁמְךָ" וְכוּ' בְּנִגּוּן נִפְלָא וְנָעִים. וְיָשַׁב אַחַר־כָּךְ עִם קְצָת אֲנָשִׁים, שֶׁנִּשְׁאֲרוּ עִמּוֹ אַחַר בִּרְכַּת־הַמָּזוֹן, יָשַׁב עִמָּהֶם עַד אוֹר הַיּוֹם, וְגַם אֲנִי הָיִיתִי בְּתוֹכָם. וְכֵן בִּסְעֻדַּת שַׁחֲרִית יָשַׁב עִמָּנוּ בְּשִׂמְחָה, כְּדַרְכּוֹ בְּכָל יוֹם־טוֹב. וְכָל בְּנֵי הָעִיר שָׁלְחוּ מַשְׁקָאוֹת, וְחִלֵּק לְהָעוֹלָם בְּשִׂמְחָה. בִּסְעֻדָּה שְׁלִישִׁית אָמַר תּוֹרָה (לִקּוּטֵי מוֹהֲרַ"ן סִימָן ס"ז) וְהִתְחִיל: וַיִּבֶן ה' אֱלֹקִים אֶת הַצֵּלָע. בְּמוֹצָאֵי־שַׁבָּת יָשַׁבְנוּ עִמּוֹ עַד אוֹר הַיּוֹם. בָּרוּךְ הַשֵּׁם, אֲשֶׁר עֲזָרָנוּ גַּם בְּעֵת צָרָה הַזֹּאת, שֶׁנִּפְטְרָה אִשְׁתּוֹ הָרִאשׁוֹנָה בְּעֶרֶב־שָׁבוּעוֹת לִפְנוֹת הַיּוֹם, אַף־עַל־פִּי־כֵן לֹא אִבַּדְנוּ הַתּוֹרָה, שֶׁהָיִינוּ צְרִיכִין לְקַבֵּל. וְגַם בְּתוֹךְ טִרְדָּתוֹ הַגְּדוֹלָה, שֶׁעָבַר עָלָיו אָז מַה שֶּׁעָבַר לְפִי גְּדֻלַּת קְדֻשַּׁת נוֹרְאוֹת מֹחוֹ הַקָּדוֹשׁ, אַף־עַל־פִּי־כֵן יָשַׁב עִמָּנוּ שְׁלֹשָׁה לֵילוֹת רְצוּפִים, שֶׁהָיָה נֵעוֹר בְּכֻלָּם עִמָּנוּ יַחַד, שֶׁהֵם: לֵיל רִאשׁוֹן דְּשָׁבוּעוֹת וְלֵיל שַׁבַּת־קֹדֶשׁ וְלֵיל מוֹצָאֵי־שַׁבָּת, כִּי דַּרְכּוֹ הָיָה נִפְלָא וְנִשְׂגָּב, וּבְחָכְמָתוֹ וּקְדֻשָּׁתוֹ הַנִּפְלָאָה לֹא הָיָה יָכוֹל לְהַטְרִיד וּלְבַלְבֵּל אוֹתוֹ שׁוּם דָּבָר. כִּי הֵבַנּוּ אָז, שֶׁצַּעֲרוֹ וְטִרְדָּתוֹ אָז הָיָה עָצוּם וְרַב מְאֹד, וְכַאֲשֶׁר שָׁמַעְנוּ כַּמָּה דִּבּוּרִים מִזֶּה אָז מִפִּיו הַקָּדוֹשׁ, וְאַף־עַל־פִּי־כֵן לֹא הֶעֱבִירוּהוּ הַטִּרְדָּה וְהַצַּעַר מִלַּעֲסֹק לְתִקּוּן נַפְשׁוֹתֵינוּ גַּם אָז, וְהִפְלִיא חַסְדּוֹ עִמָּנוּ גַּם בָּעֵת הַהִיא, כְּדַרְכּוֹ תָּמִיד. וּבְיוֹם רִאשׁוֹן אַחַר שָׁבוּעוֹת, כָּתַבְתִּי הַתּוֹרָה, בְּעֶזְרַת הַשֵּׁם יִתְבָּרַךְ, וְקִבַּלְתִּי רְשׁוּת, וְדִבַּרְתִּי עִמּוֹ הַרְבֵּה, וְנָסַעְתִּי מִשָּׁם בְּשָׁלוֹם וּבְשִׂמְחָה:
אַחַר־כָּךְ בָּאתִי לְנֶעמִירוֹב, וְרָצִיתִי לִכְנֹס לְבֵית אָבִי, נֵרוֹ יָאִיר, וְחָרָה אַפּוֹ בִּי מְאֹד עַל אֲשֶׁר הָיִיתִי בְּזַסְלַב וְהִשְׁלַכְתִּי מִנֶּגֶד כְּבוֹד הָרַבָּנוּת דִּקְהִלַּת־קֹדֶשׁ מָאהְלוֹב, שֶׁרָצָה חוֹתְנִי זִכְרוֹנוֹ לִבְרָכָה לְהַשְׁאִיר אוֹתִי בִּמְקוֹמוֹ כַּנַּ"ל. וְלֹא רָצָה אָבִי, נֵרוֹ יָאִיר, לְהַנִּיחַ אוֹתִי לִכְנֹס לְבֵיתוֹ, וְהָיָה לִי צַעַר וְיִסּוּרִים מִזֶּה, וְשָׁבַתְתִּי בְּבֵית אֲחוֹתִי זִכְרוֹנָהּ לִבְרָכָה. אַחַר שַׁבָּת נָסַעְתִּי לִבְּרֶסְלַב, וְיָשַׁבְתִּי שָׁם מִשְׁתּוֹמֵם כַּמָּה יָמִים, וְלֹא מָצָאתִי עֲגָלָה לְמָאהְלוֹב. וְדַעְתִּי הָיְתָה מְבֻלְבֶּלֶת מְאֹד מֵרִבּוּי הַיִּסּוּרִים וְהַמְּנִיעוֹת, כִּי לֹא הָיָה לִי לְמִי לִפְנוֹת, כִּי־אִם לִישׁוּעַת הַשֵּׁם יִתְבָּרַךְ. כִּי רַבֵּנוּ זִכְרוֹנוֹ לִבְרָכָה לֹא הָיָה בְּבֵיתוֹ, וּבְבֵית אָבִי אֵין לִי מְנוּחָה כַּנַּ"ל, וְגַם לְבֵית חוֹתְנִי קָשֶׁה לִי לַחֲזֹר, כִּי אֵין לִבָּם עִמִּי עַל עִנְיַן נְסִיעָתִי הַנַּ"ל, עַל־כֵּן לֹא הָיְתָה דַּעְתִּי צְלוּלָה כְּלָל. וְגֹדֶל עֹצֶם הַיִּסּוּרִים בִּפְרָטִיּוּת אִי אֶפְשָׁר לְבָאֵר. וְאַחַר אֵיזֶה יָמִים נִתְיַשַּׁבְתִּי וְשָׂכַרְתִּי עֲגָלָה, וְנָסַעְתִּי לְמָאהְלוֹב, וְלֹא מָצָאתִי חוֹתְנִי וַחֲמוֹתִי בְּבֵיתָם, כִּי כְּבָר נָסְעוּ לִקְרֶמִינִיץ כַּנַּ"ל, וְיָשַׁבְתִּי בְּמָאהְלוֹב עַד רֹאשׁ־הַשָּׁנָה:
<h2>כד</h2>
בְּאוֹתוֹ זְמַן, בֵּין שָׁבוּעוֹת לְרֹאשׁ־הַשָּׁנָה, נִשְׁתַּדֵּךְ רַבֵּנוּ זִכְרוֹנוֹ לִבְרָכָה עִם אִשְׁתּוֹ הַשְּׁנִיָּה מִבְּרָד, וְאַחַר־כָּךְ בָּא לְבֵיתוֹ וְאָמַר בְּשַׁבַּת־קֹדֶשׁ: אֲסַפֵּר לָכֶם עִנְיַן נְסִיעָה שֶׁלִּי. וְסִפֵּר הַמַּעֲשֶׂה שֶׁל הַזְּבוּב וְהָעַכָּבִישׁ וְכוּ' בְּסִפּוּרֵי־מַעֲשִׂיּוֹת (מַעֲשֶׂה ז'); וְאֵין מִי שֶׁיּוֹדֵעַ מַה שַּׁיָּכוּת יֵשׁ לְמַעֲשֶׂה זֹאת לְעִנְיַן נְסִיעָתוֹ, וַאֲנִי לֹא זָכִיתִי לִהְיוֹת אָז אֶצְלוֹ. גַּם סִפֵּר אָז הַמַּעֲשֶׂה מֵהָרַב, שֶׁהָיָה לוֹ בֵּן יָחִיד וְכוּ' (מַעֲשֶׂה ח'). אַחַר־כָּךְ נָסַע רַבֵּנוּ זִכְרוֹנוֹ לִבְרָכָה לְמֶעדְוֶדִיבְקֶע, כְּדַרְכּוֹ בְּכָל שָׁנָה, וְאָמַר שָׁם תּוֹרָה וְחָזַר לְבֵיתוֹ. בְּחֹדֶשׁ אֱלוּל הָיוּ הַנִּשּׂוּאִין שֶׁלּוֹ עִם אִשְׁתּוֹ הַשְּׁנִיָּה, וְגַם אָז לֹא זָכִיתִי לִהְיוֹת, וְאָמַר אָז, שֶׁכָּל מִי שֶׁהָיָה אֵצֶל הַחֻפָּה שֶׁלּוֹ, מָחֲלוּ לוֹ עַל כָּל עֲווֹנוֹתָיו:
<h2>כה</h2>
בְּסוֹף אֱלוּל, סָמוּךְ לְרֹאשׁ־הַשָּׁנָה, הָיוּ מְצַפִּים בְּמָאהְלוֹב, שֶׁיָּבוֹא חוֹתְנִי לְבֵיתוֹ, וַאֲנִי הִתְחַלְתִּי לְהָכִין עַצְמִי לִנְסֹעַ לִבְּרֶסְלַב עַל רֹאשׁ־הַשָּׁנָה, וְזוּגָתִי יָדְעָה מִזֶּה, וְרָצְתָה לִמְנֹעַ אוֹתִי, וְלֹא הוֹעִיל כְּלָל. וְנָסַעְתִּי לְרַבֵּנוּ זִכְרוֹנוֹ לִבְרָכָה קֹדֶם שַׁבָּת שֶׁלִּפְנֵי סְלִיחוֹת, וּבָאתִי לִקְהִלַּת נֶעמִירוֹב עַל שַׁבָּת, וְאָכַלְתִּי אֵצֶל אֲחוֹתִי, אַךְ הָיִיתִי גַּם בְּבֵית אָבִי, נֵרוֹ יָאִיר, לְקַבֵּל פָּנָיו. וּכְבָר הִתְחִיל לְהִתְפַּיֵּס עִמִּי קְצָת, כִּי רָאָה וְיָדַע, שֶׁבְּוַדַּאי לֹא יִמְנַע אוֹתִי, וְגַם הֵבִין, שֶׁכַּוָּנָתִי לַשָּׁמַיִם. בְּמוֹצָאֵי־שַׁבָּת נָסַעְתִּי מִיָּד לִבְּרֶסְלַב, וּבָאתִי קֹדֶם הַסְּלִיחוֹת לִבְּרֶסְלַב, וְזָכִיתִי לִרְאוֹת פְּנֵי קָדְשׁוֹ בְּעֵת שֶׁנִּכְנַס לְבֵית־הַמִּדְרָשׁ לוֹמַר סְלִיחוֹת עִם הַצִּבּוּר, וְאַחַר הַסְּלִיחוֹת נִכְנַסְתִּי אֶצְלוֹ וְדִבֵּר עִמִּי הַרְבֵּה, בְּחַסְדֵי הַשֵּׁם, וְיָשַׁבְתִּי כָּל הַשָּׁבוּעַ בִּבְּרֶסְלַב, עַד שֶׁהִגִּיעַ רֹאשׁ־הַשָּׁנָה שְׁנַת תקס"ח, שֶׁחָל אָז בְּיוֹם שַׁבַּת־קֹדֶשׁ. בְּראֹשׁ־הַשָּׁנָה שָׁמַעְתִּי מִפִּיו הַקָּדוֹשׁ תּוֹרָה הַקְּדוֹשָׁה "חֲדִי רַבִּי שִׁמְעוֹן וְכוּ' (לִקּוּטֵי מוֹהֲרַ"ן סִימָן ס"א), וְשָׁם, בְּאוֹתָהּ הַתּוֹרָה, גִּלָּה מֵעִנְיַן הַסֵּפֶר שֶׁנַּעֲשֶׂה עַל־יְדֵי מַחֲלֹקֶת בְּחִינַת: וְסֵפֶר כָּתַב אִישׁ רִיבִי וְכוּ', וְלֹא יָדַעְנוּ אָז מַה מְרַמֵּז:
<h2>כו</h2>
וְאַחַר־כָּךְ זָכִינוּ שֶׁבְּאוֹתוֹ הַשָּׁנָה נִדְפַּס סִפְרוֹ הַקָּדוֹשׁ "לִקּוּטֵי־מוֹהֲרַ"ן"; וּמַעֲשֶׂה שֶׁהָיָה כָּךְ הָיָה:
בְּקַיִץ תקס"ז הַנַּ"ל, אַחַר פְּטִירַת אִשְׁתּוֹ, זִכְרוֹנָהּ לִבְרָכָה, וְאַחַר שֶׁנָּסַעְנוּ מֵאִתּוֹ, בְּעֵת חֲזִירָתוֹ מִדַּרְכּוֹ לְבֵיתוֹ, בָּא עָלָיו בַּדֶּרֶךְ חֳלִי הַהוּסְט [שִׁעוּל] רַחֲמָנָא לִצְלַן, וְתֵכֶף שֶׁעָשָׂה הַהוּסְט הָרִאשׁוֹן, אָמַר תֵּכֶף שֶׁיִּסְתַּלֵּק, וְהִתְחִיל מִיָּד לְדַבֵּר מֵהִסְתַּלְּקוּתוֹ. וְאַחַר־כָּךְ בָּא לְבֵיתוֹ, וָחֳלִי הַהוּסְט רַחֲמָנָא לִצְלַן הוֹלֵךְ וּמִתְגַּבֵּר. וְדִבֵּר הַרְבֵּה מֵעִנְיַן הַחוֹלַאַת שֶׁלּוֹ, שֶׁהוּא מְסֻכָּן מְאֹד, וְצִוָּה לְהִתְפַּלֵּל עָלָיו. וַאֲנִי לֹא הָיִיתִי אָז אֶצְלוֹ, כִּי הָיִיתִי עָצוּר בְּמָאהְלוֹב כַּנַּ"ל, וְרַבִּי נַפְתָּלִי חֲבֵרִי הוֹדִיעַ לִי תֵּכֶף אֶת עֹצֶם הַצָּרָה הַמָּרָה הַזֹּאת, וּכְשָׁמְעִי - עָמַדְתִי מַרְעִיד וּמִשְׁתּוֹמֵם, נַעֲוֵיתִי מִשְּׁמֹעַ, פַּלָּצוּת בִּעֲתָתְנִי; וְהוּא זִכְרוֹנוֹ לִבְרָכָה דִבֵּר הַרְבֵּה מֵעִנְיַן הִסְתַּלְּקוּתוֹ, שֶׁהָיָה צָרִיךְ שֶׁיִּהְיֶה לוֹ שִׁשִּׁים גִּבּוֹרִים (כְּמוֹ שֶׁהָיָה לְהַבַּעַל־שֵׁם־טוֹב), וְעוֹד כַּמָּה שִׂיחוֹת כָּאֵלֶּה; וּמֵעִנְיַן קִבְרוֹ, שֶׁהָיָה רְצוֹנוֹ לִסַּע לְאֶרֶץ־יִשְׂרָאֵל, אַךְ אֵינוֹ יוֹדֵעַ בְּכֹחוֹ אִם יוּכַל לְהַגִּיעַ לְשָׁם, וְגַם שָׁם לֹא יָבוֹא אָדָם עַל קִבְרוֹ, וְלֹא יִהְיֶה לְהָעוֹלָם עֵסֶק וַעֲשִׂיָּה עִם קִבְרוֹ וְכוּ', וּקְצָת מִזֶּה נִכְתַּב כְּבָר (חַיֵּי מוֹהֲרַ"ן קס"ב); וַאֲנִי לֹא הָיִיתִי בְּכָל זֶה. אַחַר־כָּךְ בָּאתִי עַל רֹאשׁ־הַשָּׁנָה, כַּנִּזְכַּר לְעֵיל, וְאָז אָמַר תּוֹרָה הַנַּ"ל, וְאַחַר רֹאשׁ הַשָּׁנָה כָּתַבְתִּי הַתּוֹרָה לְפָנָיו. וְהָיִיתִי צָרִיךְ לִנְסֹעַ לְנֶעמִירוֹב, וְלָא אִסְתַּיַּע מִלְּתָא, וְלֹא נָסַעְתִּי אָז, וְנִתְעַכַּבְתִּי בִּבְּרֶסְלַב עַד אַחַר יוֹם־הַכִּפּוּרִים. אַחַר יוֹם־הַכִּפּוּרִים. הִזְמִין לִי הַשֵּׁם יִתְבָּרַךְ עֲגָלָה עִם אַנְשֵׁי־שְׁלוֹמֵנוּ, שֶׁהָיָה לָהֶם עֵסֶק גָּדוֹל בְּמָאהְלוֹב, וְנִתְרַצּוּ לְקַבֵּל אוֹתִי עִמָּהֶם, וְקִבַּלְתִּי רְשׁוּת מֵרַבֵּנוּ זִכְרוֹנוֹ לִבְרָכָה, וְנָסַעְתִּי עִמָּהֶם עַד קְהִלַּת־קֹדֶשׁ טוּלְטְשִׁין, כִּי הֵם הָיוּ צְרִיכִין לְעַקֵּם דַּרְכָּם לְמָאהְלוֹב דֶּרֶךְ טוּלְטְשִׁין; וְהַשֵּׁם יִתְבָּרַךְ, בְּרַחֲמָיו וְנִפְלְאוֹתָיו הַנּוֹרָאִים, הוּא מְסִבּוֹת מִתְהַפֵּךְ, וְחוֹשֵׁב מַחֲשָׁבוֹת בְּכָל עֵת לְתִקּוּן הָעוֹלָם בִּכְלָלִיּוּת, וּלְתִקּוּן כָּל נֶפֶשׁ וָנֶפֶשׁ וְכָל נִיצוֹץ בִּפְרָטִיּוּת וְכוּ', וְסִבֵּב בִּדְרָכָיו הַנִּפְלָאִים וְגִלְגֵּל עִם הָאֲנָשִׁים שֶׁנָּסַעְתִּי עִמָּהֶם, שֶׁיַּחְזְרוּ מִטּוּלְטְשִׁין לְבֵיתָם, כִּי נוֹדַע לָהֶם שָׁם בְּטוּלְטְשִׁין, שֶׁלֹּא יוּכְלוּ לְהַשִּׂיג מְבֻקָּשָׁם שָׁם עַתָּה בְּמָאהְלוֹב, לְקַבֵּל מָעוֹת בְּעַד הַ"פוּדְרַאד" שֶׁלָּהֶם, וְנִתְיַשְּׁבוּ לַחֲזֹר לְבֵיתָם (וּבֶאֱמֶת הִטְעוּ אוֹתָם, כִּי אָז דַּיְקָא הָיוּ יְכוֹלִים לְקַבֵּל מָעוֹת, כַּאֲשֶׁר נוֹדַע לָהֶם אַחַר־כָּךְ, וְעַל־יְדֵי שֶׁחָזְרוּ לֹא קִבְּלוּ מָעוֹת עַד הַיּוֹם), וּבָאוּ אֵלַי וְאָמְרוּ לִי, שֶׁהֵם מֻכְרָחִים לַחֲזֹר, אַךְ יֵשׁ לָהֶם צַעַר מַה שֶׁאֵין לִי עֲגָלָה לְמָאהְלוֹב, עַל־כֵּן חִפְּשׂוּ וּמָצְאוּ עֲגָלָה, שֶׁהוֹלֶכֶת עִם מַשְּׂאוֹי זְכוּכִית לְמָאהְלוֹב, שֶׁאוּכַל לִנְסֹעַ עִמָּהּ. עָנִיתִי וְאָמַרְתִּי: לַחֲזֹר לְמָאהְלוֹב - אֵין כְּבוֹדִי לִסַּע עִם מַשּׂאוֹי כָּזֶה, כִּי לִנְסֹעַ לְרַבֵּנוּ זִכְרוֹנוֹ לִבְרָכָה, כְּדַאי לִנְסֹעַ אֲפִלּוּ בְּבִזָּיוֹן וַאֲפִלּוּ לֵילֵךְ רַגְלִי, אֲבָל לַחֲזֹר לְבֵיתִי אֵינִי רוֹצֶה עִם עֲגָלָה כָּזֹאת. וְחָזַרְתִּי עִמָּם יַחַד לִבְּרֶסְלַב לְרַבֵּנוּ זִכְרוֹנוֹ לִבְרָכָה, וְרָאִיתִי שֶׁהִיא יְשׁוּעַת הַשֵּׁם וְהַשְׁגָּחָתוֹ הַנִּפְלָאָה עָלַי. וְתֵכֶף כְּשֶׁחָזַרְנוּ וְנָסַעְנוּ לִבְּרֶסְלַב, נִתְעוֹרֵר עָלַי שִׂמְחָה וּבְכִיָּה מֵחֲמַת שִׂמְחָה, וּבָאתִי לְרַבֵּנוּ זִכְרוֹנוֹ לִבְרָכָה בָּעֶרֶב, וּפָנָיו הַקְּדוֹשִׁים הָיוּ מְאִירִים בְּאוֹר נִפְלָא, וְהִשְׂבַּעְתִּי בְצַחְצָחוֹת נַפְשִׁי כְּשֶׁזָּכִיתִי לַחֲזֹר וְלִרְאוֹת פָּנָיו הַמְּאִירוֹת מַה שֶּׁבְּדַעְתִּי הָיָה לִבְלִי לִרְאוֹתוֹ עוֹד זְמַן רַב. כִּי מִמָּאהְלוֹב לֹא הָיִיתִי יָכוֹל לָבוֹא אֵלָיו בִּתְמִידוּת כְּמִקֶּדֶם כַּנִּזְכָּר לְעֵיל. בִּפְרָט שֶׁיָּדַעְתִּי שֶׁרַבֵּנוּ זִכְרוֹנוֹ לִבְרָכָה מוּכָן לִנְסֹעַ לְלֶמְבֶּרְגְּ תֵּכֶף אַחַר יוֹם טוֹב, עַל כֵּן הָיָה לִי לְשָׁלָל גָּדוֹל יָקָר מִכָּל הוֹן מַה שֶּׁזָּכִיתִי עוֹד לָבוֹא לִפְנֵי הַדְרַת קָדְשׁוֹ הַנּוֹרָא. וְגַם מָצָאתִי אֶצְלוֹ חֲבֵרֵנוּ רַבִּי נַפְתָּלִי שֶׁנִּתְעַכֵּב עֲדַיִן שָׁם וְעוֹד אֵיזֶה חֲבֵרִים, וְהָיָה עֵת רָצוֹן וְאָכַלְנוּ עִמּוֹ יַחַד בְּשִׂמְחָה וְהִתְקָרְבוּת גָּדוֹל.
בַּבֹּקֶר שֶׁהוּא יוֹם שֵׁנִי אַחַר יוֹם הַכִּפּוּרִים שֶׁהוּא יוֹם רְבִיעִי בַּשָּׁבוּעַ, בְּעֵת שֶׁהָיִיתִי מְעֻטָּף בְּטַלִּית וּתְפִלִּין בֵּין תְּפִלַּת שְׁמוֹנֶה־עֶשְׂרֵה לְאַשְׁרֵי־וּבָא־לְצִיּוֹן, בָּא אֵלַי פִּתְאֹם הַמְשָׁרֵת מִיכְל, שֶׁהָיָה מְשָׁרֵת אֶת רַבֵּנוּ זִכְרוֹנוֹ לִבְרָכָה, וְקָרָא אוֹתִי בִּזְרִיזוּת לְרַבֵּנוּ זִכְרוֹנוֹ לִבְרָכָה. וְתֵכֶף סִלַּקְתִּי אֶת הַטַּלִּית וּתְפִלִּין מֵעָלַי, וְרַצְתִּי אֵלָיו, וּמְצָאתִיו בַּבַּיִת הַגָּדוֹל. עָנָה וְאָמַר לִי: הַרְאֵינִי מִיָּד הַסֵּפֶר שֶׁלְּךָ, דְּהַיְנוּ שֶׁכָּתַבְתִּי בּוֹ כָּל הַתּוֹרוֹת שֶׁלּוֹ, שֶׁכְּרַכְתִּיו פֹּה, כַּנִּזְכַּר לְעֵיל (סִימָן ט'); וְתֵכֶף רַצְתִּי וַהֲבֵאתִיו אֵלָיו זִכְרוֹנוֹ לִבְרָכָה. וְלָקַח הַסֵּפֶר מִיָּדִי, וּבַמָּקוֹם שֶׁעָמַד, שָׁם הִתְחִיל לְפָתְחוֹ וּלְעַיֵּן בּוֹ, וְהָפַךְ בּוֹ וּפְתָחוֹ בְּכַמָּה מְקוֹמוֹת, וְעִיֵּן בָּהֶם קְצָת, וְאַחַר־כָּךְ עָנָה וְאָמַר לִי: לֵךְ וְקַח נְיָר וּכְתֹב עָלָיו הַתְחָלוֹת מִכָּל הַתּוֹרוֹת הַנִּמְצָאִין בְּזֶה הַסֵּפֶר. וְכֵן עָשִׂיתִי מִיָּד, וְהָלַכְתִּי לְבַיִת אַחֵר וְהִתְחַלְּתִי לִכְתֹּב, עַד שֶׁגָּמַרְתִּי.
סָמוּךְ לַגְּמָר חָזַר וּבָא הַמְשָׁרֵת הַנִּזְכָּר לְעֵיל וְקָרָא אוֹתִי בְּבֶהָלָה, וְאָמַר שֶׁרַבֵּנוּ זִכְרוֹנוֹ לִבְרָכָה צִוָּה שֶׁתֵּכֶף אָבוֹא אֵלָיו עִם הַסֵּפֶר וְהַנְּיָר וּכְלֵי כְתִיבָה. וְתֵכֶף רַצְתִּי וּבָאתִי אֵלָיו וּמְצָאתִיו בְּחַדְרוֹ. וְתֵכֶף אָמַר לִי שֵׁב וְיָשַׁבְתִּי לְפָנָיו וְהוֹצִיא הַסֵּפֶר שֶׁלּוֹ שֶׁהִתְחַלְתִּי לְהַעְתִּיקוֹ מִזְּמַן רַב וְלֹא נִגְמַר כַּמְבֹאָר לְעֵיל (סִימָן י"א) (הוּא הַסֵּפֶר הַנִּשְׂרָף). וַאֲנִי כְּבָר הָיִיתִי מְצַפֶּה כַּמָּה וְכַמָּה פְּעָמִים מָתַי אֶזְכֶּה לִגְמֹר הַעְתָּקַת זֶה הַסֵּפֶר הַנּוֹרָא הַנֶּעְלָם מֵעֵין כֹּל וְכוּ'. וְאָז בְּאוֹתוֹ הַיּוֹם נִתְגַּלְגְּלוּ רַחֲמֵי הַשֵּׁם יִתְבָּרַךְ שֶׁזָּכִיתִי לְגָמְרוֹ. וְיָשַׁבְתִּי אֲנִי לְפָנָיו כַּמָּה שָׁעוֹת, וְהוּא קָרָא מִלָּה בְּמִלָּה וַאֲנִי כָּתַבְתִּי עַל הַסֵּפֶר בִּדְיוֹ עַד שֶׁגָּמַרְתִּי. וְכָל אַנְשֵׁי־שְׁלוֹמֵנוּ יָשְׁבוּ מִחוּץ לַחֶדֶר וַאֲנִי יָצָאתִי אַחַר כָּךְ מִלְּפָנָיו, וְכִמְעַט לֹא יָדַעְתִּי בֵּין יוֹם לְלַיְלָה. אַף עַל פִּי שֶׁלֹּא יָדַעְתִּי כְּלָל מַה שֶּׁכָּתַבְתִּי אַף עַל פִּי כֵן מְעַט דִּמְעַט שֶׁהִתְנוֹצֵץ בְּדַעְתִּי אֵיזֶה הֶאָרָה בְּעָלְמָא מֵרָחוֹק מִגְּדֻלַּת נִפְלְאוֹת נוֹרְאוֹת הַסֵּפֶר הַזֶּה הִלְהִיב לִבִּי וְדַעְתִּי מְאֹד, שֶׁכִּמְעַט לֹא יָדַעְתִּי הֵיכָן אֲנִי בָּעוֹלָם. וַעֲדַיִן אֵינִי יוֹדֵעַ מַה זֶּה עָשָׂה הַשֵּׁם עִמִּי חֶסֶד כָּזֶה שֶׁזָּכִיתִי לִכְתֹּב דְּבָרִים כָּאֵלֶּה. בָּרוּךְ הַגּוֹמֵל לַחַיָּבִים טוֹבוֹת שֶׁגְּמָלַנִי כָּל טוּב כָּזֶה.
בְּיוֹם חֲמִישִׁי נָסַעְתִּי לְנֶעמִירוֹב, וְחָזַרְתִּי מִשָּׁם וְנִתְעַכַּבְתִּי אֵצֶל רַבֵּנוּ זִכְרוֹנוֹ לִבְרָכָה בִּבְּרֶסְלַב עַד אַחַר שִׂמְחַת תּוֹרָה וְזָכִיתִי לִשְׁמֹעַ כַּמָּה תּוֹרוֹת וְשִׂיחוֹת נוֹרָאוֹת. בְּאִסְרוּ חַג זֵרַז עַצְמוֹ לִנְסֹעַ מִיָּד לְלֶמְבֶּרְגְּ, וְלֹא רָצָה עוֹד לְהַרְבּוֹת דְּבָרִים עִמִּי כִּי כְּבָר דִּבַּרְתִּי עִמּוֹ הַרְבֵּה בְּכָל הָעֵת הַהִיא, וְלָקַח מֵאִתִּי הַסֵּפֶר הַהוּא הַנִּזְכָּר לְעֵיל הַיְנוּ הַסֵּפֶר שֶׁל הַתּוֹרוֹת שֶׁלּוֹ שֶׁהָיוּ כְּתוּבִים אֶצְלִי שֶׁנִּקְרָא עַתָּה לִקּוּטֵי מוֹהֲרַ"ן. כִּי גַם אַחַר יוֹם הַכִּפּוּרִים בְּעֵת שֶׁנָּסַעְתִּי מֵאִתּוֹ בַּפַּעַם הָרִאשׁוֹן רָצָה לִקַּח מֵאִתִּי הַסֵּפֶר הַזֶּה. אַךְ אַחַר כָּךְ חָזַר מִדַּעְתּוֹ וְלֹא לְקָחוֹ. וְאַחַר כָּךְ כְּשֶׁחָזַרְתִּי אֶצְלוֹ כַּנִּזְכָּר לְעֵיל וְנִתְעַכַּבְתִּי עַד הֵנָּה לָקַח מֵאִתִּי הַסֵּפֶר. וַעֲדַיִן לֹא יָדַעְתִּי אָז מַה כַּוָּנָתוֹ בָּזֶה, כִּי עֲדַיִן לֹא גִּלָּה לְשׁוּם אָדָם שֶׁרְצוֹנוֹ לְהַדְפִּיס סִפְרוֹ. אַדְּרַבָּא תָּמִיד הָיְתָה דַּרְכּוֹ לְהַזְהִיר לִבְלִי לְגַלּוֹת תּוֹרָתוֹ לַאֲחֵרִים שֶׁאֵינָם מֵאַנְשֵׁי־שְׁלוֹמֵנוּ.
וְהִנֵּה בְּעֵת שֶׁהָיָה מוּכָן רַבֵּנוּ זִכְרוֹנוֹ לִבְרָכָה לִנְסֹעַ לְלֶמְבֶּרְגְּ, הָיִיתִי נִבְהָל וְנֶחְפָּז מְאֹד, כִּי גַּם אַנְשֵׁי־שְׁלוֹמֵנוּ הַנְּגִידִים, שֶׁלָּקְחוּ אוֹתִי בִּתְחִלָּה לְמָאהְלוֹב וְחָזְרוּ, כַּנִּזְכַּר לְעֵיל, עַתָּה חָזְרוּ וְנָסְעוּ לְמָאהְלוֹב, וְלֹא רָצוּ לִקַּח אוֹתִי, וְאַחַר הַפְצָרוֹת שֶׁלִּי נִתְרַצּוּ לְקַבֵּל אוֹתִי עִמָּהֶם. וְהֵם רָצוּ לְלַוּוֹת אֶת רַבֵּנוּ זִכְרוֹנוֹ לִבְרָכָה עַד קְהִלַּת־קֹדֶשׁ קְרָאסְנִי וּמִשָּׁם יִסְעוּ לְמָאהְלוֹב, וְהֵם נָסְעוּ מִיָּד עִם רַבֵּנוּ זִכְרוֹנוֹ לִבְרָכָה, עַד קְהִלַּת־קֹדֶשׁ קְרָאסְנִי, וְצִוּוּ שֶׁאֶסַּע אַחֲרֵיהֶם עִם שְׁאָר הָעֲגָלוֹת דְּפֹה, שֶׁיְּלַוּוּ אֶת רַבֵּנוּ זִכְרוֹנוֹ לִבְרָכָה עַד שָׁם, וְשָׁם יְקַבְּלוּ אוֹתִי לְמָאהְלוֹב. וְהָעֲגָלוֹת, שֶׁרָצוּ לְלַוּוֹת, נִתְעַכְּבוּ קְצָתָם אַחַר שֶׁכְּבָר נָסַע רַבֵּנוּ זִכְרוֹנוֹ לִבְרָכָה, כִּי נָסַע בְּחִפָּזוֹן, וְהָיָה לִי צַעַר גָּדוֹל, כִּי נִכְסַפְתִּי מְאֹד אוּלַי אֶזְכֶּה לִשְׂבֹּעַ שְׂמָחוֹת, רְאִיַּת פָּנָיו הַקְּדוֹשִׁים, וְאוּלַי אֶזְכֶּה לִשְׁמֹעַ עוֹד אֵיזֶה דִּבּוּר מִפִּיו הַקָּדוֹשׁ, עַל־כֵּן הָיָה לִי צַעַר גָּדוֹל מֵהָעִכּוּב. וְהַשֵּׁם יִתְבָּרַךְ עָזַר לִי וְנָסַעְתִּי אַחֲרָיו, וְלֹא יָכֹלְתִּי לְהַשִּׂיג הָעֲגָלוֹת שֶׁלּוֹ, וּמֵחֲמַת הַבֶּהָלָה שָׁכַחְתִּי הַתֵּבָה שֶׁלִּי עִם הַכְּתָבִים שֶׁלִּי בַּדֶּרֶךְ, בִּקְהִלַּת־קֹדֶשׁ פִּיטְשֶׁרֶע, וְהֻכְרַחְנוּ לִשְׁלֹחַ אַחֲרֵיהֶם, וְהֶחֱזִירוּם לִי בַּדֶּרֶךְ, בַּמָּקוֹם שֶׁעָמְדוּ לָפוּשׁ. וּמָצָאתִי אֶת רַבֵּנוּ זִכְרוֹנוֹ לִבְרָכָה וְלֹא דִבֵּר עִמִּי כְּלָל. וְתֵכֶף כְּשֶׁבָּאתִי לְהַכְּפָר שֶׁעָמַד שָׁם, אַחַר שָׁעָה קַלָּה נָסַע מִשָּׁם כִּי הוּא בָּא לְשָׁם מִכְּבָר וַאֲנִי הָיִיתִי מֻכְרָח לְהִתְעַכֵּב שָׁם לִתֵּן מִסְפּוֹא לַסּוּסִים. וְאַחַר כָּךְ נָסַעְתִּי מִשָּׁם, וְהָיִיתִי גַּם כֵּן נִבְהָל וְנֶחְפָּז מֵחֲמַת שֶׁלֹּא יָכֹלְתִּי לְהַשִּׂיגוֹ, וּבְתוֹךְ כָּךְ פָּנָה הַיּוֹם וְהִגִּיעַ הַלַּיְלָה וְהָיָה רֶפֶשׁ וָטִיט וְנָסַעְנוּ לְאַט. וְהָיִיתִי מִתְיָרֵא אוּלַי נָסַע רַבֵּנוּ זִכְרוֹנוֹ לִבְרָכָה לְאֵיזֶה אַכְסַנְיָא בְּסוֹד, וְאִישׁ לֹא יָדַע הֵיכָן הוּא כְּדַרְכּוֹ עַל פִּי רֹב (וּכְמוֹ שֶׁעָשָׂה בְּוִינִיצָא וְכוּ') וְיָכוֹל לִהְיוֹת שֶׁלֹּא אֵדַע הֵיכָן הוּא וּבַבֹּקֶר יִסַּע לְדַרְכּוֹ וְלֹא אֶזְכֶּה לִרְאוֹתוֹ, עַל כֵּן הָיִיתִי טָרוּד בְּצַעַר וְנֶחְפָּז מְאֹד.
אַחַר כָּךְ אֵיזֶה שָׁעָה בַּלַּיְלָה בָּאתִי לִקְהִלַּת קְרָאסְנִי, וְנוֹדַע לִי מִיָּד הָאַכְסַנְיָא שֶׁלּוֹ. כִּי שָׁם לֹא הִסְתִּיר עַצְמוֹ וְיָדְעוּ כָּל בְּנֵי הָעִיר מִמֶּנּוּ. וּבָאתִי לִמְקוֹם הָאַכְסַנְיָא שֶׁלּוֹ. וּבִתְחִלָּה לֹא קֵרַב אוֹתִי כְּלָל. אַחַר סְעֻדַּת הַלַּיְלָה נִכְנַסְתִּי אֵלָיו לְחַדְרוֹ וְעוֹד שְׁאָר אַנְשֵׁי־שְׁלוֹמֵנוּ עָמְדוּ לְפָנָיו. עָנָה וְאָמַר לִי עַל מָה אַתָּה בְּמָרָה שְׁחוֹרָה אֶפְשָׁר אַתָּה מִתְחָרֵט עַל מַה שֶּׁהִתְחַלְתָּ. וְעָמַדְתִּי נִכְלָם וּמִתְבַּיֵּשׁ וְעָנִיתִי בְשָׂפָה רָפָה לֹא, הַיְנוּ שֶׁאֵינִי מִתְחָרֵט חַס וְשָׁלוֹם עַל מַה שֶׁהִתְחַלְתִּי. עָנָה וְאָמַר אִם־כֵּן עַל מָה אַתָּה בְּמָרָה שְׁחוֹרָה הֵשַׁבְתִּי שֶׁאֲנִי רוֹצֶה לִהְיוֹת אִישׁ כָּשֵׁר, עָנָה וְאָמַר אִם־כֵּן שֶׁאַתָּה רוֹצֶה לִהְיוֹת אִישׁ כָּשֵׁר מַה לְּךָ לִדְאֹג הֲלֹא כָּל הָעוֹלָם יְגֵעִים וְטוֹרְחִים בִּשְׁבִילְךָ, (וְאָמַר בִּלְשׁוֹן אַשְׁכְּנַז בְּזֶה הַלָּשׁוֹן דִיא גַאנְצֶע וֶועלְט הָארִיוֶועט אוֹיף דִיר). זֶה נוֹסֵעַ לִבְּרֶעסְלָא וְזֶה נוֹסֵעַ לְכָאן הַכֹּל בִּשְׁבִילְךָ. וְהֶחֱיָה אוֹתִי מְאֹד בִּדְבָרָיו הַקְּדוֹשִׁים הָאֵלֶּה.
וְאָז נִפְתַּח פִּי וְדִבַּרְתִּי לְפָנָיו, וְעָנִיתִי וְאָמַרְתִּי הָיִיתִי סָבוּר שֶׁלֹּא אֶרְאֶה אֶתְכֶם עוֹד הַיּוֹם, וְהִנֵּה זָכִיתִי לִרְאוֹתְכֶם וּלְדַבֵּר עִמָּכֶם. עָנָה וְאָמַר: אֲנַחְנוּ צְרִיכִים בְּוַדַּאי לִרְאוֹת עַצְמֵנוּ וְעוֹד אָנוּ עֲתִידִין לִרְאוֹת עַצְמֵנוּ זֶה עִם זֶה עוֹד הַפַּעַם וְעוֹד הַפַּעַם וְכוּ'. וְחָזַר עִנְיָן זֶה כַּמָּה וְכַמָּה פְּעָמִים, וְהִבְטִיחַ לִי מֵרָחוֹק, שֶׁאֱזְכֶּה לְהִתְרָאוֹת עִמּוֹ פָּנִים בְּפָנִים כַּמָּה וְכַמָּה פְעָמִים, לְעוֹלְמֵי עַד וּלְנֵצַח נְצָחִים. כִּי בְּאוֹתוֹ הָעֵת כְּבָר נָסַעְתִּי אַחַר יוֹם־הַכִּפּוּרִים לְמָאהְלוֹב, וְהָיִיתִי סָבוּר, שֶׁלֹּא אֶרְאֶה אוֹתוֹ עוֹד, וְאַחַר־כָּךְ זָכִיתִי לַחֲזֹר וְלָבוֹא אֵלָיו כַּנַּ"ל וְלִכְתֹּב סֵפֶר הַנּוֹרָא הַנַּ"ל וְלִשְׁמֹעַ מַה שֶּׁשָּׁמַעְתִּי וְלִהְיוֹת אֶצְלוֹ כָּל יְמֵי הַסֻּכּוֹת וּשְׁמִינִי־עֲצֶרֶת וְשִׂמְחַת־תּוֹרָה. וְאַחַר־כָּךְ הָיִיתִי סָבוּר, שֶׁלֹּא אֶזְכֶּה לִרְאוֹתוֹ אוֹתוֹ הַיּוֹם, וַעֲזָרַנִי הַשֵּׁם יִתְבָּרַךְ גַּם לְלַוּוֹתוֹ, וְכֵן אַחַר־כָּךְ הָיִיתִי סָבוּר בְּכָל פַּעַם, שֶׁלֹּא אֶרְאֵהוּ עוֹד, וְהַשֵּׁם יִתְבָּרַךְ עֲזָרַנִי כַּמָּה פְּעָמִים, פַּעַם אַחַר פַּעַם, לַחֲזֹר וְלִרְאוֹתוֹ מֵחָדָשׁ, וְהוֹסִיף בְּחַסְדּוֹ הַנִּפְלָא וְהִבְטִיחַנִי מֵרָחוֹק לְהִתְרָאוֹת עִמּוֹ פָּנִים אֶל פָּנִים עוֹד כַּמָּה וְכַמָּה פְּעָמִים וְכוּ' כַּנַּ"ל:
אַחַר כָּךְ בַּבֹּקֶר עָמַד בִּזְרִיזוּת, וְלֹא רָצָה לְדַבֵּר עוֹד עִם שׁוּם אָדָם וְנָסַע בִּזְרִיזוּת מִיָּד. וַאֲנַחְנוּ עֲדַיִן הָיָה בּוֹעֵר לְבָבֵנוּ לַחֲזֹר וּלְהַשְׂבִּיעַ עֵינֵינוּ בִּרְאִיַּת פָּנָיו הַקְּדוֹשִׁים וְלִשְׁמֹעַ עוֹד דִּבּוּרִים מִפִּיו הַקָּדוֹשׁ וְהוּא נָסַע בִּמְהִירוּת מֵהָאַכְסַנְיָא. וַאֲנִי הִתְחַלְתִּי לִרְדֹּף אַחַר הָעֲגָלָה, אַף עַל פִּי שֶׁבְּוַדַּאי קָשֶׁה לְהַשִּׂיג בָּרַגְלַיִם עֲגָלָה עִם סוּסִים חֲזָקִים, אַף עַל פִּי כֵן אָמַרְתִּי וִיהִי מָה אָרוּצָה, אוּלַי יְסַבֵּב הַשֵּׁם יִתְבָּרַךְ שֶׁאֶזְכֶּה לְהַשִּׂיג הָעֲגָלָה. וְכֵן הֲוָה שֶׁרַצְתִּי אַחַר הָעֲגָלָה כִּבְרַת אֶרֶץ וְאַחַר כָּךְ הִגִּיעוּ לְאֵיזֶה הַר וְהוֹרִידוּ הָעֲגָלָה לְאַט כַּנָּהוּג. וְאַחַר כָּךְ עָבְרוּ אֵיזֶה גֶּשֶׁר וְשָׁם הִקְדִּים עַצְמוֹ אֶחָד מֵאַנְשֵׁי־שְׁלוֹמֵנוּ וְעָמַד שָׁם כְּדֵי לַחֲזֹר וּלְהִתְרָאוֹת פָּנִים עִם רַבֵּנוּ זִכְרוֹנוֹ לִבְרָכָה כִּי יָדַע שֶׁרַבֵּנוּ זִכְרוֹנוֹ לִבְרָכָה לֹא יִרְצֶה לְדַבֵּר עִמּוֹ בְּהָאַכְסַנְיָא עַל כֵּן הִקְדִּים עַצְמוֹ לְשָׁם. וּמֵחֲמַת זֶה נִתְעַכֵּב רַבֵּנוּ זִכְרוֹנוֹ לִבְרָכָה מְעַט שָׁם וְגַם מֵחֲמַת עִכּוּבִים מֵהָהָר וְהַגֶּשֶׁר כַּנִּזְכָּר לְעֵיל עַל יְדֵי זֶה הִשַּׂגְתִּי אוֹתָם, וְחָזַרְתִּי וּבָאתִי לִפְנֵי הַדְרַת קְדֻשָּׁתוֹ זִכְרוֹנוֹ לִבְרָכָה וַחֲבֵרִי רַבִּי נַפְתָּלִי כְּשֶׁרָאָה שֶׁאֲנִי רָץ אַחֲרָיו רָץ גַּם כֵּן אַחֲרַי, וּבָא הוּא גַּם כֵּן לִפְנֵי רַבֵּנוּ זִכְרוֹנוֹ לִבְרָכָה וְעָמַדְנוּ שָׁם לְפָנָיו אֲנַחְנוּ שְׁלשָׁה וְהִסְבִּיר לָנוּ פָּנִים.
עָנָה וְאָמַר מָה אַתֶּם רוֹצִים אוֹ שֶׁאֲבָרֵךְ אֶתְכֶם אוֹ שֶׁאֹמַר לָכֶם תּוֹרָה. עָנִיתִי וְאָמַרְתִּי הַבְּרָכָה תְבָרְכוּ אוֹתָנוּ אִם יִרְצֶה הַשֵּׁם כְּשֶׁתַּחְזְרוּ לְבֵיתְכֶם אַךְ תּוֹרָה תֹּאמְרוּ לָנוּ מִיָּד. כִּי יָדַעְתִּי שֶׁאִם לֹא נִשְׁמַע מִיָּד הִיא פְּסֵידָא דְּלָא הָדַר עַל כֵּן בָּחַרְתִּי שֶׁיֹּאמַר תּוֹרָה. עָנָה וְאָמַר אֲסַפֵּר לָכֶם מַה שֶּׁאֲנִי נוֹסֵעַ וְאָז גִּלָּה לָנוּ הַסּוֹד מֵהַצַּדִּיקִים, שֶׁכָּל אֶחָד בּוֹנֶה מִשְׁכָּן וְכוּ', שֶׁהוּא מְחֻבָּר לְהַתּוֹרָה "אֲזַמְּרָה לֵאלֹקַי", שֶׁשָּׁמַעְתִּי מִפִּיו הַקָּדוֹשׁ בִּשְׁמִינִי־עֲצֶרֶת הֶעָבַר, כַּנִּדְפָּס בְּסִימָן רפב. וְסִיֵּם: בֶּאֱמֶת אָמְרוּ: הַחַזָּן רוֹאֶה הֵיכָן הַתִּינוֹקוֹת קוֹרִין (וַעֲדַיִן אֵינִי יוֹדֵעַ מַה שַׁיָּכוּת יֵשׁ לָזֶה לִנְסִיעָתוֹ לְלֶמְבֶּרְגְּ, רַק מְעַט דִּמְעַט מִתְנוֹצֵץ לִי אֵיזֶה רֶמֶז בְּעָלְמָא מִזֶּה), וּכְשֶׁסִּיֵּם הַתּוֹרָה, קִבֵּל רְשׁוּת מֵאִתּוֹ ר.מ. זֶה, שֶׁעָמַד שָׁם בִּתְחִלָּה, וְאַחַר־כָּךְ נִשֵּׁק אוֹתוֹ בְּיָדוֹ, וְאַחַר־כָּךְ קִבַּלְתִּי אֲנִי רְשׁוּת וְנִשַּׁקְתִּיו בְּיָדוֹ, וְכֵן חֲבֵרִי רַבִּי נַפְתָּלִי אַחֲרַי קִבֵּל רְשׁוּת וְנִשְּׁקוֹ בְּיָדוֹ. וְאָז נָסַע מֵאִתָּנוּ לְדַרְכּוֹ לְלֶמְבֶּרְגְּ, וַאֲנַחְנוּ רַצְנוּ אַחֲרָיו, וְכָל זְמַן שֶׁרָאִיתִי בְּעֵינַי הָעֲגָלָה, רַצְתִּי אַחֲרָיו, עַד שֶׁנִּתְעַלְּמָה מֵעֵינַי, וְאָז חָזַרְתִּי. וַעֲדַיִן לֹא הִתְפַּלַּלְתִּי שַׁחֲרִית, וְהָיִינוּ רְחוֹקִים מֵהָעִיר, וְהִזְמִין לָנוּ הַשֵּׁם יִתְבָּרַךְ עֲגָלָה, שֶׁהָלְכָה לְהָעִיר, וְחָזַרְנוּ עִמָּהּ לְהָעִיר וְהִתְפַּלַּלְנוּ. בָּרוּךְ הַשֵּׁם, שֶׁגָּמַל עִמִּי חַסְדּוֹ לָנֶצַח וְזִכַּנִי לְכָל זֶה.
אַחַר־כָּךְ נָסַעְתִּי לְמָאהְלוֹב מִקְּרָאסְנִי וּבָאתִי לְבֵית חוֹתְנִי; וּכְבָר בָּא חוֹתְנִי לְבֵיתוֹ, וּבְוַדַּאי הֶרְאָה לִי פָּנִים זוֹעֲפוֹת, כִּי לֹא הָיָה רוּחוֹ נוֹחָה כְּלָל מֵעִנְיַן נְסִיעָתִי לְרַבֵּנוּ זִכְרוֹנוֹ לִבְרָכָה, כַּנַּ"ל, בִּפְרָט שֶׁבְּעֵת שֶׁנִּתְמַהְמַהְתִי בִּבְּרֶסְלַב אֵצֶל רַבֵּנוּ זִכְרוֹנוֹ לִבְרָכָה, בְּאוֹתוֹ הַזְּמַן חָלְתָה זוּגָתִי, תִּחְיֶה, בְּמָאהְלוֹב, וְהָיְתָה מְסֻכֶּנֶת, וְלֹא הָיָה שָׁם אִישׁ שֶׁיַּשְׁגִּיחַ עָלֶיהָ כְּלָל, כִּי חוֹתְנִי וַחֲמוֹתִי הָיוּ בִּקְרֶמִינִיץ כַּנַּ"ל, וַאֲנִי נָסַעְתִּי לִבְּרֶסְלַב וְהִשְׁאַרְתִּי אוֹתָהּ לְבַדָּה בַּבַּיִת עִם אֵיזֶה מְשָׁרֶתֶת. וְאַחַר־כָּךְ חָלְתָה מְאֹד, וְלֹא הָיָה מִי שֶׁיַּשְׁגִּיחַ עָלֶיהָ בְּבֵיתָהּ, כִּי־אִם בְּנֵי הָעִיר. וְהָיָה רַעַשׁ גָּדוֹל מִזֶּה בְּמָאהְלוֹב, וּכְבָר נוֹדַע לִי עִנְיָן זֶה בִּהְיוֹתִי בִּבְּרֶסְלַב, שֶׁהוֹדִיעַ לִי אִישׁ אֶחָד מִזֶּה בְּלֵיל שִׂמְחַת־תּוֹרָה, וַאֲנִי הוֹדַעְתִּי זֹאת תֵּכֶף לְרַבֵּנוּ זִכְרוֹנוֹ לִבְרָכָה, וְהוּא זִכְרוֹנוֹ לִבְרָכָה אָמַר אַחַר־כָּךְ, בַּבֹּקֶר, תּוֹרָה נִפְלָאָה, וְנִכְנַס גַּם עִנְיָן זֶה בְּתוֹךְ תּוֹרָתוֹ הַקְּדוֹשָׁה, כְּדַרְכּוֹ תָּמִיד, שֶׁכָּל מַה שֶּׁעָבַר בָּעוֹלָם, בִּפְרָט מַה שֶּׁהָיוּ מְדַבְּרִים לְפָנָיו, הַכֹּל נִכְלַל וְנִכְנַס בְּתוֹרָתוֹ הַקְּדוֹשָׁה, כִּי תּוֹרָתוֹ הַקְּדוֹשָׁה הָיְתָה כְּלָלִיּוּת נִפְלָא וְנוֹרָא מְאֹד מְאֹד. הֵן עַל כָּל אֵלֶּה אַחַר־כָּךְ כְּשֶׁבָּאתִי לְחוֹתְנִי, חָרָה אַפּוֹ מְאֹד עַל אֲשֶׁר הִשְׁאַרְתִּי זוּגָתִי לְבַדָּהּ וְאַחַר־כָּךְ חָלְתָה כַּנַּ"ל. אֲבָל אֲנִי לֹא שָׁמַעְתִּי כָּל זֶה כְּלָל, כִּי יָדַעְתִּי, שֶׁאִם הוּא הָיָה יוֹדֵעַ חֵלֶק מֵאֶלֶף מִמַּה שֶּׁשָּׁמַעְתִּי וּפָעַלְתִּי בְּאֵלּוּ הַיָּמִים, שֶׁזָּכִיתִי לְהִסְתּוֹפֵף בְּצֵל קְדֻשַּׁת רַבֵּנוּ זִכְרוֹנוֹ לִבְרָכָה, הָיָה בְּוַדַּאי מַסְכִּים עַל נְסִיעָתִי וְהָיָה מְנַשֵּׁק כַּפּוֹת רַגְלַי. כִּי אַדְּרַבָּא, מַה שֶּׁנִּשְׁאֲרָה בִּתּוֹ, הִיא זוּגָתִי, בַּחַיִּים, הַכֹּל הָיָה בְּכֹחַ תְּפִלּוֹת רַבֵּנוּ זִכְרוֹנוֹ לִבְרָכָה וְתוֹרָתוֹ הַקְּדוֹשָׁה. כִּי תֵּכֶף בַּבֹּקֶר, בַּשַּׁבָּת הַנַּ"ל, דִּבֵּר בְּתוֹרָתוֹ הַקְּדוֹשָׁה מֵעִנְיַן שַׁבָּת, שֶׁהִיא בְּחִינַת בַּת־זוּג שֶׁל כְּלַל יִשְׂרָאֵל, בְּחִינַת אִשְׁתּוֹ הָרִאשׁוֹנָה וְכוּ', וְיָדַעְתִּי שֶׁשָּׂם לִבּוֹ לִדְבָרַי, שֶׁהוֹדַעְתִּי לוֹ בְּלֵיל־שַׁבַּת־קֹדֶשׁ, וְעָשָׂה לָהּ טוֹבָה גְּדוֹלָה:
וְהִנֵּה רַבֵּנוּ זִכְרוֹנוֹ לִבְרָכָה נָסַע לְדַרְכּוֹ לְלֶמְבֶּרְגְּ, וְנִתְעַכֵּב שָׁם כָּל הַחֹרֶף, וְלֹא חָזַר לְבֵיתוֹ עַד אֶמְצַע הַקַּיִץ, בְּפָרָשַׁת בָּלָק. וְכָל מַה שֶּׁעָבַר עָלָיו שָׁם, אֵין מִי שֶׁיּוֹדֵעַ לְסַפֵּר מִזֶּה, כִּי לֹא זָכִיתִי לִהְיוֹת אֶצְלוֹ אֲפִלּוּ פַּעַם אַחַת בְּלֶמְבֶּרְגְּ, וַאֲנִי הָיִיתִי כָּל אוֹתוֹ הָעֵת בְּמָאהְלוֹב, בְּבֵית חוֹתְנִי. וּבַעֲווֹנוֹתֵינוּ הָרַבִּים אִבַּדְנוּ בַּשָּׁנָה הַזֹּאת הַתּוֹרוֹת שֶׁל שַׁבַּת־חֲנֻכָּה וְשָׁבוּעוֹת, כִּי לֹא זָכִינוּ לָבוֹא אֵלָיו לִקְהִלַּת־קֹדֶשׁ לֶמְבֶּרְגְּ. וְהִנֵּה בְּאֶמְצַע הַחֹרֶף, בִּהְיוֹתִי בְּמָאהְלוֹב, הוֹדִיעַ לִי חֲבֵרִי רַבִּי נַפְתָּלִי, שֶׁבָּא מִלֶּמְבֶּרְגְּ ר"ד שֶׁנָּסַע עִמּוֹ זִכְרוֹנוֹ לִבְרָכָה, וְסִפֵּר, שֶׁרַבֵּנוּ זִכְרוֹנוֹ לִבְרָכָה רוֹצֶה לְהַדְפִּיס סִפְרוֹ, וְשֶׁדִּבֵּר מִזֶּה כָּל הַלַּיְלָה. וְהָיָה רְצוֹן חֲבֵרִי, נֵרוֹ יָאִיר, שֶׁאֶסַּע לְנֶעמִירוֹב, וּמִשָּׁם אֶסַּע עִמּוֹ לְלֶמְבֶּרְגְּ כְּדֵי לַעֲסֹק בַּהַדְפָּסָה הַנַּ"ל. וּבַעֲווֹנוֹתֵינוּ הָרַבִּים לֹא יָכֹלְתִּי לִנְסֹעַ מֵעֹצֶם רִבּוּי הַמְּנִיעוֹת שֶׁלִּי מִכָּל הַצְּדָדִים, וְאַף־עַל־פִּי שֶׁכְּבָר זָכִיתִי לְשַׁבֵּר כַּמָּה מְנִיעוֹת, אַף־עַל־פִּי־כֵן מְנִיעוֹת אֵלֶּה, לִנְסֹעַ לְדֶרֶךְ רָחוֹק כָּזֶה לְלֶמְבֶּרְגְּ, לֹא זָכִיתִי לְשַׁבְּרָם, אַךְ תֵּכֶף הִתְחַלְתִּי לַחְשֹׁב מַחֲשָׁבוֹת בְּעִנְיַן הַהַדְפָּסָה וְהִתְחַלְתִּי לְסַדֵּר הַקְדָּמָה וְשַׁעַר וְכוּ'. אַחַר־כָּךְ נִשְׁמַע, שֶׁרַבֵּנוּ נִסְתַּלֵּק שָׁם בְּלֶמְבֶּרְגְּ, חַס וְשָׁלוֹם, וּבְוַדַּאי הָיָה לִי צַעַר עַד כְּלוֹת הַנֶּפֶשׁ, אַךְ הֵבַנְתִּי, שֶׁהוּא שֶׁקֶר:
אַחַר־כָּךְ, קֹדֶם פּוּרִים, בָּא עֲגָלָה בִּשְׁבִילִי מִבְּרֶסְלַב, שֶׁאֶסַּע לְשָׁם לַעֲסֹק בְּתִקּוּן הַסֵּפֶר, שֶׁשָּׁלַח רַבֵּנוּ זִכְרוֹנוֹ לִבְרָכָה מִלֶּמְבֶּרְגְּ אִישׁ אֶחָד, שֶׁיַּדְפִּיס אוֹתוֹ בִּמְדִינָה זֹאת. וּבָאתִי לְפֹה בְּרֶסְלַב עַל פּוּרִים, וְנוֹדַע לִי, שֶׁרַבֵּנוּ זִכְרוֹנוֹ לִבְרָכָה, בָּרוּךְ הַשֵּׁם, בְּחַיִּים וְשָׁלוֹם, וְהָיִינוּ שְׂמֵחִים בְּשִׂמְחַת פּוּרִים מְאֹד. וַאֲנִי עָסַקְתִּי בְּתִקּוּן הַסֵּפֶר וְסִדַּרְתִּי הַכֹּל עַל נָכוֹן, וְאַחַר־כָּךְ חָזַרְתִּי לְבֵיתִי, לִקְהִלַּת מָאהְלוֹב. וְהָאִישׁ הַנַּ"ל, שֶׁרַבֵּנוּ זִכְרוֹנוֹ לִבְרָכָה מָסַר לְיָדוֹ הַסֵּפֶר, נָסַע מִפֹּה לִקְהִלַּת אוֹסְטְרָהָא וְהִתְחִיל לַעֲסֹק בְּהַדְפָּסָתוֹ:
אַחַר פֶּסַח נִפְטַר לְעוֹלָמוֹ חוֹתְנִי, הַגָּאוֹן הַצַּדִּיק, זֵכֶר צַדִּיק לִבְרָכָה, בְּיוֹם שֵׁנִי, י"ט אִיָּיר, וַאֲנִי עָמַדְתִּי בִּשְׁעַת יְצִיאַת נִשְׁמָתוֹ. בָּעֵת הַהִיא בָּא רַבִּי שִׁמְעוֹן, נֵרוֹ יָאִיר, שֶׁהָיָה עִם רַבֵּנוּ זִכְרוֹנוֹ לִבְרָכָה בְּלֶמְבֶּרְגְּ, וּבָא מִשָּׁם וְהֵבִיא הַמַּפְתֵּחַ, שֶׁמָּסַר לוֹ רַבֵּנוּ זִכְרוֹנוֹ לִבְרָכָה, לִקַּח הַסֵּפֶר הַנּוֹרָא הַנִּזְכָּר לְעֵיל וְיִשְׂרְפֶנּוּ, וְכֵן עָשָׂה, וְלָקַח שְׁנֵי הַסְּפָרִים, וּשְׁנֵיהֶם אֶחָד, דְּהַיְנוּ סֵפֶר אֶחָד בִּכְתִיבַת יָדוֹ הַקְּדוֹשָׁה, וְסֵפֶר הַשֵּׁנִי מַה שֶּׁאֲנִי הֶעְתַּקְתִּי לְפָנָיו כַּנַּ"ל, וְשָׂרַף שְׁנֵיהֶם עַל־פִּי פְּקֻדָּתוֹ. וּכְבָר מְבֹאָר בְּמָקוֹם אַחֵר קְצָת מִזֶּה הַסִּפּוּר (חַיֵּי מוֹהֲרַ"ן קס"ט), אֵיךְ צִוָּה רַבֵּנוּ זִכְרוֹנוֹ לִבְרָכָה לְשָׂרְפוֹ, וְכַמָּה דְמָעוֹת שָׁפַךְ רַבֵּנוּ זִכְרוֹנוֹ לִבְרָכָה קֹדֶם שֶׁיָּצְאָה הַגְּזֵירָה לְשָׂרְפוֹ - חֲבָל עַל דְּאָבְדִין וְלָא מִשְׁתַּכְּחִין, כִּי אָמַר, שֶׁזֶּה הַסֵּפֶר לֹא יִהְיֶה עוֹד בָּעוֹלָם. אוֹי! כַּמָּה הֶעָווֹן גּוֹרֵם, כִּי עֲווֹנוֹתֵינוּ הִטּוּ אֵלֶּה, וְחַטֹּאתֵינוּ הִסְתִּירוּ טוֹב כָּזֶה מֵאִתָּנוּ; הַמָּקוֹם יְנַחֵם אוֹתָנוּ מְהֵרָה, אָמֵן, כֵּן יְהִי רָצוֹן:
<h2>כז</h2>
בְּעֶרֶב פֶּסַח בִּשְׁנַת תקס"ח הַנַּ"ל נוֹלַד בְּנִי יִצְחָק שֶׁיִּחְיֶה וְנִכְנַס לַבְּרִית בַּשְּׁבִיעִי שֶׁל פֶּסַח. וְחוֹתְנִי זִכְרוֹנוֹ לִבְרָכָה כְּבָר חָלָה חָלְיוֹ אֲשֶׁר מֵת בָּהּ כַּנַּ"ל, וְלֹא הָיָה יָכוֹל לִכְנֹס בְּבֵית הַכְּנֶסֶת לִהְיוֹת סַנְדָּק.
וַאֲנִי נִתְעַכַּבְתִּי בְּמָאהְלוֹב גַּם בְּחַג הַשָּׁבוּעוֹת וְאַחֲרָיו קְצָת. עַד אֲשֶׁר זָכִיתִי בְּפָרָשַׁת בָּלָק שֶׁהִגִּיעַ לִי יְדִיעָה שֶׁרַבֵּנוּ זִכְרוֹנוֹ לִבְרָכָה כְּבָר בָּא לְבֵיתוֹ בְּשָׁלוֹם וַתְּחִי רוּחִי מַמָּשׁ, יִשְׁתַּבַּח שְׁמוֹ יִתְבָּרַךְ לָעַד וּלְנֵצַח עַל כָּל הַחֶסֶד הַנִּפְלָא וְהַנּוֹרָא הַזֶּה שֶׁעָשָׂה עִמָּנוּ וְעִם כָּל הָעוֹלָם, מַה שֶּׁזָּכִינוּ שֶׁחָזַר רַבֵּנוּ זִכְרוֹנוֹ לִבְרָכָה בַּחַיִּים מִלֶּמְבֶּרְגְּ שֶׁלֹּא עַל פִּי דֶּרֶךְ הַטֶּבַע כְּלָל, כַּאֲשֶׁר אָמְרוּ הָרוֹפְאִים שֶׁאִי אֶפְשָׁר לוֹ לִחְיוֹת כִּי אִם כְּמוֹ חֹדֶשׁ אֶחָד וְאִי אֶפְשָׁר לוֹ לִסַּע דֶּרֶךְ כָּזֶה וְכוּ'. וְהַשֵּׁם יִתְבָּרַךְ עָשָׂה נִסִּים עֲצוּמִים וְנִפְלָאִים וְחָזַר לְבֵיתוֹ בְּשָׁלוֹם וְחַי אַחַר כָּךְ בְּנֵס שְׁתֵּי שָׁנִים וְיוֹתֵר קְצָת אֲשֶׁר בְּאֵלּוּ הַשָּׁנִים הֶחֱיָה אוֹתָנוּ מְאֹד מְאֹד וְגִלָּה תּוֹרוֹת וְשִׂיחוֹת וּמַעֲשִׂיּוֹת נִפְלָאוֹת וְנוֹרָאוֹת אֲשֶׁר אֵין דֻּגְמָתָם.
וּבְגֹדֶל חֲלִישׁוּתוֹ בְּלִי שִׁעוּר בְּאֵלּוּ הַשָּׁנִים אֲשֶׁר כִּמְעַט שֶׁנִּגְוַע בְּכָל יוֹם וָיוֹם, אַף עַל פִּי כֵן עָסַק עִמָּנוּ וְעִם כָּל הָעוֹלָמוֹת וְכוּ' וְכוּ' בְּתִקּוּנִים נִפְלָאִים וְכוּ' יוֹתֵר מִבַּתְּחִלָּה. אֲשֶׁר לְדַעְתִּי כָּל הַהַשְׁאָרָה שֶׁנִּשְׁאַר מִמֶּנּוּ עִמָּנוּ אֵיזֶה הִתְגַּלּוּת מֵהַשָּׂגוֹת דַּעְתּוֹ הַנּוֹרָאָה, הַכֹּל הָיָה בְּכֹחַ הַפְּעֻלּוֹת שֶׁל אוֹתָן הַשָּׁנִים הָאַחֲרוֹנִים כְּפִי שֶׁאֲנִי מֵבִין מֵרָחוֹק. יִתְבָּרַךְ שְׁמוֹ לָעַד עַל כָּל הַטּוֹבָה הַזֹּאת. וְהַמֵּשִׂים לִבּוֹ לִדְבָרָיו הַקְּדוֹשִׁים הַנֶּאֱמָרִים בִּסְפָרָיו הַקְּדוֹשִׁים וִיעַיֵּן בָּהֶם בֶּאֱמֶת יָבִין מְעַט עֹצֶם הַטּוֹבָה וְהַחֶסֶד הַזֶּה מַה שֶּׁזָּכִינוּ לְקַבֵּל מֵרַבֵּנוּ זִכְרוֹנוֹ לִבְרָכָה וְאֵין לְהַאֲרִיךְ:
<h2>כח</h2>
וְהִנֵּה תֵּכֶף כְּשֶׁזָּכִיתִי לִשְׁמֹעַ בְּשׂוֹרָה טוֹבָה הַזֹּאת שֶׁבָּא רַבֵּנוּ זִכְרוֹנוֹ לִבְרָכָה לְבֵיתוֹ מִלֶּמְבֶּרְגְּ זֵרַזְתִּי עַצְמִי וְנָסַעְתִּי מִיָּד לְפֹה בְּרֶסְלַב. וּבָאתִי לְכָאן עַל שַׁבַּת קֹדֶשׁ וְזָכִיתִי לְקַבֵּל פָּנָיו הַקְּדוֹשִׁים. וְהָיָה חָלוּשׁ מְאֹד מְאֹד. אַךְ אַף עַל פִּי כֵן הָיָה לָנוּ לְנֶחָמָה וְלִמְשִׁיבַת נֶפֶשׁ מַה שֶּׁעַל כָּל פָּנִים בָּא בַּחַיִּים לְכָאן. וְיָשַׁבְתִּי פֹּה אֶצְלוֹ עַד אַחַר שַׁבָּת הַשֵּׁנִי וּמִכָּאן נָסַעְתִּי לְנֶעמִירוֹב.
וְהִנֵּה הַשֵּׁם יִתְבָּרַךְ מְסַבֵּב סִבּוֹת וּמֵכִין מִצְעֲדֵי גָּבֶר. וְעַתָּה הִגִּיעַ הָעֵת בְּרַחֲמָיו הַנִּפְלָאִים לְהוֹצִיאֵנִי מֵהַגָּלוּת מִקְּהִלַּת קֹדֶשׁ מָאהְלוֹב וּלְהַחֲזִירֵנִי לְבֵיתִי לִקְהִלַּת קֹדֶשׁ נֶעמִירוֹב, לִהְיוֹת סָמוּךְ לְרַבֵּנוּ זִכְרוֹנוֹ לִבְרָכָה. וְתֵכֶף הֵכַנְתִּי לִי דִּירָה בְּנֶעמִירוֹב וְחָזַרְתִּי לְמָאהְלוֹב, וְעַתָּה נִתְרַצְּתָה חֲמוֹתִי וְזוּגָתִי, תִּחְיֶה, בְּרָצוֹן חָזָק לַחֲזֹר לְנֶעמִירוֹב מֵחֲמַת כַּמָּה טְעָמִים. מֵחֲמַת שֶׁנִּפְטַר חוֹתְנִי זִכְרוֹנוֹ לִבְרָכָה וְגַם מֵחֲמַת שֶׁהִיא הָיְתָה חוֹלָה כַּמָּה פְּעָמִים בְּמָאהְלוֹב עַל כֵּן נִזְדָּרְזָה מְאֹד יוֹתֵר מִמֶּנִּי לַחֲזֹר לְנֶעמִירוֹב. וְיָצָאתִי מִמָּאהְלִיב אַחַר תִּשְׁעָה בְּאָב וּבָאתִי לְבֵיתִי לִקְהִלַּת קֹדֶשׁ נֶעמִירוֹב לְשָׁלוֹם. בָּרוּךְ הַשֵּׁם יִתְבָּרַךְ אֲשֶׁר עֲזָרַנִי עַד הֵנָּה לַחֲזֹר לִמְקוֹמִי בְּשָׁלוֹם לִהְיוֹת סָמוּךְ לְרַבֵּנוּ זִכְרוֹנוֹ לִבְרָכָה. וְעַל יְדֵי זֶה שָׁמַעְתִּי הַרְבֵּה תּוֹרוֹת וְשִׂיחוֹת וּמַעֲשִׂיּוֹת בְּעַצְמִי מִפִּיו הַקָּדוֹשׁ וּכְתַבְתִּים עַל הַסֵּפֶר, תְּהִלָּה לָאֵל.
<h2>כט</h2>
וְהִנֵּה עַתָּה שֶׁחָזַרְתִּי לְנֶעמִירוֹב זָכִיתִי שֶׁהָיִיתִי כַּמָּה פְּעָמִים אֵצֶל רַבֵּנוּ זִכְרוֹנוֹ לִבְרָכָה קֹדֶם רֹאשׁ הַשָּׁנָה. וּבְעֹצֶם חֲלִישׁוּתוֹ אַף עַל פִּי כֵן גִּלָּה לְפָנֵינוּ תּוֹרוֹת נִפְלָאוֹת הַמְחַיִּין נְפָשׁוֹת הַרְבֵּה עַד אֵין סוֹף וְאֵין תַּכְלִית.
סָמוּךְ לְרֹאשׁ הַשָּׁנָה נִגְמַר בְּאוֹסְטְרָהָא הַדְפָּסַת סִפְרוֹ הַקָּדוֹשׁ לִקּוּטֵי מוֹהֲרַ"ן וְהֵבִיא הָאִישׁ הַנַּ"ל כֻּלָּם לְפֹה. רָאוּ עֵינֵינוּ וְשָׂמְחוּ לְבָבֵנוּ וְהֵאִירוּ פְּנֵי תֵּבֵל וְנִתְחַלְּקוּ בְּיַעֲקֹב בֵּין אַנְשֵׁי־שְׁלוֹמֵנוּ וּבְכָל הָעוֹלָם.
אַחַר שֶׁבָּא מִלֶּמְבֶּרְגְּ נָסַע עַל פִּי רֹב לְטַיֵּל מֵחֲמַת עֹצֶם חֲלִישׁוּתוֹ. וּבִנְסִיעוֹת אֵלּוּ לְטִיּוּל שָׁמַעְנוּ כַּמָּה וְכַמָּה תּוֹרוֹת נִפְלָאוֹת וְנוֹרָאוֹת. וּפַעַם אַחַת נָסַעְתִּי עִמּוֹ וְדִבֵּר עִמִּי מֵעִנְיַן הַסֵּפֶר שֶׁלּוֹ שֶׁנִּדְפַּס בְּסָמוּךְ וְשִׁבַּח אוֹתוֹ מְאֹד. וְאָמַר מֵאַחַר שֶׁכְּבָר נִדְפַּס צְרִיכִין לִלְמֹד אוֹתוֹ מְאֹד עַד שֶׁיִּהְיֶה שָׁגוּר בְּעַל פֶּה וְכוּ' כַּמְבֹאָר בְּמָקוֹם אַחֵר (חַיֵּי מוֹהֲרַ"ן שמ"ו). וְאַחַר כָּךְ עָנָה וְאָמַר צְרִיכִין לְחַבֵּר עוֹד סֵפֶר אֶחָד שֶׁיִּהְיֶה נָאֶה וְיָפֶה עוֹד יוֹתֵר מֵהָרִאשׁוֹן. וְאַחַר כָּךְ בִּהְיוֹתִי עִמּוֹ בַּשָּׂדֶה וּכְבָר בִּקֵּשׁ לַעֲלוֹת עַל הָעֲגָלָה לֵישֵׁב עָלֶיהָ לַחֲזֹר לְבֵיתוֹ, נִתְגַּלְגֵּל מִתּוֹךְ שִׂיחָתוֹ הַקְּדוֹשָׁה שֶׁגִּלָּה לְפָנַי הַתּוֹרָה הַנּוֹרָאָה עַל פָּסוּק וְאַיֵּה הַשֶּׂה לְעוֹלָה (לִקּוּטֵי תִּנְיָנָא י"ב), וְהִיא עֲמֻקָּה מְאֹד מְאֹד וּמְחַיֶּה נְפָשׁוֹת מֵעִמְקֵי שְׁאוֹל תַּחְתִּיּוֹת מְאֹד מְאֹד לְחַיּוֹתָם לְחַיֵּי עוֹלָם וְכוּ', כַּמְבֹאָר לַמְעַיֵּן שָׁם בְּסִפְרוֹ הַקָּדוֹשׁ וּבִדְבָרֵינוּ מַה שֶּׁזִּכַּנִי הַשֵּׁם יִתְבָּרַךְ לְחַדֵּשׁ וּלְבָאֵר בְּדִבְרֵי הַתּוֹרָה הַזֹּאת עַיֵּן שָׁם.
וְאַחַר כָּךְ כְּשֶׁחָזַרְתִּי עִמּוֹ לְבֵיתוֹ עָנָה וְאָמַר לִי זֶה יִהְיֶה לְךָ עַל הַסֵּפֶר הַשֵּׁנִי הַיְנוּ מַה שֶּׁאָמַר תְּחִלָּה שֶׁצְּרִיכִין עוֹד לְחַבֵּר סֵפֶר שֵׁנִי וְכוּ' כַּנַּ"ל. עַתָּה הֵעִיר אָזְנִי שֶׁיֵּשׁ לִי הַתְחָלָה עַל זֶה הַסֵּפֶר הַשֵּׁנִי. וּבָזֶה חִזֵּק אוֹתִי בְּיוֹתֵר לַעֲסֹק בִּזְרִיזוּת וְהִתְאַמְּצוּת לִכְתֹּב כָּל חִדּוּשָׁיו הַקְּדוֹשִׁים וְכֵן הָיָה. עַד שֶׁזָּכִיתִי לְחַבֵּר מֵחִדּוּשָׁיו סֵפֶר הַקָּדוֹשׁ לִקּוּטֵי מוֹהֲרַ"ן תִּנְיָנָא. כִּי מִיּוֹם שֶׁבָּא מִלֶּמְבֶּרְגְּ הֻכְרַחְתִּי לְהִתְיַגֵּעַ בְּכַמָּה יְגִיעוֹת לִכְתֹּב בְּעַצְמִי כָּל חִדּוּשָׁיו. כִּי מִקֹּדֶם שֶׁהָיָה בְּלֶמְבֶּרְגְּ הָיוּ כַּמָּה חִדּוּשִׁים שֶׁכְּתָבָם בְּעַצְמוֹ וְגַם כָּל הַתּוֹרוֹת כְּתַבְתִּים לְפָנָיו כַּנַּ"ל. אֲבָל אַחַר שֶׁבָּא מִלֶּמְבֶּרְגְּ לֹא כָּתַב בְּעַצְמוֹ דָּבָר וְלֹא כָּתַבְתִּי לְפָנָיו כְּלָל, רַק הָיָה לִי כַּמָּה יְגִיעוֹת קֹדֶם שֶׁכָּתַבְתִּי תּוֹרוֹתָיו שֶׁלֹּא בְּפָנָיו. וּבִפְרָט הַתּוֹרוֹת הָאֲרֻכּוֹת שֶׁאָמַר בִּזְמַנִּים הַקְּבוּעִים לְקִבּוּץ, כְּמוֹ בְּרֹאשׁ הַשָּׁנָה וְשַׁבַּת חֲנֻכָּה וְשָׁבוּעוֹת שֶׁנֶּאֱמְרוּ בַּאֲרִיכוּת נִפְלָא בְּהֶמְשֵׁךְ גָּדוֹל מְאֹד. וְהַשֵּׁם יִתְבָּרַךְ עֲזָרַנִי שֶׁהֵעַזְתִּי פָּנַי נֶגְדּוֹ וְהִטְרַחְתִּיו שֶׁיַּחֲזֹר עִמִּי רֹב הֶמְשֵׁךְ הַדְּבָרִים מֵהַתּוֹרוֹת אַחַר שֶׁאֲמָרָם בָּרַבִּים. וְאַחַר כָּךְ כְּתַבְתִּים שֶׁלֹּא בְּפָנָיו וְאַחַר כָּךְ הֲבֵאתִים לְפָנָיו וְהֶרְאֵיתִים לוֹ וְהוּטְבוּ בְּעֵינָיו בְּעֶזְרַת הַשֵּׁם.
וְכָל מַה שֶּׁעָבְרוּ מְנִיעוֹת קֹדֶם שֶׁכָּתַבְתִּי כָּל תּוֹרָה וְתוֹרָה אִי אֶפְשָׁר לְסַפֵּר. בָּרוּךְ הַנּוֹתֵן לַיָּעֵף כֹּחַ שֶׁעֲזָרַנִי בִּדְרָכָיו הַנִּפְלָאִים לִכְתֹּב עַל הַסֵּפֶר תּוֹרוֹת כָּאֵלֶּה. בָּרוּךְ הַמֵּקִים מֵעָפָר דָּל לִזְכּוֹת לְקַבֵּץ וְלִכְתֹּב דְּבָרִים נוֹרָאִים כָּאֵלֶּה דְּבָרִים שֶׁכִּסָּה עַתִּיק יוֹמִין, לְזַכּוֹת בָּהֶם אֶת הָרַבִּים לְדוֹרֵי דוֹרוֹת. בָּרוּךְ הוּא וּמְבֹרָךְ שְׁמוֹ תָּמִיד לְעוֹלָם וָעֶד.
<h2>ל</h2>
קֹדֶם רֹאשׁ הַשָּׁנָה נָתַן לְאַנְשֵׁי שְׁלוֹמֵנוּ לְהַעְתִּיק כַּמָּה נְיָרוֹת מִכְּתִיבַת יָדוֹ הַקְּדוֹשָׁה שֶׁהָיָה כָּתוּב בָּהֶם הַדְּבָרִים שֶׁל הָאָלֶף־בֵּית הַשֵּׁנִי, וְאֶצְלוֹ זִכְרוֹנוֹ לִבְרָכָה לֹא הָיוּ הַדְּבָרִים כְּתוּבִים בְּסֵדֶר הָאָלֶף־בֵּית, רַק כָּל דָּבָר שֶׁהִשִּׂיג בַּמָּקוֹם שֶׁהִשִּׂיגוֹ כְּתָבוֹ זֶה אֵצֶל זֶה. אַךְ צִוָּה עָלֵינוּ לְסַדְּרָם עַל־פִּי אָלֶף־בֵּית. וְאֵלּוּ הַכְּתָבִים לֹא מָסַר בִּתְחִלָּה לְיָדִי כְּדַרְכּוֹ תָּמִיד כִּי לֹא הָיִיתִי בְּאוֹתוֹ הַיּוֹם אֶצְלוֹ וּנְתָנָם לַאֲנָשִׁים אֲחֵרִים מֵאַנְשֵׁי־שְׁלוֹמֵנוּ וַאֲנִי קִבַּלְתִּי מֵהֶם. וְאַחַר אֵיזֶה זְמַן הוֹסִיף וְנָתַן לִי עוֹד כְּתָבִים מִכְּתַב יָדוֹ הַקְּדוֹשָׁה הַשַּׁיָּכִים לְהָאָלֶף־בֵּית הַשֵּׁנִי, וְהֶעְתַּקְתִּים גַּם כֵּן וְסִדַּרְתִּים עַל סֵדֶר הָאָלֶף־בֵּית וְצֵרַפְתִּים יַחַד. וְשִׁבַּח מְאֹד אֶת הָאָלֶף־בֵּית הַשֵּׁנִי וְאָמַר שֶׁכָּל דָּבָר וְדָבָר מֵהֶם הֵם הַשָּׂגוֹת גְּבוֹהוֹת מְאֹד מְאֹד. וּמְעַט מְבֹאָר מִזֶּה בְּמָקוֹם אַחֵר (חַיֵּי מוֹהֲרַ"ן תקפ"ד):
<h2>לא</h2>
בִּשְׁנַת תקס"ח הַנַּ"ל בְּסוֹפוֹ אַחַר שֶׁבָּא מִלֶּמְבֶּרְגְּ לְפֹה הֵבִיא לוֹ אִישׁ אֶחָד כִּסֵּא נִפְלָאָה שֶׁעֲשָׂאָהּ בְּעַצְמוֹ בְּיֹפִי וְאָמָּנוּת גָּדוֹל. וְאָז בְּסָמוּךְ אַחַר כָּךְ סִפֵּר הַמַּרְאָה הַנּוֹרָאָה שֶׁרָאָה שֶׁהֵבִיאוּ לוֹ כִּסֵּא וְהָיָה אֵשׁ סְבִיבָהּ וְכוּ' (וְנִכְתְּבָה בְּמָקוֹם אַחֵר (חַיֵּי מוֹהֲרַ"ן פ"ד)) וַאֲנִי לֹא זָכִיתִי לִהְיוֹת אֶצְלוֹ בְּשָׁעָה שֶׁסִּפֵּר זֹאת הַמַּעֲשֶׂה וְלֹא שְׁמַעְתִּיהָ מִפִּיו הַקָּדוֹשׁ רַק מִפִּי חֲבֵרִי. אַחַר כָּךְ בְּרֹאשׁ הַשָּׁנָה שְׁנַת תקס"ט אָמַר הַתּוֹרָה תִּקְעוּ הָרִאשׁוֹנָה הַנִּדְפֶּסֶת בִּתְחִלַּת הַסֵּפֶר לִקּוּטֵי תִנְיָנָא, וְזֹאת הַתּוֹרָה הִיא כְּמוֹ פֵּרוּשׁ עַל הַמַּעֲשֶׂה הַנּוֹרָאָה שֶׁל הַכִּסֵּא הַנַּ"ל, וְהַדְּבָרִים עַתִּיקִים נִפְלָאִים וְנוֹרָאִים מְאֹד אֵיךְ שֶׁמִּתְקַבְּצִין וּמִתְחַבְּרִין עִנְיְנֵי הַמַּעֲשֶׂה הַנַּ"ל עִם הַתּוֹרָה הַנַּ"ל וְאֵין לְהַאֲרִיךְ בָּזֶה כָּאן.
<h2>לב</h2>
וְהִנֵּה בְּרֹאשׁ הַשָּׁנָה זֶה לֹא הָיָה שׁוּם דֶּרֶךְ הַטֶּבַע שֶׁיֹּאמַר תּוֹרָה בָּרַבִּים, בִּפְרָט לִפְנֵי אֲנָשִׁים הַרְבֵּה כָּאֵלֶּה שֶׁהָיָה כַּמָּה מֵאוֹת אוֹרְחִים חוּץ בְּנֵי הָעִיר, וְהוּא הָיָה חָלוּשׁ מְאֹד מְאֹד. וְאַף עַל פִּי כֵן הָיָה הַשֵּׁם יִתְבָּרַךְ בְּעֶזְרֵנוּ וְגָמַר כָּל הַתּוֹרָה בָּרַבִּים בַּאֲרִיכוּת נִפְלָאָה, כְּדַרְכּוֹ הַנּוֹרָא, אַשְׁרֵי אֹזֶן הַשּׁוֹמְעָהּ. וְאַחַר כָּךְ לֹא הָיָה בְּאֶפְשָׁרִי לְהַטְרִיחוֹ שֶׁאֶכְתְּבֶנָּה בְּפָנָיו כִּי הָיָה עָלָיו לְטֹרַח גָּדוֹל וְהוּא הָיָה חָלוּשׁ מְאֹד. וְהַשֵּׁם יִתְבָּרַךְ עֲזָרַנִי בִּדְרָכָיו הַנִּפְלָאִים שֶׁיָּגַעְתִּי בְּכַמָּה יְגִיעוֹת עַד שֶׁכָּתַבְתִּי אוֹתָהּ וְהֶרְאִיתִיהָ לְפָנָיו וְהוּטְבָה בְּעֵינָיו בְּעֶזְרַת הַשֵּׁם יִתְבָּרַךְ.
<h2>לג</h2>
אַחַר רֹאשׁ הַשָּׁנָה הַנַּ"ל שָׁלַח אֶת אָחִיו הָרַב רַבִּי יְחִיאֵל זִכְרוֹנוֹ לִבְרָכָה לְמֶזִ'יבּוּז' שֶׁיֵּלֵךְ עַל צִיּוּן קִבְרוֹ הַקָּדוֹשׁ שֶׁל הַבַּעַל שֵׁם טוֹב זֵכֶר צַדִּיק לִבְרָכָה, וִיבַקֵּשׁ עָלָיו רַחֲמִים שֶׁיִּתֵּן לוֹ הַשֵּׁם יִתְבָּרַךְ רְפוּאָה שְׁלֵמָה לְמַחֲלָתוֹ הַכְּבֵדָה רַחֲמָנָא לִצְלַן. וְהִפְצִיר חֲבֵרִי רַבִּי נַפְתָּלִי אֶת רַבִּי יְחִיאֵל הַנַּ"ל שֶׁיְּקַבֵּל אוֹתוֹ גַּם כֵּן לִקְהִלַּת קֹדֶשׁ מֶזִ'יבּוּז' כִּי הָיָה חָפֵץ גַּם כֵּן לִהְיוֹת עַל קֶבֶר הַבַּעַל שֵׁם טוֹב זִכְרוֹנוֹ לִבְרָכָה, וּמִלֵּא רְצוֹנוֹ וְהִבְטִיחוֹ לְקַבְּלוֹ עִמּוֹ. אַחַר כָּךְ נוֹדַע לִי הַדָּבָר וְהִפְצַרְתִּי גַּם כֵּן הַרְבֵּה אֶת רַבִּי יְחִיאֵל עַד שֶׁנִּתְרַצָּה עִמִּי גַּם כֵּן לְקַבֵּל אוֹתִי לְשָׁם.
וְנָסַעְנוּ שְׁנֵינוּ עִם רַבִּי יְחִיאֵל הַנַּ"ל לִקְהִלַּת קֹדֶשׁ מֶזִ'יבּוּז' בֵּין כֶּסֶה לְעָשׂוֹר וְהָיִינוּ שָׁם בְּיוֹם הַכִּפּוּרִים. וְקֹדֶם יוֹם הַכִּפּוּרִים הָיִינוּ עַל קֶבֶר הַבַּעַל שֵׁם טוֹב זֵכֶר צַדִּיק וְקָדוֹשׁ לִבְרָכָה. וְאָז הֶרְאֵינוּ שָׁם אֶת סִפְרוֹ לִקּוּטֵי מוֹהֲרַ"ן שֶׁנִּדְפַּס מֵחָדָשׁ לִפְנֵי אֵיזֶה אֲנָשִׁים מֻפְלָגִים וְהוּטַב בְּעֵינֵיהֶם מְאֹד מְאֹד בְּלִי שִׁעוּר. וְאַחַר יוֹם הַכִּפּוּרִים חָזַרְנוּ מִשָּׁם וּמִדֵּי עָבְרֵנוּ בִּקְהִלַּת־קֹדֶשׁ נֶעמִירוֹב נִתְעַכַּבְתִּי בְּנֶעמִירוֹב בְּבֵיתִי עַל חַג הַסֻּכּוֹת וְהֵם נָסְעוּ לְכָאן לִקְהִלַּת קֹדֶשׁ בְּרֶסְלַב. וְאַחַר יָמִים הָרִאשׁוֹנִים בְּמוֹצָאֵי שַׁבָּת מִיָּד נָסַעְתִּי לִבְּרֶסְלַב וְהָיִיתִי בְּכָאן עַד אַחַר שִׂמְחַת תּוֹרָה:
<h2>לד</h2>
בִּשְׁנַת תקס"ט בֵּין פֶּסַח לַעֲצֶרֶת הֵכִין אֶת עַצְמוֹ רַבֵּנוּ זִכְרוֹנוֹ לִבְרָכָה לִנְסֹעַ עוֹד הַפַּעַם לִקְהִלַּת קֹדֶשׁ לֶמְבֶּרְגְּ וּכְבָר הֵכִינוּ הַכֹּל לְצֹרֶךְ הַנְּסִיעָה וְהִנִּיחוּ הַחֲפָצִים הַצְּרִיכִין לַדֶּרֶךְ לְתוֹךְ הַשַּׂקִּים כְּדֶרֶךְ הַנּוֹסְעִים וְהָיָה מוּכָן לִנְסֹעַ מִיָּד. וְנוֹדַע הַדָּבָר לָנוּ בִּקְהִלַּת־קֹדֶשׁ נֶעמִירוֹב שֶׁרַבֵּנוּ זִכְרוֹנוֹ לִבְרָכָה יִסַּע מִיָּד לְלֶמְבֶּרְגְּ וְתֵכֶף זֵרַזְנוּ עַצְמֵנוּ וְרַצְנוּ לְכָאן בְּחִפָּזוֹן גָּדוֹל. אַךְ בְּבוֹאֵנוּ לְכָאן כְּבָר נִמְלַךְ רַבֵּנוּ זִכְרוֹנוֹ לִבְרָכָה מִנְּסִיעָתוֹ וְלֹא רָצָה לִנְסֹעַ עוֹד וּבְבוֹאֵנוּ לְכָאן מָצָאנוּ עֲדַיִן מֻנָּחִים כָּל הַשַּׂקִּים עִם הַחֲפָצִים בְּתוֹכָם לִנְסֹעַ מִיָּד כַּנַּ"ל אַךְ טֶרֶם בּוֹאֵנוּ לְכָאן נִמְלַךְ מִנְּסִיעָתוֹ כַּנַּ"ל. וְהֵבִינוּ מִדְּבָרָיו הַקְּדוֹשִׁים שֶׁהָיָה בָּזֶה עִנְיָן גָּדוֹל וְסוֹדוֹת נִסְתָּרִים מַה שֶּׁבִּתְחִלָּה חָפֵץ לִנְסֹעַ וְאַחַר כָּךְ נִמְלַךְ, וּפַעַם אַחַת אָמַר שֶׁגַּם זֶה מִצַּד גִּלְגּוּלֵי הַנְּשָׁמוֹת מַה שֶּׁאֶחָד חָפֵץ וּמֵכִין אֶת עַצְמוֹ לִנְסֹעַ, וְאַחַר כָּךְ נִמְלַךְ כַּנִּדְפָּס בִּמְקוֹמוֹ (שִׂיחוֹת הָרַ"ן קצ"ה) עַיֵּן שָׁם:
<h2>לה</h2>
אַחַר כָּךְ הִגִּיעַ שָׁבוּעוֹת וְאָז חָזְרוּ וְנִתְגַּלְגְּלוּ עָלַי מֵחָדָשׁ מְנִיעוֹת עֲצוּמוֹת מְאֹד מְאֹד מִלִּהְיוֹת עַל שָׁבוּעוֹת. וְכָל עִקַּר הַבִּלְבּוּל דַעַת שֶׁלִּי הָיָה שֶׁהֵסִיתוּ אוֹתִי, שֶׁאֶשְׁאַל אֶת פִּי רַבֵּנוּ זִכְרוֹנוֹ לִבְרָכָה בְּעַצְמוֹ אִם לִהְיוֹת אֶצְלוֹ עַל שָׁבוּעוֹת וְלִבְלִי לְהִסְתַּכֵּל עַל מְנִיעוֹת כָּאֵלֶּה, אִם לָאו. וְאִם הָיִיתִי שׁוֹאֵל אוֹתוֹ בְּוַדַּאי לֹא הָיָה מַנִּיחַ אוֹתִי לִהְיוֹת אֶצְלוֹ עַל שָׁבוּעוֹת בְּשׁוּם אֹפֶן. כִּי כֵּן הָיָה דַּרְכּוֹ זִכְרוֹנוֹ לִבְרָכָה שֶׁאַף עַל פִּי שֶׁהָיָה חָפֵץ שֶׁיְּשַׁבֵּר הָאָדָם כָּל הַמְּנִיעוֹת שֶׁבָּעוֹלָם וְלָבוֹא אֶצְלוֹ, אַף עַל פִּי כֵן כְּשֶׁשָּׁאֲלוּ אוֹתוֹ עַל דָּבָר שֶׁהָיוּ צְרִיכִין מְסִירַת נֶפֶשׁ לָזֶה לִהְיוֹת אֶצְלוֹ וּלְשַׁבֵּר מְנִיעוֹת גְּדוֹלוֹת, הָיָה מַדְחֶה אֶת הָאָדָם וְאָמַר לוֹ שֶׁלֹּא יִהְיֶה אֶצְלוֹ, וְהִזְהִיר אוֹתוֹ שֶׁלֹּא יִמְסֹר נַפְשׁוֹ כָּל כָּךְ בִּשְׁבִיל לִהְיוֹת אֶצְלוֹ. וְאָמַר שֶׁיֵּשׁ לוֹ כַּמָּה טְעָמִים עַל זֶה. וּמֵחֲמַת זֶה נִדְחוּ כַּמָּה בְּנֵי־אָדָם מִלִּהְיוֹת אֶצְלוֹ בְּרֹאשׁ הַשָּׁנָה וּבָעִתִּים הַקְּבוּעִים, כִּי תֵּכֶף כְּשֶׁשָּׁאֲלוּ אוֹתוֹ הִזְהִירָם שֶׁלֹּא יִמְסְרוּ נַפְשָׁם לִהְיוֹת אֶצְלוֹ. כִּי בַּדֶּרֶךְ שֶׁאָדָם רוֹצֶה לֵילֵךְ מוֹלִיכִין אוֹתוֹ, וְעוֹד הָיוּ לוֹ טְעָמִים הַרְבֵּה עַל זֶה וַאֲנִי יָדַעְתִּי כָּל זֹאת מִכְּבָר.
אֲבָל אָז קֹדֶם שָׁבוּעוֹת הַנַּ"ל הִתְגַּבְּרוּ כְּנֶגְדִּי הַמְּנִיעוֹת בְּהִתְגַּבְּרוּת וּבְהִתְפַּשְּׁטוּת חָזָק כָּל כָּךְ עַד שֶׁעָלָה עַל דַּעְתִּי לִשְׁאֹל אוֹתוֹ זִכְרוֹנוֹ לִבְרָכָה בְּעַצְמוֹ מַה לַּעֲשׂוֹת, וְאָז הָיָה הוּא בְּעַצְמוֹ בְּוַדַּאי מוֹנֵעַ אוֹתִי מְאֹד מִלִּהְיוֹת אֶצְלוֹ כַּנַּ"ל. אֲבָל הַשֵּׁם יִתְבָּרַךְ חִזֵּק לְבָבִי וְגַם חֲבֵרִי רַבִּי נַפְתָּלִי חִזֵּק אוֹתִי הַרְבֵּה וְנִזְהַרְתִּי מְאֹד מְאֹד מִלְּדַבֵּר עִם רַבֵּנוּ זִכְרוֹנוֹ לִבְרָכָה כְּלָל מִזֶּה. וְהָיָה בְּדַעְתִּי לִבְלִי לִנְסֹעַ לְכָאן עַד סָמוּךְ לְשָׁבוּעוֹת מְאֹד כִּי אוּלַי יִוָּדַע לְרַבֵּנוּ זִכְרוֹנוֹ לִבְרָכָה מִמֵּילָא שֶׁלֹּא עַל יָדִי, וְיָכוֹל לִהְיוֹת גַּם כֵּן שֶׁיַּחֲזִיר אוֹתִי לְבֵיתִי כַּאֲשֶׁר אֵרַע לִי בַּשָּׁנָה הָרִאשׁוֹנָה שֶׁנִּתְקָרַבְתִּי אֵלָיו, שֶׁמֵּעֹצֶם הַמְּנִיעוֹת שֶׁהָיוּ כְּנֶגְדִּי הֶחֱזִיר אוֹתִי עַל שָׁבוּעוֹת לְבֵיתִי וְאָמַר לְעִנְיָן זֶה מוּטָב שֶׁיִּתְחַלֵּל שַׁבָּת אַחַת וְכוּ'. עַל כֵּן הָיָה בְּדַעְתִּי לִבְלִי לָבוֹא לְפָנָיו עַד סָמוּךְ לְשָׁבוּעוֹת מְאֹד, כְּדֵי שֶׁלֹּא יִהְיֶה פְּנַאי עוֹד לְהָשִׁיב אוֹתִי לְבֵיתִי. אַךְ גַּם בְּבֵיתִי לֹא יָכֹלְתִּי לִהְיוֹת מֵעֹצֶם הַמְּנִיעוֹת שֶׁהָיוּ לִי אָז, וְהָיוּ לִי יִסּוּרִים רַבִּים מִכָּל בְּנֵי בֵיתִי וּמִכָּל בֵּית אָבִי וּמִכָּל בְּנֵי הָעִיר. וְהֻכְרַחְתִּי לִנְסֹעַ אֵיזֶה יָמִים קֹדֶם שָׁבוּעוֹת לְכָאן לְרַבֵּנוּ זִכְרוֹנוֹ לִבְרָכָה אַךְ נִזְהַרְתִּי מְאֹד מְאֹד שֶׁלֹּא יִתְוַדַּע הַדָּבָר לְרַבֵּנוּ זִכְרוֹנוֹ לִבְרָכָה.
וְאָז חָל שָׁבוּעוֹת בְּיוֹם רִאשׁוֹן, וּבְעֶרֶב שַׁבַּת קֹדֶשׁ שֶׁלִּפְנֵי שָׁבוּעוֹת סָמוּךְ לָעֶרֶב נוֹדַע הַדָּבָר לְרַבֵּנוּ זִכְרוֹנוֹ לִבְרָכָה מִפִּי אֲחֵרִים שֶׁיֵּשׁ לִי עַתָּה מְנִיעוֹת וְיִסּוּרִים כָּאֵלֶּה. וּכְשֶׁהִגִּיעַ סָמוּךְ לִפְנוֹת הַיּוֹם נִכְנַסְתִּי אֵלָיו זִכְרוֹנוֹ לִבְרָכָה כִּי יָדַעְתִּי שֶׁעַתָּה אִי אֶפְשָׁר שֶׁיַּחֲזִיר אוֹתִי לְבֵיתִי כִּי כְּבָר פָּנָה הַיּוֹם. וְהִתְחִיל הוּא זִכְרוֹנוֹ לִבְרָכָה לְדַבֵּר עִמִּי בְּצַחוּת לְשׁוֹנוֹ הַקָּדוֹשׁ וְאָמַר לִי: לֹא יָדַעְתִּי כְּלָל שֶׁיֵּשׁ לְךָ עַתָּה מְנִיעוֹת כָּאֵלֶּה. אִלּוּ הָיִיתִי יוֹדֵעַ בְּוַדַּאי הָיִיתָ מֻכְרָח לַחֲזֹר לְבֵיתְךָ וְלֹא הָיָה מוֹעִיל שׁוּם דָּבָר רַק הָיִיתָ מֻכְרָח לָשׁוּב לְבֵיתְךָ. אַךְ עַתָּה שֶׁכְּבָר אַתָּה בְּכָאן, סוֹף כָּל סוֹף כְּשֶׁנִּפְטָרִין מִכָּל מַה שֶּׁעוֹבֵר עַל הָאָדָם אֲזַי בְּוַדַּאי עִנְיָן זֶה טוֹב יוֹתֵר מִן הַכֹּל. (וְאָמַר בִּלְשׁוֹן אַשְׁכְּנַז בְּזֶה הַלָּשׁוֹן: אַז מֶע קוּמְט אַלְדִינְג אִיבֶּער אִיז דָאס פָארְט בֶּעסֶער).
וְזָכִיתִי לִהְיוֹת אֶצְלוֹ עַל שָׁבוּעוֹת וְשָׁמַעְתִּי הַתּוֹרָה הַנּוֹרָאָה וְאֶת הָעוֹרְבִים צִוִּיתִי (לִקּוּטֵי תִּנְיָנָא ד'), וְכָתַבְתִּי אוֹתָהּ בְּעֶזְרַת הַשֵּׁם יִתְבָּרַךְ. וּבְעִנְיָן זֶה יֵשׁ הַרְבֵּה לְסַפֵּר אֵיךְ הָיָה מִתְנַהֵג עִם אֲנָשָׁיו בְּעִנְיָנִים כָּאֵלֶּה כְּשֶׁהָיוּ שׁוֹאֲלִים אוֹתוֹ עַל עֵסֶק זֶה כַּנַּ"ל שֶׁיֵּשׁ בּוֹ מְסִירַת נֶפֶשׁ שֶׁהָיָה מוֹנֵעַ אֶת הָאָדָם אַף עַל פִּי שֶׁבֶּאֱמֶת הָיָה חָפֵץ מְאֹד שֶׁיִּהְיֶה אֶצְלוֹ. וְאָמַר בְּפֵרוּשׁ כְּשֶׁשּׁוֹאֵל אוֹתִי אֲנִי מֻכְרָח לַהֲשִׁיבוֹ כָּךְ. וְיֵשׁ בְּעִנְיָן זֶה מַעֲשִׂיּוֹת נִפְלָאִים מַה שֶּׁעָבְרוּ עַל כַּמָּה מֵאַנְשֵׁי־שְׁלוֹמֵנוּ בְּעִנְיָנִים הָאֵלֶּה.
<h2>לו</h2>
בְּאוֹתוֹ הַקַּיִץ הַנַּ"ל נִפְטַר אֶצְלִי בְּנִי מֵאִיר זִכְרוֹנוֹ לִבְרָכָה שֶׁנּוֹלַד בְּחֶשְׁוָן תקס"א כַּנַּ"ל, הַמָּקוֹם יְנַחֲמֵנִי בְּתוֹךְ אֲבֵלֵי צִיּוֹן וִירוּשָׁלַיִם.
בַּקַּיִץ הַנַּ"ל שָׁלַח אוֹתִי רַבֵּנוּ זִכְרוֹנוֹ לִבְרָכָה לְבַּרְדִּיטְשׁוֹב לִגְבּוֹת לוֹ חוֹב מִגִּיסוֹ וְנָסַעְתִּי בַּקַּיִץ הַנַּ"ל וְאַחַר כָּךְ בַּחֹרֶף שֶׁלְּאַחֲרָיו עַד חֲמִשָּׁה פְּעָמִים עַד שֶׁגָּבִיתִי הַחוֹב בָּרוּךְ הַשֵּׁם. אֲבָל עוֹד כַּמָּה דְּבָרִים טוֹבִים צָמְחוּ עַל יְדֵי זֶה שֶׁהָלַכְתִּי בִּשְׁלִיחוּתוֹ לְבַּרְדִּיטְשׁוֹב. וְגַם לְעִנְיַן הַדְפָּסַת סִפְרוֹ לִקּוּטֵי מוֹהֲרַ"ן תִּנְיָנָא הָיָה תּוֹעֶלֶת גָּדוֹל מַה שֶּׁהָיִיתִי בִּתְחִלָּה בְּבַּרְדִּיטְשׁוֹב וּקְצָת מִזֶּה יִתְבָּאֵר לְקַמָּן אִם יִרְצֶה הַשֵּׁם.
בַּקַּיִץ הַנַּ"ל נָסְעָה בִּתּוֹ מָרַת מִרְיָם זִכְרוֹנָהּ לִבְרָכָה לְאֶרֶץ יִשְׂרָאֵל. כִּי הָיְתָה כַּלָּתוֹ שֶׁל הַגָּאוֹן מִוָּואלְטְשִׁיסְק. וּבַעְלָהּ מוֹרֵנוּ הָרַב פִּינְחָס זִכְרוֹנוֹ לִבְרָכָה כְּבָר נָסַע עִם אָבִיו הַגָּאוֹן הַנַּ"ל לְאֶרֶץ יִשְׂרָאֵל בְּקַיִץ תקס"ה, וְהִיא נִשְׁאֲרָה כָּאן כִּי לֹא אָבָה רַבֵּנוּ זִכְרוֹנוֹ לִבְרָכָה לְשָׁלְחָהּ לְאֶרֶץ יִשְׂרָאֵל עִם בַּעְלָהּ אָז. וְגַם עַתָּה לֹא רָצָה רַבֵּנוּ זִכְרוֹנוֹ לִבְרָכָה לְשָׁלְחָהּ לְשָׁם וְהָיָה קָרוֹב שֶׁתְּקַבֵּל גֵּט פִּטּוּרִין מִבַּעְלָהּ. אַךְ אַחַר כָּךְ סִבֵּב הַשֵּׁם יִתְבָּרַךְ שֶׁהִיא בְּעַצְמָהּ נִתְרַצְּתָה לִנְסֹעַ לְאֶרֶץ יִשְׂרָאֵל. וְנָסְעָה בְּקַיִץ תקס"ט הַנַּ"ל עִם גִּיסֶיהָ בְּנֵי הָרַב מִוָּואלְטְשִׁיסְק. וְרַבֵּנוּ זִכְרוֹנוֹ לִבְרָכָה לִוָּה אוֹתָהּ בְּעַצְמוֹ עַד רָחוֹק מֵהָעִיר. וְהָלַךְ עַד חוּץ לְהָעִיר רַגְלִי וְלֹא רָצָה לֵישֵׁב עַל הָעֲגָלָה וְאָמַר שֶׁלְּאֶרֶץ יִשְׂרָאֵל צְרִיכִין לָלֶכֶת רַגְלִי. וְכָל בְּנֵי הָעִיר הָלְכוּ עִמּוֹ לְלַוּוֹתָהּ בְּשִׂמְחָה וּמִשְׁתֶּה וְנִשְׁמַע אָז מִפִּיו הַקָּדוֹשׁ דְּבָרִים נִפְלָאִים אַךְ אֲנִי לֹא זָכִיתִי לִהְיוֹת בְּכָל זֶה כִּי הָיִיתִי בִּשְׁלִיחוּתוֹ לְבַּרְדִּיטְשׁוֹב:
<h2>לז</h2>
בִּשְׁנַת תק"ע אָמַר בְּרֹאשׁ הַשָּׁנָה הַתּוֹרָה תִּקְעוּ אֱמוּנָה (לִקּוּטֵי תִּנְיָנָא ה') וְהוּא הֶמְשֵׁךְ גָּדוֹל מְאֹד אֲשֶׁר לֹא נִמְצָא בִּסְפָרָיו תּוֹרָה אֲרֻכָּה כָּזֹאת. וְאָז הָיוּ כַּמָּה מַעֲשִׂיּוֹת, בִּתְחִלָּה דִּבַּרְנוּ עִמּוֹ מֵעִנְיַן הַ"מָּגִנֵּי אֶרֶץ" שֶׁהִזְכִּיר הַמִּתְנַגֵּד שֶׁלּוֹ וְכוּ', גַּם בְּאוֹתוֹ הָרֹאשׁ־הַשָּׁנָה כְּשֶׁהָלַךְ לוֹמַר "תַּשְׁלִיךְ" נֶחֱלַק וְנָפַל הוּא זִכְרוֹנוֹ לִבְרָכָה וְנִשְׁאַר יוֹשֵׁב עַל הָרֶפֶשׁ וְלִכְלֵךְ בִּגְדוֹ וְיָדוֹ וְתֵכֶף הֵבִיאוּ לוֹ בֶּגֶד אַחֵר וּמַיִם וְהֶחֱלִיפוּ בִּגְדוֹ וְרָחֲצוּ יָדוֹ. וְלֹא דִבֵּר עַל זֶה מְאוּמָה וְהָלַךְ וְאָמַר תַּשְׁלִיךְ סָמוּךְ לְבֵית הַכְּנֶסֶת כִּי רָאוּ הַנָּהָר מִשָּׁם כִּי לֹא הָיָה לוֹ כֹּחַ לֵילֵךְ לְהַנָּהָר הַגָּדוֹל כְּדַרְכּוֹ תָּמִיד.
אַחַר כָּךְ אָמַר הַתּוֹרָה תִּקְעוּ הַנַּ"ל, וְשָׁם בְּסוֹף הַתּוֹרָה הַנַּ"ל הִזְכִּיר עַל פָּסוּק וְחָמַלְתִּי עֲלֵיהֶן וְכוּ' שֶׁהָאָדָם צָרִיךְ לְהַשְׁלִיךְ עַצְמוֹ לְתוֹךְ רֶפֶשׁ וָטִיט וְכוּ' בִּשְׁבִיל לַעֲשׂוֹת רְצוֹן הַשֵּׁם יִתְבָּרַךְ וְעַל יְדֵי זֶה זוֹכֶה לְהַשִּׂיג בְּחִינַת צַדִּיק וְטוֹב לוֹ וְכוּ' עַיֵּן שָׁם הָעִנְיָן הַנִּפְלָא וְהַנּוֹרָא הַזֶּה הֵיטֵב, וְתָבִין נִפְלְאוֹת הַשֵּׁם אֵיךְ בְּכָל דָּבָר שֶׁאֵרַע אֶצְלוֹ הָיוּ בּוֹ פִּלְאֵי פְלָאוֹת:
<h2>לח</h2>
וְהִנֵּה בַּשָּׁנָה הַזֹּאת לֹא הָיוּ אֶתְרוֹגִים מְצוּיִים כְּלָל וּכְבָר עָבַר רֹאשׁ הַשָּׁנָה וְיוֹם הַכִּפּוּרִים וּשְׁנַיִם וּשְׁלֹשָׁה יָמִים אַחַר כָּךְ וַעֲדַיִן לֹא הִגִּיעוּ אֶתְרוֹגִים לִמְדִינָתֵנוּ. וּבְלֵיל מוֹצָאֵי שַׁבָּת שֶׁהוּא יוֹם א' לִפְנֵי סֻכּוֹת הִגִּיעוּ אֶתְרוֹגִים לִקְהִלַּת קֹדֶשׁ נֶעמִירוֹב וְהָיָה שָׁם רַעַשׁ גָּדוֹל וְנוֹרָא מְאֹד, כִּי כַּמָּה אֲנָשִׁים הִמְתִּינוּ בְּנֶעמִירוֹב עַל אֶתְרוֹגִים. וְהַשֵּׁם יִתְבָּרַךְ סִבֵּב בְּרַחֲמָיו שֶׁשָּׁלְחוּ אֶתְרוֹגִים גַּם לְפֹה בְּרֶסְלַב. וְרַבִּי נַפְתָּלִי נָסַע עִם הָאִישׁ שֶׁהוֹלִכָם לְפֹה כְּדֵי שֶׁלֹּא יִסַּע עִם הָאֶתְרוֹגִים לְמָקוֹם אַחֵר. וּבָאוּ לְפֹה בְּיוֹם רִאשׁוֹן אֵיזֶה שָׁעוֹת קֹדֶם אוֹר הַיּוֹם וְהֵקִיצוּ אֶת רַבֵּנוּ זִכְרוֹנוֹ לִבְרָכָה וְקָנָה אֶתְרוֹג נָאֶה וְנִפְלָא וְהָיָה לוֹ שִׂמְחָה וְחֶדְוָה גְּדוֹלָה רַבָּה וַעֲצוּמָה בְּלִי שִׁעוּר.
וְאָמַר לְר' נַפְתָּלִי הֲלֹא כְּשֶׁנִּכְנַסְתָּ לְהָעִיר לְפֹה נִתְגַּלָּה אוֹר גָּדוֹל בְּכָל הָעוֹלָמוֹת. כִּי יָדַעְתִּי שֶׁיִּהְיוּ אֶתְרוֹגִים כִּי הָיִיתִי בָּטוּחַ עַל תְּפִלָּתוֹ שֶׁל הַצַּדִּיק הָרַב הַגָּאוֹן מִבַּרְדִּיטְשׁוֹב זֵכֶר צַדִּיק וְקָדוֹשׁ לִבְרָכָה כִּי הֲלֹא הוּא הַפְּאֵר הַקְּהִלָּה שֶׁלָּנוּ (הַיְנוּ שֶׁל כָּל הַמְפֻרְסָמִים). אַךְ שֶׁיַּגִּיעַ גַּם אֶתְרוֹג לְפֹה (וָואס דָא אִיז דִיא פַאבְּרִיק פוּן יוּדֶעשְׁקַייט - שֶׁכָּאן הוּא בֵּית הַיּוֹצֵר שֶׁל יַהֲדוּת) זֶהוּ דָּבָר נִפְלָא.
וְגֹדֶל הַשִּׂמְחָה שֶׁהָיָה לוֹ מִזֶּה וְכָל מַה שֶּׁדִּבֵּר בָּזֶה אִי אֶפְשָׁר לְבָאֵר. וְאָמַר שֶׁשְּׁלֹשָׁה יָמִים לֹא הִרְגִּישׁ כְּלָל הַחוֹלַאַת הַכָּבֵד שֶׁלּוֹ מֵעֹצֶם הַשִּׂמְחָה. וְאָמַר שֶׁהָיוּ צְרִיכִים לִקְרֹא כְּלֵי זֶמֶר מִגֹּדֶל הַשִּׂמְחָה. וְגַם אַחַר סֻכּוֹת כְּשֶׁבָּאתִי לְפָנָיו דִּבֵּר גַּם כֵּן הַרְבֵּה מִזֶּה מֵעִנְיַן הָאֶתְרוֹג וְהִפְלִיג מְאֹד מְאֹד בְּגֹדֶל מַעֲלַת מִצְוַת אֶתְרוֹג וּכְבָר נִכְתָּב מִזֶּה קְצָת בְּמָקוֹם אַחֵר (שִׂיחוֹת הָרַ"ן קכ"ה). כִּי בְּאוֹתוֹ הַשָּׁנָה לֹא בֵּרְכוּ כְּלָל עַל הָאֶתְרוֹג בְּכַמָּה וְכַמָּה עֲיָרוֹת. וּבְכַמָּה עֲיָרוֹת נָתְנוּ הוֹן רַב בְּעַד אֶתְרוֹג שִׁשִּׁים וְשִׁבְעִים אֲדוּמִים. וְהִפְלִיג רַבֵּנוּ זִכְרוֹנוֹ לִבְרָכָה מְאֹד בְּחָכְמַת יִשְׂרָאֵל שֶׁיּוֹדְעִים לְכַוֵּן הָאֱמֶת לְפַזֵּר הוֹן רַב בִּשְׁבִיל מִצְוָה זֹאת דַּיְקָא כִּי הִיא יְקָרָה מְאֹד מְאֹד. וְאָמַר שֶׁטּוֹב שֶׁלֹּא נִתְגַּלּוּ טַעֲמֵי הַמִּצְווֹת וּסְגֻלָּתָן כַּמּוּבָא שָׁם בַּמִּדְרָשׁ, כִּי אִם הָיוּ יוֹדְעִין מַעֲלַת הָאֶתְרוֹג מִי יוֹדֵעַ מֶה הָיוּ עוֹשִׂין בִּשְׁבִיל הָאֶתְרוֹג וְכוּ'.
<h2>לט</h2>
וְתֵכֶף אַחַר סֻכּוֹת נִסְתַּלֵּק הָרַב הַקָּדוֹשׁ מוֹרֵנוּ הָרַב לֵוִי יִצְחָק זֵכֶר צַדִּיק לִבְרָכָה אַב־בֵּית־דִּין דִּקְהִלַּת־קֹדֶשׁ בַּארְדִיטְשׁוֹב. וּמַעֲשֶׂה שֶׁהָיָה כָּךְ הָיָה, בְּקַיִץ תקס"ט נָסַע הָרַב הַצַּדִּיק הַנַּ"ל מִבַּרְדִּיטְשׁוֹב עַל הַמְּדִינָה, וְהִרְחִיק נְדֹד לִמְדִינַת וָלִיחַאי שֶׁקּוֹרִין מָאלְדָאבְיֶע מַה שֶּׁלֹּא הָיָה דַּרְכּוֹ לִנְסֹעַ לְשָׁם. וְסִפְּרוּ זֹאת לִפְנֵי רַבֵּנוּ בַּקַּיִץ הַנַּ"ל וְהָיָה קְצָת לְפֶלֶא נְסִיעָתוֹ זֹאת, בַּיּוֹם שֶׁלְּאַחֲרָיו שָׁאַל רַבֵּנוּ זִכְרוֹנוֹ לִבְרָכָה עַל הַבַּעַל מַגִּיהַּ רַבִּי יַעֲקֹב הֵיכָן הוּא וְאָמַר שֶׁרוֹצֶה לִבְדֹּק תְּפִלָּיו. וְהֵבִינוּ שֶׁיֵּשׁ לוֹ כַּוָּנָה בָּזֶה וְאַחַר כָּךְ בָּא רַבִּי יַעֲקֹב בַּעַל הַמַּגִּיהַּ הַנַּ"ל וּבָדַק תְּפִלָּיו וְהָיוּ כְּשֵׁרִים וְיָפִים מְאֹד מְאֹד, כִּי הָיוּ מִכְּתִיבַת יַד הַסּוֹפֵר הַצַּדִּיק הַמְפֻרְסָם מוֹרֵנוּ אֶפְרַיִם זִכְרוֹנוֹ לִבְרָכָה אֲשֶׁר כְּתָב שֶׁלּוֹ מִתְקַיֵּם בְּיוֹתֵר וְנִרְאֶה כְּחָדָשׁ מַמָּשׁ כַּמְפֻרְסָם. אַחַר כָּךְ עָנָה וְאָמַר רַבֵּנוּ זִכְרוֹנוֹ לִבְרָכָה זֶה הָעִנְיָן שֶׁסִּפְּרוּ אֶתְמוֹל שֶׁהָרַב מִבַּרְדִּיטְשׁוֹב נָסַע לְמָאלְדָאבְיֶע עָבַר עָלַי בְּדַעְתִּי בְּכָל הַלַּיְלָה הַזֹּאת וּמֵחֲמַת זֶה בָּדַקְתִּי הַתְּפִלִּין שֶׁלִּי. וְאָמַר עַל זֶה עִנְיָן נִפְלָא וְנוֹרָא מְאֹד כְּדַרְכּוֹ. וּמִתּוֹךְ כְּלַל דְּבָרָיו הָאֵלּוּ נִשְׁמַע שֶׁקּוֹרֵא לְהָרַב הַנַּ"ל פְּאֵר יִשְׂרָאֵל.
אַחַר כָּךְ כְּשֶׁלֹּא הָיוּ הָאֶתְרוֹגִים וּכְבָר הָיָה הָרַב הַנַּ"ל בְּבֵיתוֹ וְאַחַר כָּךְ כְּשֶׁבָּאוּ אֶתְרוֹגִים אָמַר שֶׁהָיָה בָּטוּחַ עַל הָרַב הַנַּ"ל שֶׁהוּא פְּאֵר הַקְּהִלָּה שֶׁלָּנוּ וְכוּ' כַּנַּ"ל. וּבֵין יוֹם הַכִּפּוּרִים לְסֻכּוֹת דִּבֵּר רַבֵּנוּ זִכְרוֹנוֹ לִבְרָכָה הַרְבֵּה מֵאֶתְרוֹגִים וְהָיָה מְצַפֶּה וּמְחַכֶּה מְאֹד לְהַשֵּׁם יִתְבָּרַךְ שֶׁיַּעֲשֶׂה נִסִּים שֶׁיָּבִיאוּ אֶתְרוֹגִים וְעָשָׂה בָּזֶה מַה שֶּׁעָשָׂה. וְאָמַר אָז הַתּוֹרָה (שִׂיחוֹת הָרַ"ן פ"ז) מֵעִנְיַן אֶתְרוֹג שֶׁכְּפִי הַיָּמִים הַנּוֹרָאִים שֶׁלָּנוּ רָאוּי שֶׁיִּהְיֶה לָנוּ אֶתְרוֹג יָפֶה, מֵעִנְיַן וְהִנֵּה נַעַר בֹּכֶה וַתַּחְמֹל עָלָיו וְכוּ' כַּנִּדְפָּס אֵצֶל הַסִּפּוּרֵי מַעֲשִׂיּוֹת עַיֵּן שָׁם. גַּם אָמַר אָז, בֵּין יוֹם הַכִּפּוּרִים־לְסֻכּוֹת, הַתּוֹרָה הַמַּתְחֶלֶת: הַצַּדִּיק מֻכְרָח לַעֲשׂוֹת תְּשׁוּבָה בְּעַד יִשְׂרָאֵל וְכוּ' כַּנִּדְפָּס בְּלִקּוּטֵי תִנְיָנָא בְּסִימָן ס"ו, וּמְבֹאָר שָׁם הָעִנְיָן מַה שֶּׁקּוֹרִין מָחֳרַת יוֹם הַכִּפּוּרִים שֵׁם ה' עַיֵּן שָׁם.
וַאֲנִי לֹא הָיִיתִי אָז אֶצְלוֹ בֵּין יוֹם כִּפּוּר לְסֻכּוֹת כְּשֶׁגִּלָּה עִנְיָנִים אֵלּוּ וְתֵכֶף אַחַר שִׂמְחַת תּוֹרָה שֶׁהָיָה בְּיוֹם שְׁלִישִׁי בָּאתִי אֵלָיו בְּיוֹם אִסְרוּ חַג דְּהַיְנוּ בְּיוֹם רְבִיעִי פָּרָשַׁת בְּרֵאשִׁית וְתֵכֶף שָׁמַעְתִּי מֵחֲבֵרַי עִנְיָנִים הַנַּ"ל וּכְתַבְתִּים עַל הַסֵּפֶר, וּבַלַּיְלָה שֶׁלְּאַחֲרָיו דְּהַיְנוּ בַּלַּיְלָה הַשַּׁיָּךְ לְיוֹם חֲמִישִׁי הֵבֵאתִי לְפָנָיו כְּתִיבַת הַתּוֹרָה הַנַּ"ל כְּדַרְכִּי תָּמִיד לְהַרְאוֹת לוֹ כָּל מַה שֶּׁאֲנִי כּוֹתֵב מִתּוֹרָתוֹ. וְלָקַח הַכְּתָב וְעִיֵּן בּוֹ וְיָשַׁב עָלָיו וְהִבִּיט בּוֹ הֵיטֵב, וְהִכַּרְתִּי בּוֹ אֵיזֶה שִׁנּוּי כִּי יָשַׁב כְּמוֹ טָרוּד בְּצַעַר גָּדוֹל, וְעֵינָיו הָיוּ מְלֵאִים דְּמָעוֹת קְדוֹשִׁים וְלֹא גִּלָּה כְּלָל דָּבָר מִצַּעֲרוֹ גַּם לֹא דִּבֵּר עִמִּי רַק יָשַׁב בִּשְׁתִיקָה כַּנַּ"ל.
אַחַר כָּךְ בְּלֵיל שַׁבַּת קֹדֶשׁ שֶׁהוּא פָּרָשַׁת בְּרֵאשִׁית נִכְנַס הָרַב דְּפֹה אֶצְלוֹ בִּשְׁעַת הַסְּעֻדָּה כְּדַרְכּוֹ תָּמִיד, עָנָה וְאָמַר לוֹ רַבֵּנוּ זִכְרוֹנוֹ לִבְרָכָה דִּבְרֵי צַחוּת כִּי אָז יָרְדוּ גְּשָׁמִים וּבֵית הָרַב לֹא הָיָה מְקֹרֶה הֵיטֵב וּמִן הַסְּתָם יָרְדוּ הַגְּשָׁמִים לְבֵיתוֹ כְּמוֹ לְתוֹךְ הַסֻּכָּה, וְאָמַר אָז רַבֵּנוּ זִכְרוֹנוֹ לִבְרָכָה דִּבְרֵי צַחוּת שֶׁבֵּיתוֹ כְּמוֹ סֻכָּה וְכוּ'. וְאַחַר כָּךְ עָנָה וְאָמַר בִּשְׁבִיל שֶׁאֵין בַּעַל־הַבַּיִת דְּהַיְנוּ שֶׁאֵין הָרַב מַשְׁגִּיחַ הֵיטֵב כְּמוֹ בַּעַל הַבַּיִת וְכוּ'. אַחַר כָּךְ דִּבֵּר עִם הָעוֹלָם עַל הַשֻּׁלְחָן שִׂיחוֹת אֲחֵרִים. אַחַר כָּךְ עָנָה וְאָמַר אֶצְלִי אֵין לָכֶם כְּלוּם כִּי אֵצֶל צַדִּיקִים אֲחֵרִים מַרְגִּישִׁין עַתָּה שֶׁהוּא שַׁבַּת בְּרֵאשִׁית, וְאֶצְלִי אֵין רוֹאִים כְּלוּם. עָנִיתִי אֲנִי וְאָמַרְתִּי לְפָנָיו, עַתָּה הוּא דֶּרֶךְ הַצַּדִּיקִים לוֹמַר עַל חִבּוּר הַתְחָלַת הַתּוֹרָה בְּסוֹפָהּ דְּהַיְנוּ לְחַבֵּר בְּרֵאשִׁית עִם לְעֵינֵי כָּל יִשְׂרָאֵל.
עָנָה וְאָמַר בְּדֶרֶךְ צְחוֹק קְצָת גַּם אֲנִי אֹמַר עַל זֶה, וְתֵכֶף חָזַר לַאֲחוֹרָיו וְאָמַר לֹא אוּכַל, וְחָזַר וְאָמַר אַף עַל פִּי כֵן אֹמַר, וְחָזַר שׁוּב לַאֲחוֹרָיו וְאָמַר אֲבָל לֹא אוּכַל, וְכֵן חָזַר כָּךְ כַּמָּה פְּעָמִים שֶׁאָמַר אַף עַל פִּי כֵן אֹמַר וְשׁוּב חָזַר לַאֲחוֹרָיו. אַחַר כָּךְ אָמַר וִיהִי מָה אֲנִי אֹמַר. וְתֵכֶף שָׁאַל בַּמֶּה דִּבַּרְנוּ עַתָּה. עָנִיתִי אֲנִי וְאָמַרְתִּי לוֹ אֵיזֶה מֵהַשִּׂיחוֹת שֶׁסִּפַּרְנוּ עִמּוֹ אָז. עָנָה וְאָמַר לֹא לְזֶה הַדִּבּוּר כִּוַּנְתִּי, וְאָמַר בְּעַצְמוֹ הֲלֹא דִּבַּרְנוּ מִקֹּדֶם מֵעִנְיַן שֶׁאֵינוֹ נִמְצָא בַּעַל הַבַּיִת וְכוּ' כַּנַּ"ל, וְתֵכֶף יָשַׁב בִּשְׁתִיקָה וְנִתְלַהֵב מְאֹד, וְהִתְחִיל לְהוֹצִיא מִפִּיו גַּחֲלֵי אֵשׁ כִּי כָּל דְּבָרָיו הָיוּ כְּגַחֲלֵי אֵשׁ, וְעָנָה וְאָמַר כָּל הַתּוֹרָה עַל בְּרֵאשִׁית לְעֵינֵי כָּל יִשְׂרָאֵל הַנִּדְפֶּסֶת בְּלִקּוּטֵי תִנְיָנָא בְּסִימָן ס"ז עַיֵּן שָׁם. וְשָׁם דִּבֵּר מֵעִנְיַן הַעֲלָמַת הַפְּאֵר מַה שֶּׁנִּתְעַלֵּם הַצַּדִּיק שֶׁהוּא הַפְּאֵר וְהַחֵן שֶׁהוּא הַבַּעַל הַבַּיִת שֶׁל הָעוֹלָם, וְאָמַר הַתּוֹרָה בְּיִרְאָה גְּדוֹלָה כְּדַרְכּוֹ וְעֵינָיו הָיוּ מְלֵאִים דְּמָעוֹת וְשׁוּם אָדָם לֹא יָדַע מַה שֶּׁמְּרֻמָּז בְּתוֹרָתוֹ מֵעִנְיַן הִסְתַּלְּקוּת הַצַּדִּיק הַנַּ"ל.
בְּיוֹם רִאשׁוֹן אַחַר שַׁבָּת שָׁמַעְנוּ הַשְּׁמוּעָה שֶׁנִּסְתַּלֵּק הָרַב הַצַּדִּיק מִבַּרְדִּיטְשׁוֹב וְלֹא רָצִינוּ לְהַאֲמִין. אַחַר כָּךְ בַּלַּיִל הַשַּׁיָּךְ לְיוֹם שֵׁנִי הֵבֵאתִי לְפָנָיו זִכְרוֹנוֹ לִבְרָכָה הַתּוֹרָה בְּרֵאשִׁית הַנַּ"ל שֶׁכְּבָר כְּתַבְתִּיהָ בְּיוֹם רִאשׁוֹן. וְעִיֵּן וְהִבִּיט בָּהּ הֵיטֵב וְגַם אָז יָשַׁב מִשְׁתּוֹמֵם בְּצַעֲרוֹ וְהֵבַנְתִּי כִּי דָּבָר הוּא. וְאַחַר כָּךְ עָנָה וְאָמַר הַתּוֹרָה שֶׁלִּי גָּבוֹהַּ מְאֹד וְהִיא כֻּלָּהּ רוּחַ־הַקֹּדֶשׁ וִיכוֹלִין לֵידַע מִמֶּנָּה עֲתִידוֹת, מִכָּל־שֶׁכֵּן כְּשֶׁכְּבָר הַדָּבָר נַעֲשָׂה, בְּוַדַּאי יְכוֹלִין לִמְצֹא הַכֹּל בְּתוֹךְ תּוֹרָתִי וְכוּ' כַּמְבֹאָר שִׂיחָה זֹאת בְּמָקוֹם אַחֵר (חַיֵּי מוֹהֲרַ"ן מ"ה). אַחַר כָּךְ בְּיוֹם שֵׁנִי נִשְׁמַע עוֹד הַפַּעַם שֶׁהַצַּדִּיק הַנַּ"ל נִסְתַּלֵּק וְהִתְחַלְתִּי לִהְיוֹת נָבוֹךְ בְּדַעְתִּי אוּלַי הוּא אֱמֶת, וְהָיָה לִי צַעַר גָּדוֹל כִּי יָדַעְתִּי שֶׁרַבֵּנוּ זִכְרוֹנוֹ לִבְרָכָה יִצְטַעֵר מְאֹד מְאֹד עַל זֶה בְּלִי שִׁעוּר.
בְּתוֹךְ כָּךְ הָלַכְתִּי אָנֶה וָאָנָה וְנִזְכַּרְתִּי הֲלֹא הִסְתַּלְּקוּת הַצַּדִּיק הַנַּ"ל מְרֻמָּז בְּתוֹרָתוֹ הַקְּדוֹשָׁה שֶׁגִּלָּה בְּלֵיל שַׁבַּת קֹדֶשׁ כִּי הִזְכִּיר שָׁם מֵעִנְיַן הִסְתַּלְּקוּת וְהַעֲלָמַת הַפְּאֵר וְכוּ' וּכְבָר יָדַעְנוּ אֶצְלוֹ שֶׁהַצַּדִּיק הַנַּ"ל נִקְרָא אֶצְלוֹ פְּאֵר. וְגַם דַּיְקָא בַּלַּיְלָה הַזֹּאת שָׁמַעְתִּי מִפִּיו הַקָּדוֹשׁ שֶׁמֵּהַתּוֹרָה שֶׁלּוֹ יְכוֹלִין לֵידַע עֲתִידוֹת מִכָּל־שֶׁכֵּן שֶׁיְּכוֹלִין לִמְצֹא בָּהּ מַה שֶּׁכְּבָר נַעֲשָׂה בָּעוֹלָם כַּנַּ"ל. וְתֵכֶף נִתְחַזֵּק בְּדַעְתִּי שֶׁהַדָּבָר אֱמֶת וְהָלַכְתִּי וְדִבַּרְתִּי עִם חֲבֵרִי רַבִּי נַפְתָּלִי. וְתֵכֶף הִקְדִּים עַצְמוֹ וְאָמַר בְּוַדַּאי מְבֹאָר הִסְתַּלְּקוּתוֹ בְּתוֹרָתוֹ שֶׁל רַבֵּנוּ בְּלֵיל שַׁבָּת זֶה. וְאָז רָאִינוּ נִפְלְאוֹת הַשֵּׁם אֵיךְ תּוֹרָתוֹ הַקְּדוֹשָׁה כְּלוּלָה מִכָּל מַה שֶּׁנַּעֲשֶׂה בָּעוֹלָם וְכֵן רָאִינוּ כַּמָּה פְּעָמִים. אֲבָל אַף עַל פִּי כֵן נִזְהַרְנוּ כֻּלָּנוּ שֶׁלֹּא לְגַלּוֹת לְרַבֵּנוּ זִכְרוֹנוֹ לִבְרָכָה בַּפֶּה בְּפֵרוּשׁ. אַף עַל פִּי שֶׁיָּדַעְנוּ שֶׁיוֹדֵעַ עַל־פִּי רוּחַ קָדְשׁוֹ, אַף עַל פִּי כֵן הַדִּבּוּר עוֹשֶׂה רֹשֶׁם.
אַחַר כָּךְ בְּלֵיל שַׁבָּת קֹדֶשׁ בְּפָרָשַׁת נֹחַ וַעֲדַיִן לֹא הוֹדִיעוּ לוֹ הִסְתַּלְּקוּתוֹ שֶׁל הַצַּדִּיק הַנַּ"ל. וְאָז בְּלֵיל שַׁבַּת קֹדֶשׁ הַשֵּׁנִי הַנַּ"ל עָנָה וְאָמַר אֵיזֶה סִדְרָא קוֹרִין בְּשַׁבָּת זֶה וְהֵשַׁבְנוּ פָּרָשַׁת נֹחַ. עָנָה וְאָמַר, אַתְחִיל לוֹמַר תּוֹרָה בְּכָל שַׁבָּת. וְהִתְחִיל וְאָמַר בְּרֵאשִׁית הוּא הֶסְפֵּד עַל נֹחַ שֶׁהוּא הַצַּדִּיק וְכוּ' כְּמוֹ שֶׁנִּדְפַּס בְּסִימָן הַנַּ"ל, וְאָז זָלְגוּ עֵינָיו דְּמָעוֹת וְכָל הָעוֹמְדִים עָלָיו הוֹרִידוּ דְּמָעוֹת מֵחֲמַת שֶׁכְּבָר יָדְעוּ כֻּלָּם מֵהִסְתַּלְּקוּת הַצַּדִּיק הַנַּ"ל. וְאַחַר כָּךְ נִמְשַׁךְ עוֹד אֵיזֶה זְמַן וְלֹא הוֹדִיעוּ לוֹ בְּפֵרוּשׁ, עַד שֶׁקָּרָא לְאִישׁ אֶחָד וְצִוָּה עָלָיו שֶׁיְּסַפֵּר לוֹ מֵהִסְתַּלְּקוּת הַצַּדִּיק הַנַּ"ל וְהֵשִׁיב לוֹ הֲלֹא אָמְרוּ שֶׁעֲדַיִן אֵינְכֶם יוֹדְעִים בָּזֶה. וְכָל בְּנֵי הַבַּיִת הִזְהִירוּ אוֹתִי הַרְבֵּה שֶׁלֹּא לְגַלּוֹת לָכֶם. עָנָה וְאָמַר וְכִי לֹא אֵדַע הֲלֹא כְּבָר יוֹדְעִין מִזֶּה בְּאֶרֶץ יִשְׂרָאֵל, וְהֶאֱרִיךְ אָז בְּשִׂיחָה מִגֹּדֶל הַשֶּׁבֶר הַמַּר שֶׁל הָעוֹלָם שֶׁנִּסְתַּלֵּק מֵהֶם פְּאֵר הַדּוֹר צַדִּיק קָדוֹשׁ וְנוֹרָא כָּזֶה זְכוּתוֹ יָגֵן עָלֵינוּ. וְאַחַר כָּךְ נוֹדַע לִי שֶׁבְּאוֹתוֹ הַלַּיְלָה שֶׁהֵבֵאתִי לְפָנָיו הַתּוֹרָה מֵעִנְיַן מָחָרַת יוֹם הַכִּפּוּרִים שֶׁנִּקְרָא שֵׁם ה' אָז נִסְתַּלֵּק הַצַּדִּיק הַנַּ"ל, כִּי הַתּוֹרָה הַהִיא הִיא מְקֻשֶּׁרֶת וּמְחֻבֶּרֶת עִם הַתּוֹרָה בְּרֵאשִׁית הַסְּמוּכָה אַחֲרָיו, כַּמְבֹאָר לַמְעַיֵּן שָׁם. וְאָז רָאִיתִי וְהֵבַנְתִּי נִפְלְאוֹת הַשֵּׁם אֵיךְ הַכֹּל גָּלוּי לְפָנָיו וְהַכֹּל מְבֹאָר בְּתוֹרָתוֹ. וְאִי אֶפְשָׁר לְבָאֵר בִּכְתָב כָּל מַה שֶּׁעָבַר בָּזֶה. וְיֵשׁ בָּזֶה עוֹד דְּבָרִים בְּגוֹ כִּי בֶּאֱמֶת עִקַּר הַהֶסְפֵּד הַנַּ"ל הַנֶּאֱמָר בְּהַתּוֹרָה בְּרֵאשִׁית הַנַּ"ל נֶאֱמַר עַל עַצְמוֹ וְכוּ' אַךְ נִסְמַךְ עַל הִסְתַּלְּקוּת הַצַּדִּיק הַנַּ"ל כְּדַרְכּוֹ הַנִּפְלָא בְּכָל הַתּוֹרוֹת שֶׁכּוֹלֵל דְּבָרִים הַרְבֵּה בְּלִי שִׁעוּר בְּתוֹרָה אַחַת וְכוּ'. אַךְ כָּל זֶה אִי אֶפְשָׁר לְבָאֵר בִּכְתָב.
<h2>מ</h2>
בְּמוֹצָאֵי אוֹתוֹ שַׁבַּת פָּרָשַׁת נֹחַ הַנַּ"ל סִפֵּר לְפָנֵינוּ הַמַּעֲשֶׂה שֶׁל הַשְּׁנֵי בָּנִים שֶׁנֶּחְלְפוּ (סִפּוּרֵי מַעֲשִּׂיּוֹת י"א), וּמִתְּחִלָּה דִּבֵּר מפ"ב וְכוּ' וְאָמַר לְעִנְיָן זֶה שֶׁיֵּשׁ הֵיכְלֵי הַתְּמוּרוֹת שֶׁשָּׁם נֶחֱלָפִין לִפְעָמִים הַנְּשָׁמוֹת. וְאָמַר שֶׁכְּבָר אֵרַע מַעֲשֶׂה כָּזֶה שֶׁהָיָה מֶלֶךְ שֶׁהָיְתָה בְּבֵיתוֹ שִׁפְחָה וְכוּ' וְסִפֵּר כָּל הַמַּעֲשֶׂה הַנַּ"ל שֶׁל הַשְּׁנֵי בָּנִים שֶׁנֶּחְלְפוּ. כִּי כָּךְ הָיָה אֵצֶל כָּל מַעֲשֶׂה שֶׁהַתְחָלַת סִפּוּר כָּל מַעֲשֶׂה הָיָה עַל יְדֵי שֶׁדִּבְּרוּ לְפָנָיו מֵאֵיזֶה עִנְיָן שֶׁעַל יְדֵי זֶה הָיָה לוֹ אִתְעָרוּתָא דִּלְתַתָּא לְסַפֵּר אוֹתָהּ הַמַּעֲשֶׂה, מֵחֲמַת שֶׁהָיָה אֶצְלוֹ אֵיזֶה שַׁיָּכוּת וְקֶשֶׁר לְהָעִנְיָן שֶׁסִּפְּרוּ לְפָנָיו עִם הַמַּעֲשֶׂה הַקָּדוֹשׁ שֶׁהָיָה צָרִיךְ לְגַלּוֹת כְּפִי הַשָּׂגָתוֹ הַנּוֹרָאָה. וְכֵן בְּרֹב הַתּוֹרוֹת הָיָה מֵעֵין זֶה שֶׁעַל פִּי רֹב גִּלָּה תּוֹרָה מֵעֵין אוֹתָהּ הַשִּׂיחָה שֶׁסִּפְּרוּ עִמּוֹ הָעוֹלָם, וְכָל זֶה אִי אֶפְשָׁר לְצַיֵּר כִּי אִם מִי שֶׁהָיָה עוֹמֵד אֶצְלוֹ אָז וְהָיָה לוֹ מֹחַ בְּקָדְקֳדוֹ לְהִסְתַּכֵּל עַל זֶה הָיָה רוֹאֶה נִפְלְאוֹת הַשֵּׁם וְנוֹרְאוֹתָיו אֵצֶל כָּל תּוֹרָה וְשִׂיחָה שֶׁגִּלָּה, בִּפְרָט אֵצֶל הַמַּעֲשִׂיּוֹת שֶׁגִּלָּה, בִּפְרָט אֵצֶל הַמַּעֲשֶׂה הַנּוֹרָאָה הַגְּדוֹלָה מִכֻּלָּם שֶׁהִיא הַמַּעֲשֶׂה הָאַחֲרוֹנָה שֶׁל הַשִּׁבְעָה בֶּעטְלֶערְס. וּמְעַט מִזֶּה יְבֹאַר עוֹד לְקַמָּן בִּמְקוֹמוֹ (סִימָן מ"ב מ"ג).
<h2>מא</h2>
בְּאוֹתוֹ הַחֹרֶף תק"ע הַנַּ"ל אָמַר כַּמָּה תּוֹרוֹת וְגַם סִפֵּר כַּמָּה מַעֲשִׂיּוֹת גְּדוֹלוֹת וְנוֹרָאוֹת, דְּהַיְנוּ מַעֲשֶׂה הַנַּ"ל שֶׁל שְׁנֵי בָּנִים שֶׁנֶּחְלְפוּ (סִפּוּרֵי מַעֲשִּׂיּוֹת י"א), וּמַעֲשֶׂה שֶׁל הַבַּעַל תְּפִלָּה (שָׁם י"ב), וּמַעֲשֶׂה שֶׁל הַשִּׁבְעָה בֶּעטְלֶערְס (שָׁם י"ג) כֻּלָּם סִפֵּר בְּאוֹתוֹ הַחֹרֶף הַנַּ"ל עַד הַפֶּסַח. וְאַחַר פֶּסַח יָצָא מִפֹּה לְאוּמֶין לְהִסְתַּלֵּק שָׁם כַּמְבֹאָר בְּמָקוֹם אַחֵר (חַיֵּי מוֹהֲרַ"ן קפ"ה). וּמְעַט מִזֶּה יִתְבָּאֵר כָּאן גַּם כֵּן. וְדִבֵּר עִמִּי מִזֶּה בְּאוּמֶין וְאָמַר, בַּחֹרֶף הֶעָבַר אָמַרְתִּי הַרְבֵּה תּוֹרָה וּמַעֲשִׂיּוֹת בִּבְּרֶסְלַב, וְהָיָה מִתְגַּעְגֵּעַ עַל שֶׁעַתָּה בְּאוּמֶין אֵינוֹ יָכוֹל לְדַבֵּר וּלְגַלּוֹת כָּל כָּךְ. וְכָל מַה שֶּׁעָבַר בְּאוֹתָהּ הַשָּׁנָה שֶׁהִיא שָׁנָה אַחֲרוֹנָה שֶׁל יְמֵי חַיָּיו הַקְּדוֹשִׁים אִי אֶפְשָׁר לְסַפֵּר אֲפִלּוּ מַה שֶּׁהָיָה מִתְנוֹצֵץ בְּדַעְתֵּנוּ:
וְהִנֵּה מִן הַיּוֹם שֶׁהִגִּיעַ אֵלָיו חֳלִי (הַשִּׁעוּל) שֶׁקּוֹרִין הוּסְט שֶׁהָיָה יוֹתֵר מִשָּׁלֹשׁ שָׁנִים קֹדֶם הִסְתַּלְּקוּתוֹ, אָמַר תֵּכֶף שֶׁהוּא מֻכְרָח לְהִסְתַּלֵּק עַל יְדֵי זֶה וְהִתְחִיל תֵּכֶף לְדַבֵּר מֵהִסְתַּלְּקוּתוֹ. וְיֵשׁ בְּעִנְיָן זֶה כַּמָּה וְכַמָּה שִׂיחוֹת וְסִפּוּרִים אַךְ הַרְבֵּה מֵהֶם לֹא זָכִיתִי לִשְׁמֹעַ בְּעַצְמִי מִפִּיו הַקָּדוֹשׁ. כִּי בִּתְחִלָּה בְּעֵת שֶׁהִגִּיעַ אֵלָיו חֹלִי הַנַּ"ל לֹא הָיִיתִי אֶצְלוֹ כִּי הָיִיתִי אָז בְּמָאהְלוֹב, וְהוּא זִכְרוֹנוֹ לִבְרָכָה הִגִּיעַ אֵלָיו חֳלִי הַהוּסְט הַנַּ"ל בַּדֶּרֶךְ בְּעֵת שֶׁחָזַר מֵהַנְּסִיעָה מִנָּאוְורִיטְשׁ וְזַסְלַב וְכוּ'. וְאָמַר תֵּכֶף שֶׁמֻּכְרָח לְהִסְתַּלֵּק וְהוֹדִיעוּ לִי לְמָאהְלוֹב, וּבְוַדַּאי הָיָה מַר לִי מְאֹד מְאֹד וְנִדְמָה לִי שֶׁהָעוֹלָם נִתְהַפֵּךְ וְנֶחֱרַב חַס וְשָׁלוֹם. וְאַחַר כָּךְ בְּסָמוּךְ אַחַר רֹאשׁ הַשָּׁנָה תקס"ח נָסַע לְלֶמְבֶּרְגְּ כַּנַּ"ל. וְאָז יָצָא הַשֵּׁם בָּעוֹלָם שֶׁנִּסְתַּלֵּק בְּלֶמְבֶּרְגְּ. וְאַחַר כָּךְ נוֹדַע שֶׁזֶּה שֶׁקֶר רַק מֵחֲמַת שֶׁנֶּחֱלַשׁ שָׁם מְאֹד עַל כֵּן יָצָא הַשֵּׁם שֶׁנִּפְטַר. וְחָזַר לְבֵיתוֹ בְּקַיִץ תקס"ח הַנַּ"ל בְּפָרָשַׁת בָּלָק וְיָשַׁב פֹּה אַחַר כָּךְ כָּל אוֹתוֹ הַקַּיִץ וְכָל שְׁנַת תקס"ט וּשְׁנַת תק"ע עַד אַחַר הַפֶּסַח וְאַחַר הַפֶּסַח יָצָא מִפֹּה לְאוּמֶין. וְיֵשׁ בָּזֶה הַרְבֵּה מְאֹד לְסַפֵּר וּמַה שֶּׁיַּזְמִין ה' בְּדַעְתִּי אֲסַפֵּר מְעַט מֵהַרְבֵּה.
וְהִנֵּה בְּכָל הַשָּׁלֹשׁ שָׁנִים הָאֵלֶּה דִבֵּר הַרְבֵּה מֵהִסְתַּלְּקוּתוֹ. וּכְשֶׁבָּא מִלֶּמְבֶּרְגְּ דִבֵּר עִמָּנוּ כַּמָּה פְּעָמִים אֵיךְ הָיָה כְּבָר מוּכָן לְהִסְתַּלֵּק בְּלֶמְבֶּרְגְּ, וְהָיָה מוּכָן וְעוֹמֵד לָזֶה כִּי לֹא הָיָה לוֹ שׁוּם פַּחַד. וְהִתְפָּאֵר הַרְבֵּה אֵיךְ הָיָה חָזָק בְּעִנְיָן זֶה שֶׁהָיָה מוּכָן לְהִסְתַּלֵּק בְּלִי שׁוּם אֵימָה וָפַחַד. אַךְ לֹא הָיָה נִיחָא לֵהּ לִשְׁכַּב שָׁם אַף עַל פִּי שֶׁשָּׁם מֻנָּחִים גְּדוֹלֵי עוֹלָם צַדִּיקִים מְפֻרְסָמִים מְאֹד אַף עַל פִּי כֵן לֹא הָיָה נִיחָא לוֹ לִשְׁכַּב שָׁם מֵחֲמַת שֶׁהוּא רָחוֹק מֵאַנְשֵׁי־שְׁלוֹמֵנוּ, וְלֹא יָבוֹא שׁוּם אֶחָד עַל קִבְרוֹ וְלֹא יִהְיֶה לָהֶם עֵסֶק וְעֻבְדָּא עִם קִבְרוֹ כַּמְבֹאָר מִזֶּה בְּמָקוֹם אַחֵר (חַיֵּי מוֹהֲרַ"ן קס"ב). וְסִפֵּר עִמָּנוּ כַּמָּה פְּעָמִים מֵעִנְיַן מְקוֹם קְבוּרָתוֹ שֶׁהָיָה נִכָּר מִדְּבָרָיו שֶׁהוּא דּוֹרֵשׁ וְחוֹקֵר וּמְחַפֵּשׂ בְּדַעְתּוֹ לִבְחֹר לוֹ אֵיזֶה מָקוֹם שֶׁיִּשְׁכַּב שָׁם, אַךְ עֲדַיִן אֵינוֹ מוֹצֵא לְעַצְמוֹ מְקוֹם קְבוּרָה כִּרְצוֹנוֹ. וְסִפֵּר עִמָּנוּ מִכַּמָּה מְקוֹמוֹת וְאָמַר שֶׁבְּלֶמְבֶּרְגְּ הָיָה טוֹב לְפָנָיו לִשְׁכַּב שָׁם מֵחֲמַת שֶׁשָּׁם קְבוּרִים צַדִּיקִים גְּדוֹלִים אַךְ לֹא הוּטַב בְּעֵינָיו מֵחֲמַת הַנַּ"ל. וּפֹה בְּרֶסְלַב גַּם כֵּן אֵינוֹ טוֹב בְּעֵינָיו לִשְׁכַּב כָּאן וְכַיּוֹצֵא בַּדְּבָרִים הָאֵלֶּה דִּבֵּר כַּמָּה פְּעָמִים עַד שֶׁבָּא לְאוּמֶין, אָז אָמַר שֶׁבְּכָאן בְּאוּמֶין טוֹב לְפָנָיו לְהִסְתַּלֵּק כִּי מֻנָּחִים שָׁם קְדוֹשִׁים הַרְבֵּה כַּמְבֹאָר מִזֶּה בְּמָקוֹם אַחֵר (חַיֵּי מוֹהֲרַ"ן קצ"א).
וְקֹדֶם שֶׁיָּצָא לְאוּמֶין בִּהְיוֹתוֹ עוֹד פֹּה בִּבְּרֶסְלַב דִבֵּר כַּמָּה פְּעָמִים מֵאוּמֶין וְאָמַר שֶׁרְצוֹנוֹ לִנְסֹעַ לְשָׁם וּלְהִתְאַכְסֵן בְּבֵית רַבִּי נַחְמָן־נָתָן שֶׁנִּפְטַר בְּסָמוּךְ בְּאוֹתָהּ הַשָּׁנָה בִּתְחִלַּת קַיִץ תקס"ט. וְלֹא יָדַע שׁוּם אָדָם כַּוָּנָתוֹ גַּם לֹא גִּלָּה דַּעְתּוֹ שֶׁרוֹצֶה לִשָּׁאֵר שָׁם. אַךְ הִרְבָּה לְדַבֵּר כַּמָּה וְכַמָּה פְּעָמִים מֵאוּמֶין שֶׁהוּא רוֹצֶה לִנְסֹעַ לְשָׁם וּלְהִתְאַכְסֵן בְּבֵית הַנַּ"ל. וְאַנְשֵׁי־שְׁלוֹמֵנוּ מִטֶּפְּלִיק הָיוּ רְגִילִים הַרְבֵּה לִנְסֹעַ לְאוּמֶין, וְהָיוּ פֹּה בְּאוֹתוֹ הַחֹרֶף תק"ע הַנַּ"ל כַּמָּה פְּעָמִים, וְשָׁאֲלוּ אוֹתוֹ כַּמָּה פְּעָמִים אִם יִסְעוּ לְאוּמֶין לִקְבֹּעַ לוֹ דִּירָה כַּנַּ"ל, כִּי יָדְעוּ שֶׁיְּקַבְּלוּ אוֹתוֹ שָׁם בְּכָבוֹד גָּדוֹל וְהֵשִׁיב לָאו, וְכֵן הָיָה כַּמָּה פְּעָמִים, כִּי בְּכָל עֵת שֶׁהָיוּ פֹּה אַנְשֵׁי טֶעפְּלִיק שָׁאֲלוּ אוֹתוֹ עַל זֶה מֵחֲמַת שֶׁשָּׁמְעוּ שֶׁרְצוֹנוֹ חָזָק מְאֹד לִהְיוֹת שָׁם, אַךְ אַף עַל פִּי כֵן לֹא הִסְכִּים שֶׁיִּסְעוּ לִקְבֹּעַ לוֹ דִּירָה שָׁם.
<h2>מב</h2>
אַחַר כָּךְ סָמוּךְ לְפֶסַח סִפֵּר הַמַּעֲשֶׂה הַנּוֹרָאָה שֶׁל הַשִּׁבְעָה בֶּעטְלֶערְס כַּנַּ"ל וְנִמְשָׁךְ הַסִּפּוּר בְּעֶרֶךְ שְׁנֵי שָׁבוּעוֹת. כִּי תְּחִלַּת הַסִּפּוּר הָיָה בְּלֵיל שַׁבַּת קֹדֶשׁ כ"ה אֲדָר שְׁנַת תק"ע הַנַּ"ל וַאֲנִי לֹא הָיִיתִי אָז אֶצְלוֹ. וְאָז סִפֵּר הַתְחָלַת הַמַּעֲשֶׂה מֵהַמֶּלֶךְ שֶׁהָיָה לוֹ בֵּן יָחִיד שֶׁרָצָה לִמְסֹר לוֹ הַמְּלוּכָה בְּחַיָּיו וְכוּ' עַד הַגְּמָר שֶׁל הַיּוֹם הָרִאשׁוֹן שֶׁמְּסַפֵּר מֵהַמַּעֲשֶׂה שֶׁל הָעִוֵּר שֶׁהִתְפָּאֵר בְּהַזִּכָּרוֹן שֶׁלּוֹ וְכוּ' עַיֵּן שָׁם וְלֹא יוֹתֵר. וְאַחַר כָּךְ בַּשָּׁבוּעַ שֶׁאַחַר שַׁבָּת הַנַּ"ל בָּא רַבִּי נַפְתָּלִי לְבֵיתוֹ לִקְהִלַּת קֹדֶשׁ נֶעמִירוֹב וְסִפֵּר לִי כָּל הָעִנְיָן הַגָּדוֹל וְהַנּוֹרָא הַזֶּה וְעָמַדְתִּי מַרְעִיד וּמִשְׁתּוֹמֵם. כִּי אַף עַל פִּי שֶׁכְּבָר זָכִיתִי לִשְׁמֹעַ מִפִּיו הַקָּדוֹשׁ דְּבָרִים שֶׁלֹּא שְׁמָעַתָּן אֹזֶן מֵעוֹלָם, תּוֹרוֹת וּמַעֲשִׂיּוֹת נוֹרָאוֹת, אַךְ מַעֲשֶׂה כָּזֹאת עֲדַיִן לֹא שָׁמַעְתִּי.
וַאֲנִי כְּבָר הָיִיתִי מוּכָן לִנְסֹעַ אֵלָיו זִכְרוֹנוֹ לִבְרָכָה לְפֹה בְּרֶסְלַב, וְנָסַעְתִּי מִיָּד, וּבָאתִי לְפֹה אוֹר לְיוֹם רְבִיעִי סָמוּךְ לְרֹאשׁ חֹדֶשׁ נִיסָן. וּלְמָחֳרָתוֹ אַחַר הַתְּפִלָּה נִכְנַסְתִּי אֵלָיו זִכְרוֹנוֹ לִבְרָכָה וְדִבַּרְתִּי עִמּוֹ הַרְבֵּה כְּדַרְכּוֹ תָּמִיד. וְאַחַר כָּךְ דִּבַּרְתִּי עִמּוֹ מֵעִנְיַן הַמַּעֲשֶׂה הַנּוֹרָאָה הַנַּ"ל שֶׁסִּפֵּר בְּלֵיל שַׁבַּת קֹדֶשׁ הֶעָבַר כְּפִי מַה שֶּׁשָּׁמַעְתִּי מֵרַבִּי נַפְתָּלִי. וְתִקֵּן לִי כָּל הַדְּבָרִים בְּעִנְיַן הַזִּכָּרוֹן מַה שֶּׁהִתְפָּאֵר כָּל אֶחָד וְסִדֵּר לִי הַדְּבָרִים כְּסֵדֶר. וְאָמַר לִי שֶׁכֵּן הָיָה בְּכָל יוֹם וָיוֹם מִשִּׁבְעַת יְמֵי הַמִּשְׁתֶּה שֶׁבָּא בְּכָל יוֹם אֶחָד מֵהַשִּׁבְעָה בֶּעטְלֶערְס וְנָתַן לָהֶם מַתָּנָה לַדְּרָשָׁה וְכוּ'. וְאָמַר שֶׁהוּא נִכְסָף מְאֹד לִשְׁמֹעַ הַגְּמָר דְּהַיְנוּ מַה שֶּׁהָיָה בְּכָל יוֹם מִשִּׁבְעַת יְמֵי הַמִּשְׁתֶּה כִּי כֵּן הָיָה בְּכָל יוֹם שֶׁבָּא אֶחָד מֵהַשִּׁבְעָה בֶּעטְלֶערְס וְכוּ' כַּנַּ"ל. וְגַם גְּמַר הַמַּעֲשֶׂה שֶׁהִתְחִיל מֵהַמֶּלֶךְ וְכוּ' הַנַּ"ל (כִּי כֵּן הָיָה דַּרְכּוֹ שֶׁהָיָה מְדַבֵּר שֶׁנִּכְסָף לִשְׁמֹעַ וְלֵידַע הָעִנְיָן שֶׁהוּא בְּעַצְמוֹ הָיָה צָרִיךְ לְגַלּוֹת). וְהָיִיתִי מְצַפֶּה שֶׁיְּסַפֵּר לְפָנַי הַגְּמָר הַנַּ"ל כִּי רָאִיתִי שֶׁרְצוֹנוֹ לְסַפֵּר. אַךְ בְּתוֹךְ כָּךְ בָּא הַמְשָׁרֵת שֶׁלּוֹ וְאָמַר הִגִּיעַ הָעֵת שֶׁיֹּאכַל וְסִדֵּר שֻׁלְחָנוֹ וְנִפְטַרְנוּ מִמֶּנּוּ וְאַחַר כָּךְ יָשַׁן קְצָת.
אַחַר כָּךְ חָזַרְתִּי וְנִכְנַסְתִּי אֶצְלוֹ וְחָזַרְתִּי וְדִבַּרְתִּי עִמּוֹ הַרְבֵּה, וְדִבֵּר עִמִּי הַרְבֵּה מֵעִנְיַן הַחֶסְרוֹנוֹת שֶׁכָּל הָעוֹלָם חָסֵר לָהֶם הַרְבֵּה, כִּי סִפַּרְתִּי לוֹ הַרְבֵּה דְּבָרִים מִבַּרְדִּיטְשׁוֹב מֵעִנְיַן הַנְּגִידִים הַגְּדוֹלִים שֶׁיֵּשׁ שָׁם שֶׁמְּלֵאִים דְּאָגוֹת וְיִסּוּרִים וְחֶסְרוֹנוֹת וְכוּ'. וְאָז עָנִיתִי וְאָמַרְתִּי לְפָנָיו הַפָּסוּק (קֹהֶלֶת ג'), גַּם אֶת הָעוֹלָם נָתַן בְּלִבָּם מִבְּלִי אֲשֶׁר לֹא יִמְצָא הָאָדָם אֶת הַמַּעֲשֶׂה אֲשֶׁר עָשָׂה הָאֱלֹֹקִים מֵרֹאשׁ וְעַד סוֹף (שֶׁפֵּרֵשׁ רַשִּׁ"י שָׁם לְעִנְיַן חֶסְרוֹנוֹת וְכוּ') וְגָמַרְתִּי לְפָנָיו כָּל הַפָּסוּק כֻּלּוֹ וְתֵכֶף שֶׁגָּמַרְתִּי הַפָּסוּק עָנָה וְאָמַר הֲלֹא זֶה הוּא מַעֲשֶׂה שֶׁלָּנוּ. וְשָׁאַל תֵּכֶף הֵיכָן אָנוּ עוֹמְדִים בְּהַמַּעֲשֶׂה, וְנִבְהַלְתִּי מְאֹד וְעָנִיתִי בְּבֶהָלָה בְּהַמַּעֲשֶׂה שֶׁל יוֹם הַשֵּׁנִי, עָנָה וְאָמַר בַּיּוֹם הַשֵּׁנִי וְכוּ' וְסִפֵּר כָּל הַמַּעֲשֶׂה שֶׁל יוֹם הַשֵּׁנִי שֶׁהוּא הַמַּעֲשֶׂה שֶׁל הַחֵרֵשׁ וְכוּ' וְגָמַר הַמַּעֲשֶׂה שֶׁל הַיּוֹם הַשֵּׁנִי וְלֹא סִפֵּר אָז יוֹתֵר וְהָיָה עוֹד אֵיזֶה אֲנָשִׁים מֵאַנְשֵׁי־שְׁלוֹמֵנוּ שֶׁזָּכוּ לִשְׁמֹעַ כָּל זֶה. וּמִי שֶׁשָּׁמַע אֵלּוּ הַמַּעֲשִׂיּוֹת מִפִּיו הַקָּדוֹשׁ בְּוַדַּאי הָיָה רוֹאֶה נִפְלְאוֹת הַשֵּׁם בְּלִי שִׁעוּר. וְגַם עַתָּה מִי שֶׁרוֹצֶה לְהִסְתַּכֵּל בָּהֶם בְּעֵין הָאֱמֶת יָכוֹל לְהָבִין גְּדֻלַּת הַבּוֹרֵא יִתְבָּרַךְ וּגְדֻלַּת הַצַּדִּיקִים וּגְדֻלַּת הַתּוֹרָה הַקְּדוֹשָׁה.
<h2>מג</h2>
אַחַר כָּךְ הָיִיתִי עוֹמֵד וּמְצַפֶּה שֶׁיְּסַפֵּר עוֹד וְלֹא סִפֵּר עַד לֵיל שַׁבַּת קֹדֶשׁ ג' נִיסָן וְאָז הָיָה שָׁרוּי בְּצַעַר גָּדוֹל מֵחֲמַת שֶׁנֶּכְדּוֹ הַיֶּלֶד בֶּן בִּתּוֹ מָרַת אָדְל תִּחְיֶה הָיָה מֻטָּל עַל עֶרֶשׂ דְּוַי רַחֲמָנָא לִצְלַן, וְהָיָה מְסֻכָּן מְאֹד וְהָיָה לוֹ זִכְרוֹנוֹ לִבְרָכָה צַעַר גָּדוֹל מִזֶּה, כִּי בִּתּוֹ הַנַּ"ל הָיָה לָהּ צַעַר גִּדּוּל בָּנִים הַרְבֵּה, וּכְבָר נִפְטְרוּ אֶצְלָהּ כַּמָּה בָּנוֹת רַחֲמָנָא לִצְלַן. וְסִפֵּר הוּא זִכְרוֹנוֹ לִבְרָכָה עַל הַשֻּׁלְחָן תּוֹרָה נוֹרָאָה מֵעִנְיַן הַצַּעַר שֶׁלּוֹ, אַךְ לֹא זָכִיתִי לְתָפְסָהּ בְּמֹחִי. וּבְתוֹךְ הַסִּפּוּר עָנָה וְאָמַר הֵיכָן אָנוּ עוֹמְדִים בְּהַמַּעֲשֶׂה אָמַרְתִּי אֵצֶל הַמַּעֲשֶׂה שֶׁל יוֹם הַשְּׁלִישִׁי. עָנָה וְאָמַר, בַּיּוֹם הַשְּׁלִישִׁי חָזַר וּבָא זֶה שֶׁהָיָה כְּבַד פֶּה וְכוּ' וְסִפֵּר כָּל הַמַּעֲשֶׂה שֶׁל יוֹם הַשְּׁלִישִׁי שֶׁמְּדַבֵּר מֵהָרְדִיפוֹת שֶׁל הַלֵּב שֶׁיֵּשׁ לוֹ שְׁנֵי רְדִיפוֹת וְכוּ' (וְזֶה הָיָה מְעַט מֵעִנְיַן הַשִּׂיחָה שֶׁל הַצַּעַר שֶׁלּוֹ שֶׁסִּפֵּר מִקֹּדֶם) וְגָמַר הַמַּעֲשֶׂה שֶׁל יוֹם הַשְּׁלִישִׁי, וְאַחַר שֶׁאָמַר שֶׁנַּעֲשׂוּ שְׂמֵחִים אָמַר בְּזֶה הַלָּשׁוֹן: זֵיי הָאבִּין אַ הִילוּא גִיטָאן, וְאַחַר כָּךְ תֵּכֶף סִפֵּר הַמַּעֲשֶׂה שֶׁל יוֹם הָרְבִיעִי מֵעִנְיַן הַשְּׁנֵי צִפֳּרִים וְכוּ' וְגָמַר הַמַּעֲשֶׂה שֶׁל יוֹם הָרְבִיעִי. וְתֵכֶף וּמִיָּד הָלַךְ מֵהַשֻּׁלְחָן כִּי כְּבָר בֵּרַךְ בִּרְכַּת הַמָּזוֹן קֹדֶם שֶׁהִתְחִיל לְסַפֵּר כָּל הַנַּ"ל.
אַחַר כָּךְ בְּיוֹם רִאשׁוֹן סִפֵּר הַמַּעֲשֶׂה שֶׁל יוֹם הַחֲמִישִׁי מֵעִנְיַן מֻעָט מַחֲזִיק אֶת הַמְרֻבֶּה. וּבְיוֹם שְׁלִישִׁי סִפֵּר הַמַּעֲשֶׂה שֶׁל יוֹם הַשִּׁשִּׁי מֵעִנְיַן רְפוּאַת הַבַּת מַלְכָּה. וּבְכָל פַּעַם הָיָה הַסִּפּוּר עַל יְדֵי שֶׁסִּפְּרוּ לְפָנָיו מִקֹּדֶם אֵיזֶה עִנְיָן הַשַּׁיָּךְ לָזֶה כַּנַּ"ל. וְאַחַר שֶׁגָּמַר הַמַּעֲשֶׂה שֶׁל יוֹם הַשִּׁשִּׁי סִפְּרוּ לְפָנָיו אֵיזֶה סִפּוּרִים מֵהָעוֹלָם, עָנָה וְאָמַר הָעוֹלָם מְדַבְּרִים מֵהַמַּעֲשֶׂה שֶׁל יוֹם הַשְּׁבִיעִי. אַךְ אַף עַל פִּי כֵן לֹא סִפְּרָהּ וְלֹא זָכִינוּ לְשָׁמְעָהּ עוֹד. וְאַחַר פֶּסַח כְּשֶׁנָּסַעְתִּי עִמּוֹ לְאוּמֶין אָמַר שֶׁלֹּא נִזְכֶּה לְשָׁמְעָהּ עַד שֶׁיָּבוֹא מָשִׁיחַ, כַּנִּדְפָּס בִּמְקוֹמוֹ שָׁם עַיֵּן שָׁם. וְאַחַר יוֹם שְׁלִישִׁי הַנַּ"ל יָשַׁבְנוּ אֶצְלוֹ עַד שַׁבַּת קֹדֶשׁ שֶׁהוּא שַׁבַּת הַגָּדוֹל וְלֹא סִפֵּר כְּלָל. וּבְלֵיל שַׁבַּת הַגָּדוֹל נִפְטַר הַיֶּלֶד הַנַּ"ל שֶׁהוּא נֶכְדּוֹ בֶּן בִּתּוֹ הַנַּ"ל. וּמַה שֶּׁעָבַר בְּעִנְיַן זַרְעוֹ הַקְּדוֹשִׁים אִי אֶפְשָׁר לְבָאֵר.
וְתֵכֶף בְּמוֹצָאֵי שַׁבָּת נָסַעְנוּ לְבֵיתֵנוּ וְקֹדֶם פֶּסַח הָיוּ אֶצְלוֹ עוֹד אַנְשֵׁי טֶפְּלִיק וְחָזְרוּ וְשָׁאֲלוּ אוֹתוֹ אִם יִסְעוּ לְאוּמֶין לִקְבֹּעַ לוֹ הַדִּירָה הַנַּ"ל שָׁם, וְהֵשִׁיב הֵן.
<h2>מד.</h2>
בְּתוֹךְ כָּךְ הָיוּ בִּימֵי הַפֶּסַח הַזֶּה כַּמָּה שְׂרֵפוֹת פֹּה בְּרֶסְלַב וְתֵכֶף אַחַר הַפֶּסַח בְּיוֹם שִׁשִּׁי אִסְרוּ־חַג־פֶּסַח, נָסַעְנוּ לְפֹה, אֲנִי וַחֲבֵרִי רַבִּי נַפְתָּלִי, (וְגַם בִּימֵי חֹל־הַמּוֹעֵד פֶּסַח הָיִינוּ פֹּה עִם ר.ל. וְשָׁמַעְנוּ מִמֶּנּוּ תּוֹרָה נִפְלָאָה וְכוּ'). אַחַר־כָּךְ בָּאנוּ אֵלָיו בְּיוֹם אִסְרוּ־חַג הַנַּ"ל עַל שַׁבַּת קֹדֶשׁ וְהָיִינוּ פֹּה עַל שַׁבַּת קֹדֶשׁ וְתֵכֶף אַחַר שַׁבָּת נָסַעְתִּי לְבֵיתִי.
וְאַחַר כָּךְ בְּיוֹם שְׁלִישִׁי נִתְגַּלְגֵּל מֵאֵת הַשֵּׁם שֶׁחָזַרְתִּי וְנָסַעְתִּי לְפֹה וְנִתְעַכַּבְתִּי עַד שַׁבַּת קֹדֶשׁ שֶׁהוּא רֹאשׁ חֹדֶשׁ אִיָּיר. בְּלֵיל שַׁבַּת קֹדֶשׁ עָנָה וְאָמַר שֶׁאֵינוֹ יוֹדֵעַ כְּלָל כְּדַרְכּוֹ כַּמָּה פְּעָמִים כַּנִּדְפָּס מִזֶּה קְצָת (חַיֵּי מוֹהֲרַ"ן קע"ה), בְּתוֹךְ כָּךְ נַעֲשָׂה רַעַשׁ שֶׁל הַשְּׂרֵפָה שֶׁהָיְתָה בָּרְחוֹב הַסְּמוּכָה לְבֵיתוֹ. וְאָמַר בְּזֶה הַלָּשׁוֹן "שׁוֹין שׁוֹין" [כְּבַר כְּבַר]. כִּי כְּבַר הָיָה מוּכָן בְּדַעְתּוֹ שֶׁיִּהְיֶה שְׂרֵפָה וְדִבֵּר הַרְבֵּה מִזֶּה קֹדֶם. וְתֵכֶף נִתְבַּלְבֵּל הַשֻּׁלְחָן וְהוּא זִכְרוֹנוֹ לִבְרָכָה יָצָא בְּבֶהָלָה לַחוּץ וְכֵן אֲנַחְנוּ כֻּלָּנוּ וּבְאוֹתָהּ הַלַּיְלָה נִשְׂרַף בֵּיתוֹ, אַךְ תְּהִלָּה לָאֵל אֲנַחְנוּ הִצַּלְנוּ כָּל מַה שֶּׁהָיָה בְּבֵיתוֹ מִחוּט וְעַד שְׂרוֹךְ נַעַל. וְהוּא זִכְרוֹנוֹ לִבְרָכָה יָשַׁב כָּל הַלַּיְלָה עַל הָהָר שֶׁחוּץ לָעִיר שֶׁהוּא כְּנֶגֶד בֵּית הַכְּנֶסֶת וּכְנֶגֶד בֵּיתוֹ, וְשָׁם יָשַׁב וְהִסְתַּכֵּל עַל הָעִיר וְעַל בֵּיתוֹ וְהָיִיתִי אֶצְלוֹ שָׁם בִּשְׁעַת הַשְּׂרֵפָה וְיָשַׁב בְּשִׂמְחָה.
אַחַר כָּךְ סָמוּךְ לְאוֹר הַיּוֹם בָּאתִי אֵלָיו זִכְרוֹנוֹ לִבְרָכָה לְשָׁם עוֹד הַפַּעַם וּכְבָר פָּסְקָה הַשְּׂרֵפָה וּכְבָר נִשְׂרַף גַּם בֵּיתוֹ וְאָמַר לִי שֶׁנַּחֲזֹר לְהָעִיר. וְהָלַכְתִּי עִמּוֹ מֵעֵבֶר לַנָּהָר הַהוֹלֵךְ שָׁם כִּי לֹא חָזַר עוֹד לְבֵיתוֹ כִּי כְּבָר נִשְׂרַף רַק הָלַךְ מֵעֵבֶר הַנָּהָר כְּדֵי לָבוֹא אֶל הַגֶּשֶׁר שֶׁיֵּשׁ שָׁם וַאֲנִי הָלַכְתִּי אַחֲרָיו. עָנָה וְאָמַר לִי בְּדֶרֶךְ הִלּוּכִי אַחֲרָיו מִי הָיָה אוֹמֵר שֶׁאֲנַחְנוּ נֵלֵךְ בְּלֵיל שַׁבָּת סָמוּךְ לְאוֹר הַיּוֹם בַּדֶּרֶךְ הַזֶּה. וְאַחַר כָּךְ בָּאנוּ אֶל הָעִיר וְנִכְנַס בְּבֵית רַבִּי שִׁמְעוֹן בְּסוֹף הָעִיר מִקָּצֶה מִזֶּה בַּדֶּרֶךְ שֶׁנּוֹסְעִים שָׁם לְאוּמֶין, וְשָׁם יָשַׁב כָּל הַשַּׁבָּת עַד יוֹם רִאשׁוֹן. וְכָל הַחֲפָצִים שֶׁלּוֹ הִכְנַסְנוּ אַחַר כָּךְ לְבֵית רַבִּי זֶלִיג, שֶׁהָיָה בִּקְצֵה הָעִיר מִזֶּה, רָחוֹק מְאֹד מִבֵּית רַבִּי שִׁמְעוֹן, שֶׁנִּכְנַס בּוֹ הוּא בְּעַצְמוֹ כַּנַּ"ל. אַחַר־כָּךְ, בְּיוֹם רִאשׁוֹן, יָצָא מִבֵּית רַבִּי שִׁמְעוֹן וְנִכְנַס לְבֵית רַבִּי זֶלִיג הַנַּ"ל, שֶׁהָיוּ הַחֲפָצִים שֶׁלּוֹ מֻנָּחִים שָׁם.
<h2>מה</h2>
בְּיוֹם רִאשׁוֹן אַחַר חֲצוֹת וְהוּא זִכְרוֹנוֹ לִבְרָכָה קָרָא לְבֵיתוֹ אֶחָד מֵהַבַּעֲלֵי חוֹבוֹת שֶׁהָיָה חַיָּב לוֹ מָמוֹן וְדִבֵּר עִמּוֹ, בְּתוֹךְ שֶׁהָיָה מְדַבֵּר עִמּוֹ בָּא אִישׁ אֶחָד מֵאַנְשֵׁי־שְׁלוֹמֵנוּ מִטֶּפְּלִיק וְהֵבִיא לוֹ סִימָן מֵאוּמֶין, וְאָמַר לוֹ שֶׁמְּבַקְשִׁין אוֹתוֹ לְאוּמֶין שֶׁיֵּשֵׁב שָׁם בְּהַדִּירָה הַנַּ"ל. וְתֵכֶף שֶׁדִּבֵּר זֹאת הָאִישׁ הַנַּ"ל נִתְאַדְּמוּ פָּנָיו הַקְּדוֹשִׁים זִכְרוֹנוֹ לִבְרָכָה מְאֹד (וְאָז לֹא יָדַעְתִּי מַה זֶּה אַךְ אַחַר כָּךְ הֵבַנְתִּי לְמַפְרֵעַ כִּי זֶה מֵחֲמַת שֶׁזֶּה הָיָה קְרִיאָה לְהִסְתַּלְּקוּתוֹ, כִּי שָׁם בְּאוּמֶין נִסְתַּלֵּק).
וַאֲנִי הָיִיתִי נִכְסָף תָּמִיד לִנְסֹעַ עִמּוֹ. אַךְ הֵבַנְתִּי מִמֶּנּוּ שֶׁאִם יִסַּע אֵין בְּדַעְתּוֹ לִקַּח אוֹתִי עִמּוֹ, רַק הַדָּבָר הָיָה נִרְאֶה שֶׁיִּקַּח אֶת רַבִּי נַפְתָּלִי נֵרוֹ יָאִיר. אַךְ מֵאֵת הַשֵּׁם הָיְתָה שֶׁבְּאוֹתוֹ יוֹם רִאשׁוֹן הַנַּ"ל הֻכְרַח רַבִּי נַפְתָּלִי לָשׁוּב לְבֵיתוֹ אֵיזֶה שָׁעוֹת קֹדֶם שֶׁבָּא הָאִישׁ הַנַּ"ל מִטֶּפְּלִיק. עַל כֵּן תֵּכֶף כְּשֶׁרָאִיתִי שֶׁדַּעְתּוֹ זִכְרוֹנוֹ לִבְרָכָה לִנְסֹעַ לְאוּמֶין בְּעֵת שֶׁבָּא הָאִישׁ הַנַּ"ל מִטֶּפְּלִיק אָז הִתְחַלְתִּי לַעֲסֹק בְּעִנְיַן הַנְּסִיעָה כְּדֵי שֶׁיִּקַּח אוֹתִי. וְהוּא זִכְרוֹנוֹ לִבְרָכָה לֹא דִּבֵּר עִמִּי מְאוּמָה מִזֶּה אִם יִקַּח אוֹתִי אוֹ אִישׁ אַחֵר, רַק אֲנִי בְּעַצְמִי הָלַכְתִּי וְקָרָאתִי בַּעַל עֲגָלָה אֶחָד וְעָסַקְתִּי בְּכָל צָרְכֵי הַנְּסִיעָה עַד שֶׁזָּכִיתִי שֶׁלָּקַח אוֹתִי לַדֶּרֶךְ הַזֶּה לְאוּמֶין וְאִלְמָלֵא לֹא אָתֵינָא לְעָלְמָא אֶלָּא לִנְסֹעַ עִמּוֹ דֶּרֶךְ הַזֶּה דַּיִּי, כִּי רַב טוּב זָכִיתִי לִשְׁמֹעַ בַּדֶּרֶךְ הַזֶּה תּוֹרוֹת וְשִׂיחוֹת נוֹרָאוֹת הַמְחַיִּין אוֹתִי וְכָל בֵּית יִשְׂרָאֵל לְדוֹרוֹת כַּאֲשֶׁר מוּבָן מְעַט לְהַשּׁוֹמְעִים אֶת כָּל אֲשֶׁר שָׁמַעְתִּי בַּדֶּרֶךְ הַזֶּה.
<h2>מו</h2>
וְהִנֵּה אָז כְּשֶׁבָּא הָאִישׁ הַנַּ"ל מִטֶּפְּלִיק בַּשְּׁלִיחוּת שֶׁיִּסַּע לְאוּמֶין, אָז עָמַדְתִּי מַרְעִיד וְרָאִיתִי נִפְלָאוֹת הַשֵּׁם וְנוֹרְאוֹתָיו הָעֲצוּמִים עַד אֵין חֵקֶר, שֶׁבְּכָל יְמֵי הַחֹרֶף שֶׁהָיָה מְדַבֵּר מֵאוּמֶין וְאַנְשֵׁי טֶפְּלִיק שָׁאֲלוּ אוֹתוֹ אִם יָכִינוּ לוֹ שָׁם הַדִּירָה לֹא רָצָה שֶׁיִּסְעוּ בִּשְׁבִילוֹ. וְזֶה סָמוּךְ הִסְכִּים שֶׁיִּסְעוּ בִּשְׁבִיל זֶה עַד שֶׁפָּעֲלוּ שָׁם הַדִּירָה הַנַּ"ל בִּשְׁבִילוֹ, וּבְתוֹךְ כָּךְ נִשְׂרַף בֵּיתוֹ וְהָיִינוּ מְטֻלְטָלִים מְאֹד מְאֹד וְהַחֲפָצִים שֶׁלּוֹ הָיוּ מְפֻזָּרִים וּמְטֻלְטָלִים כַּדֶּרֶךְ הַנָּהוּג אַחַר הַשְּׂרֵפָה, וְלֹא הָיָה לוֹ מְקוֹם מְנוּחָה כִּי רֹב הָעִיר נִשְׂרַף בִּפְרָט כָּל הָרְחוֹבוֹת שֶׁסְּמוּכִים לְבֵית הַמִּדְרָשׁ וּלְבֵית הַכְּנֶסֶת. וּבְתוֹךְ הַפִּזּוּר וְהַטִּלְטוּל הַזֶּה בָּא הָאִישׁ הַנַּ"ל מִטֶּעפְּלִיק וּבִקֵּשׁ אוֹתוֹ לְאוּמֶין בְּמוֹעֲדוֹ וּבִזְמַנּוֹ בְּעֵת שֶׁכְּבָר נִגְזַר מִן הַשָּׁמַיִם לִשְׂרֹף בֵּיתוֹ מִקֹּדֶם, וְלֹא הָיָה לוֹ מָקוֹם כָּרָאוּי לָשֶׁבֶת. וְהַשֵּׁם יִתְבָּרַךְ כְּבָר הִקְדִּים רְפוּאָה שֶׁבְּאוֹתוֹ הָעֵת בְּסָמוּךְ קֹדֶם הַשְּׂרֵפָה אָז דַּיְקָא צִוָּה שֶׁיָּכִינוּ לוֹ הַדִּירָה בְּאוּמֶין וּבָא הַשָּׁלִיחַ בְּמוֹעֲדוֹ וּבִזְמַנּוֹ וְאֶת הַכֹּל עָשָׂה ה' יָפֶה בְּעִתּוֹ וְאִי אֶפְשָׁר לְבָאֵר כָּל אֲשֶׁר בְּלִבִּי בָּזֶה בִּכְתָב, כִּי בְּעִנְיַן נְסִיעָתוֹ לְאוּמֶין וּבְעִנְיַן מַה שֶּׁזִּכָּה אוֹתִי לִנְסֹעַ עִמּוֹ לְשָׁם בָּזֶה הָיוּ תְּלוּיִים עוֹלָמוֹת הַרְבֵּה עַד אֵין קֵץ וּזְכוּת יִשְׂרָאֵל לְדוֹרוֹת, כִּי תִּקֵּן שָׁם אַלְפֵי אֲלָפִים וְרִבֵּי רִבְבוֹת נְשָׁמוֹת פְּגוּמוֹת וּמְקֻלְקָלוֹת שֶׁלֹּא הָיָה אֶפְשָׁר לָהֶם לְהִתְתַּקֵּן בְּשׁוּם אֹפֶן כִּי אִם עַל יְדֵי הִסְתַּלְּקוּתוֹ, כַּאֲשֶׁר נִשְׁמַע מִפִּיו הַקָּדוֹשׁ בְּפֵרוּשׁ וּבְרֶמֶז. וְגַם כַּמָּה טוֹבוֹת לָנֶצַח נִצְמְחוּ מִזֶּה לְיִשְׂרָאֵל לְדוֹרוֹת, כִּי כְּבָר גִּלָּה, שֶׁמִּי שֶׁיָּבוֹא עַל קִבְרוֹ וְיֹאמַר אֵלּוּ הָעֲשָׂרָה קַפִּיטְל תְּהִלִּים הַמְפֻרְסָמִים עַתָּה, בְּוַדַּאי יַעְזֹר לוֹ לָנֶצַח אֲפִלּוּ אִם יִהְיֶה מִי שֶׁיִּהְיֶה כַּיָּדוּעַ וּמְפֻרְסָם. וְהַנְּסִיעָה לְאוּמֶין הָיְתָה הַתְחָלָה וַהֲכָנָה לְכָל הַתִּקּוּנִים הָאֵלֶּה לָנֶצַח כִּי מְקוֹם קְבוּרָתוֹ כְּבָר הֻבְחֲרָה שָׁם בְּאוּמֶין וְשָׁם הָיָה צָרִיךְ לַעֲסֹק בְּכָל הַתִּקּוּנִים הַנַּ"ל, וְיוֹתֵר וְיוֹתֵר מִזֶּה מַה שֶּׁנֶּעְלָם מֵאִתָּנוּ כַּאֲשֶׁר הֵבַנּוּ מִפִּיו הַקָּדוֹשׁ. עַל כֵּן בְּכָל תְּנוּעָה וּתְנוּעָה וּבְכָל סִבָּה וְסִבָּה שֶׁסִּבֵּב הַשֵּׁם יִתְבָּרַךְ בְּעִנְיַן נְסִיעָה זֹאת מַה גָּדְלוּ בָּהֶם מַעֲשֵׂי הַשֵּׁם, מְאֹד מְאֹד עָמְקוּ מַחְשְׁבוֹתָיו. כִּי הַכֹּל הָיָה נוֹגֵעַ לַמָּקוֹם שֶׁנּוֹגֵעַ לָעַד וְלָנֶצַח.
<h2>מז</h2>
וְהִנֵּה בְּיוֹם רִאשׁוֹן הַנַּ"ל הִתְחַלְתִּי לַעֲסֹק בְּצָרְכֵי הַנְּסִיעָה וְלֹא הָיוּ בַּעֲלֵי עֲגָלוֹת מְצוּיִים אָז וְזֶה הָיָה מְנִיעָה לְהַנְּסִיעָה. גַּם בִּתּוֹ מָרַת אָדְל תִּחְיֶה שֶׁהָיְתָה פֹּה מֵאֲנָה מְאֹד וְלֹא הָיְתָה מְרֻצָּה כְּלָל שֶׁיִּסַּע לְאוּמֶין, וְהוּא זִכְרוֹנוֹ לִבְרָכָה לֹא רָצָה לְהִתְעַקֵּשׁ עַל שׁוּם דָּבָר. אַךְ רָאִיתִי וְהֵבַנְתִּי שֶׁבֶּאֱמֶת רְצוֹנוֹ חָזָק שֶׁיִּסַּע לְאוּמֶין וְהָלַכְתִּי וְשָׂכַרְתִּי עֲגָלָה בְּסָךְ מְרֻבֶּה יוֹתֵר מֵהָרָאוּי וְנָסַעְתִּי עִמּוֹ מִפֹּה לְאוּמֶין וְיָצָאנוּ מִפֹּה בְּיוֹם שְׁלִישִׁי בַּבֹּקֶר שֶׁהָיָה ד' אִיָּיר תק"ע וְהוּא זִכְרוֹנוֹ לִבְרָכָה כְּבָר הִתְפַּלֵּל שַׁחֲרִית וְשָׁתָה קַאוֶוע וַאֲנִי לֹא הִתְפַּלַּלְתִּי עֲדַיִן וְהֻכְרַחְתִּי לְהִתְפַּלֵּל עַל הָעֲגָלָה, וְיָשַׁבְנוּ עִמּוֹ אֲנִי וְהָאִישׁ שֶׁבָּא מִטֶּפְּלִיק וּמְשָׁרְתוֹ, וְתֵכֶף שֶׁיָּצָא מִפֹּה הִתְחִיל לְדַבֵּר עִמִּי וְאָמַר שֶׁטּוֹב וְנָכוֹן שֶׁנִּסַּע מִפֹּה כִּי־אִם לֹא הָיָה נִשְׂרַף בֵּיתוֹ וְכוּ' כַּמְבֹאָר שִׂיחָה זֹאת בְּמָקוֹם אַחֵר (חַיֵּי מוֹהֲרַ"ן קפ"ו), וְאַחַר כָּךְ פָּגַעְנוּ סָמוּךְ לְלַאדִיזִין אֶת רַבִּי מֵאִיר מִטֶּפְּלִיק שֶׁהוּא הָיָה בְּעַצְמוֹ בְּאוּמֶין עַל אוֹדוֹת הַדִּירָה הַנַּ"ל לִקְבֹּעַ לוֹ כַּנַּ"ל, וְסִפֵּר לוֹ רַבִּי מֵאִיר הַנַּ"ל אֵיךְ הֵם מִשְׁתּוֹקְקִים שָׁם שֶׁיָּבוֹא לְשָׁם, עָנָה וְאָמַר הֲלֹא הַכֹּל שֶׁלָּנוּ כִּי חַיָּב כָּל אָדָם לוֹמַר בִּשְׁבִילִי נִבְרָא הָעוֹלָם הֲלֹא נוֹסְעִים כָּאן כוּ' כַּמְבֹאָר שִׂיחָה זֹאת בְּרֶמֶז בְּמָקוֹם אַחֵר (שָׁם קפ"ה), וְהִפְלִיג מְאֹד מְאֹד בְּדִבְרֵי צַחוּת אֵלּוּ שֶׁאָמַר אָז וְאָמַר, תֵּכֶף שֶׁיָּצָא מִבְּרֶסְלַב בָּא עַל דַּעְתּוֹ דִּבְרֵי צַחוּת אֵלּוּ, וְתֵכֶף שֶׁנִּתְגַּלָּה לוֹ זֹאת נִתְבַּהֵל מְאֹד מְאֹד מִגְּדֻלּוֹת נִפְלְאוֹת הַנְהָגַת הַבּוֹרֵא יִתְבָּרַךְ שְׁמוֹ, אַךְ לֹא רָצָה לְדַבֵּר מִזֶּה וּלְגַלּוֹת זֹאת עַד שֶׁבָּא כְּנֶגְדּוֹ הָאִישׁ הַנַּ"ל, וְעַל יָדוֹ נִסְתַּבֵּב הַדָּבָר לְהוֹצִיא מִכֹּחַ אֶל הַפֹּעַל לְדַבֵּר דִּבּוּרִים אֵלּוּ וְאָמַר, כָּךְ הַשֵּׁם יִתְבָּרַךְ מַנְהִיג הָעוֹלָם וְכוּ'.
<h2>מח</h2>
בְּדֶרֶךְ הַנְּסִיעָה הַזֹּאת לְאוּמֶין כְּשֶׁיָּצָא מִלָּאדִיזִין וְהָעוֹלָם לִוּוּ אוֹתוֹ, עָנָה וְאָמַר אַף עַל פִּי כֵן אֵין דּוֹר יָתוֹם כִּי תַּנָּא אֶחָד אָמַר עֲתִידָה תּוֹרָה שֶׁתִּשְׁתַּכַּח מִיִּשְׂרָאֵל וְאָמַר רַבִּי שִׁמְעוֹן בַּר יוֹחַאי שֶׁלֹּא תִּשְׁתַּכַּח שֶׁנֶּאֱמַר כִּי לֹא תִשָּׁכַח מִפִּי זַרְעוֹ וְכוּ' וְאָז גִּלָּה הַסּוֹד הַנּוֹרָא הַמְרֻמָּז בְּפָסוּק זֶה דַּיְקָא שֶׁעַל יְדֵי רַבִּי שִׁמְעוֹן לֹא תִּשְׁתַּכַּח הַתּוֹרָה וְכוּ' כַּנִּדְפָּס כְּבָר (תְּחִלַּת לִקּוּטֵי מוֹהֲרַ"ן). וְאַחַר כָּךְ אָמַר עַכְשָׁו יֵשׁ וְכוּ' וְעוֹד כַּמָּה דְּבָרִים נוֹרָאִים זָכִיתִי לִשְׁמֹעַ בְּדֶרֶךְ זֶה.
סָמוּךְ לָעֶרֶב בָּאנוּ לִקְהִלַּת קֹדֶשׁ טֶפְּלִיק וְשָׁם בָּאוּ לִקְרָאתוֹ רֹב בְּנֵי הָעִיר וּבִפְרָט אַנְשֵׁי־שְׁלוֹמֵנוּ וּבִקְשׁוּ אוֹתוֹ הַרְבֵּה שֶׁיָּלִין שָׁם וְלֹא רָצָה, וְאַף עַל פִּי שֶׁהִתְחִיל הַגֶּשֶׁם לֵירֵד מִדֵּי עָבְרוֹ בְּטֶפְּלִיק סָמוּךְ לָעֶרֶב אַף עַל פִּי כֵן לֹא רָצָה לָסוּר שָׁם. וְנָסַע לְהַלָּן וְעָמַד לָלוּן בַּכְּפָר הַסָּמוּךְ לְשָׁם וּלְשָׁם יָצְאוּ הַרְבֵּה מִבְּנֵי הָעִיר טֶפְּלִיק. וְשָׁם נִתְמַנָּה רַבִּי מָרְדְּכַי לְאַב־בֵּית־דִּין בְּטֶפְּלִיק וְכוּ'. בְּיוֹם רְבִיעִי בַּבֹּקֶר אַחַר הַתְּפִלָּה נָסַעְנוּ לְאוּמֶין.
<h2>מט</h2>
בָּעֵת שֶׁנָּסַע מִכְּפָר הַנַּ"ל שֶׁלָּן שָׁם לְאוּמֶין, דִּבֵּר עִמִּי הַרְבֵּה מֵהַתּוֹרָה שֶׁל הִסְתַּלְּקוּת הַצַּדִּיק (לִקּוּטֵי תִּנְיָנָא ס"ז), שֶׁנֶּאֶמְרָה בְּשַׁבַּת בְּרֵאשִׁית הֶעָבַר עַל הַפָּסוּק בְּרֵאשִׁית לְעֵינֵי כָּל יִשְׂרָאֵל כַּנַּ"ל (סִימָן ל"ט). וְאָמַר אָז הַחִבּוּר שֶׁל רָחֵל מְבַכָּה עַל בָּנֶיהָ וְכוּ' לְעִנְיַן הַהַעְלָמָה שֶׁנִּתְעַלֵּם הַצַּדִּיק שֶׁהוּא הַפְּאֵר וְהַיֹּפִי וְהַחֵן שֶׁל כָּל הָעוֹלָם וְכוּ' כַּנִּדְפַּס בְּסוֹף הַתּוֹרָה הַנַּ"ל עַיֵּן שָׁם. וְעוֹד דִּבֵּר עִמִּי מִגְּדֻלַּת הָרַב הַגָּאוֹן הֶחָסִיד מִבַּרְדִּיטְשׁוֹב זֵכֶר צַדִּיק לִבְרָכָה שֶׁנִּסְתַּלֵּק בְּסָמוּךְ כַּנַּ"ל. וְאַחַר כָּךְ סָמוּךְ לִכְנִיסָתוֹ לְאוּמֶין סִפֶּר מַעֲשֶׂה מֵהַבַּעַל שֵׁם טוֹב זִכְרוֹנוֹ לִבְרָכָה שֶׁבָּא לְאֵיזֶה עִיר שֶׁהָיוּ שָׁם נְשָׁמוֹת מִשְּׁלֹשׁ מֵאוֹת שָׁנָה שֶׁהָיוּ צְרִיכִים תִּקּוּן וְכוּ' כַּמְבֹאָר מַעֲשֶׂה זֹאת בְּמָקוֹם אַחֵר (חַיֵּי מוֹהֲרַ"ן ק"ד).
וְכָל עֵת הַנְּסִיעָה הַזֹּאת שֶׁנָּסַע בְּיוֹם רְבִיעִי בִּכְנִיסָתוֹ לְאוּמֶין הָיָה יוֹשֵׁב כְּמוֹ טָרוּד וּמְאֻיָּם, וְכָל זֶה הֵבִינוּ אַחַר כָּךְ לְמַפְרֵעַ, כִּי אַחַר כָּךְ סָמוּךְ לְהִסְתַּלְּקוּתוֹ בְּחֹל הַמּוֹעֵד סֻכּוֹת הִזְכִּיר אוֹתוֹ הַמַּעֲשֶׂה שֶׁסִּפֵּר בִּכְנִיסָתוֹ לְאוּמֶין כוּ' כַּאֲשֶׁר יְבֹאַר לְקַמָּן כוּ' וְאָז הֵבַנְתִּי לְמַפְרֵעַ שֶׁבְּכָל עֵת כְּנִיסָתוֹ לְאוּמֶין הָיָה כְּמוֹ טָרוּד בְּעִנְיַן הִסְתַּלְּקוּתוֹ וְתִקּוּנֵי הַנְּשָׁמוֹת הַרְבֵּה מְאֹד שֶׁהָיָה צָרִיךְ לְתַקֵּן שָׁם וְכוּ', וְיֶתֶר מִזֶּה אֵין אִתָּנוּ יוֹדֵעַ עַד מָה כִּי גָבְהוּ שָׁמַיִם מֵאָרֶץ כֵּן גָּבְהוּ מַחְשְׁבוֹתָיו מִמַּחְשְׁבוֹתֵינוּ וְכוּ'.
<h2>נ</h2>
בְּיוֹם רְבִיעִי הַנַּ"ל שֶׁהוּא ה' אִיָּיר בָּא לְאוּמֶין וְנִתְאַכְסֵן בְּבֵית רַבִּי נַחְמָן נָתָן שֶׁנִּפְטַר בַּשָּׁנָה הֶעָבְרָה סָמוּךְ לְשָׁבוּעוֹת. וְכָל מַה שֶּׁעָבַר בְּאוּמֶין אִי אֶפְשָׁר לְסַפֵּר וּמְעַט מְבֹאָר אֶצְלֵנוּ בְּסִפּוּרֵי הַשִּׂיחוֹת שֶׁלּוֹ (חַיֵּי מוֹהֲרַ"ן קפ"ה) וְעָמַד שָׁם בְּבֵית הַנַּ"ל עַד אַחַר שָׁבוּעוֹת.
בְּשָׁבוּעוֹת נִתְקַבְּצוּ אֵלָיו כָּל אַנְשֵׁי־שְׁלוֹמֵנוּ כְּדַרְכֵּנוּ תָּמִיד. אַךְ לֹא רָצָה לוֹמַר תּוֹרָה וַאֲנִי הִפְצַרְתִּי אוֹתוֹ קְצָת בְּשַׁבָּת שֶׁהוּא יוֹם שֵׁנִי דְּשָׁבוּעוֹת שֶׁיֹּאמַר תּוֹרָה, אַךְ הֵשִׁיב שֶׁבְּוַדַּאי לֹא יֹאמַר תּוֹרָה בְּשׁוּם אֹפֶן. בְּמוֹצָאֵי שַׁבָּת אָמַר דִּבְרֵי צַחוּת אֵין אַתֶּם חוֹטְאִים כָּל כָּךְ כַּמְבֹאָר בְּסִפּוּרֵי הַשִּׂיחוֹת (חַיֵּי מוֹהֲרַ"ן ר"ב).
בַּיּוֹם רִאשׁוֹן אִסְרוּ־חַג דְּשָׁבוּעוֹת נִכְנַס לְבֵית רַבִּי יוֹסֵף שְׁמוּאֵל שֶׁשָּׂכַר לוֹ הַדִּירָה אֶצְלוֹ, וַאֲנִי שָׂכַרְתִּי הַדִּירָה אֶצְלוֹ וְעַד אוֹתוֹ הַיּוֹם הָיִיתִי אֶצְלוֹ בְּאוּמֶין. בְּאוֹתוֹ הַיּוֹם אִסְרוּ־חַג הַנִּזְכָּר לְעֵיל נָסַעְתִּי לְבֵיתִי, וְלֹא נִתְעַכַּבְתִּי הַרְבֵּה וְחָזַרְתִּי וּבָאתִי לְאוּמֶין כִּי רַבִּי נַפְתָּלִי שָׁלַח אֵלַי אִגֶּרֶת בִּפְקֻדָּתוֹ שֶׁאָבוֹא לְשָׁם. וּבָאתִי בְּסָמוּךְ לְשָׁם וְנִתְעַכַּבְתִּי עַד אַחַר שַׁבַּת נַחֲמוּ.
וְקֹדֶם שַׁבַּת נַחֲמוּ יָצָא מִבֵּית רַבִּי יוֹסֵף־שְׁמוּאֵל הַנַּ"ל וְנִכְנַס לְבַיִת אַחֵר (הַיְנוּ לְבֵית הַלּוּקַטְשֶׁר) שֶׁשָּׁם נִסְתַּלֵּק בְּשָׁלוֹם. וּבְכָל זֶה יֵשׁ הַרְבֵּה מַעֲשִׂיּוֹת לְסַפֵּר אַךְ בִּכְתָב אִי אֶפְשָׁר לְצַיֵּר כָּל מַה שֶּׁמִּתְנוֹצֵץ בְּדַעְתִּי נִפְלְאוֹת הַשֵּׁם בְּכָל עִנְיָן וְעִנְיָן. וּבִתְחִלָּה בְּעֵת שֶׁיָּשַׁב עֲדַיִן בְּבֵית רַבִּי נַחְמָן־נָתָן בָּא אִישׁ מִבֵּית הַלּוּקַטְשֶׁר וּבִקֵּשׁ אוֹתוֹ הַרְבֵּה שֶׁיִּכְנֹס לְשָׁם לָדוּר וְלָא אִסְתַּיַּע מִלְּתָא לִכְנֹס תֵּכֶף לְשָׁם. וְאָז אָמַר שֶׁגַּם זֶה יִהְיֶה מַעֲשֶׂה שֶׁיְּסַפְּרוּ אַחַר כָּךְ אֵיךְ שֶׁיָּשַׁב בְּבֵית הַנַּ"ל וּבָא פִּתְאֹם אִישׁ שֶׁלֹּא הִכִּיר אוֹתוֹ כְּלָל וְכוּ' וּבִקֵּשׁ אוֹתוֹ שֶׁיִּכְנֹס לְבֵיתוֹ וְכוּ':
<h2>נא</h2>
בְּשַׁבַּת נַחֲמוּ נִתְקַבְּצוּ אֶצְלוֹ כַּמָּה אוֹרְחִים עַל שַׁבָּת הַנַּ"ל, וְנִכְנַס מֵחַדְרוֹ לְהַבַּיִת שֶׁאָכְלוּ שָׁם וְקִדֵּשׁ עַל הַיַּיִן בַּחֲלִישׁוּת כֹּחַ כִּי כְּבָר הָיָה חָלוּשׁ מְאֹד כִּי הָיָה סָמוּךְ לְהִסְתַּלְּקוּתוֹ. וְיָשַׁב עַל הַשֻּׁלְחָן אַחַר שֶׁקִּדֵּשׁ קֹדֶם שֶׁנָּטַל יָדָיו לַסְּעֻדָּה וְהִתְחִיל לְדַבֵּר עִם הָעוֹלָם, עָנָה וְאָמַר עַל מָה בָּאוּ הָעוֹלָם לְכָאן הֲלֹא עַתָּה אֵינִי יוֹדֵעַ כְּלָל. כְּשֶׁאֲנִי אוֹמֵר תּוֹרָה בְּוַדַּאי כְּדַאי לָבוֹא אֲבָל עַתָּה בֶּאֱמֶת אֵינִי יוֹדֵעַ כְּלָל כִּי אֲנִי עַכְשָׁו אִישׁ פָּשׁוּט לְגַמְרֵי שֶׁקּוֹרִין פְּרָאסְטַאק, וְאֵינִי יוֹדֵעַ כְּלָל וְעַל מָה וְלָמָּה בָּאוּ הָעוֹלָם, וְהֶאֱרִיךְ קְצָת בְּשִׂיחָה זֹאת שֶׁהוּא עַתָּה פְּרָאסְטַאק גָּמוּר וְאֵינוֹ יוֹדֵעַ כְּלָל בֶּאֱמֶת. וְאָמַר שֶׁהוּא מְחַיֶּה אֶת עַצְמוֹ עַתָּה רַק בְּהַדֶּרֶךְ שֶׁהָלַךְ לְאֶרֶץ יִשְׂרָאֵל. וְהֶאֱרִיךְ בְּשִׂיחָה זוֹ קְצָת גַּם כֵּן עַד שֶׁמִּתּוֹךְ הַשִּׂיחָה הַקְּדוֹשָׁה הַזֹּאת שֶׁסִּפֵּר שֶׁאֵינוֹ יוֹדֵעַ כְּלָל וְשֶׁהוּא פְּרָאסְטַאק גָּמוּר וְשֶׁהוּא מְחַיֶּה אֶת עַצְמוֹ רַק בְּהַנְּסִיעָה שֶׁנָּסַע לְאֶרֶץ יִשְׂרָאֵל.
מִתּוֹךְ דְּבָרִים אֵלּוּ נִכְנַס בִּדְבָרִים עַד שֶׁגִּלָּה לָנוּ תּוֹרָה נִפְלָאָה אֵיךְ דַּיְקָא עַל יְדֵי הַדֶּרֶךְ שֶׁל נְסִיעַת אֶרֶץ יִשְׂרָאֵל מְחַיֶּה אֶת עַצְמוֹ הַצַּדִּיק בְּעֵת פְּשִׁיטוּתוֹ וְכוּ' כַּנִּדְפָּס כְּבָר (לִקּוּטֵי תִּנְיָנָא ע"ח). אַךְ אִי אֶפְשָׁר לְבָאֵר בִּכְתָב כָּל הָעִנְיָן אֵיךְ נִתְגַּלָּה וְנִמְשְׁכָה הַתּוֹרָה הַזֹּאת יֵשׁ מֵאַיִן בֶּאֱמֶת. כִּי מִתְּחִלָּה לֹא הָיָה יוֹדֵעַ כְּלָל בֶּאֱמֶת. כִּי בְּכָל עֵת שֶׁאָמַר שֶׁאֵינוֹ יוֹדֵעַ לֹא הָיָה יוֹדֵעַ כְּלָל בֶּאֱמֶת, כַּאֲשֶׁר פַּעַם אֶחָד נִשְׁבַּע עַל זֶה בְּשַׁבַּת קֹדֶשׁ (וְאָמַר בְּזֶה הַלָּשׁוֹן דָא שְׁוֶוער אִיךְ בַּיי שַׁבָּת) עַל עִנְיָן זֶה שֶׁאֵינוֹ יוֹדֵעַ כְּלָל. וּבֶאֱמֶת אָמַר עַל עַצְמוֹ שֶׁהָאֵינוֹ יוֹדֵעַ שֶׁלּוֹ הוּא חִדּוּשׁ נִפְלָא וְכוּ'. וְעַתָּה סִפֵּר הַרְבֵּה אֵיךְ שֶׁאֵינוֹ יוֹדֵעַ עַתָּה כְּלָל, וּבְתוֹךְ זֶה נִכְנַס לְשִׂיחָה נִפְלָאָה עַד שֶׁעַל יְדֵי זֶה בְּעַצְמוֹ גִּלָּה תּוֹרָה נִפְלָאָה עַל־זֶה בְּעַצְמוֹ שֶׁמְּחַיֶּה אֶת עַצְמוֹ בְּעֵת פְּשִׁיטוּתוֹ בְּהַדֶּרֶךְ שֶׁנָּסַע לְאֶרֶץ יִשְׂרָאֵל.
וְאַחַר כָּךְ בָּא לְשִׂמְחָה גְּדוֹלָה, וְצִוָּה לְנַגֵּן הַרְבֵּה וְזִמַּרְנוּ לְפָנָיו אֲזַמֵּר בִּשְׁבָחִין וְהַכֹּל קֹדֶם נְטִילַת יָדַיִם לַסְּעֻדָּה מַה שֶּׁבְּכָל עֵת שֶׁהָיָה מְזַמֵּר הַזֶּמֶר הַנַּ"ל הָיָה תָּמִיד אַחַר נְטִילַת יָדַיִם אַחַר בִּרְכַּת הַמּוֹצִיא. כִּי בֵּין קִדּוּשׁ לִנְטִילַת יָדַיִם לֹא שָׁמַעְנוּ מֵעוֹלָם שׁוּם שִׂיחָה אוֹ תּוֹרָה מִמֶּנּוּ וְעַכְשָׁו שָׂח כָּל הַשִּׂיחָה וְהַתּוֹרָה הַנַּ"ל וְגַם צִוָּה לְנַגֵּן אֲזַמֵּר בִּשְׁבָחִין הַכֹּל קֹדֶם נְטִילַת יָדַיִם. וְאַחַר כָּךְ נָטַל יָדָיו וְיָשַׁב עַל הַשֻּׁלְחָן בְּשִׂמְחָה גְּדוֹלָה וְצִוָּה לְנַגֵּן הַרְבֵּה. וְאָמַר דְּבָרִים נִפְלָאִים עַל הַשֻּׁלְחָן וְאָמַר מַה יֵּשׁ לָנוּ לְהִתְבַּיֵּשׁ (וָואס הָאבְּן מִיר זִיךְ צוּ שֶׁעמֶען) בִּשְׁבִילֵנוּ נִבְרָא הָעוֹלָם (וְאָמַר אָז הַדִּבְרֵי צַחוּת מִי שֶׁאֵינוֹ יָכוֹל פֶא זִי אֵינִי יָכוֹל פַאזִיע וְכוּ').
וְגַם בְּהַתּוֹרָה הַנַּ"ל נִכְלַל מַה שֶּׁנִּכְנַס לְבֵית הַלּוּקַטְשֶׁר בְּסָמוּךְ שֶׁשָּׁם אָמַר הַתּוֹרָה הַזֹּאת וְהִזְכִּיר בּוֹ מֵעִנְיַן אֶרֶץ יִשְׂרָאֵל שֶׁאִם יֹאמְרוּ הָעוֹבְדֵי כּוֹכָבִים לִסְטִים אַתֶּם שֶׁכְּבַשְׁתֶּם וְכוּ' וְגַם עַכְשָׁו נִמְצָא שֶׁיִּשְׂרָאֵל בָּאִים לִפְעָמִים בִּמְקוֹמוֹת שֶׁהָיוּ רְחוֹקִים מְאֹד מְאֹד מִקְּדֻשַּׁת יִשְׂרָאֵל וְכוּ'. כִּי זֶה הַבַּעַל הַבַּיִת שֶׁל הַבַּיִת שֶׁעָמַד בּוֹ אָז, הָיָה רָשָׁע מְפֻרְסָם וְיָשַׁב אָז בְּפֶּטֶרְבּוּרְג, אַךְ בְּנֵי־בֵיתוֹ הִכְנִיסוּ אוֹתוֹ לְשָׁם. וּבְכָל זֶה הָיוּ נִפְלְאוֹת תְּמִים דֵּעִים שֶׁאִי אֶפְשָׁר לְבָאֵר בִּכְתָב כְּלָל כָּל מַה שֶּׁעָבַר בְּכָל זֶה. אַךְ רָשַׁמְתִּי פְּרָקִים לְזִכָּרוֹן לְמַעַן לֹא יִשָּׁכַח מִמֶּנִּי וּמִיּוֹצְאֵי־חֲלָצַי וּמֵאַנְשֵׁי־שְׁלוֹמֵנוּ שֶׁשָּׁמְעוּ מִפִּי מְעַט מִסִּפּוּרִים אֵלּוּ. אַךְ מִי שֶׁלֹּא שָׁמַע מִפִּי כָּל זֶה, יִהְיֶה כָּל זֶה אֶצְלוֹ כְּדִבְרֵי הַסֵּפֶר הֶחָתוּם.
אַחַר שַׁבַּת נַחֲמוּ נָסַעְתִּי לְבֵיתִי. בְּיוֹם שְׁלִישִׁי דִּסְלִיחוֹת בָּאתִי לְאוּמֶין עַל רֹאשׁ הַשָּׁנָה וְיָשַׁבְתִּי שָׁם עַד שֶׁנִּסְתַּלֵּק בְּשָׁלוֹם וְזָכִיתִי לַעֲמֹד בִּשְׁעַת הִסְתַּלְּקוּתוֹ הַקָּדוֹשׁ וְהַנּוֹרָא. וּכְבָר מְבֹאָר מְעַט מֵעִנְיַן הִסְתַּלְּקוּתוֹ בְּמָקוֹם אַחֵר (חַיֵּי מוֹהֲרַ"ן).
<h2>נב</h2>
בְּרֹאשׁ הַשָּׁנָה הָאַחֲרוֹן שֶׁהָיָה בְּאוּמֶין שֶׁחָל בְּיוֹם שַׁבַּת קֹדֶשׁ אָז, נֶחֱלַשׁ מְאֹד בְּאוֹתוֹ יוֹם, דְּהַיְנוּ בְּיוֹם שַׁבַּת קֹדֶשׁ רִאשׁוֹן דְּרֹאשׁ הַשָּׁנָה וְהִתְחִיל לָצֵאת דֶּרֶךְ פִּיו דָּם הַרְבֵּה. וְהוּא הָיָה מִתְיָרֵא מְאֹד כְּשֶׁיָּצָא מִמֶּנּוּ דָּם עַל יְדֵי הַהוּסְט, בִּפְרָט עַתָּה שֶׁיָּצְאוּ מִמֶּנּוּ דָּמִים הַרְבֵּה בְּלִי שִׁעוּר וְהָיָה חַלָּשׁ מְאֹד. וְדַרְכּוֹ הָיְתָה תָּמִיד לוֹמַר תּוֹרָה בְּיוֹם רִאשׁוֹן דְּרֹאשׁ הַשָּׁנָה לְעֵת עֶרֶב בֵּין הַשְּׁמָשׁוֹת שֶׁל יוֹם שֵׁנִי, וּכְבָר נִתְאַסְּפוּ כָּל הָעוֹלָם לַבַּיִת הַגָּדוֹל שֶׁהָיָה מוּכָן שֶׁיֹּאמַר בּוֹ תּוֹרָה וְהָיָה שָׁם דֹּחַק גָּדוֹל מְאֹד מֵרִבּוּי הָעָם וְכֻלָּם הָיוּ עוֹמְדִים וּמְצַפִּים שֶׁיִּכְנֹס לוֹמַר תּוֹרָה. וְהָיוּ עֵינֵיהֶם כָּלוֹת עַד הָעֶרֶב וַעֲדַיִן לֹא נִכְנַס מֵעֹצֶם חֲלִישׁוּתוֹ שֶׁהָיָה כָּבֵד עַד שֶׁכִּמְעַט שֶׁנִּגְוַע.
בְּתוֹךְ שֶׁהָיִינוּ עוֹמְדִים שָׁם וּמְצַפִּים אַף עַל פִּי כֵן אוּלַי יָבוֹא וְגַם אֲנִי הָיִיתִי בְּתוֹךְ הַקִּבּוּץ שָׁם, שָׁלַח לִקְרֹא אוֹתִי לָבוֹא אֶצְלוֹ וְנִכְנַסְתִּי אֵלָיו וְהִתְחִיל לִקְּבֹּל לְפָנַי מַה לַּעֲשׂוֹת. וְהוּא זִכְרוֹנוֹ לִבְרָכָה הָיָה יוֹשֵׁב, וְסַף שֶׁל נְחֹשֶׁת עִם דָּם הַרְבֵּה עָמַד עַל יְרֵכוֹ וְהוּא יָשַׁב אֶצְלוֹ עַל מִטָּתוֹ וְכִמְעַט שֶׁהָיָה הַסַּף מָלֵא דָּם. וְהִתְחִיל לְדַבֵּר עִמִּי מַה לַּעֲשׂוֹת בְּעִנְיַן אֲמִירַת הַתּוֹרָה. וּבִתְחִלָּה הֵשַׁבְתִּי לוֹ מַה לַּעֲשׂוֹת מֵאַחַר שֶׁאִי אֶפְשָׁר. אַךְ הוּא זִכְרוֹנוֹ לִבְרָכָה הֵשִׁיב שֶׁיֵּשׁ רַחֲמָנוּת עַל הָעוֹלָם שֶׁבָּאוּ בְּיִסּוּרִים וּטְרָחוֹת וְכוּ' כָּאֵלֶּה. וְגַם כָּל יְמֵי הַקַּיִץ הֶעָבַר הָיָה מְצַפֶּה עַל רֹאשׁ הַשָּׁנָה הַזֶּה שֶׁיֹּאמַר תּוֹרָה בְּרֹאשׁ הַשָּׁנָה בְּאוּמֶין. וְהֵבַנְתִּי שֶׁכָּסְפּוֹ מְאֹד שֶׁאַף עַל פִּי כֵן יֹאמַר תּוֹרָה.
וְהִתְחַלְתִּי לְדַבֵּר עִמּוֹ וְאָמַרְתִּי לוֹ הֲלֹא כְּשֶׁבָּאתֶם מִלֶּמְבֶּרְגְּ הֱיִיתֶם גַּם כֵּן חָלוּשׁ מְאֹד מְאֹד וְלֹא הָיָה שׁוּם דֶּרֶךְ הַטֶּבַע שֶׁתֹּאמְרוּ תּוֹרָה וְאַף עַל פִּי כֵן הָיָה הַשֵּׁם יִתְבָּרַךְ בְּעֶזְרְכֶם וַאֲמַרְתֶּם תּוֹרָה הַרְבֵּה. כַּדְּבָרִים הָאֵלֶּה דִּבַּרְתִּי עִמּוֹ עוֹד, עַד שֶׁהֵשִׁיב לִי אִם כֵּן אֶמְסֹר נַפְשִׁי, כְּאוֹמֵר כְּפִי דְּבָרֶיךָ אֲנִי מוּכָן לוֹמַר תּוֹרָה וַאֲנִי מוֹסֵר נַפְשִׁי עַל זֶה. כִּי בֶּאֱמֶת הָיְתָה מְסִירַת נֶפֶשׁ עָצוּם אָז שֶׁיֹּאמַר תּוֹרָה בַּחֲלִישׁוּת כָּזֶה שֶׁהָיָה כִּמְעַט שֶׁיִּגְוַע בְּכָל עֵת.
אַךְ צִוָּה עָלַי לְהַעֲמִיד הַכִּסֵּא שֶׁיֹּאמַר עָלָיו תּוֹרָה, לְהַעֲמִידָהּ סָמוּךְ לַפֶּתַח כְּדֵי שֶׁאִם יָבוֹא לִידֵי סַכָּנָה עַל יְדֵי אֲמִירַת הַתּוֹרָה וְיִהְיֶה נֶחְלָשׁ מְאֹד שֶׁנּוּכַל לְהוֹצִיאוֹ מְהֵרָה מִשָּׁם. כִּי הָעוֹלָם הָיָה הַרְבֵּה מְאֹד מְאֹד, וְהָיָה שָׁם דֹּחַק גָּדוֹל מְאֹד בְּלִי שִׁעוּר. וְאָמַרְתִּי לוֹ שֶׁקָּשֶׁה לְשַׁנּוֹת לְהַעֲמִיד הַכִּסֵּא בְּמָקוֹם אַחֵר מֵהַמָּקוֹם שֶׁהוּעָמְדָה שָׁם מִקֹּדֶם מֵחֲמַת גֹּדֶל הַדֹּחַק מֵהָעוֹלָם שֶׁהֵם עוֹמְדִים צְפוּפִים וּדְחוּקִים מְאֹד. הֵשִׁיב אִם לֹא תַּעֲמִיד הַכִּסֵּא סָמוּךְ לַפֶּתַח בְּוַדַּאי לֹא אֶכְנֹס לוֹמַר תּוֹרָה. וְתֵכֶף נִכְנַסְתִּי לְשָׁם וְעָשִׂיתִי שָׁם רַעַשׁ גָּדוֹל וְהִכְרַחְתִּי אֶת הָעוֹלָם לְהִתְפַּזֵּר עַד שֶׁנָּשָׂאנוּ אֶת הַכִּסֵּא מִמָּקוֹם שֶׁהָיְתָה עוֹמֶדֶת שָׁם תְּחִלָּה אֶל הַמָּקוֹם אֲשֶׁר צִוָּה עָלַי דְּהַיְנוּ סָמוּךְ לַפֶּתַח.
וְאַחַר כָּךְ הוֹדִיעוּ לוֹ וְנִכְנַס הוּא זִכְרוֹנוֹ לִבְרָכָה וְיָשַׁב עַל הַכִּסֵּא וַאֲנַחְנוּ עָמַדְנוּ אֶצְלוֹ. וְהַבַּיִת הָיָה מָלֵא אֲנָשִׁים הַרְבֵּה מְאֹד וְהָיָה שָׁם דֹּחַק גָּדוֹל שֶׁהָיָה קָשֶׁה מְאֹד לִסְבֹּל כִּמְעַט שֶׁעָמַד אֶחָד עַל חֲבֵרוֹ וְהָיָה שָׁם רַעַשׁ גָּדוֹל מִגֹּדֶל הַדֹּחַק שֶׁהָיָה מִן הַנִּמְנָע לִסְבֹּל. וּקְצָתָם לֹא יָכְלוּ לִסְבֹּל וְהֻכְרְחוּ לָצֵאת שֶׁלֹּא יִשָּׁאֲרוּ חַלָּשׁוּת. וְרֻבָּם כְּכֻלָּם סָבְלוּ הַדֹּחַק הַגָּדוֹל בְּלִי שִׁעוּר.
וְהוּא זִכְרוֹנוֹ לִבְרָכָה בְּעֹצֶם חֲלִישׁוּתוֹ יָשַׁב עַל הַכִּסֵּא בֵּין רִבּוּי עָם כָּזֶה וְיָשַׁב קְצָת כְּדַרְכּוֹ. וְאַחַר כָּךְ פָּתַח פִּיו הַקָּדוֹשׁ וְהִתְחִיל לוֹמַר תּוֹרָה. אֲבָל אָמַר בְּקוֹל נָמוּךְ מִמַּה שֶּׁהָיָה רָגִיל לוֹמַר תָּמִיד. וְלֹא הָיָה שׁוּם דֶּרֶךְ הַטֶּבַע שֶׁיִּגְמֹר תּוֹרָה אֲרֻכָּה כָּזֹאת בַּחֲלִישׁוּת כָּזֶה. אַךְ בַּעַל הָרַחֲמִים אֲשֶׁר מַחְשְׁבוֹת לִבּוֹ לְדוֹר וָדוֹר חָמַל עָלֵינוּ וְעַל כְּלַל יִשְׂרָאֵל לְדוֹרוֹת וְעָמַד בְּעֶזְרוֹ עַד שֶׁגָּמַר הַתּוֹרָה בְּנֵס נִפְלָא. אַךְ סִיּוּם הַתּוֹרָה אֵיךְ הִיא מְרֻמֶּזֶת בַּפָּסוּק תִּקְעוּ שֶׁהִתְחִיל בּוֹ לֹא סִיֵּם אָז עַד אַחַר יוֹם הַכִּפּוּרִים שֶׁאָז סִיֵּם הַפָּסוּק עַל פִּי הַתּוֹרָה הַזֹּאת לְפָנַי. וְהַתּוֹרָה שֶׁאָמַר אָז הִיא הַתּוֹרָה תִּקְעוּ תּוֹכָחָה בְּלִקּוּטֵי תִנְיָנָא בְּסִימָן ח' עַיֵּן שָׁם. וְאַחַר כָּךְ צִוָּה לְנַגֵּן נִגּוּן כְּדַרְכּוֹ תָּמִיד, וְאַחַר כָּךְ הָלַךְ מִשָּׁם לְחַדְרוֹ. וְכָל הַלַּיְלָה אַחַר כָּךְ הוּא לֵיל שֵׁנִי דְּרֹאשׁ הַשָּׁנָה הָיָה חָלוּשׁ וּמְסֻכָּן מְאֹד מְאֹד וְהָלְכוּ לִקְרוֹת אֶת הַדּוֹקְטוֹר וְלָא אִסְתַּיַּע מִלְּתָא שֶׁיָּבוֹא. וְאָמַר שֶׁהִיא טוֹבָה גְּדוֹלָה שֶׁלֹּא בָּא הַדּוֹקְטוֹר. וְאָמַר כָּל מִי שֶׁרוֹצֶה לָחוּס עַל חַיָּיו לֹא יַנִּיחַ שֶׁיָּבוֹא דּוֹקְטוֹר אֵלָיו. וְאַף עַל פִּי שֶׁיָּכוֹל לִהְיוֹת שֶׁהוּא בְּעַצְמוֹ יְצַוֶּה לִקְרֹא דּוֹקְטוֹר, אַף עַל פִּי כֵן לֹא יַנִּיחוּ שֶׁיָּבוֹא דּוֹקְטוֹר אֵלָיו וַאֲנִי לֹא הָיִיתִי אָז אֶצְלוֹ כְּשֶׁאָמַר דִּבּוּרִים אֵלּוּ, וְאַף עַל פִּי כֵן לֹא הָיִיתִי מַסְכִּים עִמָּהֶם בְּשׁוּם אֹפֶן שֶׁיִּקְרְאוּ דּוֹקְטוֹר אֵלָיו. אַךְ נִמְנוּ וְרַבּוּ עָלַי וְקָרְאוּ דּוֹקְטוֹר עַל כָּרְחִי בְּעֶרֶב סֻכּוֹת וְקָרוֹב הַדָּבָר שֶׁהַדּוֹקְטוֹר קֵרַב הִסְתַּלְּקוּתוֹ:
<h2>נג</h2>
בְּיוֹם שֵׁנִי דְּרֹאשׁ לֹא נִכְנַס לְהִתְפַּלֵּל עִם הָעוֹלָם יַחַד כְּדַרְכּוֹ תָּמִיד בְּרֹאשׁ הַשָּׁנָה. וְכֵן בְּאוֹתוֹ רֹאשׁ הַשָּׁנָה בְּיּוֹם רִאשׁוֹן הִתְפַּלֵּל עִמָּנוּ יַחַד וְאָכַל עִמָּנוּ עַל שֻׁלְחָן אֶחָד בַּבַּיִת שֶׁבָּחֲרוּ לָזֶה. אַךְ בְּיוֹם שֵׁנִי דְּרֹאשׁ הַשָּׁנָה לֹא נִכְנַס אֲפִלּוּ לְהִתְפַּלֵּל עִמָּנוּ רַק הִתְפַּלֵּל בְּחַדְרוֹ שֶׁהָיָה סָמוּךְ לְשָׁם, וּמִכָּל־שֶׁכֵּן שֶׁלֹּא אָכַל עִמָּנוּ יַחַד.
וְעֹצֶם חֲלִישׁוּתוֹ בְּכָל אֵלּוּ הַיָּמִים אִי אֶפְשָׁר לְבָאֵר וְאַף עַל פִּי כֵן דִּבֵּר עִם הָעוֹלָם, וְדִבֵּר עִם כָּל אֶחָד וְאֶחָד מַה שֶּׁהָיָה צָרִיךְ, וְכֻלָּם קִבְּלוּ רְשׁוּת מִמֶּנּוּ אַחַר רֹאשׁ הַשָּׁנָה וְדִבֵּר עִם כָּל אֶחָד הַרְבֵּה כְּדַרְכּוֹ תָּמִיד. עַד שֶׁלֹּא עָלָה עַל דַּעְתָּם שֶׁיִּסְתַּלֵּק בְּסָמוּךְ כִּי אִם הָיָה עוֹלֶה עַל דַּעְתָּם זֹאת לֹא הָיוּ נוֹסְעִים מִמֶּנּוּ. וַאֲפִלּוּ בְּנוֹתָיו וַחֲתָנוֹ שֶׁיִּחְיוּ כֻּלָּם נָסְעוּ מִשָּׁם אַחַר רֹאשׁ הַשָּׁנָה כִּי לֹא עָלָה עַל דַּעְתָּם שֶׁיַּגִּיעַ הִסְתַּלְּקוּתוֹ כָּל כָּךְ מְהֵרָה. אַף עַל פִּי שֶׁבֶּאֱמֶת אִם הָיִינוּ מְשִׂימִים לֵב קְצָת הָיִינוּ רוֹאִים בְּעֵינֵינוּ שֶׁהוּא סָמוּךְ מְאֹד לְהִסְתַּלְּקוּתוֹ וְשֶׁהוּא חַי בְּנֵס בְּכָל רֶגַע וָרֶגַע. וְהוּא זִכְרוֹנוֹ לִבְרָכָה בְּעַצְמוֹ הֵעִיר לְבָבֵנוּ פְּעָמִים אֵין מִסְפָּר וְהוֹדִיעַ לָנוּ בְּכַמָּה לְשׁוֹנוֹת שֶׁסָּמוּךְ מְאֹד שֶׁיִּגְוַע, אַךְ בַּעֲווֹנוֹתֵינוּ הָרַבִּים לֹא שַׂמְנוּ לִבֵּנוּ לָזֶה וְהָיָה נִדְמֶה בְּעֵינֵינוּ שֶׁאִי אֶפְשָׁר שֶׁהַשֵּׁם יִתְבָּרַךְ יַעֲשֶׂה זֹאת לִקַּח מֵהָעוֹלָם אוֹר צַח וְכוּ' וְכוּ' כָּזֶה בַּיָּמִים הָאֵלֶּה, וְעַל יְדֵי זֶה אִבַּדְנוּ מַה שֶּׁאִבַּדְנוּ מַה שֶּׁהָיִינוּ יְכוֹלִים לִשְׁמֹעַ מִמֶּנּוּ עוֹד. אַךְ בָּרוּךְ הַשֵּׁם אֲשֶׁר חָמַל עָלֵינוּ בְּחַסְדּוֹ וְזָכִינוּ מִקֹּדֶם לִשְׁמֹעַ מִמֶּנּוּ הַרְבֵּה שֶׁיֵּשׁ בּוֹ דַּי לְהַחֲיוֹת כָּל הָעוֹלָם לְדוֹרֵי דוֹרוֹת.
וְהִנֵּה הָיָה רָחוֹק מְאֹד לִכְתֹּב הַתּוֹרָה הַזֹּאת מֵחֲמַת שֶׁאֲמָרָהּ בְּקוֹל נָמוּךְ וְהָיָה אָז רַעַשׁ גָּדוֹל וּבִלְבּוּל בִּשְׁעַת אֲמִירַת הַתּוֹרָה מַה שֶׁלֹּא הָיָה כֵּן בְּשׁוּם תּוֹרָה שֶׁאָמַר בְּחַיָּיו. אַךְ אַף עַל פִּי כֵן הַשֵּׁם יִתְבָּרַךְ בְּרַחֲמָיו חִזֵּק אֶת לְבָבִי לָשׂוּם לֵב הֵיטֵב לִדְבָרָיו וְחָזַרְתִּי הַתּוֹרָה עִם הַחֲבֵרִים שֶׁתָּפְסוּ קְצָת וּבִפְרָט עִם רַבִּי דֹּב שֶׁהָיָה תַּפְסָן נִפְלָא. וְסִדַּרְנוּ בֵּינֵינוּ רֹב הַתּוֹרָה וְכָתַבְתִּי מַה שֶּׁזָּכַרְנוּ וְהֵבֵאתִי לְפָנָיו אַחַר רֹאשׁ הַשָּׁנָה. וְתִקֵּן מַה שֶּׁחִסַּרְנוּ בָּהּ וְגַם חָזַר עִמָּנוּ מַה שֶּׁלֹּא זָכַרְנוּ כְּלָל עַד שֶׁגָּמַרְתִּי אוֹתָהּ קֹדֶם יוֹם הַכִּפּוּרִים וְהָיָה רְצוֹנִי לְהַרְאוֹת אוֹתָהּ לְפָנָיו עוֹד הַפַּעַם קֹדֶם יוֹם הַכִּפּוּרִים וְלָא אִסְתַּיַּע מִלְּתָא. גַּם נִכְסַפְתִּי מְאֹד לְדַבֵּר עִמּוֹ פָּנִים אֶל פָּנִים עַל אוֹדוֹתַי וְלֹא יָכֹלְתִּי לְהָעֵז פָּנַי לְדַבֵּר עִמּוֹ מֵחֲמַת גֹּדֶל חֲלִישׁוּתוֹ וּשְׁאָרֵי מְנִיעוֹת:
<h2>נד</h2>
בְּעֶרֶב יוֹם הַכִּפּוּרִים נִכְנַסְנוּ אֵלָיו וּבֵרַךְ אוֹתָנוּ כָּל אֶחָד וְאֶחָד כְּדַרְכּוֹ תָּמִיד. אֲבָל הָיָה אָז מְאֻיָּם קְצָת וְנָפַל אֵימָה וּבוּשָׁה גְּדוֹלָה לְכָל מִי שֶׁנִּכְנַס אֵלָיו לְהִתְבָּרֵךְ. וְאִי אֶפְשָׁר לְצַיֵּר נוֹרְאוֹת הַדְרַת קְדֻשַּׁת פָּנָיו הַמְּאִירִים אָז בְּעֶרֶב יוֹם הַכִּפּוּרִים כְּשֶׁנִּכְנַסְנוּ אֵלָיו לְהִתְבָּרֵךְ, אַשְׁרֵינוּ שֶׁזָּכִינוּ אָז לְקַבֵּל בִּרְכָתוֹ, הִיא הַבְּרָכָה שֶׁקִּבַּלְנוּ מִמֶּנּוּ קֹדֶם הִסְתַּלְּקוּתוֹ.
אַחַר כָּךְ בְּיוֹם הַכִּפּוּרִים לֹא נִכְנַס לְהִתְפַּלֵּל עִמָּנוּ יַחַד כְּדַרְכּוֹ תָּמִיד רַק הִתְפַּלֵּל בְּחַדְרוֹ כְּמוֹ בְּיוֹם שֵׁנִי דְּרֹאשׁ הַשָּׁנָה כַּנִּזְכָּר לְעֵיל.
קֹדֶם נְעִילָה לֹא יָדַעְנוּ מִי יִתְפַּלֵּל נְעִילָה. וְאָמַרְנוּ לִשְׁאֹל אוֹתוֹ זִכְרוֹנוֹ לִבְרָכָה בְּעַצְמוֹ וְנִתְעוֹרַרְתִּי בְּעַצְמִי לֵילֵךְ אֵלָיו לְשָׁאֲלוֹ כְּדֵי לִזְכּוֹת לְקַבֵּל פָּנָיו הַנּוֹרָאוֹת אָז. וְאָמַר רַבִּי נַפְתָּלִי שֶׁגַּם הוּא רוֹצֶה לֵילֵךְ בִּשְׁבִיל כַּוָּנָה זוֹ וְהָלַכְנוּ שְׁנֵינוּ יַחַד וּבָאנוּ אֵלָיו וְנִכְנַסְנוּ לְחַדְרוֹ בְּאֵימָה וּבְיִרְאָה. כִּי תָּמִיד בְּכָל עֵת שֶׁרָצִינוּ לִכְנֹס אֵלָיו נָפַל עָלֵינוּ יִרְאָה וּבוּשָׁה, וּמֵחֲמַת זֶה הָיָה תָּמִיד קָשָׁה עָלֵינוּ מְאֹד תְּחִלַּת הַכְּנִיסָה לְחַדְרוֹ וּבִפְרָט בְּעֵת הַזֹּאת בְּיוֹם הַכִּפּוּרִים סָמוּךְ לִנְעִילָה סָמוּךְ לְהִסְתַּלְּקוּתוֹ. כְּשֶׁנִּכְנַסְנוּ לְחַדְרוֹ וְעָמַדְנוּ עַל הַפֶּתַח בְּבֶהָלָה וּבְאֵימָה. שָׁאַל בְּקִצּוּר עַל מָה בָּאנוּ? עָנִינוּ וְאָמַרְנוּ בְּיִרְאָה מִי יִתְפַּלֵּל נְעִילָה וְתֵכֶף הִטָּה בְּיָדוֹ עָלֵינוּ כְּאוֹמֵר לְכוּ לְכוּ אֵין לִי עַתָּה עֵסֶק בָּזֶה עֲשׂוּ לָכֶם מַה שֶּׁתִּרְצוּ.
אַחַר כָּךְ בְּמוֹצָאֵי יוֹם הַכִּפּוּרִים נִכְנַסְנוּ אֵלָיו עִם הָעוֹלָם וְהָיָה חָלוּשׁ מְאֹד וְלֹא הֶרְאָה פָּנִים שׂוֹחֲקוֹת.
<h2>נה</h2>
בַּיּוֹם שֶׁאַחַר יוֹם הַכִּפּוּרִים הוּא יוֹם שְׁלִישִׁי בְּשַׁבָּת בַּבֹּקֶר נִכְנְסוּ אֵלָיו הָעוֹלָם וְהָיָה בְּדִיחָא דַּעְתֵּהּ וְדִבֵּר עִם הָעוֹלָם בְּפָנִים שׂוֹחֲקוֹת וַאֲנִי עֲדַיִן לֹא הִתְפַּלַּלְתִּי אָז. וְאַחַר שֶׁגָּמַרְתִּי תְּפִלַּת שַׁחֲרִית נִכְנַסְתִּי גַּם כֵּן אֵלָיו וְהוּא הָיָה עֲדַיִן מְדַבֵּר עִם הָעוֹלָם בְּפָנִים שׂוֹחֲקוֹת. וְאַנְשֵׁי טֶפְּלִיק עָמְדוּ אָז לְפָנָיו וְחִזֵּק אוֹתָם הַרְבֵּה וְכֵן דִבֵּר עִם כֻּלָּנוּ בְּאַהֲבָה וּבְשִׂמְחָה.
וְאַחַר כָּךְ יָצָאתִי מֵחֶדֶר שֶׁהָיָה יוֹשֵׁב שָׁם לַחֶדֶר הַשֵּׁנִי וְעָמַדְתִּי שָׁם עִם אָחִיו רַבִּי יְחִיאֵל זִכְרוֹנוֹ לִבְרָכָה וְעִם עוֹד אַנְשֵׁי־שְׁלוֹמֵנוּ. וַאֲנִי הָיִיתִי מְצַפֶּה מְאֹד לְהַרְאוֹת עוֹד הַפַּעַם אֶת הַקּוּנְטְרֵסִים שֶׁכָּתַבְתִּי מֵהַתּוֹרָה שֶׁאָמַר אָז בְּאוֹתוֹ רֹאשׁ הַשָּׁנָה אַךְ הָיָה לִי בּוּשָׁה וְלֹא יָכֹלְתִּי לְהָעֵז פָּנַי נֶגְדּוֹ לְהַטְרִיחוֹ בָּזֶה. וּבִקַּשְׁתִּי מֵאָחִיו רַבִּי יְחִיאֵל הַנַּ"ל שֶׁיְּחַזֵּק אוֹתִי בָּזֶה וְחִזֵּק אוֹתִי הַרְבֵּה עַד שֶׁנִּתְגַּבַּרְתִּי וְנִכְנַסְתִּי אֶצְלוֹ זִכְרוֹנוֹ לִבְרָכָה. וְצִוָּה לִסְגֹּר הַדֶּלֶת וְעָמַדְתִּי לְפָנָיו אֲנִי לְבַדִּי וְהוּא יָשַׁב עַל כִּסֵּא בְּאֶמְצַע הַבַּיִת וְהֶרְאֵיתִי לוֹ הַקּוּנְטְרֵסִים הַנִּזְכָּרִים לְעֵיל וְרָאָה אוֹתָם הֵיטֵב וְתִקֵּן לִי כָּל מַה שֶּׁטָּעִיתִי אוֹ חִסַּרְתִּי שָׁם, גַּם הָיָה אָז כַּמָּה עִנְיָנִים שֶׁלֹּא זְכַרְתִּים וְלֹא כְּתַבְתִּים כְּלָל, כְּמוֹ עִנְיַן רֹאשׁ הַשָּׁנָה וְעִנְיַן הָרֵאָה הַמְבֹאָר בְּהַתּוֹרָה הַנַּ"ל שֶׁלֹּא הָיָה נִכְתָּב אָז עֲדַיִן כְּלָל כִּי נִשְׁכַּח מִמֶּנִּי הָעִנְיָן. וְהוּא חָזַר עִמִּי כָּל זֶה וְסִדֵּר לִי הַכֹּל כְּתִקּוּנוֹ בְּפָנִים יָפוֹת בְּפָנִים מַסְבִּירוֹת בְּאַהֲבָה בְּשִׂמְחָה בְּהִתְקָרְבוּת גָּדוֹל.
וְאַחַר כָּךְ אַחַר שֶׁגָּמַר לַחֲזֹר עִמִּי כָּל הַתּוֹרָה הַנַּ"ל. עָנָה וְאָמַר וְעַתָּה הַמִּקְרָא. הַיְנוּ שֶׁעֲדַיִן לֹא פֵּרַשׁ לָנוּ פֵּרוּשׁ הַפָּסוּק תִּקְעוּ עַל פִּי הַתּוֹרָה הַנַּ"ל. כִּי בִּשְׁעַת אֲמִירַת הַתּוֹרָה הִתְחִיל מֵהַפָּסוּק תִּקְעוּ. אַךְ כְּשֶׁגָּמַר הַתּוֹרָה לֹא סִיֵּם לְפָרֵשׁ הַמִּקְרָא הַזֶּה עַל פִּי הַתּוֹרָה הַנַּ"ל. וְעַתָּה אַחַר יוֹם הַכִּפּוּרִים זָכִיתִי שֶׁהוּא בְּעַצְמוֹ הִתְעוֹרֵר לְפָרֵשׁ לִי הַפָּסוּק הַזֶּה כַּנִּזְכָּר לְעֵיל, וְתֵכֶף אָמַר לִי תּוֹרָה נוֹרָאָה וּפֵרַשׁ לִי כָּל הַפָּסוּק עַל פִּי הַתּוֹרָה הַנַּ"ל. וְזֶה הָיָה הַסִּיּוּם מֵאֲמִירַת תּוֹרָתוֹ בְּחַיָּיו. כִּי אַחַר כָּךְ לֹא אָמַר עוֹד שׁוּם תּוֹרָה.
מָה אָשִׁיב לַה' וְכוּ' שֶׁזָּכִיתִי לִשְׁמֹעַ מִפִּיו הַקָּדוֹשׁ תּוֹרָה בָּעֵת הַהִיא וְקֵרַב אוֹתִי אָז בְּהִתְקָרְבוּת גָּדוֹל, וְדִבֵּר הַרְבֵּה מִנִּפְלְאוֹת תּוֹרָתוֹ וּמִסֵּדֶר הַבִּנְיָן הַנּוֹרָא שֶׁל תּוֹרָתוֹ. אֵיךְ הִיא מְקֻשֶּׁרֶת וְנִבְנֵית וּמְסֻדֶּרֶת בְּסֵדֶר נִפְלָא, וְתָפַס אָז אֶת הַפָּסוּק וַיַּרְא מְנוּחָה כִּי טוֹב וְכוּ' הַמּוּבָא בְּהַתּוֹרָה הַנַּ"ל וּפֵרַשׁ שָׁם מְנוּחָה זוֹ נְבוּאָה וְכוּ', וְאָמַר אָז כָּאן חוֹטְפִין זֶה הָעִנְיָן וּמַתְחִילִין לְקַשֵּׁר הַבִּנְיָן מִכָּאן מֵעִנְיַן נְבוּאָה וְכוּ' וְזֶה אִי אֶפְשָׁר לְבָאֵר כִּי אִם לַבָּקִי הֵיטֵב בְּדַרְכֵי תּוֹרָתוֹ הַקְּדוֹשָׁה. וְאַחַר כָּךְ יָצָאתִי מִלְּפָנָיו וְהָלַכְתִּי תֵּכֶף לִכְתֹּב כָּל זֶה בַּאֵר הֵיטֵב. וְהוּא זִכְרוֹנוֹ לִבְרָכָה יָשַׁב עֲדַיִן בַּחֶדֶר הַנַּ"ל וְדִבֵּר עִם הַרְבֵּה אֲנָשִׁים וְהַכֹּל בְּשִׂמְחָה בְּפָנִים שׂוֹחֲקוֹת.
וְאָז בְּאוֹתוֹ הַיּוֹם שֶׁהוּא אַחַר יוֹם הַכִּפּוּרִים הָיָה צָרִיךְ לָצֵאת מִדִּירָה זֹאת לְהַדִּירָה שֶׁיָּשַׁב בָּהּ קֹדֶם רֹאשׁ הַשָּׁנָה. כִּי בְּאוּמֶין יָשַׁב בְּקַיִץ זֶה בְּכַמָּה דִּירוֹת, בִּתְחִלָּה נִכְנַס בְּבֵית רַבִּי נַחְמָן נָתָן מִן ד' אִיָּר עַד אַחַר שָׁבוּעוֹת. וְאַחַר כָּךְ יָצָא מִשָּׁם וְיָשַׁב בְּבֵית רַבִּי יוֹסֵף שְׁמוּאֵל. מִשָּׁם יָצָא וְנִכְנַס לְבַיִת אַחֵר סָמוּךְ לְשַׁבַּת נַחֲמוּ. וּבְכָל זֶה יֵשׁ הַרְבֵּה לְסַפֵּר וְאֵין כָּאן מְקוֹמוֹ. וְאַחַר כָּךְ קֹדֶם רֹאשׁ הַשָּׁנָה יָצָא מִזֶּה הַבַּיִת לְבֵית רַבִּי נַחְמָן נָתָן לְפִי שָׁעָה לִהְיוֹת שָׁם מֵרֹאשׁ הַשָּׁנָה עַד אַחַר יוֹם הַכִּפּוּרִים, מֵחֲמַת שֶׁשָּׁם הוּטַב בְּעֵינָיו לְהִתְפַּלֵּל וְלוֹמַר תּוֹרָה בְּרֹאשׁ הַשָּׁנָה וְלֹא יָצָא מִשָּׁם עַד יוֹם הַנַּ"ל שֶׁהוּא יוֹם אַחַר יוֹם הַכִּפּוּרִים. וְנִשְׁתַּהָה שָׁם עַד אַחַר חֲצוֹת וְאַחַר כָּךְ יָצָא מִשָּׁם וְנִכְנַס לַבַּיִת הַנַּ"ל שֶׁיָּשַׁב שָׁם קֹדֶם רֹאשׁ הַשָּׁנָה וְשָׁם נִסְתַּלֵּק.
כְּשֶׁחָזַר וְנִכְנַס לַבַּיִת הַנַּ"ל, וְהִתְחַלְנוּ לְסַדֵּר לְהַעֲמִיד לוֹ כְּלֵי הַבַּיִת כָּרָאוּי, וְרָצִינוּ לְהַעֲמִיד לוֹ מִטָּתוֹ וּבְכָל מָקוֹם שֶׁרָצִינוּ לְהַעֲמִיד לוֹ לֹא הוּטַב בְּעֵינָיו עַד שֶׁמָּצָאתִי מָקוֹם לִקַּח הַקַּאמָאדֶע מֵהַמָּקוֹם שֶׁעָמְדָה שָׁם וּלְהַעֲמִיד שָׁם הַמִּטָּה. וְזֶה הַמָּקוֹם הוּטַב בְּעֵינָיו וְהֶעֱמַדְנוּ שָׁם מִטָּתוֹ וְאַחַר כָּךְ נִסְתַּלֵּק עַל אוֹתָהּ הַמִּטָּה בְּמָקוֹם זֶה וְהֵבַנְתִּי כַּוָּנָתוֹ לְמַפְרֵעַ שֶׁבִּשְׁבִיל זֶה הָיָה מְדַקְדֵּק כָּל כָּךְ עַל מְקוֹם עֲמִידַת מִטָּתוֹ. כִּי נְקֻדַּת הַמָּקוֹם שֶׁנִּסְתַּלֵּק שָׁם הָיָה מוּכָן וּמְזֻמָּן מִשָּׁנִים קַדְמוֹנִיּוֹת מִכְּבָר לָזֶה כַּאֲשֶׁר הֵבַנּוּ מִדְּבָרָיו הַקְּדוֹשִׁים שֶׁאָמַר בַּיּוֹם שֶׁקֹּדֶם הִסְתַּלְּקוּתוֹ וְכוּ' כַּמְבֹאָר בְּמָקוֹם אַחֵר.
וְתֵכֶף כְּשֶׁנִּכְנַס בְּבַיִת זֶה לֹא הֶרְאָה עוֹד פָּנִים שׂוֹחֲקוֹת. וְאָז חָזַרְתִּי וְהֶרְאֵיתִי לוֹ מַה שֶּׁכָּתַבְתִּי מֵהַתּוֹרָה הַזֹּאת שֶׁשָּׁמַעְתִּי מִפִּיו הַקָּדוֹשׁ בְּזֶה הַיּוֹם, וְהִבִּיט בָּהּ וְשָׁאַלְתִּי אוֹתוֹ עוֹד מַה שֶּׁנִּסְתַּפַּקְתִּי שָׁם וְהֵשִׁיב לִי וּבֵאֵר לִי הֵיטֵב אֲבָל הַכֹּל בַּחֲלִישַׁת כֹּחַ. וּבְכָל אֵלּוּ הַיָּמִים הָיָה חָלוּשׁ מְאֹד וַאֲנִי הָיִיתִי טָרוּד אָז בִּכְתִיבַת הַתּוֹרָה כִּי מֵחֲמַת שֶׁתִּקֵּן לִי הַרְבֵּה וְכוּ' הֻכְרַחְתִּי לַחֲזֹר וּלְהַעְתִּיקָהּ וּלְסַדְּרָהּ מֵחָדָשׁ וּמֵחֲמַת זֶה לֹא הָיִיתִי רָגִיל לִהְיוֹת לְפָנָיו כָּל כָּךְ מִיּוֹם שְׁלִישִׁי הַנַּ"ל עַד חֲמִישִׁי. וְהוּא זִכְרוֹנוֹ לִבְרָכָה שָׁאַל עָלַי בְּכָל עֵת הֵיכָן אֲנִי. גַּם הָיָה סְבָרָא אֶצְלִי לִסַּע לְבֵיתִי עַל סֻכּוֹת כִּי לֹא רָצִינוּ לְהַעֲלוֹת עַל דַּעְתֵּנוּ שֶׁיִּסְתַּלֵּק אָז אַף עַל פִּי שֶׁרָאִינוּ חֲלִישׁוּתוֹ הַגְּדוֹלָה וְכַנִּזְכַּר לְעֵיל. אֲבָל רַחֲמָיו יִתְבָּרַךְ לֹא כָּלִים וְחוֹשֵׁב מַחֲשָׁבוֹת לְבַל יִדַּח מִמֶּנּוּ נִדָּח, וְחָמַל עָלַי וְעַל כָּל הַתְּלוּיִים בָּזֶה וְסִבֵּב סִבּוֹת בְּרַחֲמָיו לְמַעֲנִי וְעִכֵּב אוֹתִי שָׁם עַד שֶׁזָּכִיתִי לִהְיוֹת אֵצֶל הִסְתַּלְּקוּתוֹ הַנּוֹרָא.
<h2>נו</h2>
וּבְיוֹם חֲמִישִׁי שֶׁהוּא יוֹם לִפְנֵי עֶרֶב סֻכּוֹת נִכְנַסְתִּי אֵלָיו סָמוּךְ לַמִּנְחָה, וְעָמַד לְפָנָיו רַבִּי נַפְתָּלִי חֲבֵרִי וּשְׁאָר אֲנָשִׁים וְהוּא הָיָה חָלוּשׁ בְּיוֹתֵר וְחָלְיוֹ הִתְגַּבְּרָה מְאֹד. וְאָמַר לִי רַבִּי נַפְתָּלִי שֶׁכְּבָר הָלַךְ לִקְרֹא הַדּוֹקְטוֹר וְקָצַפְתִּי עָלָיו מְאֹד עַל זֶה כִּי דַעְתִּי לֹא הָיְתָה מְרֻצָּה לָזֶה בְּשׁוּם אֹפֶן לִקְרֹא הַדּוֹקְטוֹר אֵלָיו. וּבְעִנְיָן זֶה יֵשׁ הַרְבֵּה לְסַפֵּר, אַךְ לַסּוֹף הִתְגַּבְּרוּ וְנִמְנוּ וְרַבּוּ עָלַי וְקָרְאוּ דּוֹקְטוֹר אֵלָיו וְלֹא הוֹעִיל כְּלוּם וְקָרוֹב הַדָּבָר שֶׁקֵּרַב הִסְתַּלְּקוּתוֹ.
וּמִן אוֹתָהּ הַשָּׁעָה וָהָלְאָה לֹא זַזְנוּ מִמֶּנּוּ. וּבְאוֹתוֹ הַלַּיְלָה הוּא לֵיל שִׁשִּׁי עֶרֶב סֻכּוֹת לַנְתִּי אֶצְלוֹ. וּבְאוֹתוֹ הַלַּיְלָה סִדֵּר צַוָּאָה לְפָנַי לִתֵּן שְׁלֹשׁ מֵאוֹת אֲדֻמִּים לְבִתּוֹ חַיָּה תִּחְיֶה. וּלְאִשְׁתּוֹ הַכְּתֻבָּה וְכוּ' וְאָמַר וְכוּ'. וְאָמַר לִי יֵשׁ עוֹד מַה לּוֹמַר. הֵשַׁבְתִּי לוֹ גַּם זֶה אֵין אַתֶּם צְרִיכִים לוֹמַר כִּי אַתֶּם בְּעַצְמְכֶם תַּשִּׂיאוּ אֶת בִּתְּכֶם (כִּי לֹא רָצִיתִי לִשְׁמֹעַ וּלְהַכְנִיס בְּלִבִּי כְּלָל מַה שֶּׁהוּא מְדַבֵּר מֵהִסְתַּלְּקוּתוֹ). עָנָה וְאָמַר אֵצֶל הַשֵּׁם יִתְבָּרַךְ הַכֹּל אֶפְשָׁר (כִּי כֵּן הָיְתָה דַּרְכּוֹ בַּקֹּדֶשׁ שֶׁלֹּא הָיָה מִתְעַקֵּשׁ עַל שׁוּם דָּבָר עִם שׁוּם אָדָם) וְאָמַר אֵלּוּ הַשָּׁלֹשׁ שָׁנִים חָיִיתִי בְּנֵס (הַיְנוּ הַשָּׁלֹשׁ שָׁנִים מִיּוֹם שֶׁהִגִּיעַ לוֹ הַחוֹלַאַת הַזֹּאת שֶׁל הַהוּסְט עַד עַתָּה שֶׁהֵם בְּמֶשֶׁךְ שָׁלֹשׁ שָׁנִים).
וְאַחַר כָּךְ אָמַר לִי גַּם לָכֶם הָיָה רָאוּי לוֹמַר אֵיזֶה דָּבָר אֲבָל אַתֶּם אֲנָשִׁים קְטַנִּים מְאֹד. עָנִיתִי וְאָמַרְתִּי לוֹ אִם־כֵּן בְּוַדַּאי הָרַחֲמָנוּת גָּדוֹל עָלֵינוּ וּבְוַדַּאי אַתֶּם צְרִיכִים לִחְיוֹת עוֹד (כִּי לֹא הָיִיתִי רוֹצֶה לְהַפְצִירוֹ שֶׁיַּגִּיד לִי אֵיזֶה דְּבַר צַוָּאָה רַק שֶׁיִּחְיֶה עוֹד כִּי זֶה הָיָה כָּל מְגַמָּתֵנוּ כַּנַּ"ל) הֵשִׁיב אֵצֶל הַשֵּׁם יִתְבָּרַךְ הַכֹּל אֶפְשָׁר (כְּאוֹמֵר אֲנִי יוֹדֵעַ שֶׁקָּרוֹב הַהִסְתַּלְּקוּת רַק בְּוַדַּאי מֵהַשֵּׁם יִתְבָּרַךְ אֵין שׁוּם דָּבָר נִמְנָע). כָּל זֶה הָיָה בַּלַּיִל הַשַּׁיָּךְ לְיוֹם שִׁשִּׁי עֶרֶב סֻכּוֹת. וְכָל אוֹתָהּ הַלַּיְלָה הָיָה רַעַשׁ גָּדוֹל כִּי בְּכָל פַּעַם הִתְגַּבְּרָה עָלָיו חֻלְשָׁתוֹ יוֹתֵר וְיָצָא מִמֶּנּוּ דָּם עַל יְדֵי הַהוּסְט הַרְבֵּה מְאֹד מִיּוֹם שֵׁנִי דְּרֹאשׁ הַשָּׁנָה עַד הֵנָּה אֲשֶׁר לֹא יְאֻמַּן כִּי יְסֻפַּר. וְקָרוֹב לְאוֹר הַיּוֹם קָרְאוּ הַדּוֹקְטוֹר שֶׁלֹּא בִּרְצוֹנִי. וְהוּא זִכְרוֹנוֹ לִבְרָכָה בִּדְרָכָיו הַנִּפְלָאִים מָסַר עַצְמוֹ אָז לִרְצוֹן הָעוֹלָם שֶׁהֵם יַעֲשׂוּ עִמּוֹ כִּרְצוֹנָם בְּעִנְיַן הַדּוֹקְטוֹר כָּךְ הֵבַנְתִּי מִדַּעְתּוֹ הַקְּדוֹשָׁה. וַאֲנִי קָרָאתִי תִּגָּר עַל שֶׁהֵם קוֹרְאִים הַדּוֹקְטוֹר אֲבָל לֹא שָׁמְעוּ לִי. וּבְעִנְיָן זֶה שֶׁל הַדּוֹקְטוֹר אֵין כָּאן מָקוֹם לְהַאֲרִיךְ.
<h2>נז</h2>
בְּיוֹם שִׁשִּׁי בַּבֹּקֶר אָמַר לָנוּ שֶׁנִּמְצָא בִּשְׁבִילוֹ אֵיזֶה כִּסֵּא טוֹבָה לְפִי חֻלְשָׁתוֹ שֶׁיּוּכַל לִסְמֹךְ עָלָיו הֵיטֵב. וְהַשֵּׁם יִתְבָּרַךְ עֲזָרָנוּ וּמָצָאנוּ כִּסֵּא שֶׁהוּטְבָה בְּעֵינָיו וְתֵכֶף הֵבֵאנוּ לוֹ הַכִּסֵּא וְיָשַׁב עָלֶיהָ. בַּבֹּקֶר בְּיוֹם שִׁשִּׁי הַנַּ"ל רָאִינוּ נִפְלָאוֹת שֶׁבְּעֹצֶם חֲלִישׁוּתוֹ אָז בְּלִי שִׁעוּר, יָשַׁב עַל הַכִּסֵּא מֵעֵת לְעֵת וָחֵצִי רְצוּפִים דְּהַיְנוּ מִיּוֹם שִׁשִּׁי בַּבֹּקֶר עַד מוֹצָאֵי שַׁבָּת שֶׁהוּא יוֹם רִאשׁוֹן דְּסֻכּוֹת. כִּי לֹא נִכְנַס לַסֻּכָּה כְּלָל כִּי הָיָה אָז מְסֻכָּן מְאֹד. וּבָעֵת שֶׁיָּשַׁב עַל הַכִּסֵּא הִנִּיחוּ לוֹ טַלִּית וּתְפִלִּין בְּיוֹם שִׁשִּׁי הַנַּ"ל בַּבֹּקֶר. וּבִהְיוֹתוֹ מְעֻטָּף בְּטַלִּית וּתְפִלִּין הִתְחִיל לִגְוֹעַ וְנָתַן הֲקָאוֹת וְצִוָּה עָלַי לְאָחְזוֹ בְּרֹאשׁוֹ וְכִמְעַט שֶׁנִּגְוַע אָז. אַךְ בְּחַסְדֵי הַשֵּׁם חָזַר בּוֹ חִיּוּתוֹ וְהִתְפַּלֵּל בְּטַלִּית וּתְפִלִּין וְיָשַׁב אַחַר כָּךְ עַל הַכִּסֵּא מֵעֵת־לְעֵת וָחֵצִי רְצוּפִים עַד מוֹצָאֵי שַׁבָּת כַּנַּ"ל.
וְכָל אוֹתוֹ הַיּוֹם שִׁשִּׁי עֶרֶב שַׁבָּת וְסֻכּוֹת עָמַדְנוּ לְפָנָיו וְהוּא הָיָה חָלוּשׁ מְאֹד וְהַחִיּוּת הוֹלֵךְ וְנִפְסָק. עָנִיתִי וְאָמַרְתִּי לוֹ בִּכְנִיעוּת רֹאשׁ וְלֵב נִשְׁבָּר, רַבִּי תוֹשִׁיעוּ לָכֶם בְּעַצְמְכֶם. הֵשִׁיב אֵין לִי חֵשֶׁק לָזֶה. עָנִיתִי וְאָמַרְתִּי יִהְיֶה לָכֶם רַחֲמָנוּת עַל זַרְעֲכֶם וְעַל אַנְשֵׁיכֶם. (וְהִטָּה בְּיָדָיו וְאָמַר בִּלְשׁוֹן אַשְׁכְּנַז אֶט אֶט וְכָךְ אָמַרְתִּי לוֹ בִּלְשׁוֹן אַשְׁכְּנַז רֶבִּי הֶעלְפְט אַייךְ אַלֵיין. הֵשִׁיב אִיךְ הָאב עֶפִּיס קַיין חֵשֶׁק נִיט. אָמַרְתִּי לוֹ הָאט רַחֲמָנוּת אִיבֶּער אַיֶיערֶע קִינְדֶער אוּן אִיבֶּער אַיֶיערֶע לַייט). וְהִטָּה בְּיָדוֹ וְאָמַר אֶט אֶט כְּאוֹמֵר אֲנִי רָחוֹק מִזֶּה עַתָּה הַרְבֵּה וְאֵינִי שׁוֹמֵעַ זֹאת כְּלָל עַתָּה. וְעוֹד דִבַּרְנוּ עִמּוֹ דִּבּוּרִים הַרְבֵּה בְּאוֹתוֹ הַיּוֹם.
וְכָל אוֹתוֹ הַיּוֹם וְלַיְלָה שֶׁלְּאַחֲרָיו הוּא לֵיל שַׁבָּת וְיוֹם רִאשׁוֹן דְּסֻכּוֹת יָשַׁב עַל הַכִּסֵּא, וְלִפְעָמִים הִטָּה עַצְמוֹ עַל הַשֻּׁלְחָן שֶׁאֵצֶל הַכִּסֵּא וְהִנִּיחַ רֹאשׁוֹ עַל יָדוֹ וְשָׁכַב מְעַט, אֶפְשָׁר הָיָה יָשֵׁן אֵיזֶה שְׁנַת עֲרַאי כָּל שֶׁהוּא. וַאֲנַחְנוּ עָמַדְנוּ לְפָנָיו בְּכָל עֵת וְהָיִינוּ מַחֲלִיפִים מִשְׁמַרְתֵּנוּ, לִפְעָמִים עָמְדוּ אֵלּוּ הָאֲנָשִׁים וְאֵלּוּ הָיוּ יְשֵׁנִים וְאַחַר כָּךְ לְהֶפֶךְ. כִּי לֹא זַזְנוּ מִמֶּנּוּ מִן לֵיל שִׁשִּׁי הַנַּ"ל.
בַּבֹּקֶר בְּיוֹם שַׁבָּת רִאשׁוֹן דְּסֻכּוֹת הִלְבִּישׁוּ אוֹתוֹ בְּטַלִּית וְהוּא עוֹדֶנּוּ יוֹשֵׁב עַל כִּסְאוֹ וְהִתְפַּלֵּל שָׁם כָּל הַתְּפִלָּה בִּשְׁלֵמוּת וְיָשַׁב בְּבִגְדֵי שַׁבָּת כָּרָאוּי. וְאַחַר גְּמַר הַתְּפִלָּה נִכְנְסוּ הַרְבֵּה אַנְשֵׁי הָעִיר אֶצְלוֹ לְקַבֵּל פָּנָיו בָּרֶגֶל וְהִסְבִּיר לָהֶם פָּנִים וְלֹא דִּבֵּר רַק מְעַט דִּמְעַט הַמֻּכְרָח בְּיוֹתֵר. כִּי בְּכָל אוֹתָן הַיָּמִים הָיָה נִזְהָר מִלְּדַבֵּר. וְגַם הַדּוֹקְטוֹר הִזְהִירוֹ מְאֹד שֶׁלֹּא לְדַבֵּר מֵחֲמַת שֶׁחִיּוּתוֹ הָיָה בְּצִמְצוּם גָּדוֹל.
<h2>נח</h2>
בְּמוֹצָאֵי שַׁבָּת לֵיל שֵׁנִי דְּסֻכּוֹת צִוָּה לְהוֹלִיךְ אוֹתוֹ מֵהַכִּסֵּא וְהִשְׁכִּיבוּהוּ עַל מִטָּתוֹ, וְהָיָה אָז עָיֵף וְיָגֵעַ מְאֹד מְאֹד, וְאָמַר שֶׁהוּא יָגֵעַ כָּל כָּךְ מֵחֲמַת שֶׁיָּשַׁב כָּל כָּךְ עַל הַכִּסֵּא.
אַחַר כָּךְ עָנָה וְאָמַר בְּקוֹל קְצָת הַאַתָּה זוֹכֵר הַמַּעֲשֶׂה שֶׁסִּפַּרְתִּי וְתֵכֶף עָמַדְתִּי מַרְעִיד וְשָׁאַלְתִּי אוֹתוֹ בְּאֵימָה אֵיזֶה מַעֲשֶׂה (כִּי הֲלֹא בֶּאֱמֶת שָׁמַעְתִּי מִמֶּנּוּ כַּמָּה וְכַמָּה מַעֲשִׂיּוֹת נוֹרָאוֹת מְאֹד). עָנָה וְאָמַר הַמַּעֲשֶׂה שֶׁסִּפַּרְתִּי לְךָ בִּכְנִיסָתִי לְפֹה. וְתֵכֶף נִבְהַלְתִּי מְאֹד. כִּי זָכַרְתִּי הֵיטֵב הַמַּעֲשֶׂה שֶׁמְּדַבֶּרֶת מֵעִנְיַן הַבַּעַל שֵׁם טוֹב זִכְרוֹנוֹ לִבְרָכָה שֶׁבָּא לְמָקוֹם אֶחָד שֶׁהָיוּ שָׁם נְשָׁמוֹת גְּדוֹלוֹת הַרְבֵּה מְאֹד שֶׁהָיָה מֻכְרָח לְתַקְּנָם, וְרָאָה שֶׁאִי אֶפְשָׁר לְתַקְּנָם כִּי־אִם כְּשֶׁיִּסְתַּלֵּק עַל יְדֵי זֶה כַּנִּרְשָׁם זֹאת הַמַּעֲשֶׂה בְּמָקוֹם אַחֵר (לְעֵיל מ"ט). וְעָמַדְתִּי מַרְעִיד וּמִשְׁתּוֹמֵם עָנָה וְאָמַר (בְּזֶה הַלָּשׁוֹן מֶע הָאט שׁוֹין לַאנְג אַרוֹיס גִיקוּקְט אוֹיף מִיר, מֶע זָאל מִיךְ דֶער טַאפְּן אַהֶער, וָואס זָאל אִיךְ אַייךְ זָאגְן אֲלָפִים רְבָבוֹת רְבָבוֹת רְבָבוֹת וּמָשַׁךְ מְאֹד תֵּבַת רְבָבוֹת בְּכָל פַּעַם. כְּלוֹמַר) שֶׁיֵּשׁ כָּאן בְּאוּמֶין סְבִיבוֹ רְבָבוֹת רְבָבוֹת הַרְבֵּה שֶׁל נְשָׁמוֹת שֶׁעוֹמְדִים עַתָּה סְבִיבוֹ שֶׁיְּתַקְּנֵם. שֶׁבִּשְׁבִיל זֶה יֵשׁ לוֹ כָּל הָעִנּוּיִים וְהַיִּסּוּרִים הַקָּשִׁים וְהַמָּרִים הָאֵלּוּ.
וְאַחַר כָּךְ הֵסֵב פָּנָיו קְצָת אֶל הַקִּיר וּפָרַשׂ יָדָיו קְצָת. כְּאוֹמֵר הֲרֵינִי מוֹסֵר נַפְשִׁי וַהֲרֵינִי מוּכָן וּמְזֻמָּן לְקַבֵּל הַכֹּל בִּשְׁבִילוֹ יִתְבָּרַךְ. וְכָל זֶה אִי אֶפְשָׁר לְצַיֵּר בִּכְתָב כְּלָל. כִּי בְּעִנְיַן תִּקּוּנֵי הַנְּשָׁמוֹת שָׁמַעְנוּ מִפִּיו כַּמָּה שִׂיחוֹת וְתוֹרוֹת נוֹרָאוֹת שֶׁרָמַז לָנוּ בָּהֶם שֶׁהוּא עוֹסֵק בָּזֶה הַרְבֵּה מְאֹד. כְּמוֹ הַתּוֹרָה וַיֹּאמֶר בֹּעַז אֶל רוּת (לִקּוּטֵי מוֹהֲרַ"ן ס"ה) מֵעִנְיַן בַּעַל הַשָּׂדֶה. וְהֵבַנּוּ מִדְּבָרָיו שֶׁכָּל הַיִּסּוּרִים וְהַמַּחֲלֹקֶת שֶׁעָלָיו הוּא מֵחֲמַת שֶׁעוֹסֵק בָּזֶה הַרְבֵּה. וְכָל עִנְיַן נְסִיעָתוֹ לְאוּמֶין לְהִסְתַּלֵּק שָׁם הַכֹּל בִּשְׁבִיל זֶה כַּנִּרְשָׁם מְעַט מִזֶּה בְּשִׂיחוֹתָיו הַקְּדוֹשׁוֹת בְּמָקוֹם אַחֵר (חַיֵּי מוֹהֲרַ"ן רי"ז).
<h2>נט</h2>
אַחַר כָּךְ בַּלַּיִל הַשַּׁיָּךְ לְיוֹם שְׁלִישִׁי הוּא רְבִיעִי דְּסֻכּוֹת הוּא יוֹם הָאַחֲרוֹן שֶׁל יְמֵי חַיָּיו הַקְּדוֹשִׁים. וְאָז עַד אַחַר חֲצוֹת לַיְלָה עָמְדוּ לְפָנָיו חֲבֵרַי רַבִּי נַפְתָּלִי וְרַבִּי שִׁמְעוֹן. כִּי הָיִינוּ מַחֲלִיפִין מִשְׁמְרוֹתֵינוּ. וּבָעֵת שֶׁשָּׁמַעְנוּ שִׂיחָה הַנַּ"ל לֹא הָיָה אָז רַבִּי נַפְתָּלִי אֶצְלוֹ כִּי הָיָה יָשֵׁן אָז. וְאַחַר כָּךְ בַּלַּיְלָה יָשַׁנְתִּי אֲנִי וְהוּא עָמַד אֶצְלוֹ זִכְרוֹנוֹ לִבְרָכָה עִם רַבִּי שִׁמְעוֹן. וְאָז בַּלַּיְלָה חָזַר וְדִבֵּר מֵעִנְיַן הַנְּשָׁמוֹת הַנַּ"ל מַה שֶּׁצָּרִיךְ לְתַקֵּן כָּאן הַרְבֵּה הַרְבֵּה נְשָׁמוֹת מְאֹד, וְאָמַר כַּמָּה מִשְׁפָּטִים יֵשׁ כָּאן כַּמָּה קְדוֹשִׁים הָיוּ כָּאן, וְכוּ'. עָנָה רַבִּי נַפְתָּלִי וְאָמַר לוֹ הֲלֹא אֲמַרְתֶּם בְּהַתּוֹרָה וַיֹּאמֶר בֹּעַז אֶל רוּת הַנַּ"ל שֶׁהַצַּדִּיק הַגָּדוֹל הַמֻּפְלָג בְּמַעֲלָה מְאֹד יָכוֹל לִגְמֹר הָעִנְיָן בְּחַיָּיו עַיֵּן שָׁם. עָנָה הוּא זִכְרוֹנוֹ לִבְרָכָה וְאָמַר, לֹא אָמַרְתִּי לָכֶם כִּי־אִם אֵיזֶה בְּחִינָה מִזֶּה כִּי הַהֶכְרֵחַ לֵילֵךְ וּלְהִסְתַּלֵּק בִּשְׁבִיל זֶה.
וְאַחַר כָּךְ הִזְכִּיר עַצְמוֹ וְלָקַח הַמַּפְתֵּחַ שֶׁל הַקַּמָדֶע וְנָתַן לָהֶם וְצִוָּה עֲלֵיהֶם שֶׁתֵּכֶף שֶׁיִּסְתַּלֵּק בְּעוֹדוֹ יִהְיֶה מֻנָּח עַל הָאָרֶץ, יִקְחוּ כָּל הַכְּתָבִים שֶׁנִּמְצָאִים שָׁם בְּהַקַּמָדֶע וְיִשְׂרְפוּ כֻּלָּם וְהִזְהִירָם לְקַיֵּם דְּבָרָיו, וְהֵם לָקְחוּ הַמַּפְתֵּחַ וְעָמְדוּ בְּבֶהָלָה רוֹעֲדִים וְזוֹחֲלִים וּמִצְטַעֲרִים הַרְבֵּה כְּשָׁמְעָם כָּל זֶה, וְהָיוּ מִתְלַחֲשִׁים יַחַד עַל שֶׁהוּא כְּבָר מֵכִין עַצְמוֹ כָּל כָּךְ לְהִסְתַּלֵּק. עָנָה וְאָמַר מָה אַתֶּם מִתְלַחֲשִׁים, אַתֶּם רַשָּׁאִים לְדַבֵּר מֵהִסְתַּלְּקוּתִי בְּפָנַי כִּי אֵין אֲנִי מִתְפַּחֵד מִזֶּה כְּלָל.
וְאַחַר כָּךְ אָמַר לָהֶם אֶפְשָׁר אַתֶּם מְדַבְּרִים עַל אוֹדוֹתֵיכֶם. מַה יֵּשׁ לָכֶם לִדְאֹג כְּשֶׁאֲנִי הוֹלֵךְ לִפְנֵיכֶם. וּמָה אֵלּוּ הַנְּשָׁמוֹת שֶׁלֹּא הִכִּירוּ אוֹתִי כְּלָל הֵם מְצַפִּים עַל תִּקּוּנִים שֶׁלִּי, מִכָּל־שֶׁכֵּן אַתֶּם. אֵלּוּ הָאֲנָשִׁים שֶׁמֵּתוּ מִקֹּדֶם עִמָּהֶם יֵשׁ אֵיזֶה יְגִיעָה וְכוּ' אֲבָל אַתֶּם מַה יֵּשׁ לָכֶם לִדְאֹג מֵאַחַר שֶׁאֲנִי הוֹלֵךְ לִפְנֵיכֶם אֵין לָכֶם לְהִתְיָרֵא כְּלָל. וְעוֹד שָׁמְעוּ מִמֶּנּוּ דִּבּוּרִים נוֹרָאִים כָּאֵלֶּה מֵעִנְיַן הַנְּשָׁמוֹת וּמֵעִנְיַן הִסְתַּלְּקוּתוֹ. וְכָל זֶה הָיָה בַּלַּיְלָה וַאֲנִי הָיִיתִי יָשֵׁן אָז כַּנִּזְכָּר לְעֵיל. אַחַר כָּךְ הֱקִיצוֹתִי כְּמוֹ שָׁעָה אַחַר חֲצוֹת לַיְלָה, וּבָאתִי וְעָמַדְתִּי גַּם כֵּן לְפָנָיו, וְרַבִּי נַפְתָּלִי וְרַבִּי שִׁמְעוֹן עוֹדָם עוֹמְדִים לְפָנָיו וְהוּא יָשַׁב אָז עַל הַכִּסֵּא הַנַּ"ל. כִּי מִן מוֹצָאֵי שַׁבָּת הַנַּ"ל אַחַר שֶׁיָּשַׁב מֵעֵת לְעֵת וָחֵצִי רְצוּפִים עַל הַכִּסֵּא כַּנִּזְכָּר לְעֵיל. אַחַר כָּךְ הָיְתָה דַּרְכּוֹ לֵישֵׁב עַל הַכִּסֵּא בְּסֵרוּגִין. וְלִפְעָמִים שָׁכַב אֵיזֶה שָׁעוֹת עַל הַמִּטָּה וְאַחַר כָּךְ צִוָּה לְהוֹלִיכוֹ לְהוֹשִׁיבוֹ עַל הַכִּסֵּא לֵישֵׁב שָׁם אֵיזֶה שָׁעוֹת וְאַחַר כָּךְ חָזַר וְצִוָּה לְהוֹלִיכוֹ אֶל הַמִּטָּה וְאַחַר כָּךְ חָזַר עַל כִּסְאוֹ וְכוּ' וְכֵן הָיָה מִתְנַהֵג בְּכָל אֵלּוּ הַיָּמִים מִן מוֹצָאֵי שַׁבָּת עַד הַסּוֹף. וּבְעֵת שֶׁאֲנִי שָׁמַעְתִּי מִמֶּנּוּ שִׂיחָה הַנַּ"ל מֵעִנְיַן הַמַּעֲשֶׂה וְכוּ' הָיָה בִּהְיוֹתוֹ שׁוֹכֵב עַל מִטָּתוֹ. וּבַלַּיְלָה שֶׁהֵם שָׁמְעוּ שִׂיחָה הַנַּ"ל הָיָה יוֹשֵׁב עַל כִּסְאוֹ. וּכְשֶׁהֱקִיצוֹתִי וּבָאתִי לְפָנָיו, הָיָה עֲדַיִן יוֹשֵׁב עַל כִּסְאוֹ וְרַבִּי נַפְתָּלִי וְרַבִּי שִׁמְעוֹן עָמְדוּ לְפָנָיו עֲדַיִן.
וְסִפֵּר לִי רַבִּי נַפְתָּלִי בִּלְחִישָׁה קְצָת מֵאֲשֶׁר נַעֲשָׂה בְּאוֹתוֹ הָעֵת וְשֶׁכְּבָר מָסַר לָהֶם הַמַּפְתֵּחַ וְצִוָּה לִשְׂרֹף הַכְּתָבִים וְכוּ' וְעָמַדְתִּי מַרְעִיד וּמִשְׁתּוֹמֵם. אַךְ אַף עַל פִּי כֵן נִתְחַזַּקְתִּי וְאָמַרְתִּי בְּלִבִּי שֶׁכָּךְ דַּרְכּוֹ שֶׁהוּא מֵכִין עַצְמוֹ לְהִסְתַּלֵּק אֲבָל אַף עַל פִּי כֵן לֹא יַעֲשֶׂה הַשֵּׁם יִתְבָּרַךְ זֹאת, וּבְוַדַּאי יִחְיֶה כִּי לֹא הָיִינוּ יְכוֹלִים לְהַעֲלוֹת עַל דַּעְתֵּנוּ שֶׁהַשֵּׁם יִתְבָּרַךְ יִקַּח מֵהָעוֹלָם אוֹר הָאוֹרוֹת וְכוּ' כָּזֶה, אַחֲרֵי שֶׁעֲדַיִן לֹא זָכוּ לֵהָנוֹת מֵאוֹרוֹ הַנִּפְלָא וְהַנּוֹרָא אֲשֶׁר כֻּלָּם צְרִיכִים אֵלָיו לְקַבֵּל מִמֶּנּוּ וְכוּ'. וּבַעֲווֹנוֹתֵינוּ הָרַבִּים עַל יְדֵי מַחֲשָׁבוֹת אֵלּוּ אִבַּדְנוּ מַה שֶּׁאִבַּדְנוּ כִּי אִם הָיִינוּ מַאֲמִינִים לוֹ בִּפְשִׁיטוּת שֶׁיִּסְתַּלֵּק כַּאֲשֶׁר אָמַר לָנוּ בְּפֵרוּשׁ וּבְרֶמֶז פְּעָמִים אֵין מִסְפָּר בְּוַדַּאי הָיִינוּ יְכוֹלִים לִשְׁמֹעַ מִמֶּנּוּ דְּבָרִים נוֹרָאִים עוֹד אָז (כִּי רְצוֹנוֹ הָיָה שֶׁיִּהְיֶה אִתְעָרוּתָא דִּלְתַתָּא שֶׁאֲנַחְנוּ נְעוֹרֵר אוֹתוֹ שֶׁיֹּאמַר לָנוּ אֵיזֶה דְּבָרִים אָז. אֲבָל אֲנַחְנוּ לֹא שַׂמְנוּ לֵב לָזֶה וְהָיִינוּ מְצַפִּים רַק שֶׁיָּשׁוּב לְאֵיתָנוֹ. וְלַחְשֹׁב שֶׁיְּצַוֶּה לָּנוּ מַה לַּעֲשׂוֹת אַחֲרֵי הִסְתַּלְּקוּתוֹ לֹא רָצִינוּ לַחְשֹׁב כְּלָל וְעַל יְדֵי זֶה לֹא הִפְצַרְנוּ אוֹתוֹ עַל זֶה כְּלָל וְהוּא לֹא אָמַר מֵעַצְמוֹ בְּלִי שׁוּם אִתְעָרוּתָא דִּלְתַתָּא). וְעָמַדְתִּי לְפָנָיו יַחַד עִם רַבִּי נַפְתָּלִי וְרַבִּי שִׁמְעוֹן. וְהוּא יָשַׁב עַל כִּסְאוֹ וְהִסְתַּכֵּל בָּנוּ וְלֹא דִּבֵּר מְאוּמָה.
אַחַר כָּךְ אָמַרְתִּי לְרַבִּי נַפְתָּלִי בִּלְחִישָׁא לֵךְ וּשְׁכַב לִישֹׁן כִּי עֲדַיִן לֹא יָשַׁנְתָּ כְּלָל. וְלֹא אָבָה לֵילֵךְ מִמֶּנּוּ מֵחֲמַת שֶׁנַּפְשׁוֹ הָיְתָה מָרָה לוֹ מֵאֵלּוּ הַדִּבּוּרִים שֶׁשָּׁמַע מִמֶּנּוּ מֵהִסְתַּלְּקוּתוֹ וְהָיָה חָפֵץ לַעֲמֹד לְפָנָיו עוֹד מֵעֹצֶם הָאַהֲבָה וְהַתְּשׁוּקָה לֵהָנוֹת מִזִּיו צַחְצָחוֹת קְדֻשַּׁת פָּנָיו הַמְּאִירוֹת אָז. אַחַר כָּךְ בְּאֵיזֶה שָׁעָה קַלָּה גָּבְרָה עָלָיו הַשֵּׁנָה וְהָלַךְ לִישֹׁן, וְכֵן רַבִּי שִׁמְעוֹן שָׁכַב עַצְמוֹ לִישֹׁן עַל הַקַּרְקַע בְּאוֹתוֹ הַחֶדֶר עַצְמוֹ שֶׁרַבֵּנוּ זִכְרוֹנוֹ לִבְרָכָה יָשַׁב שָׁם, וְכֵן הַמְשָׁרֵת וְאִשְׁתּוֹ כֻּלָּם הָיוּ יְשֵׁנִים וְלֹא נִשְׁאַר לְפָנָיו לְשָׁמְרוֹ וּלְשָׁרְתוֹ כִּי־אִם אֲנִי לְבַדִּי.
<h2>ס</h2>
וְעָמַדְתִּי לְפָנָיו בְּאוֹתוֹ הַלַּיְלָה הָאַחֲרוֹנָה שֶׁל יְמֵי חַיָּיו כַּמָּה שָׁעוֹת רְצוּפִים אֲנִי לְבַדִּי, מִן אַחַר חֲצוֹת לַיְלָה עַד אוֹר הַיּוֹם אֲבָל לֹא זָכִיתִי לִשְׁמֹעַ מִמֶּנּוּ שׁוּם שִׂיחָה וְהַכֹּל מֵחֲמַת שֶׁלֹּא רָצִיתִי לְהַעֲלוֹת עַל דַּעְתִּי שֶׁיִּסְתַּלֵּק, וְלֹא רָצִיתִי לִשְׁאֹל אוֹתוֹ כְּלָל מַה נַּעֲשֶׂה וּמַה נִּפְעָל וְכַיּוֹצֵא בָּזֶה. וַאֲנִי מֵבִין עַתָּה לְמַפְרֵעַ שֶׁהוּא זִכְרוֹנוֹ לִבְרָכָה הָיָה חָפֵץ וּמִשְׁתּוֹקֵק מְאֹד שֶׁנִּשְׁאַל אוֹתוֹ וְנַפְצִיר אוֹתוֹ עַל זֶה שֶׁיְּסַדֵּר לָנוּ אֵיזֶה דְּבָרִים, אָז הָיָה אוֹמֵר לָנוּ. אַךְ בַּעֲווֹנוֹתֵינוּ הָרַבִּים מֵרִבּוּי תְּשׁוּקָתֵנוּ אֵלָיו עַד שֶׁלֹּא יָכֹלְנוּ לְהַעֲלוֹת עַל דַּעְתֵּנוּ הִסְתַּלְּקוּתוֹ, עַל יְדֵי זֶה לֹא הִפְצַרְנוּ אוֹתוֹ עַל זֶה כַּנִּזְכָּר לְעֵיל.
וְעָמַדְתִּי לְבַדִּי לְפָנָיו אָז בְּאוֹתָהּ הַלַּיְלָה וְהוּא הִסְתַּכֵּל וְחָזָה בִּי בְּעֵינָיו הַנּוֹרָאִים הַרְבֵּה, וְכָל הִסְתַּכְּלוּת שֶׁלּוֹ, שֶׁהִסְתַּכֵּל בִּי הָיָה כְּמוֹ דִּבּוּרִים מַמָּשׁ. וַאֲנִי מֵבִין עַתָּה כַּמָּה הִתְחַזְּקוּת וְכַמָּה עִנְיָנִים מֵהִסְתַּכְּלוּתוֹ בִּי אָז. וּבְכָל עֵת שֶׁעוֹבֵר עָלַי, חַס וְשָׁלוֹם, מַה שֶּׁעוֹבֵר, בִּכְלָל וּבִפְרָט, וְהַשֵּׁם יִתְבָּרַךְ בְּנִפְלְאוֹתָיו מַצִּילֵנִי מִכֻּלָּם, אֲנִי מֵבִין, שֶׁהַכֹּל הָיָה מְרֻמָּז בְּהִסְתַּכְּלוּתוֹ. כִּי הִסְתַּכְּלוּתוֹ הָיְתָה כִּמְדַבֵּר עִמִּי עַל מִי אַתָּה נִשְׁאָר עִם כָּל הָאוֹצָרוֹת הַגְּנוּזִים אֶצְלְךָ וּמַה יִּהְיֶה נַעֲשֶׂה עִמְּךָ, כִּי רַבִּים יַעַמְדוּ עָלֶיךָ וּמַה יַעֲשֶׂה חָלוּשׁ כָּמוֹךָ וְכוּ' וְכוּ'. כָּאֵלֶּה וְכָאֵלֶּה וְיָתֵר מִזֶּה מַה שֶּׁאֵינִי יוֹדֵעַ בְּעַצְמִי הַכֹּל הָיָה מְרֻמָּז בְּהִסְתַּכְּלוּתוֹ שֶׁהִסְתַּכֵּל בִּי הַרְבֵּה הַרְבֵּה בְּכַוָּנָה בְּאוֹתָהּ הַלַּיְלָה. וְכָל הִסְתַּכְּלוּת וְהִסְתַּכְּלוּת שֶׁהִסְתַּכֵּל בִּי אָז הָיָה שׁוֹהֶה בּוֹ אֵיזֶה שָׁעָה רְצוּפָה.
<h2>סא</h2>
אַחַר כָּךְ צִוָּה עָלַי לְהוֹלִיךְ אוֹתוֹ מֵהַכִּסֵּא לְמִטָּתוֹ, וְלָקַחְתִּי אוֹתוֹ וְהוֹלַכְתִּי אוֹתוֹ, וְהוּא זִכְרוֹנוֹ לִבְרָכָה הָיָה רֹאשׁוֹ וְרֻבּוֹ נִסְמָךְ עָלַי, וְרַגְלָיו הָיוּ מְעַט נוֹגְעִים בָּאָרֶץ, וְהָיָה נִשָּׂא עָלַי עַד שֶׁהֵבֵאתִיו לְמִטָּתוֹ שֶׁלֹּא הָיְתָה רְחוֹקָה מֵהַכִּסֵּא. וּכְשֶׁהֵבֵאתִיו אֶל הַמִּטָּה אָחַזְתִּי אוֹתוֹ וְהִגְבַּהְתִּיו וְהִנַּחְתִּי אוֹתוֹ עַל הַמִּטָּה. עָנָה וְאָמַר לְאַט לְאַט (בִּלְשׁוֹן אַשְׁכְּנַז פַּאוָואלֶע פַּאוָואלֶע), וְכָךְ עָשִׂיתִי וְהִנַּחְתִּיו עַל מִטָּתוֹ בִּלְאַט בְּנַחַת. וְהָיָה תֵּמַהּ בְּעֵינַי עַל שֶׁהִצְרִיךְ אוֹתִי לְהַזְהִיר עַל זֶה. עָנָה וְאָמַר אֲנִי כָּבֵד עַתָּה עַל כֵּן הִזְהַרְתִּיךָ עַל זֶה (כִּי הָאָדָם קָרוֹב לְמִיתָתוֹ הוּא כָּבֵד מֵחֲמַת שֶׁהַחַיּוּת מַתְחִיל לְהִסְתַּלֵּק מִמֶּנּוּ) וּבְכָל זֶה רָמַז לִי שֶׁהוּא קָרוֹב מְאֹד לְהִסְתַּלְּקוּתוֹ וַאֲנִי לֹא שָׁמַעְתִּי כָּל זֶה כְּלָל כַּנַּ"ל. וְשָׁכַב עַל הַמִּטָּה וְאָז הִסְתַּכֵּל בִּי הַרְבֵּה מְאֹד כַּנִּזְכָּר לְעֵיל. וַאֲנִי זָכִיתִי לְשָׁרְתוֹ אָז לְבַדִּי וּלְהוֹשִׁיט לוֹ מַה שֶּׁהָיָה צָרִיךְ.
אַחַר כָּךְ עָנִיתִי וְאָמַרְתִּי לוֹ רַבִּי קְחוּ אֵיזֶה דָּבָר לְהָשִׁיב נַפְשְׁכֶם הֵשִׁיב מַה תִּתֵּן לִי אָמַרְתִּי מְעַט תֵּה, עָנָה וְאָמַר עִם חֶלְמוֹן בֵּיצָה כִּי אָז הָיוּ נוֹתְנִים לוֹ לִפְעָמִים תֵּה מְבֻשָּׁל עִם חֶלְמוֹן בֵּיצָה שֶׁעוֹשִׂין לְהָקֵל הַהוּסְט. וְכֵן עָשִׂיתִי וּבִשַּׁלְתִּי הַתֵּה עִם הַחֶלְמוֹן וְהַסֻּכָּר וְנָתַתִּי לוֹ. וְצִוָּה לִתֵּן לוֹ מְעַט מַיִם וְנָטַל יָדָיו וְלָקַח הַתֵּה וְאָמַר שֶׁהִיא חַמָּה עֲדַיִן כִּי אָז הָיָה נִזְהָר שֶׁלֹּא לִשְׁתּוֹת מַשְׁקֶה חַם שֶׁלֹּא יְעוֹרֵר הַדָּם שֶׁל הַהוּסְט. כִּי אֵיזֶה יָמִים קֹדֶם הִסְתַּלְּקוּתוֹ פָּסַק מִמֶּנּוּ יְצִיאַת הַדָּם עַל יְדֵי הַהוּסְט. וְלָקַחְתִּי הַתֵּה וְהוֹרַקְתִּי מִכְּלִי אֶל כְּלִי לְקָרְרָה קְצָת כַּנָּהוּג, וְאַחַר כָּךְ נָתַתִּי לוֹ וְאָמַר שֶׁעֲדַיִן הִיא חַמָּה, וְלָקַחְתִּי וְקֵרַרְתִּי אוֹתָהּ עוֹד וְאָמַר שֶׁעֲדַיִן הִיא חַמָּה וְכֵן הָיָה כְּמוֹ שָׁלֹשׁ וְאַרְבַּע פְּעָמִים. אַחַר כָּךְ אַחַר שֶׁקֵּרַרְתִּי אוֹתָהּ כָּרָאוּי כִּרְצוֹנוֹ, לְקָחָהּ וּבֵרַךְ וְשָׁתָה.
<h2>סב</h2>
אַחַר כָּךְ עָמַדְתִּי לְפָנָיו עוֹד עַד שֶׁהֵאִיר הַיּוֹם וְנִתּוֹסֵף בִּי שִׂמְחָה וְחִיּוּת קְצָת עַל שֶׁזָּכִיתִי לְשַׁמְּשׁוֹ כָּל כָּךְ. כִּי לָאו כָּל יוֹמָא זָכִיתִי לְשַׁמְּשׁוֹ כִּי רְצוֹנוֹ הָיָה שֶׁהַמְשָׁרֵת שֶׁלּוֹ יְשַׁמְּשׁוֹ, רַק לְעִתִּים רְחוֹקִים זָכִיתִי לְשָׁרְתוֹ מְעַט, וְעַתָּה זָכִיתִי לְשָׁרְתוֹ כַּמָּה שָׁעוֹת רְצוּפִים בְּעֵת כָּזֹאת עַל כֵּן הָיִיתִי שָׂמֵחַ קְצָת. אֲבָל לֹא יָדַעְתִּי כִּי בְּאוֹתוֹ הַיּוֹם לוֹקֵחַ ה' אֶת אֲדוֹנֵנוּ, אַדְּרַבָּא נִדְמָה לִי אָז שֶׁיִּחְיֶה עוֹד.
וּכְשֶׁהֵאִיר הַיּוֹם הִתְחִילוּ לָקוּם וְלָקִיץ מִשְּׁנָתָם הַמְשָׁרֵת וְכַיּוֹצֵא שֶׁהָיוּ רְגִילִים לַעֲמֹד לְפָנָיו וְעָמְדוּ לְפָנָיו. אָז הָלַכְתִּי אֶל הַמִּקְוֶה לְהָכִין עַצְמִי לִתְפִלָּה וְזֶה הָיָה יוֹם שְׁלִישִׁי רְבִיעִי דְּסֻכּוֹת וּבַחֲזִירָתִי מֵהַמִּקְוֶה בָּאתִי לְחַדְרוֹ וּמְצָאתִיו יוֹשֵׁב עַל מִטָּתוֹ, יוֹשֵׁב וְלֹא שׁוֹכֵב, וּמְעֻטָּף בְּטַלִּיתוֹ וּמִתְפַּלֵּל. וְאַחַר כָּךְ לָקַח הָאֶתְרוֹג וְהַלּוּלָב וּמִינָיו וַאֲחָזָם בְּיָדוֹ מְעֻטָּף בְּטַלִּיתוֹ וְיוֹשֵׁב עַל מִטָּתוֹ וְסִדּוּר שֶׁל הָאֲרִ"י זִכְרוֹנוֹ לִבְרָכָה הָיָה מֻנָּח עַל בִּרְכָּיו הַקְּדוֹשִׁים. וְגָמַר אֶת הַהַלֵּל עִם הָאַרְבָּעָה מִינִים וְאָמַר הוֹשַׁעְנוֹת בְּקוֹל רָם קְצָת, שֶׁהָיוּ נִשְׁמָעִים דִּבּוּרָיו לְכָל הָעוֹמְדִים בַּבַּיִת. אַשְׁרֵי הָעֵינַיִם שֶׁזָּכוּ לִרְאוֹת אוֹתוֹ אָז וְלִשְׁמֹעַ קוֹלוֹ בְּעֵת שֶׁאָחַז הָאַרְבָּעָה מִינִים וְאָמַר הַלֵּל וְהוֹשַׁעְנוֹת בַּיּוֹם הָאַחֲרוֹן שֶׁל יְמֵי חַיָּיו הַקְּדוֹשִׁים. וְגַם אֲנַחְנוּ גָּמַרְנוּ הַתְּפִלָּה בְּצִבּוּר בַּחֶדֶר הַשֵּׁנִי בְּסָמוּךְ לְחַדְרוֹ, שֶׁהָיִינוּ מִתְפַּלְּלִין שָׁם בְּצִבּוּר תָּמִיד וְגַם בְּאוֹתוֹ הַיּוֹם הִתְפַּלְּלוּ כָּל הַקָּהָל שָׁם כַּדָּת.
אַחַר הַתְּפִלָּה נִזְדַּמֵּן שֶׁהֻצְרַכְתִּי לַעֲבֹר דֶּרֶךְ חַדְרוֹ בִּשְׁבִילִי וְהִסְתַּכֵּל בִּי. אַחַר כָּךְ דִּבַּרְתִּי עִם אָחִיו רַבִּי יְחִיאֵל זִכְרוֹנוֹ לִבְרָכָה, וְאָמַרְתִּי לוֹ עַתָּה נָפַלְתִּי בְּדַעְתִּי וְיָכוֹל לַעֲלוֹת עַל דַּעְתִּי שֶׁיִּסְתַּלֵּק וַאֲנִי צָרִיךְ שֶׁאַתֶּם תְּחַזְּקוּ אוֹתִי בָּזֶה וְחִזֵּק אוֹתִי וְנִתְחַזַּקְתִּי בְּדַעְתִּי לְבַל אַעֲלֶה עַל דַּעְתִּי שֶׁיִּסְתַּלֵּק, כִּי הָיָה אֶצְלֵנוּ אִסּוּר לְהַעֲלוֹת מַחֲשָׁבָה זֹאת עַל לִבֵּנוּ.
אַחַר כָּךְ יָצָאתִי מִשָּׁם וְהָלַכְתִּי אֶל הָאַכְסַנְיָא שֶׁלִּי שֶׁאָכַלְתִּי שָׁם וְלֹא הָיָה הַבַּעַל הַבַּיִת בְּבֵיתוֹ. וְהִמְתַּנְתִּי הַרְבֵּה עָלָיו וּבְתוֹךְ כָּךְ שָׁכַבְתִּי לִישֹׁן קְצָת קֹדֶם הָאֲכִילָה, כִּי הָיִיתִי יָגֵע מְאֹד וְלֹא יָכֹלְתִּי לִישֹׁן. וְגַם עָסַקְתִּי בִּכְתִיבַת הַתּוֹרָה שֶׁהָיִיתִי צָרִיךְ לְתַקֵּן אָז אֵיזֶה דָּבָר. אַחַר כָּךְ בָּא הַבַּעַל הַבַּיִת וְאָכַלְתִּי עִמּוֹ. וְרָצִיתִי לִשְׁכַּב עַצְמִי לִישֹׁן שָׁם מֵחֲמַת שֶׁלֹּא יָשַׁנְתִּי מֵחֲצִי הַלַּיְלָה עַד הֵנָּה, וְהָיָה צַר לִי מְאֹד כִּי מִי יוֹדֵעַ מַה נַּעֲשֶׂה שָׁם עִם רַבֵּנוּ זִכְרוֹנוֹ לִבְרָכָה. אֲבָל אַף עַל פִּי כֵן אָמַרְתִּי בְּלִבִּי הֲלֹא אִי אֶפְשָׁר בְּלֹא שֵׁנָה וְאִם לֹא אִישַׁן עַתָּה אֶהְיֶה מֻכְרָח לִישֹׁן אַחַר כָּךְ וּמִי יוֹדֵעַ מַה יִּהְיֶה נַעֲשֶׂה אָז. וְהָיָה רְצוֹנִי לִישֹׁן שָׁם אַךְ רַבּוֹת מַחֲשָׁבוֹת בְּלֵב אִישׁ וַעֲצַת ה' הִיא תָקוּם. וְחָמַל עָלַי הַשֵּׁם יִתְבָּרַךְ בְּרַחֲמָיו הַנּוֹרָאִים וְנָתַן בְּלִבִּי וְנִתְיַשַּׁבְתִּי הָאֱמֶת שֶׁאִי אֶפְשָׁר בְּלִי שֵׁנָה אֲבָל אֵלֵךְ לְבֵית רַבֵּנוּ לִישֹׁן שָׁם, כִּי מִי יוֹדֵעַ מַה נַּעֲשֶׂה שָׁם וְכֵן הֲוָה.
וּבָאתִי לְבֵיתוֹ וְנִכְנַסְתִּי לְחַדְרוֹ וְהִנֵּה שָׁם קוֹל רַעַשׁ גָּדוֹל מְאֹד וּמְצָאתִיו יוֹשֵׁב עַל כִּסְאוֹ אֲבָל נִשְׁמָתוֹ וְחַיּוּתוֹ הוֹלֵךְ וּפוֹסֵק וְאִי אֶפְשָׁר לוֹ לֵישֵׁב עוֹד עַל כִּסְאוֹ וְכִמְעַט שֶׁנִּגְוַע וַאֲנָשִׁים עוֹמְדִים עָלָיו וְשׁוֹפְכִים עָלָיו מִינֵי בְּשָׂמִים יְקָרִים לְהַחֲיוֹתוֹ כַּנָּהוּג. וְאָז בְּאוֹתוֹ הַיּוֹם סִבֵּב הַשֵּׁם יִתְבָּרַךְ שֶׁבָּא לְשָׁם אִישׁ אֶחָד מֵאַנְשֵׁי־שְׁלוֹמֵנוּ מִטֶּרָאוִויצֶע, וְהוּא עָמַד עָלָיו אָז וְעָסַק עִמּוֹ יוֹתֵר מִשְּׁאָר אֲנָשִׁים (וְגַם בָּזֶה יֵשׁ מַעֲשֶׂה, שֶׁרַבֵּנוּ זִכְרוֹנוֹ לִבְרָכָה הִבְטִיחוֹ כְּבָר בְּחַיָּיו עַל זֶה). וּכְבוֹאִי לְשָׁם וּמָצָאתִי כָּל זֶה נִבְהַלְתִּי מֵרְאוֹת וְאָמַרְתִּי שֶׁיִּקְחוּ אוֹתוֹ מִיָּד וְיַשְׁכִּיבוּהוּ עַל מִטָּתוֹ וְהִטָּה בְּיָדוֹ הוּא זִכְרוֹנוֹ לִבְרָכָה בְּעַצְמוֹ וְלֹא הִסְכִּים לָזֶה.
<h2>סג</h2>
אַחַר כָּךְ בְּשָׁעָה קַלָּה רָאִיתִי שֶׁחַיּוּתוֹ מוּעָט מְאֹד וְאִי אֶפְשָׁר לוֹ לָשֶׁבֶת עַל הַכִּסֵּא כְּלָל חָזַרְתִּי וְצִוִּיתִי לָשֵׂאת אוֹתוֹ עַל מִטָּתוֹ וְאָז שָׁתַק וְלֹא אָמַר לֹא הֵן וְלֹא לָאו. וְלָקַח אוֹתוֹ הָאִישׁ מִטֶּרָאוִויצֶע עַל זְרוֹעוֹ וְנָשָׂא אוֹתוֹ זִכְרוֹנוֹ לִבְרָכָה עַד מִטָּתוֹ וְהִשְׁכִּיב אוֹתוֹ עַל מִטָּתוֹ.
וּבִהְיוֹתוֹ מַשְׁכִּיב אוֹתוֹ תָּפַסְתִּי אֲנִי אֶת יָדוֹ הַקְּדוֹשָׁה בְּיָדִי כַּדֶּרֶךְ הַנָּהוּג בְּנוֹתְנֵי שָׁלוֹם זֶה לָזֶה וְחִבַּקְתִּי אֶת יָדוֹ בְּדֶרֶךְ הִתְקַשְּׁרוּת. וְשָׁכַב עַל מִטָּתוֹ וְהָיָה מְלֻבָּשׁ בִּבְגָדָיו, בְּמַלְבּוּשׁ נָאֶה שֶׁל מֶשִׁי וְצִוָּה לְר' שִׁמְעוֹן שֶׁיַּלְבִּישׁוֹ יָפֶה דְּהַיְנוּ שֶׁצִּוָּה לִסְגֹּר הַבָּתֵּי יָדַיִם (שֶׁקּוֹרִין אַרְבְּל) בְּהַקְּרָסִים וְעָשָׂה כֵּן. וְהָיָה קְצָת מֵהַבֵּית יָד שֶׁל הַכֻּתֹּנֶת שֶׁלּוֹ יוֹצֵא לַחוּץ מֵהַבֵּית יָד שֶׁל הַבֶּגֶד יוֹתֵר מֵהָרָאוּי וְצִוָּה עָלָיו בִּרְמִיזָה לְתָחְבוֹ יָפֶה לְתוֹךְ בֵּית יָד שֶׁל הַבֶּגֶד. וְצִוָּה לִרְחֹץ יָפֶה אֶת זְקָנוֹ הַקָּדוֹשׁ שֶׁהָיָה עָלָיו קְצָת דָּם שֶׁל הַהוּסְט וּרְחָצוֹ יָפֶה וְשָׁכַב עַל מִטָּתוֹ בְּחֵרוּת גָּדוֹל, וְלָקַח אֵיזֶה עִגּוּל שֶׁל שַׁעֲוָה וְכַיּוֹצֵא וְגִלְגְּלוֹ בֵּין אֶצְבְּעוֹתָיו וְחָשַׁב מַחְשְׁבוֹתָיו הַנּוֹרָאוֹת, כַּדֶּרֶךְ הַנָּהוּג בִּגְדוֹלִים שֶׁכְּשֶׁחוֹשְׁבִין בְּאֵיזֶה עִנְיָן הֵם מְגַלְגְּלִין בֵּין אֶצְבְּעוֹתֵיהֶן שַׁעֲוָה, וְהוּא זִכְרוֹנוֹ לִבְרָכָה הָיָה רָגִיל בָּזֶה קְצָת בְּסוֹף יָמָיו. וַאֲפִלּוּ בְּאוֹתוֹ הַיּוֹם הָאַחֲרוֹן בַּשָּׁעָה הָאַחֲרוֹנָה הָיְתָה מַחֲשַׁבְתּוֹ הַנּוֹרָאָה עֲסוּקָה בַּמֶּה שֶׁהָיְתָה עֲסוּקָה, וּבְיָדָיו הַקְּדוֹשִׁים גִּלְגֵּל אֵיזֶה דָּבָר בְּחֵרוּת נִפְלָא וּבְצַחוּת וְזַכּוּת נָאָה וְנוֹרָאָה אֲשֶׁר לֹא נִרְאָה כָּמוֹהוּ.
וְנָתְנוּ לוֹ מְעַט רֹטֶב לֶאֱכֹל וְנָטַל יָדָיו וּבִרֵךְ וְאָכַל וְאַחַר כָּךְ בְּאֵיזֶה שָׁעָה נָתְנוּ לוֹ עוֹד הַפַּעַם רֹטֶב וְלֹא הָיָה יָכוֹל לֶאֱכֹל עוֹד. וְנִמְשַׁךְ הַדָּבָר מֵעֵת שֶׁשָּׁכַב עַל מִטָּתוֹ עַד שֶׁנִּגְוַע בְּעֶרֶךְ שָׁלֹשׁ שָׁעוֹת וְיוֹתֵר קְצָת.
<h2>סד</h2>
וּבְעוֹדוֹ שׁוֹכֵב עַל מִטָּתוֹ נַעֲשָׂה קוֹל רַעַשׁ גָּדוֹל בָּעִיר שֶׁיֵּשׁ שְׂרֵפָה בָּרְחוֹב הַסָּמוּךְ לְבֵיתוֹ, וְהָיָה אָז רוּחַ סְעָרָה גָּדוֹל וְנוֹרָא מְאֹד אֲשֶׁר אֵין שָׁכִיחַ דֻּגְמָתוֹ, מַמָּשׁ הָיָה מְפָרֵק הָרִים וּמְשַׁבֵּר סְלָעִים, וְהַסֻּכָּה שֶׁעָשׂוּ אֵצֶל בֵּיתוֹ נָפְלָה מִגֹּדֶל הָרוּחַ, וְאָז בְּתֹקֶף הִתְגַּבְּרוּת הָרוּחַ שֶׁהָיָה הוֹלֵךְ וְסוֹעֵר הָיְתָה הַשְּׂרֵפָה הַנַּ"ל וּבָרְחוּ רֹב הָעוֹלָם אֶל הַשְּׂרֵפָה וְלֹא יָכֹלְתִּי לָשִׁית עֵצוֹת בְּנַפְשִׁי מַה לַּעֲשׂוֹת וְאָמַרְתִּי בְּלִבִּי שֶׁאֲנִי בְּוַדַּאי לֹא אֶפָּרֵד מִמֶּנּוּ יִהְיֶה אֵיךְ שֶּׁיִּהְיֶה. אַךְ לְעֵת עַתָּה רַצְתִּי גַּם כֵּן לִמְקוֹם הַשְּׂרֵפָה לִרְאוֹת מַה נַּעֲשֶׂה שָׁם כִּי הֵבַנְתִּי שֶׁבְּשָׁעָה קַלָּה זֹאת לֹא יִסְתַּלֵּק, וּבְעוֹדִי רָץ לְשָׁם חָמַל הַשֵּׁם יִתְבָּרַךְ עַל עַמּוֹ וַתִּשְׁקַע הָאֵשׁ בְּנֵס נִפְלָא בְּתֹקֶף רוּחַ סְעָרָה כָּזֶה. וּפָגְעוּ בִּי אֲנָשִׁים בִּהְיוֹתִי רָץ לִמְקוֹם הַשְּׂרֵפָה וְהוֹדִיעוּ לִי שֶׁבָּרוּךְ הַשֵּׁם שָׁקְעָה הָאֵשׁ בִּמְקוֹמָהּ.
וְחָזַרְתִּי אֵלָיו וְעָמַדְנוּ עָלָיו אֵצֶל מִטָּתוֹ הַקְּדוֹשָׁה. וְהַבַּיִת מָלֵא אֲנָשִׁים רַבִּים מִיִּשְׂרָאֵל שֶׁבָּאוּ לִכְבוֹדוֹ, וּכְשֶׁרָאוּ שֶׁקָּרוֹב אֶל הַסּוֹף הִתְחִילוּ לוֹמַר עָלָיו מַעֲבַר יַבֹּק הַפְּסוּקִים שֶׁאוֹמְרִים עַל הַצַּדִּיקִים. וְאַחַר כָּךְ נִדְמָה שֶׁנִּגְוַע וְהִתְחַלְתִּי לִבְכּוֹת וְלִצְעֹק מְאֹד רַבִּי רַבִּי עַל מִי עֲזַבְתֶּם אוֹתָנוּ וְשָׁמַע קוֹלֵנוּ וְנִתְעוֹרֵר וְהֶחֱזִיר רֹאשׁוֹ וּפָנָיו הַנּוֹרָאִים אֵלֵינוּ כְּאוֹמֵר אֵינִי עוֹזֵב אֶתְכֶם חַס וְשָׁלוֹם.
וְאַחַר כָּךְ לֹא נִתְמַהֲמַהּ הַרְבֵּה וַיִּגְוַע וַיֵּאָסֶף אֶל עַמָּיו בִּקְדֻשָּׁה וּבְטָהֳרָה גְּדוֹלָה, נָקִי וְזַךְ וָצַח בְּלִי שׁוּם בִּלְבּוּל כְּלָל וּבְלִי שׁוּם תְּנוּעָה מְשֻׁנָּה בְּיִשּׁוּב הַדַּעַת נִפְלָא וְנוֹרָא. וְכָל הָעוֹמְדִים שָׁם רֹב אַנְשֵׁי הַחֲבוּרָא קְדוֹשָׁה וְכָל גְּדוֹלֵי הַשַּׁמָּשִׁים הָעוֹסְקִים בָּזֶה כֻּלָּם אָמְרוּ שֶׁכְּבָר רָאוּ כַּמָּה שֶׁמֵּתוּ בִּנְקִיּוּת וּבְדַעַת אֲבָל הִסְתַּלְּקוּת כָּזֶה לֹא רָאוּ מֵעוֹלָם. וְכָל זֶה הָיָה לְפִי דַּעְתֵּנוּ אֲבָל בְּעֶצֶם הִסְתַּלְּקוּתוֹ אֵין לָנוּ פֶּה לְדַבֵּר כִּי לֵית מַחֲשָׁבָה תְּפִיסָא בָּזֶה כְּלָל. וּמִי שֶׁיָּבִין מְעַט מִגְּדֻלָּתוֹ עַל יְדֵי סְפָרָיו הַקְּדוֹשִׁים וְהַשִּׂיחוֹת וְהַסִּפּוּרִים שֶּׁשָּׁמַעְנוּ מִמֶּנּוּ וְכוּ' וְכוּ', יָבִין שֶׁאִי אֶפְשָׁר לְדַבֵּר כְּלָל מֵהִסְתַּלְּקוּת פֶּלֶא וְחִדּוּשׁ נוֹרָא כָּזֶה. אֲשֶׁר לֹא הָיָה כָּמוֹהוּ וְלֹא יִהְיֶה כָּמוֹהוּ כַּאֲשֶׁר אָמַר בְּפֵרוּשׁ כַּנִּרְשָׁם בְּמָקוֹם אַחֵר (חַיֵּי מוֹהֲרַ"ן רמו). מַה נֹּאמַר וּמַה נְּדַבֵּר מָה אָשִׁיב לַה' שֶׁזָּכִיתִי לִהְיוֹת בִּשְׁעַת יְצִיאַת נִשְׁמָתוֹ הַקְּדוֹשָׁה אִלְמָלֵא אָתֵינָא לְעָלְמָא אֶלָּא בִּשְׁבִיל דָּא דַּי.
<h2>סה</h2>
וְתֵכֶף נַעֲשָׂה בְּוַדַּאי קוֹל רַעַשׁ גָּדוֹל וְצָעַקְנוּ אָנָּא בְּכֹחַ וּבְוַדַּאי נַעֲשָׂה בְּכִיָּה גְּדוֹלָה וַעֲצוּמָה מְאֹד. וְשׁוּם אִשָּׁה לֹא הָיְתָה בַּבַּיִת מֵעֵת שֶׁנִּסְתַּלֵּק בְּשָׁלוֹם עַד יוֹם הַמָּחֳרָת שֶׁהוֹצִיאוּ אוֹתוֹ מִבֵּיתוֹ לִקְבוּרָה, וְגַם זֶה אֵינוֹ שָׁכִיחַ אֵצֶל שׁוּם אָדָם שֶׁשּׁוּם אִשָּׁה לֹא תִּבְכֶּה עָלָיו, כִּי בְּנוֹתָיו לֹא הָיוּ אֶצְלוֹ אָז וְאִשְׁתּוֹ לֹא מְלָאָהּ לִבָּהּ לִכְנֹס לְחַדְרוֹ לִבְכּוֹת עָלָיו כִּי הָיְתָה אִשְׁתּוֹ הַשְּׁנִיָּה שֶׁלֹּא הָיָה לָהּ שׁוּם הִתְחַבְּרוּת עִמּוֹ זִכְרוֹנוֹ לִבְרָכָה רַק הָיְתָה בּוֹכָה בְּחַדְרָהּ.
וּמִיָּד שֶׁיָּצְאָה נִשְׁמָתוֹ בִּקְדֻשָּׁה וְהִתְחִילוּ לִפְשֹׁט מִמֶּנּוּ בְּגָדָיו, בְּתוֹךְ רַעַשׁ הַבְּכִיָּה, נִזְדָּרֵז רַבִּי שִׁמְעוֹן מִיָּד וְלָקַח הַמַּפְתֵּחַ וּפָתַח הַקַּמָדֶע וְהוֹצִיא מִשָּׁם כָּל הַכְּתָבִים שֶׁלֹּא נִמְסְרוּ לָנוּ בְּחַיָּיו וְהָיוּ כַּמָּה סְפָרִים וְקוּנְטְרֵסִים מְפֻזָּרִים וּלְקָחָם כֻּלָּם וְהָלַךְ לְחֶדֶר אַחֵר שֶׁהָיָה שָׁם תַּנּוּר כְּדֵי לְשָׂרְפָם כַּאֲשֶׁר צִוָּה עָלָיו כַּנִּזְכָּר לְעֵיל. וְהָלַכְתִּי גַּם כֵּן עִמּוֹ בְּמַר נֶפֶשׁ בִּבְכִיָּה כְּדֵי לִזְכּוֹת לִשְׁאֹב עַל כָּל פָּנִים מֵהֶעָשָׁן הַקָּדוֹשׁ שֶׁל תּוֹרָתוֹ הַנּוֹרָאָה שֶׁלֹּא זָכוּ הַדּוֹר לֵהָנוֹת מֵהֶם אוֹי לָנוּ מַה שֶּׁאִבַּדְנוּ בַּעֲווֹנוֹתֵינוּ הָרַבִּים.
וְאַחַר שֶׁהִשְׁלִיכָם אֶל הַתַּנּוּר חָזַרְתִּי וּבָאתִי אֵלָיו זִכְרוֹנוֹ לִבְרָכָה לְחַדְרוֹ וּמְצָאתִיו כְּבָר מֻנָּח עַל הָאָרֶץ. כִּי בְּתוֹךְ שֶׁהָיִיתִי שָׁם בַּחֶדֶר הָאַחֵר בְּתוֹךְ כָּךְ הִנִּיחוּהוּ עַל הָאָרֶץ וּמְצָאתִיו פָּנָיו מְגֻלֶּה וְהָיָה כְּמוֹ מְחַיֵּךְ קְצָת. וְנוֹרְאוֹת זַכּוּת קְלַסְתֵּר פָּנָיו הַנּוֹרָאוֹת אָז, הָיוּ מַמָּשׁ כְּמוֹ תֹּאַר פָּנָיו בְּחַיָּיו בְּעֵת שֶׁהָלַךְ בְּבֵיתוֹ אָנֶה וָאָנָה וְחָשַׁב מַה שֶּׁחָשַׁב שֶׁהָיָה מֻנָּח עָלָיו כָּל מִינֵי חֵן אֲמִתִּי שֶׁבְּכָל הָעוֹלָמוֹת, אוֹתוֹ הַחֵן הַנּוֹרָא וְהַיֹּפִי הַנִּפְלָא הָיוּ עָלָיו אָז בְּעֵת שֶׁרְאִיתִיו מֻנָּח עַל הָאָרֶץ. וְאִי אֶפְשָׁר לְצַיֵּר זֹאת כִּי־אִם לְמִי שֶׁזָּכָה לִרְאוֹתוֹ בְּחַיָּיו בָּעֵת הַנַּ"ל כְּשֶׁהָלַךְ בְּבֵיתוֹ אַחַת הֵנָּה וְאַחַת הֵנָּה.
<h2>סו</h2>
וְנִסְתַּלֵּק בְּשָׁלוֹם בְּיוֹם שְׁלִישִׁי רְבִיעִי דְּסֻכּוֹת חַ"י תִּשְׁרֵי תקע"א לִפְרָט־קָטָן אַחַר חֲצוֹת הַיּוֹם אֵיזֶה שָׁעוֹת. וַאֲנִי לֹא רָצִיתִי לְזָרֵז שֶׁיּוֹצִיאוּ אוֹתוֹ לִקְבוּרָה מִיָּד כִּי הָיָה צַר לִי מְאֹד פְּרֵידָתוֹ, וְגַם כִּי מְבֹאָר בַּשֻּׁלְחָן־עָרוּךְ שֶׁעַל אָבִיו וְרַבּוֹ אֵין הַזָּרִיז מְשֻׁבָּח. וְנִתְגַּלְגֵּל הַדָּבָר עַד שֶׁחָשַׁךְ הַיּוֹם, וְאָמְרוּ כֻּלָּם שֶׁאֵין לְהוֹצִיא אָדָם גָּדוֹל בְּחֶשְׁכַת לַיְלָה וְנִתְעַכֵּב עַד לְמָחֳרָתוֹ בְּיוֹם רְבִיעִי.
לְמָחֳרָתוֹ צִוּוּ שֶׁיֵּלְכוּ כֻּלָּם לַמִּקְוֶה לִטְבֹּל וְאַחַר גְּמַר הַתְּפִלָּה הִתְעַסְּקוּ בּוֹ. וְהָיָה נָקִי וְזַךְ מְאֹד בְּלֹא שׁוּם רֵיחַ פָּגוּם כְּלָל, אַדְּרַבָּא הַשֵּׁם יִתְבָּרַךְ סִבֵּב שֶׁהָיוּ רֵיחוֹת טוֹבוֹת מְאֹד נוֹדְפוֹת מִמֶּנּוּ. וְכָל בְּנֵי הַחֲבוּרָה שָׁאֲלוּ אוֹתָנוּ אֵיךְ לְהִתְנַהֵג עִמּוֹ וְאָמְרוּ שֶׁכַּאֲשֶׁר נְצַוֶּה כֵּן יַעֲשׂוּ. וְאָמַרְתִּי שֶׁיַּעֲשׂוּ עִמּוֹ רַק כְּמוֹ שֶׁעוֹשִׂין עִם שְׁאָר בְּנֵי יִשְׂרָאֵל, כִּי הֵבַנְתִּי שֶׁכָּךְ רְצוֹנוֹ. גַּם שָׁאֲלוּ אִם רְצוֹנֵנוּ לַעֲסֹק עִמּוֹ אֲנַחְנוּ בְּעַצְמֵנוּ דַּוְקָא. וְאָמַרְתִּי שֶׁבְּנֵי הַחֲבוּרָה הָעוֹסְקִים בָּזֶה תָּמִיד יַעַסְקוּ עִמּוֹ כִּי יָדַעְתִּי בְּנַפְשִׁי שֶׁלְּפִי גְּדֻלָּתוֹ אֵין נִמְצָא אָדָם בָּעוֹלָם שֶׁיִּהְיֶה רָאוּי לַעֲסֹק עִמּוֹ אַךְ בְּמָקוֹם גְּדֻלָּתוֹ שָׁם אָנוּ מוֹצְאִין עִנְוְתָנוּתוֹ. וּרְצוֹנוֹ זִכְרוֹנוֹ לִבְרָכָה שֶׁכָּל אֶחָד יַעֲשֶׂה מַה שֶּׁרָאוּי לוֹ. וּבָעֵת הַזֹּאת מַגִּיעַ הָעֵסֶק שֶׁל קְבוּרָתוֹ הַקְּדוֹשָׁה לִבְנֵי הַחֲבוּרָה הָעוֹסְקִים בָּזֶה תָּמִיד וְיִהְיֶה לָהֶם גַּם כֵּן זְכִיָּה לָנֶצַח.
וְקֹדֶם שֶׁהִתְחִילוּ לְהִתְעַסֵּק בּוֹ בִּהְיוֹתוֹ שׁוֹכֵב עֲדַיִן עַל הָאָרֶץ נִזְדָּרַזְתִּי וְלֹא הִתְפַּלַּלְתִּי כִּי־אִם עַד אַחַר תְּפִלַּת שַׁחֲרִית וְלֹא אָמַרְתִּי הַלֵּל וְלֹא בֵּרַכְתִּי עֲדַיִן עַל הָאֶתְרוֹג, וְהָלַכְתִּי לְחַדְרוֹ וְיָשַׁבְתִּי אֶצְלוֹ עַל הָאָרֶץ וְדִבַּרְתִּי בְּאָזְנוֹ מַה שֶּׁהָיִיתִי נִכְסָף לְדַבֵּר לְפָנָיו בְּאֵלּוּ הָעִתִּים בְּחַיָּיו וְלָא אִסְתַּיַּע מִלְּתָא, וְאָמַרְתִּי אֲדַבֵּר עַתָּה לְפָנָיו. וְאַחַר כָּךְ בָּכִיתִי עָלָיו הַרְבֵּה בִּהְיוֹתִי יוֹשֵׁב אֶצְלוֹ עַל הָאָרֶץ וּבְתוֹךְ כָּךְ נִתְקַבְּצוּ שְׁאָר אֲנָשִׁים וְעָמְדוּ עָלָיו וּבָכוּ עִמִּי וְלֹא הָיָה שׁוּם אָדָם בָּעוֹלָם שֶׁבָּכָה עָלָיו עַל הָאָרֶץ כִּי־אִם אֲנִי לְבַדִּי. כִּי עֵינִי עוֹלְלָה לְנַפְשִׁי מִכָּל בְּנוֹת עִירִי, כִּי כְּבָר הֵעִיד עָלַי הוּא בְּעַצְמוֹ זִכְרוֹנוֹ לִבְרָכָה שֶׁאֲנִי יוֹדֵעַ מִמֶּנּוּ יוֹתֵר מִכֻּלָּם כַּנִּרְשָׁם בְּמָקוֹם אַחֵר (הַקְדָּמַת חַיֵּי מוֹהֲרַ"ן).
אַחַר כָּךְ הִתְחִילוּ לְהִתְעַסֵּק עִמּוֹ. וּבְעֵת שֶׁטִּהֲרוּ אוֹתוֹ לֹא רָצִיתִי לְהִסְתַּכֵּל בּוֹ וְהֶחֱזַרְתִּי פָּנַי כִּי אֵין רוֹאִין אֶת רַבּוֹ כְּשֶׁהוּא רוֹחֵץ. וְאַחַר כָּךְ כְּשֶׁהִתְחִילוּ לְהַלְבִּישׁוֹ עָמַדְתִּי אֶצְלוֹ. אֱמֶת מַה נֶּהְדָּר הָיָה כְּשֶׁהָיָה מְלֻבָּשׁ בַּטַּלִּית וְהָרְדִיד שֶׁקּוֹרִין סוֹבֶּע. אַשְׁרֵי עַיִן רָאֲתָה אוֹתוֹ. וְהָיָה שׁוֹכֵב עַל הַשֻּׁלְחָן מְעֻטָּף בְּהַטַּלִּית וְהַנַּ"ל, בְּאֵימָה וּבְיִרְאָה גְּדוֹלָה כְּמוּכָן לֵילֵךְ וְלַעֲלוֹת לְמָקוֹם שֶׁיַּעֲלֶה. אַשְׁרֵי הַגּוּף שֶׁלֹּא נֶהֱנָה מֵהָעוֹלָם הַזֶּה כְּחוּט הַשַּׂעֲרָה, אַשְׁרֵי הָעֵינַיִם שֶׁלֹּא הָיוּ לָהֶם שׁוּם הִסְתַּכְּלוּת בְּזֶה הָעוֹלָם, כִּי כָּל הָעוֹלָם כֻּלּוֹ לֹא הָיָה עוֹלֶה אֶצְלוֹ כְּהֶרֶף עַיִן. אַשְׁרֵי הָאָזְנַיִם שֶׁלֹּא שָׁמְעוּ שׁוּם קוֹל שֶׁל זֶה הָעוֹלָם וְכֵן שְׁאָר כָּל הָאֵיבָרִים וְהַחוּשִׁים, כַּמּוּבָן כָּל זֶה בְּהַמַּעֲשֶׂה שֶׁל הַשִּׁבְעָה בֶּעטְלֶירְס שֶׁסִּפֵּר (סִפּוּרֵי מַעֲשִׂיּוֹת מַעֲשֶׂה י"ג). עַיֵּן שָׁם הֵיטֵב וְהָבֵן כִּי לֹא קִדְּמוֹ אָדָם בָּעוֹלָם לְסַפֵּר שְׁבָחִים כָּאֵלֶּה עַל שׁוּם צַדִּיק. וּמִן הַסְּתָם כְּשֶׁהוּא יָדַע לְסַפֵּר כָּל זֹאת הָיָה אוֹחֵז בְּכָל זֶה. וְאִם תָּשִׂים לִבְּךָ לְהִסְתַּכֵּל שָׁם הֵיטֵב הֵיטֵב בְּעֵין הָאֱמֶת אָז תָּבִין מְעַט עֹצֶם גְּדֻלַּת קְדֻשָּׁתוֹ הָעוֹלָה עַל כָּל הַקְּדֻשּׁוֹת. אַשְׁרֵי לוֹ.
וְאַחַר כָּךְ הוֹצִיאוּ אוֹתוֹ מִבֵּיתוֹ וְאָז תָּפַסְתִּי גַּם כֵּן בִּכְנַף בִּגְדוֹ עִם הַנּוֹשְׂאִים יַחַד וַנּוֹצִיא אוֹתוֹ מִבֵּיתוֹ. וְהִתְנוֹצֵץ אָז בְּדַעְתִּי מַה שֶּׁהִתְנוֹצֵץ גְּדֻלַּת הַבּוֹרֵא יִתְבָּרַךְ כְּפִי הַשִּׁעוּר שֶׁבְּלִבִּי אָז שֶׁאִי אֶפְשָׁר לְסַפֵּר אֲפִלּוּ לְעַצְמוֹ (כַּנִּרְשָׁם בְּמָקוֹם אַחֵר (שִׂיחוֹת הָרַ"ן א')). וְהִנִּיחוּהוּ עַל הַמִּטָּה וְהַמִּטָּה צִוִּיתִי לַעֲשׂוֹת מִכִּסְאוֹ שֶׁאָמַר עָלֶיהָ הַתּוֹרָה בְּאוֹתוֹ רֹאשׁ הַשָּׁנָה בְּאוּמֶין. שֶׁהָיְתָה כִּסֵּא גְּבוֹהָה וְצִוִּיתִי לְסָתְרָהּ וְעָשׂוּ מִמֶּנָּה מִטָּה וְנָשְׂאוּ אוֹתוֹ עָלֶיהָ. וְלִוּוּ אוֹתוֹ הָמוֹן רָב מִיִּשְׂרָאֵל אֲלָפִים אֲנָשִׁים, וְהָיָה שָׁם דֹּחַק גָּדוֹל מְאֹד בְּלִי שִׁעוּר כִּמְעַט שֶׁנּוֹשְׂאֵי הַמִּטָּה פָּרְחוּ בָּאֲוִיר וְגַם אֲנִי נָשָׂאתִי אוֹתוֹ קְצָת.
וְנִקְבַּר בְּשָׁלוֹם בְּיוֹם רְבִיעִי חֲמִישִׁי דְּסֻכּוֹת בְּאוּמֶין, הָעִיר אֲשֶׁר בָּחַר בָּהּ בַּחַיִּים חַיּוּתוֹ לְהִקָּבֵר שָׁם כַּאֲשֶׁר נִשְׁמַע מִפִּיו הַקָּדוֹשׁ פְּעָמִים אֵין מִסְפָּר שֶׁאָמַר לִפְנֵי כַּמָּה אֲנָשִׁים שֶׁקְּהִלַּת אוּמֶין הוּטְבָה בְּעֵינָיו לְהִקָּבֵר שָׁם מֵחֲמַת שֶׁהָיוּ שָׁם קְדוֹשִׁים הַרְבֵּה וְכוּ' כַּנִּרְשָׁם מְעַט מִזֶּה בְּמָקוֹם אַחֵר (לְעֵיל מ"ו). וּבִשְׁבִיל זֶה הָיָה הָעִקָּר שֶׁבָּא לְאוּמֶין חֲצִי שָׁנָה קֹדֶם הִסְתַּלְּקוּתוֹ וְהַשֵּׁם יִתְבָּרַךְ עֲזָרוֹ וּרְצוֹן יְרֵאָיו יַעֲשֶׂה. וַיָּבוֹא בְּשָׁלוֹם וַיָּנַח עַל מִשְׁכְּבוֹתָיו בְּשָׁלוֹם כִּי שָׁם הַמָּקוֹם הַמּוּכָן לוֹ מִשֵּׁשֶׁת יְמֵי בְרֵאשִׁית לַעֲסֹק שָׁם בְּתִקּוּן הָעוֹלָם לְדוֹרוֹת לְכָל מִי שֶׁיָּבוֹא אֵלָיו לְשָׁם וְיֹאמַר הָעֲשָׂרָה קַפִּיטְל תְּהִלִּים הַיְדוּעִים אֶצְלֵנוּ (אֲשֶׁר נִדְפְּסוּ כְּבָר כַּמָּה פְּעָמִים) כַּאֲשֶׁר הִבְטִיחַ בַּחַיִּים חַיּוּתוֹ אַשְׁרֵי הַזּוֹכֶה לָזֶה:
<h2>סז</h2>
עַתָּה נָאֶה לִי לְסַפֵּר כָּל מַה שֶּׁעָבַר עָלַי מִיּוֹם שֶׁנִּסְתַּלֵּק בְּשָׁלוֹם:
וְהִנֵּה אַחַר הִסְתַּלְּקוּתוֹ הֻכְרַחְתִּי לְהִתְעַכֵּב בְּאוּמֶין כְּדֵי לְסַדֵּר חֲלֻקַּת הָעִזָּבוֹן בֵּין יוֹרְשָׁיו. וְתֵכֶף אַחַר הִסְתַּלְּקוּתוֹ הִתְחַלְתִּי לַחְשֹׁב מַחֲשָׁבוֹת מַה לַּעֲשׂוֹת עַתָּה. וְשָׁלַח הַשֵּׁם בְּלִבִּי שֶׁצְּרִיכִין לְהִשְׁתַּדֵּל לְהַדְפִּיס שְׁאָר הַקּוּנְטְרֵסִים מִתּוֹרוֹתָיו שֶׁכָּתַבְתִּי אַחַר שֶׁנִּשְׁלַם סֵפֶר לִקּוּטֵי מוֹהֲרַ"ן הָרִאשׁוֹן, שֶׁהֵם סֵפֶר לִקּוּטֵי מוֹהֲרַ"ן תִּנְיָנָא. וְתֵכֶף נִזְכַּרְתִּי בְּדִבּוּרֵי רַבֵּנוּ זִכְרוֹנוֹ לִבְרָכָה שֶׁבְּשָׁנָה אֶשְׁתָּקַד בְּעֵת שֶׁעָסַקְתִּי בִּכְתִיבַת הַתּוֹרָה תִּקְעוּ אֱמוּנָה (לִקּוּטֵי תִּנְיָנָא ה') רָמַז לִי בִּדְבָרָיו שֶׁיִּהְיֶה נִדְפַּס גַּם הַתִּנְיָנָא וְכֵן עוֹד כַּמָּה רְמָזִים מִדְּבָרָיו וְעַל יְדֵי זֶה נִתְחַזַּקְתִּי בְּיוֹתֵר לַעֲסֹק בָּזֶה.
גַּם נִתְחַזַּקְתִּי תֵּכֶף שֶׁאֲנַחְנוּ צְרִיכִים לְהִתְקַבֵּץ יַחַד עַל רֹאשׁ הַשָּׁנָה בְּאוּמֶין כְּמוֹ בַּחַיִּים חַיּוּתוֹ וְהָיוּ לִי עַל־זֶה כַּמָּה רְאָיוֹת מְבֹאָרוֹת מִדִּבּוּרָיו הַקְּדוֹשִׁים כִּי דַּרְכּוֹ זִכְרוֹנוֹ לִבְרָכָה הָיָה נִפְלָא וְנוֹרָא מְאֹד בִּפְרָט בְּעִנְיַן צַוָּאָתוֹ עָלֵינוּ אֵיךְ לְהִתְנַהֵג אַחַר הִסְתַּלְּקוּתוֹ. כִּי סָמוּךְ לְהִסְתַּלְּקוּתוֹ מַמָּשׁ לֹא שָׁמַעְנוּ מִמֶּנּוּ כִּי־אִם דִּבּוּרִים מוּעָטִים וּקְצָת מֵהֶם נִרְשְׁמוּ לְמַעְלָה וְלֹא צִוָּה לָנוּ אָז שׁוּם הַנְהָגָה אֵיךְ לְהִתְנַהֵג אַחַר הִסְתַּלְּקוּתוֹ. אֲבָל בֶּאֱמֶת אֵין שׁוּם דָּבָר בָּעוֹלָם שֶׁלֹּא סִדֵּר לָנוּ יָפֶה וְלֹא צִוָּה לָנוּ כָּרָאוּי.
כִּי בֶּאֱמֶת בְּכָל הַדִּבּוּרִים שֶׁדִּבֵּר עִמָּנוּ מִקֹּדֶם כָּל הַיָּמִים שֶׁזָּכִינוּ לַעֲמֹד לְפָנָיו, בְּכֻלָּם לִמֵּד אוֹתָנוּ אֵיךְ לְהִתְנַהֵג תָּמִיד כָּל יְמֵי חַיֵּינוּ, בְּחַיָּיו וּלְאַחַר הִסְתַּלְּקוּתוֹ וּבִפְרָט כָּל הַדִּבּוּרִים וְהַשִּׂיחוֹת וְהַתּוֹרוֹת וְהַמַּעֲשִׂיּוֹת שֶׁשָּׁמַעְנוּ מִמֶּנּוּ מִיּוֹם שֶׁבָּא מִלֶּמְבֶּרְגְּ שֶׁכֻּלָּם הָיוּ צַוָּאוֹת אֵיךְ לְהִתְנַהֵג תָּמִיד. רַק שֶׁבְּחַיָּיו הָיוּ כַּמָּה דִּבּוּרִים שֶׁלֹּא הֵבַנְתִּי הֵיטֵב עַד הֵיכָן הֵם מַגִּיעִים, אֲבָל דְּבָרָיו הַקְּדוֹשִׁים הֵם חַיִּים וְקַיָּמִים לָעַד וְהֵם מַיִם נוֹבְעִים מַיִם עֲמֻקִּים עֵצָה בְּלֶב אִישׁ. וְהֵם טְמוּנִים בְּלִבִּי, וּבְכָל פַּעַם הֵם נוֹבְעִים מַיִם חַיִּים וּמְלַמְּדִים אוֹתָנוּ וּמַזְכִּירִים אוֹתָנוּ אֵיךְ לְהִתְנַהֵג בְּכָל הָעִנְיָנִים. וַאֲנִי מֵבִין בְּכָל פַּעַם לְמַפְרֵעַ מִדְּבָרָיו הַקְּדוֹשִׁים אֵיךְ לְהִתְנַהֵג. וּבִפְרָט שֶׁהַרְבֵּה דְּבָרִים שֶׁאָמַר בְּפֵרוּשׁ לִפְנֵי כַּמָּה אֲנָשִׁים רַק לֹא שָׂמוּ לָהֶם לֵב אָז, רַק אַחַר הִסְתַּלְּקוּתוֹ הֵבִינוּ וְרָאוּ הַכֹּל שֶׁצִּוָּה לָנוּ בְּפֵרוּשׁ עַל אֵלּוּ הַדְּבָרִים, וְכָל זֶה אִי אֶפְשָׁר לְבָאֵר הֵיטֵב בִּכְתָב.
וּכְבָר סִפֵּר לִי מַעֲשֶׂה מֵעִנְיָן כָּזֶה מִצַּדִּיק גָּדוֹל שֶׁהָיָה מְדַבֵּר עִם תַּלְמִידוֹ כַּמָּה דְּבָרִים שֶׁבְּשָׁעָה שֶׁסִּפְּרָם לֹא הֵבִין כְּלָל מַה כִּוֵּן בָּהֶם. וְאַחַר שֶׁנִּסְתַּלֵּק אוֹתוֹ הַצַּדִּיק אָז הִתְחִיל תַּלְמִידוֹ לְהָבִין לְמַפְרֵעַ בְּכָל פַּעַם זֶה כִּוֵּן רַבּוֹ הַצַּדִּיק, וְכָל מַה שֶּׁאֵרַע לוֹ וְעָבַר עָלָיו בְּכֻלָּם נִזְכַּר בְּדִבְרֵי רַבּוֹ וּמָצָא הַכֹּל לְמַפְרֵעַ בְּדִבְרֵי רַבּוֹ. וְגַם זֹאת הַמַּעֲשֶׂה שֶׁסִּפֵּר לִי חִזֵּק אוֹתִי הַרְבֵּה לָשׂוּם לֵב לְכָל הַדְּבָרִים שֶׁשָּׁמַעְתִּי מִמֶּנּוּ בְּחַיָּיו, וְעַל יְדֵי זֶה עֲזָרַנִי הַשֵּׁם יִתְבָּרַךְ וְנִתְחַזַּקְתִּי בְּכָל הַדְּבָרִים שֶׁהָיִיתִי צָרִיךְ לַעֲסֹק בָּהֶם:
<h2>סח</h2>
וְהִנֵּה אַחַר יוֹם טוֹב בָּא חֲתָנוֹ זִכְרוֹנוֹ לִבְרָכָה מִבְּרֶסְלַב וְהָרַב מִפֹּה, וְיָשַׁבְנוּ כֻּלָּנוּ וְסִדַּרְנוּ חֲלֻקַּת הָעִזָּבוֹן כָּרָאוּי כְּפִי צַוָּאָתוֹ, וְסִלַּקְנוּ לְאִשְׁתּוֹ הַכְּתֻבָּה הַכֹּל כַּאֲשֶׁר צִוָּה. וּבָנִינוּ בַּיִת עַל קִבְרוֹ בְּחַסְדּוֹ הַגָּדוֹל. וְאַחַר כָּךְ נָסַעְנוּ לְבֵיתֵנוּ אֲנִי וַחֲבֵרִי רַבִּי נַפְתָּלִי. וְגַם הַתֵּבָה עִם הַחֲפָצִים שֶׁל בִּתּוֹ הַצַּדֶּקֶת מָרַת מִרְיָם זִכְרוֹנָהּ לִבְרָכָה שֶׁהָיְתָה בְּאֶרֶץ יִשְׂרָאֵל וְשֶׁל בִּתּוֹ הַיַּלְדָּה חַיָּה תִּחְיֶה לָקַחְנוּ עִמָּנוּ לְנֶעמִירוֹב כִּי אוֹתִי מִנּוּ לְאַפּוֹטְרוֹפּוֹס עַל נְכָסָיו.
וּמִדֵּי עָבְרֵנוּ לְבֵיתֵנוּ לְנֶעמִירוֹב עָבַרְנוּ דֶּרֶךְ קְהִלַּת קֹדֶשׁ דַּאשִׁיב שֶׁיֵּשׁ שָׁם קִבּוּץ מֵאַנְשֵׁי־שְׁלוֹמֵנוּ וְדִבַּרְתִּי עַל לִבָּם שֶׁיִּתְנַדְּבוּ לָתֵת לַכֶּסֶף מוֹצָא עַל הוֹצָאוֹת הַדְפָּסַת הַסֵּפֶר לִקּוּטֵי מוֹהֲרַ"ן תִּנְיָנָא, וְתֵכֶף קִבְּלוּ עֲלֵיהֶם בְּאַהֲבָה וְהִשְׁמִיעוּ קוֹל עָלֶה נִדָּב עַל סָךְ מְסֻיָּם.
וְאַחַר כָּךְ בָּאתִי לְבֵיתִי בְּלֵב נִשְׁבָּר וְנִדְכֶּה כַּיָּתוֹם בְּאֵין אָב כַּתּוֹעֶה וְאֵין לְבַקֵּשׁ. וְגַם סִבֵּב הַשֵּׁם יִתְבָּרַךְ שֶׁהֻכְרַחְתִּי תֵּכֶף לִנְהֹג שִׁבְעַת יְמֵי אֲבֵלוּת, כִּי בְּסָמוּךְ קֹדֶם בּוֹאִי לְבֵיתִי נִפְטַר אָחִי הַקָּטָן בְּבֵית אָבִי נֵרוֹ יָאִיר. וְרָצוּ לְהַעֲלִים מִמֶּנִי אַךְ נִמְצָא אֶחָד שֶׁהוֹדִיעַ לִי וְהֻכְרַחְתִּי לִנְהֹג שִׁבְעָה. וְכֵן אֶשְׁתָּקַד בְּעֵת שֶׁנִּסְתַּלֵּק הַצַּדִּיק הַקָּדוֹשׁ הָרַב מִבַּארְדִיטְשׁוֹב, נִזְדַּמֵּן לִי גַּם כֵּן כָּךְ שֶׁהֻכְרַחְתִּי לִנְהֹג שִׁבְעָה עַל יְדֵי מַעֲשֶׂה כָּזֹאת הַנַּ"ל, וְגַם זוֹ לְטוֹבָה. וּבָרוּךְ הַשֵּׁם אֲשֶׁר אֶת הַכֹּל עָשָׂה יָפֶה בְּעִתּוֹ כִּי בְּוַדַּאי הָיָה רָאוּי לִנְהֹג שִׁבְעָה עַל צַדִּיקִים קְדוֹשִׁים כָּאֵלֶּה. הַשֵּׁם יִתְבָּרַךְ יְנַחֲמֵנוּ מְהֵרָה עַל יְדֵי מְשִׁיחַ צִדְקֵנוּ כִּי אֵין לָנוּ נֶחָמָה שְׁלֵמָה עַל שִׁבְרֵנוּ עַד אֲשֶׁר יָבוֹא מְנַחֵם צִיּוֹן וִירוּשָׁלַיִם בִּמְהֵרָה בְּיָמֵינוּ, אָמֵן:
<h2>סט</h2>
וְהִנֵּה בְּתוֹךְ שִׁבְעָה בָּא אֵלַי רַב אֶחָד תַּלְמִידוֹ שֶׁל הַגָּאוֹן מִוָּלִיטְשִׁיסְק וּבְנוֹ שֶׁל הַגָּאוֹן הַנַּ"ל כְּדֵי לְפַקֵּחַ עַל מָעוֹת שֶׁל רַבִּי פִּינְחָס בֶּן הַגָּאוֹן הַנַּ"ל שֶׁהָיָה חֲתַן רַבֵּנוּ זִכְרוֹנוֹ לִבְרָכָה שֶׁהָיָה אָז בְּאֶרֶץ יִשְׂרָאֵל עִם אִשְׁתּוֹ הִיא בַּת רַבֵּנוּ זֵכֶר צַדִּיק לִבְרָכָה הַצַּדֶּקֶת מָרַת מִרְיָם זִכְרוֹנָהּ לִבְרָכָה. וְרָצוּ אֵלּוּ הַנַּ"ל שֶׁיִּמְסְרוּ הַמָּעוֹת לְיָדָם. אַךְ אֲנַחְנוּ לֹא רָצִינוּ לָתֵת לָהֶם דָּבָר כִּי אִם הָיָה בְּיָדָם הָיָה קָרוֹב לְהֶפְסֵד וְכוּ'. וּבָרוּךְ הַשֵּׁם אֶצְלֵנוּ עָשׂוּ הַמָּעוֹת פֵּרוֹת וְשָׁלַחְנוּ לָהֶם בְּכָבוֹד סָךְ גָּדוֹל בְּכָל שָׁנָה. וְנִתְפַּרְנְסוּ בְּכָבוֹד וּבְרֶוַח גָּדוֹל כָּל יְמֵי חַיֵּיהֶם עַד שֶׁנִּפְטְרוּ בְּשָׁלוֹם. וְגַם אַחַר כָּךְ נִשְׁאָר סָךְ רַב וְחִלַּקְנוּ בֵּין יוֹרְשֵׁיהֶם.
<h2>ע</h2>
וְהִנֵּה אַחַר כָּךְ כָּל יְמֵי הַחֹרֶף הַזֶּה לֹא עָלָה עַל דַּעְתִּי לָצֵאת מִנֶּעמִירוֹב וְלִקְבֹּעַ דִּירָתִי פֹּה בְּרֶסְלַב. וְהָיָה נִדְמֶה שֶׁהִיא מֵהַנִּמְנָע לְקָרֵב עַתָּה אֲנָשִׁים לִדְרָכָיו הַקְּדוֹשִׁים וְכוּ'. רַק בְּעַצְמִי חָשַׁבְתִּי מַחֲשָׁבוֹת הַרְבֵּה אֵיךְ לְחַזֵּק עַצְמִי לְהִתְקָרֵב לְהַשֵּׁם יִתְבָּרַךְ עַתָּה גַּם עַתָּה עַל יְדֵי הַתּוֹרוֹת וְהַשִּׂיחוֹת וְהַמַּעֲשִׂיּוֹת וְהָרְמָזִים וְכוּ' שֶׁקִּבַּלְתִּי מִמֶּנּוּ זִכְרוֹנוֹ לִבְרָכָה. כִּי יָדַעְתִּי וְהֶאֱמַנְתִּי, שֶׁבְּהַדִּבּוּרִים הָרַבִּים מְאֹד, שֶׁזָּכִיתִי לִשְׁמֹעַ מִמֶּנּוּ בַּחַיִּים חַיּוּתוֹ, יֵשׁ בָּהֶם דַּי לְהַחֲיוֹת אוֹתִי תָּמִיד לְהוֹרוֹת לִי הַדֶּרֶךְ גַּם עַתָּה לְאַחַר הִסְתַּלְּקוּתוֹ עַד עוֹלָם, וְכָל מַה שֶּׁעָבַר בְּדַעְתִּי אָז אִי אֶפְשָׁר לְבָאֵר, אֲבָל זֶה לֹא עָלָה עַל דַּעְתִּי לְבַקֵּשׁ לִי מָקוֹם שֶׁאוּכַל לְדַבֵּר שָׁם מֵרַבֵּנוּ זִכְרוֹנוֹ לִבְרָכָה לְהוֹדִיעַ לִבְנֵי הָאָדָם גְּבוּרוֹתָיו וְכוּ', זֶה לֹא עָלָה עַל מַחֲשַׁבְתִּי כְּלָל. וּבְנֶעמִירוֹב לֹא הָיָה אֶפְשָׁר לְדַבֵּר מִמֶּנּוּ זִכְרוֹנוֹ לִבְרָכָה כִּי־אִם לִפְנֵי מְעַט אַנְשֵׁי־שְׁלוֹמֵנוּ אֲבָל הָרֹב הָיוּ מִתְנַגְּדִים וְחוֹלְקִים. אַךְ מַה גָּדְלוּ מַעֲשֵׂי ה' מְאֹד עָמְקוּ מַחְשְׁבוֹתָיו, וְכָל מַה שֶׁנַּעֲשֶׂה בָּעוֹלָם הַכֹּל בִּשְׁבִילֵנוּ כִּי חַיָּב כָּל אָדָם לוֹמַר בִּשְׁבִילִי נִבְרָא הָעוֹלָם, בִּפְרָט בִּשְׁבִיל הַצַּדִּיק הָאֱמֶת וְהַנִּלְוִים אֵלָיו.
וְהִנֵּה הַתְחָלַת הִתְנוֹצְצוּת הַיְשׁוּעָה שֶׁיִּתְקַיֵּם הַשְׁאָרַת דַּעְתּוֹ הַקְּדוֹשָׁה לְעוֹלָם וְלֹא יִכְבֶּה נֵרוֹ לְעוֹלָם וָעֶד, הָיָה עַל יְדֵי שֶׁחִזֵּק הַשֵּׁם יִתְבָּרַךְ אֶת דַּעְתִּי לַעֲסֹק בְּהַדְפָּסַת סֵפֶר הַתִּנְיָנָא. וְהִנֵּה רִבּוּי הַמְּנִיעוֹת שֶׁהָיָה עַל זֶה לֹא יַסְפִּיקוּ הֲמוֹן יְרִיעוֹת לְסַפֵּר. כִּי לֹא הָיָה בְּיָדִי אֲפִלּוּ פְּרוּטָה אַחַת וְרֹב אַנְשֵׁי־שְׁלוֹמֵנוּ הָיוּ עֲנִיִּים וְהֵם מְפֻזָּרִים וּמְפֹרָדִים בְּכַמָּה עֲיָרוֹת. וְלִנְסֹעַ אֲלֵיהֶם לְקַבֵּל מֵהֶם נְדָבוֹת, קָרוֹב שֶׁתִּהְיֶה הַהוֹצָאָה וְהַטִּרְחָא יְתֵרָה עַל הַשֶּׁבַח. בִּפְרָט שֶׁלֹּא הָיָה אֶפְשָׁר לִי לִסַּע בְּעַצְמִי בְּשׁוּם אֹפֶן, מֵחֲמַת כַּמָּה מְנִיעוֹת, וְלִשְׁלֹחַ אִישׁ אַחֵר לֹא יִפְעַל כְּלָל. הֵן עַל כָּל אֵלֶּה וְכָאֵלֶּה הָיוּ עוֹמְדִים לְפָנַי הַמְּנִיעוֹת כְּחוֹמוֹת בַּרְזֶל וְדַלְתֵי נְחֹשֶׁת מַמָּשׁ וְיוֹתֵר וְיוֹתֵר, וְלֹא הָיִיתִי יוֹדֵעַ הַדֶּרֶךְ אֵיךְ לִזְכּוֹת לְהַדְפִּיס סְפָרָיו הַקְּדוֹשִׁים עַתָּה.
אַךְ לִהְיוֹת שֶׁכְּבָר חִזֵּק אוֹתָנוּ רַבֵּנוּ זִכְרוֹנוֹ לִבְרָכָה הַרְבֵּה בְּלִי שִׁעוּר, וְלִמְּדָנוּ שֶׁאֵין מְנִיעָה בָּעוֹלָם כְּלָל וְשֶׁהָעִקָּר הוּא הָרָצוֹן וְהַחֵשֶׁק וְהַכִּסּוּפִין וְכוּ' (כַּמְבֹאָר בְּסִימָן ס"ו וּבְכַמָּה מְקוֹמוֹת עַיֵּן שָׁם), עַל כֵּן חִזַּקְתִּי אֶת רְצוֹנִי וְחָשַׁבְתִּי בָּזֶה מַחֲשָׁבוֹת הַרְבֵּה וְהִכְנַסְתִּי דַּעְתִּי וּמַחֲשַׁבְתִּי בָּזֶה הַרְבֵּה מְאֹד. גַּם סִבֵּב הַשֵּׁם יִתְבָּרַךְ לְטוֹבָה מַה שֶּׁהָיִיתִי אַפּוֹטְרוֹפּוֹס עַל נְכָסָיו כִּי עַל יְדֵי זֶה הָיָה לִי בְּכָל פַּעַם עֲסָקִים פֹּה בְּרֶסְלַב וְהֻכְרַחְתִּי בְּכָל פַּעַם לִנְסֹעַ לְפֹה כְּדֵי לִתְבֹּעַ חוֹבוֹתָיו וּלְדַבֵּר עִם חֲתָנוֹ וְכוּ' מֵעִנְיַן הַנְּסִיעָה לְמֶזְ'בּוּז' שֶׁהִשְׁאִיר שָׁם חֲנוּת וּבַיִת, וְאָחִיו רָצָה לְעַכְּבָם לְעַצְמוֹ. וּמֵחֲמַת כָּל זֶה לֹא נָקְטָה נַפְשִׁי מִנְּסִיעָה לִבְּרֶסְלַב לִמְקוֹם חֲנָיָתוֹ הַקְּדוֹשָׁה כַּאֲשֶׁר הָיִיתִי רָגִיל בִּהְיוֹתוֹ פֹּה, וְזֶה הָיָה טוֹבָה גְּדוֹלָה לַעֲסָקֵינוּ. גַּם בְּכָל עֵת הֱיוֹתִי פֹּה סִפַּרְתִּי הַרְבֵּה מִתּוֹרוֹתָיו הַקְּדוֹשׁוֹת וְשִׂיחוֹתָיו וְכוּ' וְהִזְכַּרְתִּי הַרְבֵּה אַנְשֵׁי־שְׁלוֹמֵנוּ אֶת גְּדֻלַּת נוֹרְאוֹתָיו וְכוּ', וְכָל זֶה הָיָה סִבּוֹת לְטוֹבָה לְקִיּוּם הַשְׁאָרָתוֹ זִכְרוֹנוֹ לִבְרָכָה:
<h2>עא</h2>
וְהִנֵּה סָמוּךְ לְבִיאָתִי לְבֵיתִי לְנֶעמִירוֹב, נָסַעְתִּי לְפֹה בְּרֶסְלַב וְהָיִיתִי בְּכָאן עַל שַׁבַּת קֹדֶשׁ וּבִסְעֻדָּה שְׁלִישִׁית אָמַרְתִּי לִפְנֵי הָעוֹלָם כָּל הַתּוֹרָה הַנּוֹרָאָה תִּקְעוּ תּוֹכָחָה (לִקּוּטֵי תִּנְיָנָא ח') שֶׁאֲמָרָהּ בְּרֹאשׁ הַשָּׁנָה הָאַחֲרוֹן בְּאוּמֶין. וְכָל הַשּׁוֹמְעִים רְעָדָה אֲחָזָתַם מֵעֹצֶם נִפְלְאוֹת הַחִדּוּשִׁים שֶׁשָּׁמְעוּ מִפִּי, כִּי כְּבָר מְבֹאָר שֶׁאֵינוֹ דּוֹמֶה הַשּׁוֹמֵעַ מִפֶּה לְרוֹאֶה בְּסֵפֶר, בִּפְרָט אָז שֶׁהָיָה סָמוּךְ לִשְׁמִיעָתִי מִפִּיו הַקָּדוֹשׁ. וְאַחַר כָּךְ חָזַרְתִּי לְבֵיתִי.
<h2>עב</h2>
וּבִימֵי חֲנֻכָּה בָּא אֵלַי יְדִידֵינוּ הַיָּקָר הַוָּתִיק מוֹרֵנוּ הָרַב שִׁמְעוֹן נֵרוֹ יָאִיר לִקְהִלַּת קֹדֶשׁ נֶעמִירוֹב, וְרָצָה שֶׁאֶסַּע עִמּוֹ עַל הַמְּדִינָה לְאַנְשֵׁי שְׁלוֹמֵנוּ, לְקַבֵּץ מָעוֹת עַל הַדְפָּסַת הַתִּנְיָנָא הַנִּזְכֶּרֶת לְעֵיל. אֲבָל רָאִיתִי שֶׁהִיא מִן הַנִּמְנָע שֶׁאֶסַּע עַתָּה וְעָלָה עַל דַּעְתִּי לִשְׁלֹחַ אוֹתוֹ לְבַדּוֹ בִּשְׁבִיל זֶה וְנָסַעְתִּי עִמּוֹ יַחַד לְפֹּה בְּרֶסְלַב לְהִתְיַעֵץ כָּאן מַה לַּעֲשׂוֹת. וְעָנוּ וְאָמְרוּ שֶׁאִם לֹא אֶסַּע בְּעַצְמִי לֹא יִפְעַל רַבִּי שִׁמְעוֹן כְּלוּם, כִּי לֹא יִתְּנוּ לוֹ כְּלָל וַאֲנִי לֹא יָכֹלְתִּי אָז לִסַּע בְּעַצְמִי כַּנַּ"ל. עַל כֵּן נִתְעַכֵּב הַדָּבָר יוֹתֵר וְלֹא נָסַעְנוּ כְּלָל וְחָזַרְתִּי לְבֵיתִי.
וְרָאִיתִי שֶׁרָחוֹק מִמֶּנִּי מְאֹד לַעֲסֹק בַּהַדְפָּסָה אַךְ אַף עַל פִּי כֵן לֹא עָזַבְתִּי אֶת הָרָצוֹן וְהָיִיתִי כּוֹסֵף וְחוֹשֵׁק בְּכָל פַּעַם לָזֶה אַף עַל פִּי שֶׁרָחוֹק מִמֶּנִּי מְאֹד. וְהָיִיתִי חוֹשֵׁב מַחֲשָׁבוֹת הַרְבֵּה בָּזֶה אוּלַי יַעַזְרֵנִי הַשֵּׁם יִתְבָּרַךְ לִגְמֹר עֵסֶק גָּדוֹל וְנוֹרָא כָּזֶה לְהָפִיץ מַעְיְנוֹתָיו חוּצָה, אֲשֶׁר כָּל תּוֹרָה וְתוֹרָה וְכָל שִׂיחָה וְשִׂיחָה כְּלוּלָה מִכָּל הַתּוֹרָה כֻּלָּהּ, וּמִכָּל הַמַּדְרֵגוֹת וּמִכָּל הָעוֹלָמוֹת וְכוּ' וְכוּ'.
וְעָבְרוּ יָמִים וְשָׁבוּעוֹת עַד שֶׁבָּא סָמוּךְ לְרֹאשׁ חֹדֶשׁ שְׁבָט וְאָז נִתְעוֹרַרְנוּ לִנְסֹעַ לְאוּמֶין לִהְיוֹת עַל צִיּוּן קִבְרוֹ הַקָּדוֹשׁ. וְנָסַעְתִּי אֲנִי וְרַבִּי נַפְתָּלִי לְפֹה בְּרֶסְלַב כְּדֵי שֶׁמִּכָּאן נִסְעָה וְנֵלְכָה יַחַד עִם חֲתָנוֹ רַבִּי יוֹסְקֶה זִכְרוֹנוֹ לִבְרָכָה וְעִם הָרַב דְּפֹה לִקְהִלַּת קֹדֶשׁ אוּמֶין וְכֵן הָיָה. וְשָׂכַרְנוּ עֲגָלוֹת שֶׁל נָכְרִים לִנְסֹעַ לְאוּמֶין וּבַיּוֹם שֶׁהָיִינוּ צְרִיכִים לָצֵאת מִפֹּה הָיָה רוּחַ סְעָרָה וְשֶׁלֶג גָּדוֹל שֶׁלֹּא הָיָה בְּאֶפְשָׁרִי לִסַּע, וַאֲנִי הִתְגַּבַּרְתִּי אַף עַל פִּי כֵן וְנָסַעְתִּי עִם עֲגָלָה אַחַת וְהֻכְרַחְתִּי לַחֲזֹר כְּמוֹ חֲצִי פַּרְסָה מִן הָעִיר וְזֶה הָיָה שְׁנֵי יָמִים לִפְנֵי עֶרֶב רֹאשׁ חֹדֶשׁ שְׁבָט; אֲבָל הַשֵּׁם יִתְבָּרַךְ חִזֵּק אֶת לְבָבֵנוּ, וְשִׂמַּחְנוּ עַצְמֵנוּ אָז בְּאוֹתוֹ הַיּוֹם הַרְבֵּה, וְלֹא רָצִיתִי לְהַנִּיחַ הָעַצְבוּת וּלְהִתְעַצֵּב עַל זֶה, רַק חִזַּקְנוּ עַצְמֵנוּ בְּשִׂמְחָה. וְעַל־יְדֵי זֶה נִתְחַזַּקְנוּ וְנָסַעְנוּ בַּיּוֹם שֶׁלְּאַחֲרָיו, אַף־עַל־פִּי שֶׁהָיָה עֲדַיִן הַדֶּרֶךְ מְקֻלְקָל מְאֹד, וּכְבָר הָיָה סָמוּךְ מְאֹד לְעֶרֶב רֹאשׁ־חֹדֶשׁ, אַף־עַל־פִּי־כֵן חִזַּקְנוּ יָדֵינוּ בַּה' וְנָסַעְנוּ יַחַד, וְהַשֵּׁם יִתְבָּרַךְ סִבֵּב עִמָּנוּ סִבּוֹת נִפְלָאוֹת לְטוֹבָה, וּבָאנוּ לְאוּמֶין בְּיוֹם שִׁשִּׁי, עֶרֶב־רֹאשׁ חֹדֶשׁ שְׁבָט, שְׁנַת תקע"א, וְהִיא הַפַּעַם הָרִאשׁוֹן שֶׁנָּסַעְנוּ לְאוּמֶין אַחֲרֵי הִסְתַּלְּקוּתוֹ כְּדֵי לְהִשְׁתַּטֵּחַ עַל קִבְרוֹ הַקָּדוֹשׁ. וּכְבָר מְבֹאָר בְּמָקוֹם אַחֵר (חַיֵּי מוֹהֲרַ"ן קס"ב) אֶת כָּל מַה שֶּׁהִבְטִיחַ אֶת מִי שֶׁיִּהְיֶה עַל קִבְרוֹ וְיִתֵּן פְּרוּטָה לִצְדָקָה וְיֹאמַר הָעֲשָׂרָה קַפִּיטְל תְּהִלִּים הַנִּרְשָׁמִים אֶצְלֵנוּ שֶׁיַּעְזֹר לוֹ לָנֶצַח וְכוּ'.
וְהָיִינוּ בְּעֶרֶב רֹאשׁ חֹדֶשׁ הַנַּ"ל עַל קִבְרוֹ וְשָׁבַתְנוּ שָׁם בְּאוּמֶין. וְאַחַר שַׁבָּת בְּיוֹם רִאשׁוֹן חָזַרְנוּ וְהָלַכְנוּ עַל קִבְרוֹ וְנָסַעְנוּ לְבֵיתֵנוּ. וְעָבַרְנוּ דֶּרֶךְ קְהִלַּת טֶפְּלִיק וְעוֹרַרְתִּי שָׁם אַנְשֵׁי־שְׁלוֹמֵנוּ וְהִתְנַדְּבוּ גַּם כֵּן אֵיזֶה סָךְ עַל הַהַדְפָּסָה וּבָאנוּ לְבֵיתֵנוּ.
<h2>עג</h2>
וְהִנֵּה עֲדַיִן לֹא הָיָה לִי שׁוּם הַתְחָלָה עַל הַהַדְפָּסָה כִּי אִם מַה שֶּׁהִתְנַדְּבוּ אַנְשֵׁי דַּאשִׁיב וְטֶפְּלִיק וּמְעַט פֹּה בְּרֶסְלַב. וְכֻלָּם לֹא נָתְנוּ מְזֻמָּן עֲדַיִן כְּלָל רַק הִתְנַדְּבוּ לְבַד. וְזֶה יָדוּעַ שֶׁאֲפִלּוּ אַחֲרֵי שֶׁמִּתְנַדְּבִים עֲדַיִן צְרִיכִים יְגִיעוֹת גְּדוֹלוֹת קֹדֶם שֶׁגּוֹבִין מֵהֶם. וְהַרְבֵּה נֶאֱבָד שֶׁאֵינוֹ בָּא לִידֵי גּוּבַיְנָא כְּלָל, וּבִפְרָט שֶׁכָּל הַנְּדָבוֹת הַנַּ"ל לֹא הָיָה בָּהֶם לִשְׁלִישׁ וְלִרְבִיעַ הַהוֹצָאוֹת שֶׁצְּרִיכִין עַל הַהַדְפָּסָה.
וְהִנֵּה הָיוּ מַחְשְׁבוֹתַי הוֹלְכוֹת אָנֶה וָאָנָה אֵיךְ לִגְנֹב אֶת עַצְמִי מִבֵּיתִי לִנְסֹעַ עַל הַמְּדִינָה בִּשְׁבִיל הַהַדְפָּסָה כִּי הָיוּ לִי מְנִיעוֹת הַרְבֵּה עַל זֶה. וְסִבֵּב הַשֵּׁם יִתְבָּרַךְ שֶׁהָיָה לִי חֵלֶק בְּאֵיזֶה שִׁדּוּךְ, שֶׁהָיוּ צְרִיכִין לְגָמְרוֹ, וְנָסְעוּ מִנֶּעמִרוֹב הַמְחֻתָּנִים לִגְמֹר הַשִּׁדּוּךְ בִּקְהִלַּת־קֹדֶשׁ דָּאשִׁיב, וְהֵם לֹא הָיוּ בְּדַעְתָּם לְקַבֵּל אוֹתִי עִמָּהֶם כְּלָל, כִּי לֹא עָלָה עַל דַּעְתָּם לְהַטְרִיחֵנִי בָּזֶה, כִּי לֹא הָיָה שִׁדּוּךְ מִגְּדוֹלִים וַחֲשׁוּבִים בְּיוֹתֵר וְלֹא הָיָה כְּבוֹדִי כְּלָל לִנְסֹעַ בְּעֵסֶק שַׁדְכָנוּת כָּזֶה בִּפְרָט שֶׁאֵין לִי עֵסֶק בְּשַׁדְכָנוּת וּמֵעוֹלָם לֹא נָסַעְתִּי בַּעֲסָקִים כָּאֵלּוּ. אֲבָל אֲנִי בְּעַצְמִי אָמַרְתִּי לָהֶם אֲנִי אֶסַּע עִמָּכֶם וְכַוָּנָתִי הָיְתָה כְּדֵי לִהְיוֹת כְּגוֹנֵב אֶת עַצְמִי לָצֵאת מִבֵּיתִי לִקְהִלַּת קֹדֶשׁ דָּאשִׁיב בִּשְׁבִיל הַשַּׁדְכָנוּת, וְשָׁם הִיא בְּסָמוּךְ לַמָּקוֹם שֶׁיָּשַׁב שָׁם רַבִּי שִׁמְעוֹן הַנַּ"ל וְאֶסַּע מִשָּׁם עִמּוֹ יַחַד עַל הַמְּדִינָה בִּשְׁבִיל הַהַדְפָּסָה.
וְכֵן עָשִׂיתִי וְיָצָאתִי בַּלַּיְלָה בַּחֹרֶף בְּעֵת הַקֹּר וּבָאתִי לְדָאשִׁיב וְקִבְּלוּ אוֹתִי אַנְשֵׁי־ שְׁלוֹמֵנוּ בְּשִׂמְחָה גְּדוֹלָה. וְהִנֵּה הַשִּׁדּוּךְ נִתְבַּטֵּל כִּי לֹא בָּאוּ הַצַּד הַשֵּׁנִי כְּלָל וְכָל הַנְּסִיעָה הָיְתָה בִּשְׁבִילִי כִּי כְּפִי שֶׁיָּדַעְתִּי בְּנַפְשִׁי לֹא יָכֹלְתִּי לִנְסֹעַ בְּלִי סִבָּה מֵאֵת הַשֵּׁם. וְנִשְׁאַרְתִּי שָׁם בִּקְהִלַּת־קֹדֶשׁ דָּאשִׁיב וְשָׁלַחְתִּי לְהוֹדִיעַ לְר' שִׁמְעוֹן וּבָא אֵלַי וְצִוִּיתִיו לִשְׂכֹּר עֲגָלָה עַל הַשָּׁבוּעַ וְלֹא הָיָה יָכוֹל לִמְצֹא. כִּי זֶה יָדוּעַ לָנוּ שֶׁכָּל מַה שֶּׁאָנוּ צְרִיכִין בְּעִסְקֵי רַבֵּנוּ זִכְרוֹנוֹ לִבְרָכָה מִשְׁתַּטְּחִים כְּנֶגֶד זֶה הַמְּנִיעוֹת בְּלִי שִׁעוּר. כִּי זֶה כְּלָל שֶׁעַל כָּל דָּבָר שֶׁבִּקְּדֻשָּׁה עוֹמְדִים כְּנֶגְדָּם מְנִיעוֹת רַבּוֹת, אֲבָל הַמְּנִיעוֹת שֶׁעוֹמְדִים כְּנֶגֶד הַדְּבָרִים הַנּוֹגְעִים לְהִתְקָרֵב לְרַבֵּנוּ זִכְרוֹנוֹ לִבְרָכָה וְלַאֲנָשָׁיו וּלְתוֹרָתוֹ הַקְּדוֹשָׁה הֵם מִשְׁתַּטְּחִים וּמִתְפַּשְּׁטִים בְּלִי שִׁעוּר. וְהִנֵּה שָׂכַרְנוּ עֲגָלָה לְטֶפְּלִיק וּמִשָּׁם שָׂכַרְנוּ בִּיגִיעָה גְּדוֹלָה עֲגָלָה לְשָׁבוּעַ.
<h2>עד</h2>
וְהִנֵּה בְּאֵלּוּ הַיָּמִים רָאִיתִי שֶׁכָּל הַמִּתְנַדְּבִים אֵינָם מְסַלְּקִים גַּם עַתָּה, וְכָל אֶחָד דּוֹחֶה מִיּוֹם לְיוֹם כִּי הָיָה שְׁעָתָם דְּחוּקָה וְעַל יְדֵי זֶה נֶחֱלַשׁ דַּעְתִּי מְאֹד. וְגַם כִּי נָסַעְתִּי מִטֶּפְּלִיק לָעִיר הַסְּמוּכָה וְקִוִּיתִי לְקַבֵּל שָׁם אֵיזֶה סָךְ עַל הַהַדְפָּסָה וְלֹא פָּעַלְתִּי כְּלוּם. וְנָסַעְתִּי מִשָּׁם לְאוּמֶין בְּפַחֵי נֶפֶשׁ כִּי רָאִיתִי שֶׁאִי אֶפְשָׁר לִגְמֹר הָעֵסֶק עַל יְדֵי נְסִיעָה זֹאת וַאֲטַלְטֵל עַצְמִי בַּחֹרֶף בְּחִנָּם בִּפְרָט בִּמְנִיעוֹת כָּאֵלֶּה שֶׁהָיוּ לִי אָז. וְעָלָה עַל דַּעְתִּי לַחֲזֹר לְבֵיתִי וּבָאתִי לְאוּמֶין בְּיוֹם רְבִיעִי י"ז שְׁבָט.
בְּבוֹאִי לְשָׁם הוֹדִיעוּ לִי שֶׁגַּם רַבִּי נַפְתָּלִי בָּא לְאוּמֶין מִבְּרֶסְלַב וְלֹא רָצִיתִי לְהַאֲמִין מֵחֲמַת שֶׁזֶּה סָמוּךְ הָיָה עִמִּי יַחַד בְּאוּמֶין בְּעֶרֶב רֹאשׁ חֹדֶשׁ שְׁבָט כַּנַּ"ל. אַחַר כָּךְ נִתְוַעַדְנוּ יַחַד עִם רַבִּי נַפְתָּלִי. וְהִנֵּה בֶּאֱמֶת רַבִּי נַפְתָּלִי בָּא לְאוּמֶין עַל יְדֵי הַשְׁגָּחַת הַשֵּׁם יִתְבָּרַךְ שֶׁסִּבֵּב הַשֵּׁם יִתְבָּרַךְ עַד שֶׁשָּׁלַח אוֹתוֹ אֶחָד לְאוּמֶין כְּדֵי שֶׁיִּתְפַּלֵּל שָׁם בִּשְׁבִיל בְּנוֹ שֶׁנֶּחֱלָה אָז. וְאָז רָאִיתִי נִפְלְאוֹת הַשֵּׁם וְנוֹרְאוֹתָיו כִּי בֶּאֱמֶת נִשְׁלַח אָז רַבִּי נַפְתָּלִי אֵלַי לְאוּמֶין מִן הַשָּׁמַיִם כְּדֵי שֶׁיֻּגְמַר הָעֵסֶק עַל יְדֵי שְׁנֵינוּ. כִּי אֲנִי בְּעַצְמִי הָיִיתִי מֻכְרָח לַחֲזֹר מִכַּמָּה טְעָמִים, כִּי גַּם הָיָה לִי כַּמָּה עֲסָקִים בְּעֵסֶק הָעִזָּבוֹן שֶׁלּוֹ שֶׁהָיִיתִי צָרִיךְ לִהְיוֹת בְּבֵיתִי. וְהַשֵּׁם יִתְבָּרַךְ יוֹדֵעַ תַּעֲלוּמוֹת גִּלְגֵּל בְּרַחֲמָיו וְסִבֵּב סִבּוֹת שֶׁיָּבוֹא רַבִּי נַפְתָּלִי לְאוּמֶין בְּאוֹתוֹ הַיּוֹם שֶׁבָּאתִי לְשָׁם. וְתֵכֶף עָלָה עַל דַּעְתִּי שֶׁאֶשְׁלַח אוֹתוֹ בִּמְקוֹמִי וַעֲדַיִן נִתְיַשַּׁבְתִּי הַרְבֵּה בָּזֶה, וּבְיוֹם חֲמִישִׁי הָיִיתִי עַל קִבְרוֹ וְאַחַר כָּךְ נִסְכַּם דַּעְתִּי לְשָׁלְחוֹ בִּמְקוֹמִי. וְנָסַע הוּא עִם רַבִּי שִׁמְעוֹן וַאֲנִי חָזַרְתִּי בִּמְקוֹמוֹ לְבֵיתִי. וְזֶה הָיְתָה הַשְׁגָּחָה נִפְלָאָה מֵהַשֵּׁם יִתְבָּרַךְ כִּי לוּלֵא זֹאת אֵינִי יוֹדֵעַ אִם הָיָה נִגְמָר הַדְפָּסַת הַסֵּפֶר אָז.
גַּם אָז בְּיוֹם חֲמִישִׁי ח"י שְׁבָט הַנַּ"ל הָיָה הַתְחָלַת הַיְסוֹד שֶׁל הַהַדְלָקָה, לְהַדְלִיק שֶׁמֶן זַיִת עַל קִבְרוֹ נֵר תָּמִיד לֹא יִכְבֶּה כַּאֲשֶׁר אָנוּ נוֹהֲגִין מֵאָז וְעַד הֵנָּה. וְגַם זֶה הָיָה עַל פִּי מַעֲשֶׂה בִּקְהִלַּת־קֹדֶשׁ טֶפְּלִיק. וְאִי אֶפְשָׁר לְבָאֵר כָּל הַפְּרָטִים, כִּי בְּכָל זֶה הָיוּ עוֹד כַּמָּה דְּבָרִים נוֹרָאִים שֶׁרָאִינוּ הַשְׁגָּחָתוֹ וְנִפְלְאוֹתָיו יִתְבָּרַךְ בְּכָל עֵת, אֵיךְ הוּא יִתְבָּרַךְ בְּעֶזְרֵנוּ לִגְמֹר עִסְקֵי רַבֵּנוּ זִכְרוֹנוֹ לִבְרָכָה שֶׁהֵם זְכוּת הָרַבִּים לְדוֹרוֹת, אֲשֶׁר הַמְּנִיעוֹת נִשְׁתַּטְּחוּ כְּנֶגְדֵּנוּ בְּלִי גְּבוּל, וְלוּלֵא ה' שֶׁהָיָה לָנוּ לֹא הָיָה בְּאֶפְשָׁרִי לְגָמְרָם בְּשׁוּם אֹפֶן.
וְנָסַע אָז רַבִּי נַפְתָּלִי מֵאוּמֶין לִסְבִיבוֹת אַנְשֵׁי־שְׁלוֹמֵנוּ שֶׁבְּמֶדְוֶדִיבְקָא וּטְשֶׁערִין וּקְרִימִינְטְשָׁאק כוּ'. וַאֲנִי חָזַרְתִּי עִם הָעֲגָלָה שֶׁלּוֹ לְפֹה בְּרֶסְלַב. מִכָּאן נָסַעְתִּי לְבֵיתִי לְנֶעמִירוֹב וְחָשַׁבְתִּי בְּכָל פַּעַם מַחֲשָׁבוֹת הַרְבֵּה אֵיךְ אֶפְשָׁר לִגְמֹר הַהַדְפָּסָה. אַחַר כָּךְ בְּסָמוּךְ הֻכְרַחְתִּי לִנְסֹעַ לְמֶזְ'בּוּז' בְּעֵסֶק הָעִזָּבוֹן שֶׁלּוֹ, וְנָסַעְתִּי עִם חֲתָנוֹ רַבִּי יוֹסְקֶה זִכְרוֹנוֹ לִבְרָכָה וְהָיִינוּ מִשּׁוֹבְתֵי שַׁבַּת־קֹדֶשׁ אֵצֶל אָבִיו הָרַב הַגָּאוֹן מֵחֲמֶעלְנִיק. וּמִשָּׁם נָסַעְנוּ לְמֶזְ'בּוּז' וְלֹא פָּעַלְנוּ כְּלוּם בְּעֵסֶק שֶׁלָּנוּ שֶׁל הַחֲנֻיּוֹת שֶׁלּוֹ. וְחָזַרְנוּ בְּפַחֵי נֶפֶשׁ וּבָאתִי לְנֶעמִירוֹב סָמוּךְ לְפוּרִים וַעֲדַיִן רַבִּי נַפְתָּלִי לֹא שָׁב לְבֵיתוֹ מֵהַדֶּרֶךְ הַנַּ"ל.
וּבְתוֹךְ שֶׁהָיוּ מַחְשְׁבוֹתַי תְּמֵהִים וּמִשְׁתּוֹמְמִים מְאֹד מְאֹד וְאֵינִי יוֹדֵעַ לָשִׁית עֵצוֹת בְּנַפְשִׁי אֵיךְ לְהִתְנַהֵג בְּעִנְיַן הַהַדְפָּסָה, כִּי עָלָה עַל דַּעְתִּי לִנְסֹעַ לְמָאהְלוֹב שֶׁהָיָה שָׁם דְּפוּס אֵצֶל מְחֻתָּנִי רַבִּי צְבִי וְשֻׁתָּפוֹ רַבִּי לֵיבּ, וְרָצִיתִי לְעֵת עַתָּה לִנְסֹעַ לְשָׁם לַעֲשׂוֹת מֶקַח עִם הַמַּדְפִּיס דְּשָׁם שֶׁכַּאֲשֶׁר יָבוֹא רַבִּי נַפְתָּלִי נַדְפִּיס שָׁם מִיָּד. אַךְ רָאִיתִי שֶׁעֲדַיִן אֵין בְּיָדִי אֲפִלּוּ עַל הוֹצָאַת הַנְּסִיעָה לְמָאהְלוֹב וְלִתֵּן לוֹ מְעַט כֶּסֶף קִנְיָן שֶׁקּוֹרִין אַדְרוּף. וְדַעְתִּי הָיְתָה חֲלוּקָה מְאֹד. בְּתוֹךְ כָּךְ סִבֵּב הַשֵּׁם יִתְבָּרַךְ בְּנִפְלְאוֹתָיו הַנּוֹרָאוֹת וּמִדֵּי עָבְרִי בִּקְהִלַּת־קֹדֶשׁ נֶעמִירוֹב בַּחוּץ פִּתְאֹם נָשָׂאתִי עֵינַי וְרָאִיתִי אֶת רַבִּי לֵיבּ מִקְּהִלַּת קֹדֶשׁ מָאהְלוֹב שֶׁהָיָה לוֹ חֵלֶק בְּהַדְּפוּס דְּשָׁם וְנִבְהַלְתִּי מְאֹד. וְהֵבַנְתִּי כִּי מֵאֵת הַשֵּׁם הָיְתָה שֶׁנִּתְגַּלְגֵּל מֵאִתּוֹ יִתְבָּרַךְ שֶׁבָּא לְכָאן הַיּוֹם, וְשֶׁיִּסְתּוֹבֵב הַדָּבָר שֶׁאֶרְאֶה אוֹתוֹ מַה שֶּׁלֹּא הָיָה מִדֶּרֶךְ הַטֶּבַע שֶׁאֶפְגַּע בּוֹ. כִּי לֹא הָיָה לוֹ עֵסֶק וְלֹא עָלָה עַל דַּעְתּוֹ שֶׁיִּתְרָאֶה פָּנִים עִמִּי לוּלֵא חֶמְלַת הַשֵּׁם עָשְׂתָה זֹאת בְּהַשְׁגָּחָתוֹ הַנִּפְלָאָה. וְתֵכֶף נִתְחַזַּקְתִּי וְהָלַכְתִּי אֵלָיו וְעָשִׂיתִי עִמּוֹ מֶקַח עַל הַהַדְפָּסָה וְאַחַר כָּךְ הָיָה בָּזֶה עוֹד כַּמָּה מַעֲשִׂיּוֹת.
<h2>עה</h2>
וְהִנֵּה רַבִּי נַפְתָּלִי נִתְעַכֵּב עַד סָמוּךְ לְפֶסַח וְהָיָה לָנוּ צַעַר גָּדוֹל. סָמוּךְ לְפֶסַח בָּא בְּשָׁלוֹם לְנֶעמִירוֹב וְהֵבִיא מָעוֹת אֲבָל הָיָה סָךְ מוּעָט מְאֹד לְפִי עֵרֶךְ הַהוֹצָאָה שֶׁצְּרִיכִים וְהָיָה לִי צַעַר גָּדוֹל מִזֶּה. אֲבָל אַף עַל פִּי כֵן נִתְחַזַּקְתִּי בְּחַסְדּוֹ וְתֵכֶף אַחַר פֶּסַח נָסַעְתִּי בְּעַצְמִי לְאַנְשֵׁי שְׁלוֹמֵנוּ שֶׁבִּסְבִיבוֹתֵינוּ וְנִתְמַהְמַהְתִּי בְּעֶרֶךְ שְׁנֵי שָׁבוּעוֹת וְקִבַּצְתִּי עוֹד אֵיזֶה סָךְ מְסֻיָּם וְנִתְחַזַּקְתִּי בַּבִּטָּחוֹן שֶׁהַשֵּׁם יִתְבָּרַךְ יַעַזְרֵנִי לִגְמֹר בִּשְׁלֵמוּת. וַאֲנִי הָיִיתִי מַמְתִּין עַל יְדִיעָה מִמָּאהְלוֹב אִם קָנוּ נְיָר שָׁם וְאָז אֶסַּע לְשָׁם. אֲבָל נִתְמַהְמַהּ הַדָּבָר הַרְבֵּה כִּי עֲדַיִן לֹא נָתַתִּי לָהֶם מָעוֹת כִּי־אִם סַךְ מֻעָט מְאֹד וְהָיִיתִי מְצַפֶּה שֶׁיָּבוֹא רַבִּי לֵיבּ הַנַּ"ל אֵלֵינוּ לְקַבֵּל מָעוֹת אֶצְלִי. וּבְתוֹךְ כָּךְ יָשַׁבְתִּי הַרְבֵּה בִּבְּרֶסְלַב בִּשְׁבִיל לִגְבּוֹת חוֹבוֹת שֶׁהִגִּיעוּ לְרַבֵּנוּ זִכְרוֹנוֹ לִבְרָכָה וְלֹא גָּבִיתִי כְּלוּם. אַחַר כָּךְ סָמוּךְ לְשָׁבוּעוֹת חָזַרְתִּי לִקְהִלַּת קֹדֶשׁ נֶעמִירוֹב וּבַלַּיְלָה הַשַּׁיָּכָה לְעֶרֶב שָׁבוּעוֹת בָּא רַבִּי לֵיבּ מִמָּאהְלוֹב הַנַּ"ל וְגָבָה אֶצְלִי מָעוֹת עַל נְיָר, וְהָיוּ לִי אָז יִסּוּרִים גְּדוֹלִים, כִּי הַמָּעוֹת הִלְוָה רַבִּי נַפְתָּלִי לַאֲחֵרִים, וְהָיָה קָשֶׁה לְהוֹצִיא וְיֵשׁ בָּזֶה הַרְבֵּה לְסַפֵּר. וְהַשֵּׁם יִתְבָּרַךְ בְּרַחֲמָיו עֲזָרָנוּ שֶׁסִּלַּקְנוּ לְרַבִּי לֵיבּ עֶשְׂרִים וַחֲמִשָּׁה אֲדֻמִּים בְּעֶרֶב שָׁבוּעוֹת מִלְּבַד מַה שֶּׁנָּתַתִּי לוֹ בְּעֶרֶךְ עֲשָׂרָה רוּבַּל־כֶּסֶף עַל הָאַדְרוּף.
<h2>עו</h2>
בְּשָׁבוּעוֹת בַּיּוֹם הַשֵּׁנִי שֶׁהוּא יוֹם חֲמִישִׁי לַשַּׁבָּת הָיְתָה הַשְּׂרֵפָה הַגְּדוֹלָה בִּקְהִלַּת־קֹדֶשׁ נֶעמִירוֹב וְנִשְׂרְפָה רֹב הָעִיר כְּכֻלָּהּ וְכַמָּה נְפָשׁוֹת, וְנִתְדַּלְדֵּל אָבִי נֵרוֹ יָאִיר מְאֹד מְאֹד, כִּי נִשְׂרַף בֵּיתוֹ וְהוֹנוֹ וּרְכוּשׁוֹ. אַךְ בֵּיתִי שֶׁאֲנִי יָשַׁבְתִּי בּוֹ לֹא נִשְׂרַף. גַּם הָאִישׁ שֶׁהָיָה חַיָּב לָנוּ הַמָּעוֹת שֶׁגָּבִינוּ מִמֶּנּוּ בְּעֶרֶב שָׁבוּעוֹת נִשְׂרַף אֶצְלוֹ גַּם כֵּן כָּל אֲשֶׁר לוֹ. וְאָז רָאִינוּ הַשְׁגָּחָתוֹ יִתְבָּרַךְ מַה שֶּׁחָמַל עָלֵינוּ וְשָׁלַח לָנוּ אֶת רַבִּי לֵיבּ הַנַּ"ל לִגְבּוֹת הַמָּעוֹת בְּעֶרֶב שָׁבוּעוֹת, כִּי אִם לֹא הָיָה בָּא אָז לְנָגְשֵׂנוּ הָיָה נֶאֱבָד הַמָּעוֹת בְּוַדַּאי אֵצֶל הָאִישׁ הַנִּזְכָּר לְעֵיל וְהָיְתָה מִתְבַּטֶּלֶת הַהַדְפָּסָה אָז וְהֶפְסֵד זֶה אֵין לְשַׁעֵר כוּ'. אֲבָל הַשֵּׁם יִתְבָּרַךְ חִשֵּׁב מִקֹּדֶם וְשָׁלַח אֶת הָאִישׁ הַנַּ"ל לְנָגְשֵׂנוּ כְּדֵי שֶׁיִּהְיוּ נִדְפָּסִים הַסְּפָרִים הַקְּדוֹשִׁים שֶׁיִּהְיֶה נִשְׁאָר זִכְרָם לְדוֹרוֹת עוֹלָם לְזַכּוֹת אֶת יִשְׂרָאֵל לָנֶצַח.
<h2>עז</h2>
אַחַר כָּךְ בְּיוֹם רִאשׁוֹן אַחַר שַׁבָּת הָיְתָה עוֹד הַפַּעַם שְׂרֵפָה גְּדוֹלָה בְּנֶעמִירוֹב וְאָז נִשְׂרַף גַּם בֵּיתִי שֶׁהָיִיתִי יוֹשֵׁב בּוֹ וּבֵית הַכְּנֶסֶת וּבֵית הַמִּדְרָשׁ וְעוֹד כַּמָּה בָּתִּים עַד שֶׁנִּשְׁאֲרָה הָעִיר כְּמוֹ תֵּל. וְאָז נֶאֶבְדוּ אֶצְלִי בִּשְׁעַת הָרַעַשׁ הַכְּתָבִים שֶׁלִּי שֶׁהֻצְרַכְתִּי לְהַדְפִּיסָם אַךְ אַחַר כָּךְ מְצָאתִים. גַּם בָּנַי נִתְפַּזְּרוּ וְלֹא יָדַעְתִּי הֵיכָן הֵם, גַּם כָּל הַחֲפָצִים לֹא יָדַעְתִּי הֵיכָן הֵם וּבְחַסְדֵי הַשֵּׁם מָצָאתִי הַכֹּל.
אַחַר כָּךְ בְּיוֹם שֵׁנִי בַּבֹּקֶר הִתְחִילָה זוּגָתִי בְּעַצְמָהּ לִצְעֹק אֵלַי שֶׁנִּבְרַח מִנֶּעמִירוֹב מִיָּד וְנִקְבַּע דִּירָתֵנוּ בִּקְהִלַּת־קֹדֶשׁ בְּרֶסְלַב. וַאֲנִי הָיָה רְצוֹנִי חָזָק לָזֶה מִכְּבָר בְּחַיָּיו זִכְרוֹנוֹ לִבְרָכָה אַךְ כְּבָר נִתְיָאַשְׁתִּי מִזֶּה מֵאַחַר שֶׁיָּדַעְתִּי שֶׁהִיא לֹא תִּתְרַצֶּה בָּזֶה, וְגַם כִּי כְּבָר נִסְתַּלֵּק הוּא זִכְרוֹנוֹ לִבְרָכָה וְלֹא עָלָה עַל דַּעְתִּי עִנְיָן זֶה לַעֲקֹר דִּירָתִי מִנֶּעמִירוֹב לִבְּרֶסְלַב אַחַר שֶׁהוּא זִכְרוֹנוֹ לִבְרָכָה כְּבָר יָצָא מִשָּׁם וְנִסְתַּלֵּק זְכוּתוֹ יָגֵן עָלֵינוּ. אַךְ עֲצַת ה' לְעוֹלָם תַּעֲמֹד וּמַחְשְׁבוֹת לִבּוֹ לְדוֹר וָדוֹר, וְסִבֵּב סִבּוֹת בְּנִפְלְאוֹתָיו הַנּוֹרָאוֹת וְהוּא מוֹחֵץ וְרוֹפֵא וִיפַלֵּס נָתִיב לְעַמּוֹ. כִּי דַּיְקָא עַל יְדֵי הַצָּרָה שֶׁל הַשְּׂרֵפָה רַחֲמָנָא לִצְלַן סִבֵּב סִבּוֹת לְטוֹבָה שֶׁאֵצֵא מִנֶּעמִירוֹב וְאֶקְבַּע דִּירָתִי פֹּה. וְיָצָאתִי מִשָּׁם בְּיוֹם שֵׁנִי וּבָאתִי בְּשָׁלוֹם לְפֹה בְּאוֹתוֹ הַיּוֹם.
וּתְהִלָּה לָאֵל מֵאָז קָבַעְתִּי דִּירָתִי פֹּה זֶה כַּמָּה שָׁנִים. וְגֹדֶל הַיְשׁוּעוֹת לָנֶצַח שֶׁנִּצְמְחוּ עַל יְדֵי יְשִׁיבָתִי פֹּה בְּעֶזְרַת הַשֵּׁם אִי אֶפְשָׁר לְבָאֵר וּלְסַפֵּר, כִּי רֹב כָּל עִסְקִי בְּהַשְׁאָרָתוֹ הַקְּדוֹשָׁה, שֶׁזִּכַּנִי הַשֵּׁם יִתְבָּרַךְ לְהַדְפִּיס סְפָרָיו הַקְּדוֹשִׁים, וּלְקָרֵב אֲנָשִׁים לַאֲמִתַּת דְּרָכָיו, וְלִכְתֹּב וּלְהַדְפִּיס הַתְּפִלּוֹת הַקְּדוֹשׁוֹת וְכוּ' וְכוּ'. הָיוּ עַל יְדֵי יְשִׁיבָתִי פֹּה בְּעֶזְרַת הַשֵּׁם יִתְבָּרַךְ. מַה גָּדְלוּ מַעֲשֵׂי ה' מְאֹד עָמְקוּ מַחְשְׁבוֹתָיו.
<h2>עח</h2>
אַחַר שֶׁנִּכְנַסְתִּי לְפֹה בַּיּוֹם שֶׁלְּאַחֲרָיו הָיְתָה שְׂרֵפָה עוֹד פַּעַם שְׁלִישִׁית בְּנֶעמִירוֹב. גַּם בְּאוֹתוֹ הַיּוֹם הָיְתָה שְׂרֵפָה בְּטוּלְטְשִׁין. וּבְסָמוּךְ אַחַר כָּךְ הָיְתָה שְׂרֵפָה גְּדוֹלָה בְּבַּרְדִּיטְשׁוֹב וּבִשְׁאָרֵי קְהִלּוֹת. וּכְבָר הוֹדִיעַ זֹאת רַבֵּנוּ זִכְרוֹנוֹ לִבְרָכָה בְּהַתּוֹרָה בְּרֵאשִׁית לְעֵינֵי כָּל יִשְׂרָאֵל (לִקּוּטֵי תִּנְיָנָא ס"ז), שֶׁמְּבֹאָר שָׁם שֶׁכַּאֲשֶׁר נִסְתַּלֵּק הָרֹאשׁ בַּיִת וְכוּ' שֶׁהֵם צַדִּיקֵי אֱמֶת בָּאִים שְׂרֵפוֹת חַס וְשָׁלוֹם וְכוּ' עַיֵּן שָׁם:
<h2>עט</h2>
גַּם בְּאוֹתוֹ הַיּוֹם שֶׁנִּכְנַסְתִּי לְפֹה בְּרֶסְלַב בָּעֶרֶב נִתְאַכְסֵן אִישׁ אֶחָד מֵרָחוֹק (מִמְּדִינַת קִירָ"ה דְּוִוין) בַּבַּיִת שֶׁהָיִיתִי יוֹשֵׁב בּוֹ אָז, וְהָאִישׁ הַזֶּה נָסַע עִם אִשְׁתּוֹ לְאֶרֶץ־יִשְׂרָאֵל, וְהָיָה לוֹ קְצָת הֶכֵּרוּת עִמִּי, וְזֶה הָיְתָה סִבָּה גְּדוֹלָה אַחַר־כָּךְ, שֶׁאֶסַּע לְאֶרֶץ יִשְׂרָאֵל, וּבְאֶרֶץ יִשְׂרָאֵל הָיִיתִי אוֹרֵחַ אֵצֶל זֶה הָאִישׁ וְקִבְּלַנִי בְּכָבוֹד גָּדוֹל מָה רַבּוּ מַעֲשֵׂי ה':
<h2>פ</h2>
וְהִנֵּה אַחַר כָּךְ הָיִיתִי עוֹמֵד וּמְצַפֶּה בְּכָל יוֹם שֶׁיָּבוֹא לִי יְדִיעָה מִמָּאהְלוֹב שֶׁכְּבָר קָנוּ נְיָר שָׁם כְּדֵי שֶׁאֶסַּע לְשָׁם לַעֲסֹק בַּהַדְפָּסָה. כִּי אַחַר הַשְּׂרֵפָה חָזְרוּ וְהִשְׁתַּטְּחוּ הַמְּנִיעוֹת נֶגְדֵּנוּ בְּלִי שִׁעוּר עַד שֶׁהָיָה רָחוֹק בְּעֵינֵי רַבִּי נַפְתָּלִי שֶׁאֶעֱסֹק בָּזֶה עַתָּה אַחַר שֶׁנִּתְפַּזַּרְנוּ כָּל כָּךְ, וְהַרְבֵּה מָעוֹת מֵהַהַדְפָּסָה הָיָה שָׁקוּעַ בְּיַד אֲחֵרִים, גַּם אָנֹכִי הָיִיתִי אָז נָע וָנָד מְאֹד. אַךְ הַשֵּׁם יִתְבָּרַךְ חִזֵּק דַּעְתִּי לַעֲסֹק בָּזֶה, וְהָיִיתִי מְצַפֶּה עַל יְדִיעָה מִמָּאהְלוֹב כַּנַּ"ל וְנִתְעַכֵּב כַּמָּה שָׁבוּעוֹת אַחַר חַג הַשָּׁבוּעוֹת, וּבְתוֹךְ כָּךְ הָיִינוּ בְּאוּמֶין עַל עֶרֶב רֹאשׁ חֹדֶשׁ תַּמּוּז.
אַחַר שֶׁבָּאתִי בְּסָמוּךְ הִגִּיעַ הַיְדִיעָה שֶׁכְּבָר הִגִּיעַ הַנְּיָר לְמָאהְלוֹב. וְתֵכֶף זֵרַזְתִּי עַצְמִי וְנָסַעְתִּי לְשָׁם מִיָּד וּבָאתִי לְשָׁם וְלֹא מָצָאתִי אֶת בַּעַל הַמַּדְפִּיס בְּעַצְמוֹ בְּבֵיתוֹ וְעוֹד הָיוּ לִי מְנִיעוֹת רַבּוֹת מֵחֲמַת מָמוֹן וְכוּ' וְהַשֵּׁם יִתְבָּרַךְ בְּעֹצֶם נִפְלְאוֹתָיו וְרַחֲמָיו הַמְּרֻבִּים עֲזָרַנִי בְּכָל יוֹם וּבְכָל עֵת עַד שֶׁגָּמַרְתִּי בַּקַּיִץ הַזֶּה כָּל הַדְפָּסַת סֵפֶר לִקּוּטֵי מוֹהֲרַ"ן תִּנְיָנָא וְכוּ' וְסֵפֶר הָאָלֶף־בֵּית וְהַקִּצּוּר. וַהֲבֵאתִים בִּשְׁלֵמוּת לִקְהִלַּת קֹדֶשׁ אוּמֶין עַל רֹאשׁ הַשָּׁנָה הָרִאשׁוֹן אַחַר הִסְתַּלְּקוּתוֹ. רַבִּים רָאוּ וְיִשְׂמָחוּ וִישָׁרִים יַעֲלֹזוּ. עַד הֵנָּה עֲזָרוּנוּ רַחֲמֶיךָ נוֹדֶה לַה' חַסְדּוֹ וְנִפְלְאוֹתָיו לִבְנֵי אָדָם:
<h2>פא</h2>
כָּל הַנַּ"ל עָבַר בִּשְׁנַת תקע"א שֶׁהִיא שָׁנָה רִאשׁוֹנָה אַחַר הִסְתַּלְּקוּתוֹ. אַחַר כָּךְ הִגִּיעַ רֹאשׁ הַשָּׁנָה שֶׁל שְׁנַת תקע"ב וְזֶה הָיָה רֹאשׁ הַשָּׁנָה הָרִאשׁוֹן שֶׁאַחַר הִסְתַּלְּקוּתוֹ. וּבְעֹצֶם נִפְלְאוֹתָיו עֲזָרַנִי הַשֵּׁם יִתְבָּרַךְ שֶׁנִּתְקַבַּצְנוּ יַחַד לְאוּמֶין עַל רֹאשׁ־הַשָּׁנָה. וּמֵאָז וְעַד הֵנָּה נִתּוֹסֵף בְּכָל שָׁנָה וְשָׁנָה כַּמָּה נְפָשׁוֹת שֶׁבָּחֲרוּ בַּחַיִּים וּבָאוּ גַּם כֵּן עַל רֹאשׁ הַשָּׁנָה לְהִשְׁתַּטֵּחַ עַל קִבְרוֹ הַקָּדוֹשׁ בְּעֶרֶב רֹאשׁ הַשָּׁנָה, וּלְהִתְפַּלֵּל עִמָּנוּ יַחַד בְּרֹאשׁ הַשָּׁנָה. וְעֹצֶם מַעֲלַת הַקִּבּוּץ שֶׁלָּנוּ בְּרֹאשׁ הַשָּׁנָה אֵין כָּאן מְקוֹמוֹ וּמְבֹאָר קְצָת בְּמָקוֹם אַחֵר (חַיֵּי מוֹהֲרַ"ן תג - תו).
<h2>פב</h2>
וַאֲנִי בְּבוֹאִי מֵאוּמֶין לְבֵיתִי אַחַר רֹאשׁ־הַשָּׁנָה זֶה, אָז הִתְחַלְתִּי לְיַשֵּׁב אֶת עַצְמִי מַה לַּעֲשׂוֹת עַתָּה כִּי בְּכָל הַשָּׁנָה שֶׁעָבְרָה הָיִיתִי טָרוּד בְּעִסְקֵי הָעִזָּבוֹן שֶׁל רַבֵּנוּ זִכְרוֹנוֹ לִבְרָכָה וּבְעֵסֶק הַהַדְפָּסָה וְהֻכְרַחְתִּי לְטַלְטֵל עַצְמִי וְלִנְסֹעַ הַרְבֵּה לְכָאן וּלְכָאן. וְאַף שֶׁהָיָה עֵסֶק גָּדוֹל וּנְסִיעוֹת שֶׁל מִצְוָה אֲבָל עַל כָּל פָּנִים מֵחֲמַת הַטִּלְטוּל לֹא הָיִיתִי יָכוֹל לִקְבֹּעַ עַצְמִי עַל הַתּוֹרָה בְּשִׁעוּרִים קְבוּעִים. וּבְוַדַּאי גַּם בְּאוֹתָהּ הַשָּׁנָה שֶׁעָבְרָה הָיוּ לִי רַבּוֹת מַחֲשָׁבוֹת בְּלִי שִׁעוּר מָה עוֹשִׂין עַתָּה אַחַר שֶׁכְּבָר נִסְתַּלֵּק הוֹד לִבִּי וּמִשְׂגַּבִּי. וְכָל מַה שֶּׁעָבַר עָלַי בְּמַחֲשָׁבָה דִּבּוּר וּמַעֲשֶׂה בְּוַדַּאי אִי אֶפְשָׁר לְבָאֵר כְּלָל. אַךְ מֵחֲמַת טִרְדוֹתַי בְּשָׁנָה זֹאת לֹא יָכֹלְתִּי לִקְבֹּעַ עַצְמִי עַל הַתּוֹרָה וְכַנַּ"ל.
אֲבָל עַתָּה אַחַר רֹאשׁ הַשָּׁנָה תקע"ב הַנַּ"ל שֶׁכְּבָר גָּמַרְתִּי הַדְפָּסַת הַסְּפָרִים הַנַּ"ל, הִתְחַלְתִּי לְיַשֵּׁב אֶת עַצְמִי וְקָבַעְתִּי לִי שִׁעוּרִים לִלְמֹד וְיָשַׁבְתִּי בְּבֵית־מִדְרָשׁ יָשָׁן דְּפֹה וְלָמַדְתִּי כְּפִי מַה שֶּׁקָּבַעְתִּי לִי. וְגַם פֹּה הָיִיתִי מְטֻלְטָל מִדִּירָה לְדִירָה כִּי לֹא הָיָה לִי בַּיִת וְיָשַׁבְתִּי בִּשְׁכֵנוּת. וּפַעַם אַחַת בַּחֹרֶף בָּא אָדוֹן מֵאַנְשֵׁי חַיִל וְהוֹצִיא אוֹתִי מִן הַבַּיִת וְהֻכְרַחְתִּי בְּתוֹךְ הַחֹרֶף לְטַלְטֵל עַצְמִי לְבַיִת אַחֵר. וּבֶאֱמֶת גַּם זֶה הָיָה לְטוֹבָה כִּי זֶה הַבַּיִת הָאַחֵר הָיָה טוֹב יוֹתֵר לְפָנַי בְּכַמָּה אֳפָנִים. אֲבָל עַל כָּל פָּנִים הָיִיתִי מְטֻלְטָל וְהָיוּ לִי יִסּוּרִים מֵהַדִּירוֹת. וְעִקַּר גֹּדֶל עֹצֶם הַיִּסּוּרִים שֶׁלִּי בָּזֶה שֶׁהִגִּיעוּ עַד הַנֶּפֶשׁ הָיָה מֵחֲמַת שֶׁלֹּא הָיָה לִי שׁוּם חֶדֶר מְיֻחָד בִּשְׁבִיל לַעֲסֹק בּוֹ בְּהִתְבּוֹדְדוּת, אֲשֶׁר זֶה הָיָה מֻכְרָח לִי מְאֹד מְאֹד, אֲבָל לֹא זָכִיתִי לָזֶה. וְגַם בִּהְיוֹתִי בְּנֶעמִירוֹב לֹא הָיָה לִי חֶדֶר מְיֻחָד כִּרְצוֹנִי אַךְ אַף עַל פִּי כֵן מֵחֲמַת שֶׁיָּשַׁבְתִּי בְּבֵית אָבִי זְקֵנִי זִכְרוֹנוֹ לִבְרָכָה שֶׁהָיָה בַּיִת גָּדוֹל מְרֻוָּח, מָצָאתִי שָׁם בְּרֹב פְּעָמִים מָקוֹם מְיֻחָד. אֲבָל בְּכָאן שֶׁיָּשַׁבְתִּי בִּשְׁכֵנוּת הָיָה קָשֶׁה לִי לִמְצֹא מָקוֹם מְיֻחָד וְהָיוּ לִי יִסּוּרִים גְּדוֹלִים מִזֶּה, וְאַף עַל פִּי כֵן הָיוּ לִי כַּמָּה עֵצוֹת בָּזֶה בְּעֶזְרַת הַשֵּׁם יִתְבָּרַךְ, כַּאֲשֶׁר כְּבָר דִּבַּרְנוּ מִזֶּה הַרְבֵּה. אַךְ אִישׁ כָּמוֹנִי בְּוַדַּאי הָיָה צָרִיךְ חֶדֶר מְיֻחָד בִּפְרָט שֶׁהָיִיתִי צָרִיךְ בְּכָל פַּעַם לַעֲסֹק בִּכְתִיבַת דְּבָרָיו הַקְּדוֹשִׁים וְכוּ' שֶׁלָּזֶה צְרִיכִים בְּוַדַּאי חֶדֶר מְיֻחָד אֲבָל לֹא זָכִיתִי לָזֶה עֲדַיִן.
וְיָשַׁבְתִּי בְּבֵית הַמִּדְרָשׁ וְלָמַדְתִּי בִּתְמִימוּת פּוֹסֵק וּשְׁאָר סִפְרֵי קֹדֶשׁ. וְנֶעְלַם מִמֶּנִּי וְלֹא יָדַעְתִּי שֶׁעֲדַיִן אֶפְשָׁר גַּם עַתָּה לְהָאִיר בְּאֵיזֶה נַפְשׁוֹת יִשְׂרָאֵל לְעוֹרְרָם לַעֲבוֹדַת הַשֵּׁם בֶּאֱמֶת כְּפִי מַה שֶּׁקִּבַּלְתִּי מִמֶּנּוּ זִכְרוֹנוֹ לִבְרָכָה. אַךְ אֲנִי יְשֵׁנָה וְלִבִּי עֵר קוֹל דּוֹדִי דּוֹפֵק בִּי, כִּי דִּבּוּרָיו הַקְּדוֹשִׁים הָאֲמִתִּיִּים שֶׁהִשְׁאִיר בִּי דִּבּוּרִים חַמִּים כְּגַחֲלֵי אֵשׁ הָיוּ כְּאֵשׁ עָצוּר בְּעַצְמוֹתַי וְנִלְאֵיתִי כַּלְכֵּל לֹא אוּכַל לְהִתְאַפֵּק, וְהָיִיתִי מְסַפֵּר וּמְדַבֵּר בִּתְמִימוּת עִם בְּנֵי הַנְּעוּרִים מֵהַתַּכְלִית שֶׁל זֶה הָעוֹלָם, וּבְתוֹךְ דְּבָרַי הָיִיתִי מְסַפֵּר לָהֶם מֵעֱזוּז נוֹרְאוֹת נִפְלְאוֹת תּוֹרוֹתָיו וְשִׂיחוֹתָיו וּמַעֲשִׂיּוֹתָיו וְעֹצֶם נוֹרְאוֹת גְּדֻלַּת קְדֻשָּׁתוֹ וְכוּ'. וּבְכָל זֶה הָיוּ לִי תְּהִלָּה לָאֵל הַרְבֵּה הַרְבֵּה לְסַפֵּר דְּבָרִים הַמְּשִׁיבִין וּמְחַיִּין אֶת כָּל נַפְשׁוֹת הַשּׁוֹמְעָן וְכוּ' וְכוּ' עַד שֶׁהִתְחִילוּ דְּבָרַי לִכְנֹס בְּלִבָּם קְצָת וְנִתְעוֹרֵר לִבָּם קְצָת לַחְשֹׁב עַל תַּכְלִיתָם הַנִּצְחִית, עַד שֶׁהָיוּ מִשְׁתּוֹקְקִים לִשְׁמֹעַ מִמֶּנִּי דִּבְרֵי אֱלֹקִים חַיִּים הַנּוֹבְעִים מִמַּעְיְנֵי הַיְשׁוּעָה שֶׁל אֲדוֹנֵנוּ מוֹרֵנוּ וְרַבֵּנוּ הַנּוֹרָא זֵכֶר צַדִּיק וְקָדוֹשׁ לִבְרָכָה.
וְכָל מַה שֶּׁעָבַר בָּזֶה בִּפְרָטוּת בְּכַמָּה דְּרָכִים נִפְלָאִים וְנוֹרָאִים וְנֶעְלָמִים מְאֹד מְאֹד שֶׁעֲזָרַנִי הַשֵּׁם יִתְבָּרַךְ בָּזֶה בְּכָל יוֹם וּבְכָל עֵת, אִי אֶפְשָׁר לְבָאֵר וּלְסַפֵּר כְּלָל אִלּוּ פִינוּ מָלֵא וְכוּ' אֵין אָנוּ מַסְפִּיקִין וְכוּ'. וְהִנֵּה הַשֵּׁם יִתְבָּרַךְ יוֹדֵעַ קַטְנוּתִי וְשִׁפְלוּתִי שֶׁהָיִיתִי בְּעֵינַי וְלֹא עָלָה עַל דַּעְתִּי שֶׁיִּהְיֶה לִי כֹּחַ לְקָרֵב אֲנָשִׁים לַעֲבוֹדָתוֹ יִתְבָּרַךְ. אַךְ בְּכָל עֵת שֶׁדִּבַּרְתִּי מִמֶּנּוּ זִכְרוֹנוֹ לִבְרָכָה וּמִתּוֹרוֹתָיו וְשִׂיחוֹתָיו הַקְּדוֹשׁוֹת נִתְעוֹרַרְתִּי כְּיָשֵׁן וְרָאִיתִי שֶׁאַף עַל פִּי כֵן אֵין מִי שֶׁיּוֹדֵעַ דִּבּוּרִים אֵלֶּה לַאֲמִתָּתָן כָּמוֹנִי הַשָּׁפָל. וּבְתוֹךְ כָּךְ נִזְכַּרְתִּי מַה שֶּׁרַבֵּנוּ אָמַר לִי כַּמָּה פְּעָמִים בְּכַמָּה לְשׁוֹנוֹת שֶׁרְצוֹנוֹ שֶׁאֲקָרֵב נְפָשׁוֹת לְהַשֵּׁם יִתְבָּרַךְ וְחִזְּקַנִי בָּזֶה בְּכַמָּה וְכַמָּה לְשׁוֹנוֹת וְכוּ' וְכוּ' וְעַל יְדֵי זֶה נִתְחַזַּקְתִּי בְּכָל פַּעַם. וְאַחַר כָּךְ חָזַר וְנֶחֱלַשׁ דַּעְתִּי כָּל כָּךְ עַד שֶׁכִּמְעַט שָׁכַחְתִּי בְּכָל הַהִתְחַזְּקוּת. וְאַחַר כָּךְ כְּשֶׁעֲזָרַנִי הַשֵּׁם יִתְבָּרַךְ בִּפְרָט בְּעֵת שֶׁדִּבַּרְתִּי עִם אֲנָשִׁים מֵאֲמִתָּתוֹ זִכְרוֹנוֹ לִבְרָכָה חָזַרְתִּי וְנִזְכַּרְתִּי וְכֵן הָיָה כַּמָּה פְּעָמִים. וְהִנֵּה כְּבָר יָדוּעַ לָנוּ שֶׁאַחֲרֵי כָּל רִבּוּי הַדִּבּוּרִים שֶׁמְּדַבְּרִים עִם אֲנָשִׁים מֵהַתַּכְלִית וּמְעוֹרְרִים אוֹתָם לָשׁוּב לְהַשֵּׁם יִתְבָּרַךְ, עִם כָּל זֶה לִפְעֹל אֵיזֶה פְּעֻלָּה אֶצְלָם אֲפִלּוּ כְּחוּט הַשַּׂעֲרָה זֶה קָשֶׁה מְאֹד מְאֹד כִּי לְבַעַל בְּחִירָה קָשֶׁה מְאֹד לַעֲזֹר (כַּמְבֹאָר בְּמָקוֹם אַחֵר (חַיֵּי מוֹהֲרַ"ן קצז)). אֲבָל אַף עַל פִּי כֵן אָנוּ מְחֻיָּבִים כָּל אֶחָד לְדַבֵּר עִם חֲבֵרוֹ בְּיִרְאַת שָׁמַיִם, וְהַטּוֹב בְּעֵינָיו יַעֲשֶׂה, הַשּׁוֹמֵעַ יִשְׁמַע וְהֶחָדֵל יֶחְדַּל וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (שַׁבָּת נ"ה) אִם לְפָנֶיךָ גָּלוּי לִפְנֵיהֶם מִי גָּלוּי:
<h2>פג</h2>
וְהִנֵּה בְּכָל הַשָּׁנָה הַזֹּאת מִכָּל רִבּוּי הַדִּבּוּרִים קְדוֹשִׁים וְנוֹרָאִים שֶׁדִּבַּרְתִּי עִם בְּנֵי הַנְּעוּרִים, בִּתְחִלָּה לֹא רָאִיתִי פְּעֻלָּה בְּרֹב הַשָּׁנָה, אַךְ בְּאֶמְצַע הַקַּיִץ נִתְעוֹרֵר אֶחָד שֶׁהָיָה רֹב דְּבָרַי בַּשָּׁנָה הַזֹּאת עִמּוֹ בְּיוֹתֵר, וְהָיִיתִי מוֹכִיחַ אוֹתוֹ הַרְבֵּה מְאֹד עַל הַתְמָדַת הַלִּמּוּד כִּי הָיָה מִמֻּבְחֲרֵי בְּנֵי הַנְּעוּרִים וּמֻפְלָא בַּלִּמּוּד וְהָעוֹלָם הֶחֱזִיקוּ אוֹתוֹ שֶׁמַּתְמִיד בְּלִמּוּדוֹ. אֲבָל אֲנִי הִשְׁגַּחְתִּי בּוֹ וְרָאִיתִי שֶׁאֵינוֹ לוֹמֵד כְּלָל וְהוֹכַחְתִּי אוֹתוֹ עַל זֶה. וְהוֹדָה לִדְבָרַי וְהָיָה מִשְׁתּוֹקֵק מְאֹד שֶׁאַכְנִיס אוֹתוֹ בְּתוֹךְ הַתְמָדַת הַלִּמּוּד. אֲבָל יֵצֶר לֵב הָאָדָם רַע מִנְּעוּרָיו וְהָיָה קָשֶׁה לְהַרְגִּילוֹ בְּהַתְמָדָה אֲבָל סִפַּרְתִּי לוֹ עֹצֶם נוֹרְאוֹת גְּדֻלַּת רַבֵּנוּ זִכְרוֹנוֹ לִבְרָכָה אֶת כָּל אֲשֶׁר עָשָׂה לְנַפְשִׁי וְאֵיךְ הִכְנִיס אוֹתִי לְהַתְמִיד בְּלִמּוּד בְּכַמָּה דְּרָכִים נִפְלָאִים. וְסִפַּרְתִּי לוֹ מֵאֲשֶׁר עָבַר עָלַי בָּזֶה אֶצְלוֹ זִכְרוֹנוֹ לִבְרָכָה. וְאַף עַל פִּי כֵן לֹא פָּעַלְתִּי אֶצְלוֹ כָּל יְמוֹת הַחֹרֶף כִּי־אִם מְעַט שֶׁהִתְחִיל לִלְמֹד יוֹתֵר מִבַּתְּחִלָּה אֲבָל לֹא כִּרְצוֹנִי כָּרָאוּי בֶּאֱמֶת. אֲבָל מֵרִבּוּי אֲמִתַּת הַדִּבּוּרִים חַמִּים כְּגַחֲלֵי אֵשׁ שֶׁסִּפַּרְתִּי לוֹ מִמֶּנּוּ זִכְרוֹנוֹ לִבְרָכָה הִבְעִירוּ בּוֹ, עַד שֶׁבְּאֶמְצַע הַקַּיִץ נִתְעוֹרֵר לִבּוֹ וְהִתְחִיל לְהַתְמִיד בְּלִמּוּדוֹ בְּהַתְמָדָה גְּדוֹלָה וְנִפְלָאָה וְהָיָה מַתְמִיד גָּדוֹל שֵׁשׁ שָׁנִים רְצוּפִים וְגָמַר בָּהֶם כָּל הָאַרְבָּעָה פּוֹסְקִים הַגְּדוֹלִים. וּבְתוֹךְ כָּךְ נִשְׁתַּנָּה לְטוֹבָה גַּם בִּשְׁאָר דְּבָרִים, גַּם שְׁאָרֵי אֲנָשִׁים נִתְקָרְבוּ מְעַט מְעַט וְהִתְחִילוּ לְהִתְעוֹרֵר לְהִתְפַּלֵּל בְּכַוָּנָה וְנָסְעוּ עַל צִיּוּן הַקָּדוֹשׁ שֶׁלּוֹ לְאוּמֶין. וְכֵן עֲזָרַנִי הַשֵּׁם יִתְבָּרַךְ מְעַט מְעַט בְּכָל עֵת.
וְנִמְשַׁךְ כָּךְ שְׁתֵּי שָׁנִים שֶׁלֹּא הָיָה לִי דִּירָה שֶׁלִּי מִלְּבַד הַשָּׁנָה הָרִאשׁוֹנָה שֶׁהוּא בֵּין הַכֹּל שָׁלֹשׁ שָׁנִים מִיּוֹם הִסְתַּלְּקוּתוֹ. וְאַף עַל פִּי כֵן הִתְחִילוּ אֵיזֶה מְעַט אֲנָשִׁים לְהִתְעוֹרֵר מִשְּׁנָתָם וְנִשְׁתַּנּוּ לְטוֹבָה בְּרֹב הַדְּבָרִים וּמֵחֲמַת זֶה נִתְקַשְּׁרוּ בִּי בְּאַהֲבָה רַבָּה בֶּאֱמֶת. וְכָל מַה שֶּׁנִּתְקָרֵב יוֹתֵר אֵיזֶה נֶפֶשׁ וְרָאִיתִי שֶׁנַּעֲשָׂה רֹשֶׁם אֶצְלוֹ עַל יְדֵי דְּבָרַי שֶׁנִּשְׁתַּנָּה לְטוֹבָה, נִתְחַזַּקְתִּי בְּכָל פַּעַם בְּיוֹתֵר, וְנִזְכַּרְתִּי בִּדְבָרָיו זִכְרוֹנוֹ לִבְרָכָה שֶׁהוֹדִיעַנִי מִקֹּדֶם כָּל זֶה שֶׁנִּזְכֶּה לְהָאִיר בְּכָל הָעוֹלָם כֻּלּוֹ. וְאוֹתִי חִזֵּק בְּיוֹתֵר מִכֻּלָּם בְּכַמָּה לְשׁוֹנוֹת וּרְמָזִים וְהִתְנוֹצְצוּת בְּלִי שִׁעוּר בִּכְלָל וּבְפֵרוּשׁ.
<h2>פד</h2>
וְהִנֵּה רַבֵּנוּ זִכְרוֹנוֹ לִבְרָכָה הִנִּיחַ אַרְבַּע בָּנוֹת שְׁלֹשָׁה נְשׂוּאוֹת וּבַת אַחַת קְרוֹבָה לִשְׁתֵּים־עֶשְׂרֵה שָׁנִים שֶׁלֹּא נִשְׁתַּדְּכָה עֲדַיִן. וְרַבֵּנוּ זִכְרוֹנוֹ לִבְרָכָה מֵחֲמַת שֶׁיָּדַע שֶׁיִּסְתַּלֵּק וְדִבֵּר הַרְבֵּה מִזֶּה, הָיָה חָפֵץ מְאֹד לְשַׁדְּכָהּ בְּחַיָּיו אַךְ לֹא נִזְדַּמֵּן לוֹ שִׁדּוּךְ כָּרָאוּי לְפִי כְבוֹדוֹ. וְכַמָּה פְּעָמִים דִּבֵּר עִמִּי מִזֶּה שֶׁרְצוֹנוֹ מְאֹד לַעֲשׂוֹת עִמָּהּ שִׁדּוּךְ. וּכְבָר דִּבְּרוּ בְּחַיָּיו הַשִּׁדּוּךְ עִם רַבִּי יַעֲקֹב יוֹסֵף אַךְ לֹא נִגְמַר מֵחֲמַת אֵיזֶה סִכְסוּךְ (מֵחוֹתְנוֹ שֶׁל רַבִּי יַעֲקֹב יוֹסֵף שֶׁלֹּא רָצָה לְפַזֵּר כָּרָאוּי עַל שִׁדּוּךְ כָּזֶה). וְרַבֵּנוּ זִכְרוֹנוֹ לִבְרָכָה בְּכָל עִנְיָנָיו הָיוּ דְּרָכָיו נִפְלָאִים, שֶׁאַף עַל פִּי שֶׁיָּדַע בְּרוּחַ קָדְשׁוֹ שֶׁזֶּה הַשִּׁדּוּךְ יֻגְמַר כַּיָּדוּעַ לָנוּ בְּכַמָּה הוֹכָחוֹת, גַּם פַּעַם אַחַת אָמַר בְּפֵרוּשׁ לְר' יַעֲקֹב יוֹסֵף בִּזְלַאטִיפָּאלְיֶע זֶה כַּמָּה שָׁנִים שֶׁיִּהְיֶה מְחֻתָּן עִמּוֹ, אַף עַל פִּי כֵן עַכְשָׁו עָשָׂה עַצְמוֹ כְּאֵינוֹ יוֹדֵעַ וְלֹא נִגְמַר הַשִּׁדּוּךְ כַּנַּ"ל, גַּם דִּבְּרוּ לוֹ כַּמָּה שִׁדּוּכִים לִפְנֵי בִּתּוֹ הַנַּ"ל, וְהָיָה מְקַבֵּל דִּבְרֵי הַשַּׁדְכָנִים וְעָסַק לְדַבֵּר עִמָּהֶם, אַךְ לֹא נִגְמַר שׁוּם אֶחָד מֵהֶם, עַד שֶׁנִּסְתַּלֵּק בְּשָׁלוֹם וְהִנִּיחַ לְפָנַי צַוָּאָה לִתֵּן לְבִתּוֹ הַנַּ"ל שְׁלֹשׁ מֵאוֹת אֲדֻמִּים כַּנַּ"ל. וְהִנֵּה אַחֲרֵי הִסְתַּלְּקוּתוֹ הִתְחַלְנוּ כֻּלָּנוּ לְבַקֵּשׁ אַחַר שִׁדּוּךְ וְנִמְצְאוּ גְּבִירִים גְּדוֹלִים שֶׁרָצוּ לְהִשְׁתַּדֵּךְ עִמָּהּ אַךְ לֹא הוּטְבוּ בְּעֵינֵינוּ. וְרַבִּי יַעֲקֹב יוֹסֵף הַנַּ"ל הִתְחִיל תֵּכֶף לְבַקֵּשׁ וּלְהִתְחַנֵּן בְּמִכְתָּבוֹ שֶׁהוּא רוֹצֶה לְהִשְׁתַּדֵּךְ עִמָּהּ אַךְ לֹא הָיָה בְּמַעֲמָד גָּדוֹל שֶׁיִּהְיֶה רָאוּי לְפַזֵּר כָּרָאוּי לְשִׁדּוּךְ כָּזֶה, וּמֵחֲמַת זֶה נִתְעַכֵּב הַדָּבָר אַחַר הִסְתַּלְּקוּתוֹ, זִכְרוֹנוֹ לִבְרָכָה, יוֹתֵר מִשָּׁנָה.
וּבִשְׁנַת תקע"ב הַנַּ"ל סָמוּךְ לְפוּרִים נִגְמַר הַשִּׁדּוּךְ לִפְנֵי בִּתּוֹ הַנַּ"ל עִם בֶּן רַבִּי יַעֲקֹב יוֹסֵף הַנַּ"ל. וְיֵשׁ בָּזֶה הַרְבֵּה לְסַפֵּר אַךְ אֵין הַזְּמַן מַסְפִּיק.
<h2>פה.</h2>
בִּשְׁנַת תקע"ב הַנִּזְכֶּרֶת לְעֵיל בַּקַּיִץ הֻכְרַחְתִּי לִנְסֹעַ לִקְהִלַּת קֹדֶשׁ קְרִימִינְטְשָׁק אוֹדוֹת הַמַּרְגָּלִיּוֹת שֶׁל רַבֵּנוּ זִכְרוֹנוֹ לִבְרָכָה שֶׁנִּשְׁאֲרוּ לְבִתּוֹ הַנִּזְכֶּרֶת לְעֵיל. וּבְוַדַּאי בְּעֵת נְסִיעָתִי שֶׁעָבַרְתִּי בַּדֶּרֶךְ אֵצֶל רֹב אַנְשֵׁי־שְׁלוֹמֵנוּ הַמְקֹרָבִים מִכְּבָר כִּי שָׁם הָיָה עִקַּר אַנְשֵׁי־שְׁלוֹמֵנוּ הַיְקָרִים שֶׁיִּסְּדוּ הַבִּנְיָן הַקָּדוֹשׁ מִקֶּדֶם, בְּוַדַּאי דִּבַּרְתִּי הַרְבֵּה שָׁם מֵאֲמִתַּת נוֹרְאוֹת נִפְלְאוֹתָיו, וְגַם זֶה הָיָה מֵאֵת הַשֵּׁם אָז בָּעֵת הַהִיא, שֶׁלֹּא עָלָה עַל דַּעְתִּי לְסַבֵּב שָׁם, וְהוּא בְּרַחֲמָיו מְסַבֵּב סִבּוֹת מִתְהַפֵּךְ בְּתַחְבּוּלוֹתָיו כְּדֵי לְהוֹצִיא תַּעֲלוּמוֹת חָכְמָה אֲשֶׁר הָיָה גָּנוּז בְּדַעְתִּי וּלְבָבִי. וְאָז נִתְקָרֵב אֶצְלֵנוּ רַךְ בַּשָּׁנִים אֶחָד שֶׁהוּא אִישׁ כָּשֵׁר וְיָקָר מְאֹד מִלְּבַד שְׁאָר בְּנֵי הַנְּעוּרִים שֶׁהִתְחִילוּ לִצְמֹחַ אָז לְטוֹבָה.
<h2>פו</h2>
וְהִנֵּה בְּכָל אֵלּוּ הַזְּמַנִּים הָיִיתִי מְטֻלְטָל פֹּה כִּי לֹא הָיְתָה לִי דִּירָה כַּנַּ"ל, וּמֵחֲמַת זֶה לֹא הָיוּ רְגִילִים לִכְנֹס אֶצְלִי רַק לְעִתִּים רְחוֹקוֹת רַק רֹב דִּבּוּרִים שֶׁדִּבַּרְתִּי עִם אֲנָשִׁים הַכֹּל הָיָה חוּץ לְבֵיתִי וְהָרֹב בְּבֵית הַמִּדְרָשׁ וְכַנַּ"ל. גַּם לֹא הָיָה פֹּה כִּי אִם בֵּית הַמִּדְרָשׁ אֶחָד הַיָּשָׁן כִּי בֵּית הַמִּדְרָשׁ הֶחָדָשׁ שֶׁהָיָה פֹּה בְּבֵיתוֹ שֶׁל אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה נִשְׂרַף עִם בֵּיתוֹ קֹדֶם יְצִיאָתוֹ מִפֹּה וְהָיָה חָרֵב זֶה יָמִים וְשָׁנִים. אֲבָל הַשֵּׁם יִתְבָּרַךְ בְּרֹב חֶמְלָתוֹ חָמַל עַל עֲדָתוֹ וְסִבֵּב לְטוֹבָה וְנָתַן בְּלֵב כַּמָּה אֲנָשִׁים פֹּה שֶׁנִּתְעוֹרְרוּ לִבְנוֹת מֵחָדָשׁ הַבֵּית הַמִּדְרָשׁ שֶׁהָיָה בְּבֵית רַבֵּנוּ זִכְרוֹנוֹ לִבְרָכָה שֶׁנִּשְׂרַף, וְזֶה הָיָה בִּשְׁנַת תקע"ג. וְחֵפֶץ הַשֵּׁם בְּיָדָם הִצְלִיחַ שֶׁבָּנוּ אוֹתוֹ וּגְמָרוּהוּ בְּסוֹף הַשָּׁנָה הַנִּזְכֶּרֶת לְעֵיל סָמוּךְ לְרֹאשׁ הַשָּׁנָה שֶׁל שְׁנַת תקע"ד.
וְזֶה הַבִּנְיָן שֶׁל הַבֵּית הַמִּדְרָשׁ הֶחָדָשׁ שֶׁלָּנוּ הָיָה לָנוּ לִישׁוּעָה גְּדוֹלָה בְּכַמָּה אֳפָנִים, וְהַכֹּל עָשָׂה הַשֵּׁם יִתְבָּרַךְ יָפֶה בְּעִתּוֹ וּבִזְמַנּוֹ. כִּי כַּאֲשֶׁר הִתְחִילוּ דְּבָרַי לַעֲשׂוֹת רֹשֶׁם בְּלֵב כַּמָּה אֲנָשִׁים וְנִתְעוֹרְרוּ לַעֲבוֹדָתוֹ יִתְבָּרַךְ וְרָאוּ שֶׁאֵשׁ הַקְּדוֹשָׁה שֶׁלּוֹ לֹא נִכְבָּה חַס וְשָׁלוֹם כִּי דְּבָרָיו הָיוּ חַיִּים וְקַיָּמִים לָעַד, הִתְחִילוּ הַחוֹלְקִים לְהִתְעוֹרֵר מֵחָדָשׁ מְעַט מְעַט כִּי אֶת זֶה לְעֻמַּת זֶה עָשָׂה וְכוּ'. כִּי בִּימֵי חַיָּיו הַקְּדוֹשִׁים הָיוּ כַּמָּה חוֹלְקִים עָלָיו. וְזֶה מֵחֲמַת שֶׁהִתְגָּרָה הַסָּמֶ"ךְ־מֵ"ם וְחֵילוֹתָיו מֵחֲמַת שֶׁרָאוּ שֶׁרוֹצֶה לְהַחֲזִיר כָּל הָעוֹלָם לְמוּטָב עַל כֵּן חָרַק שִׁנָּיו עָלָיו וְהִתְלַבֵּשׁ עַצְמוֹ בְּאֵיזֶה גְּדוֹלִים וְהִכְנִיס בְּלִבָּם שֶׁיַּחְלְקוּ עָלָיו. וּמֵהֶם נִסְתַּעֲפוּ כַּמָּה וְכַמָּה אֲנָשִׁים מְגֻשָּׁמִים בְּתַאֲווֹת וְכַמָּה וְכַמָּה בַּעֲלֵי עֲבֵרוֹת שֶׁנָּתְנוּ לָהֶם מָקוֹם לִטְעוֹת אֲשֶׁר יָצָא עָתָק מִפִּיהֶם וַיְחַפְּאוּ עָלָיו דְּבָרִים אֲשֶׁר לֹא כֵן. וְעַל יְדֵי זֶה מָנְעוּ רַבִּים מֵחַיִּים אֲמִתִּיִּים וְלֹא זָכוּ לֵהָנוֹת מֵאוֹרוֹ הַגָּדוֹל וְהַקָּדוֹשׁ וְכָל מַה שֶּׁעָבַר בָּזֶה אִי אֶפְשָׁר לְסַפֵּר.
אַךְ אַחֲרֵי הִסְתַּלְּקוּתוֹ, בִּתְחִלָּה נִדְמָה כְּאִלּוּ נִשְׁקַט הַמַּחֲלֹקֶת קְצָת וְזֶה הָיָה כָּל זְמַן שֶׁלֹּא נִתְעוֹרֵר אֵשׁ הַקָּדוֹשׁ שֶׁלּוֹ. אַךְ תֵּכֶף שֶׁהִתְחִיל מֵחָדָשׁ רִשְׁפֵּי אֵשׁ הַקְּדוֹשִׁים שֶׁלּוֹ לְהַבְעִיר בְּאֵיזֶה אֲנָשִׁים תֵּכֶף לְעֻמַּת זֶה חָזַר וְנִתְעוֹרֵר הַמַּחֲלֹקֶת וְהַקָּטֵגוֹרְיָא שֶׁלָּהֶם. וְאַף עַל פִּי שֶׁרֻבָּם לֹא הָיָה לָהֶם פִּתְחוֹן פֶּה לְדַבֵּר סָרָה עָלָיו בְּעַצְמוֹ כִּי הַכֹּל רָאוּ כִּי אַחֲרִית לְאִישׁ שָׁלוֹם שֶׁנִּסְתַּלֵּק בְּשָׁלוֹם וְהֵאִיר פְּנֵי תֵבֵל בִּסְפָרָיו הַקְּדוֹשִׁים, וְהִשְׁאִיר תַּלְמִידִים הֲגוּנִים כְּשֵׁרִים בֶּאֱמֶת, עִם כָּל זֶה הִתְחַזְּקוּ לַחֲלֹק עָלֵינוּ וְעָלַי בְּיוֹתֵר, עַל שֶׁאֲנִי עוֹסֵק בְּעֵסֶק זֶה לְהַכְנִיס תּוֹרָתוֹ הַקְּדוֹשָׁה בָּעוֹלָם וּלְקָרֵב נְפָשׁוֹת לִדְרָכָיו הַקְּדוֹשִׁים הָאֲמִתִּיִּים. עַד שֶׁנִּמְצְאוּ גַּם פֹּה כַּמָּה אֲנָשִׁים שֶׁהִתְחִילוּ לַחֲלֹק. וּמֵחֲמַת זֶה הָיָה קָשֶׁה מְאֹד לְדַבֵּר בְּבֵית הַמִּדְרָשׁ הַנַּ"ל כִּי שָׁם הָיוּ כַּמָּה שֶׁחָלַק לִבָּם מֵאִתּוֹ. עַל כֵּן הָיְתָה טוֹבָה גְּדוֹלָה מֵאֵת הַשֵּׁם לָעֵסֶק הַקָּדוֹשׁ הַזֶּה מַה שֶּׁנִּבְנָה הַבֵּית הַמִּדְרָשׁ הֶחָדָשׁ שֶׁלָּנוּ שֶׁנִּבְנָה עַל מְקוֹם דִּירָתוֹ הַקְּדוֹשָׁה:
<h2>פז</h2>
גַּם בְּעֵת שֶׁעָסְקוּ בְּבִנְיַן בֵּית הַמִּדְרָשׁ הֶחָדָשׁ אָז נִסְכַּם אֶצְלָם שֶׁיִּתְּנוּ לִי הַדִּירָה שֶׁבְּבֵית הַמִּדְרָשׁ הַיָּשָׁן שֶׁיָּשַׁב שָׁם הָרַב דְּפֹה כִּי לְהָרַב דְּפֹה בָּנוּ דִּירָה חֲדָשָׁה בְּבֵית הַמִּדְרָשׁ הֶחָדָשׁ. וְגַם הָיָה נִרְאֶה בְּעֵינַי לְטוֹבָה גְּדוֹלָה שֶׁלֹּא אֶהְיֶה מְטֻלְטָל בְּדִירוֹת כָּל כָּךְ, וְחָשַׁבְתִּי בְּכָל הַקַּיִץ אֵיךְ אוּכַל לִבְנוֹת לִי שָׁם אֵיזֶה חֶדֶר קָטָן בִּשְׁבִילִי לַעֲסֹק בּוֹ בַּעֲבוֹדַת הַשֵּׁם, אַךְ "רַבּוֹת מַחֲשָׁבוֹת בְּלֶב־אִישׁ וַעֲצַת ה' הִיא תָקוּם", וּמֵאֵת הַשֵּׁם הָיְתָה שֶׁנִּגְמַר הַבֵּית הַמִּדְרָשׁ עַל רֹאשׁ הַשָּׁנָה שְׁנַת תקע"ד כַּנַּ"ל. אֲבָל הַבֵּית דִּירָה חֲדָשָׁה בִּשְׁבִיל הָרַב לֹא נִגְמְרָה, וְנִשְׁאָר הָרַב עַל מְקוֹמוֹ בְּהַדִּירָה שֶׁבְּבֵית הַמִּדְרָשׁ הַיָּשָׁן.
וַיְהִי בְּבוֹאִי מֵאוּמֶין מֵרֹאשׁ הַשָּׁנָה תקע"ד הַנַּ"ל, וְרָאִיתִי שֶׁהָרַב נִשְׁאַר עַל מְקוֹמוֹ הִתְחַלְתִּי לְהִצְטַעֵר כִּי הַדִּירָה שֶׁיָּשַׁבְתִּי שָׁם בַּקַּיִץ הָיְתָה קָשֶׁה מְאֹד לֵישֵׁב בָּהּ עוֹד בְּזֶה הַחֹרֶף וְהָיָה לִי צַעַר גָּדוֹל. וְהַשֵּׁם יִתְבָּרַךְ בְּרַחֲמָיו חָמַל עָלַי וְעַל כָּל הַתְּלוּיִים בָּעֵסֶק הַגָּדוֹל הַזֶּה וְשָׁלַח בְּלִבִּי בֵּין כֶּסֶא לְעָשׂוֹר בְּיוֹם שִׁשִּׁי עֶרֶב שַׁבַּת תְּשׁוּבָה שֶׁאֶרְאֶה לִקְנוֹת לִי דִּירָה וְאַף עַל פִּי שֶׁלֹּא הָיָה בְּיָדִי לְהוֹצִיא עַל זֶה, כִּי אָז עֲדַיִן לֹא הָיִיתִי מְקַבֵּל כְּלָל וְהָיִיתִי מִתְפַּרְנֵס מִמְּעַט הַמָּעוֹת שֶׁנִּשְׁאַר לִי עֲדַיִן, וְלֹא הָיִיתִי יָכוֹל לִקְנוֹת דִּירָה מִמְּעוֹתַי כִּי לֹא יִהְיֶה לִי מִמַּה לְּהִתְפַּרְנֵס. אַף עַל פִּי כֵן חִזֵּק הַשֵּׁם אֶת לְבָבִי בְּבִטָּחוֹן שֶׁאֶקְנֶה לִי דִּירָה זֹאת. וְתֵכֶף שָׁלַחְתִּי לְהָאִישׁ שֶׁהָיְתָה הַדִּירָה הַזֹּאת שֶׁלּוֹ שֶׁיִּמְכְּרֶנָּה לִי, כִּי מֵאֵת הַשֵּׁם הָיְתָה שֶׁאָז חָזַר הָאָדוֹן שֶׁל הַכְּפָרִים הַשַּׁיָּכִים לְפֹה לְהַשְׂכִּיר הָאָרֶענְדִיס מַה שֶּׁזֶּה כַּמָּה הָיָה פְּרִיפוּנַאצְיָא. וְאָז שָׂכַר בַּעַל הַבַּיִת שֶׁל הַדִּירָה הַזֹּאת אוֹרֶענְדִי וּמֵחֲמַת זֶה שָׁלַחְתִּי אֵלָיו שֶׁיִּמְכֹּר לִי בֵּיתוֹ. וְכֵן הָיָה שֶׁתֵּכֶף נִתְרַצָּה לִמְכֹּר, וּבַיּוֹם שֶׁאַחַר יוֹם הַכִּפּוּרִים קָנִיתִי אוֹתָהּ.
וְאַחַר כָּךְ הָיוּ כַּמָּה מְנִיעוֹת כִּי אִשְׁתּוֹ לֹא רָצְתָה לְהַסְכִּים עַל הַמְּכִירָה, וְהָיָה לִי צַעַר גָּדוֹל מִזֶּה. אַךְ אַחַר כָּךְ עָזַר הַשֵּׁם יִתְבָּרַךְ שֶׁנִּתְרַצֵּית הִיא גַּם כֵּן וּבָאת לְבֵיתִי בְּעַצְמָהּ וּבֵרְכָה אוֹתִי שֶׁאֶכְנֹס לְהַבַּיִת לְחַיִּים וּלְשָׁלוֹם. בְּיוֹם חֲמִישִׁי שֶׁהוּא שְׁנֵי יָמִים קֹדֶם סֻכּוֹת נִכְנַסְתִּי לְהַבַּיִת לְשָׁלוֹם. וְגֹדֶל הַיְשׁוּעָה הַזֹּאת מַה שֶּׁזָּכִיתִי לְבֵית דִּירָה אֵין לְשַׁעֵר, כִּי עַל יְדֵי זֶה נִתְיַסְּדוּ וְנִגְמְרוּ כַּמָּה עֲסָקִים קְדוֹשִׁים מֵעֲסָקָיו זִכְרוֹנוֹ לִבְרָכָה שֶׁהֵם זְכוּת הָרַבִּים לְדוֹרוֹת. כִּי תֵּכֶף כְּשֶׁנִּכְנַסְתִּי לְבֵיתִי הִתְחִילוּ לְהִתְקַבֵּץ אֵלַי כַּמָּה בְּנֵי הַנְּעוּרִים אֲשֶׁר נָגַע יִרְאַת הַשֵּׁם בְּלִבָּם. וּתְהִלָּה לָאֵל דִּבַּרְתִּי עִמָּהֶם הַרְבֵּה וְנַעֲשׂוּ אֲנָשִׁים כְּשֵׁרִים וִיקָרִים מְאֹד עַד אֲשֶׁר נִמְצָא בָּהֶם כַּמָּה שֶׁרָאוּי לִקְרוֹתָם בְּשֵׁם צַדִּיקִים אֲשֶׁר כָּל רוֹאֵיהֶם יַכִּירוּם כִּי הֵם זֶרַע בֵּרֵךְ ה' יוֹסֵף ה' עֲלֵיהֶם כָּהֵם אֶלֶף פְּעָמִים וְכוּ'. גַּם בְּכָאן נִתְיַסְּדוּ כַּמָּה סְפָרִים קְדוֹשִׁים שֶׁלּוֹ, וְגַם נִדְפְּסוּ בַּבַּיִת הַזֶּה כַּאֲשֶׁר יִתְבָּאֵר לְקַמָּן. עַל כֵּן אֲנִי חָפֵץ מְאֹד לְסַפֵּר לְדוֹרוֹת כָּל מַה שֶּׁעָבַר בָּזֶה, כִּי נַפְשִׁי יוֹדַעַת מְאֹד כַּמָּה וְכַמָּה מְנִיעוֹת וְעִכּוּבִים בְּלִי שִׁעוּר הָיוּ לִי עַל כָּל דָּבָר מֵחֲמַת שֶׁהָיָה נוֹגֵעַ לַעֲסָקָיו זִכְרוֹנוֹ לִבְרָכָה שֶׁכְּנֶגֶד זֶה מִשְׁתַּטְּחִים הַמְּנִיעוֹת בְּלִי שִׁעוּר אַךְ אִי אֶפְשָׁר לְסַפֵּר הַכֹּל רַק מְעַט דִּמְעַט:
<h2>פח</h2>
וְהִנֵּה בַּשָּׁנָה הַזֹּאת לֹא הָיוּ אֶתְרוֹגִים מְצוּיִים וּכְבָר הִגִּיעַ אוֹר לְיוֹם שִׁשִּׁי שֶׁהוּא עֶרֶב סֻכּוֹת וַעֲדַיִן לֹא הָיָה פֹּה אֶתְרוֹג וְכֵן בְּכָל סְבִיבוֹתֵינוּ לֹא הָיָה שׁוּם אֶתְרוֹג. וְהַשֵּׁם יִתְבָּרַךְ בְּרַחֲמָיו סִבֵּב שֶׁהִגִּיעוּ שְׁנֵי אֶתְרוֹגִים לְנֶעמִירוֹב, וְנָסַעְתִּי לְשָׁם וְהָיָה לִי מִלְחָמָה גְּדוֹלָה קֹדֶם שֶׁזָּכִיתִי לִפְעֹל לְהָבִיא הָאֶתְרוֹג הַמֻּבְחָר לְפֹה וְנָתַתִּי בַּעֲדוֹ סָךְ רָב שִׁשָּׁה וְשִׁשִּׁים רוּבַּל־כֶּסֶף, אֲבָל בְּאוֹתוֹ הָעֵת הָיָה מְצִיאָה גְּדוֹלָה. וְיֵשׁ בָּזֶה מַעֲשֶׂה שְׁלֵמָה לְסַפֵּר אֵיךְ זָכִיתִי לְהוֹצִיאוֹ מִנֶּעמִירוֹב שֶׁהִיא עִיר גְּדוֹלָה כִּפְלַיִם כְּמוֹ פֹּה בְּרֶסְלַב וְלַהֲבִיאוֹ לְפֹה אַךְ אִי אֶפְשָׁר לְהַאֲרִיךְ בָּזֶה, טוֹב לְהוֹדוֹת לַה' אֲשֶׁר עַד כֹּה עֲזָרַנִי:
<h2>פט</h2>
וְהִנֵּה בְּבַיִת זֶה נִתְיַסְּדוּ הַתְּפִלּוֹת הַקְּדוֹשִׁים בְּרֹב חַסְדּוֹ וְנִפְלְאוֹתָיו אֲשֶׁר נוֹרְאוֹת יִקְרַת אֵלּוּ הַתְּפִלּוֹת יוֹדֵעַ כָּל אֶחָד בְּנַפְשׁוֹ כָּל מִי שֶׁחָפֵץ בֶּאֱמֶת וְכוּ':
<h2>צ</h2>
וְהִנֵּה מַה שֶּׁעָבַר מֵאָז עַד הֵנָּה אֵין הַזְּמַן מַסְפִּיק לְבָאֵר חֵלֶק מֵאֶלֶף, אַךְ בְּקִצּוּר אֶרְשֹׁם קְצָת לְזִכָּרוֹן. בִּשְׁנַת תקע"א נִסְתַּלֵּק בְּשָׁלוֹם כַּנַּ"ל וּבְאוֹתָהּ הַשָּׁנָה הִדְפַּסְתִּי אֶת הַסְּפָרִים בְּמָאהְלוֹב לִקּוּטֵי מוֹהֲרַ"ן תִּנְיָנָא וְהָאָלֶף־בֵּית וְהַקִּצּוּר כַּנַּ"ל. וּבְאוֹתָהּ שָׁנָה יָצָאתִי מִקְּהִלַּת קֹדֶשׁ נֶעמִירוֹב וְקָבַעְתִּי דִּירָתִי פֹּה קְהִלַּת קֹדֶשׁ בְּרֶסְלַב, אֲשֶׁר כָּל זֶה הָיְתָה צְמִיחַת קֶרֶן יְשׁוּעָה לְהַשְׁאָרָתוֹ הַקְּדוֹשָׁה בְּזֶה הָעוֹלָם לְדוֹרוֹת וְכַמְבֹאָר מְעַט מִזֶּה לְמַעְלָה:
<h2>צא</h2>
בִּשְׁנַת תקע"ב עָשִׂינוּ שִׁדּוּךְ עִם בִּתּוֹ הַצַּדֶּקֶת מָרַת חַיָּה תִּחְיֶה עִם בֶּן הַוָּתִיק מוֹרֵנוּ יַעֲקֹב יוֹסֵף מִטְּשֶׁערִין כַּנַּ"ל. וְגַם בָּזֶה יֵשׁ כַּמָּה וְכַמָּה לְסַפֵּר וְאֵין הַזְּמַן מַסְפִּיק. וּבְאוֹתָהּ הַשָּׁנָה נָסַעְתִּי לִקְרִימִינְטְשָׁאק פַּעַם רִאשׁוֹנָה וְגַם בָּזֶה יֵשׁ מַעֲשֶׂה לְסַפֵּר:
<h2>צב</h2>
בִּשְׁנַת תקע"ג נִבְנָה פַּעַם שֵׁנִי הַבֵּית הַמִּדְרָשׁ הֶחָדָשׁ שֶׁלָּנוּ שֶׁהָיָה בְּבֵית אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה שֶׁנִּשְׂרַף כַּנַּ"ל:
<h2>צג</h2>
בִּשְׁנַת תקע"ד בֵּין יוֹם הַכִּפּוּרִים לְסֻכּוֹת קָנִיתִי בֵּיתִי בִּישׁוּעָתוֹ הַגְּדוֹלָה יִתְבָּרַךְ שְׁמוֹ לָנֶצַח וְכַנַּ"ל. וּבְאוֹתָהּ הַשָּׁנָה נִכְנַס לְהַכְּפָרִים דְּפֹה אֶחָד הַמְיֻחָד מֵאַנְשֵׁי־שְׁלוֹמֵנוּ שֶׁהִכִּיר קְצָת אֶת רַבֵּנוּ זִכְרוֹנוֹ לִבְרָכָה בְּסוֹף יָמָיו, אֲבָל עֲדַיִן לֹא יָדַע מִמֶּנּוּ כְּלָל מֵחֲמַת שֶׁזֶּה הָאִישׁ הָיָה רַךְ בַּשָּׁנִים מְאֹד. וּכְשֶׁנִּכְנַס לְאֶחָד מֵהַכְּפָרִים דְּפֹה כַּנַּ"ל נִתְקָרֵב אֵלַי וְנָתַתִּי לוֹ לְהַעְתִּיק כַּמָּה כְּתָבִים מֵעִסְקֵי שִׂיחוֹתָיו הַקְּדוֹשִׁים וּמֵהַמַּעֲשִׂיּוֹת כִּי אָז לֹא נִדְפְּסוּ עֲדַיִן. וְדִבַּרְתִּי עִמּוֹ הַרְבֵּה וְעוֹרַרְתִּיו מִשְּׁנָתוֹ בְּעֶזְרַת הַשֵּׁם. וְאַחַר כָּךְ אַחַר אֵיזֶה שָׁנִים נָסַע עִמִּי לְאֶרֶץ יִשְׂרָאֵל וְכָל זֶה הָיְתָה צְמִיחַת יְשׁוּעָה לְהַדְפָּסַת הַמַּעֲשִׂיּוֹת וְלִשְׁאָר עִנְיָנִים כַּאֲשֶׁר מִתְנוֹצֵץ בְּלִבִּי בְּעֶזְרַת הַשֵּׁם יִתְבָּרַךְ.
<h2>צד</h2>
וּכְשֶׁנִּכְנַסְתִּי לְדִירָתִי הַנַּ"ל עֲזָרַנִי הַשֵּׁם יִתְבָּרַךְ שֶׁעָשִׂיתִי מְחִצָּה בְּתוֹךְ בֵּיתִי כְּדֵי שֶׁיִּהְיֶה לִי מָקוֹם מְיֻחָד לַעֲבוֹדָתוֹ יִתְבָּרַךְ וְהָעִקָּר בִּשְׁבִיל הִתְבּוֹדְדוּת. וְאַחַר כָּךְ רָאִיתִי שֶׁבְּנֵי הַבַּיִת מְבַלְבְּלִין אוֹתִי, חִזְּקַנִי הַשֵּׁם יִתְבָּרַךְ לִבְטֹחַ בּוֹ וְהִתְחַלְתִּי לַעֲסֹק לִבְנוֹת לִי חֶדֶר מְיֻחָד לְגַמְרֵי בְּתוֹךְ הַבַּיִת שֶׁהָיָה רָחוֹק מֵחֲדַר דִּירַת בְּנֵי הַבַּיִת וְנִגְמַר בְּסוֹף הַקַּיִץ הַנַּ"ל, וְזֶה הָיָה לִי לִישׁוּעָה גְּדוֹלָה וְנִפְלָאָה בְּלִי שִׁעוּר. וְאָז רָאִיתִי בְּחוּשׁ כַּמָּה וְכַמָּה צְרִיכִין לְקַוּוֹת לַה' וְלִבְלִי לְהִתְיָאֵשׁ מִישׁוּעָתוֹ בְּשׁוּם דָּבָר אַף עַל פִּי שֶׁרוֹאִין שֶׁעוֹבְרִין יָמִים וְשָׁנִים הַרְבֵּה וְהַיְשׁוּעָה רְחוֹקָה, אַף עַל פִּי כֵן צְרִיכִין לְקַוּוֹת וְלַחֲזֹר וּלְקַוּוֹת עַד יַשְׁקִיף וְיֵרֶא ה' מִשָּׁמַיִם. כִּי יָדַעְתִּי בְּנַפְשִׁי כַּמָּה וְכַמָּה יָמִים וְשָׁנִים שֶׁהָיִיתִי מְצַפֶּה לָזֶה שֶׁיִּהְיֶה לִי חֶדֶר מְיֻחָד, וְעֵינַי הָיוּ כָּלוֹת לָזֶה זְמַן זְמַנִּים טוּבָא וְתוֹחַלְתִּי הָיְתָה נִכְזָבָה עַד שֶׁכִּמְעַט נִתְיָאַשְׁתִּי מִזֶּה. וְהַשֵּׁם יִתְבָּרַךְ בְּרֹב רַחֲמָיו וְנִפְלְאוֹתָיו חָמַל עָלַי בִּזְכוּתוֹ הַגָּדוֹל זִכְרוֹנוֹ לִבְרָכָה, וּבִזְכוּת הָרַבִּים, וְנָתַן לִי דִּירָה וְחֶדֶר מְיֻחָד נָאֶה וּמְתֻקָּן מְאֹד לְפָנַי. וְעַל יְדֵי זֶה הֶחֱיֵיתִי עַצְמִי הַרְבֵּה וְגָמַרְתִּי שָׁם בְּעֶזְרָתוֹ הַגָּדוֹל יִתְבָּרַךְ כַּמָּה סְפָרִים נִפְלָאִים קְדוֹשִׁים וְנוֹרָאִים מְאֹד מַה שֶּׁשָּׁמַעְתִּי מִמֶּנּוּ זִכְרוֹנוֹ לִבְרָכָה וּמַה שֶּׁחִדַּשְׁתִּי בָּהֶם בְּחַסְדּוֹ הַגָּדוֹל יִתְבָּרַךְ:
<h2>צה</h2>
בִּשְׁנַת תקע"ד הַנַּ"ל הָיְתָה הַחֲתֻנָּה שֶׁל בִּתּוֹ מָרַת חַיָּה הַנַּ"ל בִּקְהִלַּת־קֹדֶשׁ מֶדְוֶעדִיבְקֶע, וְהַחֻפָּה הָיְתָה בְּיוֹם חֲמִישִׁי ב' אֱלוּל וְשָׂמַחְנוּ שָׁם הַרְבֵּה בְּעֶזְרַת הַשֵּׁם יִתְבָּרַךְ. וְעַל שַׁבַּת־קֹדֶשׁ נָסַעְנוּ לִטְשֶׁערִין שֶׁשָּׁם יָשַׁב חוֹתְנָהּ רַבִּי יַעֲקֹב יוֹסֵף הַנַּ"ל:
<h2>צו</h2>
בִּשְׁנַת תקע"ה הִתְחִילוּ הַתְּפִלּוֹת לְהִתְיַסֵּד:
<h2>צז</h2>
בִּשְׁנַת תקע"ו נִדְפַּס הַסֵּפֶר סִפּוּרֵי מַעֲשִׂיּוֹת:
<h2>צח</h2>
בִּשְׁנַת תקע"ז הִתְחַלְתִּי לִמְסֹר הַתְּפִלּוֹת לְאַנְשֵׁי שְׁלוֹמֵנוּ לְהַעְתִּיקָם לְעַצְמָם וּלְאָמְרָם, וְאָז הָיְתָה הַנִּשּׂוּאִין שֶׁל בְּנִי שַׁכְנָא שֶׁיִּחְיֶה, וְכֵן בִּשְׁנַת תקע"ח עָסַקְתִּי בָּזֶה הַרְבֵּה וְאָז בַּשָּׁנָה הַנַּ"ל מָסַרְתִּי הַתְּפִלָּה שֶׁל הָעֲשָׂרָה מִזְמוֹרֵי תְּהִלִּים שֶׁצִּוָּה הוּא זִכְרוֹנוֹ לִבְרָכָה לְאָמְרָם בִּשְׁבִיל מִקְּרֵה לַיְלָה חַס וְשָׁלוֹם, וְעַל קִבְרוֹ הַקָּדוֹשׁ שֶׁנִּקְרָא תִּקּוּן הַכְּלָלִי:
<h2>צט</h2>
בִּשְׁנַת תקע"ט הִתְחַלְתִּי לַעֲסֹק בְּהַעֲמָדַת הַדְּפוּס בְּבֵיתִי כְּדֵי לַחֲזֹר וּלְהַדְפִּיס הַסְּפָרִים הַקְּדוֹשִׁים שֶׁלּוֹ בְּכַמָּה וְכַמָּה תִּקּוּנִים נִפְלָאִים, וְהָיָה לִי מִלְחָמוֹת גְּדוֹלוֹת בָּזֶה וּמְנִיעוֹת רַבּוֹת וַעֲצוּמוֹת בְּלִי שִׁעוּר. וּבִישׁוּעָתוֹ הַנִּפְלָאָה חֵפֶץ ה' בְּיָדִי הִצְלִיחַ וְגָמַרְתִּי הָעֵסֶק בְּשָׁלֹשׁ שָׁנִים דְּהַיְנוּ מִשְּׁנַת תקע"ט עַד סוֹף שְׁנַת תקפ"א, שֶׁאָז נִגְמְרוּ בְּכִי טוֹב הַדְפָּסַת הַסְּפָרִים הַקְּדוֹשִׁים לִקּוּטֵי מוֹהֲרַ"ן הָרִאשׁוֹן וְהַתִּנְיָנָא וְסֵפֶר הָאָלֶף־בֵּית עִם שְׁמוֹת הַצַּדִּיקִים בְּכַמָּה הוֹסָפוֹת טוֹבוֹת. וְגַם בְּנִי שַׁכְנָא שֶׁיִּחְיֶה הִדְפִּיס שֶׁלֹּא בִּידִיעָתִי הַתִּקּוּן הַכְּלָלִי הַנַּ"ל וְזֶה הָיָה צְמִיחַת הַיְשׁוּעָה שֶׁל הַדְפָּסַת הַתְּפִלּוֹת. וְאַחַר כָּךְ בִּשְׁנַת תקפ"ב בִּתְחִלָּתוֹ הִתְחִיל בְּנִי הַנַּ"ל תֵּכֶף לְהַדְפִּיס כָּל הַתְּפִלּוֹת. אַךְ הָיוּ מְנִיעוֹת עֲצוּמוֹת מְאֹד וְלֹא נִגְמְרוּ כִּי אִם עֶשְׂרִים וּשְׁתַּיִם תְּפִלּוֹת.
וּבְאוֹתָהּ הַשָּׁנָה הִיא שְׁנַת תקפ"ב נָסַעְתִּי לְאֶרֶץ יִשְׂרָאֵל עִם רַבִּי יְהוּדָה אֱלִיעֶזֶר הַנַּ"ל וְזָכִיתִי לִהְיוֹת עַל אַדְמַת הַקֹּדֶשׁ וְחָזַרְתִּי מִשָּׁם בְּאוֹתָהּ הַשָּׁנָה.
וּבִשְׁנַת תקפ"ג בָּאתִי לְבֵיתִי בְּשָׁלוֹם כַּנִּרְשָׁם בַּאֲרִיכוּת בְּזֶה הַסֵּפֶר, וּבְאוֹתָהּ הַשָּׁנָה הָיוּ נִשּׂוּאִין הָרִאשׁוֹנִים שֶׁל בְּנִי יִצְחָק שֶׁיִּחְיֶה בִּטְשִׁירְקָאס.
וּבְשׁוּבִי מִשָּׁם סָמוּךְ מְאֹד לְרֹאשׁ הַשָּׁנָה תקפ"ד נִתְחַזַּקְתִּי לַעֲסֹק בְּהַדְפָּסַת הַתְּפִלּוֹת, וְהַשֵּׁם יִתְבָּרַךְ בְּנִפְלְאוֹתָיו הַנּוֹרָאוֹת שָׁלַח אָז בְּלֵב אֶחָד מֵאַנְשֵׁי־שְׁלוֹמֵנוּ אִישׁ כָּשֵׁר וְיָשָׁר שֶׁהִתְנַדֵּב לִבּוֹ פִּתְאֹם בִּהְיוֹתוֹ בַּדֶּרֶךְ קֹדֶם שֶׁנִּתְוַעֵד עִמִּי בְּרֹאשׁ הַשָּׁנָה הַנַּ"ל לִתֵּן סָךְ מְסֻיָּם בִּשְׁבִיל הַדְפָּסַת הַתְּפִלּוֹת. גַּם שָׁלַח הַשֵּׁם אָז בְּדַעְתִּי חִדּוּשִׁים נִפְלָאִים עַל מַעֲלַת הַתְּפִלּוֹת שֶׁעוֹשִׂין מִתּוֹרוֹת, כַּאֲשֶׁר הִזְהִירָנוּ הוּא זִכְרוֹנוֹ לִבְרָכָה, שֶׁבָּהֶם תָּלוּי קִיּוּם הַתּוֹרָה וְהַמִּצְווֹת כַּנִּכְתָּב אֶצְלֵנוּ בְּעֶזְרַת הַשֵּׁם (לִקּוּטֵי תִּנְיָנָא כ"ה). וְעַל יְדֵי כָּל זֶה חִזְּקַנִי הַשֵּׁם יִתְבָּרַךְ עַד אֲשֶׁר הוֹצֵאתִי מַחֲשַׁבְתִּי מִכֹּחַ אֶל הַפֹּעַל וּבִשְׁנַת תקפ"ד הִדְפַּסְתִּי אֶת הַתְּפִלּוֹת מִסִּימָן ס"ה עַד סוֹף חֵלֶק רִאשׁוֹן וְחֵלֶק שֵׁנִי עַד סִימָן י"ד. וְרִבּוּי הַמְּנִיעוֹת שֶׁהָיוּ לִי עַל זֶה מִקֹּדֶם הָיָה בְּלִי שִׁעוּר, אַךְ הַשֵּׁם יִתְבָּרַךְ עֲזָרַנִי וְחִזֵּק אֶת לְבָבִי וְהִזְמִין לִי עַל הוֹצָאוֹת עַד שֶׁעָסַקְתִּי בִּדְפוּס כָּל יְמֵי הַחֹרֶף הַנַּ"ל, עַד שֶׁגָּמַרְנוּ כָּל הַנַּ"ל בְּלִי בַּעֲלֵי־מְלָאכוֹת מִבַּחוּץ, רַק אַנְשֵׁי־שְׁלוֹמֵנוּ בְּעַצְמָן לִמַּדְתִּי אוֹתָם הָאָמָּנוּת. וְאֶחָד מֵהֶם ר"מ הָיָה יוֹדֵעַ הָאָמָּנוּת מִכְּבָר וְהֵם עָסְקוּ בִּדְפוּס לְמַעַן הַמִּצְוָה, כָּל הַחֹרֶף הַנַּ"ל עַד שֶׁגָּמַרְנוּ כַּנַּ"ל.
וְאַחַר כָּךְ בִּימֵי הַפּוּרִים שֶׁהָיָה בְּיוֹם רִאשׁוֹן הָיָה מַחֲלֹקֶת גָּדוֹל פֹּה. וְעַל יְדֵי זֶה נִתְגַּלְגֵּל הַדָּבָר שֶׁנִּמְצְאוּ מוֹסְרִים וְהִלְשִׁינוּ עָלַי עַד שֶׁבָּאוּ פִּתְאֹם לְבֵיתִי וְסָגְרוּ וְחָתְמוּ בֵּית הַדְּפוּס עִם כָּל הַכֵּלִים. וַעֲדַיִן הִיא חֲתוּמָה וּסְגוּרָה (עַיֵּן לְקַמָּן) הַשֵּׁם יִתְבָּרַךְ יְרַחֵם עָלֵינוּ לְפָתְחָהּ מְהֵרָה וְיַצִּילֵנִי מִכָּל מִינֵי סַכָּנוֹת וּפְחָדִים בְּלִי רִבּוּי הוֹצָאוֹת מָמוֹן יִשְׂרָאֵל, וְנִזְכֶּה לַחֲזֹר וּלְהַדְפִּיס בְּפַרְהֶסְיָא בְּשָׁלוֹם וְאָז נְסַפֵּר מַעֲשֵׂי הַשֵּׁם כָּל מַה שֶּׁעָבַר בְּעִנְיָן זֶה בְּעֶזְרַת הַשֵּׁם. הַדְּפוּס סָגְרוּ וְחָתְמוּ בְּיוֹם שִׁשִּׁי עֶרֶב שַׁבַּת קֹדֶשׁ י"ט אֲדָר שֵׁנִי שָׁנָה הַנַּ"ל, וְהָיוּ לָנוּ פְּחָדִים כִּי הָיִיתִי בְּסַכָּנָה גְּדוֹלָה וְהֻכְרַחְנוּ לְהוֹצִיא הַרְבֵּה עַל שְׁחָדִים וְנִשְׁלַח הַדָּבָר לְקַאמֶנִיץ. וְהָיִינוּ בַּחֲשַׁשׁ סַכָּנָה זְמַן רַב, עַד שֶׁבְּחֹדֶשׁ מְנַחֵם אָב בְּתִשְׁעָה בְּאָב אַחַר חֲצוֹת הִגִּיע הַתְּשׁוּבָה מִקַּאמֶנִיץ שֶׁלֹּא יַנִּיחוּ אוֹתִי לְהַדְפִּיס עַד שֶׁאֲקַבֵּל רִשְׁיוֹן מִוִּילְנָא, וְזֶה הָיָה לִי לִישׁוּעָה וְהוֹדֵיתִי לְהַשֵּׁם יִתְבָּרַךְ שֶׁעַל כָּל פָּנִים נִצַּלְתִּי מֵחֲשַׁשׁ סַכָּנָה. וְעַתָּה אָנוּ מְקַוִּים בְּכָל עֵת שֶׁיַּגִּיעַ הָרִשְׁיוֹן מִוִּילְנָא בְּעֶזְרַת הַשֵּׁם יִתְבָּרַךְ:
<h2>ק</h2>
בְּחֹדֶשׁ אֱלוּל שְׁנַת תקפ"ד הַנַּ"ל הָיוּ הַנִּשּׂוּאִין שֶׁל חֲתַן רַבֵּנוּ זִכְרוֹנוֹ לִבְרָכָה הַנָּגִיד רַבִּי יִצְחָק אַיְזִיק נֵרוֹ יָאִיר, שֶׁהִשִּׂיא בִּתּוֹ מָרַת פֵיגָא סָאסְיֶע תִּחְיֶה, עִם בֶּן רַבִּי יִשְׂרָאֵל נֵרוֹ יָאִיר נֶכֶד הָרַב וְכוּ' מוֹרֵנוּ הָרַב ר' בָּרוּךְ זֵכֶר צַדִּיק לִבְרָכָה מִמֶעזִ'יבּוּז'. וְנָסְעוּ עַל הַחֲתֻנָּה הוּא וְזוּגָתוֹ הַצַּדֶּקֶת מָרַת שָׂרָה תִּחְיֶה וְכָל בְּנֵי־בֵיתוֹ דֶּרֶךְ פֹּה בְּרֶסְלַב. וּמִכָּאן נָסַעְתִּי עִמָּהֶם לְמֶזְ'בּוּז' וְזָכִיתִי לִהְיוֹת עַל הַחֲתֻנָּה וְהָיִינוּ שְׂמֵחִים שָׁם מְאֹד. וְגַם הָיִיתִי אֵצֶל הָרַב מֵאַפְּטָא וּבָרוּךְ הַשֵּׁם קִבֵּל אוֹתִי בְּכָבוֹד גָּדוֹל וְדִבַּרְתִּי שָׁם הַרְבֵּה מִגְּדֻלַּת רַבֵּנוּ הַקָּדוֹשׁ זִכְרוֹנוֹ לִבְרָכָה וּבָרוּךְ הַשֵּׁם הָיָה הַכֹּל בְּשָׁלוֹם. וּבְעִנְיָן זֶה שֶׁל הַחֲתֻנָּה וְכָל מַה שֶּׁעָבַר אָז יֵשׁ הַרְבֵּה לְסַפֵּר מַה גָּדְלוּ מַעֲשֵׂי הַשֵּׁם וְנִפְלְאוֹתָיו אֲשֶׁר עָשָׂה עִמִּי אָז, אַךְ אִי אֶפְשָׁר לְבָאֵר הַכֹּל בִּכְתָב מֵאֶפֶס הַפְּנַאי וּמִשְּׁאָר טְעָמִים, בָּרוּךְ הַשֵּׁם אֲשֶׁר עַד כֹּה עֲזָרַנִי, עַד הֵנָּה עֲזָרוּנוּ רַחֲמֶיךָ וְכוּ' וְאַל תִּטְּשֵׁנוּ ה' אֱלֹקֵינוּ לָנֶצַח:
<h2>קא</h2>
בְּיוֹם רִאשׁוֹן יוֹם שֶׁאַחַר יוֹם כִּפּוּר הַנִּקְרָא שֵׁם ה' שְׁנַת תקפ"ה עֲזָרַנִי הַשֵּׁם יִתְבָּרַךְ שֶׁהִגִּיעַ לִי תְּשׁוּבָה מִוִּילְנָא שֶׁאֶשְׁלַח לְשָׁם סָךְ מוּעָט וְיִשְׁלְחוּ לִי רִשְׁיוֹן מִיָּד. וְתֵכֶף הוֹדֵיתִי לְהַשֵּׁם יִתְבָּרַךְ וְנִתְעוֹרַרְתִּי לְקַבֵּץ הַמָּעוֹת וְשָׁלַחְתִּי מִיָּד בְּפּוֹסְט רִאשׁוֹן בְּיוֹם שְׁלִישִׁי בַּשָּׁבוּעַ הַהוּא אֶת הַסָּךְ שֶׁכָּתְבוּ לִי. וְעַתָּה אָנוּ מְצַפִּים בְּכָל עֵת לִישׁוּעַת הַשֵּׁם שֶׁיַּגִּיעַ הָרִשְׁיוֹן וְיִפְתְּחוּ בֵּית הַדְּפוּס, וְתַחֲזֹר הָעֲטָרָה לְיָשְׁנָהּ לְהַדְפִּיס סִפְרֵי רַבֵּנוּ זִכְרוֹנוֹ לִבְרָכָה לְהָאִיר פְּנֵי תֵּבֵל לְגַלּוֹת אֲמִתָּתוֹ בָּעוֹלָם אָמֵן כֵּן יְהִי רָצוֹן:
<h2>קב</h2>
בְּיוֹם חֲמִישִׁי כ"ד תִּשְׁרֵי אִסְרוּ־חַג סֻכּוֹת תקפ"ו עֲזָרַנִי הַשֵּׁם יִתְבָּרַךְ וּפָתְחוּ לִי הַבַּיִת שֶׁהַדְּפוּס עוֹמֵד בּוֹ, שֶׁהָיָה חָתוּם עַד הֵנָּה זֶה יוֹתֵר מִשָּׁנָה וּמֶחֱצָה, אֲבָל הַדְּפוּס בְּעַצְמָהּ עֲדַיִן חֲתוּמָה עַד יְרַחֵם הַשֵּׁם מְהֵרָה וַאֲסַפֵּר מַעֲשֵׂי הַשֵּׁם כָּל מַה שֶּׁעָבַר בָּזֶה. מִלְּבַד הַנִּסְתָּרוֹת לַה' אֱלֹהֵינוּ מַה שֶּׁהַשֵּׁם יִתְבָּרַךְ עוֹשֶׂה נִפְלָאוֹת גְּדוֹלוֹת לְבַדּוֹ כִּי אֵין בַּעַל הַנֵּס מַכִּיר בְּנִסּוֹ.
<h2>קג</h2>
אַחַר רֹאשׁ הַשָּׁנָה תקפ"ו הַנַּ"ל כָּתַבְתִּי מֵחָדָשׁ הַסֵּפֶר לִקּוּטֵי עֵצוֹת שֶׁהוּא סֵפֶר הַקִּצּוּר בְּתוֹסֶפֶת מְרֻבָּה וְגַם בָּזֶה יֵשׁ מַעֲשֶׂה שְׁלֵמָה:
<h2>קד</h2>
וְהִנֵּה עָבְרָה כָּל הַשָּׁנָה וַעֲדַיִן תּוֹחַלְתִּי נִכְזָבָה כִּי לֹא הִגִּיעָה תְּשׁוּבָה נְכוֹנָה מִשָּׁם. גַּם בְּאוֹתָהּ הַשָּׁנָה תקפ"ו הַנַּ"ל נָגְעָה בִּי יַד ה' כִּי נִלְקְחָה מִמֶּנִּי אִשְׁתִּי הָרִאשׁוֹנָה עָלֶיהָ הַשָּׁלוֹם בְּרֹאשׁ חֹדֶשׁ אֱלוּל שְׁנַת הַנַּ"ל. וְקֹדֶם לָזֶה הָיוּ בְּנִי וּבִתִּי וְכַלָּתִי שֶׁיִּחְיוּ מֻטָּלִים עַל עֶרֶשׂ דְּוַי וַאֲנִי הָיִיתִי אָז בַּדֶּרֶךְ וְהֵם הָיוּ בְּסַכָּנָה גְּדוֹלָה מְאֹד וּבְחֶמְלַת הַשֵּׁם שָׁבוּ כֻּלָּם לְאֵיתָנָם תְּהִלָּה לָאֵל, אַךְ אַחַר כָּךְ חָלְתָה אִשְׁתִּי הַנַּ"ל וְנִפְטְרָה לְשָׁלוֹם כַּנַּ"ל. וּבָאתִי לְבֵיתִי בְּיוֹם שְׁלִישִׁי אַחֲרֵי הִסְתַּלְּקוּתָהּ וּבְעֹצֶם צָרָתִי וּמְרִירוּת נַפְשִׁי וְשִׁבְרוֹן לִבִּי, כִּי גַּם אַחַר כָּךְ לֹא הָיוּ בְּנִי וּבִתִּי שֶׁיִּחְיוּ בְּקַו הַבְּרִיאָה בִּשְׁלֵמוּת, וְהָיָה לִי צַעַר גָּדוֹל מְאֹד מִלְּבַד שְׁאָרֵי בִּלְבּוּלִים וְכוּ'.
וּבְתוֹךְ כָּךְ הִגִּיעוּ יְמֵי רֹאשׁ הַשָּׁנָה הַקְּדוֹשִׁים, וְנָסַעְתִּי בְּיוֹם רִאשׁוֹן דִּסְלִיחוֹת לְאוּמֶין כְּדַרְכֵּנוּ בְּכָל שָׁנָה, וְהִנַּחְתִּי בְּנִי וּבִתִּי הַיְתוֹמִים בְּבֵיתִי לְבַדָּם בַּחֲלִישׁוּת כֹּחַ מְאֹד. וְעֹצֶם הָרַחֲמָנוּת שֶׁהָיָה אָז עָלַי וַעֲלֵיהֶם אִי אֶפְשָׁר לְסַפֵּר. וַה' בְּרַחֲמָיו הָעֲצוּמִים לֹא עָזַב חַסְדּוֹ מִמֶּנִּי, וּבְזֹאת הַנְּסִיעָה דַּיְקָא עוֹרְרַנִי אָדָם אֶחָד מֵאַנְשֵׁי־שְׁלוֹמֵנוּ שֶׁאֶרְאֶה לְהַדְפִּיס גְּמַר הַתְּפִלּוֹת בִּדְפוּס אַחֵר שֶׁלֹּא בְּבֵיתִי, וְתֵכֶף נִתְחַזְּקָה דַּעְתִּי בָּזֶה וּבָטַחְתִּי בְּחַסְדֵי הַשֵּׁם שֶׁיַּזְמִין לִי הוֹצָאָה הַמְרֻבָּה וְכֵן עָשִׂיתִי, וְכָל הַמְּנִיעוֹת שֶׁעָבְרוּ בָּזֶה אִי אֶפְשָׁר לְסַפֵּר, אַךְ יְמִין ה' רוֹמֵמָה, עֲזָרַנִי בְּרַחֲמָיו הָעֲצוּמִים וּתְהִלָּה לָאֵל גָּמַרְתִּי הַתְּפִלּוֹת בַּשָּׁנָה הַזֹּאת הִיא שְׁנַת תקפ"ז, מָה אֲדַבֵּר וְהוּא אָמַר וְעָשָׂה, מָה אָשִׁיב לַה' כָּל תַּגְמוּלוֹהִי עָלָי, שֶׁזָּכִיתִי לִגְמֹר זְכוּת הָרַבִּים כָּזֶה אֲשֶׁר לֹא הָיָה מִימוֹת עוֹלָם:
<h2>קה</h2>
בִּשְׁנַת תקפ"ז הַנַּ"ל בִּתְחִלַּת חֶשְׁוָן נָשָׂאתִי אִשְׁתִּי הַשְּׁנִיָּה. וּבְאוֹתָהּ הַשָּׁנָה נוֹלַד לִי בְּנִי נַחְמָן שֶׁיִּחְיֶה בְּיוֹם שֵׁנִי ה' אֱלוּל. הַשֵּׁם יִתְבָּרַךְ יְזַכֵּנוּ לְגַדְּלוֹ לְתוֹרָה וּלְחֻפָּה וּלְמַעֲשִׂים טוֹבִים לַאֲרִיכוּת יָמִים וְשָׁנִים אָמֵן:
<h2>קו</h2>
בְּסוֹף שְׁנַת תקפ"ז סָמוּךְ לְרֹאשׁ הַשָּׁנָה יָצְאָה הַגְּזֵרָה הָרָעָה בִּמְדִינָתֵנוּ לִקַּח בְּנֵי יִשְׂרָאֵל לַחַיִל, וְהָיוּ לָנוּ פְּחָדִים גְּדוֹלִים אָז, וְאָז חִבַּרְתִּי עוֹד כַּמָּה תְּפִלּוֹת עַל הַגְּזֵרוֹת וּשְׁאָר תְּפִלּוֹת מִשְּׁאָרֵי הַמַּאֲמָרִים שֶׁעֲדַיִן לֹא נִכְתַּב מֵהֶם תְּפִלּוֹת, הַשֵּׁם יִתְבָּרַךְ יַעַזְרֵנִי לְהוֹצִיאָם לְאוֹרָה מְהֵרָה:
<h2>קז</h2>
בְּסוֹף שְׁנַת תקפ"ט בָּאנוּ לְאוּמֶין לִהְיוֹת שָׁם בְּרֹאשׁ הַשָּׁנָה תק"צ כְּדַרְכֵּנוּ תָּמִיד, וְלֹא הָיָה לָנוּ מָקוֹם לְהִתְפַּלֵּל בּוֹ, כִּי בִּתְחִלָּה בְּרֹאשׁ הַשָּׁנָה הָרִאשׁוֹן אַחַר הִסְתַּלְּקוּתוֹ שֶׁהוּא שְׁנַת תקע"ב הִתְפַּלַּלְנוּ בְּהַקְּלוֹיְז הַחֲדָשָׁה שֶׁנִּבְנָה שָׁם בְּאוֹתוֹ הַקַּיִץ, כִּי אַנְשֵׁי הַקְּלוֹיְז בִּקְּשׁוּ אוֹתָנוּ לְהִתְפַּלֵּל שָׁם וְקִבְּלוּ אוֹתָנוּ שָׁם בְּכָבוֹד גָּדוֹל, וְאַחַר כָּךְ נִמְשָׁךְ הַדָּבָר כַּמָּה שָׁנִים שֶׁהִתְפַּלַּלְנוּ שָׁם עַד שְׁנַת תקפ"ב, וְאָז מֵחֲמַת שֶׁנִּתְרַבּוּ הָעוֹלָם לִסַּע עַל רֹאשׁ הַשָּׁנָה יוֹסֵף ה' עֲלֵיהֶם וְכוּ'. עַל יְדֵי זֶה הָיָה מִן הַנִּמְנָע לְהִתְפַּלֵּל עוֹד בְּהַקְּלוֹיז דְּשָׁם, כִּי בִּשְׁבִיל אַנְשֵׁי־שְׁלוֹמֵנוּ לְבַד הָיִינוּ צְרִיכִים בֵּית הַמִּדְרָשׁ מְיֻחָד.
וְאָז חָמַל עָלֵינוּ הַשֵּׁם יִתְבָּרַךְ שֶׁפִּתְאֹם נִמְצָא נָגִיד אֶחָד מִשָּׁם, שְׁמוֹ רַבִּי מָרְדְּכַי וּבִקֵּשׁ אוֹתָנוּ בְּכָבוֹד גָּדוֹל שֶׁנִּכָּנֵס לְבֵיתוֹ לְהִתְפַּלֵּל, וּפִנָּה בִּשְׁבִילֵנוּ בַּיִת גָּדוֹל עִם עוֹד חֶדֶר גָּדוֹל אֶצְלוֹ וְהֶעֱמִיד לָנוּ שֻׁלְחָנוֹת וְסַפְסָלִים וְהֵכִין לָנוּ נֵרוֹת וּמַיִם וְתִקֵּן הַכֹּל עַל מְכוֹנוֹ וְהִתְפַּלַּלְנוּ שָׁם כַּמָּה שָׁנִים, אַחַר כָּךְ נִפְטַר זֶה הָאִישׁ וְהִתְפַּלַּלְנוּ שָׁם אַחַר פְּטִירָתוֹ גַּם כֵּן שָׁנָה אוֹ שְׁנָתַיִם, אַחַר כָּךְ נִתְגַּלְגֵּל הַדָּבָר שֶׁלֹּא הָיָה אֶפְשָׁר לְהִתְפַּלֵּל שָׁם עוֹד, וְהִתְחַלְנוּ לְהִתְפַּלֵּל בְּבֵית רַבִּי נַחְמָן נָתָן בַּהַאמְבַּר שֶׁהִתְפַּלַּלְנוּ בּוֹ בְּרֹאשׁ הַשָּׁנָה בַּחַיִּים חַיּוּתוֹ הַקְּדוֹשִׁים, וְהִתְפַּלַּלְנוּ שָׁם גַּם כֵּן אֵיזֶה שָׁנִים.
<h2>קח</h2>
וַיְהִי בִּשְׁנַת תק"צ לֹא הָיָה אֶפְשָׁר עוֹד לְהִתְפַּלֵּל שָׁם וְהָיָה לָנוּ צַעַר גָּדוֹל. וּבִקַּשְׁנוּ מָקוֹם לִשְׂכֹּר. וְהִזְמִין לָנוּ הַשֵּׁם יִתְבָּרַךְ דִּירָה חֲדָשָׁה שֶׁהָיְתָה סָמוּךְ לַגְּמָר, וּבִקֵּשׁ אוֹתָנוּ הַבַּעַל הַבַּיִת לְהִתְפַּלֵּל שָׁם, לַחֲנֹךְ בֵּיתוֹ הֶחָדָשׁ בִּקְדֻשַּׁת תְּפִלּוֹת יִשְׂרָאֵל יְרֵאִים וּכְשֵׁרִים כָּאֵלּוּ, וְהִתְפַּלַּלְנוּ שָׁם.
וְאָז סָמוּךְ לְאוֹתוֹ רֹאשׁ הַשָּׁנָה שָׁלַח הַשֵּׁם בְּלִבִּי הִתְעוֹרְרוּת חָזָק שֶׁאַכְנִיס עַצְמִי בְּכָל כֹּחִי לְהַתְחִיל לַעֲסֹק בְּבִנְיַן בֵּית הַמִּדְרָשׁ בִּשְׁבִיל הַקִּבּוּץ הַקָּדוֹשׁ שֶׁלָּנוּ בְּאוּמֶין, וּכְבָר עָלָה זֶה בְּדַעְתִּי וְדִבַּרְנוּ מִזֶּה כְּבָר כַּמָּה פְּעָמִים וְלֹא אִסְתַּיַּע מִלְּתָא לַעֲסֹק בּוֹ עַד אוֹתָהּ הַשָּׁנָה שֶׁרָאִינוּ שֶׁנִּשְׁאַרְנוּ נָעִים וְנָדִים מְאֹד. וְאָז חִזֵּק הַשֵּׁם אֶת לְבָבִי לַעֲסֹק בָּזֶה וְיָדַעְתִּי כִּי רַבּוּ הַמְּנִיעוֹת לָזֶה מְאֹד מְאֹד הֵן מֵחֲמַת מָמוֹן כִּי צְרִיכִים לָזֶה הוֹצָאָה רַבָּה, הֵן מִפַּחַד הַמִּתְנַגְּדִים שֶׁלֹּא יִמְנְעוּ חַס וְשָׁלוֹם. אַךְ יָדַעְתִּי שֶׁאַף עַל פִּי שֶׁבְּכָל עֵת עוֹמְדִים כְּנֶגְדֵּנוּ כְּשֶׁאָנוּ רוֹצִים לַעֲסֹק בַּעֲסָקָיו הַקְּדוֹשִׁים הַנּוֹגְעִים לְהַשְׁאָרָתוֹ הַקְּדוֹשָׁה בָּעוֹלָם, אֲבָל הַשֵּׁם יִתְבָּרַךְ עוֹזֵר לָנוּ תָּמִיד לִגְמֹר הַכֹּל כַּאֲשֶׁר כְּבָר הָיָה הַשֵּׁם יִתְבָּרַךְ בְּעֶזְרִי בְּעִנְיַן הַהַדְפָּסָה כַּמָּה פְּעָמִים וְכוּ'.
וְכָל מַה שֶׁעָבַר בָּזֶה אֵין פְּנַאי לְסַפֵּר כִּי בְּוַדַּאי רַבּוּ הַמְּנִיעוֹת וְהִתְנַגְּדוּת אַחַר כָּךְ בְּלִי שִׁעוּר, אַךְ אַף עַל פִּי כֵן חִזַּקְתִּי יָדַי בַּה' עַד שֶׁבְּחֶמְלַת הַשֵּׁם הִנַּחְתִּי יְסוֹד הַבִּנְיָן הַקָּדוֹשׁ בַּשָּׁנָה הַזֹּאת הִיא שְׁנַת תקצ"ב בְּחֹדֶשׁ חֶשְׁוָן, וְעָסַקְתִּי בָּזֶה שְׁתֵּי שָׁנִים לְקַבֵּץ מָעוֹת וְלִקְנוֹת הַפְּלַאץ [הַשֶּׁטַח] וְכוּ'. וְעָבַר בָּזֶה מַה שֶּׁעָבַר בִּפְרָט בַּשָּׁנָה שֶׁעָבְרָה שֶׁהִיא שְׁנַת תקצ"א שֶׁיָּצְאָה בָּעוֹלָם הַחוֹלַאַת הַמָּרָה שֶׁקּוֹרִין חוֹלִירָע רַחֲמָנָא לִצְלַן שֶׁהָיְתָה קָשָׁה מִדֶּבֶר רַחֲמָנָא לִצְלַן שֶׁהֵמִיתָה אֲלָפִים וּרְבָבוֹת נְפָשׁוֹת. וְכָל הַחֹרֶף הָיָה הָעוֹלָם סָגוּר הַשֵּׁם יְרַחֵם מֵעַתָּה, וְאַחַר כָּךְ סָמוּךְ לְשָׁבוּעוֹת הָיְתָה הַמְּרִידָה הַגְּדוֹלָה שֶׁל פּוֹלִין שֶׁמָּרְדוּ בְּהַקֵּיסָר יָרוּם הוֹדוֹ, וּבְכָל זֹאת לֹא הִנַּחְתִּי אֶת הָרָצוֹן וְהַכִּסּוּפִין, וּלְהִתְפַּלֵּל לְהַשֵּׁם יִתְבָּרַךְ עַל זֶה. וּבְחֶמְלַת הַשֵּׁם לֹא הִסְתִּיר פָּנָיו מֵאִתָּנוּ וַעֲזָרַנִי בִּזְכוּת הָרַבִּים בְּדַרְכֵי נִפְלְאוֹתָיו הַנּוֹרָאוֹת עַד אֵין חֵקֶר, וַעֲזָרָנוּ לְהַנִּיחַ הַיְסוֹד בַּשָּׁנָה הַזֹּאת מַה שֶּׁלֹּא הָיָה מִי שֶׁיַּאֲמִין לִשְׁמוּעָתֵנוּ, שֶׁיִּהְיֶה אֶפְשָׁר לָנוּ לְהַעֲמִיד בֵּית הַמִּדְרָשׁ עַל שְׁמוֹ הַקָּדוֹשׁ בְּאוּמֶין אַחֲרֵי מַחֲלוֹקֶת וְהִתְנַגְּדוּת כָּאֵלֶּה. אַךְ קֻשְׁטָא קָאֵי וַעֲצַת ה' לְעוֹלָם תַּעֲמֹד כִּי הוּא גָּמַר וְיִגְמֹר הַכֹּל כִּרְצוֹנוֹ יִתְבָּרַךְ, וְכִרְצוֹן כָּל יְרֵאָיו הָאֲמִתִּיִּים, הַשֵּׁם יִתְבָּרַךְ יַעַזְרֵנוּ לִגְמֹר הַבִּנְיָן הַקָּדוֹשׁ הַזֶּה מְהֵרָה ה' יִגְמֹר בַּעֲדֵנוּ, יִרְאוּ עֵינֵינוּ וְיִשְׂמַח לִבֵּנוּ וְתָגֵל נַפְשֵׁנוּ בִּישׁוּעָתְךָ בֶּאֱמֶת, אָמֵן:
<h2>קט</h2>
בַּשָּׁנָה הַזֹּאת תקצ"ב עֲזָרַנִי הַשֵּׁם יִתְבָּרַךְ שֶׁהִגְבַּהְתִּי הַבִּנְיָן דְּהַיְנוּ הַעֲמָדַת הָעַמּוּדִים וְהִנַּחְתִּי הַקּוֹרוֹת עֲלֵיהֶם שֶׁזֶּה עִקַּר הַבִּנְיָן, כָּל זֶה נִגְמַר בַּשָּׁנָה הַזֹּאת בְּנִסִּים נִפְלָאִים וִישׁוּעוֹת גְּדוֹלוֹת כֵּן יַעַזְרֵנִי הַשֵּׁם יִתְבָּרַךְ לְגָמְרוֹ בִּשְׁלֵמוּת בִּמְהֵרָה אָמֵן כֵּן יְהִי רָצוֹן:
<h2>קי</h2>
בִּשְׁנַת תקצ"ב נִפְטְרָה בַּת רַבֵּנוּ זִכְרוֹנוֹ לִבְרָכָה הַצַּדֶּקֶת מָרַת שָׂרָה זִכְרוֹנָהּ לִבְרָכָה מִקְּרִימִינְטְשׁוֹק וְנָשָׂא רַבִּי אַיְזִיק בַּעְלָהּ אֶת אֲחוֹתָהּ הַצַּדֶּקֶת מָרַת אָדְל תִּחְיֶה תֵּכֶף סָמוּךְ לְמִיתַת שָׂרָה אִשְׁתּוֹ הַנַּ"ל, וְנָסַעְנוּ אֲנִי וְרַבִּי נַפְתָּלִי נֵרוֹ יָאִיר יַחַד לִקְרֶימִינְטְשׁוֹק וְהָיִינוּ שָׁם עַל הַחֲתֻנָּה.
וּבְדֶרֶךְ הִלּוּכִי וַחֲזִירָתִי מִשָּׁם הָיִיתִי בְּאוּמֶין וְעָסַקְתִּי בְּהַבִּנְיָן. וְאָז בְּאוֹתָהּ הַשָּׁנָה הִיא שְׁנַת תקצ"ב הַנַּ"ל הִגְבַּהְתִּי הַבִּנְיָן דְּהַיְנוּ הַעֲמָדַת הָעַמּוּדִים וְכוּ' כַּנַּ"ל. אַחַר כָּךְ הִגִּיעַ שְׁנַת תקצ"ג וַעֲדַיִן לֹא נִגְמַר הַבִּנְיָן אֲפִלּוּ לְהִתְפַּלֵּל, וְהֻכְרַחְנוּ גַּם בְּאוֹתָהּ הַשָּׁנָה לִשְׂכֹּר הַדִּירָה אֵצֶל רַבִּי זַלְמָן בְּאוּמֶין.
וּבִתְחִלַּת שְׁנַת תקצ"ג הַנַּ"ל בְּרֹאשׁ חֹדֶשׁ כִּסְלֵו הָיְתָה הַחֲתֻנָּה שֶׁל רַבִּי שִׂמְחָה־בָּרוּךְ בֶּן רַבִּי אַיְזִיק הַנַּ"ל עִם בַּת דּוֹדָתוֹ בַּת אָדְל הַנַּ"ל שֶׁהָיְתָה אָז אֵשֶׁת רַבִּי אַיְזִיק כַּנַּ"ל. וְהָיִיתִי גַּם כֵּן עַל הַחֲתֻנָּה בִּקְרֶימִינְטְשׁוֹק.
וְגַם אָז נָסַעְתִּי דֶּרֶךְ אוּמֶין בַּהֲלִיכָה וּבַחֲזָרָה וְעָסַקְתִּי בְּהַבִּנְיָן. גַּם אַחַר כָּךְ בְּכָל הַקַּיִץ עָסַקְתִּי בְּהַבִּנְיָן וְהָיוּ לִי מְנִיעוֹת רַבּוֹת מֵחֲמַת מָמוֹן, וְהַשֵּׁם יִתְבָּרַךְ בְּרֹב נִפְלְאוֹתָיו גָּבַר חַסְדּוֹ עָלֵינוּ עַד שֶׁגָּמַרְנוּ הַבִּנְיָן שֶׁל הַבֵּית הַמִּדְרָשׁ בְּעַצְמוֹ בְּאוֹתָהּ הַשָּׁנָה, וְזָכִינוּ לְהִתְפַּלֵּל בְּתוֹכוֹ בְּרֹאשׁ הַשָּׁנָה שְׁנַת תקצ"ד, וְהוּא הַפַּעַם הָרִאשׁוֹן שֶׁזָּכִינוּ לְהִתְפַּלֵּל בְּבֵית הַמִּדְרָשׁ שֶׁלָּנוּ. מִי יְמַלֵּל גְּבוּרוֹת ה' מִי יְסַפֵּר עֹצֶם נִפְלְאוֹתָיו בָּזֶה. עַד הֵנָה עֲזָרוּנוּ רַחֲמָיו וְנִפְלְאוֹתָיו אֲשֶׁר לֹא יְאֻמַּן כִּי יְסֻפַּר, בָּרוּךְ הַשֵּׁם יִתְבָּרַךְ אֲשֶׁר עֲזָרָנוּ עַד כֹּה.
וַעֲדַיִן לֹא נִגְמַר אָז גְּמַר הַבַּיִת וְהַדִּירָה שֶׁצְּרִיכִין לִבְנוֹת סָמוּךְ לְהַבֵּית הַמִּדְרָשׁ, וּבְאוֹתָהּ הַשָּׁנָה הִיא שְׁנַת תקצ"ד נִפְטַר רַבִּי אַיְזִיק זִכְרוֹנוֹ לִבְרָכָה בִּקְרֶימִינְטְשׁוֹק בִּימֵי חֲנֻכָּה וְהִנִּיחַ צַוָּאָה, וְצִוָּה לָתֵת לְאַנְשֵׁי שְׁלוֹמֵנוּ בִּפְרָט עַל הַבֵּית הַמִּדְרָשׁ סָךְ רָב, וְנָסַעְתִּי לִקְרֶימִינְטְשׁוֹק עֲבוּר זֶה עִם הָרַב דְּפֹה, וְיֵשׁ בָּזֶה הַרְבֵּה לְסַפֵּר. וְלֹא קִיְּמוּ הַצַּוָאָה וְלֹא קִבַּלְנוּ שָׁם רַק כְּלֵי הַקֹּדֶשׁ שֶׁל כֶּסֶף וְסָךְ מוּעָט.
וּבְסוֹף אוֹתָהּ שָׁנָה עָסַק רַבִּי נַפְתָּלִי לִגְמֹר בִּנְיַן הַבֵּית דִּירָה בִּשְׁבִילוֹ שֶׁהִתְחַלְתִּי לִבְנוֹת תַּחַת הַגַּג שֶׁל הַבֵּית הַמִּדְרָשׁ וּלְתַקֵּן הַגַּג. וְסָתַר הַגַּג הָרִאשׁוֹן וּבְנָאוֹ מֵחָדָשׁ, אֲבָל לֹא גָּמַר בִּנְיַן בֵּית דִּירָתוֹ שֶׁבְּבֵית הַמִּדְרָשׁ שֶׁלָּנוּ הַנַּ"ל. וְהִתְפַּלַּלְנוּ פַּעַם שְׁנִיָּה בִּשְׁנַת תקצ"ה בְּבֵית הַמִּדְרָשׁ אֲבָל שְׁאָר הַבִּנְיָן עֲדַיִן לֹא נִגְמַר כַּנַּ"ל.
<h2>קיא</h2>
וּבְאוֹתָהּ הַשָּׁנָה הִיא שְׁנַת תקצ"ה עָבְרוּ עָלֵינוּ צָרוֹת רַבּוֹת רַחֲמָנָא לִצְלַן, כִּי נִתְעוֹרֵר הַמַּחֲלֹקֶת מֵהָרַב מִסַּאוְורַאן בִּרְצִיחָה כָּזֹאת אֲשֶׁר לֹא נִשְׁמַע מֵעוֹלָם, כַּאֲשֶׁר יְבֹאַר לְהַלָּן בְּקוּנְטְרֵס מְיֻחָד וּכְבָר הִצִּילָנוּ הַשֵּׁם יִתְבָּרַךְ בְּרַחֲמָיו וְנִפְלְאוֹתָיו הַרְבֵּה, בָּרוּךְ הַשֵּׁם שֶׁלֹּא נְתָנָנוּ טֶרֶף לְשִׁנֵּיהֶם, אֲבָל עֲדַיִן חוֹרְקִים שִׁנָּם עָלֵינוּ וַאֲנַחְנוּ כֻּלָּנוּ בִּפְרָט אָנֹכִי הָיִינוּ בְּסַכָּנוֹת גְּדוֹלוֹת, אַךְ לַה' הַיְשׁוּעָה ה' לִי לֹא אִירָא וְכוּ'. ה' לָנוּ בְּעֶזְרֵנוּ וְכוּ'. רַבּוֹת עָשִׂיתָ אַתָּה ה' אֱלֹקַי וְכוּ' גַּם עַתָּה אַל יַעַזְבֵנוּ וְאַל יִטְּשֵׁנוּ וְגוֹ', עַד זִקְנָה וְשֵׂבָה, אֱלֹקִים עַל תַּעַזְבֵנוּ, עַד אַגִּיד זְרוֹעֲךָ לְדוֹר, לְכָל יָבֹא גְּבוּרָתֶךָ, אָמֵן: