<h1>חושן משפט חלק א</h1>

<h2>דיינים א:</h2>
דִּינֵי מָמוֹנוֹת בִּשְׁלֹשָׁה: עַל פִּי הַמַּאֲמָר הַמַּתְחִיל, "מֵשְׁרָא דְּסַכִּינָא בְּמַאי חָתְכֵי לֵיהּ וְכוּ'", עַיֵּן שָׁם לִקּוּטֵי א, סִימָן ל:
כִּי הַדַּיָּנִים הֵם בִּבְחִינַת מַלְכוּת, כִּי הֵם מוֹשְׁלִין וְתוֹבְעִין וְכוֹפִין לְדִין וּפוֹסְקִין הַדִּין וְהַמִּשְׁפָּט כְּדֶרֶךְ הַמֶּלֶךְ בִּבְחִינַת דִּינָא דְּמַלְכוּתָא דִּינָא. וְכֵן כָּתַב רַבֵּנוּ, נֵרוֹ יָאִיר, שֶׁעַל יְדֵי הַמִּשְׁפָּט עוֹלָה הַמַּלְכוּת, וְעַל כֵּן צְרִיכִין הַדַּיָּנִים לִהְיוֹת שֹוֹנְאֵי בֶּצַע, כִּי תִּקּוּן הַמַּלְכוּת הוּא עַל יְדֵי שֹוֹנֵא בֶּצַע, כְּמוֹ שֶׁכָּתַב רַבֵּנוּ נֵרוֹ יָאִיר, בַּמַּאֲמָר הַנַּ"ל. וְזֶה בְּחִינַת וְשֹׁחַד לֹא תִקָּח כִּי הַשֹּׁחַד יְעַוֵּר עֵינֵי חֲכָמִים, הַיְנוּ עַל יְדֵי פְּגַם הַשֹּׁחַד שֶׁהִיא אַהֲבַת מָמוֹן, עַל יְדֵי זֶה נִפְגָּם הַמַּלְכוּת, שֶׁהוּא בְּחִינַת בַּת עַיִן וְהִיא בְּחִינַת חָכְמָה תַּתָּאָה, עַיֵּן שָׁם. וְזֶהוּ 'יְעַוֵּר עֵינֵי חֲכָמִים' דַּיְקָא. וְעַל כֵּן הַדַּיָּנִים הֵם שְׁלֹשָׁה, כִּי עֲלִיַּת הַמַּלְכוּת אֶל אוֹר הַפָּנִים שֶׁמִּשָּׁם חִיּוּתָהּ הוּא בְּשָׁלֹשׁ רְגָלִים, כְּמוֹ שֶׁמְּבֹאָר שָׁם. וְזֶה בְּחִינַת שְׁלֹשָׁה דַּיָּנִים כְּנֶגֶד שְׁלֹשָׁה רְגָלִים שֶׁעַל יָדָם עוֹלָה הַמַּלְכוּת הַנַּ"ל, כִּי הַתַּלְמִידֵי חֲכָמִים הֵם בְּחִינַת יוֹם טוֹב, כִּי קְדֻשַּׁת יוֹם טוֹב תָּלוּי בָּהֶם, כְּמוֹ שֶׁכָּתַב רַבֵּנוּ, נֵרוֹ יָאִיר, סִימָן קלה, כִּי הַשְּׁלֹשָׁה דַּיָּנִים הַפּוֹסְקִין הַפְּסַק דִּין הֵם בִּבְחִינַת הֲלָכָה כְּרַבִּים, (כִּדְאִיתָא בַּתִּקּוּנִים) דְּלֵית רַבִּים פָּחוֹת מִתְּלָת, דְּאִנּוּן מִסִּטְרָא דַּאֲבָהָן, דְּעָלַיְהוּ אִתְּמַר, הֲלָכָה כְּרַבִּים. וְהַשָּׁלֹשׁ רְגָלִים הֵם בִּבְחִינַת שְׁלֹשָׁה אָבוֹת, כַּמּוּבָא. נִמְצָא שֶׁהַדַּיָּנִין הֵם בִּבְחִינַת אֲבָהָן, בְּחִינַת שָׁלֹשׁ רְגָלִים. וְעַל כֵּן מֻזְהָרִין בְּיוֹתֵר עַל נְשִֹיאַת פָּנִים בַּדִּין כְּדֵי שֶׁלֹּא לִפְגֹּם בְּאוֹר הַפָּנִים, כִּי הֵם צְרִיכִין לְהַעֲלוֹת הַמַּלְכוּת אֶל אוֹר הַפָּנִים שֶׁמִּשָּׁם חִיּוּתָהּ, כְּמוֹ שֶׁכָּתוּב שָׁם כַּנַּ"ל. וְזֶה בְּחִינַת הֱווּ מְתוּנִים בַּדִּין. וּפֵרוּשׁ דְּהַיְנוּ שֶׁאִם יָבוֹא לְפָנָיו דִּין אֶחָד שְׁתֵּי פְּעָמִים אוֹ שָׁלֹשׁ פְּעָמִים אַל יֹאמַר וְכוּ', אֶלָּא צָרִיךְ בְּכָל פַּעַם לַחֲקֹר הַדִּין הֵיטֵב, כִּי עֲלִיַּת הַמַּלְכוּת אֶל הַשֵּכֶל שֶׁהוּא בְּחִינַת אוֹר הַפָּנִים, כִּי הִיא בְּחִינַת חָכְמָה תַּתָּאָה שֶׁנִּתְצַמְצֵם בָּהּ הַשֵּכֶל הָעֶלְיוֹן, כְּמוֹ שֶׁמְּבֹאָר שָׁם, כִּי הַדַּיָּנִים צְרִיכִין לַעֲלוֹת הַמַּלְכוּת מִנְּפִילָתָהּ, כִּי אֵלּוּ שֶׁיֵּשׁ בֵּינֵיהֶם הָרִיב הוּא בְּחִינַת נְפִילַת הַמַּלְכוּת שֶׁנָּפַל אֶצְלָם, כִּי מֵחֹק הַמַּלְכוּת שֶׁיִּתְנַהֲגוּ בְּנֵי אָדָם בְּיֹשֶׁר וְלֹא יַעֲשֶֹה שׁוּם אֶחָד עַוְלָה נֶגֶד חֲבֵרוֹ, רַק שֶׁיִּהְיֶה בֵּינֵיהֶם שָׁלוֹם וְשַׁלְוָה, כְּמוֹ שֶׁאָמְרוּ, הֱוֵי מִתְפַּלֵּל בִּשְׁלוֹמָהּ שֶׁל מַלְכוּת, שֶׁאִלְמָלֵא מוֹרָאָהּ אִישׁ אֶת רֵעֵהוּ חַיִּים בְּלָעוֹ. וְכַמּוּבָא לְעֵיל שֶׁהַמַּלְכוּת תִּקּוּנָהּ בִּבְחִינַת שָׁלוֹם. וְאֵלּוּ הַבַּעֲלֵי דִּינִים שֶׁלֹּא הִתְנַהֲגוּ בְּיֹשֶׁר בְּחֹק הַמַּלְכוּת עַד שֶׁנַּעֲשָֹה רִיב וְדִין בֵּינֵיהֶם. נִמְצָא, שֶׁהַמַּלְכוּת נָפַל אֶצְלָם, וְעַל כֵּן מִצְוָתָם שֶׁיִּגְּשׁוּ אֶל הַמִּשְׁפָּט לִפְנֵי הַדַּיָּנִים וְהֵם מַעֲלִין פְּגַם הַמַּלְכוּת מִבֵּינֵיהֶם וְעוֹשִֹין שָׁלוֹם וּפוֹסְקִין הַדִּין וְכַנַּ"ל. וְעַל כֵּן צְרִיכִין בְּכָל פַּעַם לַחֲקֹר הַדִּין בְּשִֹכְלָם, כְּדֵי לְהַעֲלוֹת הַמַּלְכוּת, שֶׁעִקַּר עֲלִיָּתָהּ אֶל הַשֵּכֶל כַּנַּ"ל שֶׁמִּשָּׁם חִיּוּתָהּ כַּנַּ"ל. וְזֶה "צֶדֶק צֶדֶק תִּרְדֹּף לְמַעַן תִּחְיֶה" דַּיְקָא. כִּי עַל יְדֵי הַבֵּית דִּין יָפֶה שֶׁהֵם מַעֲלִין הַמַּלְכוּת אֶל אוֹר הַפָּנִים שֶׁמִּשָּׁם מְקַבֶּלֶת חִיּוּתָהּ כַּנַּ"ל, עַל יְדֵי זֶה נִמְשָׁךְ חִיּוּת גַּם לְמַטָּה, כִּי כֻּלָּם מְקַבְּלִים חִיּוּת עַל יָדָהּ. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה , מִבֵּי דִּינָא שָׁקַל גְּלִימָא זְמָרָא וְאָזֵיל בְּאוֹרְחָא, כִּי אִיתָא שָׁם בַּמַּאֲמָר הַנַּ"ל בְּסוֹפוֹ שֶׁתִּקּוּן הַקּוֹל הוּא עַל יְדֵי בְּחִינַת תִּקּוּן הַמַּלְכוּת, עַיֵּן שָׁם. וְעַל כֵּן אַחַר שֶׁקִּבֵּל אֶת הַדִּין שֶׁאֲזַי נִתְקָן אֶצְלוֹ בְּחִינַת הַמַּלְכוּת שֶׁבִּתְחִלָּה נִפְגֶּמֶת אֶצְלוֹ כַּנַּ"ל. וְעַל כֵּן זְמָרָא וְאָזֵיל וְכוּ', כִּי נִתְקָן בְּחִינַת הַקּוֹל שֶׁהוּא בְּחִינַת הַמַּלְכוּת כַּנַּ"ל:
<h2>דינים ב:</h2>
דִּינֵי מָמוֹנוֹת בִּשְׁלֹשָׁה:
<h3>אות א</h3>
עִנְיַן דַּיָּנִים עַל פִּי מַה שֶּׁכָּתַב רַבֵּנוּ זֵכֶר צַדִּיק לִבְרָכָה בַּמַּאֲמָר הַמַּתְחִיל תְּהֹמֹת יְכַסְיֻמוּ בְּסִימָן ט לִקּוּטֵי א, עַל פָּסוּק, "צֹהַר תַּעֲשֶֹה לַתֵּבָה וְאֶל אַמָּה תְּכַלֶּנָּה מִלְמַעְלָה וְכוּ'": וְהַכְּלָל הַיּוֹצֵא מִשָּׁם שֶׁכַּאֲשֶׁר הָאָדָם עוֹמֵד לְהִתְפַּלֵּל. וַאֲזַי הַחֹשֶׁךְ וְהַקְּלִפּוֹת מְסַבְּבִין אוֹתוֹ וּמְבַלְבְּלִין אוֹתוֹ, אֲזַי עִקַּר הָעֵצָה וְהַתַּקָּנָה לָזֶה לִרְאוֹת שֶׁיְּדַבֵּר דִּבּוּר אֱמֶת. וְהָאֱמֶת הוּא אוֹר ה' יִתְבָּרַךְ בְּעַצְמוֹ, כִּבְיָכוֹל. וְעַל יְדֵי זֶה מֵאִיר לוֹ ה' יִתְבָּרַךְ בְּעַצְמוֹ שֶׁהוּא עֶצֶם הָאֱמֶת, כִּבְיָכוֹל, וַאֲזַי רוֹאֶה הַפְּתָחִים. אֵיךְ לָצֵאת מֵהַחֹשֶׁךְ הַמְסַבֵּב אוֹתוֹ וְכוּ', עַיֵּן שָׁם עִנְיָן זֶה הֵיטֵב. כִּי הוּא כְּלָל גָּדוֹל מְאֹד בַּעֲבוֹדַת הַבּוֹרֵא יִתְבָּרַךְ בְּכָל מָקוֹם שֶׁהוּא, כַּמְבֹאָר שָׁם בְּדִבְרֵי רַבֵּנוּ עוֹד בְּמָקוֹם אַחֵר סִימָן קיב מֵעִנְיָן זֶה הֵיטֵב. וּתְפִלָּה הוּא בְּחִינַת אֱמוּנָה וְכוּ', עַיֵּן שָׁם:
<h3>אות ב</h3>
וְהִנֵּה אֵלּוּ הַשְּׁנֵי בַּעֲלֵי דִּינִים הַבָּאִים לְדִין וּמַכְחִישִׁין זֶה אֶת זֶה וְאֶחָד מֵהֶם טוֹעֵן שֶׁקֶר בְּוַדַּאי. וְהוּא בְּחִינַת פְּגַם אֱמוּנָה, כִּי הָיָה צָרִיךְ לַעֲשֹוֹת מַשָּא וּמַתָּן בֶּאֱמוּנָה, כְּמוֹ שֶׁאָמְרוּ (שַׁבָּת ל"א), נָשָֹאתָ וְנָתַתָּ בֶּאֱמוּנָה. וְזֶה מַכְחִישׁ בַּעֲמִיתוֹ וְטוֹעֵן שֶׁקֶר וְאֵין לוֹ נֶאֱמָנוּת נִמְצָא בְּשָׁעָה שֶׁבָּאִים לְדִין הוּא בְּחִינַת פְּגַם אֱמוּנָה. וְצָרִיךְ לְתַקֵּן וּלְבָרֵר הָאֱמוּנָה. וּלְבָרֵר הָאֱמֶת עִם מִי, אַךְ אִי אֶפְשָׁר לְבָשָֹר וָדָם לֵידַע עִם מִי הָאֱמֶת, כִּי הַשֶּׁקֶר מְחַפֶּה עַל הָאֱמֶת, כִּי קָשֶׁה לְהַכִּיר בֵּין הַטּוֹעֵן אֱמֶת לְהַטּוֹעֵן שֶׁקֶר. וּמַה יַּעֲשֶֹה הַדַּיָּן לְהוֹצִיא הַדִּין לַאֲמִתּוֹ. הָעֵצָה וְהַתַּקָּנָה לָזֶה הוּא עִנְיָן הַנַּ"ל הַנֶּאֱמַר אֵצֶל תְּפִלָּה שֶׁהִיא גַּם כֵּן בְּחִינַת אֱמוּנָה, דְּהַיְנוּ שֶׁצָּרִיךְ הַדַּיָּן לִרְאוֹת שֶׁיְּדַבֵּר דִּבּוּר אֱמֶת, דְּהַיְנוּ שֶׁהַמִּשְׁפָּט שֶׁהוּא רוֹצֶה לִפְסֹק עַל הַבַּעֲלֵי דִּינִים יִהְיֶה בֶּאֱמֶת בְּלִי שׁוּם הַטָּיָה לְשׁוּם צַד, כְּמוֹ שֶׁכָּתוּב, "לֹא תַטֶּה מִשְׁפָּט" וּכְמוֹ שֶׁהִזְהִירָה הַתּוֹרָה וַחֲכָמֵינוּ זִכְרוֹנָם לִבְרָכָה עַל זֶה כַּמָּה פְּעָמִים, כִּי זֶה הָעִקָּר. וְעַל יְדֵי שֶׁהַדַּיָּן נִזְהָר בָּזֶה מְאֹד וְכָל דְּבָרָיו הֵם רַק בֶּאֱמֶת, כְּפִי מַה שֶּׁנִּרְאֶה לְעֵינֵי שִֹכְלוֹ הָאֱמֶת עַל פִּי דִּין תּוֹרָתֵנוּ הַקְּדוֹשָׁה, אוֹ עַל פִּי שִֹכְלוֹ אִם רוֹאֶה שֶׁהוּא דִּין מְרֻמֶּה, כַּמְבֹאָר בַּשֻּׁלְחָן עָרוּךְ. וַאֲזַי כְּשֶׁכָּל דְּבָרָיו הֵם רַק בֶּאֱמֶת וְאֵינוֹ נוֹטֶה לְשׁוּם צַד, אֲזַי נִתְקַיֵּם, "אֱלֹקִים נִצָּב בַּעֲדַת אֵל בְּקֶרֶב וְכוּ'". כִּי אֲזַי ה' יִתְבָּרַךְ עוֹמֵד שָׁם בַּעֲדַת הַדַּיָּנִים הַכְּשֵׁרִים אֲשֶׁר דִּבְרֵיהֶם בֶּאֱמֶת, כִּי אֱמֶת הוּא אוֹר ה' יִתְבָּרַךְ בְּעַצְמוֹ, כִּבְיָכוֹל. וְעִקַּר הִשְׁתּוֹקְקוּת שֶׁל ה' יִתְבָּרַךְ אֵינוֹ אֶלָּא אֶל הָאֱמֶת. וַאֲזַי הַדִּבּוּר אֱמֶת שֶׁהוּא אוֹר ה' יִתְבָּרַךְ כִּבְיָכוֹל, מֵאִיר לְהַדַּיָּן. וַאֲזַי זוֹכֶה לִרְאוֹת הָאֱמֶת עִם מִי מֵהַבַּעֲלֵי דִּינִים, וְזוֹכֶה שֶׁיִּתְבָּרֵר לוֹ הַדִּין לַאֲמִתּוֹ, כִּי הַדִּבּוּר אֱמֶת שֶׁל הַדַּיָּן מֵאִיר וּמְגַלֶּה הָאֱמֶת מִתּוֹךְ הַחֹשֶׁךְ וְהַשֶּׁקֶר שֶׁל שֶׁכְּנֶגְדּוֹ שֶׁטּוֹעֵן שֶׁקֶר. וְזֶה בְּחִינַת הַדָּן דִּין אֱמֶת לַאֲמִתּוֹ, שֶׁאָמְרוּ חֲכָמֵינוּ זִכְרוֹנָם לִבְרָכָה, שֶׁדִּקְדְּקוּ הַמְפָרְשִׁים, תֵּבַת לַאֲמִתּוֹ, אַךְ עַל פִּי הַנַּ"ל מְדֻקְדָּק הֵיטֵב. לַאֲמִתּוֹ דַּיְקָא, כִּי בְּוַדַּאי יָכוֹל לִהְיוֹת שֶׁהַדַּיָּן יָדִין דִּין אֱמֶת עַל פִּי הַתּוֹרָה לְפִי טַעֲנָתָם, וְאַף עַל פִּי כֵן יְחַיֵּב אֶת הַזַּכַּאי עַל פִּי הָאֱמֶת, אֲבָל בֶּאֱמֶת כְּשֶׁהַדַּיָּן נִזְהָר מְאֹד שֶׁיִּהְיֶה כָּל דְּבָרָיו בֶּאֱמֶת בְּלִי שׁוּם הַטָּיָה כַּנַּ"ל, אֲזַי מֵאִיר לוֹ הָאֱמֶת שֶׁהוּא אוֹר ה' יִתְבָּרַךְ בְּעַצְמוֹ, כִּבְיָכוֹל, וְזוֹכֶה לִרְאוֹת הָאֱמֶת לַאֲמִתּוֹ, כִּי נִתְגַּלֶּה הָאוֹר מִתּוֹךְ הַחֹשֶׁךְ עַל יְדֵי הַדִּבּוּר הָאֱמֶת שֶׁהוּא בְּחִינַת אוֹר ה' יִתְבָּרַךְ בְּעַצְמוֹ, כִּבְיָכוֹל, כַּנַּ"ל וְהָבֵן הֵיטֵב. וְזֶהוּ בְּחִינַת הַדָּן דִּין אֱמֶת לַאֲמִתּוֹ, 'לַאֲמִתּוֹ' דַּיְקָא כַּנַּ"ל:
<h3>אות ג</h3>
וְזֶהוּ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כָּל הַדָּן דִּין אֱמֶת לַאֲמִתּוֹ כְּאִלּוּ נַעֲשֶֹה שֻׁתָּף לְהַקָּדוֹשׁ בָּרוּךְ הוּא בְּמַעֲשֵֹה בְּרֵאשִׁית, שֶׁנֶּאֱמַר, "וַיְהִי עֶרֶב וַיְהִי בֹקֶר יוֹם אֶחָד". וְהָתָם כְּתִיב, "וְכָל הָעָם נִצָּב עָלֶיךָ וְכוּ'". כִּי אִיתָא שָׁם בְּדִבְרֵי רַבֵּנוּ הַנַּ"ל, שֶׁעַל יְדֵי דִּבּוּר הָאֱמֶת הַנַּ"ל, שֶׁעַל יְדֵי זֶה זוֹכֶה לְהִתְפַּלֵּל, עַל יְדֵי זֶה מְקַיֵּם כָּל הַשְּׁלֹשָׁה עוֹלָמוֹת שֶׁהֵם עוֹלָם הַשָּׁפָל וְכוּ'. וְעַל כֵּן הַדַּיָּן שֶׁדָּן דִּין אֱמֶת לַאֲמִתּוֹ כַּנַּ"ל, שֶׁהוּא גַּם כֵּן תִּקּוּן הָאֱמוּנָה, שֶׁהוּא בְּחִינַת תְּפִלָּה כַּנַּ"ל, הוּא מְקַיֵּם גַּם כֵּן כָּל הַשְּׁלֹשָׁה עוֹלָמוֹת כַּנַּ"ל. וְעַל כֵּן נַעֲשֶֹה שֻׁתָּף לְהַקָּדוֹשׁ בָּרוּךְ הוּא בְּמַעֲשֵֹה בְּרֵאשִׁית כַּנַּ"ל. וְזֶה בְּחִינַת שְׁלֹשָׁה דַּיָּנִים כִּי הֵם שְׁלֹשָׁה דַּיָּנִים כְּנֶגֶד בְּחִינַת שְׁלֹשָׁה קַוֵּי הָאֱמֶת, כִּי אֱמֶת כָּלוּל מִתְּלַת בְּחִינוֹת, רֹאשׁ, תּוֹךְ, סוֹף כַּיָּדוּעַ, בְּחִינַת יַעֲקֹב שֶׁכָּלוּל מִשְּׁלֹשָׁה אָבוֹת שֶׁהוּא בְּחִינַת אֱמֶת וְהוּא בְּחִינַת מִשְׁפָּט, כַּמּוּבָא בְּמָקוֹם אַחֵר בְּסִימָן ב. וְזֶהוּ בְּחִינַת שְׁלֹשָׁה דַּיָּנִים, כִּי עִקַּר תִּקּוּן הַמִּשְׁפָּט תָּלוּי בָּאֱמֶת שֶׁעַל יְדֵי זֶה נִתְגַּלֶּה הָאֱמֶת לַאֲמִתּוֹ, דְּהַיְנוּ שֶׁזּוֹכִין עַל יְדֵי שֶׁדִּבְרֵיהֶם בֶּאֱמֶת שֶׁיִּתְגַּלֶּה מִי טוֹעֵן אֱמֶת וּמִי טוֹעֵן שֶׁקֶר, כִּי הָאֱמֶת מֵאִיר וְכוּ' כַּנַּ"ל. גַּם הַשְּׁלֹשָׁה דַּיָּנִים שֶׁהֵם כְּנֶגֶד שְׁלֹשֶׁת קַוֵּי הָאֱמֶת מְרַמְּזִים שֶׁהֵם מְקַיְּמִים הַשְּׁלֹשָׁה עוֹלָמוֹת הַמְבֹאָרִים בַּמַּאֲמָר הַנַּ"ל שֶׁעִקַּר קִיּוּמָם עַל יְדֵי תִּקּוּן הָאֱמוּנָה בְּחִינַת תְּפִלָּה שֶׁנַּעֲשֶֹה עַל יְדֵי הָאֱמֶת, שֶׁזֶּהוּ גַּם כֵּן בְּחִינַת דִּין אֱמֶת לַאֲמִתּוֹ, שֶׁהוּא גַּם כֵּן בְּחִינַת תִּקּוּן הָאֱמוּנָה כַּנַּ"ל:
<h3>אות ד</h3>
וְזֶה שֶׁכָּתוּב, "וְשֹׁחַד לֹא תִקָּח. כִּי הַשֹּׁחַד יְעַוֵּר וְכוּ'". 'יְעַוֵּר' דַּיְקָא, כִּי עִקַּר תִּקּוּן הַמִּשְׁפָּט הוּא שֶׁהָאֱמֶת מֵאִיר לוֹ וְרוֹאֶה אֵיךְ לְגַלּוֹת הָאֱמֶת מִתּוֹךְ הַחֹשֶׁךְ, אֲבָל כְּשֶׁלּוֹקֵחַ שֹׁחַד נִמְצָא שֶׁאֵין לוֹ אֱמֶת. וַאֲפִלּוּ אִם אֵינוֹ רוֹצֶה לְהַטּוֹת הַמִּשְׁפָּט, אַף עַל פִּי כֵן מֵאַחַר שֶׁקִּבֵּל שֹׁחַד, עַל כָּל פָּנִים אֵין לוֹ אֱמֶת. וּמֵאַחַר שֶׁאֵין לוֹ אֱמֶת אֲזַי נִשְׁאָר עִוֵּר, כַּמְבֹאָר שָׁם בְּדִבְרֵי רַבֵּנוּ הַנַּ"ל, כִּי אִי אֶפְשָׁר לִרְאוֹת כִּי אִם עַל יְדֵי הָאֱמֶת שֶׁהִיא בְּחִינַת אוֹר כַּנַּ"ל,:
<h3>אות ה</h3>
וְעַל כֵּן אָמְרוּ רַבּוֹתֵינוּ זִכְרוֹנָם לִבְרָכָה, אֵין דָּנִין בַּלַּיְלָה רַק בַּיּוֹם. כִּי יוֹם וְלַיְלָה הֵם בְּחִינַת אֱמֶת וֶאֱמוּנָה כַּיָּדוּעַ. וְעִקַּר אֲחִיזַת הַשֶּׁקֶר וְהַסִּטְרָא אָחֳרָא הוּא בִּבְחִינַת לַיְלָה שֶׁהוּא בְּחִינַת אֱמוּנָה. וְעַל כֵּן בַּלַּיְלָה הָאֱמוּנָה בְּקַטְנוּת וְנִגְדֶּלֶת בְּאוֹר הַיּוֹם בִּבְחִינַת חֲדָשִׁים לַבְּקָרִים רַבָּה אֱמוּנָתֶךָ, כַּמּוּבָא בְּמָקוֹם אַחֵר (סִימָן לה). כִּי עִקַּר תִּקּוּן הָאֱמוּנָה הוּא עַל יְדֵי אֱמֶת, כְּמוֹ שֶׁכָּתַב רַבֵּנוּ בַּמַּאֲמָר הַנַּ"ל, צֶדֶק כַּד אִתְחַבְּרַת בֶּאֱמֶת אִתְעַבִידַת אֱמוּנָה, עַיֵּן שָׁם. וְעַל כֵּן הַמִּשְׁפָּט בַּיּוֹם שֶׁהוּא בְּחִינַת אֱמֶת, שֶׁעַל יְדֵי מַעֲלִין וּמְתַקְּנִין הָאֱמוּנָה כַּנַּ"ל. וַאֲזַי נַעֲשֶֹה יִחוּד אֱמֶת וֶאֱמוּנָה, שֶׁהֵם בְּחִינַת עֶרֶב וָבֹקֶר, בְּחִינַת וַיְהִי עֶרֶב וַיְהִי בֹקֶר יוֹם אֶחָד. וְזֶה נַעֲשֶֹה עַל יְדֵי דִּין אֱמֶת שֶׁנֶּאֱמַר בּוֹ גַּם כֵּן, "וְכָל הָעָם נִצָּב עָלֶיךָ מֵעֶרֶב עַד בֹּקֶר" כַּנַּ"ל. כִּי עִקַּר הַמִּשְׁפָּט וְהַדִּין הוּא לְתַקֵּן הָאֱמוּנָה הַנְּפוּלָה שֶׁנִּפְגְּמָה אֵצֶל אֵלּוּ הַבַּעֲלֵי דִּינִים, כִּי אֶחָד מֵהֶם בְּוַדַּאי אֵינוֹ נוֹשֵֹא וְנוֹתֵן בֶּאֱמוּנָה. וְעַל יְדֵי הַדִּין אֱמֶת מַעֲלִין וּמְתַקְּנִין הָאֱמוּנָה כַּנַּ"ל בִּבְחִינַת צֶדֶק כַּד אִתְחַבְּרַת בֶּאֱמֶת אִתְעַבִידַת אֱמוּנָה. וְנַעֲשֶֹה יִחוּד אֱמֶת וֶאֱמוּנָה עֶרֶב וָבֹקֶר כַּנַּ"ל. וְעַל כֵּן עִקַּר הַמִּשְׁפָּט בַּיּוֹם, כְּמוֹ שֶׁכָּתוּב, "וְדִינוּ לַבֹּקֶר מִשְׁפָּט", כִּי אָז מֵאִיר הָאֱמֶת, שֶׁעַל יְדֵי זֶה נִתְתַּקֵּן וְנִגְדָּל הָאֱמוּנָה בִּבְחִינַת חֲדָשִׁים לַבְּקָרִים רַבָּה אֱמוּנָתֶךָ. וְזֶה בְּחִינַת וְשָׁפְטוּ אֶת הָעָם מִשְׁפַּט צֶדֶק, זֶה בְּחִינַת צֶדֶק כַּד אִתְחַבְּרַת בֶּאֱמֶת וְכוּ', כִּי מִשְׁפָּט זֶה בְּחִינַת אֱמֶת, כְּמוֹ שֶׁכָּתוּב, "מִשְׁפְּטֵי ה' אֱמֶת", כַּמּוּבָא בְּדִבְרֵי רַבֵּנוּ זִכְרוֹנוֹ לִבְרָכָה. וְזֶהוּ מִשְׁפַּט צֶדֶק. בְּחִינַת צֶדֶק כַּד אִתְחַבְּרַת בֶּאֱמֶת אִתְעַבִידַת אֱמוּנָה, כִּי זֶה עִקַּר יְשִׁיבַת הַדַּיָּנִים לְתַקֵּן הָאֱמוּנָה עַל יְדֵי הָאֱמֶת שֶׁיִּתְחַבֵּר צֶדֶק וּמִשְׁפָּט, אֱמֶת וֶאֱמוּנָה כַּנַּ"ל:
<h3>אות ו</h3>
וְזֶה בְּחִינַת מַה שֶּׁנִּקְרָא הַדַּיָּן הַכָּשֵׁר "אֱלֹקִים". כְּמוֹ שֶׁכָּתוּב כַּמָּה פְּעָמִים בַּתּוֹרָה, "עַד הָאֱלֹקִים יָבֹא דְּבַר שְׁנֵיהֶם" וְכַיּוֹצֵא בָּזֶה בְּכַמָּה מְקוֹמוֹת. כִּי הַדַּיָּן שֶׁדָּן דִּין אֱמֶת וְכָל דְּבָרָיו בֶּאֱמֶת מִתְלַבֵּשׁ בּוֹ אוֹר ה' יִתְבָּרַךְ בְּעַצְמוֹ, כִּבְיָכוֹל, כַּנַּ"ל וְכַמְבֹאָר הֵיטֵב בַּמַּאֲמָר הַנַּ"ל. וְעַל כֵּן הַדַּיָּן בְּעַצְמוֹ נִקְרָא "אֱלֹקִים", כִּי נִתְלַבֵּשׁ בּוֹ אוֹר ה' יִתְבָּרַךְ, כִּבְיָכוֹל, עַל יְדֵי הָאֱמֶת שֶׁהוּא אוֹרוֹ יִתְבָּרַךְ בְּעַצְמוֹ, כִּבְיָכוֹל, כַּנַּ"ל:
<h3>אות ז</h3>
וְעַל כֵּן עִקַּר הַדַּיָּנִים מִן הַתּוֹרָה הוּא רַק סְמוּכִים בְּאֶרֶץ יִשְֹרָאֵל, כִּי אֶרֶץ יִשְֹרָאֵל הִיא בְּחִינַת אֱמוּנָה, כַּמְבֹאָר בַּמַּאֲמָר הַנַּ"ל. וְעִקַּר הַדַּיָּנִים הוּא בִּשְׁבִיל תִּקּוּן הָאֱמוּנָה כַּנַּ"ל:
<h3>אות ח</h3>
וְזֶה בְּחִינַת אֵין בֵּית דִּין נִזְקָקִין לְפָחוֹת מִשְּׁוֵה פְּרוּטָה. פְּרוּטָה מְרַמֵּז עַל אֱמוּנָה בְּחִינַת תְּפִלָּה, כַּמְבֹאָר בַּמַּאֲמָר הַנַּ"ל עַל מַאֲמַר רַבּוֹתֵינוּ זִכְרוֹנָם לִבְרָכָה, וּפְרִיטָא שִֹפְוָתֵיהּ. וְעַל כֵּן פְּרוּטָה הוּא שִׁעוּר מָמוֹן בְּכָל מָקוֹם, כִּי עִקַּר הָאֱמוּנָה תְּלוּיָה בַּמָּמוֹן, כְּמוֹ שֶׁכָּתוּב, "וֶאֱמוּנָה מְאֹד". 'מְאֹד' זֶה מָמוֹן, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר סִימָן כג. וְעַל כֵּן כְּשֶׁיֵּשׁ בְּמָמוֹן שְׁוֵה פְּרוּטָה אֲזַי יֵשׁ לוֹ אֲחִיזָה בִּבְחִינַת אֱמוּנָה תְּפִלָּה שֶׁהִיא גַּם כֵּן בְּחִינַת פְּרִיטָא שִֹפְוָתֵיהּ כַּנַּ"ל. וַאֲזַי הוּא מָמוֹן חָשׁוּב לְכָל דָּבָר. וּמִי שֶׁגּוֹזֵל אֶת חֲבֵרוֹ מָמוֹן כָּזֶה אוֹ מַכְחִישׁ בּוֹ מָמוֹן כָּזֶה, דְּהַיְנוּ שִׁעוּר פְּרוּטָה, אֲזַי פּוֹגֵם בָּאֱמוּנָה. וַאֲזַי צְרִיכִין הַבֵּית דִּין לְהִזָּקֵק לְדִין זֶה כְּדֵי לְתַקֵּן וּלְהַעֲלוֹת הָאֱמוּנָה כַּנַּ"ל בָּרוּךְ ה' לְעוֹלָם אָמֵן: זֶה הַדְּרוּשׁ כָּפוּל לְקַמָּן בְּסִגְנוֹן אַחֵר קְצָת וְשָׁם יִתְבָּאֵר בַּאֲרִיכוּת:
<h2>דַּיָּנִים ג:</h2>
<h3>אות א</h3>
עַל פִּי הַמַּאֲמָר "תְּהֹמֹת יְכַסְיֻמוּ" בְּלִקּוּטֵי הָרִאשׁוֹן סִימָן ט, עַיֵּן שָׁם מַה שֶּׁנִּתְבָּאֵר עַל פָּסוּק "צֹהַר תַּעֲשֶֹה לַתֵּבָה וְכוּ'". וְהַכְּלָל כְּשֶׁהָאָדָם עוֹמֵד לְהִתְפַּלֵּל אֲזַי בָּאִים מַחֲשָׁבוֹת זָרוֹת וּקְלִפּוֹת וּמְסַבְּבִין אוֹתוֹ וְנִשְׁאָר בַּחֹשֶׁךְ וְאֵין יָכוֹל לְהִתְפַּלֵּל וְכוּ' וּבֶאֱמֶת יֵשׁ פְּתָחִים הַרְבֵּה בְּתוֹךְ הַחֹשֶׁךְ לָצֵאת מִשָּׁם וְכוּ', אֲבָל הָאָדָם הוּא עִוֵּר וְאֵין יוֹדֵעַ לִמְצֹא הַפֶּתַח. וְעַל יְדֵי אֱמֶת זוֹכֶה לִמְצֹא הַפֶּתַח, כִּי עִקַּר אוֹר הַמֵּאִיר הוּא הַקָּדוֹשׁ בָּרוּךְ הוּא, כְּמוֹ שֶׁכָּתוּב: "ה' אוֹרִי וְיִשְׁעִי". וְעַל יְדֵי הַשֶּׁקֶר הוּא מְסַלֵּק אֶת הַקָּדוֹשׁ בָּרוּךְ הוּא וְכוּ', אֲבָל עַל יְדֵי אֱמֶת הַקָּדוֹשׁ בָּרוּךְ הוּא שׁוֹכֵן עִמּוֹ וְכוּ' וּכְשֶׁהַקָּדוֹשׁ בָּרוּךְ הוּא עִמּוֹ הוּא מֵאִיר לוֹ אֵיךְ לֵיצֵא מֵהַחֹשֶׁךְ הַמּוֹנֵעַ אוֹתוֹ בִּתְפִלָּתוֹ, כְּמוֹ שֶׁכָּתוּב: "ה' אוֹרִי". וְזֶה פֵּרוּשׁ, "צֹהַר תַּעֲשֶֹה לַתֵּבָה וְכוּ'". וְהַכֹּל לְפִי גֹּדֶל הָאֱמֶת וְכוּ' וְאָז, "וּפֶתַח הַתֵּבָה בְּצִדָּהּ תָּשִֹים". הַיְנוּ הַתֵּבָה הַיּוֹצֵאת בֶּאֱמֶת, הִיא תָּשִֹים לְךָ פֶּתַח בַּחֹשֶׁךְ שֶׁאַתָּה נִצּוֹד בּוֹ וְכוּ'. וְעַל יְדֵי שֶׁיּוֹצֵא מִתּוֹךְ הַחֹשֶׁךְ וּמִתְפַּלֵּל הֵיטֵב, עַל יְדֵי זֶה הוּא מְתַקֵּן תַּחְתִּיִּם שְׁנִיִּם וּשְׁלִשִׁים, הַיְנוּ עוֹלָם הַשָּׁפָל וְעוֹלַם הַכּוֹכָבִים וְעוֹלַם הַשֵּכֶל וְכוּ', עַיֵּן שָׁם:
<h3>אות ב</h3>
וְזֶה בְּחִינַת שְׁלֹשָׁה דַּיָּנִים, כִּי עִקַּר תִּקּוּן הַמִּשְׁפָּט צֶדֶק הוּא אֱמֶת, כִּי אִי אֶפְשָׁר לְבָרֵר הַמִּשְׁפָּט כִּי אִם עַל יְדֵי אֱמֶת, כִּי כְּשֶׁשְּׁנֵי הַבַּעֲלֵי דִּינִים בָּאִים לָדוּן וּמַכְחִישִׁים זֶה אֶת זֶה עַל עֵסֶק מָמוֹנָם. זֶה בְּחִינַת הִתְגַּבְּרוּת הַחֹשֶׁךְ מְאֹד, כִּי הַשֶּׁקֶר הוּא חֹשֶׁךְ, וּבִפְרָט שֶׁעִקַּר הַכְחָשָׁתָם הוּא בִּשְׁבִיל הַמָּמוֹן. נִמְצָא, שֶׁנָּפְלוּ לְתַאֲוַת מָמוֹן עַד שֶׁרוֹצֶה אֶחָד לַעֲשֹׁק וְלִגְזֹל אֶת חֲבֵרוֹ, שֶׁזֶּהוּ עִקַּר תַּאֲוַת מָמוֹן. וְתַאֲוַת מָמוֹן הוּא בְּחִינַת חֹשֶׁךְ, בְּחִינַת בְּמַחֲשַׁכִּים הוֹשִׁיבַנִי וְכוּ' (אֵיכָה ג), כַּמְבֹאָר הֵיטֵב בַּמַּאֲמָר "צִוִּיתָ צֶדֶק" וְכוּ', עַיֵּן שָׁם (סִימָן כג) שֶׁתַּאֲוַת מָמוֹן הוּא חֹשֶׁךְ גָּדוֹל מְאֹד בְּחִינַת אַנְפִּין חֲשׁוֹכִין עֲבוֹדָה זָרָה כְּלוּלָה מִכָּל הַשִּׁבְעִין אֻמּוֹת. נִמְצָא, שֶׁכָּל מִינֵי חֹשֶׁךְ שֶׁהוּא הַסִּטְרָא אָחֳרָא וְהָעֲבוֹדָה זָרָה כָּל הַשִּׁבְעִים אַנְפִּין חֲשׁוֹכִין כֻּלָּם כְּלוּלִים בְּתַאֲוַת מָמוֹן שֶׁהוּא בְּחִינַת שֶׁקֶר, כְּמוֹ שֶׁמְּבֹאָר שָׁם. וְעַל כֵּן הַדַּיָּן הַיּוֹשֵׁב לָדוּן כְּאִלּוּ גֵּיהִנֹּם פְּתוּחָה תַּחְתָּיו, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי מִתְגַּבֵּר אָז תֹּקֶף הַחֹשֶׁךְ שֶׁהוּא בְּחִינַת חֲשֵׁכָה שֶׁל גֵּיהִנֹּם שֶׁשָּׁם עִקַּר הַחֹשֶׁךְ וְצַלְמָוֶת מֵאַחַר שֶׁאֶחָד רוֹצֶה לִגְזֹל חֲבֵרוֹ מָמוֹן, שֶׁזֶּהוּ בְּחִינַת חֵטְא דּוֹר הַמַּבּוּל שֶׁנִּגְזַר דִּינָם עַל הַגָּזֵל, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעַל כֵּן בֶּאֱמֶת קָשֶׁה מְאֹד מְאֹד לְבָרֵר מִשְׁפַּט צֶדֶק. וְעַל כֵּן אִי אֶפְשָׁר לַדַּיָּן לְבָרֵר הַמִּשְׁפָּט כִּי אִם עַל יְדֵי אֱמֶת, כִּי הָעִקָּר הוּא הָאֱמֶת, דְּהַיְנוּ שֶׁיִּסְתַּכֵּל הַדַּיָּן רַק עַל הָאֱמֶת. וְלֹא יִהְיֶה בְּלִבּוֹ שׁוּם צַד פְּנִיָּה וְהַטָּיָה, חַס וְשָׁלוֹם, לְשׁוּם צַד מֵהַצְּדָדִים וְיִהְיוּ שְׁנֵיהֶם שָׁוִין בְּעֵינָיו וְיִסְתַּכֵּל בְּעֵין הָאֱמֶת לַאֲמִתּוֹ. וְאָז עַל יְדֵי גֹּדֶל הָאֱמֶת שֶׁל הַדַּיָּן וֶאֱמֶת הוּא אוֹר ה' יִתְבָּרַךְ בְּעַצְמוֹ. וְאָז יִתְקַיֵּם (תְּהִלִּים פב), "אֱלֹקִים נִצָּב בַּעֲדַת אֵל בְּקֶרֶב אֱלֹקִים יִשְׁפֹּט". וְאָז יָאִיר עֵינָיו ה' יִתְבָּרַךְ שֶׁהוּא עֶצֶם הָאֱמֶת, שֶׁהוּא אוֹר הַמֵּאִיר. וְעַל יְדֵי זֶה יִזְכֶּה הַדַּיָּן לְבָרֵר הַמִּשְׁפַּט צֶדֶק מִתּוֹךְ גֹּדֶל הַחֹשֶׁךְ וּלְהִנָּצֵל מִן הַגֵּיהִנֹּם שֶׁהוּא הַחֹשֶׁךְ הַגָּדוֹל אֲשֶׁר סְבָבוּהוּ עַל יְדֵי הַשֶּׁקֶר שֶׁל חֶשְׁכַת תַּאֲוַת מָמוֹן כַּנַּ"ל, כִּי אִי אֶפְשָׁר לְהִנָּצֵל מִכָּל זֶה כִּי אִם עַל יְדֵי אֱמֶת שֶׁהוּא אוֹר ה' יִתְבָּרַךְ בְּעַצְמוֹ בְּחִינַת אֱלֹקִים נִצָּב בַּעֲדַת אֵל כַּנַּ"ל, כִּי בְּלֹא אֱמֶת אִי אֶפְשָׁר לְבָרֵר שׁוּם מִשְׁפָּט, כִּי יֵשׁ הַרְבֵּה חִלּוּקִים עָצְמוּ מִסַּפֵּר. וְהֵם כַּהֲרָרִים הַתְּלוּיִים בְּשַֹעֲרָה. וְגַם יֵשׁ דִּין מְרֻמֶּה וְאִי אֶפְשָׁר לַדַּיָּן שֶׁלֹּא יִכָּשֵׁל בִּדְבַר הַמִּשְׁפָּט כִּי אִם עַל יְדֵי אֱמֶת שֶׁהוּא אוֹר ה' יִתְבָּרַךְ, שֶׁהוּא מֵאִיר עֵינָיו וְזוֹכֶה לִשְׁפֹּט צֶדֶק. וְזֶהוּ בְּחִינַת גֹּדֶל הָאִסּוּר שֶׁל שֹׁחַד, "כִּי הַשֹּׁחַד יְעַוֵּר וְכוּ'" (שְׁמוֹת כו) 'יְעַוֵּר' דַּיְקָא, הַיְנוּ בְּחִינַת הַחֹשֶׁךְ הַגָּדוֹל הַנַּ"ל שֶׁמִּתְגַּבֵּר בְּיוֹתֵר עַל יְדֵי תַּאֲוַת מָמוֹן, דְּהַיְנוּ שֹׁחַד שֶׁאָז אִי אֶפְשָׁר בְּשׁוּם אֹפֶן לִשְׁפֹּט צֶדֶק. וְעַל כֵּן אָסוּר לִקַּח שֹׁחַד אֲפִלּוּ לִשְׁפֹּט צֶדֶק לְזַכּוֹת אֶת הַזַּכַּאי וְכוּ', כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי אִי אֶפְשָׁר בְּשׁוּם אֹפֶן לִשְׁפֹּט צֶדֶק כְּשֶׁלּוֹקֵחַ שֹׁחַד וַאֲזַי אֵין בּוֹ אֱמֶת, כִּי מִתְגַּבֵּר הַחֹשֶׁךְ מְאֹד וְכוּ' כַּנַּ"ל, כִּי אִי אֶפְשָׁר לָצֵאת מִן הַחֹשֶׁךְ הַגָּדוֹל הַזֶּה כִּי אִם עַל יְדֵי הָאֱמֶת שֶׁיִּהְיֶה לְהַדַּיָּן אֱמֶת גָּדוֹל וְיִסְתַּכֵּל רַק עַל הָאֱמֶת בְּלִי שׁוּם שֶׁקֶר וּבְלִי שׁוּם עַרְמִימִיּוּת כְּלָל. וְזֶה בְּחִינַת אַנְשֵׁי אֱמֶת שֹֹנֵא בֶּצַע שֶׁמֻּזְהָרִים הַדַּיָּנִים עַל זֶה בְּיוֹתֵר, כִּי אֱמֶת וְשֹוֹנֵא בֶּצַע הֵם בְּחִינַת אֱמֶת, כִּי תַּאֲוַת מָמוֹן הוּא בְּחִינַת חֹשֶׁךְ, בְּחִינַת שֶׁקֶר, כַּמְבֹאָר בַּמַּאֲמָר "צִוִּיתָ צֶדֶק" הַנַּ"ל. נִמְצָא, שֶׁעִקַּר תִּקּוּן הַמִּשְׁפָּט שֶׁל הַדַּיָּנִים הוּא אֱמֶת. וְעַל כֵּן צְרִיכִין לִהְיוֹת שְׁלֹשָׁה דַּיָּנִים, כִּי עַל יְדֵי אֱמֶת, שֶׁעַל יְדֵי זֶה זוֹכִין לִתְפִלָּה, עַל יְדֵי זֶה זוֹכִין לְקַיֵּם כָּל הַשְּׁלֹשָׁה עוֹלָמוֹת שֶׁהֵם, עוֹלָם הַשָּׁפָל וְעוֹלַם הַכּוֹכָבִים וְעוֹלַם הַמַּלְאָכִים, שֶׁהֵם בְּחִינַת תַּחְתִּיִּם שְׁנִיִּם וּשְׁלִשִׁים תַּעֲשֶֹהָ כַּנַּ"ל. וְזֶה בְּחִינַת שְׁלֹשָׁה דַּיָּנִים שֶׁהֵם בְּחִינַת שְׁלֹשָׁה קַוֵּי אֱמֶת, בְּחִינַת שְׁלֹשָׁה תְּפִלּוֹת בַּיּוֹם, שֶׁהֵם מְקַיְּמִין כָּל הַשְּׁלֹשָׁה עוֹלָמוֹת כַּנַּ"ל, כִּי עִקַּר קִיּוּם כָּל הָעוֹלָמוֹת הוּא אֱמֶת שֶׁהוּא בְּחִינַת הַשְּׁלֹשָׁה דַּיָּנִים שֶׁעִקַּר אַזְהָרָתָם הוּא אֱמֶת כַּנַּ"ל. וְזֶהוּ שֶׁאָמְרוּ רַבּוֹתֵינוּ זִכְרוֹנָם לִבְרָכָה (שַׁבָּת י), כָּל הַדָּן דִּין אֱמֶת לַאֲמִתּוֹ כְּאִלּוּ נַעֲשֶֹה שֻׁתָּף לְהַקָּדוֹשׁ בָּרוּךְ הוּא בְּמַעֲשֵֹה בְּרֵאשִׁית, הַיְנוּ כַּנַּ"ל, כִּי עַל יְדֵי דִּין אֱמֶת לַאֲמִתּוֹ, שֶׁמִּסְתַּכֵּל רַק עַל הָאֱמֶת לַאֲמִתּוֹ, עַל יְדֵי זֶה מְקַיֵּם כָּל מַעֲשֵֹה בְּרֵאשִׁית, שֶׁהֵם כְּלָלִיּוּת הַשְּׁלֹשָׁה עוֹלָמוֹת הַנַּ"ל. וַהֲרֵי הוּא שֻׁתָּף לְהַקָּדוֹשׁ בָּרוּךְ הוּא בְּמַעֲשֵֹה בְּרֵאשִׁית כַּנַּ"ל:
<h3>אות ג</h3>
נִמְצָא, שֶׁמִּשְׁפַּט אֱמֶת הוּא בְּחִינַת תִּקּוּן הַתְּפִלָּה. שֶׁעִקַּר תִּקּוּנָהּ עַל יְדֵי אֱמֶת כַּנַּ"ל. וְזֶהוּ שֶׁאָמְרוּ רַבּוֹתֵינוּ זִכְרוֹנָם לִבְרָכָה, לָמָּה נִסְמְכָה פָּרָשַׁת מִשְׁפָּטִים לְפָרָשַׁת מִזְבֵּחַ? לוֹמַר לָךְ, שֶׁתָּשִֹים דַּיָּנִים אֵצֶל הַמִּזְבֵּחַ. כִּי הַמִּזְבֵּחַ שֶׁשָּׁם מַקְרִיבִין קָרְבָּנוֹת זֶה בְּחִינַת תְּפִלָּה שֶׁמְּכַפֶּרֶת כְּמוֹ קָרְבָּנוֹת, כְּמוֹ שֶׁכָּתוּב (יְשַׁעְיָה נו), "וּשִֹמַּחְתִּים בְּבֵית תְּפִלָּתִי עוֹלֹתֵיהֶם וְזִבְחֵיהֶם לְרָצוֹן עַל מִזְבְּחִי וְגוֹ'". וְעַל כֵּן צְרִיכִין הַדַּיָּנִים לֵישֵׁב אֵצֶל הַמִּזְבֵּחַ, כִּי עִקַּר תִּקּוּן הַתְּפִלָּה שֶׁהוּא בְּחִינַת קָרְבָּנוֹת הוּא עַל יְדֵי אֱמֶת, שֶׁהוּא בְּחִינַת דַּיָּנֵי אֱמֶת כַּנַּ"ל:
<h3>אות ד</h3>
וְעַל כֵּן עִקַּר הַדַּיָּנִים הֵם מֻמְחִין וּסְמוּכִין בְּאֶרֶץ יִשְֹרָאֵל דַּיְקָא, כִּי עִקַּר תִּקּוּן הַתְּפִלָּה הוּא בְּאֶרֶץ יִשְֹרָאֵל, כְּמוֹ שֶׁמְּבֹאָר שָׁם בַּמַּאֲמָר הַנַּ"ל. כִּי שָׁם בְּאֶרֶץ יִשְֹרָאֵל עִקַּר הָאֱמֶת שֶׁהוּא תִּקּוּן הַתְּפִלָּה בְּחִינַת צֹהַר תַּעֲשֶֹה לַתֵּבָה הַנַּ"ל שֶׁמֵּאִיר וּמַצִּיל מִן מֵימֵי הַמַּבּוּל שֶׁהֵם הַחֹשֶׁךְ הַמְסַבֵּב, חַס וְשָׁלוֹם, כִּי אֶרֶץ יִשְֹרָאֵל הִיא אֶרֶץ לֹא גֻּשְׁמָהּ בְּיוֹם זָעַם (יְחֶזְקֵאל כב), כִּי בְּאֶרֶץ יִשְֹרָאֵל לֹא הָיָה הַמַּבּוּל, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. כִּי שָׁם עִקַּר הָאֱמֶת שֶׁהוּא בְּחִינַת יַעֲקֹב, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בַּמַּאֲמָר "וַאֲכַלְתֶּם אָכוֹל וְשָֹבוֹעַ" (סִימָן מז), עַיֵּן שָׁם:
<h3>אות ה</h3>
וְזֶה בְּחִינַת מַה שֶּׁאֵין הַדַּיָּנִים נִזְקָקִין כִּי אִם לִשְׁוֵה פְּרוּטָה, כִּי אִיתָא שָׁם בַּמַּאֲמָר הַנַּ"ל עַל דִּבְרֵי רַבּוֹתֵינוּ זִכְרוֹנָם לִבְרָכָה, אֵין בֶּן דָּוִד בָּא עַד שֶׁתִּכְלֶה פְּרוּטָה מִן הַכִּיס. שֶׁפְּרוּטָה הוּא בְּחִינַת מַלְאָךְ דִּפְרִיטָא שִֹפְוָתָיו, בְּחִינַת אֱמוּנָה תְּפִלָּה וְכוּ', עַיֵּן שָׁם. וְעַל כֵּן עִקַּר שִׁעוּר גְּזֵלָה הוּא שְׁוֵה פְּרוּטָה, כִּי צְרִיכִין לַעֲשֹוֹת מַשָּא וּמַתָּן בֶּאֱמוּנָה. 'בֶּאֱמוּנָה' דַּיְקָא, דְּהַיְנוּ שֶׁיִּזָּהֵר מְאֹד שֶׁלֹּא יִגְזֹל אֶת חֲבֵרוֹ, כִּי עִקַּר הָאֱמוּנָה תְּלוּיָה בַּמָּמוֹן, דְּהַיְנוּ כְּשֶׁמְּשַׁבְּרִין תַּאֲוַת מָמוֹן זֶה עִקַּר הָאֱמוּנָה בִּשְׁלֵמוּת, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה שָׁם בַּמַּאֲמָר "צִוִּיתָ צֶדֶק עֵדֹתֶיךָ וֶאֱמוּנָה מְאֹד". וֶאֱמוּנָה הוּא בְּחִינַת תְּפִלָּה, בְּחִינַת פְּרוּטָה הַנַּ"ל. וְעַל כֵּן שִׁעוּר גְּזֵלָה שֶׁהוּא תַּאֲוַת מָמוֹן, פְּגַם הָאֱמוּנָה, הוּא שְׁוֵה פְּרוּטָה. וְעַל כֵּן עִקַּר יְשִׁיבַת הַדַּיָּנִים הוּא בִּשְׁבִיל שְׁוֵה פְּרוּטָה, כִּי יְשִׁיבַת הַדַּיָּנִים הוּא בִּשְׁבִיל לְבָרֵר הַמִּשְׁפַּט אֱמֶת שֶׁהוּא בְּחִינַת תִּקּוּן הַתְּפִלָּה, שֶׁהִיא בְּחִינַת אֱמוּנָה כַּנַּ"ל כְּדֵי לְהוֹצִיא הַפְּרוּטָה, שֶׁהוּא בְּחִינַת אֱמוּנָה תְּפִלָּה מִיַּד עוֹשְׁקוֹ שֶׁרוֹצֶה לִפְגֹּם בָּאֱמוּנָה עַל יְדֵי תַּאֲוַת מָמוֹן כַּנַּ"ל. וְעַל כֵּן צְרִיכִין לִתֵּן צְדָקָה קֹדֶם הַתְּפִלָּה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי הַצְּדָקָה הִוא בְּחִינַת שְׁבִירַת תַּאֲוַת מָמוֹן, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בַּמַּאֲמָר הַמַּתְחִיל, לְהַמְשִׁיךְ הַשְׁגָּחָה שְׁלֵמָה וְכוּ' (סִימָן יג). וּכְשֶׁמְּשַׁבְּרִין תַּאֲוַת מָמוֹן אֲזַי נִשְׁלָם הָאֱמוּנָה כַּנַּ"ל, שֶׁזֶּהוּ עִקַּר תִּקּוּן הַתְּפִלָּה שֶׁהוּא בְּחִינַת אֱמוּנָה כַּנַּ"ל. וְעַל כֵּן שִׁעוּר צְדָקָה הוּא גַּם כֵּן פְּרוּטָה בְּחִינַת פְּרוּטָה הַנַּ"ל, שֶׁהוּא בְּחִינַת אֱמוּנָה תְּפִלָּה כַּנַּ"ל:
<h3>אות ו</h3>
וְזֶה בְּחִינַת שְׁנֵי עֵדִים שֶׁיֵּשׁ לָהֶם נֶאֱמָנוּת וְהֵם מְבָרְרִין הָאֱמֶת מִי מִשְּׁנֵי הַבַּעֲלֵי דִּינִים טוֹעֵן אֱמֶת, כְּמוֹ שֶׁכָּתוּב (דְּבָרִים יט), "עַל פִּי שְׁנַיִם עֵדִים יָקוּם דָּבָר". וְזֶה בְּחִינַת סוֹד הָעִבּוּר שֶׁנִּמְסַר לְבֵית דִּין לְעַבֵּר שָׁנִים וְלִקְבֹּעַ חֳדָשִׁים וְהֵם מְעַבְּרִין אֶת אֲדָר וּמוֹסִיפִין חֹדֶשׁ עַל הַשְּׁנֵים עָשָֹר חֳדָשִׁים, וְנַעֲשֵֹית הַשָּׁנָה לִפְעָמִים בַּת שְׁלֹשׁ עֶשְֹרֵה חֹדֶשׁ כְּדֵי לְהַשְׁווֹת שְׁנוֹת הַחַמָּה עִם חָדְשֵׁי הַלְּבָנָה כְּדֵי שֶׁיִּהְיוּ הַשָּׁלֹשׁ רְגָלִים בִּזְמַנָּן, כְּמוֹ שֶׁכָּתוּב: "שָׁמוֹר אֶת חֹדֶשׁ הָאָבִיב וְכוּ'" כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי מְבֹאָר בַּמַּאֲמָר "תְּהֹמֹת יְכַסְיֻמוּ" הַנַּ"ל שֶׁהָאֱמֶת הוּא עִקַּר תִּקּוּן הַתְּפִלָּה, שֶׁעַל יְדֵי זֶה רוֹאִין הַפְּתָחִים לָצֵאת מִתּוֹךְ הַחֹשֶׁךְ הַגָּדוֹל וְהַקְּלִפּוֹת הַמְסַבְּבִין אֶת הָאָדָם בִּשְׁעַת הַתְּפִלָּה. שֶׁאִי אֶפְשָׁר לְהִתְפַּלֵּל מֵחֲמַת זֶה. וְאֵין תַּקָּנָה לָזֶה כִּי אִם עַל יְדֵי הָאֱמֶת, שֶׁצָּרִיךְ הָאָדָם לְהִתְחַזֵּק וּלְהִתְאַמֵּץ בְּכָל עֹז לְהוֹצִיא הַדִּבּוּר מִפִּיו בֶּאֱמֶת בְּאֵיזֶה בְּחִינָה שֶׁהוּא אֲפִלּוּ אִם אֵינוֹ יָכוֹל לְהִתְפַּלֵּל כְּלָל, עַל כָּל פָּנִים יֹאמַר הַדִּבּוּר מִפִּיו בֶּאֱמֶת בִּפְשִׁיטוּת גָּמוּר רַק שֶׁיִּהְיֶה בֶּאֱמֶת וַאֲזַי הַדִּבּוּר הָאֱמֶת יָאִיר לוֹ לָצֵאת מִתּוֹךְ הַחֹשֶׁךְ וְיוּכַל לְהִתְפַּלֵּל הֵיטֵב וְכוּ', כְּמוֹ שֶׁמְּבֹאָר שָׁם. וְאִיתָא שָׁם שֶׁהָאֱמֶת יֵשׁ בּוֹ שְׁנֵי בְּחִינוֹת כִּי יֵשׁ שֶׁדִּבּוּרָם הוּא אֱמֶת גָּמוּר לַאֲמִתּוֹ. וְאָז אֲמִירָתָם הוּא בְּחִינַת אֶבֶן טוֹב שֶׁמֵּאִיר בְּעַצְמוֹ וְכוּ' וְיֵשׁ שֶׁאֲמִירָתָם הוּא אֱמֶת, אֲבָל אֵינוֹ אֱמֶת בָּרוּר כָּל כָּךְ. וַאֲזַי דִּבּוּרָם הוּא בְּחִינַת חַלּוֹן, דְּהַיְנוּ שֶׁאַחֵר יָכוֹל לְהָאִיר בּוֹ, כִּי הַחִלּוּק שֶׁבֵּין אֶבֶן טוֹב לְחַלּוֹן הוּא, כִּי הַחַלּוֹן אֵין לוֹ אוֹר בְּעַצְמוֹ אֶלָּא דֶּרֶךְ שָׁם נִכְנָס הָאוֹר, אֲבָל כְּשֶׁאֵין אוֹר אֵין מֵאִיר, אֲבָל אֶבֶן טוֹב אֲפִלּוּ כְּשֶׁאֵין אוֹר מִבַּחוּץ הוּא מֵאִיר בְּעַצְמוֹ. כֵּן יֵשׁ בְּנֵי אָדָם שֶׁדִּבּוּרָם הָאֱמֶת הוּא בְּחִינַת חַלּוֹן וְאֵין כֹּחַ לְהָאִיר לָהֶם בְּעַצְמָם, רַק יְכוֹלִים לְקַבֵּל הָאוֹר. וְיֵשׁ שֶׁדִּבּוּרָם הָאֱמֶת נַעֲשֶֹה אֶבֶן טוֹב וּמֵאִיר בְּעַצְמוֹ וְכוּ', עַיֵּן שָׁם בַּמַּאֲמָר הַנַּ"ל. וּבְסִימָן קיב שֶׁשָּׁם כָּפוּל גַּם כֵּן עִנְיָן זֶה עַל פָּסוּק "צֹהַר תַּעֲשֶֹה לַתֵּבָה" בְּתוֹסֶפֶת בֵּאוּר קְצָת. וְהַכֹּל לְפִי גֹּדֶל הָאֱמֶת וְכוּ'. כִּי עִקַּר הִשְׁתּוֹקְקוּת שֶׁל ה' יִתְבָּרַךְ אֵינוֹ אֶלָּא אֶל הָאֱמֶת וְכוּ'. וְצָרִיךְ כָּל אָדָם לִקְשֹׁר אֶת תְּפִלָּתוֹ לְצַדִּיק הַדּוֹר וְהַצַּדִּיק יוֹדֵעַ לְכַוֵּן הַשְּׁעָרִים וּלְהַעֲלוֹת כָּל תְּפִלָּה וּתְפִלָּה לַשַּׁעַר הַשַּׁיָּךְ, כִּי כָּל צַדִּיק וְצַדִּיק הוּא בְּחִינַת מֹשֶׁה מָשִׁיחַ וְכוּ' וּמָשִׁיחַ הוּא כָּלוּל כָּל הַתְּפִלּוֹת וְכוּ', כִּי יֵשׁ שְׁנֵים עָשָֹר שְׁבָטִים כְּנֶגֶד שְׁנֵים עָשָֹר מַזָּלוֹת. וְכָל שֵׁבֶט וְשֵׁבֶט יֵשׁ לוֹ נֻסְחָא מְיֻחֶדֶת וְיֵשׁ לוֹ שַׁעַר מְיֻחָד לִכָּנֵס דֶּרֶךְ שָׁם תְּפִלָּתוֹ. וְכָל שֵׁבֶט מְעוֹרֵר בִּתְפִלָּתוֹ כֹּחַ מַזָּלוֹ שֶׁבִּשְׁנֵים עָשָֹר מַזָּלוֹת. וְהַמַּזָּל מֵאִיר לְמַטָּה. וּמְגַדֵּל הַצֶּמַח וְכוּ'. וְזֶה בְּחִינַת קָשִׁין מְזוֹנוֹתָיו כִּקְרִיעַת יַם סוּף וְקָשֶׁה זִוּוּגוֹ וְכוּ', כִּי הַיַּם סוּף נִקְרַע לִשְׁנֵים עָשָֹר קְרָעִים כְּנֶגֶד שְׁנֵים עָשָֹר שְׁבָטִים וְכוּ'. וְזֶה פֵּרוּשׁ "שָׁמְרוּ עֵדֹתָיו וְחֹק נָתַן לָמוֹ". 'עֵדוּת' זֶה תְּפִלָּה, כְּמוֹ שֶׁכָּתוּב (תְּהִלִּים קיב), "שִׁבְטֵי יָהּ עֵדוּת וְכוּ' לְהוֹדוֹת לְשֵׁם ה' וְכוּ'". כִּי בַּתְּפִלָה אָנוּ מְעִידִין עַל אַחְדוּתוֹ. וּכְפִי הַתְּפִלָּה כֵּן זוֹכֶה לְפַרְנָסָה וְלִמְצֹא זִוּוּגוֹ וְכוּ', עַיֵּן שָׁם כָּל זֶה הֵיטֵב:
<h3>אות ז</h3>
וְזֶה בְּחִינַת סוֹד הָעִבּוּר. שֶׁמְּעַבְּרִין אֶת הַשָּׁנָה כְּדֵי לְהַשְׁווֹת הַלְּבָנָה עִם הַחַמָּה, שֶׁזֶּהוּ בְּחִינַת מִלּוּי פְּגִימַת הַלְּבָנָה כְּדֵי שֶׁיִּהְיֶה אוֹר הַלְּבָנָה כְּאוֹר הַחַמָּה, כִּי עִקַּר אוֹר הַמֵּאִיר שֶׁל הַחַמָּה וּלְבָנָה שֶׁהֵם נִתְּנוּ לְהָאִיר עַל הָאָרֶץ, כְּמוֹ שֶׁכָּתוּב (בְּרֵאשִׁית א), "וְהָיוּ לִמְאוֹרֹת וּלְאֹתֹת וּלְמוֹעֲדִים וְכוּ'" עִקַּר הָאוֹר שֶׁלָּהֶם הוּא אֱמֶת. שֶׁהוּא עִקַּר אוֹר הַמֵּאִיר כַּנַּ"ל וְעַל כֵּן הֵם שְׁנֵי מְאוֹרוֹת, חַמָּה וּלְבָנָה. זֶה בְּחִינַת שְׁנֵי בְּחִינוֹת הַנַּ"ל. שֶׁהֵם בְּחִינַת אֶבֶן טוֹב וְחַלּוֹן, כִּי אֶבֶן טוֹב מֵאִיר בְּעַצְמוֹ וְחַלּוֹן אֵין מֵאִיר בְּעַצְמוֹ רַק מְקַבֵּל הָאוֹר מֵאַחֵר, שֶׁזֶּהוּ בְּחִינַת חַמָּה וּלְבָנָה, שֶׁהֵם בְּחִינַת אַסְפַּקְלַרְיָא דְּנַהֲרָא מִגַּרְמָא שֶׁהִיא הַחַמָּה, שֶׁהִיא מְאִירָה בְּעַצְמָהּ בְּחִינַת אֶבֶן טוֹב הַנַּ"ל. וּלְבָנָה הִיא בְּחִינַת אַסְפַּקְלַרְיָא דְּלָא נַהֲרָא מִגַּרְמָא כְּלוּם כִּי אִם מַה שֶּׁמְּקַבֶּלֶת מֵהַשֶּׁמֶשׁ, שֶׁזֶּהוּ בְּחִינַת חַלּוֹן שֶׁאֵינוֹ מֵאִיר בְּעַצְמוֹ כִּי אִם מַה שֶּׁמְּקַבֵּל מֵאַחֵר כַּנַּ"ל. וְזֶה בְּחִינַת סוֹד מִעוּט הַיָּרֵחַ שֶׁמִּשָּׁם עִקַּר אֲחִיזַת הַסִּטְרָא אָחֳרָא וְהַקְּלִפּוֹת וְהַיֵּצֶר הָרָע. וּמִשָּׁם מִשְׁתַּלְשְׁלִין וּבָאִין כָּל הַחֲטָאִים וְכָל הַפְּגָּמִים שֶׁבָּאִין עַל יְדֵי הַיֵּצֶר הָרָע שֶׁנֶּאֱחָז מִשָּׁם. וְעִקַּר עֲבוֹדָתֵנוּ כָּל יְמֵי עוֹלָם לְתַקֵּן זֹאת, לְתַקֵּן פְּגִימַת הַלְּבָנָה שֶׁלֹּא יִהְיֶה בָּהּ שׁוּם מִעוּט. וְיִהְיֶה אוֹר הַלְּבָנָה כְּאוֹר הַחַמָּה כַּיָּדוּעַ. כִּי חַמָּה וּלְבָנָה שָׁוִים נִבְרְאוּ, כְּמוֹ שֶׁכָּתוּב (בְּרֵאשִׁית א), "אֶת שְׁנֵי הַמְּאֹרֹת הַגְּדֹלִים". אַךְ מֵחֲמַת קִטְרוּג הַלְּבָנָה שֶׁאָמְרָה, אִי אֶפְשָׁר לִשְׁנֵי מְלָכִים לְהִשְׁתַּמֵּשׁ בְּכֶתֶר אֶחָד, עַל כֵּן נִתְמַעֲטָה, כִּי בֶּאֱמֶת עִקַּר הַבְּרִיאָה הָיָה רַק בִּשְׁבִיל הָאֱמֶת, כְּמוֹ שֶׁכָּתוּב (שם), "בְּרֵאשִׁית בָּרָא אֱלֹקִים אֶת הַשָּׁמַיִם וְאֶת הָאָרֶץ". וְאָמְרוּ רַבּוֹתֵינוּ זִכְרוֹנָם לִבְרָכָה, בָּרָא' אֱלֹקִים' אֶת' סוֹפֵי תֵּבוֹת אֱמֶת. שֶׁבּוֹ נֶחְתְּמוּ שָׁמַיִם וָאָרֶץ, כִּי הַקָּדוֹשׁ בָּרוּךְ הוּא עֶצֶם הָאֱמֶת וְחוֹתָמוֹ שֶׁל הַקָּדוֹשׁ בָּרוּךְ הוּא אֱמֶת. וְעִקַּר הִשְׁתּוֹקְקוּתוֹ שֶׁל ה' יִתְבָּרַךְ הוּא רַק אֱמֶת. וְכָל הַבְּרִיאָה כֻּלָּהּ מֵרֹאשׁ וְעַד סוֹף הָיְתָה רַק בִּשְׁבִיל זֶה כְּדֵי לְגַלּוֹת הָאֱמֶת, כְּמוֹ שֶׁאִיתָא בַּזֹּהַר הַקָּדוֹשׁ שֶׁהַבְּרִיאָה הָיְתָה בְּגִין דְּיִשְׁתְּמוֹדָעִין לֵיהּ, שֶׁזֶּהוּ בְּחִינַת אֱמֶת, דְּהַיְנוּ שֶׁבִּשְׁבִיל זֶה בָּרָא ה' יִתְבָּרַךְ אֶת כָּל הַבְּרִיאָה כְּדֵי שֶׁיַּכִּירוּ וְיֵדְעוּ אֲמִתַּת אֱלֹקוּתוֹ וּמֶמְשַׁלְתּוֹ וְגָדְלוֹ וְכוּ'. וְהִנֵּה עִקַּר הַתַּכְלִית הוּא שֶׁיַּגִּיעוּ לְתַכְלִית הָאֱמֶת לַאֲמִתּוֹ, דְּהַיְנוּ שֶׁנַּכִּיר וְנֵדַע אֲמִתָּתוֹ כְּמוֹ שֶׁהוּא בֶּאֱמֶת, כִּי ה' יִתְבָּרַךְ עֶצֶם הָאֱמֶת, כִּבְיָכוֹל, כְּמוֹ שֶׁכָּתוּב (יִרְמִיָה י), "וַה' אֱלֹקִים אֱמֶת". כֵּן נִזְכֶּה אֲנַחְנוּ גַּם בְּזֶה הָעוֹלָם הַשָּׁפָל לֵידַע אֲמִתַּת אֱלֹקוּתוֹ כְּמוֹ שֶׁהוּא בֶּאֱמֶת. וְזֶה בְּחִינַת שְׁנֵי הַמְּאֹרֹת הַגְּדֹלִים שֶׁבִּתְחִלָּה רָצָה שֶׁיִּהְיוּ שְׁנֵיהֶם גְּדוֹלִים, דְּהַיְנוּ שֶׁהָאוֹר הָאֱמֶת הַמְלֻבָּשׁ בְּזֶה הָעוֹלָם שֶׁהוּא בְּחִינַת מַלְכוּת, בְּחִינַת לְבָנָה, יִהְיֶה שָׁוֶה לְעֶצֶם אוֹר הָאֱמֶת, שֶׁהוּא ה' יִתְבָּרַךְ בְּעַצְמוֹ, כִּבְיָכוֹל, שֶׁנִּזְכֶּה גַּם בָּעוֹלָמוֹת לָדַעַת אֲמִתָּתוֹ כְּמוֹ שֶׁהוּא בֶּאֱמֶת כַּנַּ"ל, אֲבָל מֵחֲמַת קִטְרוּג הַיָּרֵחַ אִי אֶפְשָׁר לִשְׁנֵי מְלָכִים לְהִשְׁתַּמֵּשׁ בְּכֶתֶר אֶחָד, כִּי בָּעוֹלָמוֹת אִי אֶפְשָׁר לִסְבֹּל וּלְקַבֵּל עֶצֶם אוֹר הָאֱמֶת, כִּי יִתְבַּטְּלוּ בַּמְצִיאוּת. עַל כֵּן אָמַר לָהּ ה' יִתְבָּרַךְ, לְכִי וּמַעֲטִי אֶת עַצְמֵךְ. וּמִעוּט הַיָּרֵחַ זֶה בְּחִינַת חֹשֶׁךְ שֶׁנֶּחֱשַׁךְ אוֹרָהּ וְנִתְמַעֵט, דְּהַיְנוּ, שֶׁכִּבְיָכוֹל, ה' יִתְבָּרַךְ צִמְצֵם אוֹר הָאֱמֶת וְהִסְתִּיר וְהִצְפִּין וְהִלְבִּישׁ אוֹר הָאֱמֶת וּמִעֲטוֹ בְּאֹפֶן שֶׁנּוּכַל לְקַבְּלוֹ. וּמֵחֲמַת שֶׁמִּעֵט וְצִמְצֵם אוֹר הָאֱמֶת, שֶׁזֶּהוּ בְּחִינַת מִעוּט אוֹר הַיָּרֵחַ, מִשָּׁם אֲחִיזַת כָּל הַסִּטְרָא אָחֳרָא שֶׁהִיא בְּחִינַת חֹשֶׁךְ, בְּחִינַת שֶׁקֶר שֶׁאֲחִיזָתָהּ מִמִּעוּט הָאוֹר הַיָּרֵחַ, הַיְנוּ מִמִּעוּט וְצִמְצוּם הָאֱמֶת שֶׁמִּשָּׁם עִקַּר אֲחִיזַת הַשֶּׁקֶר, שֶׁהִיא הַסִּטְרָא אָחֳרָא, כִּי בְּוַדַּאי אִם לֹא הָיָה רַק עֶצֶם אוֹר הָאֱמֶת בְּעַצְמוֹ, בְּוַדַּאי לֹא הָיָה לְהַסִּטְרָא אָחֳרָא, שֶׁהוּא הַשֶּׁקֶר, שׁוּם אֲחִיזָה, כִּי מֵאַחַר שֶׁהָיוּ הַכֹּל יוֹדְעִין עֶצֶם הָאֱמֶת. אֵיךְ הָיָה אֶפְשָׁר לְחַפּוֹת הָאֱמֶת וְלַהֲפֹךְ הָאֱמֶת לְשֶׁקֶר, כִּי בְּוַדַּאי מִי שֶׁיּוֹדֵעַ הָאֱמֶת לַאֲמִתּוֹ אִי אֶפְשָׁר לְהַטְעוֹתוֹ בְּשׁוּם שֶׁקֶר שֶׁבָּעוֹלָם. אַךְ מֵאַחַר שֶׁנִּתְמַעֵט וְנִתְצַמְצֵם הָאֱמֶת אַף עַל פִּי שֶׁעֲדַיִן הוּא אֱמֶת גָּמוּר, עִם כָּל זֶה מֵאַחַר שֶׁנִּתְמַעֵט וְנִתְחַפֶּה וְנִתְכַּסֶּה הָאֱמֶת בְּכַמָּה צִמְצוּמִים וּלְבוּשִׁים, עַל יְדֵי זֶה מִשְׁתַּלְשֵׁל אֲחִיזָתָם, כִּי מֵאַחַר שֶׁאֵין יוֹדְעִין עֶצֶם הָאֱמֶת רַק שֶׁרוֹאִין הָאֱמֶת מֵרָחוֹק דֶּרֶךְ כַּמָּה חַלּוֹנוֹת וּלְבוּשִׁין אַף עַל פִּי שֶׁיּוֹדְעִין הָאֱמֶת לַאֲמִתּוֹ, עִם כָּל זֶה כְּבָר יֵשׁ לָהֶם אֲחִיזָה וִיכוֹלִין לְהַטְעוֹת וּלְחַפּוֹת הָאֱמֶת בְּשֶׁקֶר וְלַהֲפֹךְ דִּבְרֵי אֱלֹקִים חַיִּים, לַהֲפֹךְ הַשֶּׁקֶר לֶאֱמֶת, חַס וְשָׁלוֹם, וְעַל כֵּן עִקַּר עֲבוֹדָתֵנוּ וִיגִיעָתֵנוּ הוּא לְמַלְּאוֹת פְּגִימַת הַלְּבָנָה, הַיְנוּ לְבָרֵר הָאֱמֶת מִן הַשֶּׁקֶר:
<h3>אות ח</h3>
וְעַל כֵּן עִקַּר הָעֵצָה וְהַתַּקָּנָה בִּכְלָלִיּוּת הָעֲבוֹדָה שֶׁאָנוּ צְרִיכִין בְּזֶה הָעוֹלָם. הָעִקָּר הוּא רַק אֱמֶת שֶׁאָנוּ צְרִיכִין לִבְלִי לְהַטְעוֹת עַצְמֵנוּ חָלִילָה, רַק לְהִסְתַּכֵּל בְּכָל דָּבָר עַל הָאֱמֶת לַאֲמִתּוֹ וּלְהִשְׁתַּדֵּל בִּתְפִלָּה אֲפִלּוּ אִם אֵינוֹ יָכוֹל לְהִתְפַּלֵּל כְּלָל, עַל כָּל פָּנִים יִרְאֶה שֶׁיּוֹצִיא הַדִּבּוּר מִפִּיו בֶּאֱמֶת לְפִי מַדְרֵגָתוֹ. וְאַף עַל פִּי שֶׁעֲדַיִן אֵין הָאֱמֶת בָּרוּר וָזַךְ, עִם כָּל זֶה מֵאַחַר שֶׁהוּא חָפֵץ בָּאֱמֶת וּמוֹשֵׁךְ עַצְמוֹ רַק אֶל הָאֱמֶת וּמַכְרִיחַ עַצְמוֹ לְדַבֵּר דִּבּוּר אֱמֶת, עַל כֵּן זֶה הַדִּבּוּר הָאֱמֶת, אַף עַל פִּי שֶׁאֵינוֹ עֶצֶם הָאֱמֶת בְּחִינַת אֶבֶן טוֹב, אַף עַל פִּי כֵן הָאֱמֶת הוּא בְּחִינַת חַלּוֹן. וְיוּכַל אַחֵר לְהָאִיר בּוֹ, דְּהַיְנוּ הַצַּדִּיקֵי הָאֱמֶת שֶׁכְּלוּלִים מִכָּל הַתְּפִלּוֹת יִשְֹרָאֵל. וַאֲלֵיהֶם אָנוּ מְקַשְּׁרִים כָּל תְּפִלּוֹתֵינוּ, כִּי הַצַּדִּיקִים אֲמִתִּיִּים הֵם נֶגְדֵּנוּ בִּבְחִינַת עֶצֶם הָאֱמֶת. וְהֵם מְאִירִים בְּכָל תְּפִלּוֹת יִשְֹרָאֵל וּמַעֲלִים אוֹתָם כְּפִי הָאֱמֶת שֶׁבְּכָל תְּפִלָּה וּתְפִלָּה שֶׁל כָּל אֶחָד וְאֶחָד שֶׁהוּא בְּחִינַת חַלּוֹן שֶׁמְּקַבֵּל הָאוֹר מֵהַצַּדִּיק. וּכְפִי בְּהִירַת וְצַחוּת הַחַלּוֹן, דְּהַיְנוּ הַדִּבּוּר הָאֱמֶת כֵּן הַצַּדִּיק שֶׁהוּא עֶצֶם הָאֱמֶת מֵאִיר בּוֹ. וְזֶה שֶׁמְּבֹאָר שָׁם בַּמַּאֲמָר הַנַּ"ל שֶׁצְּרִיכִין לְקַשֵּׁר כָּל הַתְּפִלּוֹת לְצַדִּיק הַדּוֹר וְכוּ', עַיֵּן שָׁם וְהָבֵן הֵיטֵב. כִּי צַדִּיק הַדּוֹר עִם כְּלַל יִשְֹרָאֵל הֵם בִּבְחִינַת חַמָּה וּלְבָנָה שֶׁזֶּהוּ בְּחִינַת יַעֲקֹב וּבָנָיו, שֶׁהֵם כְּלָלִיּוּת תִּקּוּן הַתְּפִלָּה, כְּמוֹ שֶׁמְּבֹאָר שָׁם. כִּי יַעֲקֹב כָּלוּל מִכָּל הַשְּׁנֵים עָשָֹר שְׁבָטִים שֶׁהֵם כְּלָלִיּוּת יִשְֹרָאֵל, כְּלָלִיּוּת הַשְּׁנֵים עָשָֹר שְׁעָרִים הַשְּׁנֵים עָשָֹר נֻסְחָאוֹת שֶׁבַּתְּפִלָּה וְהוּא מְבָרֵר וּמַעֲלֶה כָּל תְּפִלָּה לְשָׁרְשָׁהּ לַשַּׁעַר הַשַּׁיָּךְ לוֹ, כִּי יַעֲקֹב הוּא בְּחִינַת עֶצֶם הָאֱמֶת, בְּחִינַת תִּתֵּן אֱמֶת לְיַעֲקֹב וְכוּ' (מִיכָה ז). וְהוּא בְּחִינַת שֶׁמֶשׁ, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר, כְּמוֹ שֶׁכָּתוּב, "וַיִּזְרַח לוֹ הַשֶּׁמֶשׁ". וּכְלָלִיּוּת יִשְֹרָאֵל שֶׁהֵם בְּחִינַת שְׁנֵים עָשָֹר שְׁבָטִים, שְׁנֵים עָשָֹר שְׁעָרִים, שְׁנֵים עָשָֹר נֻסְחֲאוֹת הַתְּפִלָּה, זֶה בְּחִינַת לְבָנָה, בְּחִינַת חַלּוֹן הַנַּ"ל, כִּי הַלְּבָנָה כְּלוּלָה מִשְּׁנֵים עָשָֹר חֳדָשִׁים, כִּי כָּל הַשְּׁנֵים עָשָֹר חֳדָשִׁים נִמְנִין לַלְּבָנָה כַּמּוּבָא. שֶׁהֵם כְּנֶגֶד שְׁנֵים עָשָֹר שְׁבָטִים, שְׁנֵים עָשָֹר נֻסְחֲאוֹת הַתְּפִלָּה, שְׁנֵים עָשָֹר שְׁעָרִים שֶׁבִּירוּשָׁלַיִם שֶׁלְּמַטָּה וְשֶׁלְּמַעְלָה שֶׁדֶּרֶךְ שָׁם עוֹלָה הַתְּפִלָּה. וְזֶה בְּחִינַת חַלּוֹן, הַיְנוּ אוֹר הָאֱמֶת שֶׁל כְּלַל יִשְֹרָאֵל שֶׁהוּא בְּחִינַת חַלּוֹן שֶׁאֵינוֹ מֵאִיר בְּעַצְמוֹ, שֶׁזֶּהוּ בְּחִינַת לְבָנָה שֶׁמְּקַבֶּלֶת הָאוֹר מֵהַשֶּׁמֶשׁ כַּנַּ"ל. וְזֶה בְּחִינַת שְׁנֵים עָשָֹר חַלּוֹנוֹת שֶׁל בֵּית הַכְּנֶסֶת שֶׁהוּא בְּחִינַת וְכַוִּין פְּתִיחָן לֵהּ בְּעִלִּיתֵהּ (דָּנִיֵּאל ו), בְּחִינַת תְּפִלָּה שֶׁעוֹלָה דֶּרֶךְ שְׁנֵים עָשָֹר שְׁעָרִים. שֶׁהֵם שְׁנֵים עָשָֹר חַלּוֹנוֹת שֶׁבָּרָקִיעַ, שֶׁדֶּרֶךְ שָׁם עוֹלָה הַתְּפִלָּה בְּחִינַת מַשְׁגִּיחַ מִן הַחַלּוֹנוֹת וְכוּ' דְּאִתְּמַר בְּהוֹן, "חֲלוּ נָא פְּנֵי אֵל", כְּמוֹ שֶׁאִיתָא בַּתִּקּוּנִים כִּי תְּפִלָּה הוּא בְּחִינַת מַלְכוּת, בְּחִינַת לְבָנָה כַּיָּדוּעַ. בְּחִינַת חַלּוֹן, בְּחִינַת תְּפִלָּה לֶעָנִי, כִּי עָנִי לֵית לֵיהּ מִגַּרְמֵיהּ כְּלוּם. כִּי אִם מַה שֶּׁמְּקַבֵּל מֵאַחֵר, שֶׁזֶּהוּ בְּחִינַת לְבָנָה כַּנַּ"ל:
<h3>אות ט</h3>
וְזֶה בְּחִינַת תּוֹרָה וּתְפִלָּה שֶׁשְּׁנֵיהֶן צְרִיכִין זֶה לָזֶה וְאֵין אֶחָד בְּלֹא חֲבֵרוֹ. כִּי זֶה בְּחִינַת קְרִיאַת שְׁמַע וּתְפִלָּה כִּי קְרִיאַת שְׁמַע הִוא בְּחִינַת תּוֹרָה, כִּי הַתּוֹרָה זֶה בְּחִינַת אֱמֶת, בְּחִינַת תּוֹרַת אֱמֶת, כִּי הַתּוֹרָה הַקְּדוֹשָׁה הִיא עֶצֶם הָאֱמֶת, כִּי כָּל מִצְווֹת הַתּוֹרָה הֵם עֶצֶם הָאֱמֶת. לְמָשָׁל מִצְוַת צִיצִית שֶׁצִּוָּנוּ ה' יִתְבָּרַךְ לְהַטִּיל צִיצִית בְּטַלִּית זֶהוּ עֶצֶם הָאֱמֶת לַאֲמִתּוֹ, אֲבָל תְּפִלָּה שֶׁהִיא בְּחִינַת אִתְעָרוּתָא דִּלְתַתָּא, שֶׁזֶּהוּ בְּחִינַת כְּלָלִיּוּת הָעֲבוֹדָה שֶׁאָנוּ עוֹשִֹין וּמְקַיְּמִין שֶׁהַכֹּל כָּלוּל בַּתְּפִלָה, דְּהַיְנוּ מַה שֶּׁאָנוּ מִתְפַּלְּלִין וּמְבַקְּשִׁין מֵה' יִתְבָּרַךְ בָּזֶה יֵשׁ כַּמָּה שִׁנּוּיִים וּגְוָנִין, כִּי בְּוַדַּאי לָאו כָּל אֶחָד זוֹכֶה לְתַכְלִית הַתְּפִלָּה בִּשְׁלֵמוּת, דְּהַיְנוּ שֶׁתִּהְיֶה הַתְּפִלָּה נִכְלֶלֶת בְּאַחְדוּתוֹ יִתְבָּרַךְ בִּבְחִינַת הִיא תְּהִלָתְךָ וְהוּא אֱלֹקֶיךָ (דְּבָרִים י), שֶׁזֶּהוּ בְּחִינַת עֶצֶם הָאֱמֶת, אֲבָל הַהֲמוֹן עַם בְּוַדַּאי אֵין זוֹכִין לָזֶה. וְכָל אֶחָד זוֹכֶה לִתְפִלָּה כְּפִי בְּחִינַת נְקֻדַּת הָאֱמֶת שֶׁמִּתְגַּבֵּר וּמִתְחַזֵּק לְהַמְשִׁיךְ עַצְמוֹ אֶל הָאֱמֶת. וְזֶה הָאֱמֶת הוּא בְּחִינַת חַלּוֹן שֶׁמְּקַבֵּל הָאוֹר כַּנַּ"ל. שֶׁיֵּשׁ בָּזֶה כַּמָּה גְּוָנִין בְּלִי שִׁעוּר כְּפִי גֹּדֶל הָאֱמֶת שֶׁיֵּשׁ בּוֹ כַּנַּ"ל. נִמְצָא, שֶׁתּוֹרָה וּתְפִלָּה הֵם בְּחִינַת אֶבֶן טוֹב וְחַלּוֹן הַנַּ"ל, שֶׁזֶּהוּ בְּחִינַת חַמָּה וּלְבָנָה, שֶׁהֵם בְּחִינַת תּוֹרָה וּתְפִלָּה כַּיָּדוּעַ, שֶׁהֵם בְּחִינַת תּוֹרָה שֶׁבִּכְתָב וְתוֹרָה שֶׁבְּעַל פֶּה כַּמּוּבָא. וְזֶהוּ שֶׁכָּתַב שָׁם רַבֵּנוּ זִכְרוֹנוֹ לִבְרָכָה עַל מַאֲמַר רַבָּה בַּר בַּר חָנָה שֶׁשְּׁאָלוֹ, כַּמָּה מְרַחֲקִינָא מִמַּיָּא? הַיְנוּ מִתְּפִלָּה בִּשְׁלֵמוּת. הֵשִׁיב לוֹ, תְּמַנֵי פַּרְסֵי. וְכָתַב שָׁם שֶׁזֶּהוּ בְּחִינַת תּוֹרָה וּתְפִלָּה שֶׁהֵם חֲמִשָּׁה חֻמְּשֵׁי תּוֹרָה וְשָׁלֹשׁ תְּפִלּוֹת בְּיוֹם וְכוּ'. וְלִכְאוֹרָה תָּמוּהַּ, כִּי מִקֹּדֶם לֹא הִזְכִּיר שָׁם רַבֵּנוּ כְּלָל מֵעִנְיַן תּוֹרָה שֶׁשַּׁיָּךְ לַתְּפִלָּה, אַךְ עַל פִּי הַנַּ"ל מְבֹאָר הֵיטֵב, כִּי תִּקּוּן הַתְּפִלָּה הוּא עַל יְדֵי אֱמֶת. וֶאֱמֶת הוּא בְּחִינַת תּוֹרָה, בְּחִינַת תּוֹרַת אֱמֶת כַּנַּ"ל. וְזֶה בְּחִינַת קְרִיאַת שְׁמַע וּתְפִלָּה, בְּחִינַת סְמִיכוּת גְּאֻלָּה לִתְפִלָּה, כִּי קְרִיאַת שְׁמַע הוּא בְּחִינַת תּוֹרָה, בְּחִינַת עֶצֶם הָאֱמֶת, בְּחִינַת ה' אֱלֹקֵינוּ ה' אֶחָד (דְּבָרִים ו) שֶׁהוּא עֶצֶם הָאֱמֶת. וְאַחַר כָּךְ אָנוּ מִתְפַּלְּלִין שֶׁהוּא אִתְעָרוּתָא דִּלְתַתָּא, דְּהַיְנוּ שֶׁאָנוּ מְעוֹרְרִין עַצְמֵנוּ וּמְכִינִים עַצְמֵנוּ לְהִתְפַּלֵּל לְפָנָיו יִתְבָּרַךְ וּלְבַקֵּשׁ עַל צְרָכֵינוּ. וְזֶהוּ כְּפִי הָאֱמֶת שֶׁיֵּשׁ אֵצֶל כָּל אֶחָד וְאֶחָד. וְזֶה הָאֱמֶת הוּא בְּחִינַת חַלּוֹן כַּנַּ"ל שֶׁצָּרִיךְ לְקַבֵּל הָאוֹר מֵעֶצֶם הָאֱמֶת שֶׁהוּא בְּחִינַת תּוֹרָה, בְּחִינַת קְרִיאַת שְׁמַע כַּנַּ"ל, כִּי זֶה הוּא כְּלָל גָּדוֹל, שֶׁכָּל בְּחִינָה כְּלוּלָה מִכָּל הַבְּחִינוֹת וְיֵשׁ כַּמָּה בְּחִינוֹת בְּכָל בְּחִינָה וּבְחִינָה. וְעַל כֵּן אַף עַל פִּי שֶׁבַּמַּאֲמָר הַנַּ"ל מְבֹאָר שֶׁבְּהַתְּפִלָּה בְּעַצְמָהּ יֵשׁ בְּחִינַת אֶבֶן טוֹב וְחַלּוֹן, עִם כָּל זֶה כְּלָלִיּוּת הַתְּפִלָּה שֶׁל הַהֲמוֹן עַם הוּא בְּחִינַת חַלּוֹן כְּנֶגֶד צַדִּיק הַדּוֹר שֶׁהוּא בְּחִינַת אֶבֶן טוֹב כַּנַּ"ל. וְכֵן כְּלָלִיּוּת הַתְּפִלָּה הוּא בְּחִינַת חַלּוֹן, בְּחִינַת לְבָנָה כְּנֶגֶד הַתּוֹרָה שֶׁהִיא בְּחִינַת חַמָּה, בְּחִינַת אֶבֶן טוֹב וְכַנַּ"ל:
<h3>אות י</h3>
וְזֶה בְּחִינַת סְמִיכוּת גְּאֻלָּה לִתְפִלָּה, כִּי עִקַּר הַגְּאֻלָּה הוּא עַל יְדֵי אֱמֶת שֶׁהוּא מְשִׁיחַ צִדְקֵנוּ שֶׁיָּבוֹא בִּמְהֵרָה בְּיָמֵינוּ שֶׁנִּקְרָא אֱמֶת, כְּמוֹ שֶׁכָּתוּב, "שְׁלַח אוֹרְךָ וַאֲמִתְּךָ הֵמָּה יַנְחוּנִי יְבִיאוּנִי וְכוּ'". שֶׁפֵּרֵשׁ רַשִׁ"י עַל מָשִׁיחַ כַּמּוּבָא, כִּי עִקַּר בִּיאַת מָשִׁיחַ הוּא לְגַלּוֹת הָאֱמֶת בָּעוֹלָם, כִּי אָז יִתְקַיֵּם, "אֱמֶת מֵאֶרֶץ תִּצְמָח וְכוּ'". וּכְמוֹ שֶׁכָּתוּב (מִשְׁלֵי יב), "שְֹפַת אֱמֶת תִּכּוֹן לָעַד". 'כּוֹנַנְתָּ' לֹא כְּתִיב, כִּי עַכְשָׁו הָאֱמֶת בְּגָלוּת גָּדוֹל וְהָאֱמֶת נַעֲשֶֹה עֲדָרִים עֲדָרִים וְכָל אֶחָד וְאֶחָד אוֹמֵר שֶׁאֶצְלוֹ הָאֱמֶת. וְאִי אֶפְשָׁר לְבָרֵר הָאֱמֶת כִּי אִם לְכָל חַד לְפוּם מַה דִּמְשַׁעֵר בְּלִבֵּיהּ יָכוֹל לְהָבִין קְצָת הָאֱמֶת. וְעִקַּר הָאֱמֶת יִתְגַּלֶּה עַל יְדֵי מָשִׁיחַ בְּחִינַת שְֹפַת אֱמֶת תִּכּוֹן וְכוּ' וְזֶה עִקַּר הַגְּאֻלָּה, כְּמוֹ שֶׁכָּתוּב (שִׁיר הַשִּׁירִים ד), "תָּבוֹאִי תָּשׁוּרִי מֵרֹאשׁ אֲמָנָה". וֶאֱמוּנָה תְּלוּיָה בָּאֱמֶת, כִּי צֶדֶק כַּד אִתְחַבְּרַת בֶּאֱמֶת אִתְעַבִידַת אֱמוּנָה (זֹהַר בָּלָק קכ). נִמְצָא, שֶׁעִקַּר הַגְּאֻלָּה הִיא עַל יְדֵי אֱמֶת. וְעַל כֵּן עִקַּר בִּרְכַּת הַגְּאֻלָּה, דְּהַיְנוּ בִּרְכַּת 'גָּאַל יִשְֹרָאֵל' מִתְּחִלַּת 'אֱמֶת וְיַצִּיב וְנָכוֹן' וְכוּ' וּמְדַבֶּרֶת רַק מֵאֱמֶת, כִּי נִזְכָּר שָׁם שְׁמוֹנֶה פְּעָמִים אֱמֶת, כִּי עִקַּר הַגְּאֻלָּה הוּא אֱמֶת כַּנַּ"ל, שֶׁעַל יְדֵי זֶה גּוֹאֲלִין אֶת הַתְּפִלָּה מִן הַגָּלוּת וְזוֹכִין לְהִתְפַּלֵּל, כִּי אִי אֶפְשָׁר לָצֵאת מִגָּלוּת הַחֹשֶׁךְ הַמִּתְגַּבֵּר בִּשְׁעַת הַתְּפִלָּה כִּי אִם עַל יְדֵי אֱמֶת כַּנַּ"ל. וְזֶה בְּחִינַת בֵּין ה' אֱלֹקֵיכֶם לֶאֱמֶת וְיַצִּיב לֹא יַפְסִיק שֶׁכָּתוּב, "וַה' אֱלֹקִים אֱמֶת". כִּי הָאֱמֶת כָּלוּל מִשְּׁנֵי בְּחִינוֹת הַנַּ"ל שֶׁהֵם בְּחִינַת אֶבֶן טוֹב וְחַלּוֹן, כִּי חַמָּה וּלְבָנָה בְּחִינַת תּוֹרָה וּתְפִלָּה וְכוּ' כַּנַּ"ל. וּשְׁתֵּי בְּחִינוֹת אֵלּוּ ה' בְּחִינַת שֵׁם מָלֵא, בְּחִינַת ה' אֱלֹקִים. שֶׁהֵם בְּחִינַת אוֹר הַחַמָּה וְהַלְּבָנָה. בִּבְחִינַת כִּי שֶׁמֶשׁ וּמָגֵן ה' אֱלֹקִים, כִּי שֵׁם הֲוָיָה כִּבְיָכוֹל, זֶה בְּחִינַת עֶצֶם הָאֱמֶת הַמֵּאִיר בְּחִינַת ה' אוֹרִי, כְּמוֹ שֶׁמְּבֹאָר שָׁם 'וֶאֱלֹקִים' זֶה בְּחִינַת מִעוּט וְצִמְצוּם הָאוֹר, בְּחִינַת מַלְכוּת, בְּחִינַת לְבָנָה כַּיָּדוּעַ. וְהָעִקָּר הוּא לְמַלְּאוֹת פְּגִימַת הַלְּבָנָה, דְּהַיְנוּ לְחַבֵּר וּלְיַחֵד חַמָּה וּלְבָנָה יַחַד, דְּהַיְנוּ לְחַבֵּר שְׁנֵי הַשֵּׁמוֹת ה' אֱלֹקִים יַחַד, שֶׁזֶּהוּ עִקַּר הַיִּחוּד בְּחִינַת ה' אֶחָד וּשְׁמוֹ אֶחָד, שֵׁם, זֶה בְּחִינַת אֱלֹקִים מַלְכוּת כַּמּוּבָא. הַיְנוּ כִּי הָעִקָּר הוּא לְחַבֵּר שְׁנֵי בְּחִינוֹת הָאֱמֶת יַחַד, דְּהַיְנוּ לְהַעֲלוֹת וּלְבָרֵר הָאֱמֶת הַמְלֻבָּשׁ בְּזֶה הָעוֹלָם, שֶׁזֶּהוּ בְּחִינַת אוֹר נְקֻדַּת הָאֱמֶת שֶׁיֵּשׁ אֵצֶל כָּל אֶחָד וְאֶחָד מִיִּשְֹרָאֵל שֶׁהוּא בְּחִינַת חַלּוֹן, בְּחִינַת לְבָנָה, בְּחִינַת מַלְכוּת, לְחַבְּרוֹ וּלְקַשְּׁרוֹ וּלְיַחֲדוֹ בְּעֶצֶם אוֹר הָאֱמֶת, כִּי בֶּאֱמֶת לַאֲמִתּוֹ הַכֹּל אֶחָד. וְזֶהוּ בְּחִינַת וַה' אֱלֹקִים אֱמֶת, כִּי זֶהוּ עִקַּר הָאֱמֶת כְּשֶׁמְּחַבְּרִין וּמִתְיַחֲדִין אֵלּוּ הַשְּׁנֵי שֵׁמוֹת ה' אֱלֹקִים יַחַד, דְּהַיְנוּ שְׁתֵּי בְּחִינוֹת הָאֱמֶת הַנַּ"ל. שֶׁאָז עִקַּר שְׁלֵמוּת הָאֱמֶת. וְנִשְׁלָם כַּוָּנַת הַבְּרִיאָה, כִּי עִקַּר הַבְּרִיאָה הָיְתָה רַק בִּשְׁבִיל זֶה, כִּי ה' יִתְבָּרַךְ עֶצֶם הָאֱמֶת, כִּבְיָכוֹל, וְאֵין לוֹ צֹרֶךְ לַנִּבְרָאִים, חַס וְשָׁלוֹם, וְעִקַּר הַבְּרִיאָה הָיְתָה בִּשְׁבִיל טוֹבָתֵנוּ כְּדֵי שֶׁיִּתְגַּלֶּה הָאֱמֶת גַּם בְּזֶה הָעוֹלָם, כְּדֵי שֶׁנֵּדַע אֲמִתַּת מְצִיאוּתוֹ יִתְבָּרַךְ גַּם בְּזֶה הָעוֹלָם. וְזֶה עִקַּר הַשְּׁלֵמוּת וְהַתַּכְלִית כְּשֶׁהָאֱמֶת הַמְלֻבָּשׁ בְּזֶה הָעוֹלָם מִתְבָּרֵר וְעוֹלֶה וְנִכְלָל בְּעֶצֶם הָאֱמֶת וְנַעֲשֶֹה הַכֹּל אֶחָד, כִּי בֶּאֱמֶת כֻּלּוֹ חַד, כִּי אֱמֶת הוּא אֶחָד, כַּמְבֹאָר בְּמָקוֹם אַחֵר (בְּדִבְרֵי רַבֵּנוּ בְּסִימָן נא). רַק שֶׁבְּזֶה הָעוֹלָם נִתְלַבֵּשׁ וְנִתְחַפֶּה וְנִתְצַמְצֵם הָאֱמֶת בְּכַמָּה לְבוּשִׁין. וְעִקַּר שַׁעֲשׁוּעָיו כְּשֶׁמַּכִּירִין הָאֱמֶת גַּם בְּזֶה הָעוֹלָם הַשָּׁפָל שֶׁבִּשְׁבִיל זֶה בָּרָא כָּל הַבְּרִיאָה, הַיְנוּ כְּשֶׁהָאֱמֶת שֶׁבְּזֶה הָעוֹלָם מִתְבָּרֵר עַד שֶׁיּוֹדְעִין גַּם בְּזֶה הָעוֹלָם הָאֱמֶת לַאֲמִתּוֹ, שֶׁזֶּה עִקַּר שְׁלֵמוּת אוֹר הָאֱמֶת בִּבְחִינַת כְּיִתְרוֹן הָאוֹר מִן הַחֹשֶׁךְ (קֹהֶלֶת ב) כִּי בְּמָקוֹם שֶׁאֵין שׁוּם שֶׁקֶר אֵין שַׁיָּךְ לוֹמַר תֵּבַת אֱמֶת, כִּי עִקַּר הָאֱמֶת הוּא בְּמָקוֹם שֶׁיֵּשׁ אֱמֶת וְשֶׁקֶר שֶׁאָז שַׁיָּךְ לוֹמַר שֶׁכָּךְ הוּא הָאֱמֶת וְלֹא כְּמוֹ הַטּוֹעֵן שֶׁקֶר, רַק הָאֱמֶת הוּא כְּמוֹ שֶׁזֶּה אוֹמֵר, וְעַל כֵּן עִקַּר שְׁלֵמוּת הָאֱמֶת הוּא כְּשֶׁמְּבָרְרִין הָאֱמֶת מִזֶּה הָעוֹלָם שֶׁבִּשְׁבִיל זֶה נִבְרָא הַכֹּל כַּיָּדוּעַ. וְאָז כְּשֶׁנִּתְבָּרֵר הָאֱמֶת מִזֶּה הָעוֹלָם עַל יְדֵי עֲבוֹדָתֵנוּ וּתְפִלּוֹתֵינוּ, אֲזַי מִתְחַבְּרִים שְׁתֵּי הַבְּחִינוֹת אֱמֶת הַנַּ"ל שֶׁהֵם בְּחִינַת ה' אֱלֹקִים, שֶׁזֶּהוּ עִקַּר שְׁלֵמוּת הָאֱמֶת. בְּחִינַת וַה' אֱלֹקִים אֱמֶת כַּנַּ"ל וְעַל כֵּן בֵּין 'וַיֹּאמֶר' לֶ'אֱמֶת וְיַצִּיב' לֹא יַפְסִיק, דְּהַיְנוּ בֵּין ה' אֱלֹקֵיכֶם לֶאֱמֶת כַּנַּ"ל, כִּי ה' אֱלֹקֵיכֶם זֶהוּ בְּעַצְמוֹ עִקַּר שְׁלֵמוּת הָאֱמֶת כַּנַּ"ל, כִּי קְרִיאַת שְׁמַע הוּא בְּחִינַת אֱמֶת כַּנַּ"ל שֶׁזֶּהוּ עִקַּר הַגְּאֻלָּה כַּנַּ"ל, שֶׁעַל יְדֵי זֶה זוֹכִין לִתְפִלָּה בְּחִינַת סְמִיכַת גְּאֻלָּה לִתְפִלָּה כַּנַּ"ל:
<h3>אות יא</h3>
וְזֶהוּ בְּחִינַת שְׁמוֹנֶה פְּעָמִים 'אֱמֶת' שֶׁאוֹמְרִים בֶּאֱמֶת וְיַצִּיב, זֶה בְּחִינַת תְּמַנְיָא פַּרְסֵי הַנַּ"ל בַּמַּאֲמָר הַנַּ"ל. שֶׁהֵם תּוֹרָה וּתְפִלָּה כַּנַּ"ל, דְּהַיְנוּ חֲמִשָּׁה חֻמְּשֵׁי תּוֹרָה וְשָׁלֹשׁ תְּפִלּוֹת שֶׁהֵם בְּחִינַת אֶבֶן טוֹב וְחַלּוֹן כַּנַּ"ל שֶׁנִּכְלָלִין יַחַד, שֶׁזֶּהוּ עִקַּר שְׁלֵמוּת הָאֱמֶת שֶׁהוּא שְׁלֵמוּת הַתְּפִלָּה כַּנַּ"ל. וְזֶהוּ בְּחִינַת הִתְחַבְּרוּת אֱמֶת וֶאֱמוּנָה, כִּי אֱמוּנָה הוּא בְּחִינַת חַלּוֹן הַנַּ"ל, בְּחִינַת לְבָנָה אַסְפַּקְלַרְיָא דְּלָא נַהֲרָא מִגַּרְמָא. כִּי אֱמוּנָה הוּא רַק בַּמֶּה שֶׁאֵין מְבִינִים וְיוֹדְעִים הָאֱמֶת לַאֲמִתּוֹ, כִּי כְּשֶׁיּוֹדְעִין הָאֱמֶת אֵין שַׁיָּךְ אֱמוּנָה. וְעִקַּר הָאֱמוּנָה הוּא רַק בִּבְחִינַת חַלּוֹן, בִּבְחִינַת הָאֱמֶת הַשְּׁנִיָּה הַנַּ"ל. הַיְנוּ שֶׁאַף עַל פִּי שֶׁאֵינוֹ זוֹכֶה לָדַעַת הָאֱמֶת בְּעֶצֶם, עִם כָּל זֶה מֵחֲמַת שֶׁהוּא חָפֵץ בָּאֱמֶת, הָאֱמֶת לַאֲמִתּוֹ וּמֵחֲמַת שֶׁמִּשְׁתּוֹקֵק וּמוֹשֵׁךְ עַצְמוֹ רַק לְהָאֱמֶת, עַל יְדֵי זֶה זוֹכֶה לִרְאוֹת הָאֱמֶת מֵרָחוֹק שֶׁרָאוּי לְהַאֲמִין בִּדְבַר הָאֱמֶת, כִּי עַל יְדֵי הָאֱמֶת שֶׁיֵּשׁ בּוֹ, עַל יְדֵי זֶה מְקַבֵּל אוֹר מֵעֶצֶם הָאֱמֶת וְנִמְשָׁךְ לוֹ אֱמוּנָה, כִּי מִסְתַּכֵּל עַל הָאֱמֶת וְעַל יְדֵי זֶה זוֹכֶה לֶאֱמוּנָה, דְּהַיְנוּ לְהַאֲמִין בְּהָאֱמֶת אַף עַל פִּי שֶׁאֵינוֹ זוֹכֶה לְהַשִּיג וְלִרְאוֹת עֶצֶם הָאֱמֶת וְהָבֵן. וְזֶה בְּחִינַת צֶדֶק כַּד אִתְחַבְּרַת בֶּאֱמֶת אִתְעַבִידַת אֱמוּנָה, כִּי צֶדֶק מַלְכוּתָא קַדִּישָׁא בְּחִינַת מִעוּט הַיָּרֵחַ כַּיָּדוּעַ. כִּי הִיא נִקְרֵאת צֶדֶק כְּשֶׁיֵּשׁ לָהֶם אֲחִיזָה בָּהּ בְּעֵת הַמִּעוּט כַּיָּדוּעַ. שֶׁאָז הֵם רוֹצִים לְהִתְגַּבֵּר עַל מְעַט הָאֱמֶת וְהַצֶּדֶק וּלְהָפְכוֹ לְשֶׁקֶר, חַס וְשָׁלוֹם, שֶׁזֶּהוּ עִקַּר עִסְקֵיהֶם שֶׁל הַסִּטְרָא אָחֳרָא לִינֹק מִן הָאֱמֶת הַמֻּעָט וּלְהָפְכוֹ לְשֶׁקֶר. בִּבְחִינַת כָּל שֶׁקֶר שֶׁאֵין בּוֹ אֱמֶת בִּתְחִלָּתוֹ, אֵינוֹ מִתְקַיֵּם בְּסוֹפוֹ. אֲבָל צָרִיךְ כָּל אֶחָד לִרְאוֹת לְחַבֵּר צֶדֶק בֶּאֱמֶת, דְּהַיְנוּ שֶׁיִּסְתַּכֵּל רַק עַל הָאֱמֶת וְיַמְשִׁיךְ עַצְמוֹ רַק לְהָאֱמֶת לַאֲמִתּוֹ. וִידַבֵּר הַדִּבּוּר בֶּאֱמֶת. וְאָז כַּד אִתְחַבְּרַת צֶדֶק בֶּאֱמֶת אִתְעַבִידַת אֱמוּנָה וְזוֹכֶה לֶאֱמוּנָה שְׁלֵמָה לְהַאֲמִין בְּעֶצֶם הָאֱמֶת שֶׁאֵינוֹ זוֹכֶה לְהַשִּיגוֹ עֲדַיִן. וְאָז עַל יְדֵי הָאֱמוּנָה הַשְּׁלֵמָה הוּא מְקֻשָּׁר וְנִכְלָל בְּעֶצֶם הָאֱמֶת בִּבְחִינַת הִתְחַבְּרוּת אֱמֶת וֶאֱמוּנָה כִּי כֻּלּוֹ חַד וְכַנַּ"ל. וְעַל כֵּן אוֹמְרִים אֱמֶת וְיַצִּיב בְּשַׁחֲרִית וֶאֱמֶת וֶאֱמוּנָה עַרְבִית, כִּי בְּשַׁחֲרִית הוּא אוֹר יוֹם. בְּחִינַת חַמָּה שֶׁהוּא בְּחִינַת עֶצֶם הָאֱמֶת, בְּחִינַת אֶבֶן טוֹב כַּנַּ"ל, אֲבָל בַּלַּיְלָה הוּא בְּחִינַת מָאוֹר הַקָּטָן, בְּחִינַת לְבָנָה, בְּחִינַת חַלּוֹן שֶׁהִיא בְּחִינַת אֱמוּנָה שֶׁמְּקַבֶּלֶת מֵהָאֱמֶת, בְּחִינַת אֱמֶת וֶאֱמוּנָה, בְּחִינַת צֶדֶק כַּד אִתְחַבְּרַת בֶּאֱמֶת אִתְעַבִידַת אֱמוּנָה כַּנַּ"ל:
<h3>אות יב</h3>
וְזֶה בְּחִינַת סוֹד הָעִבּוּר שֶׁאָנוּ מְצֻוִּין לְעַבֵּר אֶת הַשָּׁנָה כְּדֵי לְהַשְׁווֹת שְׁנֵים עָשָֹר חָדְשֵׁי הַלְּבָנָה עִם שְׁנוֹת הַחַמָּה כְּדֵי לְמַלְּאוֹת פְּגִימַת הַלְּבָנָה שֶׁיִּהְיֶה אוֹר הַלְּבָנָה כְּאוֹר הַחַמָּה וְעַל כֵּן הַכֹּל תָּלוּי בְּבֵית דִּין דַּוְקָא, כִּי הַבֵּית דִּין הוּא בְּחִינַת אֱמֶת כַּנַּ"ל, כִּי צְרִיכִין לִשְׁפֹּט אֱמֶת וְכוּ' כַּנַּ"ל. וְעַל כֵּן הַבֵּית דִּין שֶׁהֵם בְּחִינַת צַדִּיקֵי הַדּוֹר, בְּחִינַת אֱמֶת, הֵם יוֹדְעִין לְעַבֵּר שָׁנִים וְלִקְבֹּעַ חֳדָשִׁים. כְּדֵי לְהַשְׁווֹת הַחַמָּה עִם הַלְּבָנָה. שֶׁהֵם שְׁנֵי בְּחִינוֹת אֱמֶת הַנַּ"ל שֶׁיִּהְיֶה אוֹר הַלְּבָנָה כְּאוֹר הַחַמָּה, דְּהַיְנוּ שֶׁיִּהְיֶה נִכְלָל הָאֱמֶת שֶׁבְּזֶה הָעוֹלָם שֶׁהוּא בְּחִינַת חַלּוֹן, בְּחִינַת לְבָנָה, בְּעֶצֶם הָאֱמֶת, שֶׁהוּא בְּחִינַת חַמָּה כַּנַּ"ל:
<h3>אות יג</h3>
וְזֶה בְּחִינַת שְׁנֵי עֵדִים שֶׁהֵם מְבָרְרִין הָאֱמֶת, כִּי הַשְּׁנֵי עֵדִים הֵם בִּבְחִינַת שְׁנֵי בְּחִינוֹת אֱמֶת הַנַּ"ל, בְּחִינַת חַמָּה וּלְבָנָה שֶׁהֵם בְּחִינוֹת יוֹם וָלַיְלָה, תּוֹרָה וּתְפִלָּה, שֶׁזֶּהוּ בְּחִינַת שָׁמַיִם וָאָרֶץ כַּיָּדוּעַ, שֶׁזֶּהוּ בְּחִינַת שְׁנֵי עֵדִים, בְּחִינַת הַעִידֹתִי בָכֶם הַיּוֹם אֶת הַשָּׁמַיִם וְאֶת הָאָרֶץ (דְּבָרִים ד). וְזֶהוּ בְּחִינַת חַמָּה וּלְבָנָה, בְּחִינַת (תְּהִלִּים פט) וְכִסְאוֹ כַשֶּׁמֶשׁ נֶגְדִּי כְּיָרֵחַ יִכּוֹן עוֹלָם וְעֵד בַּשַּׁחַק נֶאֱמָן סֶלָה. וְזֶהוּ בְּחִינַת כְּלָלִיּוּת הַתּוֹרָה שֶׁכְּלוּלָה מִשְּׁתֵּי בְּחִינוֹת אֱמֶת הַנַּ"ל, שֶׁזֶּהוּ בְּחִינַת תּוֹרָה שֶׁבִּכְתָב וְתוֹרָה שֶׁבְּעַל פֶּה כַּנַּ"ל וּכְלָלִיּוּת הַתּוֹרָה נִקְרָא עֵדוּת, כְּמוֹ שֶׁכָּתוּב (שְׁמוֹת כ) "וְנָתַתָּ אֶל הָאָרֹן אֶת הָעֵדֻת אֲשֶׁר אֶתֵּן אֵלֶיךָ". כִּי הָעֵדוּת מְבָרְרִין הָאֱמֶת. וְעִקַּר בֵּרוּר הָאֱמֶת הוּא כְּשֶׁמִּתְחַבְּרִין יַחַד שְׁתֵּי בְּחִינוֹת אֱמֶת הַנַּ"ל, כִּי הַשֶּׁקֶר אֵין לוֹ אֲחִיזָה כִּי אִם עַל יְדֵי הָאֱמֶת הַשְּׁנִיָּה הַנַּ"ל שֶׁהוּא בְּחִינַת חַלּוֹן כַּנַּ"ל, כִּי בֶּאֱמֶת יִשְֹרָאֵל לֹא נֶחְשְׁדוּ עַל הַשֶּׁקֶר, כְּמוֹ שֶׁכָּתוּב (צְפַנְיָה ג), "שְׁאֵרִית יִשְֹרָאֵל לֹא יַעֲשֹוּ עַוְלָה וְלֹא יְדַבְּרוּ כָּזָב וְכוּ'". וְעַל כֵּן בֶּאֱמֶת אֵין אָנוּ חוֹשְׁדִין אֶת הַבַּעַל דִּין שֶׁכּוֹפֵר מָמוֹן חֲבֵרוֹ שֶׁרוֹצֶה לְגָזְלוֹ בְּשֶׁקֶר גָּמוּר, כִּי חֲזָקָה אֵין אָדָם מֵעֵז פָּנָיו בִּפְנֵי בַּעַל חוֹבוֹ רַק שֶׁאָנוּ אוֹמְרִים אִשְׁתְּמוּטֵי הוּא דְּקָא מִשְׁתַּמֵּיט וְסָבַר עַד דַּהֲוֵי לֵיהּ זוּזֵי וּפָרַעַנָא לֵיהּ אוֹ סָפֵק מִלְוֶה יְשָׁנָה יֵשׁ לוֹ עָלָיו, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה לְעִנְיַן מוֹדֶה בְּמִקְּצָת וְכוֹפֵר בַּכֹּל. נִמְצָא, שֶׁאֵין אָנוּ חוֹשְׁדִין אוֹתוֹ בְּשֶׁקֶר גָּמוּר, רַק שֶׁמּוֹרֶה הֶתֵּר לְעַצְמוֹ וּמְחַפֶּה הַשֶּׁקֶר בֶּאֱמֶת שֶׁכָּל זֶה נִמְשָׁךְ מִבְּחִינַת מִעוּט הָאֱמֶת שֶׁהוּא בְּחִינַת חַלּוֹן שֶׁמֵּחֲמַת צִמְצוּם הָאֱמֶת נִתְכַסֶּה אֶצְלוֹ הָאֱמֶת כָּל כָּךְ עַד שֶׁרוֹצֶה לְחַפּוֹת הַשֶּׁקֶר בֶּאֱמֶת וּמוֹרֶה לְעַצְמוֹ הֶתֵּר וְכוֹפֵר מָמוֹן חֲבֵרוֹ. וְעַל כֵּן אִי אֶפְשָׁר לְבָרֵר הָאֱמֶת לַאֲמִתּוֹ כִּי אִם כְּשֶׁמְּאִירִין מֵעֶצֶם הָאֱמֶת שֶׁהוּא בְּחִינַת אֶבֶן טוֹב לִבְחִינַת הָאֱמֶת שֶׁהוּא בְּחִינַת חַלּוֹן וּמְחַבְּרִין וּמְיַחֲדִין שְׁנֵיהֶם יַחַד. שֶׁהוּא בְּחִינַת חִבּוּר חַמָּה וּלְבָנָה וְאָז נִתְחַזֵּק וְנִתְבָּרֵר בְּחִינַת הָאֱמֶת הַמְלֻבָּשׁ בְּזֶה הָעוֹלָם שֶׁהוּא בְּחִינַת חַלּוֹן. וּכְשֶׁזֶּה הָאֱמֶת נִתְבָּרֵר וְנִכְלָל בְּשָׁרְשׁוֹ בְּעֶצֶם הָאֱמֶת אֲזַי יִתְפָּרְדוּ כָּל פֹּעֲלֵי אָוֶן, כִּי נוֹפֵל וְנִתְבַּטֵּל הַשֶּׁקֶר לְגַמְרֵי, כִּי עִקַּר אֲחִיזַת הַשֶּׁקֶר הָיָה רַק מֵחֲלִישַׁת הָאֱמֶת שֶׁזֶּה הָאֱמֶת בְּחִינַת חַלּוֹן נֶחֱלָשׁ וְנִתְצַמְצֵם כָּל כָּךְ עַד שֶׁנִּשְׁתַּלְשֵׁל מִמֶּנּוּ אֲחִיזָה אֶל הַשֶּׁקֶר, אֲבָל כְּשֶׁנִּתְבָּרֵר זֶה הָאֱמֶת וּמִתְחַבֵּר עִם עֶצֶם הָאֱמֶת אֲזַי נִתְבַּטֵּל הַשֶּׁקֶר לְגַמְרֵי וְכַנַּ"ל. וְזֶה בְּחִינַת שְׁנֵי עֵדִים, כִּי שְׁנֵי עֵדִים שֶׁמְּעִידִין יַחַד עַל דָּבָר אֶחָד זֶה בְּחִינַת הִתְחַבְּרוּת חַמָּה וּלְבָנָה שֶׁהֵם בְּחִינַת הַמָּאוֹר הַגָּדוֹל וּמָאוֹר הַקָּטָן, שֶׁהֵם שְׁנֵי בְּחִינוֹת אֱמֶת הַנַּ"ל, כִּי זֶהוּ כְּלָל שֶׁאֵין שְׁנֵי נְשָׁמוֹת שָׁווֹת בָּעוֹלָם רַק אֶחָד גָּדוֹל מֵחֲבֵרוֹ וְעַל כֵּן אֵלּוּ הַשְּׁנֵי עֵדִים שֶׁמְּעִידִין יַחַד בְּוַדַּאי אֶחָד גָּדוֹל מֵחֲבֵרוֹ, וּכְמוֹ שֶׁכָּתוּב בַּמִּשְׁנָה, כֵּיצַד בּוֹדְקִין אֶת הָעֵדִים? מַכְנִיסִין אֶת הַגָּדוֹל תְּחִלָּה וְכוּ'. כִּי בְּוַדַּאי אֶחָד גָּדוֹל וְאֶחָד קָטָן. וְגָדוֹל וְקָטָן זֶה בְּחִינַת חַמָּה וּלְבָנָה, בְּחִינַת הַמָּאוֹר הַגָּדוֹל וּמָאוֹר הַקָּטָן, כִּי זֶה עִקַּר הַחִלּוּק וְהַמַּעֲלָה שֶׁבֵּין הַנְּשָׁמוֹת, כִּי הַנְּשָׁמָה נִקְרֵאת אוֹר, וּכְמוֹ שֶׁכָּתוּב (מִשְׁלֵי כ), "נֵר ה' נִשְׁמַת אָדָם". וְעִקַּר אוֹר הַנְּשָׁמָה הוּא אֱמֶת, שֶׁהוּא עִקַּר אוֹר הַמֵּאִיר וְכָל נְשָׁמָה שֶׁיֵּשׁ לָהּ אֱמֶת בְּיוֹתֵר הִיא גְּדוֹלָה בְּיוֹתֵר וּמְאִירָה בְּיוֹתֵר. וְאוֹר הַגָּדוֹל נֶגֶד חֲבֵרוֹ הַקָּטָן מִמֶּנּוּ הוּא בִּבְחִינַת אֶבֶן טוֹב לְגַבֵּי חַלּוֹן, כִּי הַקָּטָן צָרִיךְ לְקַבֵּל מֵהַגָּדוֹל, כִּי כָּל הַנְּשָׁמוֹת מְקַבְּלִים זֶה מִזֶּה מִדַּרְגָּא לְדַרְגָּא. נִמְצָא כְּשֶׁשְּׁנֵי אֲנָשִׁים מְעִידִין יַחַד עַל דָּבָר אֶחָד. זֶה בְּחִינַת חִבּוּר שְׁתֵּי בְּחִינוֹת אֱמֶת הַנַּ"ל. שֶׁהֵם בְּחִינַת חַמָּה וּלְבָנָה כַּנַּ"ל. וְעַל יְדֵי זֶה עִקַּר בֵּרוּר הָאֱמֶת כַּנַּ"ל, כִּי עִקַּר בֵּרוּר הָאֱמֶת הוּא כְּשֶׁמִּתְחַבֵּר הָאֱמֶת שֶׁבְּזֶה הָעוֹלָם בְּחִינַת חַלּוֹן וְנִכְלָל בְּעֶצֶם הָאֱמֶת, שֶׁזֶּהוּ בְּחִינַת שֵׁם מָלֵא, בְּחִינַת וַה' אֱלֹקִים אֱמֶת. וְעַל כֵּן שְׁנֵי עֵדִים יֵשׁ לָהֶם נֶאֱמָנוּת לְעוֹלָם וּתְרֵי כְּמֵאָה, כִּי עִקַּר בֵּרוּר הָאֱמֶת עַל יְדֵי חִבּוּר שְׁתֵּי בְּחִינוֹת אֱמֶת הַנַּ"ל כַּנַּ"ל:
<h3>אות יד</h3>
וְעַל כֵּן הָעֵדִים צָרִיךְ שֶׁתִּהְיֶה עֵדוּתָן מְכֻוֶּנֶת, כִּי אֱמֶת הוּא אֶחָד וְצָרִיךְ שֶׁיִּתְחַבְּרוּ שְׁנֵיהֶם יַחַד שֶׁיִּהְיֶה נִכְלָל שְׁתֵּי בְּחִינוֹת אֱמֶת יַחַד, כִּי כֻּלָּא חַד, אַךְ אַף עַל פִּי כֵן הָעִקָּר שֶׁיְּכַוְּנוּ יַחַד בְּעִקַּר הָעֵדוּת, אֲבָל אִם הִכְחִישׁוּ זֶה אֶת זֶה בִּבְדִיקוֹת עֵדוּתָן קַיֶּמֶת, כַּמּוּבָא בְּדִבְרֵי רַבּוֹתֵינוּ זִכְרוֹנָם לִבְרָכָה בַּגְּמָרָא, הַיְנוּ כַּנַּ"ל. כִּי הָאֱמֶת שֶׁבְּזֶה הָעוֹלָם הוּא בְּחִינַת חַלּוֹן שֶׁאִי אֶפְשָׁר שֶׁיִּהְיֶה הָאֱמֶת בָּרוּר לְגַמְרֵי אֵצֶל כָּל אֶחָד וְאֶחָד. וְאַף עַל פִּי כֵן הוּא אֱמֶת כָּל זְמַן שֶׁשּׁוֹמְרִין אֶת הָאֱמֶת שֶׁלֹּא יִתְהַפֵּךְ לְשֶׁקֶר, חַס וְשָׁלוֹם, רַק מִסְתַּכְּלִין עַל הָאֱמֶת לַאֲמִתּוֹ, אֲזַי אַף עַל פִּי שֶׁאֵין זוֹכִין עֲדַיִן לָאֱמֶת הַבָּרוּר לְעֶצֶם הָאֱמֶת, אַף עַל פִּי כֵן יָכוֹל אַחֵר לְהָאִיר בּוֹ וִיכוֹלִין לָצֵאת עַל יְדֵי זֶה מֵחֹשֶׁךְ לְאוֹר וְזֶהוּ בְּחִינַת הַנַּ"ל שֶׁאַף עַל פִּי שֶׁאֶחָד מֵהָעֵדִים טָעָה קְצָת בַּבְּדִיקוֹת. וְלֹא זָכָה לְכַוֵּן הָאֱמֶת בְּעֶצֶם בְּתַכְלִית, אַף עַל פִּי כֵן מֵאַחַר שֶׁבְּעִקַּר הָעֵדוּת הוּא מְכַוֵּן עִם חֲבֵרוֹ. עַל כֵּן מַאֲמִינִים לוֹ שֶׁדְּבָרָיו אֱמֶת וּמְקַבְּלִין עֵדוּתוֹ, כִּי נִכְלָלִין שְׁתֵּי בְּחִינוֹת הָאֱמֶת יַחַד וּמְאִירִין זֶה בָּזֶה וְדוֹחִין הַשֶּׁקֶר שֶׁל הַבַּעֲלֵי דִּינִין, כִּי כְּשֶׁמִּתְחַבְּרִין שְׁתֵּי בְּחִינוֹת הָאֱמֶת יַחַד נִדְחֶה הַשֶּׁקֶר שֶׁזֶּה בְּחִינַת שְׁנֵי עֵדִים:
<h3>אות טו</h3>
וְזֶה בְּחִינַת שְׁבוּעָה שֶׁמַּטִּילִין עַל הַבַּעַל דִּין כְּדֵי לְבָרֵר הָאֱמֶת כְּשֶׁאֵין עֵדִים לְהָעִיד, כִּי זֶה שֶׁכּוֹפֵר בַּחֲבֵרוֹ בְּוַדַּאי לֹא נֶחֱשָׁד עַל שֶׁקֶר גָּמוּר כַּנַּ"ל רַק שֶׁמְּחַפֶּה הַשֶּׁקֶר בֶּאֱמֶת וְאִשְׁתְּמוּטֵי הוּא דְּקָא מִישְׁתַּמִיט וְכוּ' כַּנַּ"ל. וְכָל זֶה הוּא מֵחֲמַת שֶׁנֶּחֱלָשׁ וְנִתְמַעֵט הָאֱמֶת שֶׁהוּא בְּחִינַת חַלּוֹן מֵחֲמַת שֶׁאֵינוֹ מְקַבֵּל מֵעֶצֶם הָאֱמֶת, שֶׁזֶּהוּ עִקַּר בְּחִינַת פְּגִימַת הַלְּבָנָה כְּשֶׁאֵינָהּ מִתְיַחֶדֶת וּמִתְחַבֶּרֶת עִם הַחַמָּה שֶׁהִוא בְּחִינַת עֶצֶם הָאֱמֶת וְכַנַּ"ל. וְעַל כֵּן רָמָא רַחֲמָנָא שְׁבוּעָה עָלֵיהּ כִּי הֵיכִי דְּלוֹדִי, כִּי הַשְּׁבוּעָה הוּא בְּחִינַת שֵׁם ה' שֶׁהוּא בְּחִינַת עֶצֶם הָאֱמֶת, כִּי שְׁבוּעָה הוּא בְּחִינַת צַדִּיק כַּמּוּבָא. וְעַל כֵּן הַשְּׁבוּעָה הוּא בִּנְקִיטַת חֵפֶץ, דְּהַיְנוּ סֵפֶר תּוֹרָה שֶׁהוּא בְּחִינַת עֶצֶם הָאֱמֶת כַּנַּ"ל. וְעַל כֵּן עַל יְדֵי הַשְּׁבוּעָה שֶׁהוּא שֵׁם ה', שֶׁהוּא בְּחִינַת עֶצֶם הָאֱמֶת, שֶׁזֶּהוּ בְּחִינַת תִּתֵּן אֱמֶת לְיַעֲקֹב וְכוּ' אֲשֶׁר נִשְׁבַּעְתָּ לַאֲבוֹתֵינוּ וְכוּ' עַל כֵּן עַל יְדֵי הַשְּׁבוּעָה נִתְגַּלֶּה וְנִתְבָּרֵר הָאֱמֶת וְנִדְחֶה הַשֶּׁקֶר עַל יְדֵי שֶׁמֵּאִיר עֶצֶם הָאֱמֶת, שֶׁהוּא בְּחִינַת שְׁבוּעָה, לְתוֹךְ בְּחִינַת הָאֱמֶת, שֶׁהוּא בְּחִינַת חַלּוֹן. וַאֲזַי נִתְחַזֵּק הָאֱמֶת שֶׁבְּזֶה הָעוֹלָם וְנִכְלָל בְּעֶצֶם הָאֱמֶת. וְאָז נִדְחֶה הַשֶּׁקֶר וְכַנַּ"ל:
<h3>אות טז</h3>
וְזֶה בְּחִינַת עֵדוּת בְּיַעֲקֹב בִּיהוֹסֵף. שֶׁהֵם בְּחִינַת תְּרֵין סַהֲדֵי קְשׁוֹט, כִּי יַעֲקֹב וְיוֹסֵף כַּחֲדָא חֲשִׁיבֵי וְהֵם בְּחִינַת שְׁנֵי הָעֵדוּת שֶׁיֵּשׁ לְכָל אֶחָד מִיִּשְֹרָאֵל בְּכָל יוֹם שֶׁמְּעִידִין עַל אַחְדוּתוֹ יִתְבָּרַךְ, שֶׁהֵם בְּחִינַת תְּפִלִּין וּבְרִית. וּבְשַׁבָּת, שַׁבָּת וּבְרִית כַּמּוּבָא, כִּי יַעֲקֹב הוּא בְּחִינַת תְּפִלִּין שֶׁנִּקְרָאִין פְּאֵר, בְּחִינַת שׁוּפְרֵיהּ דְּיַעֲקֹב וְכֵן יַעֲקֹב הוּא בְּחִינַת שַׁבָּת, כִּי יַעֲקֹב שָׁמַר אֶת הַשַּׁבָּת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק "וַיִּחַן אֶת פְּנֵי הָעִיר", שֶׁקָּבַע תְּחוּמִין וְכוּ'. וְעַל כֵּן אָמְרוּ רַבּוֹתֵינוּ זִכְרוֹנָם לִבְרָכָה, הַמְשַׁמֵּר אֶת הַשַּׁבָּת, נוֹתְנִין לוֹ נַחֲלַת יַעֲקֹב שֶׁהוּא נַחֲלָה בְּלִי מְצָרִים. נִמְצָא שֶׁיַּעֲקֹב הוּא בְּחִינַת שַׁבָּת וּתְפִלִּין. וְיוֹסֵף הוּא בְּחִינַת בְּרִית כַּיָּדוּעַ, בְּחִינַת צַדִּיק יְסוֹד עוֹלָם. וְזֶה בְּחִינַת סוֹד הָעִבּוּר, כִּי יוֹסֵף הוּא בְּחִינַת סוֹד הָעִבּוּר, כִּי יֵשׁ שְׁנֵים עָשָֹר שִׁבְטֵי יָהּ עֵדוּת לְיִשְֹרָאֵל לְהוֹדוֹת לְשֵׁם ה', שֶׁהֵם בְּחִינַת שְׁנֵים עָשָֹר נֻסְחֲאוֹת הַתְּפִלָּה וְכוּ', שֶׁזֶּהוּ בְּחִינַת שְׁנֵים עָשָֹר חַלּוֹנוֹת שֶׁבָּהֶם עוֹלָה הַתְּפִלָּה דֶּרֶךְ שְׁנֵים עָשָֹר שְׁעָרִים וְכוּ' וְכַנַּ"ל. וּכְנֶגֶד זֶה הֵם שְׁנֵים עָשָֹר חָדְשֵׁי הַלְּבָנָה שֶׁהִיא בְּחִינַת תְּפִלָּה, בְּחִינַת חַלּוֹן, בְּחִינַת הַמָּאוֹר הַקָּטָן, בְּחִינַת צִמְצוּם הָאֱמֶת וְכוּ' כַּנַּ"ל. וְחֹדֶשׁ הָעִבּוּר שֶׁמּוֹסִיפִין וְאָז הַשָּׁנָה בַּת שְׁלֹשׁ עֶשְֹרֵה חֹדֶשׁ. זֶה בְּחִינַת יוֹסֵף שֶׁנֶּחֱלַק לִשְׁנֵי שְׁבָטִים וְנִתּוֹסֵף שֵׁבֶט אֶחָד עַל יָדוֹ. כְּנֶגֶד חֹדֶשׁ הָעִבּוּר, כִּי עִקַּר הָעִבּוּר הוּא כְּדֵי לְהַשְׁווֹת שְׁנַת הַלְּבָנָה עִם שְׁנַת חַמָּה, שֶׁזֶּהוּ בְּחִינַת חִבּוּר חַמָּה וּלְבָנָה שֶׁיִּהְיֶה אוֹר הַלְּבָנָה כְּאוֹר הַחַמָּה וְיִהְיוּ שְׁנֵיהֶם אֶחָד וְכַנַּ"ל. וְזֶה נַעֲשֶֹה עַל יְדֵי יוֹסֵף שֶׁהוּא סוֹד הָעִבּוּר שֶׁמְּחַבֵּר שְׁנֵיהֶם חַמָּה וּלְבָנָה, שֶׁהֵם שְׁנֵי בְּחִינוֹת אֱמֶת הַנַּ"ל, דְּהַיְנוּ שֶׁמְּחַבֵּר שְׁנֵים עָשָֹר שִׁבְטֵי יָהּ שֶׁהֵם שְׁנֵים עָשָֹר נֻסְחֲאוֹת הַתְּפִלָּה וְכוּ', שְׁנֵים עָשָֹר חֳדָשִׁים, הוּא מְחַבְּרָם לְיַעֲקֹב שֶׁהוּא עֶצֶם הָאֱמֶת בְּחִינַת חַמָּה כַּנַּ"ל. וְעַל כֵּן נָתַן יַעֲקֹב לְיוֹסֵף דַּיְקָא שֶׁכֶם אֶחָד עַל אֶחָיו, שֶׁהוּא הַבְּכוֹרָה שֶׁיֵּחָלֵק שִׁבְטוֹ לִשְׁנַיִם. שֶׁזֶּהוּ סוֹד הָעִבּוּר כַּנַּ"ל. וְכַמּוּבָא זֶה הַפָּסוּק בַּמַּאֲמָר הַנַּ"ל לְעִנְיַן תְּפִלָּה, עַיֵּן שָׁם. כִּי עִקַּר הַתְּפִלָּה וְכָל תִּקּוּנָהּ הוּא עַל יְדֵי אֱמֶת וְהָאֱמֶת הוּא בְּחִינַת יַעֲקֹב וְאִי אֶפְשָׁר לְקַבֵּל הָאֱמֶת שֶׁל יַעֲקֹב שֶׁהוּא בְּחִינַת עֶצֶם הָאֱמֶת כִּי אִם עַל יְדֵי יוֹסֵף, שֶׁהוּא בְּחִינַת צַדִּיק יְסוֹד עוֹלָם, שֶׁהוּא מְקַבֵּל הָאֱמֶת מִיַּעֲקֹב וּמְאִירוֹ בִּכְלַל יִשְֹרָאֵל בְּסוֹד סְמִיכַת גְּאֻלָּה לִתְפִלָּה, כִּי גְּאֻלָּה בִּיסוֹד כַּמּוּבָא שֶׁהוּא יוֹסֵף, שֶׁהוּא צַדִּיק יְסוֹד עוֹלָם, שֶׁהוּא בְּחִינַת צַדִּיק הַדּוֹר שֶׁצְּרִיכִין לְקַשֵּׁר אֵלָיו כָּל הַתְּפִלּוֹת וְהוּא מַעֲלֶה וּמְבָרֵר כָּל תְּפִלּוֹת יִשְֹרָאֵל עַל יְדֵי אוֹר הָאֱמֶת שֶׁמֵּאִיר בָּהֶם. וּמְחַבֵּר שְׁנֵים עָשָֹר שְׁבָטִים בְּיַעֲקֹב, כִּי כֻּלָּם כְּלוּלִים בְּיוֹסֵף גַּם כֵּן בִּבְחִינַת וְהִנֵּה הַשֶּׁמֶשׁ וְהַיָּרֵחַ וְאַחַד עָשָֹר כּוֹכָבִים מִשְׁתַּחֲוִים לִי (בְּרֵאשִׁית לז), כִּי בּוֹ בְּיוֹסֵף כָּלוּל הַכֹּל שֶׁמֶשׁ וְיָרֵחַ וּשְׁנֵים עָשָֹר שְׁבָטִים. וְעַל כֵּן מְחַבְּרָן יַחַד וְכוֹלְלָם יַחַד, שֶׁזֶּהוּ סוֹד הָעִבּוּר, שֶׁעַל יְדֵי זֶה נִתְחַבְּרִין וְנִכְלָלִין חַמָּה וּלְבָנָה יַחַד כַּנַּ"ל:
<h3>אות יז</h3>
וְעַל כֵּן אִשָּׁה פְּסוּלָה לְהָעִיד, כִּי עִקַּר הָעֵדוּת הוּא לְבָרֵר וּלְהָקִים הָאֱמֶת שֶׁנָּפַל וְנִשְׁלַךְ לָאָרֶץ בִּבְחִינַת וְתַשְׁלֵךְ אֱמֶת אַרְצָה וְכַנַּ"ל. וְעַל כֵּן הָעִקָּר לְבָרֵר וּלְהַעֲלוֹת הָאֱמֶת שֶׁהוּא בְּחִינַת חַלּוֹן, בְּחִינַת לְבָנָה, שֶׁזֶּה בְּחִינַת אִשָּׁה, שֶׁהוּא בְּחִינַת מַלְכוּת, בְּחִינַת לְבָנָה כַּיָּדוּעַ. וְעַל כֵּן אֵין הָאִשָּׁה יְכוֹלָה לְהָעִיד, כִּי אֵין חָבוּשׁ מַתִּיר עַצְמוֹ מִבֵּית הָאֲסוּרִים. וּמֵאַחַר שֶׁזֶּה הָאֱמֶת נִפְגָּם, שֶׁזֶּהוּ בְּחִינַת מִעוּט הַיָּרֵחַ, שֶׁעִקַּר הַפְּגָם מַגִּיעַ לִבְחִינַת אִשָּׁה יִרְאַת ה' שֶׁהִיא בְּחִינַת מַלְכוּת, עַל כֵּן בְּוַדַּאי אֵין הָאִשָּׁה יְכוֹלָה לְהַגְבִּיהַּ וּלְבָרֵר הָאֱמֶת, כִּי יְכוֹלָה לְהִכָּשֵׁל גַּם כֵּן בְּשֶׁקֶר. מֵאַחַר שֶׁזֶּה הָאֱמֶת נִפְגָּם עַכְשָׁו עַל יְדֵי הַשֶּׁקֶר שֶׁל הַבַּעֲלֵי דִּין כַּנַּ"ל, וְעַל כֵּן צְרִיכִין שְׁנֵי אֲנָשִׁים גְּדוֹלִים בְּנֵי שְׁלֹשׁ עֶשְֹרֵה שָׁנָה לְהָעִיד. וְהֵם בְּחִינַת יַעֲקֹב וְיוֹסֵף, שֶׁהֵם בְּחִינַת שְׁנֵי עֵדִים, בְּחִינַת עֵדוּת בְּיַעֲקֹב עֵדוּת בִּיהוֹסֵף כַּנַּ"ל, שֶׁהֵם מְחַבְּרִים וּמְיַחֲדִים חַמָּה וּלְבָנָה שְׁנֵי בְּחִינוֹת הָאֱמֶת הַנַּ"ל, שֶׁהֵם בְּחִינַת הַמָּאוֹר הַגָּדוֹל וְהַמָּאוֹר הַקָּטָן. שֶׁזֶּהוּ בְּחִינַת עֵד הַגָּדוֹל וַחֲבֵרוֹ הַקָּטָן מִמֶּנּוּ, כְּמוֹ שֶׁכָּתוּב בַּמִּשְׁנָה, מַכְנִיסִין אֶת הַגָּדוֹל תְּחִלָּה כַּנַּ"ל. וְאָז נִכְלָלִין יַחַד חַמָּה וּלְבָנָה שְׁתֵּי בְּחִינוֹת הָאֱמֶת הַנַּ"ל. וְנַעֲשֶֹה אֶחָד, כִּי בֶּאֱמֶת כֻּלּוֹ חַד. וְאָז נִדְחֶה הַשֶּׁקֶר וְעוֹלָה הָאֱמֶת וְכַנַּ"ל:
<h3>אות יח</h3>
וְעַל כֵּן קִדּוּשׁ הַחֹדֶשׁ וְעִבּוּר שָׁנִים הָיָה עַל יְדֵי בֵּית דִּין וְעֵדִים, כִּי הֵם מְקַיְּמִין הָאֱמֶת וּמְחַבְּרִין חַמָּה וּלְבָנָה כַּנַּ"ל. שֶׁזֶּהוּ בְּחִינַת קִדּוּשׁ הַחֹדֶשׁ וְעִבּוּר שָׁנִים כַּנַּ"ל:
<h3>אות יט</h3>
וְזֶה בְּחִינַת פּוּרִים גָּדוֹל וּפוּרִים קָטָן שֶׁעוֹשִֹין בִּשְׁנַת הָעִבּוּר, כִּי אֵין מְעַבְּרִין אֶלָּא אֲדָר, כִּי אֲדָר הוּא בְּחִינַת אֱמֶת, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה שֶׁ"אֲ"דָ"ר הוּא רָאשֵׁי תֵּבוֹת "רֹאשׁ "דְּבָרְךָ "אֱמֶת. וְעַל כֵּן עִקַּר הַנֵּס שֶׁל פּוּרִים הָיָה בַּאֲדָר שֶׁבּוֹ מְעַבְּרִין אֶת הַשָּׁנָה, כִּי סוֹד הָעִבּוּר הוּא בְּחִינַת מְחִיַּת זֵכֶר עֲמָלֵק, כִּי עִבּוּר שָׁנָה שֶׁהוּא חִבּוּר חַמָּה וּלְבָנָה - שְׁנֵי בְּחִינוֹת הָאֱמֶת הַנַּ"ל. וְנַעֲשֶֹה הַכֹּל אֶחָד, כִּי אֱמֶת הוּא אֶחָד כַּנַּ"ל. וְזֶה בְּחִינַת שֵׁם שָׁלֵם שֶׁהוּא שֵׁם ה' אֱלֹקִים שֶׁנַּעֲשִֹין אֶחָד, בְּחִינַת ה' אֶחָד וּשְׁמוֹ אֶחָד, שֶׁזֶּהוּ עִקַּר בְּחִינַת וַה' אֱלֹקִים אֱמֶת כַּנַּ"ל. וְזֶהוּ בְּחִינַת מְחִיַּת הָמָן עֲמָלֵק, כִּי נִשְׁבַּע הַקָּדוֹשׁ בָּרוּךְ הוּא שֶׁאֵין הַשֵּׁם שָׁלֵם וְאֵין הַכִּסֵּא שָׁלֵם. עַד שֶׁיִּמָּחֶה זֵכֶר עֲמָלֵק, כִּי עֲמָלֵק הוּא זֻהֲמַת הַנָּחָשׁ בְּחִינַת שֶׁקֶר, כִּי עֲמָלֵק כָּפַר בָּעִקָּר וְהִיא פְּגַם הַתְּפִלָּה, וְהוּא עִקַּר הַחֹשֶׁךְ וְהַבִּלְבּוּלִים הַמִּתְגַּבְּרִים בִּשְׁעַת הַתְּפִלָּה. וְעִקַּר הִתְגַּבְּרוּתוֹ עַל הַחֲלוּשֵׁי כֹּחַ שֶׁבְּיִשְֹרָאֵל בִּבְחִינַת וַיְזַנֵּב בְּךָ כָּל הַנֶּחֱשָׁלִים אַחֲרֶיךָ וְאַתָּה עָיֵף וְיָגֵעַ וְכוּ' (דְּבָרִים כה), הַיְנוּ עַל אוֹתָן שֶׁתְּפִלָּתָן חֲלוּשָׁה, שֶׁהָאֱמֶת שֶׁלָּהֶם הוּא בִּבְחִינַת חַלּוֹן שֶׁשָּׁם רוֹצֶה לְהִתְגַּבֵּר, חַס וְשָׁלוֹם, לַהֲפֹךְ הָאֱמֶת לְשֶׁקֶר. וּמְסַבֵּב בִּשְׁקָרִים שֶׁהֵם הַמַּחֲשָׁבוֹת זָרוֹת וְהַבִּלְבּוּלִים וְאֵינוֹ מֵנִיחַ לְהִתְפַּלֵּל. וְעַל כֵּן עִקַּר מַפֶּלֶת הָמָן עֲמָלֵק הוּא עַל יְדֵי תְּפִלָּה, הַיְנוּ כְּשֶׁמִתְגַּבְּרִין וּמְעוֹרְרִין הָאֱמֶת עַל עַצְמוֹ בְּאֵיזֶה בְּחִינָה שֶׁהִוא כַּנַּ"ל. שֶׁאָז זוֹכִין לִרְאוֹת הַפְּתָחִים לָצֵאת מִן הַחֹשֶׁךְ מִקְּלִפַּת עֲמָלֵק, וְזוֹכִין לָצֵאת מֵאֲפֵלָה לְאוֹרָה, בְּחִינַת (אֶסְתֵּר ח) לַיְּהוּדִים הָיְתָה אוֹרָה, הַנֶּאֱמַר בְּמַפֶּלֶת הָמָן עֲמָלֵק. אַךְ אִי אֶפְשָׁר לִזְכּוֹת שֶׁיָּאִיר לוֹ מְעַט הָאֱמֶת שֶׁלּוֹ כִּי אִם עַל יְדֵי שֶׁזּוֹכֶה לְהִתְקָרֵב לְצַדִּיקֵי אֱמֶת שֶׁהֵם בְּחִינַת עֶצֶם הָאֱמֶת הַמֵּאִיר בְּכָל נְקֻדָּה וּנְקֻדָּה שֶׁל אֱמֶת שֶׁיֵּשׁ בְּכָל אֶחָד וְאֶחָד מִיִּשְֹרָאֵל אֲפִלּוּ בְּהַפָּחוֹת שֶׁבַּפְּחוּתִים וְהַגָּרוּעַ שֶׁבַּגְּרוּעִים. וְזֶה שֶׁכָּתוּב בְּמִלְחֶמֶת עֲמָלֵק (שְׁמוֹת יז), "וַיֹּאמֶר מֹשֶׁה אֶל יְהוֹשֻׁעַ צֵא הִלָּחֵם בַּעֲמָלֵק". כִּי עִקַּר מַפֶּלֶת עֲמָלֵק הוּא עַל יְדֵי יְהוֹשֻׁעַ דַּיְקָא שֶׁהוּא מְסֻגָּל לְכָךְ, כְּמוֹ שֶׁאִיתָא בַּזֹּהַר הַקָּדוֹשׁ. כִּי יְהוֹשֻׁעַ הוּא בְּחִינַת לְבָנָה, בְּחִינַת פְּנֵי מֹשֶׁה כִּפְנֵי חַמָּה פְּנֵי יְהוֹשֻׁעַ כִּפְנֵי לְבָנָה (ב"ב עה). כִּי עִקַּר אֲחִיזַת עֲמָלֵק הוּא מִמִּעוּט הַיָּרֵחַ שֶׁהוּא פְּגַם הָאֱמֶת, שֶׁהוּא בְּחִינַת חַלּוֹן, בְּחִינַת לְבָנָה כַּנַּ"ל. וְעַל כֵּן מַפַּלְתּוֹ עַל יְדֵי יְהוֹשֻׁעַ שֶׁהוּא בְּחִינַת לְבָנָה, הַיְנוּ בְּחִינַת תִּקּוּן פְּגִימַת הַלְּבָנָה שֶׁעַל יְדֵי זֶה נוֹפֵל עֲמָלֵק כְּשֶׁנִּתְבָּרֵר אֲמִתַּת הָאֱמֶת שֶׁיֵּשׁ אֵצֶל כָּל אֶחָד וְאֶחָד מִיִּשְֹרָאֵל, שֶׁזֶּהוּ בְּחִינַת מִלּוּי פְּגִימַת הַלְּבָנָה כַּנַּ"ל, אֲבָל אִי אֶפְשָׁר לִיהוֹשֻׁעַ לִלְחֹם מִלְחֶמֶת עֲמָלֵק, לְהָאִיר הֶאָרַת הָאֱמֶת כִּי אִם עַל יְדֵי מֹשֶׁה רַבּוֹ שֶׁהוּא בְּחִינַת חַמָּה כַּנַּ"ל, בְּחִינַת עֶצֶם הָאֱמֶת. וְזֶה שֶׁאָמַר הַכָּתוּב בְּמִלְחֶמֶת עֲמָלֵק (שָׁם): "וַיְהִי יָדָיו אֱמוּנָה עַד בֹּא הַשָּׁמֶשׁ". וְתַרְגּוּמוֹ, פְּרִישָֹן בִּצְלוֹ. כִּי מֹשֶׁה בְּחִינַת עֶצֶם הָאֱמֶת, בְּחִינַת חַמָּה הַמֵּאִיר בְּהַתְּפִלָּה, בְּחִינַת אֱמוּנָה עַד בֹּא הַשָּׁמֶשׁ, עַד שֶׁהֵבִיא וְהִמְשִׁיךְ אוֹר הַשֶּׁמֶשׁ. אוֹר עֶצֶם הָאֱמֶת לְתוֹךְ הַתְּפִלָּה, שֶׁזֶּהוּ בְּחִינַת מִלּוּי פְּגִימַת הַלְּבָנָה, שֶׁזֶּה הַתִּקּוּן מְקַבֵּל יְהוֹשֻׁעַ מִמֹּשֶׁה, שֶׁעַל יְדֵי זֶה הוּא לוֹחֵם מִלְחֶמֶת עֲמָלֵק וּמֵאִיר הָאֱמֶת בְּכָל אֶחָד וְאֶחָד מִיִּשְֹרָאֵל, שֶׁעַל יְדֵי זֶה זוֹכֶה כָּל אֶחָד לִרְאוֹת הַפְּתָחִים שֶׁבְּתוֹךְ הַחֹשֶׁךְ אֲפֵלָה הַגְּדוֹלָה שֶׁמְּסַבֵּב בִּשְׁעַת הַתְּפִלָּה וְיוֹצְאִין מֵאֲפֵלָה לְאוֹרָה וּמִתְפַּלְּלִין הֵיטֵב, שֶׁזֶּהוּ בְּחִינַת מַפֶּלֶת עֲמָלֵק שֶׁהוּא הַחֹשֶׁךְ, בְּחִינַת שֶׁקֶר וְכוּ' כַּנַּ"ל. וְעַל כֵּן מֹשֶׁה וִיהוֹשֻׁעַ הֶעֱמִידוּ הַחַמָּה בְּמִלְחֶמֶת עֲמָלֵק וּבְמִלְחֶמֶת שְׁלֹשִׁים וְאֶחָד מְלָכִים לְהוֹרוֹת שֶׁהֵם מְמַלְּאִים פְּגִימַת הַלְּבָנָה וּמַמְשִׁיכִים אוֹר הַחַמָּה לְאוֹר הַלְּבָנָה עַד שֶׁיְּכוֹלִים לְהַמְשִׁיךְ אוֹר הַחַמָּה אֲפִלּוּ בַּלַּיְלָה, כִּי הַכֹּל אֶחָד חַמָּה וּלְבָנָה וְנִכְלָלִים יַחַד וְכַנַּ"ל. נִמְצָא, שֶׁעִקַּר מַפֶּלֶת הָמָן הוּא עַל יְדֵי מִלּוּי פְּגִימַת הַלְּבָנָה שֶׁהוּא בְּחִינַת וְהָיָה אוֹר הַלְּבָנָה כְּאוֹר הַחַמָּה, שֶׁזֶּהוּ בְּחִינַת מִלּוּי הַשֵּׁם, בְּחִינַת שֵׁם שָׁלֵם, שֶׁזֶּהוּ בְּחִינַת סוֹד הָעִבּוּר כַּנַּ"ל. וְעַל כֵּן עִקַּר הַנֵּס שֶׁל פּוּרִים הָיָה בַּאֲדָר שֶׁבּוֹ מְעַבְּרִין אֶת הַשָּׁנָה כַּנַּ"ל וְזֶה בְּחִינַת דִּבְרֵי שָׁלוֹם וֶאֱמֶת שֶׁזָּכוּ מָרְדְּכַי וְאֶסְתֵּר לְהַמְשִׁיךְ אוֹר הָאֱמֶת שֶׁהוּא עִקַּר הָאוֹר בְּחִינַת לַיְּהוּדִים הָיְתָה אוֹרָה כַּנַּ"ל, שֶׁזֶּהוּ עִקַּר מַפֶּלֶת הָמָן עֲמָלֵק כַּנַּ"ל:
<h3>אות כ</h3>
וְעַל כֵּן עִקַּר הַנֵּס הָיָה עַל יְדֵי אֶסְתֵּר שֶׁהִיא בְּחִינַת אִשָּׁה יִרְאַת ה', בְּחִינַת לְבָנָה, בְּחִינַת מַלְכוּת כַּנַּ"ל, כִּי הָמָן רָצָה אָז דַּוְּקָא לְהִתְגַּבֵּר עַל יִשְֹרָאֵל, חַס וְשָׁלוֹם, בְּעֵת שֶׁנִּלְקְחָה אֶסְתֵּר לְבֵית הַמֶּלֶךְ שֶׁזֶּהוּ עִקַּר פְּגַם הָאֱמֶת, חַס וְשָׁלוֹם, בְּחִינַת מִעוּט הַלְּבָנָה, כִּי סָבַר שֶׁנִּמְשְׁכָה בְּחִינַת אֶסְתֵּר, בְּחִינַת לְבָנָה וְכוּ', בְּחִינַת הָאֱמֶת הַשְּׁנִיָּה הַנַּ"ל לְתוֹךְ הַסִּטְרָא אָחֳרָא, חַס וְשָׁלוֹם. מֵאַחַר שֶׁנִּלְקְחָה לְמִשְׁכַּב הֶעָרֵל. וְאָז עִקַּר יְנִיקַת הַסִּטְרָא אָחֳרָא שֶׁיְּנִיקָתָם מִשָּׁם מִבְּחִינַת יְרִידַת הָאֱמֶת הַשְּׁנִיָּה הַנַּ"ל בֵּין הַקְּלִפּוֹת, חַס וְשָׁלוֹם, וְעַל כֵּן רָצָה אָז לְהִתְגַּבֵּר עַל יִשְֹרָאֵל, כִּי עִקַּר הִתְגַּבְּרוּתוֹ מִשָּׁם מִפְּגָם זֶה הָאֱמֶת שֶׁהוּא בִּבְחִינַת לְבָנָה וְכוּ' כַּנַּ"ל. וְעִקַּר כֹּחוֹ הָיָה עַל יְדֵי פְּגַם הַבְּרִית שֶׁהָיָה אָז, כִּי נִכְשְׁלוּ אָז בְּנָשִׁים נָכְרִיּוֹת שֶׁהֵם מִסִּטְרָא דְּשִׁקְרָא, כִּי שְׁמִירַת הַבְּרִית הוּא בְּחִינַת אֱמֶת, בְּחִינַת כֻּלֹּה זֶרַע אֱמֶת. שֶׁהוּא בְּחִינַת תִּקּוּן הַתְּפִלָּה, שֶׁהוּא בְּחִינַת זִוּוּג דִּקְדֻשָּׁה, בְּחִינַת הִתְחַבְּרוּת אֱמֶת וֶאֱמוּנָה, חַמָּה וּלְבָנָה כַּנַּ"ל וְכַמְבֹאָר בַּמַּאֲמָר הַנַּ"ל. שֶׁזֶּהוּ בְּחִינַת קָשֶׁה זִוּוּגָן כִּקְרִיעַת יַם סוּף וְכוּ'. אֲבָל זִוּוּג שֶׁאֵינוֹ בִּקְדֻשָּׁה זֶה בְּחִינַת פְּגַם הָאֱמֶת, מִכָּל שֶׁכֵּן וְכָל שֶׁכֵּן פְּגַם נִדָּה, שִׁפְחָה, גּוֹיָה, זוֹנָה, חַס וְשָׁלוֹם, שֶׁזֶּהוּ עִקַּר בְּחִינַת הַשֶּׁקֶר, כְּמוֹ שֶׁאִיתָא בַּזֹּהַר הַקָּדוֹשׁ, מָאן דִּמְשַׁקֵּר בִּבְרִית קַדִּישָׁא. 'מְשַׁקֵּר' דַּיְקָא, כִּי הָעַכּוּ"ם הֵם מִבְּחִינַת הַשֶּׁקֶר, כְּמוֹ שֶׁכָּתוּב (תְּהִלִּים קמד), "אֲשֶׁר פִּיהֶם דִּבֶּר שָׁוְא וִימִינָם יְמִין שָׁקֶר". וּמֵחֲמַת זֶה שֶׁפָּגְמוּ בְּנָשִׁים נָכְרִיּוֹת, עַל יְדֵי זֶה גָּרְמוּ שֶׁהִגִּיעַ הַפְּגָם לִבְחִינַת אִשָּׁה יִרְאַת ה' שֶׁהוּא בְּחִינַת לְבָנָה, בְּחִינַת מַלְכוּת, וְעַל יְדֵי זֶה נִלְקְחָה אֶסְתֵּר לְבֵית הַמֶּלֶךְ וְסָבַר הָמָן שֶׁעַל יְדֵי זֶה יִתְגַּבֵּר עַל יִשְֹרָאֵל, חַס וְשָׁלוֹם, כִּי נַעֲשָֹה פֵּרוּד, חַס וְשָׁלוֹם, בֵּין אֱמֶת וֶאֱמוּנָה, בֵּין חַמָּה וּלְבָנָה עַל יְדֵי פְּגַם הַבְּרִית שֶׁמִּשָּׁם עִקַּר אֲחִיזַת הָמָן עֲמָלֵק, חַס וְשָׁלוֹם כַּנַּ"ל. וְעַל כֵּן בֶּאֱמֶת הָיְתָה אָז צָרָה גְּדוֹלָה מְאֹד מְאֹד, אֲבָל ה' יִתְבָּרַךְ הֵיטִיב עִמָּנוּ וְעָשָֹה עִמָּנוּ נִסִּים וְנִפְלָאוֹת גְּדוֹלוֹת וְנוֹרָאוֹת בְּכָל דּוֹר וָדוֹר וְשָׁלַח אָז מָרְדְּכַי וְאֶסְתֵּר שֶׁהֵם בְּחִינַת חַמָּה וּלְבָנָה, אֱמֶת וֶאֱמוּנָה. וְלֹא דַּי שֶׁלֹּא נִפְגְּמָה אֶסְתֵּר, חַס וְשָׁלוֹם, עַל יְדֵי שֶׁנִּלְקְחָה לְבֵית הַמֶּלֶךְ, אַדְּרַבָּא, עַל יְדֵי זֶה הוֹצִיאָה הָאוֹר מִן הַחֹשֶׁךְ, כִּי אֲחַשְׁוֵרוֹשׁ לֹא נָגַע בָּהּ כְּלָל, כְּמוֹ שֶׁאִיתָא בַּזֹּהַר הַקָּדוֹשׁ וְעִקַּר הַצָּלָתָהּ שֶׁנִּצְּלָה מִמֶּנּוּ הָיָה עַל יְדֵי הָאֱמֶת. כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה: כְּשֶׁנִּכְנְסָה אֶסְתֵּר לְבֵית אֲחַשְׁוֵרוֹשׁ שֶׁהָיָה מָלֵא גִּלּוּלִים הָיְתָה צוֹעֶקֶת: אֵלִי, אֵלִי, לָמָּה עֲזַבְתָּנִי?! שֶׁזֶּהוּ עִקַּר הַתִּקּוּן לָצֵאת מִן הַחֹשֶׁךְ כַּנַּ"ל, הַיְנוּ כְּשֶׁמִּתְגַּבֵּר גֹּדֶל הַחֹשֶׁךְ עַל אִישׁ הַכָּשֵׁר הָרוֹצֶה לְהִתְקָרֵב לַה' יִתְבָּרַךְ וּבִפְרָט בִּשְׁעַת הַתְּפִלָּה. וְהַחֹשֶׁךְ מְסַבֵּב אוֹתוֹ מִכָּל צַד וּמִצִּדֵּי צְדָדִים, שֶׁזֶּהוּ בְּחִינַת כְּנִיסַת אֶסְתֵּר שֶׁהִיא בְּחִינַת מַלְכוּת, בְּחִינַת נְקֻדָּה הַקְּדוֹשָׁה הַמֻּסְתֶּרֶת בְּכָל אֶחָד וְאֶחָד מִיִּשְֹרָאֵל שֶׁנִּכְנֶסֶת, חַס וְשָׁלוֹם לְתוֹךְ בֵּית אֲחַשְׁוֵרוֹשׁ הָרָשָׁע, לְתוֹךְ בַּיִת מָלֵא גִּלּוּלִים וְטִנּוּפִים שֶׁהוּא בְּחִינַת עֹצֶם הִתְגַּבְּרוּת הַחֹשֶׁךְ שֶׁאֵינוֹ יוֹדֵעַ שׁוּם דֶּרֶךְ וְעֵצָה וְתַחְבּוּלָה לְהִנָּצֵל מֵהֶם. וְאָז עִקַּר הָעֵצָה הִיא רַק אֱמֶת שֶׁיְּדַבֵּר הַדִּבּוּר בֶּאֱמֶת וְיִצְעַק לַה' יִתְבָּרַךְ בֶּאֱמֶת, שֶׁזֶּהוּ בְּחִינַת מַה שֶּׁצָּעֲקָה אֶסְתֵּר כְּשֶׁנִּכְנְסָה לְבַיִת מָלֵא גִּלּוּלִים שֶׁהָיְתָה צוֹעֶקֶת, אֵלִי, אֵלִי, לָמָּה עֲזַבְתָּנִי?! וְעַל יְדֵי זֶה הֵאִיר לָהּ אוֹר הָאֱמֶת שֶׁנִּמְשַׁךְ עָלֶיהָ מִבְּחִינַת מָרְדְּכַי שֶׁהוּא הַצַּדִּיק הַדּוֹר בְּחִינַת עֶצֶם הָאֱמֶת, וְעַל יְדֵי זֶה נִצּוֹלָה מִמִּשְׁכַּב הֶעָרֵל, כִּי לֹא נָגַע בָּהּ בְּגִין דְּאָח נָטִיר לָהּ, דְּאִיהוּ קוֹצָא דְּאוֹת ד דְּאֶחָד, כְּמוֹ שֶׁאִיתָא בַּתִּקּוּנִים, הַיְנוּ עֶצֶם הָאֱמֶת שֶׁהוּא יִחוּד ה' יִתְבָּרַךְ, שֶׁהוּא עֶצֶם הָאֱמֶת, בְּחִינַת ה' אוֹרִי, שֶׁזֶּהוּ בְּחִינַת קְרִיאַת שְׁמַע, בְּחִינַת ה' אֶחָד כַּנַּ"ל. שֶׁזֶּה שָׁמַר אֶת אֶסְתֵּר. וְזֶה שׁוֹמֵר אֶת כָּל אֶחָד וְאֶחָד מִיִּשְֹרָאֵל כְּשֶׁצּוֹעֵק לַה' יִתְבָּרַךְ בֶּאֱמֶת אֲפִלּוּ אִם נָפַל לְמָקוֹם שֶׁנָּפַל, חַס וְשָׁלוֹם. אֲפִלּוּ אִם הַחֹשֶׁךְ מְסַבֵּב אוֹתוֹ מִכָּל הַצְּדָדִים, אַף עַל פִּי כֵן כְּשֶׁמַּאֲמִין בַּה' יִתְבָּרַךְ בֶּאֱמֶת בִּפְשִׁיטוּת, שֶׁמַּאֲמִין בַּה' אֶחָד וְצוֹעֵק אֵלָיו בֶּאֱמֶת 'אֵלִי אֵלִי לָמָּה עֲזַבְתָּנִי' וּמִתְחַנֵּן אֵלָיו בֶּאֱמֶת, אֲזַי הָאֱמֶת מֵאִיר לוֹ וְרוֹאֶה הַפְּתָחִים וְיוֹצֵא מֵאֲפֵלָה לְאוֹרָה כַּנַּ"ל. וְאָז לֹא דַּי שֶׁאֵין הַסִּטְרָא אָחֳרָא וְהַחֹשֶׁךְ יְכוֹלִים לְמָנְעוֹ וּלְבַלְבֵּל תְּפִלָּתוֹ, חַס וְשָׁלוֹם, אַף גַּם זוֹכֶה לַעֲשֹוֹת פֶּתַח גַּם לַאֲחֵרִים לְהוֹצִיא גַּם אֲחֵרִים מֵהַחֹשֶׁךְ וּלְהַחֲזִירָם בִּתְשׁוּבָה, כְּמוֹ שֶׁמְּבֹאָר שָׁם בְּסִימָן קיב עַל פָּסוּק, וּפֶתַח הַתֵּבָה בְּצִדָּהּ תָּשִֹים, עַיֵּן שָׁם. שֶׁזֶּהוּ בְּחִינַת וְרַבִּים מֵעַמֵּי הָאָרֶץ מִתְיַהֲדִים, שֶׁזָּכְתָה אֶסְתֵּר עַל יְדֵי הָאֱמֶת שֶׁלָּהּ שֶׁעַל יְדֵי זֶה נִצּוֹלָה מֵאֲחַשְׁוֵרוֹשׁ, וּבֵרְרָה הָאֱמֶת מִן הַשֶּׁקֶר, וְלֹא נִתְרַחֲקָה מִן מָרְדְּכַי חַס וְשָׁלוֹם. וְאַדְּרַבָּא, נִתְמַלֵּא פְּגִימַת הַלְּבָנָה עַל יָדָם, עַל יְדֵי מָרְדְּכַי וְאֶסְתֵּר, עַל יְדֵי שֶׁבֵּרְרָה הָאֱמֶת מִן הַשֶּׁקֶר. עַד שֶׁנִּתְגַּיְּרוּ רַבִּים וְכַנַּ"ל. שֶׁזֶּהוּ בְּחִינַת הִתְחַבְּרוּת שְׁתֵּי בְּחִינוֹת אֱמֶת הַנַּ"ל, בְּחִינַת אֱמֶת וֶאֱמוּנָה, מָרְדְּכַי וְאֶסְתֵּר. שֶׁזֶּהוּ בְּחִינַת שֵׁם שָׁלֵם כַּנַּ"ל. וְעַל כֵּן הָיָה הַנֵּס בַּאֲדָר שֶׁבּוֹ מְעַבְּרִין הַשָּׁנָה כַּנַּ"ל, שֶׁזֶּהוּ בְּחִינַת פּוּרִים גָּדוֹל וּפוּרִים קָטָן, בְּחִינַת אֶת הַמָּאוֹר הַגָּדוֹל וְאֶת הַמָּאוֹר הַקָּטָן שֶׁהֵם חַמָּה וּלְבָנָה, מָרְדְּכַי וְאֶסְתֵּר שֶׁנִּכְלְלוּ יַחַד וְנִתְמַלֵּא פְּגִימַת הַלְּבָנָה וְנִתְגַּלָּה הָאֱמֶת בְּחִינַת דִּבְרֵי שָׁלוֹם וֶאֱמֶת כַּנַּ"ל וְעַל כֵּן קִבְּלוּ אָז אֶת הַתּוֹרָה מֵחָדָשׁ, כְּמוֹ שֶׁכָּתוּב (אֶסְתֵּר ט), "קִיְּמוּ וְקִבְּלוּ". כִּי הַתּוֹרָה הִיא בְּחִינַת אֱמֶת כַּנַּ"ל שֶׁזֶּהוּ עִקַּר מַפֶּלֶת הָמָן עַל יְדֵי הָאֱמֶת כַּנַּ"ל. וְזֶהוּ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁהַמְגִלָּה צְרִיכָה שִֹרְטוּט כַּאֲמִתָּהּ שֶׁל תּוֹרָה, כִּי הַמְגִלָּה הִיא בְּחִינַת אֲמִתָּהּ שֶׁל תּוֹרָה, בְּחִינַת תּוֹרַת אֱמֶת שֶׁזֶּה עִקַּר מַפֶּלֶת הָמָן עֲמָלֵק הַנַּ"ל שֶׁהוּא הַחֹשֶׁךְ הַמְסַבֵּב בִּשְׁעַת הַתְּפִלָּה שֶׁנּוֹפֵל וְנִתְבַּטֵּל עַל יְדֵי הָאֱמֶת, שֶׁהוּא עִקַּר הָאוֹר לִרְאוֹת הַפְּתָחִים כַּנַּ"ל בְּחִינַת לַיְּהוּדִים הָיְתָה אוֹרָה כַּנַּ"ל:
<h3>אות כא</h3>
וְעַל כֵּן צְרִיכִין בְּפוּרִים לְהַרְבּוֹת בִּצְדָקָה בְּחִינַת מַתָּנוֹת לָאֶבְיוֹנִים, כִּי עַל יְדֵי צְדָקָה שֶׁנּוֹתֵן הַנּוֹתֵן לְהֶעָנִי הַמְקַבֵּל, עַל יְדֵי זֶה מְמַלְּאִין פְּגִימַת הַלְּבָנָה כַּיָּדוּעַ, כִּי הַמְקַבֵּל הוּא בְּחִינַת חַלּוֹן, בְּחִינַת אַסְפַּקְלַרְיָא דְּלָא נַהֲרָא מִגַּרְמָא דְּלֵית לֵיהּ מִגַּרְמָה כְּלוּם. וְהַמַּשְׁפִּיעַ הַצְּדָקָה הוּא בְּחִינַת שֶׁמֶשׁ, בְּחִינַת וְזָרְחָה לָכֶם יִרְאֵי שְׁמִי שֶׁמֶשׁ צְדָקָה. וְעַל כֵּן עַל יְדֵי צְדָקָה זוֹכִין לֶאֱמֶת, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּסֵפֶר הָא"ב (אֱמֶת סִימָן טו) וּכְמוֹ שֶׁכָּתוּב (מִשְׁלֵי יא), "וְזֹרֵעַ צְדָקָה שֶֹכֶר אֱמֶת". כִּי זֶה עִקַּר אוֹר הָאֱמֶת כְּשֶׁמִּתְחַבְּרִין חַמָּה וּלְבָנָה יַחַד וְכַנַּ"ל, שֶׁזֶּהוּ עִקַּר בְּחִינַת פּוּרִים וְכַנַּ"ל, וְעַל כֵּן צְרִיכִין לְהַרְבּוֹת בִּצְדָקָה בְּפוּרִים וְכַנַּ"ל: (כב) וְזֶה בְּחִינַת שַׁבָּת שֶׁהוּא בְּחִינַת עֵדוּת עַל אַחְדוּתוֹ יִתְבָּרַךְ כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעַל כֵּן דִּבּוּר 'לֹא תַעֲנֶה' הוּא כְּנֶגֶד 'זָכוֹר אֶת יוֹם הַשַּׁבָּת', כִּי שַׁבָּת הוּא בְּחִינַת עֵדוּת, כַּמּוּבָא בְּדִבְרֵי רַבּוֹתֵינוּ זִכְרוֹנָם לִבְרָכָה. וְעַל כֵּן מְסַדְּרִין לֶחֶם הַפָּנִים בְּשַׁבָּת שֶׁהֵם שְׁנֵים עָשָֹר חַלּוֹת, שֶׁהֵם בְּחִינַת שְׁנֵים עָשָֹר שְׁבָטִים וְכוּ' כַּנַּ"ל וְכֻלָּם נִכְלָלִים בִּשְׁנֵי הַמַּעֲרָכוֹת שֶׁהֵם בְּחִינַת לֶחֶם מִשְׁנֶה, בְּחִינַת מִשְׁנֵה תּוֹרָה תּוֹרָה שֶׁבִּכְתָב וְתוֹרָה שֶׁבְּעַל פֶּה, שֶׁזֶּהוּ בְּחִינַת שְׁנֵי הָעֵדִים שֶׁמְּבָרְרִין הָאֱמֶת כַּנַּ"ל. כִּי שַׁבָּת הוּא עֶצֶם הָאֱמֶת בְּחִינַת שֶׁמֶשׁ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (תַּעֲנִית ח ע"ב), שֶׁמֶשׁ בְּשַׁבָּת צְדָקָה. כִּי שַׁבָּת קְבִיעָא וְקַיָּמָא וְיוֹם טוֹב יִשְֹרָאֵל הוּא דִּמְקַדְּשֵׁי לְהוּ, הַיְנוּ כִּי שַׁבָּת הוּא עֶצֶם הָאֱמֶת בְּחִינַת אוֹר ה' יִתְבָּרַךְ שֶׁהוּא הָאֱמֶת שֶׁקָּבוּעַ וְקַיָּם וְאֵינוֹ מִשְׁתַּנֶּה לְעוֹלָם, בְּחִינַת וּדְבָרְךָ אֱמֶת וְקַיָּם לָעַד, אֲבָל יָמִים טוֹבִים הֵם בִּבְחִינַת חַלּוֹן, בִּבְחִינַת לְבָנָה, בְּחִינַת עָשָֹה יָרֵחַ לְמוֹעֲדִים שֶׁזֶּהוּ תָּלוּי בְּיִשְֹרָאֵל שֶׁהֵם מְקַדְּשִׁין חֳדָשִׁים וּמְעַבְּרִין הַשָּׁנִים. וְעַל כֵּן אוֹמְרִים, מְקַדֵּשׁ יִשְֹרָאֵל וְהַזְּמַנִּים, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, הַיְנוּ כִּי קְדֻשַּׁת יוֹם טוֹב זֶה בְּחִינַת שֶׁיּוֹצְאִין מִגָּלוּת, כִּי כָּל הַמּוֹעֲדִים הֵם זֵכֶר לִיצִיאַת מִצְרַיִם שֶׁכּוֹלֶלֶת כָּל הַגָּלֻיּוֹת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה הַיְנוּ כְּשֶׁיּוֹצְאִין מֵאֲפֵלָה לְאוֹרָה עַל יְדֵי אוֹר הָאֱמֶת וִיכוֹלִין לְהִתְפַּלֵּל כַּנַּ"ל. וְעַל כֵּן הֵם שָׁלֹשׁ רְגָלִים כְּנֶגֶד שָׁלֹשׁ תְּפִלּוֹת בְּיוֹם שֶׁתִּקּוּנָם עַל יְדֵי הָאֱמֶת וְעַל כֵּן עִקַּר תִּקּוּן הַמּוֹעֲדוֹת הֵם עַל יְדֵי הַבֵּית דִּין שֶׁהֵם בְּחִינַת אֱמֶת שֶׁמְּעַבְּרִין שָׁנִים וְקוֹבְעִים חֳדָשִׁים וְזֶה הָאֱמֶת שֶׁהוּא בְּחִינַת לְבָנָה, בְּחִינַת חַלּוֹן הוּא כְּפִי קְדֻשַּׁת יִשְֹרָאֵל שֶׁבָּהֶם תְּלוּיִים קְדֻשַּׁת הַמּוֹעֲדִים, בְּחִינַת אֵלֶּה מוֹעֲדֵי ה' אֲשֶׁר תִּקְרְאוּ אֹתָם בְּמוֹעֲדָם וְכוּ' כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (רֹאשׁ הַשָּׁנָה כד). וְזֶהוּ בְּחִינַת שֶׁמֶשׁ יָדַע מְבוֹאוֹ, אֲבָל יָרֵחַ לֹא יָדַע מְבוֹאוֹ, כִּי פְּעָמִים בָּא בַּאֲרֻכָּה פְּעָמִים בָּא בִּקְצָרָה , כִּי שֶׁמֶשׁ שֶׁהִיא עֶצֶם הָאֱמֶת בְּחִינַת שַׁבָּת דִּקְבִיעָא וְקַיָּמָא זֶה הָאֱמֶת אֵינוֹ מִשְׁתַּנֶּה לְעוֹלָם וְאֵין לְהַשֶּׁקֶר שׁוּם אֲחִיזָה בּוֹ, שֶׁזֶּהוּ בְּחִינַת הָאֱמֶת שֶׁל הַצַּדִּיק הָאֱמֶת שֶׁהוּא אֱמֶת הַקַּיָּם לָעַד וְאֵין בּוֹ שׁוּם שִׁנּוּי וְהוּא בְּחִינַת שֶׁמֶשׁ יָדַע מְבוֹאוֹ, אֲבָל יָרֵחַ לֹא יָדַע מְבוֹאוֹ, הַיְנוּ זֶה הָאֱמֶת שֶׁהוּא בְּחִינַת חַלּוֹן, בְּחִינַת יָרֵחַ. וְזֶה הָאֱמֶת הוּא בְּחִינַת אֶסְתֵּר שֶׁמִּסְתַּתֵּר וְנֶעְלָם אֵצֶל כָּל אֶחָד וְאֶחָד לְפִי בְּחִינָתוֹ וּמַדְרֵגָתוֹ וְאִי אֶפְשָׁר לָדַעַת מְבוֹאוֹ וְדַרְכּוֹ שֶׁל זֶה הָאֱמֶת, כִּי פְּעָמִים בָּא בַּאֲרֻכָּה פְּעָמִים בָּא בִּקְצָרָה, זֶה בְּחִינַת אֶחָד הַמַּרְבֶּה וְאֶחָד הַמַּמְעִיט וּבִלְבַד שֶׁיְּכַוֵּן לִבּוֹ לַשָּׁמַיִם, כִּי מִי שֶׁרוֹצֶה בָּאֱמֶת וְהוֹלֵךְ בְּדֶרֶךְ אֱמֶת אִי אֶפְשָׁר לֵידַע דַּרְכּוֹ, כִּי פְּעָמִים בָּא בַּאֲרֻכָּה, פְּעָמִים בִּקְצָרָה, פְּעָמִים מַאֲרִיךְ בִּתְפִלָּתוֹ, פְּעָמִים מְקַצֵּר. בְּחִינַת אֶחָד הַמַּרְבֶּה וְאֶחָד הַמַּמְעִיט וּבִלְבַד שֶׁיְּכַוֵּן לִבּוֹ לַשָּׁמַיִם, שֶׁזֶּהוּ בְּחִינַת אֱמֶת שֶׁהָעִקָּר שֶׁיְּכַוֵּן לִבּוֹ לַשָּׁמַיִם בֶּאֱמֶת וְהוּא צָרִיךְ רַק לְקַבֵּל אוֹר הָאֱמֶת בְּכָל פַּעַם מִצַּדִּיקֵי אֱמֶת שֶׁהֵם עֶצֶם הָאֱמֶת וּכְפִי הָאֱמֶת שֶׁמְּקַבֵּל מֵהֶם כְּפִי הָעֵת וְהַזְּמַן, כְּפִי מַה שֶּׁצְּרִיכִין לְהָאִיר בּוֹ לְפִי בְּחִינָתוֹ, כֵּן צָרִיךְ לֵילֵךְ וּלְהִתְנַהֵג, אֲבָל שַׁבָּת קְבִיעָא וְקַיָּמָא שֶׁהוּא עֶצֶם הָאֱמֶת כַּנַּ"ל, כִּי מִשַּׁבָּת מְקַבְּלִין כָּל הַשָּׁלֹשׁ רְגָלִים שֶׁנִּקְרָאִין גַּם כֵּן שַׁבָּת כְּמוֹ שֶׁאוֹמְרִים, "תְּחִלָּה לְמִקְרָאֵי קֹדֶשׁ וְכוּ'". כִּי בֶּאֱמֶת הַכֹּל אֶחָד שַׁבָּת וְיוֹם טוֹב, חַמָּה וּלְבָנָה וְכוּ' כַּנַּ"ל:
<h3>אות כג</h3>
וְזֶה בְּחִינַת הַתּוֹסֶפֶת שַׁבָּת שֶׁמּוֹסִיפִין מֵחֹל עַל הַקֹּדֶשׁ בִּכְנִיסָתוֹ וִיצִיאָתוֹ שֶׁעַל יְדֵי זֶה מַמְשִׁיכִין הַקְּדֻשָּׁה שֶׁל שַׁבָּת לִימֵי הַחֹל, כִּי גַּם בִּימֵי הַחֹל אָנוּ צְרִיכִין לְקַדֵּשׁ עַצְמֵנוּ עַל יְדֵי תּוֹרָה וּמִצְווֹת שֶׁהֵם בְּחִינַת אֱמֶת, אֲבָל הָאֱמֶת שֶׁל יְמֵי הַחֹל הוּא בְּחִינַת חַלּוֹן וְכוּ' כַּנַּ"ל. שֶׁצָּרִיךְ לְקַבֵּל אוֹר עֶצֶם הָאֱמֶת מִשַּׁבָּת. וְעַל כֵּן צְרִיכִין לְהוֹסִיף מֵחֹל עַל הַקֹּדֶשׁ כְּדֵי לְהַמְשִׁיךְ אוֹר הָאֱמֶת מִשַּׁבָּת לְחֹל כַּנַּ"ל, כִּי בְּשַׁבָּת מְחַבְּרִים יַחַד זָכוֹר וְשָׁמוֹר שֶׁהֵם בְּחִינַת אֱמֶת וֶאֱמוּנָה, חַמָּה וּלְבָנָה כַּיָּדוּעַ. וְעַל כֵּן עִקַּר זִוּוּגָן שֶׁל תַּלְמִידֵי חֲכָמִים מִשַּׁבָּת לְשַׁבָּת, כִּי עִקַּר קְדֻשַּׁת הַזִּוּוּג הוּא בְּחִינַת אֱמֶת כַּנַּ"ל, בְּחִינַת חִבּוּר אֱמֶת וֶאֱמוּנָה וְכוּ' כַּנַּ"ל:
<h3>אות כד</h3>
וְזֶה בְּחִינַת הַדְלָקַת נֵרוֹת שֶׁל שַׁבָּת שֶׁזֶּהוּ הַקְּדֻשָּׁה הָרִאשׁוֹנָה שֶׁל שַׁבָּת, כִּי הַמִּצְוָה הָרִאשׁוֹנָה בִּתְחִלַּת כְּנִיסַת הַשַּׁבָּת הוּא הַדְלָקַת הַנֵּרוֹת שֶׁמַּדְלִיקִין אוֹתוֹ בְּתוֹסֶפֶת שַׁבָּת בְּעֵת שֶׁמּוֹסִיפִין מֵחֹל עַל הַקֹּדֶשׁ, כִּי נֵר שֶׁל שַׁבָּת זֶה בְּחִינַת אוֹר הָאֱמֶת שֶׁהוּא עִקַּר הָאוֹר הַמֵּאִיר וְעַל כֵּן נִתְּנָה מִצְוָה זֹאת לָאִשָּׁה, כִּי הִיא כִּבְּתָה נֵרוֹ שֶׁל עוֹלָם, לְפִיכָךְ תַּדְלִיק נֵר לְשַׁבָּת, כִּי עִקַּר פְּגַם הָאֱמֶת הַנַּ"ל שֶׁהוּא עִקַּר הָאוֹר, הוּא עַל יְדֵי הָאִשָּׁה שֶׁנִּתְּעָה בַּשֶּׁקֶר שֶׁל הַנָּחָשׁ וְנָטְתָה מִן הָאֱמֶת, כִּי כָּל הֲסָתָתוֹ הָיָה עַל יְדֵי שֶׁקֶר שֶׁאָמַר: "אַף כִּי אָמַר אֱלֹקִים לֹא תֹאכְלוּ מִכָּל עֵץ הַגָּן וְכוּ'". וְכֵן אָמַר לָהּ, "לֹא מוֹת תְּמֻתוּן וְכוּ". וְאָמַר, "מִן הָעֵץ אָכַל וּבָרָא אֶת הָעוֹלָם וְכוּ'". וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. נִמְצָא, שֶׁעִקַּר פְּגָם שֶׁלָּהּ הָיָה שֶׁנָּטְתָה מִן הָאֱמֶת לְשֶׁקֶר, וְעַל כֵּן כִּבְּתָה נֵרוֹ שֶׁל עוֹלָם, 'נֵרוֹ' דַּיְקָא, כִּי עִקַּר הָאוֹר הוּא אֱמֶת. וְעַל כֵּן עִקַּר הֲסָתָתוֹ הוּא עַל יְדֵי הָאִשָּׁה שֶׁהִוא בְּחִינַת אֱמֶת הַשְּׁנִיָּה הַנַּ"ל. שֶׁשָּׁם נֶאֱחָזִין, חַס וְשָׁלוֹם, מֵחֲמַת מִעוּט הָאֱמֶת כַּנַּ"ל. וְעַל כֵּן צְרִיכָה לְהַדְלִיק נֵר שֶׁל שַׁבָּת שֶׁעַל יְדֵי זֶה מַמְשֶׁכֶת אוֹר עֶצֶם הָאֱמֶת שֶׁהוּא בְּחִינַת קְדֻשַּׁת שַׁבָּת וּמַדְלֶקֶת הַנֵּר בְּעוֹד יוֹם בְּעֵת שֶׁמּוֹסִיפִין מֵחֹל עַל הַקֹּדֶשׁ. כְּדֵי לְהַמְשִׁיךְ אוֹר הָאֱמֶת, שֶׁהוּא בְּחִינַת נֵר שֶׁל שַׁבָּת לְהַמְשִׁיכוֹ מִשַּׁבָּת לְחֹל שֶׁהוּא בְּחִינַת חִבּוּר חַמָּה וּלְבָנָה שְׁתֵּי בְּחִינוֹת אֱמֶת הַנַּ"ל שֶׁיִּהְיֶה נַעֲשֶֹה אֶחָד שֶׁזֶּה עִקַּר הַתִּקּוּן כַּנַּ"ל, שֶׁזֶּהוּ בְּחִינַת רָזָא דְּשַׁבָּת אִיהוּ שַׁבָּת דִּאִתְאַחֲדַת בְּרָזָא דְּאֶחָד וְכוּ' וְהָא אוּקִימְנָא דְּאִיהוּ אֶחָד וּשְׁמוֹ אֶחָד וְכוּ'. כִּי זֶהוּ עִקַּר בְּחִינַת שַׁבָּת שֶׁאָז מֵאִיר הָאֱמֶת וְנִכְלֶלֶת הַלְּבָנָה בְּהַחַמָּה, שֶׁזֶּהוּ בְּחִינַת שְׁלֵמוּת הָאֱמֶת, בְּחִינַת תִּקּוּן הַתְּפִלָּה, בְּחִינַת ה' אֶחָד וּשְׁמוֹ אֶחָד כַּנַּ"ל. וְזֶה בְּחִינַת הַשָּׁלֹשׁ מִצְווֹת שֶׁנִּתְּנוּ לָאִשָּׁה, שֶׁהֵם, חַלָּה, נִדָּה, הַדְלָקַת הַנֵּר. שֶׁכָּל זֶה לְתַקֵּן חֵטְא אָדָם הָרִאשׁוֹן, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְהַחֵטְא הָיָה פְּגַם הָאֱמֶת, פְּגַם הַלְּבָנָה כַּנַּ"ל וּשְׁלֹשָׁה מִצְווֹת אֵלּוּ הֵם בְּחִינַת אוֹר הָאֱמֶת, שֶׁזֶּהוּ בְּחִינַת הַדְלָקַת הַנֵּר שֶׁל שַׁבָּת כַּנַּ"ל, וְזֶהוּ בְּחִינַת חַלָּה שֶׁהוּא לְהָנִיחַ בְּרָכָה אֶל בֵּיתְךָ עַל יְדֵי הַחַלָּה שֶׁנּוֹתְנִין לַכֹּהֵן שֶׁהוּא אִישׁ הָאֱמֶת, כְּמוֹ שֶׁנֶּאֱמַר בְּאַהֲרֹן הַכֹּהֵן, תּוֹרַת אֱמֶת הָיְתָה בְּפִיהוּ וְכוּ'. שֶׁעַל יְדֵי זֶה זוֹכִין לִבְרָכָה בְּחִינַת פַּרְנָסָה וּמְזוֹנוֹת שֶׁנִּמְשָׁךְ עַל יְדֵי הָאֱמֶת שֶׁהוּא תִּקּוּן הַתְּפִלָּה וְכַמְבֹאָר בַּמַּאֲמָר הַנַּ"ל. וְזֶהוּ בְּחִינַת שְׁמִירָה מִנִּדָּה שֶׁהוּא זֻהֲמַת הַנָּחָשׁ פְּגַם הַבְּרִית וְעַל יְדֵי שֶׁנִּשְׁמֶרֶת מִדַּם נִדּוֹת, שֶׁזֶּהוּ בְּחִינַת תִּקּוּן הַבְּרִית, עַל יְדֵי זֶה זוֹכִין לְאוֹר הָאֱמֶת, כִּי עִקַּר אוֹר הָאֱמֶת הוּא עַל יְדֵי תִּקּוּן הַבְּרִית כַּנַּ"ל. וְעַל כֵּן הַצַּדִּיק זוֹכֶה לְעֶצֶם הָאֱמֶת, כִּי צַדִּיק הוּא מָאן דְּנָטַר בְּרִית, שֶׁעַל יְדֵי זֶה זוֹכִין לְעֶצֶם הָאֱמֶת, שֶׁעַל יְדֵי זֶה נִתְתַּקֵּן הַכֹּל וְכַנַּ"ל. אָמֵן וְאָמֵן:
<h3>אות כה</h3>
וְזֶה בְּחִינַת הַבְדָּלָה עַל הַנֵּר בְּמוֹצָאֵי שַׁבָּת, כִּי עִקַּר הַהַבְדָּלָה הוּא לְהַמְשִׁיךְ מִקְּדֻשַּׁת שַׁבָּת לְשֵׁשֶׁת יְמֵי הַחֹל כַּיָּדוּעַ, שֶׁזֶּהוּ בְּחִינָה הַנַּ"ל לְהַמְשִׁיךְ אוֹר מֵעֶצֶם הָאֱמֶת מִבְּחִינַת אֶבֶן טוֹב לִבְחִינַת חַלּוֹן מֵחַמָּה לִלְבָנָה וְכוּ' כַּנַּ"ל. וְעַל כֵּן מַבְדִּילִין עַל הַנֵּר, כִּי הָאֱמֶת הִיא בְּחִינַת אוֹר כַּנַּ"ל וְזֶה בְּחִינַת אֲבוּקָה לְהַבְדָּלָה וְכוּ', כִּי הָאֲבוּקָה הִיא שְׁנֵי נֵרוֹת קְלוּעִים יַחַד. זֶהוּ בְּחִינַת כְּלָלִיּוּת שְׁנֵי בְּחִינוֹת הָאֱמֶת שֶׁנִּכְלָלִין וְנִתְחַבְּרִין יַחַד עַל יְדֵי שֶׁמּוֹסִיפִין מֵחֹל עַל הַקֹּדֶשׁ בִּכְנִיסָתוֹ וִיצִיאָתוֹ כַּנַּ"ל. וְזֶהוּ בְּחִינַת שְׁנֵי נֵרוֹת שֶׁצְּרִיכִין לְהַדְלִיק בְּשַׁבָּת שֶׁהֵם כְּנֶגֶד זָכוֹר וְשָׁמוֹר, כַּמּוּבָא, כִּי זָכוֹר וְשָׁמוֹר הֵם שְׁתֵּי בְּחִינוֹת הָאֱמֶת הַנַּ"ל, בְּחִינַת חַמָּה וּלְבָנָה כַּיָּדוּעַ. וְעַל כֵּן בְּנֵר שֶׁל שַׁבָּת אֵין נוֹהֲגִין שֶׁיִּהְיוּ שְׁנֵי הַנֵּרוֹת קְלוּעִים יַחַד, אֲבָל בַּהַבְדָּלָה הֵם קְלוּעִים יַחַד, כִּי בִּכְנִיסַת שַׁבָּת אָז יִתְפָּרְדוּ כָּל פֹּעֲלֵי אָוֶן וְאָז אֵין מִתְיָרְאִין מֵהַחִיצוֹנִים וְאָז אֵין צְרִיכִין שֶׁיִּהְיוּ מְחֻבָּרִים יַחַד שְׁתֵּי הַבְּחִינוֹת הַנַּ"ל, כִּי אַף עַל פִּי שֶׁכָּל אֶחָד עוֹמֵד בִּפְנֵי עַצְמוֹ, אַף עַל פִּי כֵן הֵם כְּלוּלִים יַחַד. אֲבָל בְּמוֹצָאֵי שַׁבָּת בַּהַבְדָּלָה שֶׁמִּתְעוֹרְרִין שֵׁשֶׁת יְמֵי הַחֹל, אָז צְרִיכִין לְהִתְחַבֵּר יַחַד בִּקְלִיעָה אַחַת כְּדֵי לִשְׁמֹר הָאֱמֶת הַשְּׁנִיָּה הַנַּ"ל מִן הַחִיצוֹנִים, כִּי בְּשָׁעָה שֶׁצְּרִיכִין שְׁמִירָה מֵהֶם אֲזַי צְרִיכִין שְׁמִירָה יְתֵרָה לְקַשֵּׁר הָאֱמוּנָה אֶל הָאֱמֶת בְּקֶשֶׁר אַמִּיץ וְחָזָק כְּדֵי שֶׁלֹּא יִתְאַחֲזוּ חַס וְשָׁלוֹם, אֲבָל בְּשַׁבָּת אֵין מִתְיָרְאִין מֵהֶם, כִּי אָז הָאֱמוּנָה חֲזָקָה וּכְלוּלָה בָּאֱמֶת אֲפִלּוּ כְּשֶׁאֵין קְשׁוּרִין וּמְחֻבָּרִין יַחַד. וְזֶה הָעִנְיָן יָדוּעַ וּמוּבָן בְּכִתְבֵי הָאֲרִ"י זִכְרוֹנוֹ לִבְרָכָה:
<h3>אות כו</h3>
וְעַל יְדֵי עִבּוּר שֶׁמּוֹסִיפִין עַל שְׁנֵים עָשָֹר חָדְשֵׁי הַשָּׁנָה, נַעֲשֵֹית הַשָּׁנָה בַּת שְׁלֹשׁ עֶשְֹרֵה חֹדֶשׁ, כִּי נִתְמַלֵּא פְּגִימַת הַלְּבָנָה שֶׁהוּא בְּחִינַת הָאֱמֶת הַשְּׁנִיָּה הַנַּ"ל, שֶׁהִוא בְּחִינַת חַלּוֹן, בְּחִינַת שְׁנֵים עָשָֹר נֻסְחֲאוֹת הַתְּפִלָּה, שְׁנֵים עָשָֹר שְׁבָטִים וְכוּ' כַּנַּ"ל, וְנִכְלָל זֶה הָאֱמֶת בְּעֶצֶם הָאֱמֶת וְכוּ' כַּנַּ"ל, כִּי הָאֱמֶת בְּעֶצֶם הוּא בִּבְחִינַת שְׁלֹשׁ עֶשְֹרֵה, בְּחִינַת שְׁלֹשׁ עֶשְֹרֵה מִדּוֹת שֶׁל רַחֲמִים, שֶׁהֵם תְּלֵיסַר תִּקּוּנֵי דִּקְנָא שֶׁהֵם בְּחִינַת אֱמֶת, כִּי אֱמֶת בָּעַתִּיקָא תַּלְיָא, כְּמוֹ שֶׁאִיתָא בַּזֹּהַר הַקָּדוֹשׁ. וְעַתִּיקָא הוּא בְּחִינַת זָקָן הַקָּדוֹשׁ שֶׁיֵּשׁ בּוֹ תְּלֵיסַר תִּקּוּנִים בְּחִינַת שְׁלֹשׁ עֶשְֹרֵה מִדּוֹת שֶׁל רַחֲמִים שֶׁהֵם בְּחִינַת וְרַב חֶסֶד וֶאֱמֶת. וְעַל כֵּן זְמַן הִגַּדְּלוּת הַזָּכָר שֶׁיִּהְיֶה נַעֲשֶֹה בַּר מִצְוָה הוּא בֶּן שְׁלֹשׁ עֶשְֹרֵה שָׁנִים, כִּי עִקַּר הַדִּקְנָא קַדִּישָׁא, שֶׁהוּא שְׁלֹשׁ עֶשְֹרֵה תִּקּוּנִים, הוּא אֵצֶל הַזָּכָר כִּי אִשָּׁה אֵין לָהּ זָקָן, כִּי הַזָּכָר הוּא בְּחִינַת עֶצֶם הָאֱמֶת, בְּחִינַת חַמָּה. וְהָאִשָּׁה הִיא בְּחִינַת לְבָנָה מַלְכוּת, בְּחִינַת הָאֱמֶת הַשְּׁנִיָּה הַנַּ"ל שֶׁכָּלוּל מִשְּׁנֵים עָשָֹר שְׁבָטִים שְׁנֵים עָשָֹר שְׁעָרִים וְכוּ' כַּנַּ"ל. וְעַל כֵּן זְמַן הִגַּדְּלוּת הָאִשָּׁה הִיא בַּת שְׁתֵּים עֶשְֹרֵה שָׁנִים וְיוֹם אֶחָד, שֶׁזֶּהוּ בְּחִינַת לְבָנָה שֶׁיֵּשׁ לָהּ שְׁנֵים עָשָֹר חֳדָשִׁים כְּלוּלָה מִשְּׁנֵים עָשָֹר שְׁבָטִים וְכוּ' כַּנַּ"ל. וְעַל יְדֵי מִלּוּי פְּגִימַת הַלְּבָנָה שֶׁהוּא סוֹד הָעִבּוּר נַעֲשֵֹית הַשָּׁנָה בַּת שְׁלֹשׁ עֶשְֹרֵה חֳדָשִׁים. שֶׁזֶּהוּ בְּחִינַת עֶצֶם הָאֱמֶת שֶׁכָּלוּל מִשְּׁלֹשׁ עֶשְֹרֵה כַּנַּ"ל, כִּי נַעֲשֶֹה הַכֹּל אֶחָד וְנִכְלָלִין יַחַד כַּנַּ"ל, כִּי אֱמֶת הוּא אֶחָד שֶׁהוּא בְּגִימַטְרִיָּא שְׁלֹשׁ עֶשְֹרֵה כַּמּוּבָא. וְעַל יְדֵי סוֹד הָעִבּוּר נִכְלֶלֶת הַלְּבָנָה בְּהַחַמָּה וְנַעֲשֶֹה הַכֹּל אֶחָד, בְּחִינַת ה' אֶחָד וּשְׁמוֹ אֶחָד:
<h3>אות כז</h3>
וְזֶה שֶׁמּוּבָא שֶׁפָּסוּק אֲנִי ה' אֱלֹקֵיכֶם שֶׁבְּסוֹף קְרִיאַת שְׁמַע הוּא כְּנֶגֶד דִּבּוּר לֹא תַעֲנֶה, כִּי ה' אֱלֹקֵיכֶם זֶה בְּחִינַת אֱמֶת הַנַּ"ל, בְּחִינַת ה' אֱלֹקֵיכֶם אֱמֶת, כְּמוֹ שֶׁכָּתוּב, "וַה' אֱלֹקִים אֱמֶת" כַּנַּ"ל. שֶׁזֶּה בְּחִינַת שְׁנֵי עֵדִים כַּנַּ"ל. וּכְשֶׁפּוֹגְמִין הָעֵדִים, חַס וְשָׁלוֹם, וּמְעִידִין שֶׁקֶר וְעוֹבְרִין עַל לֹא תַעֲנֶה, הֵם פּוֹגְמִים בִּשְׁנֵי שֵׁמוֹת ה' אֱלֹקִים כַּנַּ"ל, כִּי צְרִיכִין שְׁנֵי הָעֵדִים לְהָעִיד אֱמֶת, וְעַל יְדֵי זֶה מְיַחֲדִין שְׁנֵי שֵׁמוֹת ה' אֱלֹקִים בְּחִינַת ה' אֱלֹקֵיכֶם אֱמֶת כַּנַּ"ל. נִמְצָא, שֶׁנָּכוֹן וּמְכֻוָּן הֵיטֵב דִּבּוּר לֹא תַעֲנֶה בַּפָּסוּק ה' אֱלֹקֵיכֶם אֱמֶת כַּנַּ"ל:
<h3>אות כח</h3>
וְזֶה שֶׁבִּרְכוֹת קְרִיאַת שְׁמַע הֵם מְדַבְּרִים מֵהַמְאוֹרוֹת שֶׁבָּרָא ה' יִתְבָּרַךְ כְּמוֹ שֶׁאָנוּ אוֹמְרִים בְּשַׁחֲרִית יוֹצֵר אוֹר קֹדֶם קְרִיאַת שְׁמַע וּבְעַרְבִית מַעֲרִיב עֲרָבִים. וְלִכְאוֹרָה מַה שַּׁיָּכוּת יֵשׁ לְאֵלּוּ הַבְּרָכוֹת לִקְרִיאַת שְׁמַע? אַךְ עַל פִּי הַנַּ"ל מְבֹאָר הֵיטֵב וְנָכוֹן מְאֹד. כִּי עִקַּר קְרִיאַת שְׁמַע הוּא בְּחִינַת הָאֱמֶת, שֶׁהוּא עִקַּר הַיִּחוּד, כִּי עַל יְדֵי הָאֱמֶת אָנוּ מַאֲמִינִים בְּאַחְדוּתוֹ יִתְבָּרַךְ, כִּי עַל יְדֵי חָכְמוֹת וַחֲקִירוֹת אִי אֶפְשָׁר לֵידַע מֵה' יִתְבָּרַךְ כְּלָל כִּי אִם עַל יְדֵי אֱמֶת וֶאֱמוּנָה, הַיְנוּ מִי שֶׁהוּא מִסְתַּכֵּל עַל הָאֱמֶת לַאֲמִתּוֹ זוֹכֶה לֶאֱמוּנָה שְׁלֵמָה בִּבְחִינַת צֶדֶק כַּד אִתְחַבְּרַת בֶּאֱמֶת אִתְעַבִידַת אֱמוּנָה וְכַנַּ"ל. וְעִקַּר קְרִיאַת שְׁמַע הוּא לְיַחֵד וּלְחַבֵּר שְׁתֵּי בְּחִינוֹת אֱמֶת שֶׁיִּהְיֶה כֻּלּוֹ חַד, דְּהַיְנוּ שֶׁיֵּדְעוּ בֶּאֱמֶת בְּזֶה הָעוֹלָם מֵאַחְדוּתוֹ יִתְבָּרַךְ כְּמוֹ שֶׁהוּא בֶּאֱמֶת, שֶׁזֶּהוּ בְּחִינַת ה' אֱלֹקֵיכֶם אֱמֶת, בְּחִינַת ה' אֱלֹקֵינוּ ה' אֶחָד וְכַנַּ"ל. שֶׁזֶּהוּ בְּחִינַת יִחוּד חַמָּה וּלְבָנָה לְמַלְּאוֹת פְּגִימַת הַלְּבָנָה עַל יְדֵי הֶאָרַת עֶצֶם הָאֱמֶת שֶׁיִּתְגַּלֶּה בָּעוֹלָם וְכַנַּ"ל וְזֶהוּ בְּחִינַת בִּרְכַּת קְרִיאַת שְׁמַע שֶׁמְּדַבְּרִים מִשֶּׁבַח יְצִירַת הַמְאוֹרוֹת שֶׁהֵם חַמָּה וּלְבָנָה הַמְאִירִים בַּיּוֹם וּבַלַּיְלָה, שֶׁהֵם הַמָּאוֹר הַגָּדוֹל לְמֶמְשֶׁלֶת הַיּוֹם וְהַמָּאוֹר הַקָּטָן לְמֶמְשֶׁלֶת הַלַּיְלָה, שֶׁזֶּהוּ בְּחִינַת שְׁתֵּי בְּחִינוֹת אֱמֶת הַנַּ"ל אֶבֶן טוֹב וְחַלּוֹן וְכַנַּ"ל. וְאָנוּ כּוֹלְלִין מִדַּת לַיְלָה בַּיּוֹם וּמִדַּת יוֹם בַּלַּיְלָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה לְהוֹרוֹת שֶׁכֻּלּוֹ חַד, כִּי כּוֹלְלִין וּמְיַחֲדִין וּמְחַבְּרִין חַמָּה וּלְבָנָה יַחַד שֶׁהֵם בְּחִינַת יוֹם וָלַיְלָה, שֶׁזֶּה בְּחִינַת שְׁתֵּי בְּחִינוֹת הָאֱמֶת הַנַּ"ל, שֶׁזֶּהוּ עִקַּר הַיִּחוּד כְּשֶׁנִּכְלָל הָאֱמֶת יַחַד וְנִתְגַּלֶּה עֶצֶם הָאֱמֶת וְכַנַּ"ל. וְעַל כֵּן בִּרְכַּת הַמְאוֹרוֹת הִיא בִּרְכַּת קְרִיאַת שְׁמַע וְכַנַּ"ל. וְזֶהוּ גַּם כֵּן בִּרְכַּת אַהֲבַת עוֹלָם שֶׁהוּא בִּרְכַּת וְשֶׁבַח הַתּוֹרָה קֹדֶם קְרִיאַת שְׁמַע, כִּי הַתּוֹרָה כְּלוּלָה מִתּוֹרָה שֶׁבִּכְתָב וְתוֹרָה שֶׁבְּעַל פֶּה שֶׁהֵם בְּחִינַת מִדַּת יוֹם וּמִדַּת לַיְלָה כַּנַּ"ל. וּכְמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר (סִימָן ג), כִּי כְּשֶׁהָיָה מֹשֶׁה רַבֵּנוּ בַּמָּרוֹם לָמַד בַּיּוֹם תּוֹרָה שֶׁבִּכְתָב וּבַלַּיְלָה תּוֹרָה שֶׁבְּעַל פֶּה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (מִדְרָשׁ שׁוֹחֵר טוֹב תְּהִלִּים יט). וְזֶה עִקַּר בְּחִינַת קְרִיאַת שְׁמַע לְגַלּוֹת הָאֱמֶת שֶׁהוּא בְּחִינַת יִחוּד וְחִבּוּר יוֹם וָלַיְלָה, חַמָּה וּלְבָנָה וְכוּ'. שֶׁיִּהְיֶה הַכֹּל אֶחָד וְיֵדְעוּ כָּל בָּאֵי עוֹלָם הָאֱמֶת כִּי ה' אֶחָד וּשְׁמוֹ אֶחָד וְכַנַּ"ל:
<h3>אות כט</h3>
וְזֶה בְּחִינַת חֹשֶׁן הַמִּשְׁפָּט שֶׁהָיוּ קְבוּעִים בּוֹ שְׁנֵים עָשָֹר אֲבָנִים עַל שְׁמוֹת שִׁבְטֵי בְּנֵי יִשְֹרָאֵל, כִּי חֹשֶׁן הַמִּשְׁפָּט הוּא בְּחִינַת תִּקּוּן הַמִּשְׁפָּט, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (זְבָחִים פח) שֶׁחֹשֶׁן הַמִּשְׁפָּט הָיָה מְכַפֵּר עַל עִוּוּת הַדִּין. וְתִקּוּן הַמִּשְׁפָּט הוּא עַל יְדֵי בְּחִינַת שְׁנֵים עָשָֹר שִׁבְטֵי בְּנֵי יִשְֹרָאֵל. שֶׁהֵם בְּחִינַת שְׁנֵים עָשָֹר אֲבָנִים שֶׁהָיוּ קְבוּעִים בַּחֹשֶׁן, כִּי שְׁנֵים עָשָֹר שְׁבָטִים הֵם בְּחִינַת תְּפִלָּה שֶׁעִקַּר תִּקּוּנָהּ עַל יְדֵי אֱמֶת, שֶׁזֶּהוּ עִקַּר תִּקּוּן הַמִּשְׁפָּט וְכַנַּ"ל. וְעַל כֵּן כָּל הַשְּׁנֵים עָשָֹר שְׁבָטִים הָיוּ כְּלוּלִים בִּשְׁתֵּי אַבְנֵי הַשֹּׁהַם, זֶהוּ בְּחִינַת שְׁנֵי עֵדִים שֶׁמְּבָרְרִין הָאֱמֶת, שֶׁהוּא בְּחִינַת יִחוּד חַמָּה וּלְבָנָה, שֶׁעִקַּר תִּקּוּן הַמִּשְׁפָּט עַל יְדֵי זֶה וְכַנַּ"ל. וְעַל כֵּן נִקְרָא חֵלֶק הַשֻּׁלְחָן עָרוּךְ הַמְדַבֵּר מִמִּשְׁפָּט שֶׁבֵּין אָדָם לַחֲבֵרוֹ בְּשֵׁם "חֹשֶׁן הַמִּשְׁפָּט", כִּי עִקַּר תִּקּוּן וּבֵרוּר מִשְׁפַּט אֱמֶת הוּא עַל יְדֵי בְּחִינַת חֹשֶׁן הַמִּשְׁפָּט, שֶׁהָיוּ קְבוּעִים בּוֹ שְׁנֵים עָשָֹר שִׁבְטֵי יָהּ, שֶׁהֵם בְּחִינַת אֱמֶת וְכַנַּ"ל: הֲלָכָה ד:
<h3>אות א</h3>
עַל פִּי הַתּוֹרָה עַל פָּסוּק, כִּי תֵצֵא לַמִּלְחָמָה בְּסִימָן רפ הַמַּתְחֶלֶת, דַּע מִי שֶׁצָּרִיךְ לָדוּן לִפְנֵי דַּיָּנִים בְּדִין תּוֹרָה וְכוּ', עַיֵּן שָׁם הֵיטֵב: מְבֹאָר שָׁם שֶׁהַדַּיָּנִים עוֹשִֹין תּוֹרָה מִכָּל הָעֲסָקִים וְהַמַּשָּא וּמַתָּן שֶׁבָּעוֹלָם, כִּי בֶּאֱמֶת כָּל הַמַּשָּא וּמַתָּן הוּא כֻּלּוֹ תּוֹרָה וְכוּ', עַיֵּן שָׁם, כִּי כְּשֶׁעוֹשִֹין מַשָּא וּמַתָּן צָרִיךְ שֶׁיִּהְיֶה רַק חִיצוֹנִיּוּת הַמַּחֲשָׁבָה בְּתוֹךְ הַמַּשָּא וּמַתָּן, אֲבָל פְּנִימִיּוּת מַחֲשַׁבְתּוֹ צָרִיךְ לְקַשֵּׁר אֶל הַתּוֹרָה, גַּם צָרִיךְ אֱמוּנָה בְּהַמַּשָּא וּמַתָּן. וְיִהְיֶה הַדִּבּוּר דִּבּוּר אֱמֶת, כְּמוֹ שֶׁאָמְרוּ נָשָֹאתָ וְנָתַתָּ בֶּאֱמוּנָה. כִּי מַשָּא וּמַתָּן הוּא שֶׁמְּרִימִין אֶת הַדָּבָר וְכוּ', דְּהַיְנוּ שֶׁעַל יְדֵי הַמַּשָּא וּמַתָּן מְנַשְּאִין וּמַעֲלִין נִיצוֹצוֹת קְדוֹשׁוֹת שֶׁנָּפְלוּ וְכוּ'. וְעִקַּר בֵּרוּר הַנִּיצוֹצוֹת מִן הַקְּלִפּוֹת הוּא עַל יְדֵי אֱמוּנָה וְכוּ'. וּמְבֹאָר שָׁם שֶׁעַל יְדֵי שֶׁמְּקַשֵּׁר מַחֲשַׁבְתּוֹ אֶל הַתּוֹרָה, עַל יְדֵי זֶה מְקַבֶּלֶת הָאֱמוּנָה כֹּחַ לְבָרֵר הַנִּיצוֹצוֹת מִן הַקְּלִפּוֹת וְלַעֲלוֹת מֵהֶם וְכוּ' וַאֲזַי נַעֲשֵֹית מִלְחָמָה, כִּי צָרִיךְ לִלְחֹם עִמָּהֶם לְהוֹצִיא הַנִּיצוֹצוֹת מֵהֶם. וְזֶה פֵּרוּשׁ כִּי תֵצֵא לַמִּלְחָמָה וְכוּ', עַיֵּן שָׁם כָּל זֶה הֵיטֵב:
<h3>אות ב</h3>
נִמְצָא, שֶׁהַדַּיָּנִים הַיּוֹשְׁבִין עַל הַמִּשְׁפָּט לִפְסֹק דִּין תּוֹרָה הֵם צְרִיכִין לְהַעֲלוֹת וּלְתַקֵּן מַה שֶּׁקִּלְקְלוּ אֵלּוּ הַבַּעֲלֵי דִּינִים, דְּהַיְנוּ שֶׁהֵם לֹא קִשְּׁרוּ אֶת עֵסֶק הַמַּשָּא וּמַתָּן אֶל הַתּוֹרָה כְּאִלּוּ אֵין בְּעֵסֶק הַמַּשָּא וּמַתָּן שׁוּם תּוֹרָה. וְעַתָּה נֶעֶנְשׁוּ שֶׁצְּרִיכִין לָבוֹא לִפְנֵי הַדַּיָּנִים לִפְסֹק לָהֶם דִּין תּוֹרָה וּצְרִיכִין לְפָרֵשׁ כָּל הָעֵסֶק בִּפְרָטִיּוּת כָּל מַה שֶּׁעָבַר בֵּינֵיהֶם בְּכָל עֵסֶק הַמַּשָּא וּמַתָּן וְעַל זֶה פּוֹסְקִין לָהֶם דִּין תּוֹרָה. וּבָזֶה מַרְאִין לָהֶם שֶׁאֵינוֹ כְּדַעְתָּם שֶׁלֹּא רָצוּ לְקַשֵּׁר הַמַּשָּא וּמַתָּן אֶל הַתּוֹרָה כְּאִלּוּ אֵין שׁוּם תּוֹרָה, חַס וְשָׁלוֹם, בְּהַמַּשָּא וּמַתָּן. לֹא כֵן הוּא, כִּי הִנְּכֶם רוֹאִים בְּעֵינֵיכֶם שֶׁכָּל הַמַּשָּא וּמַתָּן הוּא תּוֹרָה, כִּי הֲלֹא עַתָּה הַדַּיָּנִים פּוֹסְקִין לָכֶם דִּין תּוֹרָה עַל כָּל עֵסֶק הַמַּשָּא וּמַתָּן שֶׁעָבַר בֵּינֵיהֶם וְעוֹשִֹין מִכָּל עֵסֶק מַשָּא וּמַתָּן שֶׁלָּהֶם תּוֹרָה, כִּי בֶּאֱמֶת כָּל הַמַּשָּא וּמַתָּן הוּא כֻּלּוֹ תּוֹרָה וְכוּ', עַיֵּן שָׁם כָּל זֶה בִּמְקוֹמוֹ הַנַּ"ל מְבֹאָר כָּל זֶה הֵיטֵב. נִמְצָא, שֶׁהַדַּיָּנִים צְרִיכִין לַעֲשֹוֹת מִכָּל הָעֵסֶק וְהַמַּשָּא וּמַתָּן שֶׁל הַבַּעֲלֵי דִּינִים תּוֹרָה, לְתַקֵּן מַה שֶּׁקִּלְקְלוּ הַבַּעֲלֵי דִּינִים כַּנַּ"ל. וְעַל כֵּן הַדַּיָּנִים נִקְרָאִים 'אֱלֹקִים', כְּמוֹ שֶׁכָּתוּב, " עַד הָאֱלֹקִים יָבֹא דְּבַר שְׁנֵיהֶם". וּמִזֶּה לָמְדוּ רַבּוֹתֵינוּ זִכְרוֹנָם לִבְרָכָה כַּמָּה דַּיָּנִים צְרִיכִין, כַּמְבֹאָר בַּגְּמָרָא, כִּי זֶה עִקַּר מַעֲשֵֹה הַדַּיָּנִים שֶׁצְּרִיכִין לְגַלּוֹת הָאֱלֹקוּת הַשּׁוֹכֵן בְּכָל דָּבָר וּבְכָל עֵסֶק שֶׁבָּעוֹלָם שֶׁהוּא הַתּוֹרָה שֶׁמְּלֻבָּשׁ בְּכָל דָּבָר שֶׁבָּעוֹלָם שֶׁמִּשָּׁם עִקַּר בְּרִיאַת הַדָּבָר וְקִיּוּמוֹ וְחִיּוּתָם, כִּי בְּאוֹרַיְתָא בָּרָא קֻדְשָׁא בְּרִיךְ הוּא עָלְמָא, כְּמוֹ שֶׁכָּתוּב, "וָאֱהְיֶה אֶצְלוֹ אָמוֹן". אַל תֹּאמַר 'אָמוֹן' אֶלָּא 'אֻמָּן' וְכוּ' (זֹהַר הַקָּדוֹשׁ). וְהַתּוֹרָה הִיא כֻּלָּא אֱלֹקוּת, כִּי קֻדְשָׁא בְּרִיךְ הוּא וְאוֹרַיְתָא וְיִשְֹרָאֵל כֻּלָּא חַד, כִּי עַל יְדֵי הַתּוֹרָה שֶׁקִּבְּלוּ יִשְֹרָאֵל נִתְגַּלֶּה אֱלֹקוּתוֹ הַשּׁוֹכֵן בְּכָל דָּבָר וּמְחַיֶּה אוֹתוֹ וְצָרִיךְ כָּל אָדָם לֵידַע וּלְהַאֲמִין תָּמִיד בֶּאֱמוּנָה שְׁלֵמָה שֶׁבְּכָל דָּבָר שֶׁבָּעוֹלָם אֲפִלּוּ בְּכָל עִסְקֵי חֹל, בְּכֻלָּם מְלֻבָּשׁ חִיּוּת אֱלֹקוּת שֶׁהוּא אוֹתִיּוֹת הַתּוֹרָה הַמְחַיֶּה וּמְקַיֵּם אֶת הַדָּבָר. וְזֶה עִקַּר עֵסֶק הַמַּשָּא וּמַתָּן כְּדֵי לְהַעֲלוֹת וּלְבָרֵר הַנִּיצוֹצוֹת הַקְּדוֹשִׁים שֶׁנָּפְלוּ לְשָׁם שֶׁהֵם אוֹתִיּוֹת הַתּוֹרָה הַנֶּעְלָמִים שָׁם, כִּי יָדוּעַ שֶׁהַקְּלִפָּה קוֹדֶמֶת לַפְּרִי בְּכָל דְּבָרִים הַגַּשְׁמִיִּים אֲפִלּוּ שֶׁל הֶתֵּר, הַחִיּוּת שֶׁבּוֹ - כָּל זְמַן שֶׁאֵין מַעֲלִין וּמְקַשְּׁרִין אוֹתוֹ אֶל הַתּוֹרָה אֲזַי הַחִיּוּת הוּא בִּבְחִינַת שְׁבִירָה, שֶׁהוּא בְּחִינַת אוֹתִיּוֹת וְנִיצוֹצוֹת הַנְּפוּלִין מִשְּׁבִירַת כֵּלִים שֶׁאָדָם הָרִאשׁוֹן הָיָה צָרִיךְ לְתַקְּנָם וְעַל יְדֵי חֶטְאוֹ נִתְקַלְקְלוּ יוֹתֵר, וְהַכֹּל צָרִיךְ תִּקּוּן וְקֹדֶם הַתִּקּוּן אֲזַי הַחִיּוּת הוּא בִּבְחִינַת אוֹתִיּוֹת וְנִיצוֹצוֹת הַנְּפִילִין וְהַשְּׁבִירִין, כִּי הֵם רְחוֹקִים עֲדַיִן מִשָּׁרְשָׁם וְנִמְשָׁךְ עֲלֵיהֶם הַשֶּׁפַע וְהַקִּיּוּם מֵה' יִתְבָּרַךְ בְּהֶעְלֵם גָּדוֹל. וְהַכֹּל תָּלוּי בְּמַעֲשֵֹי הָאָדָם בָּעוֹלָם הַזֶּה שֶׁעַל יְדֵי שֶׁהָאָדָם עוֹסֵק בְּמַשָּא וּמַתָּן בֶּאֱמוּנָה וּמְקַשֵּׁר מַחֲשַׁבְתּוֹ אֶל הַתּוֹרָה בִּשְׁעַת הַמַּשָּא וּמַתָּן, עַל יְדֵי זֶה מַעֲלֶה וּמְבָרֵר הַנִּיצוֹצוֹת שֶׁבְּהַמַּשָּא וּמַתָּן וּמְנַשֵּא וּמֵרִים אוֹתָם לִמְקוֹמָם וְשָׁרְשָׁם וְעוֹשֶֹה מֵהֶם תּוֹרָה וְכַנַּ"ל, אֲבָל זֶה שֶׁעִקַּר הַמַּשָּא וּמַתָּן מִן הַתּוֹרָה וְלֹא קִשֵּׁר מַחֲשַׁבְתּוֹ אֶל הַתּוֹרָה בִּשְׁעַת הַמַּשָּא וּמַתָּן אֲזַי עָנְשׁוֹ שֶׁצָּרִיךְ לָבוֹא לִפְנֵי הַדַּיָּנִים וּלְסַפֵּר לִפְנֵיהֶם כָּל עֵסֶק הַמַּשָּא וּמַתָּן. וְהֵם עוֹשִֹים מִזֶּה תּוֹרָה וּבָזֶה מַרְאִין לוֹ מַה שֶּׁפָּגַם וְכוּ', כַּמְבֹאָר שָׁם בַּתּוֹרָה הַנַּ"ל. וְעַל כֵּן הַדַּיָּנִים נִקְרָאִים אֱלֹקִים, כִּי הֵם מְגַלִּין הָאֱלֹקוּת שֶׁהוּא הַתּוֹרָה הַנֶּעְלָם בְּכָל דָּבָר וְעוֹשִֹין מִזֶּה תּוֹרָה, כִּי הֵם פּוֹסְקִים דִּין תּוֹרָה עַל עֵסֶק חֹל שֶׁל מַשָּא וּמַתָּן גַּשְׁמִי שֶׁעָבַר בֵּין שְׁנֵי אֲנָשִׁים. נִמְצָא, שֶׁהֵם עוֹשִֹים תּוֹרָה מִדְּבָרִים גַּשְׁמִיִּים שֶׁל חֹל וְהַתּוֹרָה הִיא אֱלֹקוּתוֹ וְאַחְדוּתוֹ יִתְבָּרַךְ וְעַל כֵּן הֵם נִקְרָאִים אֱלֹקִים כַּנַּ"ל:
<h3>אות ג</h3>
וְזֶה שֶׁדִּקְדְּקָה הַתּוֹרָה, "עַל כָּל דְּבַר פֶּשַׁע עַל שׁוֹר עַל חֲמוֹר עַל שֶֹה עַל שַֹלְמָה עַל כָּל אֲבֵדָה אֲשֶׁר יֹאמַר כִּי הוּא זֶה עַד הָאֱלֹקִים יָבֹא דְּבַר שְׁנֵיהֶם וְכוּ'". הַיְנוּ שֶׁהַתּוֹרָה מְגַלָּה לָנוּ וּמוֹדִיעָה לָנוּ בִּכְלָל וּפְרָט, וְחָזַר וְכָלַל. שֶׁבְּכָל הַדְּבָרִים שֶׁבָּעוֹלָם יֵשׁ בּוֹ חִיּוּת אֱלֹקוּתוֹ הַמְחַיֶּה וּמְקַיֵּם אֶת הַדָּבָר וְזֶה עִקַּר הַדִּין תּוֹרָה כְּדֵי לַחֲזֹר וּלְהָבִיא כָּל הַדְּבָרִים שֶׁבֵּינֵיהֶם עַד הָאֱלֹקִים, שֶׁהֵם הַדַּיָּנִים שֶׁפּוֹסְקִין עַל כָּל הָעֲסָקִים שֶׁבֵּינֵיהֶם דִּין תּוֹרָה וְעוֹשִֹין מִכָּל עִסְקֵיהֶם תּוֹרָה כַּנַּ"ל. וּבָזֶה אָנוּ רוֹאִים שֶׁבְּכָל הַדְּבָרִים שֶׁבָּעוֹלָם יֵשׁ אֱלֹקוּת שֶׁהוּא הַתּוֹרָה כַּנַּ"ל. וְזֶהוּ שֶׁהִזְכִּירָה הַתּוֹרָה רֹב דְּבָרִים שֶׁבָּעוֹלָם בִּפְרָטִיּוּת שֶׁהֵם עַל שׁוֹר עַל חֲמוֹר עַל שֶֹה עַל שַֹלְמָה וְכוּ' וְהַשְּׁאָר כָּלְלָה בַּכְּלָל בִּתְחִלָּה וּבַסּוֹף, כְּמוֹ שֶׁכָּתוּב, "עַל כָּל דְּבַר פֶּשַׁע וְכוּ' אֲשֶׁר יֹאמַר כִּי הוּא זֶה וְכוּ'". (כְּמוֹ שֶׁלָּמְדוּ רַבּוֹתֵינוּ זִכְרוֹנָם לִבְרָכָה כְּלָל וּפְרָט וּכְלָל מִמִּקְרָא זֶה) וְעַל כֻּלָּם סִיְּמָה, "עַד הָאֱלֹקִים יָבֹא דְּבַר שְׁנֵיהֶם". לֵידַע וּלְהוֹדִיעַ וּלְהִוָּדַע שֶׁבְּכָל הַדְּבָרִים שֶׁבָּעוֹלָם, בְּכֻלָּם מְלֻבָּשׁ וְנֶעְלָם אֱלֹקוּתוֹ יִתְבָּרַךְ וְצָרִיךְ הַכֹּל לְהַעֲלוֹת 'עַד הָאֱלֹקִים', שֶׁהֵם הַדַּיָּנִים שֶׁנִּקְרָאִים עַל שֵׁם זֶה אֱלֹקִים, מֵחֲמַת שֶׁהֵם פּוֹסְקִין דִּין תּוֹרָה וּמְגַלִּין הָאֱלֹקוּת וְהַתּוֹרָה שֶׁבְּכָל דָּבָר וְכַנַּ"ל:
<h3>אות ד</h3>
וּבִשְׁבִיל זֶה צְרִיכִין שֶׁיִּהְיוּ שְׁלֹשָׁה דַּיָּנִים, כִּי תִּקּוּן כָּל הַמַּשָּא וּמַתָּן הוּא עַל יְדֵי שְׁלֹשָׁה בְּחִינוֹת, כִּי צְרִיכִין לְקַשֵּׁר פְּנִימִיּוּת הַמַּחֲשָׁבָה אֶל הַתּוֹרָה רַק חִיצוֹנִיּוּת הַמַּחֲשָׁבָה יִהְיֶה בְּהַמַּשָּא וּמַתָּן וְזֶה תִּקּוּן אֶחָד שֶׁהוּא תִּקּוּן הַמַּחֲשָׁבָה לְקַשְּׁרָהּ אֶל הַתּוֹרָה כַּנַּ"ל. גַּם צְרִיכִין לַעֲשֹוֹת הַמַּשָּא וּמַתָּן בֶּאֱמוּנָה שֶׁלֹּא יְשַׁנֶּה דִּבּוּרוֹ לְעוֹלָם וְיִהְיוּ הַהֵן הֵן וְהַלָּאו לָאו וְזֶה תִּקּוּן שֵׁנִי. וְגוּף הָעֵסֶק שֶׁל הַמַּשָּא וּמַתָּן בְּעַצְמוֹ, דְּהַיְנוּ מַה שֶּׁקּוֹנֶה אוֹ מוֹכֵר וְכוּ', שֶׁעַל יְדֵי זֶה עִקַּר בֵּרוּר הַנִּיצוֹצוֹת מֵהַקְּלִפּוֹת זֶהוּ בְּחִינַת תִּקּוּן שְׁלִישִׁי, וְאֵלּוּ הַשְּׁלֹשָׁה תִּקּוּנִין צְרִיכִין בְּכָל הַדְּבָרִים שֶׁבָּעוֹלָם וְהֵם בְּחִינַת תִּקּוּן הַמַּחֲשָׁבָה וְהַדִּבּוּר וְהַמַּעֲשֶֹה, כִּי צְרִיכִין לְבָרֵר הַנִּיצוֹצוֹת מִכָּל הַדְּבָרִים שֶׁבָּעוֹלָם וְזֶה נַעֲשֶֹה עַל יְדֵי גּוּף הַמַּעֲשֶֹה וְהָעֵסֶק שֶׁעוֹשִֹין וְעוֹסְקִין בְּזֶה הַדָּבָר וְזֶה בְּחִינַת תִּקּוּן הַמַּעֲשֶֹה, אַךְ אִי אֶפְשָׁר לְבָרֵר הַנִּיצוֹצוֹת עַל יְדֵי הָעֵסֶק וְהָעֲשִֹיָּה שֶׁעוֹשִֹין כִּי אִם עַל יְדֵי הָאֱמוּנָה, כִּי עִקַּר הַבֵּרוּר עַל יָדָהּ, כַּמְבֹאָר בְּהַתּוֹרָה הַנַּ"ל, עַיֵּן שָׁם. וְעִקַּר הָאֱמוּנָה תְּלוּיָה בְּהַדִּבּוּר בִּבְחִינַת אוֹדִיעַ אֱמוּנָתְךָ בְּפִי, וּבִפְרָט לְעִנְיַן הַמַּשָּא וּמַתָּן שֶׁעִקַּר הַפְּסָק שֶׁל הַדִּין תּוֹרָה הוּא כְּפִי הַדְּבָרִים שֶׁיָּצְאוּ מִפִּיו בִּשְׁעַת הַמַּשָּא וּמַתָּן. וְעַל כֵּן הָאֱמוּנָה הִוא בְּחִינַת תִּקּוּן הַדִּבּוּר, אֲבָל גַּם לְהָאֱמוּנָה אֵין כֹּחַ לְבָרֵר הַנִּיצוֹצוֹת כִּי אִם עַל יְדֵי הַתּוֹרָה, דְּהַיְנוּ עַל יְדֵי שֶׁמְּקַשֵּׁר מַחֲשַׁבְתּוֹ אֶל הַתּוֹרָה בִּשְׁעַת עֲשִֹיַּת הַמַּשָּא וּמַתָּן, עַל יְדֵי זֶה נִשְׁמֶרֶת הָאֱמוּנָה שֶׁלֹּא תֻּפְגַּם, חַס וְשָׁלוֹם, וְיֵשׁ לָהּ כֹּחַ לְבָרֵר הַנִּיצוֹצוֹת, אֲבָל בְּלֹא הַתּוֹרָה, חַס וְשָׁלוֹם, תִּתְקַלְקֵל אֱמוּנָתוֹ בְּעַצְמוֹ וְלֹא דַּי שֶׁלֹּא יְבָרֵר הַנִּיצוֹצוֹת, אַף גַּם יְשַׁנֶּה וְיַחֲלִיף דִּבּוּרוֹ וְיִפְגֹּם אֱמוּנָתוֹ, כַּמְבֹאָר שָׁם בְּהַתּוֹרָה הַנַּ"ל, עַיֵּן שָׁם. עַל כֵּן צְרִיכִין לְקַשֵּׁר מַחֲשַׁבְתּוֹ אֶל הַתּוֹרָה בִּשְׁעַת עֲשִֹיַּת הַמַּשָּא וּמַתָּן וְזֶה בְּחִינַת תִּקּוּן הַמַּחֲשָׁבָה כַּנַּ"ל וְאָז נִשְׁלָם תִּקּוּן הַמַּשָּא וּמַתָּן בִּשְׁלֵמוּת, כִּי נִתְתַּקֵּן הַמַּחֲשָׁבָה וְהַדִּבּוּר וְהַמַּעֲשֶֹה עַל יְדֵי הַתּוֹרָה, שֶׁהִיא תִּקּוּן הַמַּחֲשָׁבָה, וְעַל יְדֵי הָאֱמוּנָה, שֶׁהִיא תִּקּוּן הַדִּבּוּר. וְעַל יְדֵי בֵּרוּר הַנִּיצוֹצוֹת, שֶׁהֵם תִּקּוּן הַמַּעֲשֶֹה, כִּי עִקַּר בֵּרוּר הַנִּיצוֹצוֹת הוּא בַּעֲשִֹיָּה כַּיָּדוּעַ. וּבִשְׁבִיל זֶה צְרִיכִין שְׁלֹשָׁה דַּיָּנִים כְּדֵי לְתַקֵּן שְׁלֹשָׁה תִּקּוּנִים אֵלּוּ שֶׁפָּגְמוּ בָּהֶם הַבַּעֲלֵי דִּינִים עַל יְדֵי שֶׁלֹּא קִשְּׁרוּ הַמַּשָּא וּמַתָּן אֶל הַתּוֹרָה וְעַכְשָׁו צְרִיכִין לְתַקֵּן זֶה עַל יְדֵי הַדִּין תּוֹרָה שֶׁפּוֹסְקִין הַדַּיָּנִים וְחוֹזְרִין וְעוֹשִֹין מֵהַמַּשָּא וּמַתָּן תּוֹרָה וְאָז חוֹזְרִין וְנִתְתַּקְּנִין כָּל הַשָּׁלֹשׁ בְּחִינוֹת הַנַּ"ל. עַל כֵּן צְרִיכִין שֶׁיִּהְיוּ הַדַּיָּנִים לְפָחוֹת שְׁלֹשָׁה דַּוְקָא כְּנֶגֶד שְׁלֹשָׁה תִּקּוּנִים הַנַּ"ל:
<h3>אות ה</h3>
וְזֶה בְּחִינַת שָׁלֹשׁ קְדֻשּׁוֹת, כִּי עִנְיָן זֶה הוּא בְּכָל הַדְּבָרִים שֶׁבָּעוֹלָם, כִּי כָּל מַה שֶּׁהָאָדָם עוֹשֶֹה הֵן אֲכִילָה וּשְׁתִיָּה אוֹ אֵיזֶה מְלָאכָה וְעֵסֶק וְכוּ', בְּכֻלָּם צְרִיכִין שְׁלֹשָׁה תִּקּוּנִים הַנַּ"ל, דְּהַיְנוּ לְקַשֵּׁר מַחֲשַׁבְתּוֹ אֶל הַתּוֹרָה הַמְלֻבָּשׁ בְּזֶה הַדָּבָר וּלְהִתְחַזֵּק בֶּאֱמוּנָה יְתֵרָה לְהַאֲמִין שֶׁהַכֹּל מֵאִתּוֹ יִתְבָּרַךְ וְעַל יְדֵי זֶה מְבָרֵר נִיצוֹצוֹת עַל יְדֵי הָעֲשִֹיָּה וְהָעֵסֶק שֶׁהוּא עוֹסֵק וְכַנַּ"ל. וּכְשֶׁעוֹשֶֹה כָּל הָעֲסָקִים שֶׁבָּעוֹלָם בִּקְדֻשָּׁה זֹאת, עַל יְדֵי זֶה מִתְקַדֵּשׁ בְּשָׁלֹשׁ קְדֻשּׁוֹת, שֶׁהֵם, קְדֻשַּׁת הַמַּחֲשָׁבָה וְהַדִּבּוּר וְהַמַּעֲשֶֹה וְכַנַּ"ל. וַאֲזַי נִתְעַלֶּה קְדֻשָּׁתוֹ יִתְבָּרַךְ לְמַעְלָה בִּבְחִינַת שָׁלֹשׁ קְדֻשּׁוֹת, כִּי בְּאִתְעָרוּתָא דִּלְתַתָּא אִתְּעַר לְעֵלָּא וַאֲזַי נִתְגַּלֶּה כִּי מְלֹא כָל הָאָרֶץ כְּבוֹדוֹ, כִּי מְגַלִּין שֶׁבְּכָל דָּבָר שֶׁבָּעוֹלָם מְלֻבָּשׁ כְּבוֹד אֱלֹקוּתוֹ יִתְבָּרַךְ, וְזֶהוּ, קָדוֹשׁ קָדוֹשׁ קָדוֹשׁ ה' צְבָאוֹת מְלֹא כָל הָאָרֶץ כְּבוֹדוֹ שֶׁעַל יְדֵי שָׁלֹשׁ קְדֻשּׁוֹת, דְּהַיְנוּ עַל יְדֵי שֶׁהָאָדָם מְקַדֵּשׁ עַצְמוֹ בְּשָׁלֹשׁ קְדֻשּׁוֹת הַנַּ"ל, שֶׁהֵם בְּחִינַת קְדֻשַּׁת הַמַּחֲשָׁבָה וְהַדִּבּוּר וְהָעֲשִֹיָּה, שֶׁעַל יְדֵי זֶה נִתְעַלֶּה קְדֻשָּׁתוֹ יִתְבָּרַךְ לְמַעְלָה בִּבְחִינַת שָׁלֹשׁ קְדֻשּׁוֹת, עַל יְדֵי זֶה נִתְגַּלֶּה כִּי מְלֹא כָל הָאָרֶץ כְּבוֹדוֹ, כִּי עַל יְדֵי זֶה מְגַלִּין שֶׁבְּכָל דָּבָר שֶׁבָּעוֹלָם מְלֻבָּשׁ כְּבוֹד אֱלֹקוּתוֹ יִתְבָּרַךְ כַּנַּ"ל, שֶׁזֶּהוּ בְּחִינַת מְלֹא כָל הָאָרֶץ כְּבוֹדוֹ. וּבִשְׁבִיל זֶה הַתּוֹרָה מְשֻׁלֶּשֶׁת בְּכָל בְּחִינוֹתֶיהָ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (שַׁבָּת פ), בְּרִיךְ רַחֲמָנָא דְּיָהִיב לָן אוֹרְיָן תְּלִיתָאָה בְּיוֹם תְּלִיתָאָה עַל יַד תְּלִיתָאָה וְכוּ'. כְּנֶגֶד שָׁלֹשׁ בְּחִינוֹת הַנַּ"ל, שֶׁהֵם בְּחִינַת שָׁלֹשׁ קְדֻשּׁוֹת, כִּי עִקַּר הַקְּדֻשָּׁה עַל יְדֵי הַתּוֹרָה שֶׁמִּשָּׁם מְקַבֶּלֶת הָאֱמוּנָה כֹּחַ לְבָרֵר הַנִּיצוֹצוֹת מִכָּל דָּבָר כַּנַּ"ל וְעַל כֵּן כָּל הַשָּׁלֹשׁ קְדֻשּׁוֹת כְּלוּלִין בַּתּוֹרָה וְעַל כֵּן הַתּוֹרָה הִיא מְשֻׁלֶּשֶׁת בְּכָל בְּחִינוֹתֶיהָ כְּנֶגֶד אֵלּוּ הַשָּׁלֹשׁ קְדֻשּׁוֹת וְכַנַּ"ל:
<h3>אות ו</h3>
וְזֶה שֶׁנִּסְמְכָה פָּרָשַׁת מַתַּן תּוֹרָה לְפָרָשַׁת וְאַתָּה תֶחֱזֶה שֶׁמְּדַבֵּר מִמִּנּוּי הַדַּיָּנִים וְכֵן לְאַחֲרֶיהָ נִסְמְכָה לְפָרָשַׁת מִשְׁפָּטִים, וְכַמְבֹאָר בַּמִּדְרָשׁ (שְׁמוֹת רַבָּה פֶּרֶק ל), כִּי הַדַּיָּנִים הַדָּנִים דִּין תּוֹרָה בֶּאֱמֶת, הֵם עוֹשִֹין תּוֹרָה מִכָּל הַדְּבָרִים שֶׁבָּעוֹלָם, שֶׁזֶּה עִקַּר מַתַּן תּוֹרָה, עִקַּר קִיּוּם הָעוֹלָם עַל יְדֵי שֶׁמְּגַלִּין שֶׁהַתּוֹרָה מְקַיֶּמֶת הַכֹּל וְכַנַּ"ל. וּבִשְׁבִיל זֶה הָיָה כָּל הָעוֹלָם תָּלוּי עַד שִׁשָּׁה בְּסִיוָן שֶׁבּוֹ קִבְּלוּ יִשְֹרָאֵל אֶת הַתּוֹרָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (שַׁבָּת פח), כִּי אָז נִתְגַּלֶּה שֶׁה' יִתְבָּרַךְ בָּרָא אֶת הָעוֹלָם וּמְקַיֵּם אֶת הָעוֹלָם עַל יְדֵי הַתּוֹרָה, שֶׁזֶּה עִקַּר קִיּוּם הָעוֹלָם, וְכָל זֶה נַעֲשֶֹה עַל יְדֵי הַדַּיָּנִים שֶׁעוֹשִֹין תּוֹרָה מִכָּל הַדְּבָרִים כַּנַּ"ל וְעַל כֵּן נִסְמְכָה פָּרָשַׁת הַדַּיָּנִים לְמַתַּן תּוֹרָה:
<h3>אות ז</h3>
וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, כָּל דַּיָּן שֶׁדָּן דִּין אֱמֶת לַאֲמִתּוֹ כְּאִלּוּ נַעֲשֶֹה שֻׁתָּף לְהַקָּדוֹשׁ בָּרוּךְ הוּא בְּמַעֲשֵֹה בְּרֵאשִׁית. כִּי זֶה עִקַּר קִיּוּם הָעוֹלָם כַּנַּ"ל, כִּי כָּל מַעֲשֵֹה בְּרֵאשִׁית הָיָה בִּבְחִינַת הַנַּ"ל, כִּי ה' יִתְבָּרַךְ בָּרָא אֶת הָעוֹלָם עַל יְדֵי הַתּוֹרָה, כְּמוֹ שֶׁכָּתוּב, "וָאֶהְיֶה אֶצְלוֹ אָמוֹן וְכוּ'". כַּנַּ"ל גַּם עַל יְדֵי אֱמוּנָה, כְּמוֹ שֶׁכָּתוּב, "וְכָל מַעֲשֵֹהוּ בֶּאֱמוּנָה". וּבֶאֱמֶת הַתּוֹרָה וְהָאֱמוּנָה כֻּלָּא חַד, כִּי שְׁנֵיהֶם תְּלוּיִים זֶה בָּזֶה, כִּי אִי אֶפְשָׁר לְקַיֵּם אֶת הַתּוֹרָה כִּי אִם עַל יְדֵי אֱמוּנָה, כְּמוֹ שֶׁכָּתוּב, "כָּל מִצְוֹתֶיךָ אֱמוּנָה". וְכֵן אֵין קִיּוּם לְהָאֱמוּנָה כִּי אִם עַל יְדֵי הַתּוֹרָה וְכַנַּ"ל. וְעַל יְדֵי מַעֲשֵֹה בְּרֵאשִׁית בְּעַצְמָן שֶׁעָשָֹה ה' יִתְבָּרַךְ בְּכָל יוֹם, עַל יְדֵי זֶה נִתְבָּרֵר הַנִּיצוֹצוֹת מִשִּׁבְרֵי כֵּלִים מֵעָלְמִין דַּחֲרִיבִין כַּיָּדוּעַ. נִמְצָא, שֶׁהָיָה בְּמַעֲשֵֹה בְּרֵאשִׁית כָּל שָׁלֹשׁ בְּחִינוֹת הַנַּ"ל שֶׁהֵם, תּוֹרָה וֶאֱמוּנָה וּבֵרוּר נִיצוֹצוֹת, שֶׁהֵם בְּחִינַת מַחֲשָׁבָה, דִּבּוּר וּמַעֲשֶֹה כַּנַּ"ל. (וְכֵן מְבֹאָר בְּדִבְרֵי אֲדוֹנֵנוּ, מוֹרֵנוּ וְרַבֵּנוּ זִכְרוֹנוֹ לִבְרָכָה בְּכַמָּה מְקוֹמוֹת שֶׁכָּל הָעֲשִֹיּוֹת וְהָעֲסָקִים וְכָל הַמַּשָּא וּמַתָּן וּמְלָאכוֹת, הֵם בִּבְחִינַת מְלֶאכֶת מַעֲשֵֹי בְּרֵאשִׁית, כְּמוֹ שֶׁמְּבֹאָר בַּמַּאֲמָר וְאֶת הָעֹרְבִים צִוִּיתִי וְכוּ' בְּלִקּוּטֵי תִּנְיָנָא סִימָן ד, עַיֵּן שָׁם). וְזֶהוּ "בְּרֵאשִׁית בָּרָא אֱלֹקִים אֶת הַשָּׁמַיִם וְאֶת הָאָרֶץ". 'בְּרֵאשִׁית', הַיְנוּ בְּהַתּוֹרָה שֶׁנִּקְרֵאת רֵאשִׁית דַּרְכּוֹ, 'בָּרָא אֱלֹקִים אֶת הַשָּׁמַיִם וְכוּ'' כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה "וְהָאָרֶץ הָיְתָה תֹהוּ וָבֹהוּ וְחֹשֶׁךְ וְכוּ'". זֶה נִמְשַׁךְ מִבְּחִינַת שְׁבִירַת כֵּלִים" שֶׁהֵם בְּחִינַת תֹהוּ וָבֹהוּ וְחֹשֶׁךְ וְכוּ'. "וְרוּחַ אֱלֹקִים מְרַחֶפֶת עַל פְּנֵי הַמָּיִם", 'רוּחַ אֱלֹקִים' זֶה בְּחִינַת אֱמוּנָה שֶׁהִיא בְּחִינַת מַלְכוּת כַּיָּדוּעַ שֶׁנִּקְרָא אֱלֹקִים, כְּמוֹ שֶׁכָּתוּב. "וֶאֱלֹקִים מַלְכִּי מִקֶּדֶם". וְזֶהוּ 'וְרוּחַ אֱלֹקִים', הַיְנוּ בְּחִינַת אֱמוּנָה, 'מְרַחֶפֶת עַל פְּנֵי הַמָּיִם', דָּא אוֹרַיְתָא, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה הַיְנוּ שֶׁהָאֱמוּנָה מְקֻשֶּׁרֶת בְּהַתּוֹרָה וּמְקַבֶּלֶת מִמֶּנָּה כֹּחַ לְבָרֵר הַנִּיצוֹצִין שֶׁהֵם בְּחִינַת רפח נִיצוֹצִין, שֶׁזֶּהוּ בְּחִינַת מְרַחֶפֶת, כַּמְבֹאָר בְּכִתְבֵי הָאֲרִ"י זַ"ל. וְעַל יְדֵי זֶה "וַיֹּאמֶר אֱלֹקִים יְהִי אוֹר", שֶׁהוּא בְּחִינַת עוֹלַם הַתִּקּוּן, בְּחִינַת תִּקּוּן כָּל מַעֲשֵֹי בְּרֵאשִׁית עַל מְכוֹנָן. "וַיְהִי אוֹר", שֶׁהָיָה כֵּן שֶׁנִּתְתַּקֵּן הַכֹּל, הַיְנוּ כַּנַּ"ל שֶׁעַל יְדֵי הָאֱמוּנָה שֶׁמְּקַבֶּלֶת כֹּחַ מֵהַתּוֹרָה, שֶׁזֶּהוּ בְּחִינַת וְרוּחַ אֱלֹקִים מְרַחֶפֶת עַל פְּנֵי הַמָּיִם כַּנַּ"ל, עַל יְדֵי זֶה מְתַקְּנִין כָּל הַדְּבָרִים שֶׁעוֹשִֹין, כִּי עַל יְדֵי זֶה בֵּרוּר כָּל הַנִּיצוֹצוֹת שֶׁזֶּה עִקַּר עֶצֶם הָעֲשִֹיָּה שֶׁל כָּל מַעֲשֵֹה בְּרֵאשִׁית, שֶׁהֵם בְּחִינַת כָּל הָעֲסָקִים וְהַמְלָאכוֹת וְהָעֲשִֹיּוֹת וְכָל הַמַּשָּא וּמַתָּן שֶׁבָּעוֹלָם וְכַנַּ"ל:
<h3>אות ח</h3>
וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, כָּל דַּיָּנָא דְּמַפְקִין מִנֵּיהּ מָמוֹנָא בְּדִינָא לָאו דַּיָּנָא הוּא, כִּי מֵאַחַר שֶׁהַדַּיָּן צָרִיךְ בְּעַצְמוֹ לָבוֹא לִפְנֵי דַּיָּנִים לָדוּן בְּדִין תּוֹרָה בְּוַדַּאי אֵינוֹ יָכוֹל לִהְיוֹת דַּיָּן, כִּי הֲלֹא הוּא בְּעַצְמוֹ עָקַר עֲסָקָיו וּמַשָּא וּמַתָּן שֶׁלּוֹ מֵהַתּוֹרָה שֶׁמֵּחֲמַת זֶה הוּא צָרִיךְ לָבוֹא לִפְנֵי הַדַּיָּנִים וְכוּ' כַּנַּ"ל וְאֵיךְ יוּכַל לְתַקֵּן אֲחֵרִים לַעֲשֹוֹת מֵעִסְקֵיהֶם תּוֹרָה מֵאַחַר שֶׁהוּא בְּעַצְמוֹ פָּגַם בָּזֶה עַד שֶׁצָּרִיךְ בְּעַצְמוֹ לָבוֹא לִפְנֵי דַּיָּנִים לַעֲשֹוֹת מֵעֲסָקָיו תּוֹרָה וְכַנַּ"ל וְעַל כֵּן בְּוַדַּאי לָאו דַּיָּנָא הוּא. וְזֶה "וְאַתָּה תֶחֱזֶה מִכָּל הָעָם אַנְשֵׁי חַיִל יִרְאֵי אֱלֹקִים אַנְשֵׁי אֱמֶת שֹֹנְאֵי בָצַע וְשַֹמְתָּ עֲלֵיהֶם וְכוּ". "אַנְשֵׁי חַיִל", זֶה בְּחִינַת בַּעֲלֵי כֹּחַ לְמִלְחָמָה, בְּחִינַת וַתְּאַזְּרֵנִי חַיִל לַמִּלְחָמָה, כִּי הַדַּיָּנִים צְרִיכִין לַחֲזֹר וּלְבָרֵר הַנִּיצוֹצוֹת מֵהַמַּשָּא וּמַתָּן וְלַעֲשֹוֹת מֵהַמַּשָּא וּמַתָּן תּוֹרָה, שֶׁזֶּהוּ בְּחִינַת מִלְחָמָה, בְּחִינַת כִּי תֵצֵא לַמִּלְחָמָה כַּנַּ"ל. וְעַל כֵּן צְרִיכִין לִהְיוֹת אַנְשֵׁי חַיִל, הַיְנוּ בַּעֲלֵי כֹּחַ לַמִּלְחָמָה לְבָרֵר הַנִּיצוֹצוֹת מֵעִמְקֵי הַקְּלִפּוֹת וְכַנַּ"ל. 'יִרְאֵי אֱלֹקִים' זֶה בְּחִינַת אֱמוּנָה מַלְכוּת שֶׁנִּקְרֵאת יִרְאָה, בְּחִינַת מוֹרָאָהּ שֶׁל מַלְכוּת, כְּמוֹ שֶׁמּוּבָא בְּסִפְרֵי אֲדוֹנֵנוּ, מוֹרֵנוּ וְרַבֵּנוּ זִכְרוֹנוֹ לִבְרָכָה כַּמָּה פְּעָמִים וְזֶה בְּחִינַת וַיִּרְאוּ הָעָם אֶת ה' וַיַּאֲמִינוּ בַּה' וְכוּ' כִּי יִרְאָה בְּחִינַת אֱמוּנָה. 'אַנְשֵׁי אֱמֶת' זֶה בְּחִינַת בַּעֲלֵי תּוֹרָה שֶׁנִּקְרֵאת אֱמֶת, כְּמוֹ שֶׁכָּתוּב, "תּוֹרַת אֱמֶת". הַיְנוּ שֶׁהַדַּיָּנִים צְרִיכִין כָּל הַשָּׁלֹשׁ בְּחִינוֹת הַנַּ"ל לְקַשֵּׁר מַחֲשַׁבְתָּם אֶל הַתּוֹרָה תָּמִיד וּלְהִתְחַזֵּק בֶּאֱמוּנָה יְתֵרָה, וְעַל יְדֵי זֶה יִהְיֶה לָהֶם כֹּחַ לַמִּלְחָמָה לְבָרֵר הַנִּיצוֹצוֹת, שֶׁעַל יְדֵי זֶה חוֹזְרִים וּמְתַקְּנִים הָעֵסֶק שֶׁפָּגְמוּ בּוֹ הַבַּעֲלֵי דִּינִים שֶׁרִחֲקוּ אוֹתוֹ מֵהַתּוֹרָה, כִּי עַתָּה הֵם פּוֹסְקִים עַל זֶה דִּין אֱמֶת דִּין תּוֹרָה וְחוֹזְרִים וְעוֹשִֹים מֵהַמַּשָּא וּמַתָּן תּוֹרָה כַּנַּ"ל. וְזֶהוּ שֹֹנְאֵי בָצַע וּפֵרֵשׁ רַשִׁ"י: שֶֹשּוֹנְאִים מָמוֹנָם בַּדִּין. כְּהַהִיא דְּאַמְרִינָן, כָּל דַּיָּנָא דְּמַפְקִין מִנֵּיהּ מָמוֹנָא בְּדִינָא לָאו דַּיָּנָא הוּא, הַיְנוּ כַּנַּ"ל שֶׁהַדַּיָּן צָרִיךְ לַעֲשֹוֹת מֵעֲסָקִים וּמַשָּא וּמַתָּן שֶׁל כָּל הָעוֹלָם תּוֹרָה, מִכָּל שֶׁכֵּן שֶׁצָּרִיךְ לִזָּהֵר בַּמַּשָּא וּמַתָּן שֶׁלּוֹ שֶׁלֹּא יִצְטָרֵךְ לָבוֹא לִפְנֵי דַּיָּנִים, דְּהַיְנוּ שֶׁלֹּא יַעֲקֹר הַמַּשָּא וּמַתָּן שֶׁלּוֹ מֵהַתּוֹרָה, חַס וְשָׁלוֹם, שֶׁבִּשְׁבִיל זֶה צְרִיכִין לָבוֹא לִפְנֵי דַּיָּנִים כַּנַּ"ל. וְעַל כֵּן צָרִיךְ לִהְיוֹת שֹוֹנֵא בֶּצַע שֶׁלֹּא יִצְטָרֵךְ לָבוֹא לִפְנֵי דִּין תּוֹרָה, כְּמוֹ שֶׁפֵּרֵשׁ רַשִׁ"י וְכַנַּ"ל:
<h3>אות ט</h3>
וְזֶהוּ שֶׁאָמְרוּ רַבּוֹתֵינוּ זִכְרוֹנָם לִבְרָכָה, וּכְשֶׁיִּהְיוּ הַבַּעֲלֵי דִּינִין עוֹמְדִין לְפָנֶיךָ יִהְיוּ בְּעֵינֶיךָ כִּרְשָׁעִים וּכְשֶׁנִּפְטָרִין מִלְּפָנֶיךָ יִהְיוּ בְּעֵינֶיךָ כְּזַכָּאִין כְּשֶׁקִּבְּלוּ עֲלֵיהֶם אֶת הַדִּין. וְהוּא תָּמוּהַּ לִכְאוֹרָה מַדּוּעַ מִתְּחִלָּה שְׁנֵיהֶם כִּרְשָׁעִים, מֶה חָטָא הַזַּכַּאי בַּדִּין וְגַם מִפְּנֵי מָה אַחַר כָּךְ שְׁנֵיהֶם כְּזַכָּאִין? אַךְ עַל פִּי הַנַּ"ל נִיחָא, כִּי בְּוַדַּאי בִּתְחִלָּה שְׁנֵיהֶם כִּרְשָׁעִים אֲפִלּוּ הַזַּכַּאי וְהַטּוֹעֵן אֱמֶת, כִּי עַל כָּל פָּנִים פָּגַם בְּהָעֵסֶק שֶׁלּוֹ וְרִחֲקוֹ מֵהַתּוֹרָה וְלֹא קִשֵּׁר מַחֲשַׁבְתּוֹ אֶל הַתּוֹרָה בִּשְׁעַת הַמַּשָּא וּמַתָּן שֶׁמֵּחֲמַת זֶה נֶעֱנַשׁ שֶׁהֻכְרַח לָבוֹא לְדִין תּוֹרָה וְעַל כֵּן בְּוַדַּאי נֶחֱשָׁב גַּם הוּא כְּרָשָׁע, כִּי עִקַּר צִדְקַת יִשְֹרָאֵל הִיא הַתּוֹרָה וְהָאֱמוּנָה בְּחִינַת וְצַדִּיק בֶּאֱמוּנָתוֹ יִחְיֶה וּמֵחֲמַת שֶׁיִּשְֹרָאֵל כֻּלָּם מַאֲמִינִים בְּנֵי מַאֲמִינִים עַל כֵּן נִקְרָאִים כֻּלָּם צַדִּיקִים, כְּמוֹ שֶׁכָּתוּב, "וְעַמֵּךְ כֻּלָּם צַדִּיקִים". אֲבָל זֶה שֶׁפָּגַם בָּאֱמוּנָה וּבְהַתּוֹרָה בִּשְׁעַת הַמַּשָּא וּמַתָּן, שֶׁמֵּחֲמַת זֶה הֻכְרַח לָבוֹא לְדִין תּוֹרָה, עַל כֵּן נֶחֱשָׁב כְּרָשָׁע, אֲבָל אַחַר כָּךְ כְּשֶׁנִּפְטָרִין מִלִּפְנֵי הַדַּיָּנִים שְׁנֵיהֶם כְּזַכָּאִין כְּשֶׁקִּבְּלוּ עֲלֵיהֶן אֶת הַדִּין תּוֹרָה וְעַל יְדֵי זֶה חָזְרוּ וְתִקְּנוּ מַה שֶּׁקִּלְקְלוּ וְחָזַר וְנַעֲשָֹה מֵהַמַּשָּא וּמַתָּן תּוֹרָה עַל יְדֵי שֶׁקִּבְּלוּ אֶת הַדִּין תּוֹרָה שֶׁפָּסְקוּ הַדַּיָּנִים עַל הַמַּשָּא וּמַתָּן שֶׁלָּהֶם. עַל כֵּן נֶחְשְׁבוּ כְּזַכָּאִין, כִּי אֲפִלּוּ זֶה שֶׁטָּעַן בִּתְחִלָּה אֵיזֶה שֶׁקֶר וְרַמָּאוּת נֶחֱשָׁב עַתָּה כְּזַכַּאי אַחַר שֶׁקִּבֵּל אֶת הַדִּין וְנַעֲשָֹה מִכָּל הַמַּשָּא וּמַתָּן שֶׁלּוֹ תּוֹרָה, כִּי גַּם מִתְּחִלָּה לֹא בָּא אֶל הַשֶּׁקֶר וְהָרַמָּאוּת כִּי אִם מֵחֲמַת פְּגָם הַנַּ"ל עַל יְדֵי שֶׁלֹּא קִשֵּׁר מַחֲשַׁבְתּוֹ אֶל הַתּוֹרָה שֶׁעַל יְדֵי זֶה נִפְגְּמָה הָאֱמוּנָה שֶׁלּוֹ וְעַל יְדֵי זֶה בָּא לִידֵי שֶׁקֶר וְשִׁנּוּי וְרַמָּאוּת שֶׁהוּא הֵפֶךְ הָאֱמוּנָה וְכַנַּ"ל, כִּי יִשְֹרָאֵל אֵינָם חֲשׁוּדִים עַל שֶׁקֶר גָּמוּר, כִּי שְׁאֵרִית יִשְֹרָאֵל לֹא יַעֲשֹוּ עַוְלָה וְלֹא יְדַבְּרוּ כָּזָב וְעִקַּר הַשֶּׁקֶר שֶׁל הַטּוֹעֵן שֶׁקֶר נִמְשָׁךְ מֵאֵיזֶה טָעוּת, שֶׁטּוֹעֶה בְּעַצְמוֹ וּמוֹרֶה לוֹ הֶתֵּר כְּעֵין שֶׁאָמְרוּ רַבּוֹתֵינוּ זִכְרוֹנָם לִבְרָכָה: חֲזָקָה אֵין אָדָם מֵעֵז פָּנָיו וְכוּ'. וְאִשְׁתְּמוּטֵי הוּא דְּקָא מִשְׁתַּמֵּיט אוֹ סָפֵק מִלְוֶה יְשָׁנָה יֵשׁ לוֹ עָלָיו. וְכָל אֵלּוּ הַהַשְׁמָטוֹת וְהַהֶתֵּרִים שֶׁל טָעוּת שֶׁלּוֹ נִמְשָׁךְ מֵחֲמַת שֶׁלֹּא קִשֵּׁר מַחֲשַׁבְתּוֹ אֶל הַתּוֹרָה, כִּי אִם הָיָה מְקַשֵּׁר מַחֲשַׁבְתּוֹ אֶל הַתּוֹרָה שֶׁבְּהַמַּשָּא וּמַתָּן הָיָה נִשְׁמָר הָאֱמוּנָה שֶׁלּוֹ שֶׁלֹּא לָבוֹא לִידֵי טָעוּתִים אֵלּוּ שֶׁהֵם פְּגַם הָאֱמוּנָה. עַל כֵּן עַתָּה אַחַר שֶׁקִּבֵּל עָלָיו אֶת הַדִּין תּוֹרָה, וּכְבָר חָזַר וְנַעֲשָֹה מֵהָעֵסֶק שֶׁלּוֹ תּוֹרָה כְּבָר נִתְתַּקֵּן הַפְּגָם שֶׁלּוֹ שֶׁעִקַּר הַמַּשָּא וּמַתָּן מֵהַתּוֹרָה שֶׁמִּשָּׁם בָּא הַטָּעוּת וְהַשֶּׁקֶר שֶׁלּוֹ, כִּי הֲלֹא עַתָּה חָזַר וְנַעֲשָֹה מֵהָעֵסֶק שֶׁלּוֹ תּוֹרָה כַּנַּ"ל, עַל כֵּן גַּם הוּא נֶחֱשָׁב כְּזַכַּאי וְעַתָּה מְבֹאֶרֶת הַמִּשְׁנָה עַל מְכוֹנָהּ בָּרָה כַּחַמָּה:
<h3>אות י</h3>
וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, שֶׁיִּרְאֶה הַדַּיָּן כְּאִלּוּ גֵּיהִנֹּם פְּתוּחָה מִתַּחְתָּיו וּכְאִלּוּ חֶרֶב וְכוּ', כִּי בְּוַדַּאי הוּא מִלְחָמָה גְּדוֹלָה כַּנַּ"ל, מֵאַחַר שֶׁצָּרִיךְ לַעֲשֹוֹת מֵעִסְקֵי חֹל תּוֹרָה וְזֶה יָדוּעַ שֶׁהַנִּיצוֹצוֹת שֶׁבְּעִסְקֵי חֹל נֶאֱחָזִים בָּהֶם הַקְּלִפּוֹת וְסִטְרָא אָחֳרָא הַרְבֵּה שֶׁמִּשָּׁם תֹּקֶף הַמִּלְחָמָה שֶׁל כָּל אָדָם בָּעוֹלָם הַזֶּה, וּבִפְרָט שֶׁזֶּה הָעֵסֶק שֶׁל הַמַּשָּא וּמַתָּן שֶׁבָּא לִפְנֵי הַדַּיָּנִים כְּבָר נִפְגַּם עַל יְדֵי אֵלּוּ הַבַּעֲלֵי דִּינִים שֶׁפָּגְמוּ בּוֹ וְרִחֲקוּ אוֹתוֹ מֵהַתּוֹרָה כַּנַּ"ל, עַל כֵּן בְּוַדַּאי הַדַּיָּנִים הָרוֹצִים לִפְסֹק דִּין תּוֹרָה בֶּאֱמֶת, צְרִיכִין לַחְגֹּר עַצְמָן הֵיטֵב לְמִלְחָמָה לִלְחֹם עִם הַקְּלִפּוֹת וְסִטְרָא אָחֳרָא שֶׁסְּבִיב הַנִּיצוֹצוֹת שֶׁבְּזֶה הָעֵסֶק שֶׁנִּפְגַּם עַל יְדֵי אֵלּוּ הַבַּעֲלֵי דִּינִים. עַל כֵּן צְרִיכִין לִרְאוֹת כְּאִלּוּ גֵּיהִנֹּם פְּתוּחָה מִתַּחְתָּיו וּכְאִלּוּ חֶרֶב וְכוּ' שֶׁהוּא בְּחִינַת אֲחִיזַת הַקְּלִפּוֹת וְהַסִּטְרָא אָחֳרָא שֶׁסְּבִיב הַנִּיצוֹצוֹת כַּנַּ"ל שֶׁצְּרִיכִין לִלְחֹם עִמָּהֶם כַּנַּ"ל:
<h3>אות יא</h3>
וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, רַב כִּי אָתֵי לְבֵי דִּינָא אָמַר הָכֵי, בִּרְעוּת נַפְשִׁי לִקְטָלָא נָפִיק וְצָבֵי בֵּיתֵיהּ לֵית הוּא עָבֵד וְרֵיקָן לְבֵיתֵיהּ עָיֵל, הַיְנוּ כַּנַּ"ל מֵחֲמַת שֶׁיָּדַע שֶׁהוּא מִלְחָמָה גְּדוֹלָה עִם הַקְּלִפּוֹת שֶׁסְּבִיב הַנִּיצוֹצוֹת שֶׁבְּהָעֵסֶק שֶׁדָּנִים עָלָיו בְּחִינַת סָבִיב רְשָׁעִים יִתְהַלָּכוּן וְכַנַּ"ל עַל כֵּן אָמַר כֵּן. וְזֶהוּ, וְצָבֵי בֵּיתֵיהּ לֵית הוּא עָבִיד וְרֵיקָן לְבֵיתֵיהּ עָיֵל, הַיְנוּ שֶׁרַב מֵחֲמַת רִבּוּי עַנְוְתָנוּתוֹ הָיָה אוֹמֵר עַל עַצְמוֹ שֶׁגַּם הוּא בְּעַצְמוֹ אֵינוֹ יוֹצֵא יְדֵי חוֹבָתוֹ בְּצָרְכֵי בֵּיתוֹ שֶׁעוֹשֶֹה שֶׁצְּרִיכִין לְקַשֵּׁר כָּל עִסְקֵי בֵּיתוֹ אֶל הַתּוֹרָה וְהוּא בְּעַנְוְתָנוּתוֹ אָמַר שֶׁאֵינוֹ זוֹכֶה לָזֶה בִּשְׁלֵמוּת וְזֶהוּ וְצָבֵי בֵּיתֵיהּ, הַיְנוּ הִצְטָרְכוּת בֵּיתוֹ אֵינוֹ זוֹכֶה לַעֲשֹוֹת בִּשְׁלֵמוּת הָרָאוּי, דְּהַיְנוּ לְקַשֵּׁר הַכֹּל אֶל הַתּוֹרָה. וְזֶהוּ, וְרֵיקָן לְבֵיתֵיהּ עָיֵל, כִּי כָּל הַדְּבָרִים יְגֵעִים וְאֵינָם בִּשְׁלֵמוּת וְהַכֹּל רֵיק וְחָסֵר בְּלֹא הַתּוֹרָה, כִּי רַק הַתּוֹרָה וְהָאֱמוּנָה הִיא שְׁלֵמוּת כָּל הַדְּבָרִים וְעַל כֵּן רַב בְּעַנְוְתָנוּתוֹ שֶׁאָמַר שֶׁלֹּא זָכָה עֲדַיִן לְקַשֵּׁר הַכֹּל אֶל הַתּוֹרָה, עַל כֵּן אָמַר, וְרֵיקָן לְבֵיתֵיהּ עָיֵל, וּבִשְׁבִיל זֶה הָיָה קָשֶׁה עָלָיו לֵישֵׁב בְּדִין תּוֹרָה וְאָמַר, בִּרְעוּת נַפְשִׁי לִקְטָלָא נָפִיק, כִּי אָמַר אֵיךְ אֶזְכֶּה לְהַעֲלוֹת הָעֵסֶק שֶׁלָּהֶם וְלַעֲשֹוֹת מִמֶּנּוּ תּוֹרָה מֵאַחַר שֶׁאֲנִי בְּעַצְמִי עֲדַיִן לֹא זָכִיתִי לָזֶה בִּשְׁלֵמוּת לַעֲשֹוֹת מִכָּל עִסְקֵי בֵּיתִי, הַיְנוּ מִכָּל עִסְקֵי חֹל תּוֹרָה וְכַנַּ"ל. וְעַתָּה מְחֻבָּר וּמְקֻשָּׁר הָעִנְיָן הֵיטֵב, כִּי בְּלֹא זֶה אֵין פֵּרוּשׁ וְקֶשֶׁר לִדְבָרָיו מַה זֶּה שֶׁאָמַר, וְצָבֵי בֵּיתֵיהּ לֵית הוּא עֶבֶד וְכוּ' הֲיַעֲלֶה עַל הַדַּעַת שֶׁרַב הִצְטָעֵר עַל שֶׁמְּבַטֵּל אֶת עַצְמוֹ מִצָרְכֵי בֵּיתוֹ לֵישֵׁב בְּדִין תּוֹרָה?! אַךְ עַל פִּי הַנַּ"ל מְבֹאָר הָעִנְיָן הֵיטֵב בְּקֶשֶׁר יָפֶה כְּמִין חֹמֶר:
<h3>אות יב</h3>
וְזֶהוּ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כָּל דַּיָּן שֶׁדָּן דִּין אֱמֶת לַאֲמִתּוֹ מַשְׁרֶה שְׁכִינָה בְּיִשְֹרָאֵל, כִּי בְּוַדַּאי מַשְׁרֶה שְׁכִינָה מֵאַחַר שֶׁעָשָֹה מִכָּל עִסְקֵי חֹל תּוֹרָה וּמְגַלֶּה שֶׁמְּלֹא כָל הָאָרֶץ כְּבוֹדוֹ. שֶׁבְּכָל הַדְּבָרִים שֶׁבָּעוֹלָם מְלֻבָּשׁ תּוֹרָה כַּנַּ"ל. עַל כֵּן בְּוַדַּאי מַשְׁרֶה שְׁכִינָה בְּיִשְֹרָאֵל, כִּי זֶה עִקַּר הַשְׁרָאַת הַשְּׁכִינָה כְּשֶׁנִּתְגַּלֶּה שֶׁשְּׁכִינַת אֱלֹהוּתוֹ בְּכָל הַדְּבָרִים שֶׁבָּעוֹלָם שֶׁזֶּה נַעֲשֶֹה עַל יְדֵי הַדַּיָּן שֶׁדָּן דִּין אֱמֶת לַאֲמִתּוֹ כַּנַּ"ל וְזֶהוּ שֶׁדִּקְדְּקוּ רַבּוֹתֵינוּ זִכְרוֹנָם לִבְרָכָה וְאָמְרוּ, כָּל דַּיָּן שֶׁדָּן דִּין אֱמֶת לַאֲמִתּוֹ בְּכַמָּה מְקוֹמוֹת וְדִקְדְּקוּ הַמְפָרְשִׁים תֵּבַת לַאֲמִתּוֹ שֶׁהוּא לִכְאוֹרָה מְיֻתָּר. כַּמּוּבָא בַּבֵּית יוֹסֵף בִּתְחִלַּת הַטּוּר חֹשֶׁן מִשְׁפָּט, עַיֵּן שָׁם. אַךְ עַל פִּי הַנַּ"ל מְדֻקְדָּק יָפֶה, כִּי זֶה עִקַּר הַשְּׁלֵמוּת שֶׁיָּדִין הַדִּין אֱמֶת לַאֲמִתּוֹ, דְּהַיְנוּ שֶׁיְּקַשֵּׁר וְיַעֲלֶה כָּל הַחִיּוּת וְהַנִּיצוֹצוֹת שֶׁבְּהָעֵסֶק שֶׁדָּנִין עָלָיו אֶל הַתּוֹרָה שֶׁנִּקְרֵאת אֱמֶת כַּנַּ"ל. וְזֶהוּ בְּחִינַת דִּין אֱמֶת לַאֲמִתּוֹ שֶׁמְּקַשֵּׁר הָעֵסֶק שֶׁעָלָיו פָּסְקוּ הַדִּין אֱמֶת הוּא מְקַשֵּׁר אוֹתוֹ לְשֹׁרֶשׁ הָאֱמֶת שֶׁהוּא הַתּוֹרָה, דְּהַיְנוּ שֶׁזּוֹכִין לְנַצֵּחַ הַמִּלְחָמָה לְהַעֲלוֹת וּלְקַשֵּׁר כָּל הָעֵסֶק שֶׁדָּנִין עָלָיו אֶל הַתּוֹרָה כַּנַּ"ל, כִּי יָכוֹל לִהְיוֹת שֶׁיָּדִין הַדַּיָּן דִּין אֱמֶת, אֲבָל אֵינוֹ לַאֲמִתּוֹ, דְּהַיְנוּ שֶׁגּוּף הַדִּין אֱמֶת שֶׁמְּזַכֶּה אֶת הַזַּכַּאי וּמְחַיֵּב אֶת הַחַיָּב, אֲבָל אֵינוֹ מֵשִֹים לֵב לְקַשֵּׁר הָעֵסֶק שֶׁפָּסְקוּ עָלָיו דִּין אֱמֶת אֶל הַתּוֹרָה, אַךְ עִקַּר הַשְּׁלֵמוּת שֶׁיָּדִין דִּין אֱמֶת לַאֲמִתּוֹ שֶׁהָעֵסֶק שֶׁדָּנוּ עָלָיו דִּין אֱמֶת יִזְכּוּ לְהַעֲלוֹתוֹ וּלְקַשְּׁרוֹ לַאֲמִתּוֹ לְשֹׁרֶשׁ הָאֱמֶת שֶׁהוּא הַתּוֹרָה, דְּהַיְנוּ שֶׁיַּחְזְרוּ וְיַעֲלוּ וִינַשְּאוּ כָּל הָעֵסֶק וְיַעֲשֹוּ מִמֶּנּוּ תּוֹרַת אֱמֶת כַּנַּ"ל וְאָז זוֹכֶה לְכָל מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה עַל זֶה, דְּהַיְנוּ שֶׁנַּעֲשֶֹה שֻׁתָּף לְהַקָּדוֹשׁ בָּרוּךְ הוּא בְּמַעֲשֵֹה בְּרֵאשִׁית וּמַשְׁרֶה שְׁכִינָה בְּיִשְֹרָאֵל, הַיְנוּ כַּנַּ"ל. כִּי בְּחִינָה זֹאת כְּשֶׁזּוֹכִין לְהַעֲלוֹת כָּל הַדְּבָרִים אֶל הַתּוֹרָה זֶהוּ בְּחִינַת מַעֲשֵֹה בְּרֵאשִׁית וּבְחִינַת הַשְׁרָאַת הַשְּׁכִינָה וְכַנַּ"ל בָּרוּךְ ה' לְעוֹלָם אָמֵן וְאָמֵן:
<h3>אות יג</h3>
וְעַל כֵּן הַבָּתֵּי דִּינִין קְבוּעִים בְּשֵׁנִי וַחֲמִשִּׁי כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי מְבֹאָר בְּהַתּוֹרָה הַנַּ"ל שֶׁכְּשֶׁמְּקַשֵּׁר מַחֲשַׁבְתּוֹ בִּשְׁעַת עֲשִֹיַּת הַמַּשָּא וּמַתָּן אֶל הַתּוֹרָה. זֶהוּ בְּחִינַת חָכְמָה בִּינָה דַּעַת דַּעֲשִֹיָּה עוֹלָה אֶל יְצִירָה שֶׁהוּא בְּחִינַת הַתּוֹרָה וְכוּ', עַיֵּן שָׁם וְאִיתָא בְּכִתְבֵי הָאֲרִ"י זַ"ל שֶׁשֵּׁנִי וַחֲמִשִּׁי הֵם בְּחִינַת יְצִירָה שֶׁהִוא הַתּוֹרָה. וְעַל כֵּן קוֹרִין בָּהֶם בַּתּוֹרָה, עַיֵּן שָׁם. וְעַל כֵּן בָּהֶם בָּתֵּי דִּינִין קְבוּעִים, כִּי בָּהֶם יְכוֹלִין הַדַּיָּנִים לְהַעֲלוֹת וּלְקַשֵּׁר הַמַּשָּא וּמַתָּן אֶל הַתּוֹרָה לְתַקֵּן הַפְּגָם שֶׁפָּגְמוּ הַבַּעֲלֵי דִּינִין כַּנַּ"ל, כִּי שֵׁנִי וַחֲמִשִּׁי הֵם בְּחִינַת יְצִירָה, בְּחִינַת הַתּוֹרָה וְכַנַּ"ל: הַתְחָלָתוֹ תקצ"ח בִּקְהִלַּת קֹדֶשׁ נֶעמְרִיב רַבָּתִי:
<h2>דינים ה:</h2>
<h3>אות א</h3>
עַל פִּי מַה שֶּׁמְּבֹאָר בְּהַתּוֹרָה "תִּקְעוּ אֱמוּנָה" בְּסִימָן ה בְּלִקּוּטֵי תִּנְיָנָא בְּאוֹת יא, שֶׁיֵּשׁ שֶׁבָּאָה הַמִּקְרֶה עַל יְדֵי רַבָּנִים וְדַיָּנִים שֶׁאֵינָם כְּשֵׁרִים שֶׁפּוֹגְמִין בְּכִסְאוֹת לַמִּשְׁפָּט שֶׁעַל יְדֵי זֶה נוֹפְלִין אַהֲבוֹת מֵהַמֶּרְכָּבָה וְכוּ' וְזֶה נִמְשָׁךְ עַל יְדֵי פְּגַם הַתְּפִלִּין, עַל יְדֵי שֶׁמַּעֲלִין בְּחִינַת טִפַּת עֵשָֹו וְיִשְׁמָעֵאל אֶל הַמֹּחַ וְכוּ'.:
<h3>אות ב</h3>
וְעַל כֵּן אִי אֶפְשָׁר לָדוּן בִּיחִידִי, כִּי לְבָרֵר הַמִּשְׁפָּט קָשֶׁה וְכָבֵד מְאֹד. וּכְמוֹ שֶׁאָמַר שְׁלֹמֹה, "כִּי מִי יוּכַל לִשְׁפֹּט אֶת עַמְּךָ הַכָּבֵד הַזֶּה". וַאֲפִלּוּ מֹשֶׁה רַבֵּנוּ אָמַר, "לֹא אוּכַל לְבַדִּי שְֹאֵת אֶתְכֶם". כִּי הַמִּשְׁפָּט נָפַל מְאֹד עַל יְדֵי חֵטְא אָדָם הָרִאשׁוֹן וְעַל יְדֵי חֶטְאֵי הַדּוֹרוֹת הַקּוֹדְמִים שֶׁפָּגְמוּ בַּמִּשְׁפָּט מְאֹד, כִּי זֶה שֶׁאֶחָד מַכְחִישׁ מָמוֹן חֲבֵרוֹ וְרוֹצֶה לִגַּע בְּמָמוֹן חֲבֵרוֹ שֶׁלֹּא כַּדִּין זֶה בְּחִינַת פְּגַם הַמִּשְׁפָּט, בְּחִינַת עוֹשֶֹה עֹשֶׁר וְלֹא בְּמִשְׁפָּט. וְעַל יְדֵי זֶה נִמְשָׁךְ פְּגַם הַבְּרִית שֶׁבָּא עַל יְדֵי פְּגַם הַמִּשְׁפָּט כַּנַּ"ל בְּהַתּוֹרָה הַנַּ"ל, כִּי פְּגַם גְּזֵלַת מָמוֹן חֲבֵרוֹ שֶׁהוּא בְּחִינַת פְּגַם הַמִּשְׁפָּט שֶׁנּוֹטֵל מָמוֹן חֲבֵרוֹ שֶׁלֹּא בְּמִשְׁפָּט וּפְגַם הַבְּרִית הֵם תְּלוּיִים זֶה בָּזֶה, כַּמּוּבָן בְּכַמָּה מְקוֹמוֹת בִּדְבָרָיו זִכְרוֹנוֹ לִבְרָכָה, וּבִפְרָט בְּהַתּוֹרָה "גְּזֵלָה" (סִימָן סט), כְּמוֹ שֶׁמְּבֹאָר שָׁם עַל דִּבְרֵי רַבּוֹתֵינוּ זִכְרוֹנָם לִבְרָכָה, כָּל הַיּוֹרֵד לְאֻמָּנוּת חֲבֵרוֹ כְּאִלּוּ בָּא עַל אִשְׁתּוֹ וְכוּ', עַיֵּן שָׁם. וְזֶה שֶׁכָּתוּב בְּדוֹר הַמַּבּוּל, "כִּי הִשְׁחִית כָּל בָּשָֹר אֶת דַּרְכּוֹ וְכוּ'". שֶׁהוּא פְּגַם הַבְּרִית וְתֵכֶף בְּסָמוּךְ. כְּתִיב, "קֵץ כָּל בָּשָֹר וְכוּ' כִּי מָלְאָה הָאָרֶץ חָמָס וְכוּ'". וּפֵרֵשׁ רַשִׁ"י, לֹא נֶחְתַּם דִּינָם אֶלָּא עַל הַגָּזֵל, כִּי הָא בְּהָא תַּלְיָא, כִּי עַל יְדֵי רִבּוּי הַגָּזֵל שֶׁהוּא פְּגַם הַמִּשְׁפָּט וּבִפְרָט שֶׁהַדַּיָּנִים פָּגְמוּ אָז בַּמִּשְׁפָּט מְאֹד, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה בְּעִנְיַן דַּיָּנֵי סְדוֹם, עַל כֵּן הִתְגַּבְּרָה תַּאֲוָה זֹאת בְּחִינַת כִּי הִשְׁחִית וְכוּ'. וְעַל כֵּן הָיָה עִקַּר גְּמַר דִּינָם עַל הַגָּזֵל שֶׁהוּא פְּגַם הַמִּשְׁפָּט אַף עַל פִּי שֶׁבִּתְחִלָּה דִּבֵּר רַק מִפְּגַם הַבְּרִית, כְּמוֹ שֶׁכָּתוּב בַּפָּרָשָׁה הַקּוֹדֶמֶת, "וַיַּרְא ה'". וְכֵן בְּפָרָשָׁה זֹאת: "וַיַּרְא ה' אֶת הָאָרֶץ וְהִנֵּה נִשְׁחָתָה וְכוּ'". שֶׁנִּרְאֶה שֶׁעִקַּר רָעָתָם הָיָה זֹאת שֶׁזֶּה הָיָה רַע בְּעֵינָיו יִתְבָּרַךְ בְּיוֹתֵר, אַךְ אַף עַל פִּי כֵן לֹא נֶחְתַּם דִּינָם אֶלָּא עַל הַגָּזֵל שֶׁהוּא פְּגַם הַמִּשְׁפָּט, כִּי כְּשֶׁמִּתְגַּבֵּר פְּגַם הַבְּרִית עַל יְדֵי פְּגַם הַמִּשְׁפָּט, אָז קָשֶׁה מְאֹד מְאֹד לְתַקֵּן, כַּמּוּבָא שָׁם בְּהַתּוֹרָה הַנַּ"ל. וְעַל כֵּן דַּיְקָא עַל יְדֵי הַגָּזֵל שֶׁהוּא פְּגַם הַמִּשְׁפָּט, נֶחְתַּם גְּזַר דִּינָם עַל הַנִּאוּף, כִּי הָא בְּהָא תַּלְיָא כַּנַּ"ל, כִּי כְּשֶׁבָּא נִאוּף עַל יְדֵי פְּגַם הַמִּשְׁפָּט אָז קָשֶׁה מְאֹד לְתַקֵּן, עַל כֵּן עַל יְדֵי זֶה דַּיְקָא נֶחְתַּם גְּזַר דִּינָם וְכַנַּ"ל. וְזֶה יָדוּעַ בְּכִתְבֵי הָאֲרִ"י זַ"ל שֶׁגָּלוּת מִצְרַיִם הָיָה לְתַקֵּן חֵטְא דּוֹר הַמַּבּוּל. וְעַל כֵּן כְּשֶׁרָאָה מֹשֶׁה אִישׁ מִצְרִי מַכֶּה וְכוּ'. וְאַחַר כָּךְ שְׁנֵי אֲנָשִׁים עִבְרִים נִצִּים וְכוּ'. אָמַר, "אָכֵן נוֹדַע הַדָּבָר". מַה שֶּׁיִּשְֹרָאֵל בַּגָּלוּת כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, הַיְנוּ מֵחֲמַת שֶׁרָאָה שֶׁעֲדַיִן פּוֹגְמִין בַּמִּשְׁפָּט, כִּי הַמַּחֲלֹקֶת וְהַמְרִיבָה הֵפֶךְ הַמִּשְׁפָּט שֶׁהוּא בְּחִינַת שָׁלוֹם, כְּמוֹ שֶׁכָּתוּב, "אֱמֶת וּמִשְׁפַּט שָׁלוֹם שִׁפְטוּ וְכוּ'". עַל כֵּן אָמַר, "אָכֵן נוֹדַע הַדָּבָר". שֶׁיִּשְֹרָאֵל נְתוּנִים בַּגָּלוּת כָּל כָּךְ, כִּי זֶה מֵחֲמַת פְּגַם הַמִּשְׁפָּט שֶׁקָּשֶׁה מְאֹד לְבָרֵר:
<h3>אות ג</h3>
כִּי מְבֹאָר שָׁם בְּהַתּוֹרָה הַנַּ"ל שֶׁעִקַּר פְּגַם הַמִּשְׁפָּט שֶׁעַל יְדֵי זֶה בָּא פְּגַם הַבְּרִית הוּא עַל יְדֵי שֶׁמַּעֲלִין בְּחִינַת טִפַּת עֵשָֹו וְיִשְׁמָעֵאל אֶל הַמֹּחַ וְכוּ' וּמֵחֲמַת זֶה קָשֶׁה וְכָבֵד מְאֹד לְהַעֲלוֹת וּלְבָרֵר הַמִּשְׁפָּט וְעַל כֵּן אָסוּר לָדוּן בִּיחִידִי וּצְרִיכִין שְׁלֹשָׁה דַּיָּנִים, כִּי אֵלּוּ הַדַּיָּנִים צְרִיכִין לְבָרֵר וּלְהַעֲלוֹת הַמִּשְׁפָּט מִנְּפִילָתוֹ שֶׁנָּפַל עַל יְדֵי שֶׁאֶחָד מֵאֵלּוּ הַבַּעֲלֵי דִּינִים רוֹצֶה לִגְזֹל אֶת חֲבֵרוֹ שֶׁזֶּהוּ בְּחִינַת פְּגַם הַמִּשְׁפָּט כַּנַּ"ל, שֶׁעַל יְדֵי זֶה בָּא מִקְרֵה לַיְלָה, עַיֵּן שָׁם. וּכְשֶׁיְּבָרְרוּ הַמִּשְׁפָּט וְיַעֲלוּ וְיַחְזְרוּ הַמָּמוֹן לִמְקוֹמוֹ לְמִי שֶׁהוּא שֶׁלּוֹ בֶּאֱמֶת, בָּזֶה יַעֲלוּ וִיבָרְרוּ פְּגַם הַנִּיצוֹצוֹת שֶׁנָּפְלוּ עַל יְדֵי פְּגַם הַמִּקְרֶה יַעֲלוּ אוֹתָם אֶל הַמֹּחַ, שֶׁזֶּה בְּחִינַת תִּקּוּן הַתְּפִלִּין שֶׁנִּמְשָׁךְ עַל יְדֵי שֶׁמַּעֲלִין מִבְּחִינַת הֶחְתִּים בְּשָֹרוֹ שֶׁבָּא עַל יְדֵי חֶרֶב הַגַּאֲוָה לִבְחִינַת פִּתּוּחֵי חוֹתָם וְכוּ', אֲבָל צְרִיכִין לִזָּהֵר שֶׁלֹּא לְהַעֲלוֹת יוֹתֵר מִדַּאי כְּדֵי שֶׁלֹּא לְהַעֲלוֹת אֶל הַמֹּחַ, חַס וְשָׁלוֹם, בְּחִינַת טִפַּת עֵשָֹו וְיִשְׁמָעֵאל שֶׁעִקַּר פְּגַם הַמִּשְׁפָּט בָּא עַל יְדֵי זֶה, שֶׁעַל יְדֵי זֶה חוֹזֵר וּמִתְגַּבֵּר בְּיוֹתֵר תַּאֲוָה הַנַּ"ל כַּנַּ"ל, עַל כֵּן אִי אֶפְשָׁר לְאֶחָד לְהַעֲלוֹת וּלְבָרֵר הַמִּשְׁפָּט כָּרָאוּי וּצְרִיכִין לְפָחוֹת שְׁלֹשָׁה כְּדֵי שֶׁאֶחָד יִהְיֶה נוֹטֶה לְיָמִין וְאֶחָד לִשְֹמֹאל וְאֶחָד יַכְרִיעַ, כִּי צְרִיכִין דַּיְקָא שֶׁאֶחָד יִטֶּה לִשְֹמֹאל כְּדֵי לִדְחוֹת בְּחִינַת טִפַּת עֵשָֹו וְיִשְׁמָעֵאל עַל יְדֵי זֶה, בִּבְחִינַת שְֹמֹאל דּוֹחָה. וְאֶחָד נוֹטֶה לְיָמִין, זֶה בְּחִינַת יָמִין מְקָרֶבֶת, שֶׁמְּקָרֵב וּמַעֲלֶה מַה שֶּׁצְּרִיכִין לְקָרֵב וּלְהַעֲלוֹת וּלְבָרֵר וְאָז יָבוֹא הַשְּׁלִישִׁי וְיַכְרִיעַ מַה שֶּׁצְּרִיכִין לְבָרֵר וּלְהַעֲלוֹת וּמַה שֶּׁצְּרִיכִין לִדְחוֹת וְאָז דַּיְקָא יֵצֵא הַמִּשְׁפָּט כְּתִקּוּנוֹ, אֲבָל אֶחָד אִי אֶפְשָׁר לוֹ לָדוּן, כִּי צָרִיךְ לְעִנְיַן בֵּרוּר הַמִּשְׁפָּט כְּמוֹ שְׁנֵי הֲפָכִים שֶׁהוּא לְהַעֲלוֹת מֵהֶחְתִּים בְּשָֹרוֹ לִבְחִינַת פִּתּוּחֵי חוֹתָם, בְּחִינַת תְּפִלִּין וְלִדְחוֹת בְּחִינַת טִפַּת עֵשָֹו וְיִשְׁמָעֵאל שֶׁלֹּא לִפְגֹּם הַמִּשְׁפָּט עַל יָדָם כַּנַּ"ל. עַל כֵּן בְּהֶכְרֵחַ שֶׁיֵּשְׁבוּ שְׁנַיִם שֶׁיֵּשׁ בָּהֶם דֵּעוֹת הֲפוּכוֹת זֶה נוֹטֶה לְיָמִין וְזֶה לִשְֹמֹאל שֶׁעַל יְדֵי זֶה נַעֲשִֹין שְׁנֵי בְּחִינוֹת הַנַּ"ל, בְּחִינַת שְֹמֹאל דּוֹחָה וְיָמִין מְקָרֶבֶת כַּנַּ"ל. וְאָז הַשְּׁלִישִׁי מַכְרִיעַ וְיוֹצֵא הַמִּשְׁפָּט לָאוֹר כָּרָאוּי וְעַיֵּן בְּהַתּוֹרָה הַנַּ"ל הֵיטֵב וְהָבֵן:
<h3>אות ד</h3>
וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁיִּרְאֶה הַדַּיָּן כְּאִלּוּ גֵּיהִנֹּם פְּתוּחָה מִתַּחְתָּיו וְחֶרֶב בֵּין יַרְכוֹתָיו. וְלָמְדוּ מִפָּסוּק "הִנֵּה מִטָּתוֹ שֶׁלִּשְׁלֹמֹה וְכוּ' כֻּלָּם אֲחֻזֵי חֶרֶב מְלֻמְּדֵי מִלְחָמָה וְכוּ' מִפַּחַד בַּלֵּילוֹת וְכוּ'". 'גֵּיהִנֹּם פְּתוּחָה מִתַּחְתָּיו', זֶה בְּחִינַת הַמִּשְׁפָּט שֶׁנָּפַל עַד הַתְּהוֹם תַּחְתִּיּוֹת, שֶׁהוּא בְּחִינַת הַגֵּיהִנֹּם בִּבְחִינַת מִשְׁפָּטֶיךָ תְּהוֹם רַבָּה שֶׁזֶּה נִמְשָׁךְ עַל יְדֵי שֶׁמַּעֲלִין אֶל הַמֹּחַ טִפַּת עֵשָֹו וְיִשְׁמָעֵאל כַּנַּ"ל שֶׁהַדַּיָּן צָרִיךְ לְתַקֵּן זֹאת לְהַעֲלוֹת הַמִּשְׁפָּט מִשָּׁם. 'וְחֶרֶב מֻנַּחַת בֵּין יַרְכוֹתָיו', זֶה בְּחִינַת מַה שֶּׁצָּרִיךְ לְבָרֵר חֶרֶב הַגַּאֲוָה וּלְהַעֲלוֹת מִבְּחִינַת הֶחְתִּים לִבְחִינַת חוֹתָם דִּקְדֻשָּׁה שֶׁכָּל זֶה צָרִיךְ הַדַּיָּן לְתַקֵּן, כִּי פְּגַם הַבְּרִית וּפְגַם הַגְּזֵלָה שֶׁהוּא פְּגַם הַמִּשְׁפָּט, תְּלוּיִים זֶה בָּזֶה כַּנַּ"ל וְכָל זֶה לָמְדוּ רַבּוֹתֵינוּ זִכְרוֹנָם לִבְרָכָה מִפָּסוּק 'הִנֵּה מִטָּתוֹ שֶׁלִּשְׁלֹמֹה וְכוּ'', בְּחִינַת מִטָּה שְׁלֵמָה, בְּחִינַת תִּקּוּן הַבְּרִית, בְּחִינַת יַעֲקֹב שֶׁהוּא בְּחִינַת חוּט הַמְשֻׁלָּשׁ, בְּחִינַת כְּלָלִיּוּת הַשְּׁלֹשָׁה דַּיָּנִים שֶׁהֵם בִּבְחִינַת תְּלַת אֲבָהָן הַכְּלוּלִים בְּיַעֲקֹב הַמַּכְרִיעַ, בְּחִינַת מִשְׁפָּט וּצְדָקָה בְּיַעֲקֹב וְכוּ', כִּי הוּא הָיָה נָקִי לְגַמְרֵי מִפְּגַם טִפַּת עֵשָֹו וְיִשְׁמָעֵאל וְעַל כֵּן עִקַּר תִּקּוּן הַמִּשְׁפָּט שֶׁהוּא שְׁלֵמוּת תִּקּוּן הַבְּרִית עַל יָדוֹ. וְזֶה הַפָּסוּק, "הִנֵּה מִטָּתוֹ שֶׁלִּשְׁלֹמֹה וְכוּ' מִפַּחַד בַּלֵּילוֹת" נִסְמָךְ לַפָּסוּק, "אַפִּרְיוֹן וְכוּ' מֶרְכָּבוֹ אַרְגָּמָן תּוֹכוֹ רָצוּף אַהֲבָה וְכוּ'", שֶׁהוּא בְּחִינַת קֶשֶׁר הַמֶּרְכָּבָה, שֶׁהוּא עִקַּר תִּקּוּן הַבְּרִית, תִּקּוּן הַמִּשְׁפָּט, עַל כֵּן נִסְמְכוּ זֶה לָזֶה, עַיֵּן בְּהַתּוֹרָה הַנַּ"ל וְתָבִין:
<h3>אות ה</h3>
וְעִקַּר אֲרִיכַת הַגָּלוּת עַל יְדֵי פְּגַם הַמִּשְׁפָּט שֶׁעַל יְדֵי זֶה נִמְשָׁךְ בְּיוֹתֵר פְּגַם הַבְּרִית שֶׁקָּשֶׁה מְאֹד לְתַקֵּן, כַּמּוּבָן בְּהַתּוֹרָה הַנַּ"ל. וּכְמוֹ שֶׁכָּתוּב, "הַהֹפְכִים לְלַעֲנָה מִשְׁפָּט". וּכְתִיב, "רָאשֶׁיהָ בְּשֹׁחַד יִשְׁפֹּטוּ וְכוּ'" וְכֵן בְּהַרְבֵּה פְּסוּקִים. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁמֹּשֶׁה אָמַר, "אֵיכָה אֶשָּא לְבַדִּי וְכוּ'". יְשַׁעְיָה אָמַר, "אֵיכָה הָיְתָה לְזוֹנָה וְכוּ'". וְיִרְמְיָה אָמַר, "אֵיכָה יָשְׁבָה וְכוּ'". כִּי מֹשֶׁה אָמַר, "אֵיכָה אֶשָּא לְבַדִּי טָרְחֲכֶם וְכוּ'" לְעִנְיַן תִּקּוּן הַמִּשְׁפָּט שֶׁגַּם עָלָיו קָשֶׁה וְכָבֵד זֶה הַדָּבָר מְאֹד לְבָרֵר הַמִּשְׁפָּט שֶׁעַל זֶה אָמַר, "אֵיכָה אֶשָּא לְבַדִּי טָרְחֲכֶם וּמַשַּאֲכֶם וְרִיבְכֶם הָבוּ לָכֶם אֲנָשִׁים וְכוּ'". שֶׁכָּל זֶה מְדַבֵּר לְעִנְיַן תִּקּוּן הַמִּשְׁפָּט, כִּי מֹשֶׁה רָאָה כַּמָּה קָשֶׁה וְכָבֵד תִּקּוּן הַמִּשְׁפָּט, עַל כֵּן אָמַר שֶׁגַּם הוּא אֵינוֹ יָכוֹל לְבָרְרוֹ בְּעַצְמוֹ וְעַל זֶה אָמַר, "אֵיכָה אֶשָּא לְבַדִּי וְכוּ'" וְכַנַּ"ל, כִּי קָשֶׁה מְאֹד לָדוּן בִּיחִידִי וְכַנַּ"ל וְאַחַר כָּךְ בְּדוֹרוֹ שֶׁל יְשַׁעְיָה נִתְקַלְקֵל הַמִּשְׁפָּט מְאֹד וְעַל זֶה צָעַק, "אֵיכָה הָיְתָה לְזוֹנָה קִרְיָה נֶאֱמָנָה מָלֵאתִי מִשְׁפָּט וְכוּ'". כִּי עִקַּר הַקִּלְקוּל שֶׁנַּעֲשֵֹית לְזוֹנָה בְּחִינַת פְּגַם הַבְּרִית הוּא עַל יְדֵי קִלְקוּל הַמִּשְׁפָּט, עַל יְדֵי שֶׁבִּתְחִלָּה הָיְתָה מָלֵאתִי מִשְׁפָּט וְכוּ', וְעַתָּה מְרַצְּחִים, דְּהַיְנוּ קִלְקוּל הַמִּשְׁפָּט, כִּי הָא בְּהָא תַּלְיָא כַּנַּ"ל. וְעַל יְדֵי זֶה הִתְגַּבְּרָה הַסִּטְרָא אָחֳרָא עַד שֶׁנֶּחֱרַב הַבֵּית הַמִּקְדָּשׁ וְעַל זֶה צָעַק יִרְמְיָה, "אֵיכָה יָשְׁבָה וְכוּ'". כִּי עִקַּר הַחֻרְבָּן בָּא עַל יְדֵי פְּגַם הַמִּשְׁפָּט שֶׁהוּא פְּגַם הַבְּרִית שֶׁקָּשֶׁה לְתַקֵּן מְאֹד מְאֹד כַּנַּ"ל. וְעִקַּר הַתִּקּוּן נִגְמָר רַק עַל יְדֵי מָשִׁיחַ שֶׁנֶּאֱמַר בּוֹ, "וְשָׁפַט בְּצֶדֶק דַּלִּים וְכוּ' יִשְׁפֹּט עֲנִיֵּי עָם וְכוּ'". וְכֵן בְּהַרְבֵּה פְּסוּקִים שֶׁמְּדַבֵּר מֵעֹצֶם תִּקּוּן הַמִּשְׁפָּט שֶׁיִּהְיֶה עַל יְדֵי מָשִׁיחַ וְאָז יִתְקַיֵּם "צִיּוֹן בְּמִשְׁפָּט תִּפָּדֶה", כִּי עִקַּר הַגְּאֻלָּה תִּהְיֶה עַל יְדֵי תִּקּוּן הַמִּשְׁפָּט שֶׁעַל יְדֵי זֶה עִקַּר תִּקּוּן הַבְּרִית וְכַנַּ"ל:
<h2>עדות א:</h2>
<h3>אות ה</h3>
"עַל פִּי שְׁנַיִם עֵדִים וְכוּ' יָקוּם דָּבָר": כִּי הָעֵדִים מְגַלִּים הָאֱמֶת וְעַל יְדֵי זֶה מְרִימִין אֶת בְּחִינַת הַמַּלְכוּת מִנְּפִילָתָהּ, כִּי עַל יְדֵי הָעֵדִים נַעֲשֶֹה הַמִּשְׁפָּט שֶׁהוּא בְּחִינַת הֲקָמַת הַמַּלְכוּת, כִּי עִקַּר נְפִילָתָהּ הָיָה עַל יְדֵי הַשֶּׁקֶר וְהַמַּחֲלֹקֶת כַּנַּ"ל (בְּהִלְכוֹת דַּיָּנִים סִימָן א), וְעַל יְדֵי הָאֱמֶת הִיא עֲלִיָּתָהּ כַּיָּדוּעַ שֶׁעִקַּר עֲלִיַּת וּשְׁלֵמוּת בְּחִינַת מַלְכוּת הוּא עַל יְדֵי בְּחִינַת אֱמֶת. וְעַל כֵּן צְרִיכִין לִהְיוֹת שְׁנֵי עֵדִים דַּיְקָא, כִּי פְּגַם הַמַּלְכוּת, חַס וְשָׁלוֹם, הוּא קִלְקוּל הַבְּרִיאָה, כִּי עִקַּר הַבְּרִיאָה וְהַנְהָגַת עוֹלָם הוּא עַל יְדֵי בְּחִינַת הַמַּלְכוּת כַּיָּדוּעַ וְכָל זֶה נַעֲשֶֹה עַל יְדֵי הַשֶּׁקֶר וְהַמַּחֲלֹקֶת שֶׁהוּא הָרַע וְהַטֻּמְאָה, שֶׁעַל יָדָם נִפְגָּם בְּחִינַת הַמַּלְכוּת, חַס וְשָׁלוֹם, כִּי שָׁם עִקַּר אֲחִיזָתָם וְעַל יָדָם נִתְקַלְקֵל הַבְּרִיאָה כַּנַּ"ל, כִּי עַל שְׁלֹשָׁה דְּבָרִים הָעוֹלָם עוֹמֵד, עַל הַדִּין וְעַל הָאֱמֶת וְעַל הַשָּׁלוֹם (אָבוֹת פא). וּכְשֶׁאֵין אֱמֶת וְשָׁלוֹם, חַס וְשָׁלוֹם, נִפְגָּם וְנִתְקַלְקֵל הָעוֹלָם. וְאֵלּוּ הַשְּׁנֵי עֵדִים שֶׁבָּאִים לְגַלּוֹת הָאֱמֶת וּלְהָרִים הַמַּלְכוּת כַּנַּ"ל הֵם קִיּוּם הָעוֹלָם וְהֵם בּוֹנִין הָעוֹלָם מֵחָדָשׁ, כִּי עִקַּר בִּנְיַן וְקִיּוּם הָעוֹלָם הוּא עַל יְדֵי אֱמֶת כַּנַּ"ל, כִּי חוֹתָמוֹ שֶׁל הַקָּדוֹשׁ בָּרוּךְ הוּא אֱמֶת וּבוֹ בָּרָא אֶת הָעוֹלָם, כְּמוֹ שֶׁכָּתוּב: "בּוֹרַאֲךָ יַעֲקֹב". וְאָמְרוּ רַבּוֹתֵינוּ זִכְרוֹנָם לִבְרָכָה, עוֹלָמִי, עוֹלָמִי, מִי בְּרַאֲךָ? יַעֲקֹב בְּרַאֲךָ! יַעֲקֹב זֶה בְּחִינַת אֱמֶת, כְּמוֹ שֶׁמְּבֹאָר, "תִּתֵּן אֱמֶת לְיַעֲקֹב". כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה: וְזֶה בְּחִינַת שְׁנֵי עֵדִים עַל פִּי מַה שֶּׁכָּתַב רַבֵּנוּ זִכְרוֹנוֹ לִבְרָכָה (סִימָן סו) שֶׁקֹּדֶם הַבְּרִיאָה הַכֹּחַ וְהַפֹּעַל בְּיַחַד וְאֵין הֶפְרֵשׁ בֵּינֵיהֶם וְאַחַר כָּךְ נִפְתָּחִין בִּבְחִינַת 'פּוֹתֵחַ אֶת יָדֶיךָ', יוּ"ד בָּרֹאשׁ וְיוּ"ד בַּסּוֹף. וְזֶה בְּחִינַת מוֹצִיא מִכֹּחַ אֶל הַפֹּעַל שֶׁהוּא בְּחִינַת הַבְּרִיאָה. וְכָל זֶה נַעֲשֶֹה עַל יְדֵי הַדִּבּוּר שֶׁהוּא נַעֲשֶֹה עַל יְדֵי בְּחִינַת אֱמֶת, כְּמוֹ שֶׁכָּתוּב שָׁם. נִמְצָא, שֶׁעִקַּר הַבְּרִיאָה, דְּהַיְנוּ לְהוֹצִיא מִכֹּחַ אֶל הַפֹּעַל הוּא עַל יְדֵי בְּחִינַת אֱמֶת וְכַנַּ"ל, כִּי עִקַּר הַבְּרִיאָה עַל יְדֵי אֱמֶת. וְעַל כֵּן אֵלּוּ הָעֵדִים שֶׁבָּאִים לְגַלּוֹת הָאֱמֶת וּלְהָרִים הַמַּלְכוּת לְתַקֵּן הַבְּרִיאָה הֵם שְׁנַיִם בִּבְחִינַת יוּ"ד בָּרֹאשׁ וְיוּ"ד בַּסּוֹף, בְּחִינַת כֹּחַ וּפֹעַל, כִּי עַל יְדֵי הָאֱמֶת שֶׁהֵם מְגַלִּים, עַל יְדֵי זֶה מוֹצִיאִין מִכֹּחַ אֶל הַפֹּעַל כַּנַּ"ל. שֶׁעַל יְדֵי זֶה הוּא תִּקּוּן הַבְּרִיאָה כַּנַּ"ל, כִּי עַל יְדֵי הַשֶּׁקֶר וְהַמַּחֲלֹקֶת שֶׁנַּעֲשֶֹה בֵּין הַבַּעֲלֵי דִּינִים, עַל יְדֵי זֶה נִפְגָּם הַמַּלְכוּת וְנִתְקַלְקֵל הַבְּרִיאָה שֶׁהוּא בְּחִינַת סוֹף הַמַּעֲשֶֹה, בְּחִינַת פֹּעַל. וְזֶה יָדוּעַ שֶׁבְּעֵת הַפְּגָם, חַס וְשָׁלוֹם, אֲזַי עוֹלָה הַחִיּוּת וְנִסְתַּלֵּק לְמַעְלָה וַאֲזַי חוֹזֵר וְעוֹלֶה סוֹף הַמַּעֲשֶֹה בִּתְחִלַּת הַמַּחֲשָׁבָה. וְזֶהוּ קִלְקוּל הַבְּרִיאָה, חַס וְשָׁלוֹם, כִּי חוֹזֵר בִּבְחִינַת קֹדֶם הַבְּרִיאָה שֶׁהוּא הַכֹּחַ וְהַפֹּעַל בְּיַחַד כַּנַּ"ל וְעַל כֵּן צְרִיכִין שְׁנֵי עֵדִים שֶׁהֵם בָּאִים וּמוֹדִיעִין הָאֱמֶת וְעַל יְדֵי זֶה הֵם מוֹצִיאִין מִכֹּחַ אֶל הַפֹּעַל. וְזֶהוּ בְּחִינַת שְׁנֵי עֵדִים, בְּחִינַת שְׁנֵי הַיּוּדִין שֶׁהֵם בְּחִינַת כֹּחַ וּפֹעַל כַּנַּ"ל וְעַל יְדֵי זֶה נִתְתַּקֵּן בְּחִינַת הַמַּלְכוּת, בְּחִינַת הַבְּרִיאָה כַּנַּ"ל כִּדְאִיתָא בַּתִּקּוּנִים שֶׁיֵּשׁ שְׁנֵי עֵדִים לָאָדָם בְּכָל יוֹם לְהָעִיד עַל יִחוּדוֹ יִתְבָּרַךְ, דְּהַיְנוּ אוֹת תְּפִלִּין וְאוֹת בְּרִית וּבְשַׁבָּת אוֹת שַׁבָּת וְכוּ'. וְהֵם בְּחִינַת שְׁנֵי הַיּוּדִין הַנַּ"ל שֶׁל שְׁנֵי הַשֵּׁמוֹת יאהדונהי נִמְצָא, שֶׁהַשְּׁנֵי עֵדִים הֵם בִּבְחִינַת שְׁנֵי הַיּוּדִין הַנַּ"ל, כִּי גַּם אֵלּוּ הָעֵדִים הֵם מְעִידִים עַל אֱלֹקוּתוֹ וְיִחוּדוֹ יִתְבָּרַךְ שְׁמוֹ, כִּי הֵם מְגַלִּים הָאֱמֶת שֶׁהוּא בְּחִינַת יִחוּדוֹ וֶאֱלֹקוּתוֹ יִתְבָּרַךְ, כִּי חוֹתָמוֹ שֶׁל הַקָּדוֹשׁ בָּרוּךְ הוּא אֱמֶת בְּחִינַת וַה' אֱלֹקִים אֱמֶת. וַה' אֱלֹקִים זֶה בְּחִינַת שְׁנֵי הַיּוּדִין, בְּחִינַת כֹּחַ וּפֹעַל, כִּי ה' זֶה בְּחִינַת שֵׁם הֲוָיָה שֶׁהוּא יוּ"ד בָּרֹאשׁ. וֶאֱלֹקִים הוּא בְּחִינַת מַלְכוּת, בְּחִינַת יוּ"ד בַּסּוֹף, בְּחִינַת אדני. וְעַל יְדֵי הָאֱמֶת מוֹצִיאִין מִכֹּחַ אֶל הַפֹּעַל וּמְגַלִּין אֱלֹקוּתוֹ בָּעוֹלָם, כִּי עִקַּר הַבְּרִיאָה בְּגִין דְּיִשְׁתְּמוֹדָעִין לֵיהּ. נִמְצָא, שֶׁהַשְּׁנֵי עֵדִים הֵם בִּבְחִינַת שְׁנֵי הָעֵדִים שֶׁיֵּשׁ לְכָל אָדָם שֶׁהֵם שְׁנֵי הָאוֹתוֹת הַנַּ"ל, שֶׁהֵם מְעִידִים עַל אֱלֹקוּתוֹ וְעַל חִדּוּשׁ הָעוֹלָם שֶׁה' יִתְבָּרַךְ הוֹצִיא הַכֹּל מִכֹּחַ אֶל הַפֹּעַל, כִּי הָאוֹתוֹת הַנַּ"ל שֶׁהֵם אוֹת שַׁבָּת וּתְפִלִּין וְכוּ', מְעִידִים עַל זֶה גַּם כֵּן. וְזֶה בְּחִינַת (דְּבָרִים יט) עַל פִּי שְׁנַיִם עֵדִים יָקוּם דָּבָר. 'יָקוּם דָּבָר' דַּיְקָא שֶׁהֵם מְקַיְּמִין וּמְרִימִין הַמַּלְכוּת שֶׁהוּא בְּחִינַת דָּבָר, בְּחִינַת דָּבָר אֶחָד לְדוֹר, וּכְמוֹ שֶׁכָּתַב רַבֵּנוּ זִכְרוֹנוֹ לִבְרָכָה (סִימָן ד). וְזֶה דַּיְקָא עַל פִּי שְׁנַיִם עֵדִים 'פִּי שְׁנַיִם' דַּיְקָא בְּחִינַת הַדִּבּוּר שֶׁל אֱמֶת שֶׁנִּקְרָא פִּי שְׁנַיִם, כִּי הוּא כָּלוּל מִשְּׁתֵּי הָרוּחוֹת הַנַּ"ל, כִּי עַל יָדוֹ מוֹצִיאִין מִכֹּחַ אֶל הַפֹּעַל וְעַל כֵּן נִקְרָא הַדִּבּוּר שֶׁל לְשׁוֹן הַקֹּדֶשׁ פִּי שְׁנַיִם בְּחִינַת וַיִּהְיוּ נָא פִּי שְׁנַיִם בְּרוּחֲךָ וְכוּ'. וּכְמוֹ שֶׁנִּתְבָּאֵר לְעֵיל בְּהִלְכוֹת תְּרוּמוֹת הֲלָכָה א, עַיֵּן שָׁם. וְעַל כֵּן צְרִיכִין שְׁנֵי עֵדִים שֶׁעַל יְדֵי בְּחִינַת פִּי שְׁנַיִם, עַל יְדֵי זֶה מוֹצִיאִין מִכֹּחַ וְכוּ' וְנִתְתַּקֵּן הַבְּרִיאָה שֶׁזֶּה בְּחִינַת הֲקָמַת הַמַּלְכוּת, בְּחִינַת יָקוּם דָּבָר כַּנַּ"ל. וְעַל כֵּן עֵד אֶחָד פָּסוּל לְהָעִיד, כְּמוֹ שֶׁכָּתוּב, "לֹא יָקוּם עֵד אֶחָד וְכוּ'". וַאֲפִלּוּ אִם הוּא כְּמֹשֶׁה רַבֵּנוּ עָלָיו הַשָּׁלוֹם, אֵינוֹ מֵעִיד, כִּי אֵין כֹּחַ לְהוֹצִיא מִכֹּחַ אֶל הַפֹּעַל וּלְהַעֲלוֹת הַמַּלְכוּת כִּי אִם עַל יְדֵי פִּי שְׁנַיִם שֶׁהֵם בְּחִינַת שְׁנֵי הַיּוּדִין כַּנַּ"ל. וְעַל כֵּן הָעֵדִים אֲסוּרִין לִהְיוֹת קְרוֹבִין זֶה לָזֶה, כִּי כְּשֶׁהֵם קְרוֹבִים הֵם מִשֹּׁרֶשׁ נְקֻדָּה אַחַת וַאֲזַי אַף שֶׁהֵם שְׁנַיִם וְיוֹתֵר אֵינָם נֶחֱשָׁבִים אֶלָּא לְאֶחָד, כִּי צְרִיכִים לִהְיוֹת דַּיְקָא בִּבְחִינַת שְׁתֵּי נְקֻדּוֹת, בְּחִינַת כֹּחַ וּפֹעַל וְעַל כֵּן כְּשֶׁהֵם רְחוֹקִים זֶה מִזֶּה אֲזַי יֵשׁ לְכָל אֶחָד נְקֻדָּה בִּפְנֵי עַצְמוֹ וְעַל כֵּן כְּשֶׁהֵם שְׁנַיִם הֵם תָּמִיד בִּבְחִינַת נְקֻדָּה עֶלְיוֹנָה וּנְקֻדָּה תַּחְתּוֹנָה, כִּי אֵין שְׁנֵי בְּנֵי אָדָם שָׁוִין. וְכָל אֶחָד הוּא בִּבְחִינַת נְקֻדָּה עֶלְיוֹנָה לְגַבֵּי חֲבֵרוֹ וּכְמוֹ שֶׁאִיתָא בַּמַּאֲמָר "וְאַתֶּם תִּהְיוּ לִי מַמְלֶכֶת וְכוּ'" (סִימָן לד) שֶׁכָּל אֶחָד מִיִּשְֹרָאֵל יֵשׁ לוֹ נְקֻדָּה שֶׁאֵין בַּחֲבֵרוֹ שֶׁחֲבֵרוֹ צָרִיךְ לְקַבֵּל מִזֹּאת הַנְּקֻדָּה. נִמְצָא, שֶׁהוּא בִּבְחִינַת אוֹתָהּ הַנְּקֻדָּה, בְּחִינַת רַב לְגַבֵּי חֲבֵרוֹ. וַחֲבֵרוֹ הוּא בְּחִינַת תַּלְמִיד וְצָרִיךְ לְקַבֵּל מִמֶּנּוּ וְרַב וְתַלְמִיד הֵם הֵם בְּחִינַת שְׁתֵּי הַנְּקֻדּוֹת הַנַּ"ל שֶׁהֵם בְּחִינַת שְׁנֵי הַיּוּדִין, בְּחִינַת כֹּחַ וּפֹעַל כַּנַּ"ל, בְּחִינַת נְקֻדָּה עֶלְיוֹנָה וּנְקֻדָּה תַּחְתּוֹנָה. וְעַל כֵּן הַגֵּרִים שֶׁנִּתְגַּיְּרוּ אֵין לָהֶם קֻרְבָה אֲפִלּוּ שְׁנֵי אַחִין, כוּ' דְּגֵר שֶׁנִּתְגַּיֵּר כְּקָטָן שֶׁנּוֹלָד דָּמֵי, כִּי הַגֵּר אֵין מְקַבֵּל נְקֻדָּתוֹ הַקְּדוֹשָׁה, דְּהַיְנוּ נִשְׁמָתוֹ מִצַּד מִשְׁפַּחְתּוֹ מֵעֵת לֵדָתוֹ, כִּי הֵם עֲרֵלִים וְאֵין מְקַבֵּל נְקֻדָּתוֹ רַק בְּעֵת שֶׁנִּתְגַּיֵּר. וְעַל כֵּן הוּא כְּקָטָן שֶׁנּוֹלָד וְעַל כֵּן אַף שֶׁבְּטֶבַע הֵם אַחִין וּקְרוֹבִים, עִם כָּל זֶה מֵאַחַר שֶׁמִּבְּחִינַת הַנְּקֻדָּה אֵין לָהֶם קֻרְבָה, עַל כֵּן כְּשֵׁרִים לְהָעִיד, כִּי כָּל אֶחָד יֵשׁ לוֹ נְקֻדָּה בִּפְנֵי עַצְמוֹ שֶׁקִּבְּלוּ בְּעֵת שֶׁנִּתְגַּיְּרוּ. וְעִקַּר הָעֵדוּת הוּא רַק עַל יְדֵי בְּחִינַת נְקֻדּוֹת שֶׁהוּא בְּחִינַת פִּי שְׁנַיִם כַּנַּ"ל: וְעַל כֵּן הַפְּסוּלִים בַּעֲבֵרָה פְּסוּלִים לְהָעִיד, כִּי אִיתָא שָׁם בַּמַּאֲמָר הַנַּ"ל שֶׁהָעֲבֵרָה הִוא עַל יְדֵי פְּגַם וּנְפִילַת הַיָּדַיִם, שֶׁהִוא בְּחִינַת שְׁנֵי הַיּוּדִין הַנַּ"ל, עַיֵּן שָׁם. וְעַל כֵּן פָּסוּל לְהָעִיד, כִּי עִקַּר הָעֵדוּת עַל יְדֵי בְּחִינַת שְׁנֵי הַיּוּדִין הַנַּ"ל, בְּחִינַת פִּי שְׁנַיִם כַּנַּ"ל:
<h2>עדות ב:</h2>
<h3>אות א</h3>
"עַל פִּי שְׁנַיִם יָקוּם דָּבָר לֹא יָקוּם עֵד אֶחָד בְּאִישׁ וְכוּ'", אֲבָל קָם הוּא לִשְׁבוּעָה. עַל פִּי הַמַּאֲמָר הַמַּתְחִיל סִימָן נא, אָמַר רַבִּי עֲקִיבָא: כְּשֶׁתַּגִּיעוּ לְאַבְנֵי שַׁיִשׁ טָהוֹר, אַל תֹּאמְרוּ מַיִם מַיִם, שֶׁנֶּאֱמַר, "דֹּבֵר שְׁקָרִים לֹא יִכּוֹן לְנֶגֶד עֵינָי". עַיֵּן שָׁם הֵיטֵב הֵיטֵב.: וְהַכְּלָל, שֶׁשֶּׁקֶר שֶׁהוּא הָרַע וְהַטֻּמְאָה עִקַּר הַשֶּׁקֶר הוּא רַק מֵחֲמַת רִחוּקוֹ מֵאֶחָד וְכוּ', עַיֵּן שָׁם, כִּי קֹדֶם הַבְּרִיאָה הָיָה כֻּלּוֹ אֶחָד, כֻּלּוֹ טוֹב, כֻּלּוֹ קֹדֶשׁ. וְתֵכֶף שֶׁיָּצְאָה הַבְּרִיאָה מִכֹּחַ אֶל הַפֹּעַל נִתְהַוָּה כֹּחַ הַבְּחִירָה, שֶׁהִיא בְּחִינַת הַטָּהֳרָה מֵחֲמַת שֶׁתֵּכֶף שֶׁיָּצְאָה הַבְּרִיאָה אֶל הַפֹּעַל הָיָה, כִּבְיָכוֹל, בְּחִינַת שְׁנֵי דְּבָרִים, דְּהַיְנוּ בְּחִינַת קֹדֶם הַבְּרִיאָה וְאַחַר הַבְּרִיאָה. וְאָז שַׁיָּךְ בְּחִירָה וְכוּ'. וּמִשָּׁם תֵּכֶף רֹשֶׁם שֶׁיִּשְׁתַּלְשֵׁל עַד שֶׁיִּהְיֶה נַעֲשֶֹה טֻמְאָה שֶׁהוּא הַשֶּׁקֶר. נִמְצָא, שֶׁעִקַּר אֲחִיזַת הַשֶּׁקֶר הוּא מֵחֲמַת הָרִחוּק מֵאֶחָד, בְּחִינַת חִשְּׁבֹנוֹת רַבִּים. וְעַיֵּן שָׁם הֵיטֵב הֵיטֵב, כִּי הֵם דְּבָרִים עֲמֻקִּים מְאֹד:
<h3>אות ב</h3>
וְזֶה בְּחִינַת מַה שֶּׁהֶאֱמִינָה תּוֹרָה לִשְׁנֵי עֵדִים וּשְׁנֵי עֵדִים וּמֵאָה הֵם שָׁוִים, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, תְּרֵי כְּמֵאָה, כִּי בֶּאֱמֶת תֵּכֶף אַחַר הַבְּרִיאָה אַף עַל פִּי שֶׁמִּשָּׁם רֹשֶׁם עַל הִשְׁתַּלְשְׁלוּת הַטֻּמְאָה שֶׁהוּא הַשֶּׁקֶר כַּנַּ"ל, אַף עַל פִּי כֵן הָיָה אָז עֲדַיִן בִּתְחִלַּת הַבְּרִיאָה, כָּל הַבְּרִיאָה בִּכְלָל סְמוּכָה אֶל בְּחִינַת קֹדֶם הַבְּרִיאָה. שֶׁהוּא כֻּלּוֹ אֶחָד כֻּלּוֹ טוֹב וְהָיָה אָז גַּם כָּל הַבְּרִיאָה הַכֹּל בִּבְחִינַת טוֹב, בִּבְחִינַת אֱמֶת, כִּי עֲדַיִן לֹא הִגִּיעַ הַבְּרִיאָה, חַס וְשָׁלוֹם, לִבְחִינַת חִשְּׁבֹנוֹת רַבִּים שֶׁהוּא בְּחִינַת אֲחִיזַת הַשֶּׁקֶר, רַק שֶׁהָיָה רֹשֶׁם שֶׁיִּשְׁתַּלְשֵׁל וְכוּ' כַּנַּ"ל, אֲבָל עֲדַיִן בִּתְחִלַּת הַבְּרִיאָה הָיָה הַכֹּל בְּטָהֳרָה בִּבְחִינַת טוֹב כַּנַּ"ל. וְכַמּוּבָן שָׁם בְּדִבְרֵי רַבֵּנוּ הַנַּ"ל, כְּמוֹ שֶׁמּוּבָא שָׁם, כִּי הִיא סְמוּכָה אֶל הָאֶחָד וַעֲדַיִן לֹא הִגִּיעַ לִבְחִינַת חִשְׁבֹנוֹת רַבִּים יְעַיֵּן שָׁם הֵיטֵב. נִמְצָא, שֶׁתְּחִלַּת הַבְּרִיאָה הוּא עֲדַיִן קָדוֹשׁ וְטָהוֹר רַק שֶׁמִּשָּׁם רֹשֶׁם שֶׁיִּשְׁתַּלְשֵׁל עַד שֶׁיִּתְהַוֶּה אֲחִיזַת הַטֻּמְאָה וְהַשֶּׁקֶר. וְעַל כֵּן בֶּאֱמֶת שָׁם בִּתְחִלַּת הַבְּרִיאָה הוּא עִקַּר הַמְתָּקַת וְהַכְנָעַת הַטֻּמְאָה וְהַשֶּׁקֶר, כִּי אֵין הַדִּין נִמְתָּק אֶלָּא בְּשָׁרְשׁוֹ כַּיָּדוּעַ, הַיְנוּ כְּשֶׁמְּבָרְרִין וּמַעֲלִין אֲחִיזַת הַשֶּׁקֶר וְכוּ' לְשָׁרְשׁוֹ, שֶׁהוּא תְּחִלַּת הַבְּרִיאָה, שֶׁמִּשָּׁם רֹשֶׁם עַל הִשְׁתַּלְשְׁלוּת אֲחִיזָתוֹ. נִמְצָא, שֶׁעִקַּר אֲחִיזָתוֹ מִשָּׁם, אֲבָל בֶּאֱמֶת כְּשֶׁמַּעֲלִין וּמְבָרְרִין אֲחִיזַת הַשֶּׁקֶר לְשָׁם לִבְחִינַת תְּחִלַּת הַבְּרִיאָה אֲזַי נִכְנָע וְנִמְתָּק הַשֶּׁקֶר לְגַמְרֵי, כִּי שָׁם בִּתְחִלַּת הַבְּרִיאָה הוּא רַק אֱמֶת וָצֶדֶק, קָדוֹשׁ וְטָהוֹר. וְשָׁם נִתְבָּרֵר וְנִמְתָּק אֲחִיזַת הַשֶּׁקֶר שֶׁהוּא הַסִּטְרָא אָחֳרָא וַאֲזַי נִכְנָע הַשֶּׁקֶר לְגַמְרֵי בִּבְחִינַת הַמְתָּקַת הַדִּין בְּשָׁרְשׁוֹ, כִּי הַסִּטְרָא אָחֳרָא שֶׁהוּא הַשֶּׁקֶר, הוּא תֹּקֶף הַדִּין וְנִכְנָע וְנִמְתָּק בְּשָׁרְשׁוֹ בִּבְחִינַת תְּחִלַּת הַבְּרִיאָה כַּנַּ"ל:
<h3>אות ג</h3>
וְזֶה בְּחִינַת שְׁנֵי עֵדִים שֶׁנָּתְנָה לָהֶם הַתּוֹרָה הַכֹּחַ לְבָרֵר הָאֱמֶת וּלְהַכְנִיעַ הַשֶּׁקֶר שֶׁיֵּשׁ בֵּין אֵלּוּ שֵׁנִי הַבַּעֲלֵי דִּינִים שֶׁמִּתְאַמְּצִים בַּדִּין וְאֵין יוֹדְעִים מִי דּוֹבֵר אֱמֶת וּמִי דּוֹבֵר שֶׁקֶר. וְנָתְנָה הַתּוֹרָה הַכֹּחַ לִשְׁנֵי עֵדִים כְּשֵׁרִים לְבָרֵר הָאֱמֶת וּלְהַכְנִיעַ הַשֶּׁקֶר עַל יָדָם דַּיְקָא, כִּי מֵאַחַר שֶׁהֵם שְׁנַיִם הֵם בִּבְחִינַת אַחַר הַבְּרִיאָה שֶׁאָז הָיָה בְּחִינַת שְׁנֵי דְּבָרִים, כִּבְיָכוֹל, כַּנַּ"ל, אֲבָל הֵם עֲדַיִן בִּבְחִינַת אַחַר הַבְּרִיאָה מִיָּד, בְּחִינַת תְּחִלַּת הַבְּרִיאָה קֹדֶם שֶׁנִּשְׁתַּלְשֵׁל לְחִשְּׁבֹנוֹת רַבִּים. מֵאַחַר שֶׁהֵם שְׁנֵי יִשְֹרְאֵלִים כְּשֵׁרִים, כִּי יִשְֹרָאֵל עָלָה בְּמַחֲשָׁבָה תְּחִלָּה וּבִתְחִלַּת הַבְּרִיאָה קֹדֶם שֶׁנִּשְׁתַּלְשֵׁל לְחִשְּׁבֹנוֹת רַבִּים שֶׁהוּא אֲחִיזַת הַסִּטְרָא אָחֳרָא וְהַשֶּׁקֶר שֶׁמִּשָּׁם אֲחִיזַת הָעַכּוּ"ם אָז בִּתְחִלַּת הַבְּרִיאָה אֵין שָׁם רַק בְּחִינַת קְדֻשַּׁת יִשְֹרָאֵל שֶׁהֵם שֹׁרֶשׁ כָּל הַבְּרִיאָה אֲשֶׁר בִּשְׁבִילָם נִבְרָא הַכֹּל וְהֵם בְּחִינַת אֱמֶת, בְּחִינַת כֻּלֹּה זֶרַע אֱמֶת, וּכְמוֹ שֶׁכָּתוּב (צְפַנְיָה ג יג), "שְׁאֵרִית יִשְֹרָאֵל לֹא יַעֲשֹוּ עַוְלָה וְלֹא יְדַבְּרוּ כָזָב וְכוּ'". כִּי אֲחִיזָתָם מִבְּחִינַת אֱמֶת שֶׁהוּא בְּחִינַת תְּחִלַּת הַבְּרִיאָה שֶׁהָיָה רַק אֱמֶת כַּנַּ"ל, כִּי יִשְֹרָאֵל עָלָה בְּמַחֲשָׁבָה תְּחִלָּה כַּנַּ"ל. וְיֵשׁ כֹּחַ לְיִשְֹרָאֵל לִכְלֹל כָּל הַבְּרִיאָה בְּקֹדֶם הַבְּרִיאָה עַל יְדֵי הָאֱמֶת שֶׁלָּהֶם, כִּי עַל יְדֵי אֱמֶת נִכְלָל אַחַר הַבְּרִיאָה בְּקֹדֶם הַבְּרִיאָה, כְּמוֹ שֶׁמְּבֹאָר בַּמַּאֲמָר הַנַּ"ל, אֲבָל עִקַּר כֹּחַ יִשְֹרָאֵל הוּא דַּיְקָא כְּשֶׁהֵם רַבִּים, כְּמוֹ שֶׁכָּתוּב, "בְּרָב עָם הַדְרַת מֶלֶךְ". כִּי כְּשֶׁהֵם רַבִּים וּמִתְחַבְּרִים יַחַד בְּדָבָר שֶׁבִּקְדֻשָּׁה שֶׁהוּא בְּחִינַת אֱמֶת, אֲזַי נִכְלָל אַחַר הַבְּרִיאָה, שֶׁהוּא בְּחִינַת רַבִּים כַּנַּ"ל, בְּקֹדֶם הַבְּרִיאָה, שֶׁהוּא בְּחִינַת כֻּלּוֹ אֶחָד כַּנַּ"ל, עַל יְדֵי שֶׁמִּתְחַבְּרִים יַחַד רַבִּים מִיִּשְֹרָאֵל לְדָבָר שֶׁבִּקְדֻשָּׁה שֶׁהוּא בְּחִינַת אֱמֶת. נִמְצָא, שֶׁנִּכְלָל רַבִּים בִּבְחִינַת אַחְדוּת וַאֲזַי נִכְלָל אַחַר הַבְּרִיאָה, שֶׁהוּא בְּחִינַת רַבִּים בְּקֹדֶם הַבְּרִיאָה, שֶׁהוּא בְּחִינַת כֻּלּוֹ אֶחָד. וְזֶה בְּחִינַת שְׁנֵי עֵדִים, כִּי מִעוּט רַבִּים שְׁנַיִם, כִּי אַחַר הַבְּרִיאָה מִיָּד לֹא הָיָה רַק בְּחִינַת שְׁנֵי דְּבָרִים, כִּבְיָכוֹל, כַּנַּ"ל. נִמְצָא, שֶׁשְּׁנֵי עֵדִים יִשְֹרְאֵלִים מְרַמְּזִים עַל אַחַר הַבְּרִיאָה מִיָּד, כִּי מֵאַחַר שֶׁהֵם שְׁנַיִם הֵם בִּבְחִינַת אַחַר הַבְּרִיאָה, אֲבָל מֵאַחַר שֶׁהֵם יִשְֹרְאֵלִים כְּשֵׁרִים הֵם בִּבְחִינַת אַחַר הַבְּרִיאָה מִיָּד, הַיְנוּ בְּחִינַת תְּחִלַּת הַבְּרִיאָה שֶׁשָּׁם שֹׁרֶשׁ נִשְׁמַת יִשְֹרָאֵל שֶׁעָלוּ בְּמַחֲשָׁבָה תְּחִלָּה וְעַל כֵּן יֵשׁ כֹּחַ לִשְׁנֵי עֵדִים לְבָרֵר הָאֱמֶת וּלְהַכְנִיעַ הַשֶּׁקֶר בִּבְחִינַת הַמְתָּקַת הַדִּין בְּשָׁרְשׁוֹ, כִּי שָׁם בִּבְחִינַת שְׁנַיִם, שָׁם עִקַּר אֲחִיזַת הַשֶּׁקֶר וְשָׁם עִקַּר הַמְתָּקָתוֹ וְהַכְנָעָתוֹ כַּנַּ"ל. וְהָבֵן הֵיטֵב: וְעַל כֵּן יֵשׁ לָהֶם לִשְׁנֵי עֵדִים הַנֶּאֱמָנוּת, כִּי בְּוַדַּאי לֹא יְדַבֵּר שֶׁקֶר חַס וְשָׁלוֹם, כִּי מֵאַחַר שֶׁהֵם מְרַמְּזִים עַל תְּחִלַּת הַבְּרִיאָה שֶׁשָּׁם שֹׁרֶשׁ נִשְׁמַת יִשְֹרָאֵל כַּנַּ"ל, עַל כֵּן בְּוַדַּאי לֹא יְדַבְּרוּ שֶׁקֶר חַס וְשָׁלוֹם, כִּי שְׁנַיִם כְּשֶׁיְּדַבְּרוּ שֶׁקֶר חַס וְשָׁלוֹם, הַפְּגָם הוּא גָּדוֹל וְנוֹרָא מְאֹד כְּאִלּוּ נוֹתְנִים אֲחִיזָה לְהַשֶּׁקֶר חַס וְשָׁלוֹם, מִשָּׁרְשׁוֹ שֶׁהוּא בְּחִינַת שֵׁנִי יִשְֹרְאֵלִים שֶׁמְּרַמְּזִים עַל אַחַר הַבְּרִיאָה מִיָּד שֶׁמִּשָּׁם רֹשֶׁם אֲחִיזַת הַשֶּׁקֶר. וּכְשֶׁשְּׁנֵי יִשְֹרְאֵלִים מִתְחַבְּרִים יַחַד לְדַבֵּר אֱמֶת אֲזַי נִכְנָע הַשֶּׁקֶר וְנִמְתָּק בְּשָׁרְשׁוֹ כַּנַּ"ל וְנִכְלָל אַחַר הַבְּרִיאָה, שֶׁהוּא בְּחִינַת רַבִּים, בְּחִינַת שְׁנַיִם, בְּקֹדֶם הַבְּרִיאָה, שֶׁהוּא אֶחָד, עַל יְדֵי הָאֱמֶת כַּנַּ"ל. אֲבָל לְהֵפֶךְ, חַס וְשָׁלוֹם, כְּשֶׁשְּׁנֵי יִשְֹרְאֵלִים יָעִידוּ שֶׁקֶר, חַס וְשָׁלוֹם, הֵם פּוֹגְמִים בְּהַשֹּׁרֶשׁ. וּכְאִלּוּ נוֹתְנִים אֲחִיזָה לְהַשֶּׁקֶר, חַס וְשָׁלוֹם, מֵהַשֹּׁרֶשׁ שֶׁהוּא אַחַר הַבְּרִיאָה כַּנַּ"ל. וְעַל כֵּן אֵין שְׁנַיִם חֲשׁוּדִים עַל שֶׁקֶר, כִּי אִישׁ אֶחָד כְּשֶׁנּוֹפֵל לַשֶּׁקֶר, חַס וְשָׁלוֹם, אַף שֶׁהַפְּגָם גָּדוֹל מְאֹד, כִּי הַשֶּׁקֶר הוּא הָרַע וְהַטֻּמְאָה וּכְאִלּוּ עוֹקֵר עַצְמוֹ מִשָּׁרְשׁוֹ עַל יְדֵי שֶׁנּוֹפֵל לְחִשְּׁבֹנוֹת רַבִּים וְנִתְרַחֵק מֵאֶחָד שֶׁשָּׁם שֹׁרֶשׁ נִשְׁמַת יִשְֹרָאֵל, כִּי תְּחִלַּת הַבְּרִיאָה, שֶׁהִיא נִשְׁמַת יִשְֹרָאֵל שֶׁעָלוּ בְּמַחֲשָׁבָה תְּחִלָּה. הִיא עֲדַיִן כֻּלּוֹ אֶחָד עִם קֹדֶם הַבְּרִיאָה מֵאַחַר שֶׁעֲדַיִן לֹא נִשְׁתַּלְשֵׁל עַד אֲחִיזַת הַשֶּׁקֶר, חַס וְשָׁלוֹם, וְעַל כֵּן כְּשֶׁיִּשְֹרָאֵל מְדַבֵּר שֶׁקֶר, חַס וְשָׁלוֹם, הוּא פּוֹגֵם מְאֹד כִּי נִתְרַחֵק מֵאֶחָד. וּכְאִלּוּ עוֹקֵר עַצְמוֹ מִשָּׁרְשׁוֹ, חַס וְשָׁלוֹם, אֲבָל אַף עַל פִּי כֵן כְּשֶׁאִישׁ אֶחָד אוֹמֵר שֶׁקֶר אֵין הַפְּגָם גָּדוֹל כָּל כָּךְ כְּמוֹ שְׁנַיִם כְּשֶׁמְּעִידִים יַחַד עַל דָּבָר אֶחָד בְּשֶׁקֶר, חַס וְשָׁלוֹם, כִּי כְּשֶׁשְּׁנַיִם אוֹמְרִים דָּבָר אֶחָד נִמְצָא שֶׁרַבִּים נִכְלָלִים בְּאֶחָד וְהוּא בְּחִינַת אַחַר הַבְּרִיאָה שֶׁסָּמוּךְ לְקֹדֶם הַבְּרִיאָה. וּכְשֶׁדִּבְרֵיהֶם שֶׁקֶר, חַס וְשָׁלוֹם, אֲזַי נוֹתְנִים יְנִיקָה לְהַשֶּׁקֶר, חַס וְשָׁלוֹם, מִשָּׁרְשׁוֹ מִבְּחִינַת תְּחִלַּת הַבְּרִיאָה, חַס וְשָׁלוֹם, כַּנַּ"ל וְהוּא פְּגָם גָּדוֹל וְנוֹרָא מְאֹד. וְעַל כֵּן אֵין שְׁנַיִם חֲשׁוּדִים עַל שֶׁקֶר, כִּי שְׁנַיִם אֵין יְכוֹלִים לְהִתְחַבֵּר יַחַד כִּי אִם בִּדְבַר אֱמֶת שֶׁעַל יָדוֹ נִכְלְלוּ רַבִּים בְּאֶחָד שֶׁהוּא בְּחִינַת אַחַר הַבְּרִיאָה שֶׁנִּכְלָל בְּקֹדֶם הַבְּרִיאָה. שֶׁעִקָּרוֹ תָּלוּי בָּאֱמֶת, כְּמוֹ שֶׁמּוּבָא בַּמַּאֲמָר הַנַּ"ל, אֲבָל עַל שֶׁקֶר אֵין יְכוֹלִים לְהִתְחַבֵּר יַחַד, כִּי עִקַּר הִתְחַבְּרוּת רַבִּים בְּיַחַד שֶׁיְּדַבְּרוּ דָּבָר אֶחָד שֶׁזֶּה בְּחִינַת אַחְדוּת הוּא רַק עַל יְדֵי אֱמֶת כַּנַּ"ל. אֲבָל שֶׁקֶר הוּא רָחוֹק מֵאֶחָד, וְעַל כֵּן הַשֶּׁקֶר לֹא יַסְכִּימוּ עָלָיו רַבִּים כַּמּוּבָא בָּאב (אוֹת א אֱמֶת סִימָן י), כִּי בַּשֶּׁקֶר אֵין יְכוֹלִים רַבִּים לְהִתְחַבֵּר יַחַד לִכְלֹל בְּאֶחָד כַּנַּ"ל. וְעַל כֵּן כְּשֶׁחַס וְשָׁלוֹם מִתְחַבְּרִים שְׁנַיִם עַל שֶׁקֶר אֶחָד כְּאִלּוּ רוֹצִים, חַס וְשָׁלוֹם, לִתֵּן יְנִיקָה לְהַשֶּׁקֶר מִבְּחִינַת אַחַר הַבְּרִיאָה כְּשֶׁהָיְתָה סְמוּכָה לְאֶחָד כַּנַּ"ל וְזֶה הַפְּגָם מַגִּיעַ בְּשֹׁרֶשׁ נִשְׁמַת יִשְֹרָאֵל כַּנַּ"ל. וְעַל כֵּן אֵין יִשְֹרָאֵל חֲשׁוּדִים עַל זֶה שֶׁשְּׁנַיִם יָעִידוּ שֶׁקֶר, חַס וְשָׁלוֹם, כִּי זֶה כְּלָל שֶׁבְּדָבָר הַנּוֹגֵעַ בַּשֹּׁרֶשׁ אֵין יִשְֹרָאֵל חֲשׁוּדִים עַל זֶה: וְזֶה בְּחִינַת שְׁבוּעָה שֶׁנֶּאֱמָן כָּל אֶחָד מִיִּשְֹרָאֵל בִּשְׁבוּעָה, כִּי שְׁבוּעָה הִיא בְּחִינַת שֵׁם ה', כִּי סְתַם שְׁבוּעָה הִיא בַּשֵּׁם. וַאֲפִלּוּ כְּשֶׁאוֹמֵר שְׁבוּעָה סְתָם בְּלִי הַזְכָּרַת שֵׁם מוֹרֶה גַּם כֵּן עַל שֵׁם ה', כִּי זֶהוּ לְשׁוֹן שְׁבוּעָה שֶׁמְּרַמֵּז הַלָּשׁוֹן שֶׁל שְׁבוּעָה שֶׁנִּשְׁבָּע בְּשֵׁם ה', כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה , כָּל הַנִּשְׁבָּע כְּאִלּוּ נִשְׁבָּע בְּחַיֵּי הַמֶּלֶךְ. נִמְצָא, שֶׁשְּׁבוּעָה הִיא בְּשֵׁם ה' וְשֵׁם ה' הוּא שֹׁרֶשׁ הַבְּרִיאָה, כִּבְיָכוֹל, כִּי קֹדֶם הַבְּרִיאָה ה' יִתְבָּרַךְ מְרוֹמָם וְנִתְעַלֶּה אֲפִלּוּ מִכָּל הַשֵּׁמוֹת כַּיָּדוּעַ וְעִקַּר הַשֵּׁם הוּא בִּבְחִינַת אַחַר הַבְּרִיאָה, כִּי כְּשֶׁרָצָה ה' יִתְבָּרַךְ, כִּבְיָכוֹל, לִבְרֹא הָעוֹלָמוֹת נִתְלַבֵּשׁ בִּבְחִינַת שְׁמוֹתָיו יִתְבָּרַךְ וְעַל יְדֵי זֶה בָּרָא אֶת כָּל הַבְּרִיאָה כַּיָּדוּעַ. נִמְצָא, שֶׁעִקַּר אֲחִיזַת הַבְּרִיאָה מִבְּחִינַת שֵׁם ה' וּמֵחֲמַת שֶׁמִּבְּחִינַת הַבְּרִיאָה יֵשׁ אֲחִיזָה לְהַסִּטְרָא אָחֳרָא וְהַשֶּׁקֶר כַּנַּ"ל, עַל כֵּן אָמְרוּ רַבּוֹתֵינוּ זִכְרוֹנָם לִבְרָכָה, אֵין הַשֵּׁם מָלֵא עַד שֶׁיִּמָּחֶה זֵכֶר עֲמָלֵק שֶׁהוּא הַסִּטְרָא אָחֳרָא זֻהֲמַת הַנָּחָשׁ שֶׁהִתְחִיל לְדַבֵּר שֶׁקֶר בִּתְחִלָּה, כִּי כְּשֶׁיִּמָּחֶה זֵכֶר עֲמָלֵק, שֶׁהוּא הַסִּטְרָא אָחֳרָא בְּחִינַת שֶׁקֶר כַּנַּ"ל, אֲזַי יִתְתַּקֵּן כָּל הַבְּרִיאָה מֵחֲמַת שֶׁיִּתְבָּרֵר מִן הַשֶּׁקֶר שֶׁהוּא עִקַּר תִּקּוּן הַבְּרִיאָה שֶׁנִּבְרֵאת בֶּאֱמֶת, כְּמוֹ שֶׁכָּתוּב, "בְּרֵאשִׁית בָּרָא אֱלֹקִים אֶת" סוֹפֵי תֵּבוֹת אֱמֶת, כְּמוֹ שֶׁאִיתָא בַּזֹּהַר הַקָּדוֹשׁ וְאָז כְּשֶׁיִּתְתַּקֵּן כָּל הַבְּרִיאָה עַל יְדֵי אֱמֶת עַל יְדֵי שֶׁיִּמְחֶה זֵכֶר עֲמָלֵק. אֲזַי יִהְיֶה הַשֵּׁם שָׁלֵם, כִּבְיָכוֹל, כִּי הַשֵּׁם, כִּבְיָכוֹל, הוּא שֹׁרֶשׁ הַבְּרִיאָה וּכְשֶׁיֵּשׁ פְּגָם בְּהַבְּרִיאָה עַל יְדֵי הַשֶּׁקֶר, חַס וְשָׁלוֹם, בְּחִינַת עֲמָלֵק אֲזַי, כִּבְיָכוֹל, מַגִּיעַ הַפְּגָם בִּבְחִינַת שֵׁם ה', אֲבָל כְּשֶׁיִּתְבַּטֵּל יְנִיקַת הַסִּטְרָא אָחֳרָא וְיִתְבַּטֵּל הַשֶּׁקֶר שֶׁהוּא עֲמָלֵק. אֲזַי יֻשְׁלַם שְׁמוֹ יִתְבָּרַךְ, כִּבְיָכוֹל, שֶׁהוּא שֹׁרֶשׁ הַבְּרִיאָה כַּנַּ"ל. וְעַל כֵּן כְּשֶׁאִישׁ יִשְֹרְאֵלִי אוֹמֵר אֵיזֶה דָּבָר וְנִשְׁבָּע עָלָיו. נִמְצָא, שֶׁמְּקַשֵּׁר הַדָּבָר שֶׁאוֹמֵר לִשְׁמוֹ יִתְבָּרַךְ וַאֲזַי בְּוַדַּאי אֵינוֹ חָשׁוּד עַל שֶׁקֶר, חַס וְשָׁלוֹם, מִשֹּׁרֶשׁ הַבְּרִיאָה שֶׁהִיא שֵׁם ה' שֶׁשָּׁם שֹׁרֶשׁ נִשְׁמַת יִשְֹרָאֵל וְהוּא מַמָּשׁ פְּגָם הַנַּ"ל. וְהַכְּלָל, כִּי מֵאַחַר שֶׁעִקַּר הִשְׁתַּלְשְׁלוּת אֲחִיזַת הַשֶּׁקֶר הוּא מִבְּחִינַת אַחַר הַבְּרִיאָה וּבְוַדַּאי בִּתְחִלַּת הַשֹּׁרֶשׁ אֵין שָׁם שֶׁקֶר, חַס וְשָׁלוֹם, כִּי לְמַעְלָה הוּא כֻּלּוֹ טוֹב וַאֲפִלּוּ שֹׁרֶשׁ הַסִּטְרָא אָחֳרָא וְהַשֶּׁקֶר לְמַעְלָה הוּא רַק טוֹב, וְאַדְּרַבָּא, שָׁם נִמְתָּק וְנִכְנָע הַשֶּׁקֶר כַּנַּ"ל. וּמִי שֶׁפּוֹגֵם שָׁם בְּהַשֹּׁרֶשׁ חַס וְשָׁלוֹם. וְנוֹתֵן יְנִיקָה לְהַשֶּׁקֶר מִתְּחִלַּת הַשֹּׁרֶשׁ חַס וְשָׁלוֹם, הוּא פְּגָם מֻפְלָג מְאֹד עַד שֶׁאֵין יִשְֹרָאֵל חָשׁוּד עַל זֶה. וְזֶה בְּחִינַת הַנֶּאֱמָנוּת שֶׁל שְׁנֵי עֵדִים יִשְֹרְאֵלִים. וְזֶה בְּחִינַת הַנֶּאֱמָנוּת שֶׁנֶּאֱמָן יִשְֹרָאֵל בִּשְׁבוּעָה, כִּי שֹׁרֶשׁ הִשְׁתַּלְשְׁלוּת הַשֶּׁקֶר הוּא מִשְׁתַּלְשֵׁל מִבְּחִינַת שְׁנַיִם כַּנַּ"ל. וְעַל יָדָם עִקַּר הַמְתָּקַת אֲחִיזַת הַשֶּׁקֶר עַל יְדֵי שֶׁנִּכְלְלוּ שְׁנַיִם בְּאֶחָד עַל יְדֵי אֱמֶת וּלְהֵפֶךְ, חַס וְשָׁלוֹם, הַפְּגָם גָּדוֹל מְאֹד כַּנַּ"ל. וְהָבֵן הַדְּבָרִים הֵיטֵב, כִּי אִי אֶפְשָׁר לְבָרֵר הֵיטֵב בִּכְתָב דְּבָרִים כָּאֵלּוּ:
<h3>אות ד</h3>
גַּם כָּל מָקוֹם שֶׁיֵּשׁ שְׁנֵי יִשְֹרְאֵלִים הֵם מְרַמְּזִים עַל בְּחִינַת קֹדֶם הַבְּרִיאָה וְאַחַר הַבְּרִיאָה, כִּי אֵין שְׁנֵי בְּנֵי אָדָם שָׁוִין וּבְוַדַּאי אֶחָד גָּדוֹל מֵחֲבֵרוֹ. וְהַגָּדוֹל נֶגֶד הַקָּטָן הוּא בִּבְחִינַת קֹדֶם הַבְּרִיאָה נֶגֶד הַקָּטָן מִמֶּנּוּ שֶׁהוּא כְּנֶגְדּוֹ בִּבְחִינַת אַחַר הַבְּרִיאָה וְכַמּוּבָן בְּדִבְרֵי רַבֵּנוּ זִכְרוֹנוֹ לִבְרָכָה בְּמָקוֹם אַחֵר בַּמַּאֲמָר "בְּרֵאשִׁית בָּרָא, אָב וּבֵן מַאֲמָר וַחֲצִי מַאֲמָר" (סִימָן כב) עַיֵּן שָׁם וְהָבֵן, כִּי כָּל מַדְרֵגָה נֶגֶד הַמַּדְרֵגָה שֶׁלְּמַטָּה מִמֶּנָּה הוּא בְּחִינַת קֹדֶם הַבְּרִיאָה וְכוּ'. נִמְצָא, כְּשֶׁשְּׁנֵי אֲנָשִׁים מִתְחַבְּרִים יַחַד בִּדְבַר אֱמֶת נִכְלָל אַחַר הַבְּרִיאָה בְּקֹדֶם הַבְּרִיאָה. וּלְהֵפֶךְ כְּשֶׁאוֹמְרִים שֶׁקֶר, חַס וְשָׁלוֹם, עוֹשִֹים פֵּרוּד, חַס וְשָׁלוֹם, כִּי קֶשֶׁר רְשָׁעִים אֵינוֹ מִן הַמִּנְיָן, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (סַנְהֶדְרִין דַּף כו) וְהַחִבּוּר שֶׁל שֶׁקֶר אֵינוֹ נִקְרָא חִבּוּר רַק פֵּרוּד, כִּי שֶׁקֶר רָחוֹק מֵאֶחָד. וְעַל כֵּן כְּשֶׁשְּׁנַיִם אוֹמְרִים דָּבָר אֶחָד דְּהַיְנוּ שֶׁעֵדוּתָן מְכֻוֶּנֶת בְּוַדַּאי דִּבְרֵיהֶם אֱמֶת וַאֲזַי מַכְנִיעִים הַשֶּׁקֶר שֶׁל הַבַּעַל דִּין שֶׁטּוֹעֵן שֶׁקֶר, כִּי נִכְנָע הַשֶּׁקֶר עַל יְדֵי שֶׁנִּמְתָּק אֲחִיזַת הַשֶּׁקֶר בְּשָׁרְשׁוֹ כַּנַּ"ל:
וְזֶה בְּחִינַת עַל פִּי שְׁנַיִם עֵדִים יָקוּם דָּבָר (דְּבָרִים יט) 'יָקוּם' דַּיְקָא, כִּי הֵם מְקִימִין וּמְרִימִין הַדָּבָר, כִּי הֵם מַעֲלִין הָאֱמֶת וּמַכְנִיעִים הַשֶּׁקֶר, כִּי נִמְתָּק הַדִּין בְּשָׁרְשׁוֹ כַּנַּ"ל. וַאֲזַי נִכְלָל אַחַר הַבְּרִיאָה בְּקֹדֶם הַבְּרִיאָה עַל יְדֵי שֶׁאֵלּוּ הַשְּׁנַיִם נִכְלָלִים יַחַד בִּדְבַר אֱמֶת, כִּי נִכְלְלוּ רַבִּים בְּאֶחָד מֵאַחַר שֶׁשְּׁנַיִם אוֹמְרִים דָּבָר אֶחָד. וְגַם כִּי הַשְּׁנַיִם בְּעַצְמָן הֵם גַּם כֵּן בְּחִינַת קֹדֶם הַבְּרִיאָה וְאַחַר הַבְּרִיאָה כַּנַּ"ל. וְעַל כֵּן תְּרֵי כְּמֵאָה, כִּי עִקַּר הַדָּבָר מַה שֶּׁשְּׁנַיִם נֶאֱמָנִים הוּא מֵחֲמַת שֶׁרַבִּים נִכְלָלִים בְּאֶחָד שֶׁעַל יְדֵי זֶה נִמְתָּק אֲחִיזַת הַשֶּׁקֶר. וְעַל כֵּן אֵין חִלּוּק בֵּין שְׁנַיִם לְמֵאָה, כִּי מִעוּט רַבִּים שְׁנַיִם. וְעִקַּר שֹׁרֶשׁ אֲחִיזַת הַשֶּׁקֶר הוּא מִבְּחִינַת שְׁנַיִם כַּנַּ"ל. וְעַל כֵּן עַל יְדֵי שְׁנַיִם שֶׁנִּכְלָלִים יַחַד נִכְנָע הַשֶּׁקֶר וְנִמְתָּק אֲחִיזָתוֹ כַּנַּ"ל וְעַל כֵּן נֶאֱמָנִים כְּמֵאָה מֵאַחַר שֶׁיֵּשׁ לָהֶם כֹּחַ לְהַכְנִיעַ הַשֶּׁקֶר בְּשֹׁרֶשׁ אֲחִיזָתוֹ כַּנַּ"ל וְזֶה בְּחִינַת שְׁבוּעָה בַּשֵּׁם כַּנַּ"ל, כִּי עִקַּר שֹׁרֶשׁ הַבְּרִיאָה הוּא מִבְּחִינַת שֵׁם ה' וּכְשֶׁנִּכְלָל אַחַר הַבְּרִיאָה בְּקֹדֶם הַבְּרִיאָה עַל יְדֵי אֱמֶת כַּנַּ"ל כְּמוֹ שֶׁיִּהְיֶה לֶעָתִיד אֲזַי נִתְקַיֵּם, "בַּיּוֹם הַהוּא יִהְיֶה ה' אֶחָד וּשְׁמוֹ אֶחָד".: בָּרוּךְ ה' לְעוֹלָם, אָמֵן וְאָמֵן: הֲלָכָה ג נִכְלָל לְעֵיל בְּהִלְכוֹת דַּיָּנִים הֲלָכָה ג, אוֹת ו:
<h2>עדות ד:</h2>
<h3>אות ד</h3>
"עַל פִּי שְׁנַיִם עֵדִים וְכוּ' יָקוּם דָּבָר":
<h3>אות א</h3>
עַל פִּי הָעִנְיָן הַנּוֹרָא הַמְּבֹאָר בְּסוֹף סֵפֶר סִפּוּרֵי מַעֲשִֹיּוֹת מֵעִנְיַן חִלּוּק אֲלָפִים לְמֵאוֹת, עַיֵּן שָׁם הֵיטֵב. וְהַכְּלָל כִּי יֵשׁ אוֹר שֶׁהוּא מֵאִיר בְּאֶלֶף עוֹלָמוֹת וְהוּא אוֹר אֶחָד וְאִי אֶפְשָׁר לְקַבְּלוֹ מֵחֲמַת גָּדְלוֹ, אַךְ תַּלְמִיד חָכָם שֶׁהוּא נוֹקֵם וְנוֹטֵר כְּנָחָשׁ, הוּא יָכוֹל לְחַלֵּק אֲלָפִים לְמֵאוֹת, דְּהַיְנוּ לְחַלֵּק הָאוֹר הַגָּדוֹל לַחֲלָקִים כְּדֵי שֶׁיּוּכְלוּ הַקְּטַנִּים לְקַבְּלוֹ וְכוּ'. וּמִי שֶׁיּוֹדֵעַ זֹאת הוּא יָכוֹל לְהַחֲיוֹת מֵתִים וְכוּ'. וּמִי שֶׁאֵינוֹ יוֹדֵעַ זֹאת וְכוּ' וְאֵינוֹ יוֹדֵעַ הַיִּחוּד שֶׁל בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד וּמַהוּ צִיקֵי קְדֵרָה וְכוּ' וּמַהוּ חַ"שׁ מֵחַשְׁ"מַל וּמַהוּ נֹגַהּ וּמַהוּ מַעֲשֵֹה מֶרְכָּבָה וּמַהוּ בְּרִית וְכוּ'. וּמָשִׁיחַ יוֹדֵעַ זֶה הָעִנְיָן בִּשְׁלֵמוּת, אֲבָל שְׁאָר הַצַּדִּיקִים אֵינָם יוֹדְעִים אֶלָּא כְּשֶׁעוֹשִֹין מֵאֲלָפִים מֵאוֹת וְכוּ', עַיֵּן שָׁם הֵיטֵב וְהַדְּבָרִים עַתִּיקִים:
<h3>אות ב</h3>
וְזֶה בְּחִינַת שְׁנֵי עֵדִים שֶׁעַל יָדָם נִתְבָּרֵר הָאֱמֶת וְנִדְחֶה הַשֶּׁקֶר וְהֵם נֶאֱמָנִים בְּכָל דָּבָר, כִּי כָּל מִי שֶׁמֵּעִיד עֵדוּת אֱמֶת הוּא בִּבְחִינַת הַתּוֹרָה שֶׁהִיא אֱמֶת, כְּמוֹ שֶׁכָּתוּב, "תּוֹרַת אֱמֶת וְכוּ'". וְנִקְרֵאת 'עֵדוּת' בְּכָל מָקוֹם, כְּמוֹ שֶׁכָּתוּב, "וְנָתַתָּ אֶל הָאָרוֹן אֵת הָעֵדֻת וְכוּ'". וְכֵן בְּכָל מַעֲשֵֹה הַמִּשְׁכָּן וּבְכָל הַתּוֹרָה נִקְרֵאת הַתּוֹרָה בְּשֵׁם עֵדוּת. וּכְתִיב, "עֵדוּת ה' נֶאֱמָנָה וְכוּ'". כִּי הַתּוֹרָה הִיא עֵדוּת גָּדוֹל עָלָיו יִתְבָּרַךְ, כִּי מִי שֶׁיֵּשׁ לוֹ מֹחַ אֲמִתִּי בְּקָדְקֳדוֹ יוּכַל לִרְאוֹת בְּעֵינֵי שִֹכְלוֹ הֵיטֵב אֶת מְצִיאוּתוֹ וְאַחְדוּתוֹ וְיִחוּדוֹ יִתְבָּרַךְ עַל יְדֵי הַתּוֹרָה הַקְּדוֹשָׁה, כִּי כָּל בַּעֲלֵי דֵּעָה וְשֵֹכֶל אֱמֶת יָעִידוּ וְיַגִּידוּ שֶׁאִי אֶפְשָׁר בְּשׁוּם אֹפֶן בְּשׁוּם שֵֹכֶל לִבְדּוֹת תּוֹרָה כָּזֹאת מִלֵּב, חַס וְשָׁלוֹם, וְכַמְבֹאָר שִֹיחָה זֹאת בְּכַמָּה סִפְרֵי קֹדֶשׁ, וּכְמוֹ שֶׁכָּתוּב, "וְהַחָכְמָה מֵאַיִן תִּמָּצֵא וְאֵי זֶה מְקוֹם בִּינָה וְכוּ'". כִּי מֵהֵיכָן לוֹקְחִין תּוֹרָה כָּזֹאת? מִן בְּרֵאשִׁית עַד לְעֵינֵי כָּל יִשְֹרָאֵל עִם כָּל דִּקְדּוּקֶיהָ וּפְרָטֶיהָ וְכוּ' וְכָל שְׁאָר הַסִּפְרֵי נְבִיאִים וּכְתוּבִים וְכָל הַשַּׁ"ס וּמִדְרָשִׁים וּמְפָרְשֵׁיהֶם וְכָל הַפִּלְפּוּלִים וְהַחִדּוּשִׁים שֶׁבָּהֶם, וְכָל סִתְרֵי הַתּוֹרָה שֶׁגִּלּוּ הָרַשְׁבִּ"י וְתַלְמִידָיו וְהָאֲרִ"י זִכְרוֹנוֹ לִבְרָכָה, וְכָל הַגְּבוּרוֹת וְהַנּוֹרָאוֹת וְהַנִּפְלָאוֹת שֶׁבָּהֶם אֲשֶׁר תִּסְמַר שַׁעֲרוֹת רֹאשׁ הָאָדָם הַמְעַיֵּן בָּהֶם אֲפִלּוּ מִי שֶׁאֵינוֹ מְבִינָם לְתַכְלִיתָן, עִם כָּל זֶה מְעַט דִּמְעַט שֶׁמִּתְנוֹצֵץ לוֹ מִדִּבְרֵיהֶם הַכֹּל יוֹדוּ וְיֹאמְרוּ שֶׁאִי אֶפְשָׁר לִבְדּוֹת, חַס וְשָׁלוֹם דְּבָרִים כָּאֵלֶּה מִלֵּב בְּשׁוּם אֹפֶן וְכֵן כָּל הַהִתְגַּלּוּת וְהַחִדּוּשִׁים נִפְלָאִים וְנוֹרָאִים שֶׁגִּלּוּ הַצַּדִּיקִים בַּדּוֹרוֹת שֶׁאַחֲרֵיהֶם עַד הַיּוֹם הַזֶּה, כִּי עֲדַיִן ה' יִתְבָּרַךְ עִמָּנוּ גַּם בַּדּוֹרוֹת הָאֵלֶּה שֶׁרָאִינוּ עַיִן בְּעַיִן הִתְגַּלּוּת חִדּוּשִׁים נִפְלָאִים וְנוֹרָאִים שֶׁאִי אֶפְשָׁר לְגַלּוֹתָם בְּשֵֹכֶל אֱנוֹשִׁי בְּשׁוּם אֹפֶן אִם לֹא בְּשֶׁפַע אֱלֹקִי הַנִּמְשָׁךְ מֵהַיָּחִיד הַנֶּעְלָם יִתְבָּרַךְ שְׁמוֹ לָעַד. עַל כֵּן כָּל דִּבְרֵי הַתּוֹרָה הַקְּדוֹשָׁה יְעִידוּן וְיַגִּידוּן כִּי ה' אֶחָד וּשְׁמוֹ אֶחָד, עַל כֵּן נִקְרֵאת הַתּוֹרָה עֵדוּת בְּכָל מָקוֹם (וְעַיֵּן עוֹד מִזֶּה בְּהִלְכוֹת פֶּסַח הֲלָכָה ט. וְעוֹד יֵשׁ בְּלִבִּי הַרְבֵּה בָּזֶה לְהַרְחִיב הַדִּבּוּר, אַךְ אֵין כָּאן מְקוֹמוֹ לְהַאֲרִיךְ בָּזֶה וְהַמַּשְֹכִּילִים יָבִינוּ מֵאֲלֵיהֶם). וְזֶה, "גְּדֹלִים מַעֲשֵֹי ה' דְּרוּשִׁים לְכָל חֶפְצֵיהֶם", שֶׁעַל יְדֵי נִפְלְאוֹת חִדּוּשֵׁי וּדְרוּשֵׁי הַתּוֹרָה שֶׁהֵם דְּרוּשִׁים לְכָל חֶפְצֵיהֶם בְּשִֹכְלִיּוּת נִפְלָאִים וְנוֹרָאִים וְנִשְֹגָּבִים כָּאֵלֶּה, עַל יְדֵי זֶה הַכֹּל רוֹאִים, כִּי גְּדֹלִים מַעֲשֵֹי ה', כִּי כָּל בַּעֲלֵי אֱמֶת יוֹדוּ וְיָעִידוּ, כִּי יַד ה' עָשְֹתָה זֹאת. כְּמוֹ שֶׁכָּתוּב, "וְהַלֻּחֹת מַעֲשֵֹה אֱלֹקִים הֵמָּה וְכוּ'". וְזֶה שֶׁאָמַר משֶׁה, "לֹא אֶת בְּנֵיכֶם וְכוּ' כִּי עֵינֵיכֶם הָרֹאֹת אֶת כָּל מַעֲשֵֹה ה' הַגָּדֹל אֲשֶׁר עָשָֹה". וְקָאֵי עַל כָּל הַדּוֹרוֹת עַד הַסּוֹף, הַיְנוּ כִּי אֵינוֹ מְדַבֵּר עִם הַבָּנִים קְטַנִּים שֶׁמֹּחָן עֲדַיִן בְּקַטְנוּת וְלֹא נִפְקְחוּ עֵינֵיהֶם לִרְאוֹת הָאֱמֶת עַיִן בְּעַיִן, כִּי 'עֵינֵיכֶם הָרֹאֹת אֶת כָּל מַעֲשֵֹה ה' הַגָּדֹל אֲשֶׁר עָשָֹה, כִּי מִי שֶׁמְּעַיֵּן וּמַבִּיט בְּהַתּוֹרָה עֵינָיו רוֹאוֹת עַיִן בְּעַיִן אֶת כָּל מַעֲשֵֹה ה' הַגָּדוֹל אֲשֶׁר עָשָֹה, כִּי יוֹדֵעַ וּמֵבִין הָאֱמֶת שֶׁאִי אֶפְשָׁר לִבְדּוֹת מִלֵּב, חַס וְשָׁלוֹם, כָּל אֵלּוּ הַנִּפְלָאוֹת וְהַמַּעֲשִֹיּוֹת וְהַחִדּוּשִׁים וְכָל הַנּוֹרָאוֹת שֶׁעָשָֹה עִמָּנוּ וְגִלָּה לָנוּ מִיּוֹם מַתַּן תּוֹרָה עַל יְדֵי משֶׁה רַבֵּנוּ עַד הַיּוֹם הַזֶּה כִּי אִם מַעֲשֵֹה ה' הֵמָּה:
<h3>אות ג</h3>
כְּלַל הַדָּבָר, שֶׁהַתּוֹרָה נִקְרֵאת עֵדוּת שֶׁמְּעִידָה עַל מְצִיאוּתוֹ וְאַחְדוּתוֹ וּמֶמְשַׁלְתּוֹ יִתְבָּרַךְ וְיִתְעַלֶּה. וְעַל כֵּן הַתּוֹרָה נִתְּנָה בִּשְׁנֵי לוּחוֹת הָעֵדוּת, כִּי אֵין עֵדוּת פָּחוֹת מִשְּׁנַיִם. וְזֶה בְּחִינַת שְׁמַע וּבָרוּךְ שֵׁם כְּבוֹד מַלְכוּתוֹ לְעוֹלָם וָעֶד שֶׁבָּזֶה אָנוּ מְעִידִין עַל אַחְדוּתוֹ וּמֶמְשַׁלְתּוֹ יִתְבָּרַךְ וּצְרִיכִין שְׁנֵיהֶם דַּיְקָא שְׁמַע וּבָרוּךְ שֵׁם, שֶׁהֵם בְּחִינַת יִחוּדָא עִלָּאָה וְיִחוּדָא תַּתָּאָה, כִּי אַנְשֵׁי יְרִיחוֹ הָיוּ כּוֹרְכִין אֶת שְׁמַע שֶׁלֹּא בִּרְצוֹן חֲכָמִים (פְּסָחִים נו) וּפֵרְשׁוּ שָׁם, שֶׁלֹּא אָמְרוּ בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד. וְזֶה בְּחִינַת חֲלֻקַּת אֲלָפִים לְמֵאוֹת שֶׁהוּא סוֹד בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד, כְּמוֹ שֶׁכָּתוּב שָׁם, הַיְנוּ שֶׁצְּרִיכִין לַחֲלֹק אֶת הָאוֹר דַּיְקָא, לְחַלְּקוֹ לַחֲלָקִים בִּבְחִינַת חִלּוּק אֲלָפִים לְמֵאוֹת כְּדֵי שֶׁיּוּכְלוּ הַכֹּל לְקַבְּלוֹ כְּדֵי לְהוֹדִיעַ לְכָל בָּאֵי עוֹלָם יִחוּדוֹ וּמַלְכוּתוֹ אֲשֶׁר בַּכֹּל מָשָׁלָה. שֶׁזֶּהוּ בְּחִינַת בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד וְלֹא לִכְרֹךְ אֶת שְׁמַע, דְּהַיְנוּ לִכְרֹךְ הָאוֹר יַחַד, כִּי אָז אִי אֶפְשָׁר לְקַבְּלוֹ:
<h3>אות ד</h3>
כִּי עִנְיַן חֲלֻקַּת אֲלָפִים לְמֵאוֹת אַף עַל פִּי שֶׁעֶצֶם הַדְּבָרִים שֶׁיָּצְאוּ מִפִּי רַבֵּנוּ הַנִּשְֹגָּב זִכְרוֹנוֹ לִבְרָכָה, אִי אֶפְשָׁר לְהַשִּיגָם, אַךְ מַה שֶּׁנּוּכַל לִמְצֹא בָּהֶם אֵיזֶה רֶמֶז, אָנוּ מְחֻיָּבִים לַחְתֹּר בְּכָל כֹּחֵנוּ לִמְצֹא מַה שֶּׁנּוּכַל. וְהִנֵּה עִנְיַן חֲלֻקַּת אֲלָפִים לְמֵאוֹת, דְּהַיְנוּ לְחַלֵּק הָאוֹר הַגָּדוֹל שֶׁהוּא בְּחִינַת אֲלָפִים, לְחַלְּקוֹ לַחֲלָקִים, שֶׁהוּא בְּחִינַת מֵאוֹת כְּדֵי שֶׁיּוּכְלוּ לְקַבְּלוֹ, זֶהוּ בְּחִינַת כְּלַל כָּל קַבָּלַת הַתּוֹרָה, כִּי כָּל הַתּוֹרָה שֶׁהִיא פָּרָשִׁיּוֹת וּסְדָרִים וְתֵבוֹת וְאוֹתִיּוֹת הֵם כֻּלָּם צִמְצוּמִים נִפְלָאִים לְהָאוֹר הַגָּדוֹל כְּדֵי שֶׁנּוּכַל לְקַבְּלוֹ, שֶׁזֶּהוּ בְּחִינַת חֲלֻקַּת אֲלָפִים לְמֵאוֹת, כִּי אוֹרַיְתָא מֵחָכְמָה עִלָּאָה נַפְקַת (זֹהַר הַקָּדוֹשׁ בְּשַׁלַּח סב) שֶׁשָּׁם הַכֹּל בִּבְחִינַת אֲלָפִים, כַּמּוּבָא בַּכְּתָבִים, שֶׁלְּמַעְלָה הָאוֹר בִּבְחִינַת אֲלָפִים. וּלְמַטָּה נִתְחַלְּקִים הָאוֹרוֹת בִּבְחִינַת מֵאוֹת, כִּי חָכְמָה עִלָּאָה בְּעַצְמָהּ בְּחִינַת אֲלָפִים, אִי אֶפְשָׁר לָנוּ לְקַבֵּל, כִּי הִיא בְּחִינַת אוֹרַיְתָא דְּעַתִּיקָא סְתִימָאָה דַּעֲתִידָה לְאִתְגַּלְיָא לֶעָתִיד לָבוֹא. וְאֵין אָנוּ מְקַבְּלִין כִּי אִם עַל יְדֵי צִמְצוּמִים עַל יְדֵי שֶׁנִּתְלַבְּשָׁה הַתּוֹרָה בִּלְבוּשִׁים אֵלּוּ. שֶׁזֶּהוּ בְּחִינַת נוֹבְלוֹת חָכְמָה שֶׁלְּמַעְלָה תּוֹרָה, כַּמּוּבָא. וְזֶהוּ בְּחִינַת צִמְצוּמִים, בְּחִינַת חֲלֻקַּת אֲלָפִים לְמֵאוֹת כַּנַּ"ל וְעַל כֵּן קָדְמָה הַתּוֹרָה אַלְפַּיִם שָׁנָה, כִּי מִתְּחִלָּה הָיְתָה בִּבְחִינַת אֲלָפִים וְהָיְתָה בִּבְחִינַת כָּתְנוֹת אוֹר בְּאָלֶ"ף, בִּבְחִינַת אֲלָפִים, וְאִם לֹא הָיָה חוֹטֵא אָדָם הָרִאשׁוֹן בְּעֵץ הַדַּעַת, הָיָה מְקַבֵּל אֶת הַתּוֹרָה בִּבְחִינַת כָּתְנוֹת אוֹר בְּאָלֶף וְהָיָה חַי לְעוֹלָם, כִּי שָׁם לְמַעְלָה בִּבְחִינַת אֲלָפִים, בְּחִינַת אוֹרַיְתָא דְּעַתִּיקָא לֵית מִיתָה תַּמָּן, כִּי שָׁם חַיִּים נִצְחִיִּים, אַךְ עַל יְדֵי שֶׁאָכַל מֵעֵץ הַדַּעַת נִפְגַּם הַכֹּל וְאָז שָׁלְטָה הַקְּלִפָּה בְּחִינַת עָרְלָה דְּחַפְיָא עַל בְּרִית וְנִתְעַכֵּר הַשֵּכֶל. וְעַל כֵּן אִי אֶפְשָׁר לְקַבֵּל הָאוֹר הַגָּדוֹל בְּחִינַת אֲלָפִים שֶׁמִּשָּׁם עִקַּר הַחִיּוּת. וְעַל יְדֵי זֶה שָׁלְטָה הַמִּיתָה, כִּי נִסְתַּלֵּק הָאוֹר שֶׁמִּשָּׁם הַחַיִּים וְנִשְׁאַר הַכֹּל בְּלִי חִיּוּת בִּבְחִינַת מִיתָה וְלוּלֵי חַסְדּוֹ יִתְבָּרַךְ הָיָה הָעוֹלָם חוֹזֵר לְתֹהוּ וָבֹהוּ חַס וְשָׁלוֹם, אַךְ בְּחֶמְלַת ה' וַחֲסָדָיו הַנִּפְלָאִים חָמַל עָלָיו וְעַל עוֹלָמוֹ וְהִפְלִיא לַעֲשֹוֹת וְהִמְשִׁיךְ הַתִּקּוּן שֶׁל בְּחִינַת חֲלֻקַּת אֲלָפִים לְמֵאוֹת וְהִלְבִּישׁ הָאוֹר שֶׁהוּא הַתּוֹרָה בִּבְחִינַת כָּתְנוֹת עוֹר כְּדֵי שֶׁיּוּכַל לְהִתְקַיֵּם, כִּי 'כָּתְנוֹת עוֹר' דָּא תְּפִלִּין (תִּקּוּנֵי זֹהַר תִּקּוּן סט דַּף קה) שֶׁהֵם צִמְצוּמִים נִפְלָאִים לְהָאוֹרוֹת הַגְּדוֹלִים הַנִּמְשָׁכִין מִבְּחִינַת עַתִּיק וְאָרִיךְ אַנְפִּין שֶׁשָּׁם הַכֹּל בִּבְחִינַת אֲלָפִים וְעַל יְדֵי תְּפִלִּין נִמְשָׁכִין מִשָּׁם הַמֹּחִין בִּבְחִינַת חֲלֻקַּת אֲלָפִים לְמֵאוֹת, שֶׁזֶּהוּ בְּחִינַת שְׁנֵי הַשִּׁינִי"ן שֶׁל תְּפִלִּין שִׁי"ן שֶׁל שְׁלֹשָׁה רָאשִׁין שִׁי"ן שֶׁל אַרְבָּעָה רָאשִׁין שֶׁהֵם בְּחִינַת מֵאוֹת. וְזֶה בְּחִינַת דָּבָר צִוָּה לְאֶלֶף דּוֹר שֶׁרָצָה ה' יִתְבָּרַךְ לְהַמְתִּין לִתֵּן אֶת הַתּוֹרָה לְאֶלֶף דּוֹר כְּדֵי שֶׁיִּזְדַּכֵּךְ הָעוֹלָם בְּאֶלֶף דּוֹר כְּדֵי שֶׁיְּקַבְּלוּ אֶת אוֹר הַתּוֹרָה בִּבְחִינַת אֲלָפִים כְּמוֹ שֶׁיִּזְכֶּה מָשִׁיחַ שֶׁהוּא יַשִּיג אֶת הָאוֹר בִּשְׁלֵמוּת בִּבְחִינַת אֲלָפִים, כְּמוֹ שֶׁכָּתוּב שָׁם, אַךְ מֵחֲמַת חֶטְאֵי הַדּוֹרוֹת רָאָה שֶׁאֵין הָעוֹלָם מִתְקַיֵּם, עַל כֵּן נְתָנָהּ לְכו דּוֹרוֹת עַל יְדֵי שֶׁבְּחָכְמָתוֹ הַנִּפְלָאָה צִמְצֵם וְחִלֵּק הָאוֹר מֵאֲלָפִים לְמֵאוֹת כְּדֵי שֶׁנּוּכַל לְקַבְּלוֹ וְעַל כֵּן לֹא קִבְּלוּ יִשְֹרָאֵל אֶת הַתּוֹרָה עַד שֶׁעָשֹוּ שָֹרֵי אֲלָפִים וְשָֹרֵי מֵאוֹת וְשָֹרֵי חֲמִשִּׁים וַעֲשָֹרוֹת. כְּדֵי שֶׁיְּצַמְצְמוּ הָאוֹר מֵאֲלָפִים לְמֵאוֹת, כְּדֵי שֶׁיּוּכְלוּ לְקַבֵּל אֶת הַתּוֹרָה שֶׁנִּמְשְׁכָה מִבְּחִינָה זֹאת, מִבְּחִינַת חֲלֻקַּת אֲלָפִים לְמֵאוֹת כַּנַּ"ל: וְעַל כֵּן הֻכְרַח אָדָם הָרִאשׁוֹן לָמוּת בְּתוֹךְ אֶלֶף שָׁנָה, כִּי הַחִיּוּת - כְּפִי הַשָּגַת הַחָכְמָה הַקְּדוֹשָׁה שֶׁל הַתּוֹרָה, כִּי הַחָכְמָה תְּחַיֶּה, וּכְמוֹ שֶׁכָּתוּב, "כִּי הוּא חַיֶּיךָ וְכוּ'". וְאִם הָיָה חַי אֶלֶף שָׁנָה הָיָה צָרִיךְ לְקַבֵּל הָאוֹר מִבְּחִינַת אֲלָפִים שֶׁזֶּה אִי אֶפְשָׁר לְקַבֵּל עַכְשָׁו אַחַר הַחֵטְא וְעַל כֵּן עָשָֹה ה' יִתְבָּרַךְ מִיּוֹמוֹ אֶלֶף שָׁנָה דַּיְקָא. וּבָזֶה נִתְקַיֵּם, "כִּי בְּיוֹם אֲכָלְךָ מִמֶּנּוּ מוֹת תָּמוּת". כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי בְּוַדַּאי נִתְקַיֵּם, כִּי מֵאַחַר שֶׁאֵינוֹ חַי אֶלֶף שָׁנָה וְאֵינוֹ יָכוֹל לַעֲלוֹת לְאוֹר הָאֲלָפִים שֶׁשָּׁם עִקַּר הַחַיִּים הֲרֵי שָׁלְטָה בּוֹ הַמִּיתָה שֶׁאֲחִיזָתָהּ לְמַטָּה וְזֶה הָיָה עִקַּר הַפְּגָם שֶׁלּוֹ שֶׁאֵינוֹ יָכוֹל לְקַבֵּל אוֹר הָאֲלָפִים בְּעַצְמוֹ שֶׁשָּׁם עִקַּר הַחַיִּים:
<h3>אות ה</h3>
וְהִנֵּה הַכְּלָל, שֶׁעַל יְדֵי חֵטְא אָדָם הָרִאשׁוֹן גָּרַם שֶׁשָּׁלְטָה הַקְּלִפָּה הַחוֹפָה עַל הַמֹּחַ שֶׁהִיא זֻהֲמַת הַנָּחָשׁ וַאֲזַי אִי אֶפְשָׁר לְקַבֵּל אוֹר הָאֲלָפִים וְאֵין שׁוּם חִיּוּת לְהָאָדָם וּלְכָל הָעוֹלָם הַתָּלוּי בּוֹ כִּי אִם עַל יְדֵי שֶׁמְּצַמְצְמִין הָאוֹר בִּבְחִינַת חֲלֻקַּת אֲלָפִים לְמֵאוֹת כַּנַּ"ל. וְגַם לָזֶה צְרִיכִין יְגִיעָה גְּדוֹלָה שֶׁצְּרִיכִין לְהִתְגַּבֵּר בְּכָל פַּעַם לְשַׁבֵּר הַקְּלִפָּה הַחוֹפָה עַל הַמֹּחַ שֶׁהִיא בְּחִינַת עָרְלָה דְּחַפְיָא עַל בְּרִית וְאָז יְכוֹלִין לַעֲשֹוֹת כֵּלִים וְצִמְצוּמִים לְקַבֵּל הָאוֹר בִּבְחִינַת חֲלֻקַּת אֲלָפִים לְמֵאוֹת שֶׁהוּא בְּחִינַת תְּחִיַּת הַמֵּתִים, כְּמוֹ שֶׁמּוּבָא שָׁם, כִּי עַל יְדֵי חֵטְא אָדָם הָרִאשׁוֹן נָפְלוּ נִיצוֹצוֹת בְּעִמְקֵי הַקְּלִפּוֹת וְהֵם שָׁם בִּבְחִינַת מֵתִים מֵחֲמַת שֶׁנֶּאֱחַז בָּהֶם זֻהֲמַת הַנָּחָשׁ שֶׁהוּא סִטְרָא דְּמוֹתָא וְעִקַּר זֻהֲמַת הַנָּחָשׁ הוּא הַשְּׁקָרִים שֶׁהוּא בְּחִינַת כְּפִירוֹת שֶׁמְּסַבְּבִין וּמְכַסִּין עַל הָאֱמֶת וְהָאֱמוּנָה. וְהֵם מִתְגַּבְּרִין מֵחֲמַת שֶׁנִּסְתַּלֵּק הָאוֹר לְמַעְלָה כַּנַּ"ל. עַל כֵּן צְרִיכִין יְגִיעָה גְּדוֹלָה לְהַמְשִׁיךְ הָאוֹר בִּבְחִינַת הַנַּ"ל, בִּבְחִינַת חֲלֻקַּת אֲלָפִים לְמֵאוֹת כְּדֵי שֶׁיּוּכְלוּ הַכֹּל לְקַבְּלוֹ אֲפִלּוּ הַמֻּנָּחִים בַּדְּיוֹטָא הַתַּחְתּוֹנָה מְאֹד וְאָז מַכְנִיעִים וּמְגָרְשִׁים זֻהֲמַת הַנָּחָשׁ שֶׁהוּא הַשֶּׁקֶר, שֶׁהוּא סִטְרָא דְּמוֹתָא וּמְחַיִּין הַנִּיצוֹצוֹת בִּבְחִינַת תְּחִיַּת הַמֵּתִים מַמָּשׁ. וְעַל כֵּן דַּיְקָא תַּלְמִיד חָכָם שֶׁהוּא נוֹקֵם וְנוֹטֵר כְּנָחָשׁ יָכוֹל לְחַלֵּק אֲלָפִים לְמֵאוֹת, כַּמְבֹאָר שָׁם, כִּי זֶה הַתַּלְמִיד חָכָם הַנּוֹקֵם וְנוֹטֵר וְכוּ' בְּוַדַּאי כַּוָּנָתוֹ רַק לַשָּׁמַיִם וְלֹא בִּשְׁבִיל כְּבוֹד עַצְמוֹ כְּלָל, חַס וְשָׁלוֹם, כִּי בְּוַדַּאי אֵינוֹ עוֹבֵר עַל לֹא תִקֹּם וְלֹא תִטֹּר, חַס וְשָׁלוֹם, (וּכְמוֹ שֶׁמְּפַלְפֵּל שָׁם בַּגְּמָרָא בְּיוֹמָא, עַיֵּן שָׁם) רַק כָּל כַּוָּנָתוֹ לַשָּׁמַיִם לְמַעַן הָאֱמֶת לְבַד, עַל כֵּן צָרִיךְ דַּיְקָא שֶׁיִּהְיֶה נוֹקֵם וְנוֹטֵר כְּנָחָשׁ וְאָז דַּיְקָא הוּא תַּלְמִיד חָכָם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי אָסוּר שֶׁיִּהְיֶה עָנָו שׁוֹטֶה שֶׁיִּהְיֶה לוֹ עֲנָוָה פְּסוּלָה, כִּי אַף עַל פִּי שֶׁצְּרִיכִין לִהְיוֹת קָטָן בְּעֵינָיו לִפְנֵי כָּל אָדָם שֶׁבָּעוֹלָם, אַף עַל פִּי כֵן אָסוּר לוֹ לָזוּז מִן הָאֱמֶת, דְּהַיְנוּ כָּל דִּבְרֵי אֱמֶת שֶׁזָּכָה לְהַשִּיג וְלֵידַע כְּפִי מַה שֶּׁקִּבֵּל מֵרַבּוֹתָיו אָסוּר לוֹ לְבַטֵּל דַּעְתּוֹ אֲפִלּוּ נֶגֶד הַגָּדוֹל שֶׁבַּגְּדוֹלִים, כְּמוֹ שֶׁרָאִינוּ בְּכָל בַּעֲלֵי הַשַּׁ"ס שֶׁאַף עַל פִּי שֶׁבְּוַדַּאי כֻּלָּם הָיוּ עֲנָוִים גְּדוֹלִים, אַף עַל פִּי כֵן כָּל אֶחָד הָיָה חָזָק בְּדַעְתּוֹ מְאֹד בְּכָל דַּרְכֵי הַתּוֹרָה שֶׁהָיוּ לוֹמְדִים, כְּמוֹ שֶׁכָּתוּב, "לֹא יֵבֹשׁוּ כִּי יְדַבְּרוּ אֶת אוֹיְבִים בַּשָּׁעַר". וְעַל כֵּן זֶה הַתַּלְמִיד חָכָם הַנּוֹקֵם וְנוֹטֵר כְּנָחָשׁ בְּוַדַּאי כַּוָּנָתוֹ לַשָּׁמַיִם לְמַעַן הָאֱמֶת לְבַד וְעַל כֵּן צָרִיךְ לִהְיוֹת נוֹקֵם וְנוֹטֵר כְּנָחָשׁ, הַיְנוּ זֶה לְעֻמַּת זֶה, טוֹב לְעֻמַּת רַע, הַיְנוּ כְּמוֹ הַנָּחָשׁ שֶׁהָיָה עָרוּם מִכֹּל, שֶׁמִּמֶּנּוּ כָּל הָרַמָּאוּת וְהַשְּׁקָרִים וְהַכְּזָבִים שֶׁבָּעוֹלָם, כְּמוֹ כֵן מַמָּשׁ צָרִיךְ הַתַּלְמִיד חָכָם הָאֲמִתִּי לְהִתְנַהֵג בְּהָאֱמֶת לִהְיוֹת נוֹקֵם וְנוֹטֵר בִּשְׁבִיל הָאֱמֶת כְּדֵי לְגַלּוֹת הָאֱמֶת בָּעוֹלָם, כִּי יֵשׁ כַּמָּה וְכַמָּה רַמָּאוּת וְטָעֻיּוֹת בָּעוֹלָם בְּלִי שִׁעוּר וְכֻלָּם נִמְשָׁכִין מִזֻּהֲמַת הַנָּחָשׁ שֶׁהָיָה עָרוּם מִכֹּל שֶׁמִּשָּׁם נִמְשָׁכִין כָּל מִינֵי עַרְמִימִיּוּת וְהַטְעָאוֹת וְרַמָּאוּת שֶׁל הַבַּעַל דָּבָר שֶׁהִכְנִיס בָּעוֹלָם עַד שֶׁקָּשֶׁה מְאֹד מְאֹד לְהָבִין הָאֱמֶת, כִּי הַבַּעַל דָּבָר מִתְלַבֵּשׁ עַצְמוֹ בְּכַמָּה דְּרָכִים וּבְכַמָּה מִינֵי אֲנָשִׁים אֲפִלּוּ בִּגְדוֹלִים וּכְשֵׁרִים וּמַטְעֶה וּמְרַמֶּה אוֹתָן בְּכַמָּה דְּרָכִים עַד שֶׁחוֹלְקִין עַל הָאֱמֶת וּמַעֲלִימִין וּמַסְתִּירִין אוֹתוֹ וּמִשָּׁם נִמְשָׁכִין כָּל מִינֵי מַחֲלֹקֶת שֶׁבָּעוֹלָם, בִּפְרָט הַמַּחֲלֹקֶת שֶׁבֵּין הַתַּלְמִידֵי חֲכָמִים וְכָל אֶחָד אוֹמֵר שֶׁחָפֵץ בְּהָאֱמֶת וְאַף עַל פִּי כֵן הָאֱמֶת הוּא אֶחָד. וְעַל כֵּן צָרִיךְ הַתַּלְמִיד חָכָם לִהְיוֹת נוֹקֵם וְנוֹטֵר כְּנָחָשׁ, הַיְנוּ שֶׁיִּתְנַהֵג עִם הָאֱמֶת מַמָּשׁ כְּמוֹ הַנָּחָשׁ שֶׁמִּתְנַהֵג עִם הַשֶּׁקֶר לְקַיֵּם עִם עִקֵּשׁ תִּתְפַּתָּל, הַיְנוּ כְּמוֹ הַנָּחָשׁ שֶׁעָרוּם מִכֹּל וּמְכַסֶּה וּמְסַבֵּב הָאֱמֶת עַל יְדֵי שְׁקָרָיו וְרַמָּאוּתָיו בְּכַמָּה דְּרָכִים. כְּמוֹ כֵן יִתְנַהֵג הַתַּלְמִיד חָכָם כְּנֶגְדּוֹ עִם הָאֱמֶת וְיִתְנַהֵג עִמָּהֶם בְּחָכְמָה וְעָרְמָה לְמַעַן הָאֱמֶת לְבַד כְּמוֹ שֶׁמִּתְנַהֵג הַנָּחָשׁ בִּשְׁקָרָיו וְכַנַּ"ל. גַּם כְּנָחָשׁ מְרַמֵּז שֶׁהַתַּלְמִיד חָכָם שֶׁנּוֹקֵם וְנוֹטֵר לֹא יְכַוֵּן בִּשְׁבִיל הֲנָאַת עַצְמוֹ וּכְבוֹדוֹ כְּלָל כִּי אִם לְמַעַן הָאֱמֶת לְבַד וְזֶהוּ 'כְּנָחָשׁ', כִּי אָמְרוּ רַבּוֹתֵינוּ זִכְרוֹנָם לִבְרָכָה שֶׁהַנָּחָשׁ אֵין לוֹ שׁוּם הֲנָאָה בַּמֶּה שֶׁנּוֹשֵׁךְ כְּמוֹ שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה עַל פָּסוּק, "אִם יִשֹּׁךְ הַנָּחָשׁ וְכוּ'". וּכְמוֹ הַנָּחָשׁ בַּקְּלִפָּה שֶׁאֵין לוֹ שׁוּם הֲנָאָה וְאַף עַל פִּי כֵן הוּא נוֹקֵם וְנוֹטֵר, כְּמוֹ כֵן הַתַּלְמִיד חָכָם בַּקְּדֻשָּׁה צָרִיךְ לִהְיוֹת נוֹקֵם וְנוֹטֵר כְּנָחָשׁ שֶׁלֹּא יְכַוֵּן בִּשְׁבִיל הֲנָאַת עַצְמוֹ וּכְבוֹדוֹ כְּלָל כִּי אִם לְמַעַן הָאֱמֶת לְבַד וְאָז הוּא תַּלְמִיד חָכָם. וְאָז הוּא יָכוֹל לְחַלֵּק אֲלָפִים לְמֵאוֹת, כִּי מֵאַחַר שֶׁהוּא נוֹקֵם וְנוֹטֵר כְּנָחָשׁ לְמַעַן הָאֱמֶת לְבַד כַּנַּ"ל וּמְגַלֶּה הָאֱמֶת מִתּוֹךְ הַשֶּׁקֶר, הוּא דּוֹחֶה וּמַעֲבִיר זֻהֲמַת הַנָּחָשׁ שֶׁהוּא הַשֶּׁקֶר, שֶׁהוּא סִטְרָא דְּמוֹתָא וּמְתַקֵּן הַפְּגָם שֶׁל עֵץ הַדַּעַת טוֹב וָרָע וַאֲזַי ה' יִתְבָּרַךְ עוֹזֵר לוֹ שֶׁיְּחַלֵּק הָאֲלָפִים לְמֵאוֹת כְּדֵי שֶׁיַּמְשִׁיךְ הָאוֹר בְּמִדָּה כְּדֵי שֶׁיּוּכְלוּ קְטַנִּים לְקַבְּלוֹ כְּדֵי שֶׁיּוּכַל לְהָאִיר יְדִיעַת אֲמִתָּתוֹ יִתְבָּרַךְ בְּכָל הַנִּיצוֹצוֹת הַנְּפִילִין לְהַחֲיוֹתָם מִמִּיתָתָם בִּבְחִינַת תְּחִיַּת הַמֵּתִים וְכַנַּ"ל:
<h3>אות ו</h3>
וְעַל כֵּן אֵין עֵדוּת פָּחוֹת מִשְּׁנַיִם, כִּי עִקַּר הָעֵדוּת צְרִיכִין בְּמָקוֹם שֶׁיֵּשׁ כְּפִירָה וְהַכְחָשָׁה וְאָז צְרִיכִין שְׁנַיִם דַּוְקָא לְגַלּוֹת הָאֱמֶת מִתּוֹךְ הַשֶּׁקֶר, כִּי הַשֶּׁקֶר הוּא זֻהֲמַת הַנָּחָשׁ שֶׁהוּא סִטְרָא דְּמוֹתָא. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אַתְרָא דַּהֲוֵי קָרֵי קֻשְׁטָא וְכוּ' שֶׁלֹּא הָיוּ מֵתִים שָׁם מֵחֲמַת שֶׁלֹּא הָיָה שָׁם שֶׁקֶר, כִּי אֱמֶת סַמָּא דְּחַיֵּי וְהַשֶּׁקֶר לְהֵפֶךְ, כִּי כָּל הַשְּׁקָרִים שֶׁבָּעוֹלָם הֵם בְּחִינַת כְּפִירוֹת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כָּל הַמַּחֲלִיף בְּדִבּוּרוֹ כְּאִלּוּ עוֹבֵד עֲבוֹדָה זָרָה, וַעֲבוֹדָה זָרָה וּכְפִירוֹת הֵם בְּחִינַת שֶׁקֶר, שֶׁהֵם בְּחִינַת זֻהֲמַת הַנָּחָשׁ שֶׁהָיָה עָרוּם מִכֹּל שֶׁפִּתָּה לְאָדָם וְחַוָּה בִּשְׁקָרָיו וּרְמִיּוֹתָיו וְהֵבִיא מִיתָה לָעוֹלָם. וְעַל כֵּן אֵלּוּ עֵדִים שֶׁבָּאִין לְהָעִיד עֵדוּת אֱמֶת וּלְגַלּוֹת הָאֱמֶת מִתּוֹךְ הַשֶּׁקֶר וְהַהַכְחָשָׁה שֶׁבֵּין הַבַּעֲלֵי דִּינִים, עַל כֵּן צְרִיכִין שֶׁיִּהְיוּ שְׁנַיִם לְפָחוֹת, כִּי אִי אֶפְשָׁר לְגַלּוֹת וּלְבָרֵר הָאֱמֶת מִתּוֹךְ הַשֶּׁקֶר כִּי אִם עַל יְדֵי בְּחִינַת חֲלֻקַּת אֲלָפִים לְמֵאוֹת שֶׁזֶּהוּ בְּחִינַת תְּחִיַּת הַמֵּתִים, דְּהַיְנוּ עַל יְדֵי שֶׁמַּמְשִׁיכִין הָאוֹר עַל יְדֵי צִמְצוּמִים וַחֲלָקִים שֶׁעַל יְדֵי זֶה עוֹשִֹין כֵּלִים לְגַלּוֹת אֲמִתַּת אֱלֹקוּתוֹ יִתְבָּרַךְ שְׁמוֹ שֶׁזֶּה עִקַּר שֹׁרֶשׁ הָאֱמֶת וְעַל יְדֵי זֶה מְחַיִּין כָּל הַנִּיצוֹצוֹת הַקְּדוֹשִׁים שֶׁהֵם בְּחִינַת נְקֻדַּת הָאֱמֶת שֶׁנָּפְלוּ לְתוֹךְ הַשֶּׁקֶר וּמְבָרְרִין הָאֱמֶת מִתּוֹךְ הַשֶּׁקֶר וְכַנַּ"ל וְלָזֶה צְרִיכִין שְׁנַיִם דַּוְקָא, כִּי טוֹבִים הַשְּׁנַיִם מִן הָאֶחָד וְכוּ', כִּי כָּל מָקוֹם שֶׁיֵּשׁ שְׁנַיִם יֵשׁ לָהֶם כֹּחַ יוֹתֵר לְחַלֵּק הָאוֹר בִּבְחִינַת חֲלֻקַּת אֲלָפִים לְמֵאוֹת, כִּי זֶה כְּלָל גָּדוֹל וּמְבֹאָר לְעֵיל שֶׁלְּמַעְלָה הָאוֹר בִּבְחִינַת אֲלָפִים וּלְמַטָּה הוּא בִּבְחִינַת מֵאוֹת. וּכְמוֹ שֶׁכָּתוּב, חָזֵהּ הֲוֵית וְכוּ' וְעַתִּיק יוֹמִין יְתִיב וְכוּ' אֶלֶף אַלְפִין יְשַׁמְּשׁוּנֵּהּ וְרִבּוֹ רִבְבָן וְכוּ', כִּי לְמַעְלָה בִּבְחִינַת עַתִּיק הַכֹּל בִּבְחִינַת אֲלָפִים וּכְמוֹ שֶׁכָּתוּב בָּאִדְּרָא רַבָּא, תָּאנָא, בְּגַלְגַּלְתָּא דְּרֵישָׁא אֶלֶף אַלְפִין רִבּוֹא וְשִׁבְעַת אֲלָפִין וַחֲמֵשׁ מֵאָה קוֹצָא דְּשַֹעֲרָא וְכוּ'. וּמְבֹאָר בְּהַמְפָרְשִׁים שֶׁכָּל מַה שֶּׁהָאוֹר לְמַעְלָה יוֹתֵר עֶלְיוֹן הוּא בִּבְחִינַת רְבָבוֹת וַאֲלָפִים וּלְמַטָּה נִתְמַעֵט עַד שֶׁבָּא לִבְחִינַת מֵאוֹת, עַיֵּן שָׁם. וְזֶה בְּחִינַת הָאֶלֶף לְךָ שְׁלֹמֹה וּמָאתַיִם לְנֹטְרִים אֶת פִּרְיוֹ, 'הָאֶלֶף לְךָ שְׁלֹמֹה', מֶלֶךְ שֶׁהַשָּׁלוֹם שֶׁלּוֹ שָׁם לְמַעְלָה הָאוֹר בִּבְחִינַת אֲלָפִים. 'וּמָאתַיִם לְנֹטְרִים אֶת פִּרְיוֹ', הֵם הַצַּדִּיקִים הַשּׁוֹמְרִים וּמְקַיְּמִים אֶת הַתּוֹרָה שֶׁהֵם זוֹכִים לְקַבֵּל אֶת הָאוֹר בִּבְחִינַת מָאתַיִם שֶׁהֵם מֵאוֹת, הַיְנוּ שֶׁהֵם זוֹכִים לְחַלֵּק הָאֲלָפִים לְמֵאוֹת כְּדֵי שֶׁיּוּכְלוּ הַכֹּל לְקַבְּלוֹ, שֶׁזֶּהוּ עִקַּר הַמְשָׁכַת הַתּוֹרָה וִידִיעַת אֲמִתַּת אֱלֹקוּתוֹ בָּעוֹלָם כַּנַּ"ל. וְעַל כֵּן הוֹצִיא בִּלְשׁוֹן 'לְנֹטְרִים' לְרַמֵּז עַל הַתַּלְמִידֵי חֲכָמִים הַנּוֹקְמִים וְנוֹטְרִים שֶׁהֵם מְחַלְּקִין הָאֲלָפִים לְמֵאוֹת כַּנַּ"ל:
<h3>אות ז</h3>
וְכָל נִשְׁמוֹת יִשְֹרָאֵל שָׁרְשָׁם בְּהַתּוֹרָה כַּיָּדוּעַ, וְעַל כֵּן שֹׁרֶשׁ כָּל הַנְּשָׁמוֹת לְמַעְלָה הוּא בִּבְחִינַת אֲלָפִים וְשָׁם כָּל הַנְּשָׁמוֹת אֶחָד, אַךְ כְּשֶׁנִּמְשָׁכִין לְמַטָּה אִי אֶפְשָׁר לְהַמְשִׁיכָן כִּי אִם עַל יְדֵי שֶׁמְּחַלְּקִין אֲלָפִים לְמֵאוֹת. וְאָז נִמְשֶׁכֶת כָּל נְשָׁמָה וּנְשָׁמָה לְמַטָּה לִמְקוֹמָהּ, לַגּוּף הַשַּׁיָּךְ לָהּ וְכָל עֲבוֹדַת הָאָדָם לְהַמְשִׁיךְ עַל עַצְמוֹ הָאוֹר מִמַּעְלָה לְמַטָּה מִבְּחִינַת אֲלָפִים לְמֵאוֹת בִּבְחִינַת אַל תִּקְרֵי מָה אֶלָּא מֵאָה, כִּי אוֹר הָאֲלָפִים הוּא אֶצְלֵנוּ בִּבְחִינַת מָה, כִּי אִי אֶפְשָׁר לְהַשִּיגוֹ, אֲבָל עַל יְדֵי עֲבוֹדַת הָאָדָם, בִּפְרָט עַל יְדֵי תְּפִלּוֹת שֶׁהוּא בְּחִינַת בְּרָכוֹת וְהוֹדָאוֹת, בְּחִינַת מֵאָה בְּרָכוֹת בְּכָל יוֹם, עַל יְדֵי זֶה מַמְשִׁיכִין אוֹר הָאֲלָפִים לִבְחִינַת מֵאוֹת וּמְחַבְּרִין הָאָלֶ"ף עִם מָ"ה וְנַעֲשֶֹה מֵאָה. וְכָל זֶה כְּדֵי לְגַלּוֹת אֲמִתָּתוֹ יִתְבָּרַךְ. עַד שֶׁיֵּדְעוּ אוֹתוֹ גַּם הָרְחוֹקִים מְאֹד שֶׁהֵם הַנִּיצוֹצוֹת הַמֻּנָּחִים לְמַטָּה מְאֹד, כִּי עַל יְדֵי הַצִּמְצוּמִים וְהַכֵּלִים שֶׁנַּעֲשִֹין עַל יְדֵי בְּחִינַת חֲלֻקַּת אֲלָפִים לְמֵאוֹת, עַל יְדֵי זֶה מַמְשִׁיכִין אוֹר הָאֱמֶת בְּהַדְרָגָה עַד שֶׁיְּכוֹלִין לְהוֹדִיעַ גַּם לְכָל הָרְחוֹקִים אֶת אֱלֹקוּתוֹ וּמֶמְשַׁלְתּוֹ וְעַל יְדֵי זֶה מַכְנִיעִין וּמְבַעֲרִין הַשֶּׁקֶר וּמְגַלִּין וּמְבָרְרִין הָאֱמֶת מִתּוֹךְ הַשֶּׁקֶר כַּנַּ"ל. וְכֵן כָּל מַה שֶּׁמְּבַעֲרִין וּמְבַטְּלִין הַשֶּׁקֶר וּמַעֲלִין הָאֱמֶת מִתּוֹךְ הַשֶּׁקֶר עַל יְדֵי זֶה יְכוֹלִין לַעֲשֹוֹת כֵּלִים לְהַמְשִׁיךְ הָאוֹר לְמַטָּה בִּבְחִינַת חֲלֻקַּת אֲלָפִים לְמֵאוֹת, כִּי הָא בְּהָא תַּלְיָא וְכַמּוּבָן בַּכְּתָבִים שֶׁאִי אֶפְשָׁר לְהוֹלִיד וּלְהַמְשִׁיךְ הַמֹּחִין שֶׁהֵם אוֹר אֲמִתַּת יְדִיעָתוֹ יִתְבָּרַךְ כִּי אִם עַל יְדֵי שֶׁמְּבָרְרִין וּמַעֲלִין הַנִּיצוֹצוֹת מֵעִמְקֵי הַקְּלִפּוֹת בִּבְחִינַת הַעֲלָאַת מַיִן נוּקְבִין. וְכֵן לְהֵפֶךְ אִי אֶפְשָׁר לְהַעֲלוֹת הַנִּיצוֹצוֹת כִּי אִם עַל יְדֵי שֶׁמַּמְשִׁיכִין עֲלֵיהֶם הָאוֹר מִלְּמַעְלָה וְכוּ' וְעַל כֵּן בֶּאֱמֶת יֵשׁ בָּזֶה כַּמָּה יְגִיעוֹת בְּכַמָּה בְּחִינוֹת קֹדֶם שֶׁזּוֹכִין לָזֶה:
<h3>אות ח</h3>
נִמְצָא, שֶׁלְּמַעְלָה כְּלַל הַנְּשָׁמוֹת הֵם בִּבְחִינַת אֲלָפִים. וּלְמַטָּה נֶחֱלָקִין כָּל אֶחָד לִמְקוֹמוֹ בִּבְחִינַת מֵאוֹת וְעַל כֵּן בְּכָל מִסְפַּר בְּנֵי יִשְֹרָאֵל הָיָה בָּהֶם אֲלָפִים וּמֵאוֹת הֵן בִּכְלָל הֵן בִּפְרָט, פּוּק עַיֵּן וְתִשְׁכַּח בְּסֵפֶר בְּמִדְבַּר, כִּי בִּכְלַל הַמִּנְיָן הָיָה שֵׁשׁ מֵאוֹת אֶלֶף וּשְׁלֹשֶׁת אֲלָפִים וַחֲמֵשׁ מֵאוֹת וַחֲמִשִּׁים וְכֵן בַּמִּסְפָּר לְכָל דֶּגֶל וָדֶגֶל הָיוּ אֲלָפִים וּמֵאוֹת וְכֵן בְּמִסְפַּר כָּל שֵׁבֶט וָשֵׁבֶט הָיוּ אֲלָפִים וּמֵאוֹת. עַיֵּן שָׁם בְּכָל שֵׁבֶט וּבְכָל דֶּגֶל וּבִכְלַל הַמִּנְיָן וְכֵן בְּמִסְפַּר הַלְוִיִּים בִּכְלָל וּבִפְרָט בְּכֻלָּם הָיוּ אֲלָפִים וּמֵאוֹת, לְהוֹרוֹת שֶׁנִּשְׁמוֹת יִשְֹרָאֵל נִמְשָׁכִין לְמַטָּה עַל יְדֵי שֶׁמַּמְשִׁיכִין הָאוֹר מֵאֲלָפִים לְמֵאוֹת וְכַנַּ"ל. וְכָל מַה שֶּׁמִּתְחַבְּרִים יִשְֹרָאֵל יוֹתֵר, יֵשׁ לָהֶם כֹּחַ יוֹתֵר לִכְלֹל בִּבְחִינַת הָאֲלָפִים שֶׁהוּא שָׁרְשָׁם הָעֶלְיוֹן וּלְהַמְשִׁיךְ מִשָּׁם הָאוֹר לְמַטָּה בִּבְחִינַת חֲלֻקַּת אֲלָפִים לְמֵאוֹת, כִּי מֵחֲמַת שֶׁהֵם רַבִּים וְיֵשׁ בָּהֶם שִׁנּוּי דֵּעוֹת שֶׁנִּמְשָׁךְ מִבְּחִינַת חֲלֻקַּת הָאוֹר לְמֵאוֹת, כִּי לְמַעְלָה אֵין שׁוּם שִׁנּוּי, כִּי שָׁם הַכֹּל אֶחָד וְעַל כֵּן מֵחֲמַת שֶׁהֵם רַבִּים שֶׁהֵם בְּחִינַת שִׁנּוּי דֵּעוֹת שֶׁנִּמְשָׁכִין מִבְּחִינַת חֲלֻקַּת הָאוֹר לְמֵאוֹת כַּנַּ"ל כְּשֶׁנֶּאֱסָפִין וְנִכְלָלִין יַחַד לְדָבָר שֶׁבִּקְדֻשָּׁה יֵשׁ לָהֶם כֹּחַ בְּיוֹתֵר לְהִכָּלֵל בְּשָׁרְשָׁם בִּבְחִינַת אֲלָפִים וּלְהַמְשִׁיךְ הָאוֹר לְמַטָּה בִּבְחִינַת מֵאוֹת, כִּי יֵשׁ לָהֶם כֹּחַ לְחַלֵּק הָאוֹר מֵחֲמַת שֶׁהֵם רַבִּים וְכַנַּ"ל:
<h3>אות ט</h3>
וְעַל כֵּן כָּל דָּבָר שֶׁבִּקְדֻשָּׁה אֵין אוֹמְרִים בְּפָחוֹת מֵעֲשָֹרָה, כִּי אֶלֶף הוּא עֲשָֹרָה פְּעָמִים מֵאָה. וּכְשֶׁיֵּשׁ עֲשָֹרָה יַחַד וְכָל אֶחָד הוּא בִּבְחִינַת מֵאָה, כִּי חַיָּב לְבָרֵךְ מֵאָה בְּרָכוֹת בְּכָל יוֹם בְּחִינַת אַל תִּקְרֵי מָה אֶלָּא מֵאָה, וּכְשֶׁעֲשָֹרָה מִיִּשְֹרָאֵל נִתְקַבְּצִין יַחַד נִכְלָלִין בִּבְחִינַת אֶלֶף שֶׁהוּא עֶשֶֹר פְּעָמִים מֵאָה וּמַמְשִׁיכִין הָאוֹר מֵאֲלָפִים לְמֵאוֹת כַּנַּ"ל שֶׁזֶּה עִקַּר הַמְשָׁכַת הַקְּדֻשָּׁה. וְעַל כֵּן אֵין עֵדוּת בְּפָחוֹת מִשְּׁנַיִם, כִּי כְּשֶׁהֵם שְׁנַיִם יֵשׁ לָהֶם כֹּחַ לְחַלֵּק הָאֲלָפִים לְמֵאוֹת מֵאַחַר שֶׁהֵם שְׁנַיִם שֶׁדַּעְתָּם חֲלוּקוֹת זֶה מִזֶּה וְנִכְלָלִין יַחַד לְהָעִיד עֵדוּת אֱמֶת, עַל יְדֵי זֶה יֵשׁ לָהֶם כֹּחַ לְהַמְשִׁיךְ הָאוֹר מִשָּׁרְשָׁם מִבְּחִינַת אֲלָפִים לִבְחִינַת מֵאוֹת וְכַנַּ"ל שֶׁעַל יְדֵי זֶה עִקַּר הִתְגַּלּוּת הָאֱמֶת מִתּוֹךְ הַשֶּׁקֶר, שֶׁזֶּהוּ בְּחִינַת תְּחִיַּת הַמֵּתִים וְכַנַּ"ל, אֲבָל כְּשֶׁהוּא אֶחָד אֵין לוֹ כֹּחַ לָזֶה, כִּי אֵין לוֹ כֹּחַ לְחַלֵּק הָאוֹר לְמֵאוֹת מֵחֲמַת שֶׁהוּא אֶחָד לְבַד. וְזֶה (קֹהֶלֶת ד), "יֵשׁ אֶחָד וְאֵין שֵׁנִי וְכוּ' גַּם זֶה הֶבֶל טוֹבִים הַשְּׁנַיִם מִן הָאֶחָד כִּי אִם יִפֹּלוּ הָאֶחָד יָקוּם וְכוּ'". כִּי אֶחָד לְבַד הוּא בִּבְחִינַת אַנְשֵׁי יְרִיחוֹ שֶׁהָיוּ כּוֹרְכִין אֶת שְׁמַע שֶׁלֹּא בִּרְצוֹן חֲכָמִים שֶׁלֹּא אָמְרוּ בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד, שֶׁהוּא בְּחִינַת הָעֵד הַשֵּׁנִי שֶׁעַל יְדֵי שְׁנֵיהֶם דַּיְקָא מְחַלְּקִין אֲלָפִים לְמֵאוֹת וּמְגַלִּין הָאֱמֶת מִתּוֹךְ הַשֶּׁקֶר וּמַעֲלִין הַקְּדֻשָּׁה מִמְּקוֹמוֹת הַנְּפוּלִין בִּבְחִינַת טוֹבִים הַשְּׁנַיִם וְכוּ' שֶׁאִם יִפֹּלוּ הָאֶחָד יָקוּם וְכוּ' וְכַנַּ"ל. וְזֶהוּ תְּרֵי כְּמֵאָה, 'כְּמֵאָה' דַּיְקָא, כִּי הֵם מַמְשִׁיכִין וּמְחַלְּקִין הָאוֹר מֵאֲלָפִים לְמֵאוֹת שֶׁעַל יְדֵי זֶה יֵשׁ לָהֶם נֶאֱמָנוּת בְּכָל דָּבָר, כִּי הֵם מְגַלִּין הָאֱמֶת בְּכָל מָקוֹם שֶׁהוּא וְכַנַּ"ל:
<h3>אות י</h3>
וְעַל כֵּן צְרִיכִין תְּרֵין סַהֲדִין בְּכָל יוֹמָא תְּפִלִּין וּבְרִית, וּבְשַׁבָּת שַׁבָּת וּבְרִית, כִּי אֵין עֵדוּת פָּחוֹת מִשְּׁנַיִם וְזֶה בְּחִינַת שְׁנֵי לוּחוֹת הָעֵדוּת, בְּחִינַת שְׁמַע וּבָרוּךְ שֵׁם כְּבוֹד מַלְכוּתוֹ לְעוֹלָם וָעֶד, כִּי הַכֹּל אֶחָד, כִּי עֵדוּת אֱמֶת הוּא בְּחִינַת עֵדוּת הַתּוֹרָה שֶׁהוּא בְּחִינַת הָעֵדוּת שֶׁל קְרִיאַת שְׁמַע שֶׁמְּעִידִין עַל אֲמִתַּת מְצִיאוּתוֹ וְיִחוּדוֹ וּמֶמְשַׁלְתּוֹ אֲשֶׁר בַּכֹּל מָשָׁלָה וְכַנַּ"ל. וְכָל זֶה אִי אֶפְשָׁר כִּי אִם עַל יְדֵי בְּחִינַת חֲלֻקַּת אֲלָפִים לְמֵאוֹת וְכַנַּ"ל, עַל כֵּן צְרִיכִין שְׁנַיִם דַּוְקָא כַּנַּ"ל וְזֶהוּ בְּחִינַת בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד, כִּי בִּתְחִלָּה אוֹמְרִים שְׁמַע יִשְֹרָאֵל ה' אֱלֹהֵינוּ ה' אֶחָד וּמְעִידִין עַל יִחוּדוֹ יִתְבָּרַךְ, אֲבָל עֲדַיִן אֵין מְעִידִין, כִּי מַלְכוּתוֹ בַּכֹּל מָשָׁלָה וַאֲפִלּוּ כָּל מַדְרֵגוֹת הַתַּחְתּוֹנוֹת שֶׁשָּׁם נֶאֱחָז הַסִּטְרָא אָחֳרָא וְהַשֶּׁקֶר גַּם שָׁם מוֹשֶׁלֶת מַלְכוּתוֹ וִיכוֹלִין לְגַלּוֹת הָאֱמֶת גַּם שָׁם בִּבְחִינַת 'אֱמֶת מֵאֶרֶץ תִּצְמָח' וְזֶה עִקַּר הָעֵדוּת, כִּי עִקַּר הָעֵדוּת צְרִיכִין דַּיְקָא בְּמָקוֹם שֶׁיֵּשׁ הַכְחָשָׁה וּכְפִירָה, כִּי בְּמָקוֹם שֶׁיּוֹדְעִין הָאֱמֶת אֵין צְרִיכִין עֵדוּת וְעַל כֵּן אוֹמְרִים בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד, דְּהַיְנוּ שֶׁשָּׁם כְּבוֹד מַלְכוּתוֹ מְבֹרָךְ תָּמִיד לְעוֹלָם וָעֶד אֲפִלּוּ בְּכָל מְקוֹמוֹת הָרְחוֹקִים וְהַמֻּכִּים מְאֹד. וְזֶה מְגַלִּין עַל יְדֵי בְּחִינַת חֲלֻקַּת אֲלָפִים לְמֵאוֹת שֶׁעַל יְדֵי זֶה מַמְשִׁיכִין הָאוֹר לְמַטָּה עַל יְדֵי כֵּלִים וְצִמְצוּמִים נִפְלָאִים עַד שֶׁיֵּדְעוּ כָּל הָרְחוֹקִים מִמֶּנּוּ יִתְבָּרַךְ וְעַל כֵּן אַנְשֵׁי יְרִיחוֹ שֶׁלֹּא אָמְרוּ בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד קְרָאוּם רַבּוֹתֵינוּ זִכְרוֹנָם לִבְרָכָה שֶׁהָיוּ כּוֹרְכִים אֶת שְׁמַע, הַיְנוּ כְּאִלּוּ הָיוּ רוֹצִים לִכְרֹךְ הַכֹּל בְּיַחַד וְלֹא לְחַלְּקוֹ כְּלָל וְזֶהוּ פְּגָם גָּדוֹל, כִּי אָז אֵין יְכוֹלִין לְהוֹדִיעַ לְהָרְחוֹקִים מִמֶּנּוּ יִתְבָּרַךְ וְכַנַּ"ל, כִּי הַסִּטְרָא אָחֳרָא שָׁארֵי בְּחִבּוּרָא וְסַיֵּם בְּפֵרוּדָא, וְהַקְּדֻשָּׁה לְהֵפֶךְ, הַיְנוּ כִּי הַסִּטְרָא אָחֳרָא שֶׁהוּא הַנָּחָשׁ וְהַשֶּׁקֶר, הֵם מַתְחִילִים בְּחִבּוּר שֶׁאוֹמְרִים שֶׁהָאוֹר שֶׁלְּמַעְלָה הוּא מְחֻבָּר יַחַד וְאִי אֶפְשָׁר לְצַמְצְמוֹ וּלְחַלְּקוֹ וּלְהַמְשִׁיכוֹ לְמַטָּה וְעַל יְדֵי זֶה מְסַיְּמִין בְּפֵרוּד גָּמוּר, כִּי הוּא כְּפִירָה גְּמוּרָה, כִּי אֵינָם מַאֲמִינִים שֶׁכָּל הַחִיּוּת שֶׁלְּמַטָּה הַכֹּל קָשׁוּר וּמְחֻבָּר לְמַעְלָה וּכְאִלּוּ זֶה הָעוֹלָם נִפְרָד, חַס וְשָׁלוֹם, מִשָּׁרְשׁוֹ הָעֶלְיוֹן, אֲבָל הַקְּדֻשָּׁה לְהֵפֶךְ שָׁארֵי בְּפֵרוּדָא וְכוּ' שֶׁמַּפְרִידִין וּמְחַלְּקִין אֲלָפִים לְמֵאוֹת וּמְצַמְצְמִין הָאוֹר עַד שֶׁמַּמְשִׁיכִין יְדִיעַת הָאֱמוּנָה הַקְּדוֹשָׁה שֶׁכָּל הָעוֹלָם הַזֶּה הַגַּשְׁמִי קָשׁוּר וּמְחֻבָּר לְמַעְלָה, כִּי מַלְכוּתוֹ בַּכֹּל מָשָׁלָה, וְזֶה עִקַּר שְׁלֵמוּת הַיִּחוּד כְּשֶׁיּוֹדְעִין שֶׁכָּל הַחִיּוּת וְהַהַנְהָגָה שֶׁל כָּל פְּרָטֵי הַבְּרִיאָה הַכֹּל קָשׁוּר וּמְחֻבָּר בּוֹ יִתְבָּרַךְ, כִּי הוּא מְחַיֶּה אֶת כֻּלָּם. וְזֶהוּ 'וְסַיֵּם בְּחִבּוּרָא', עַל כֵּן צְרִיכִין שְׁנֵי עֵדִים דַּיְקָא כְּדֵי שֶׁיִּהְיֶה לָהֶם כֹּחַ לְהַפְרִיד וּלְחַלֵּק הָאוֹר שֶׁעַל יְדֵי זֶה דַּיְקָא יְכוֹלִין לְהַכְנִיעַ וּלְבַעֵר הַשֶּׁקֶר וּלְגַלּוֹת הָאֱמֶת כַּנַּ"ל, כִּי הָעֵדִים הֵם בִּבְחִינַת תַּלְמִיד חָכָם הַנּוֹקֵם וְנוֹטֵר וְכוּ', כִּי הֵם נוֹקְמִין בְּהָעוֹשֶֹה רַע, כְּמוֹ שֶׁכָּתוּב, "יַד הָעֵדִים תִּהְיֶה בּוֹ בָרִאשׁוֹנָה". וְעַל כֵּן יֵשׁ לָהֶם כֹּחַ לְחַלֵּק אֲלָפִים לְמֵאוֹת, אֲבָל צְרִיכִין לָזֶה שְׁנַיִם לְפָחוֹת כַּנַּ"ל:
<h3>אות יא</h3>
וְזֶהוּ, "לֹא יָקוּם עֵד אֶחָד בְּאִישׁ לְכָל עָוֹן וּלְכָל חַטָּאת וְכוּ'". הַיְנוּ מֵאַחַר שֶׁשָּׁלַט וְנֶאֱחַז זֻהֲמַת הַנָּחָשׁ שֶׁמִּשָּׁם כָּל עָווֹן וְכָל חַטָּאת וּצְרִיכִין לְבָרֵר הָאֱמֶת מִשָּׁם, עַל כֵּן אִי אֶפְשָׁר עַל יְדֵי עֵד אֶחָד, כִּי אֵין בּוֹ כֹּחַ לַעֲמֹד נֶגֶד הַסִּטְרָא אָחֳרָא שֶׁמִּתְגַּבֶּרֶת שֶׁלֹּא לַחֲלֹק הָאוֹר כְּדֵי שֶׁיִּשָּׁאֵר הָאוֹר לְמַעְלָה וְהֵם יִשְׁלְטוּ לְמַטָּה, חַס וְשָׁלוֹם, שֶׁזֶּהוּ עִקַּר סִטְרָא דְּמוֹתָא שֶׁמַּפְרֶדֶת בֵּין הַחִיּוּת וּבֵין הַגּוּף בְּחִינַת כִּי הַמָּוֶת יַפְרִיד, שֶׁזֶּה נִמְשָׁךְ מִבְּחִינַת שָׁארֵי בְּחִבּוּרָא וְסַיֵּם בְּפֵרוּדָא וְעַל כֵּן מֵאַחַר שֶׁכְּבָר שָׁלַט כָּאן הַסִּטְרָא אָחֳרָא בְּחִינַת הַנָּחָשׁ שֶׁמִּשָּׁם הַשֶּׁקֶר שֶׁהוּא בְּחִינַת כָּל עָון וְכָל חַטָּאת, עַל כֵּן אֵין כֹּחַ בְּאֶחָד לַעֲמֹד נֶגְדָּהּ, כִּי אֵין בּוֹ כֹּחַ לַעֲמֹד כְּנֶגְדָּהּ וּלְחַלֵּק הָאוֹר לְמֵאוֹת מֵאַחַר שֶׁהוּא אֶחָד לְבַד רַק עַל פִּי שְׁנַיִם עֵדִים יָקוּם דָּבָר כִּי טוֹבִים הַשְּׁנַיִם מִן הָאֶחָד וְכוּ', כִּי שְׁנַיִם מֵחֲמַת שֶׁנִּשְׁמוֹתָם חֲלוּקוֹת לְמַטָּה עַל כֵּן יֵשׁ לָהֶם כֹּחַ יוֹתֵר לְחַלֵּק הָאוֹר מֵאֲלָפִים לְמֵאוֹת שֶׁעַל יְדֵי זֶה עִקַּר הִתְגַּלּוּת הָאֱמֶת בְּחִינַת עֵדוּת אֱמֶת וְכַנַּ"ל:
<h3>אות יב</h3>
וְזֶה בְּחִינַת מִצְוַת מִילָה, בְּחִינַת חִתּוּךְ וּפְרִיעָה, כִּי בִּתְחִלָּה חוֹתְכִין הָעָרְלָה דְּחַפְיָא עַל בְּרִית שֶׁהִיא זֻהֲמַת הַנָּחָשׁ בְּחִינַת שֶׁקֶר וְזֶה בְּחִינַת תַּלְמִיד חָכָם הַנּוֹקֵם וְנוֹטֵר, בְּחִינַת חֶרֶב נֹקֶמֶת נְקַם בְּרִית, אֲבָל עֲדַיִן אִי אֶפְשָׁר לְגַלּוֹת הָעֲטָרָה שֶׁהוּא חוֹתַם אֱמֶת עַד שֶׁפּוֹרְעִין וּמְחַלְּקִין הָעוֹר וּמְגַלִּין הָעֲטָרָה וּבָזֶה מַכְנִיעִין וּמְבָרְרִין קְלִפַּת נֹגַהּ וְנִכְלָלִין נִיצוֹצֵי הַקְּדֻשָּׁה הַטּוֹב שֶׁבְּנֹגַהּ בִּבְחִינַת חַשְׁ"מַל כַּיָּדוּעַ וְכָל זֶה מַמְשִׁיכִין מִבְּחִינַת חֲלֻקַּת אֲלָפִים לְמֵאוֹת שֶׁמִּשָּׁם הַמְשָׁכַת כָּל הַנְּשָׁמוֹת שֶׁנִּמְשָׁכִין מִדּוֹר לְדוֹר. וְהֵם נִמְשָׁכִין דֶּרֶךְ הַצִּנּוֹר הַקָּדוֹשׁ הַזֶּה שֶׁהִיא הָעֲטָרָה שֶׁעַל הַבְּרִית וְשָׁם נִמְשָׁכִין מִבְּחִינַת נָתִיב לֹא יְדָעוֹ עָיִט מִבְּחִינַת פֶּלֶא, בְּחִינַת אֲלָפִים עַד שֶׁנִּמְשָׁכִים לִבְחִינַת מֵאוֹת שֶׁאָז יְכוֹלִין לְהִצְטַיֵּר בְּזֶה הָעוֹלָם, כְּמוֹ שֶׁכָּתוּב, "נוֹרָאוֹת נִפְלֵיתִי נִפְלָאִים מַעֲשֶֹיךָ וְכוּ'". שֶׁנֶּאֱמַר עַל יְצִירַת הַוָּלָד בִּמְעֵי אִמּוֹ, כְּמוֹ שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה, כִּי נִשְׁמָתוֹ נִמְשֶׁכֶת אָז בִּבְחִינַת פִּלְאֵי פְּלָאִים מֵאֲלָפִים לְמֵאוֹת וְאָז נוֹתְנִין שֵׁם לְהַתִּינוֹק שֶׁבּוֹ נִגְבָּל כָּל נִשְׁמָתוֹ וְחִיּוּתוֹ, כְּמוֹ שֶׁכָּתוּב, "נֶפֶשׁ חַיָּה הוּא שְׁמוֹ". כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר, כִּי כָּל הַשֵּׁמוֹת שֶׁל יִשְֹרָאֵל נִמְשָׁכִין בְּמִסְפַּר בְּנֵי יִשְֹרָאֵל שֶׁנִּמְנוּ בְּמִסְפַּר שֵׁמוֹת, כַּמְבֹאָר בְּפָרָשַׁת בְּמִדְבַּר. וְכֻלָּם נִמְשְׁכוּ עַל יְדֵי חֲלֻקַּת אֲלָפִים לְמֵאוֹת שֶׁזֶּהוּ בְּחִינַת אֲלָפִים וּמֵאוֹת שֶׁהָיוּ בְּכָל מִסְפָּר וּמִסְפָּר בִּכְלָל וּבִפְרָט כַּנַּ"ל, כִּי שְׁמוֹ יִתְבָּרַךְ מְשֻׁתָּף בִּשְׁמֵנוּ וְעִקַּר הַיְדִיעָה מִמֶּנּוּ יִתְבָּרַךְ הוּא עַל יְדֵי שְׁמוֹתָיו יִתְבָּרַךְ שֶׁהֵם נִמְשָׁכִין וְנִתְגַּלִּין בָּעוֹלָם עַל יְדֵי חֲלֻקַּת אֲלָפִים לְמֵאוֹת שֶׁעַל יְדֵי זֶה נַעֲשִֹין צִמְצוּמִים וְכֵלִים לִידִיעַת אֲמִתָּתוֹ וְאָז יוֹדְעִין לִקְרוֹתוֹ בִּשְׁמוֹתָיו יִתְבָּרַךְ וּמִשָּׁם מַמְשִׁיכִין הַשֵּׁם לְהַתִּינוֹק הַנִּמּוֹל, כִּי שְׁמוֹ מְשֻׁתָּף בִּשְׁמֵנוּ כַּנַּ"ל:
<h3>אות יג</h3>
וְזֶה בְּחִינַת הַמִּצְוָה לְהוֹלִיד בָּנִים, כִּי כָּל מַה שֶּׁנִּתְרַבִּין יִשְֹרָאֵל לַאֲלָפִים וְלִרְבָבוֹת נִכְלָלִין יוֹתֵר בְּשָׁרְשָׁם בִּבְחִינַת אֲלָפִים וּמַמְשִׁיכִין הָאוֹר מִשָּׁם מֵאֲלָפִים לְמֵאוֹת מֵחֲמַת שֶׁהֵם רַבִּים וְכַנַּ"ל. וּבָזֶה תָּלוּי בִּיאַת מָשִׁיחַ, כִּי מָשִׁיחַ יַשִּיג אוֹר הָאֲלָפִים בִּשְׁלֵמוּת וְהוּא יֵדַע בִּשְׁלֵמוּת אֵיךְ לְצַמְצֵם הָאוֹר וּלְחַלְּקוֹ לְמֵאוֹת כְּדֵי לְהוֹדִיעַ לִבְנֵי הָאָדָם גְּבוּרוֹתָיו וְכוּ' לְמַעַן דַּעַת כָּל עַמֵּי הָאָרֶץ כִּי ה' הוּא הָאֱלֹקִים וְכוּ' וְעַל כֵּן אָז תִּמָּלֵא הָאָרֶץ דֵּעָה וְכוּ' וְכֻלָּם יֵדְעוּ אוֹתוֹ לְמִקְּטַנָּם וְעַד גְּדוֹלָם וְהַכֹּל עַל יְדֵי שֶׁיֵּדַע לְצַמְצֵם וּלְחַלֵּק הָאוֹר בְּאֹפֶן שֶׁיּוּכַל כָּל אֶחָד לְקַבְּלוֹ כְּפִי עֶרְכּוֹ, כִּי בִּבְחִינַת חֲלֻקַּת אֲלָפִים לְמֵאוֹת כָּלוּל כָּל בְּחִינוֹת הַצִּמְצוּמִים וְכָל מִינֵי מֹחִין דְּקַטְנוּת וְגַדְלוּת רִאשׁוֹן וְשֵׁנִי וְכוּ', רַק שֶׁעִקָּר הוּא הַהַתְחָלָה שֶׁהוּא תְּחִלַּת צִמְצוּם הָאוֹר הַנִּפְלָא בְּחִינַת אֲלָפִים לְחַלְּקוֹ לְמֵאוֹת, אֲבָל שְׁאָר הַצִּמְצוּמִים אַחַר כָּךְ בְּחִינַת שָֹרֵי חֲמִשִּׁים וְשָֹרֵי עֲשָֹרוֹת נַעֲשֶֹה בְּנָקֵל מִמֵּילָא וְכֻלָּם נִקְרָאִים עַל שֵׁם חֲלֻקַּת אֲלָפִים לְמֵאוֹת, אֲבָל בֶּאֱמֶת יֵשׁ כַּמָּה וְכַמָּה מִינֵי מֹחִין שֶׁנִּמְשָׁכִין מִכַּמָּה בְּחִינוֹת צִמְצוּמִים וַחֲלֻקַּת הָאוֹר בְּחִינַת בֶּן חָמֵשׁ שָׁנִים לַמִּקְרָא, בֶּן עֶשֶֹר שָׁנִים לַמִּשְׁנָה וְכוּ', שֶׁהֵם כְּלַל כָּל הַמֹּחִין דְּקַטְנוּת וְגַדְלוּת רִאשׁוֹן וְשֵׁנִי, כַּמְבֹאָר בַּכַּוָּנוֹת שֶׁל פֶּסַח. וְזֶהוּ בֶּן מֵאָה כְּאִלּוּ מֵת וְכוּ', כִּי לְמַעְלָה מִמֵּאוֹת הֵם אֲלָפִים שֶׁאִי אֶפְשָׁר לְקַבֵּל עַתָּה אַחַר חֵטְא אָדָם הָרִאשׁוֹן כַּנַּ"ל. וְעַל כֵּן מָשִׁיחַ שֶׁיֵּדַע לְחַלֵּק הָאוֹר בְּתַכְלִית הַשְּׁלֵמוּת, כִּי הוּא יַשִּיג אוֹר הָאֲלָפִים בְּתַכְלִית הַשְּׁלֵמוּת, עַל כֵּן יֵדַע לְחַלְּקוֹ וּלְצַמְצְמוֹ הֵיטֵב לְהוֹדִיעַ לְכָל אֶחָד כְּפִי עֶרְכּוֹ, עַל כֵּן כֻּלָּם יֵדְעוּ אוֹתוֹ יִתְבָּרַךְ לְמִקְּטַנָּם וְעַד גְּדוֹלָם וְעַל כֵּן כָּל מַה שֶּׁנִּתְרַבִּין יִשְֹרָאֵל יוֹתֵר לַאֲלָפִים וְלִרְבָבוֹת הֵם מַמְשִׁיכִין יוֹתֵר אוֹר שֶׁל מָשִׁיחַ, כִּי עַל יְדֵי שֶּׁנִּתְרַבִּין יִשְֹרָאֵל יְכוֹלִין לַחֲלֹק אֲלָפִים לְמֵאוֹת כַּנַּ"ל שֶׁזֶּהוּ בְּחִינַת אוֹרוֹ שֶׁל מָשִׁיחַ כַּנַּ"ל וְעַל יְדֵי זֶה הוּא הִתְקָרְבוּת הַגְּאֻלָּה, וְזֶהוּ: "הַקָּטֹן יִהְיֶה לָאֶלֶף וְהַצָּעִיר לְגוֹי עָצוּם אֲנִי ה' בְּעִתָּהּ אֲחִישֶׁנָּה", כִּי עַל יְדֵי רִבּוּי יִשְֹרָאֵל לַאֲלָפִים וּרְבָבוֹת, עַל יְדֵי זֶה יְמַהֵר בִּיאַת מָשִׁיחַ כַּנַּ"ל. וְזֶהוּ, "הַקָּטֹן יִהְיֶה לָאֶלֶף", 'לָאֶלֶף' דַּיְקָא בְּחִינַת יֹסֵף ה' עֲלֵיכֶם אֶלֶף פְּעָמִים וְכוּ' 'אֶלֶף' דַּיְקָא, כִּי בֶּאֱמֶת יִשְֹרָאֵל צְרִיכִין לְהִתְרַבּוֹת בְּלִי מִסְפָּר, כְּמוֹ שֶׁכָּתוּב, "אִם יוּכַל אִישׁ לִמְנוֹת אֶת עֲפַר הָאָרֶץ וְכוּ'". וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁאָמְרוּ לוֹ, מֹשֶׁה, אַתָּה נוֹתֵן קִצְבָה לְבִרְכוֹתֵינוּ וְכוּ' אַךְ תָּפַס מִסְפַּר אֶלֶף, כִּי זֶהוּ עִקַּר מַעֲלַת הָרִבּוּי שֶׁיִּתְרַבּוּ עַד שֶׁיַּגִּיעוּ לִבְחִינַת אֲלָפִים שֶׁיּוּכְלוּ לְהִכָּלֵל בִּבְחִינַת אוֹר הָאֲלָפִים וּלְהַמְשִׁיךְ מִשָּׁם יְדִיעַת אֱלֹקוּתוֹ מֵאֲלָפִים לְמֵאוֹת שֶׁעַל יְדֵי זֶה עִקַּר הַמְשָׁכַת הַדַּעַת לֵידַע מִמֶּנּוּ יִתְבָּרַךְ שֶׁעַל יְדֵי זֶה יְקָרֵב וְיָחִישׁ בִּיאַת מָשִׁיחַ בְּחִינַת בְּעִתָּהּ אֲחִישֶׁנָּה בִּמְהֵרָה בְּיָמֵינוּ, אָמֵן:
<h3>אות יד</h3>
וְעַל כֵּן יוֹאָב אָמַר, "וְיוֹסֵף ה' אֱלֹקֶיךָ אֶל הָעָם כָּהֵם וְכָהֵם מֵאָה פְּעָמִים וְכוּ'" (שְׁמוּאֵל ב כד). וְאָמְרוּ רַבּוֹתֵינוּ זִכְרוֹנָם לִבְרָכָה, גְּדוֹלָה בִּרְכָתוֹ שֶׁל יוֹאָב יוֹתֵר מִשֶּׁל מֹשֶׁה וְכוּ', הַיְנוּ כִּי מֹשֶׁה וְיוֹאָב שְׁנֵיהֶם כַּוָּנָתָם אֶחָד לְבָרֵךְ אֶת יִשְֹרָאֵל בִּשְׁלֵמוּת, אַךְ בִּרְכָתוֹ שֶׁל יוֹאָב מְבֹאֶרֶת יוֹתֵר וְעַל כֵּן הִיא גְּדוֹלָה בְּיוֹתֵר, כִּי מֹשֶׁה הִזְכִּיר אֶלֶף פְּעָמִים, כְּמוֹ שֶׁכָּתוּב "יֹסֵף ה' עֲלֵיכֶם כָּכֶם אֶלֶף פְּעָמִים", הַיְנוּ שֶׁיִּתְרַבּוּ כָּל כָּךְ עַד שֶׁיִּהְיֶה לָהֶם כֹּחַ לִכְלֹל בִּבְחִינַת אוֹר הָאֲלָפִים שֶׁמִּשָּׁם הַמְשָׁכַת כָּל הַנְּשָׁמוֹת וְכָל הַבְּרָכוֹת וְהַשְׁפָּעוֹת בְּרִבּוּי גָּדוֹל, אֲבָל לֹא הִזְכִּיר בְּפֵרוּשׁ הַמְשָׁכַת הָרִבּוּי לְמַטָּה בִּבְחִינַת מֵאוֹת שֶׁזֶּהוּ הָעִקָּר, אֲבָל יוֹאָב הִזְכִּיר בְּפֵרוּשׁ הַהַמְשָׁכָה לְמַטָּה. וְעַל כֵּן הִזְכִּיר הַמֵּאוֹת וְאָמַר, "וְיוֹסֵף ה' כָּהֵם וְכָהֵם מֵאָה פְּעָמִים", הַיְנוּ שֶׁיִזְכּוּ לְהַמְשִׁיךְ הָאוֹר לִבְחִינַת מֵאוֹת שֶׁזֶּהוּ הָעִקָּר. וְעַל כֵּן בִּרְכָתוֹ גְּדוֹלָה מִשֶּׁל מֹשֶׁה מֵחֲמַת שֶׁמֹּשֶׁה לֹא הִזְכִּיר רַק הָאֲלָפִים אַף עַל פִּי שֶׁכַּוָּנָתוֹ הָיָה גַּם כֵּן שֶׁיַּמְשִׁיכוּ מִשָּׁם הַבְּרָכָה לְמַטָּה לִבְחִינַת מֵאוֹת, אֲבָל לֹא הִזְכִּיר הַמֵּאוֹת בְּפֵרוּשׁ, אֲבָל יוֹאָב הִזְכִּיר בְּחִינַת הַמֵּאוֹת בְּפֵרוּשׁ שֶׁזֶּה עִקַּר הַבְּרָכָה כְּשֶׁנִמְשֶׁכֶת לְמַטָּה הַשֶּׁפַע וְהַבְּרָכָה מֵאֲלָפִים לְמֵאוֹת עַל כֵּן בִּרְכָתוֹ הָיְתָה גְּדוֹלָה מִשֶּׁל מֹשֶׁה וְכַנַּ"ל:
<h3>אות טו</h3>
וְעַיֵּן בִּפְרִי עֵץ חַיִּים בְּשַׁעַר רה פֶּרֶק ד מֵבִיא בְּשֵׁם הַתִּקּוּנִים שֶׁשְּׁמַע נֶגֶד בִּינָה, בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד נֶגֶד מַלְכוּת, מְבֹאָר כִּדְבָרֵינוּ שֶׁשְּׁמַע בִּבְחִינַת אוֹר הָאֲלָפִים שֶׁשָּׁם כֻּלּוֹ אֶחָד וְזֶה בְּחִינַת בִּינָה שֶׁהוּא כְּלָלִיּוּת שָׁלֹשׁ רִאשׁוֹנוֹת שֶׁנֶּחֱשָׁבִין כְּאֶחָד שֶׁשָּׁם בְּחִינַת אֲלָפִים, בְּחִינַת 'הַחֲרֵשׁ וַאֲאַלֶּפְךָ חָכְמָה', בְּחִינַת שְׁנֵי אֲלָפִים שֶׁקָּדְמָה תּוֹרָה לָעוֹלָם וּבָרוּךְ שֵׁם כְּבוֹד מַלְכוּתוֹ לְעוֹלָם וָעֶד נֶגֶד מַלְכוּת שֶׁשָּׁם עִקַּר הִתְגַּלּוּת וְהַמְשָׁכַת הָאוֹר לְמַטָּה, בְּחִינַת חֲלֻקַּת אֲלָפִים לְמֵאוֹת, כִּי מַלְכוּת הִיא בְּחִינַת מֵאָה, בְּחִינַת מֵאָה בְּרָכוֹת שֶׁהֵם בְּחִינַת מֵאָה אֲדָנִים, כַּמּוּבָא. וּבָזֶה מְבֹאָרִים דְּבָרֵינוּ שֶׁכָּתַבְנוּ לְמַעְלָה שֶׁאַנְשֵׁי יְרִיחוֹ שֶׁהָיוּ כּוֹרְכִין אֶת שְׁמַע שֶׁלֹּא בִּרְצוֹן חֲכָמִים, הַפְּגָם הָיָה שֶׁלֹּא הִמְשִׁיכוּ בְּחִינַת חֲלֻקַּת אֲלָפִים לְמֵאוֹת, שֶׁזֶּהוּ בְּחִינַת בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד שֶׁעַל יְדֵי זֶה עִקַּר הִתְגַּלּוּת יְדִיעַת אֲמִתָּתוֹ לְכָל בָּאֵי עוֹלָם עַד תַּכְלִית דְּיוֹטָא הַתַּחְתּוֹנָה בְּחִינַת וּמַלְכוּתוֹ בַּכֹּל מָשָׁלָה וְכַנַּ"ל:
<h3>אות טז</h3>
וְעַל כֵּן סוֹד בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד הוּא בִּבְחִינַת צִיקֵי קְדֵרָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי צִיקֵי קְדֵרָה הוּא מַאֲכָל מְבֻשָּם, אֲבָל מֻנָּח בִּמְקוֹמוֹת נְמוּכִים בַּאֲנָשִׁים כַּפְרִיִּים וְהוּא סוֹד הַקְּדֻשּׁוֹת הַנְּפוּלוֹת שֶׁמִּתְבָּרְרִים וְעוֹלִים עַל יְדֵי הַיִּחוּד שֶׁל בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד, שֶׁהוּא בְּחִינַת חֲלֻקַּת אֲלָפִים לְמֵאוֹת כַּנַּ"ל:
<h2>עדות ה:</h2>
<h3>אות טז</h3>
אֵין עֵדוּת פָּחוֹת מִשְּׁנַיִם, כְּמוֹ שֶׁכָּתוּב, "עַל פִּי שְׁנַיִם עֵדִים אוֹ עַל פִּי שְׁלֹשָׁה עֵדִים יָקוּם דָּבָר":
<h3>אות א</h3>
עַל פִּי הַתּוֹרָה,כִּי תֵצֵא לַמִּלְחָמָה" בְּלִקּוּטֵי תִּנְיָנָא בְּסוֹפוֹ בְּסִימָן פב, עַיֵּן שָׁם מֵרֵישָׁא לְסֵיפָא: וְהַכְּלָל, שֶׁצְּרִיכִין לִכְלֹל בְּחִינַת שֶׁלֹּא כַּסֵּדֶר בִּבְחִינַת כַּסֵּדֶר שֶׁהוּא בְּחִינַת מָה שֶׁמִּשָּׁם עִקַּר הַחִיּוּת, בְּחִינַת מֶה חַיֵּינוּ מַה כֹּחֵנוּ וְכוּ'. וּכְשֶׁרוֹאֶה אָדָם שֶׁהוֹלֵךְ לוֹ שֶׁלֹּא כַּסֵּדֶר יֵדַע שֶׁיֵּשׁ לוֹ גַּדְלוּת שֶׁהוּא בְּחִינַת אֲנָא אֶמְלֹךְ שֶׁמְּחַלֵּק בְּחִינַת מַלְכוּת לְעַצְמוֹ וְכוּ', עַל כֵּן יַעֲשֶֹה תְּשׁוּבָה וְיַשְׁפִּיל אֶת עַצְמוֹ וְיִהְיֶה בִּבְחִינַת מָה וְכוּ' וְעִקַּר הַתְּשׁוּבָה נַעֲשֶֹה בְּחֹדֶשׁ אֱלוּל שֶׁאָז עָשָֹה מֹשֶׁה דֶּרֶךְ כְּבוּשָׁה לֵילֵךְ בָּהּ וְדֶרֶךְ הַתְּשׁוּבָה שֶׁעָשָֹה מֹשֶׁה בֶּאֱלוּל הוּא עַל יְדֵי שֶׁקִּשֵּׁר עַצְמוֹ עִם כָּל הַמַּדְרֵגוֹת וְגִלָּה וְהוֹדִיעַ שֶׁה' יִתְבָּרַךְ בְּכָל מָקוֹם בְּכָל הַמַּדְרֵגוֹת שֶׁבָּעוֹלָם בִּבְחִינַת אִם אֶסַּק שָׁמַיִם שָׁם אָתָּה וְאַצִּיעָה שְׁאוֹל הִנֶּךָּ, שֶׁאֲפִלּוּ בְּעֶשֶֹר כִּתְרִין דִּמְסָאֲבוּתָא גַּם שָׁם נִמְצָא ה' יִתְבָּרַךְ בִּבְחִינַת וּמַלְכוּתוֹ בַּכֹּל מָשָׁלָה וְכוּ', שֶׁזֶּהוּ בְּחִינַת חִירִיק נְקֻדָּה הַתַּחְתּוֹנָה בִּבְחִינַת וּבְחִירִיק לְאַמְלְכָא לָהּ עַל תַּתָּאִין וְכוּ'. וְכֵן בְּכָל עֲלִיָּה וַעֲלִיָּה מָצָא שָׁם ה' יִתְבָּרַךְ, כִּי יֵשׁ לִפְעָמִים שֶׁמֵּרִבּוּי הַטּוֹב שֶׁנּוֹתְנִין לוֹ נִתְרַחֵק וְכוּ', אֲבָל מֹשֶׁה רַבֵּנוּ גִּלָּה שֶׁגַּם שָׁם נִמְצָא ה' יִתְבָּרַךְ וְכוּ'. וְזֶה בְּחִינַת סֶגוֹל נְקֻדָּה הָעֶלְיוֹנָה וְכוּ', עַיֵּן שָׁם כָּל זֶה הֵיטֵב:
<h3>אות ב</h3>
וְזֶה בְּחִינַת עֵדוּת בִּשְׁנַיִם וּתְרֵי כְּמֵאָה, כִּי הָעֵדוּת בָּאִים לְגַלּוֹת הָאֱמֶת וְעִקַּר הָאֱמֶת הוּא עַל יְדֵי בְּחִינָה הַנַּ"ל, עַל יְדֵי שֶׁמְּבַטְּלִין עַצְמָן בִּבְחִינַת מָה עַד שֶׁנִּכְלָל בְּחִינַת שֶׁלֹּא כַּסֵּדֶר בִּבְחִינַת כַּסֵּדֶר, כִּי הַשֶּׁקֶר שֶׁהוּא הֵפֶךְ הָאֱמֶת עִקַּר אֲחִיזָתוֹ מִבְּחִינַת שֶׁלֹּא כַּסֵּדֶר, כִּי הָאֱמֶת בְּחִינַת כַּסֵּדֶר וְשֶׁקֶר הוּא בְּחִינַת שֶׁלֹּא כַּסֵּדֶר, כִּי הָאֱמֶת הִוא כְּשֶׁאוֹמְרִים עַל כָּל דָּבָר כְּמוֹ שֶׁהוּא, כְּגוֹן עַל כֶּסֶף כֶּסֶף וְעַל נְחֹשֶׁת נְחֹשֶׁת וְכוּ', שֶׁזֶּהוּ בְּחִינַת כַּסֵּדֶר שֶׁאוֹמְרִים עָלָיו הָאֱמֶת כְּפִי סֵדֶר הַבְּרִיאָה שֶׁל אֵלּוּ הַדְּבָרִים, אֲבָל הַשֶּׁקֶר הוּא בְּחִינַת שֶׁלֹּא כַּסֵּדֶר שֶׁרוֹצֶה לְשַׁנּוֹת סֵדֶר הַבְּרִיאָה שֶׁאוֹמֵר עַל כֶּסֶף שֶׁהוּא נְחֹשֶׁת אוֹ לְהֵפֶךְ. וְכֵן כָּל דְּבַר שֶׁקֶר שֶׁאוֹמֵר הַכֹּל הוּא בְּחִינַת שֶׁלֹּא כַּסֵּדֶר שֶׁמְּשַׁנֶּה הַסֵּדֶר הָאֱמֶת שֶׁל זֶה הַחֵפֶץ אוֹ הָעֵסֶק וְאוֹמֵר שֶׁלֹּא כְּסֵדֶר הַמַּעֲשֶֹה שֶׁהָיָה. נִמְצָא, שֶׁשֶּׁקֶר הוּא בְּחִינַת שֶׁלֹּא כַּסֵּדֶר. וְעַל כֵּן עִקַּר בִּטּוּל הַשֶּׁקֶר הוּא עַל יְדֵי בְּחִינַת דֶּרֶךְ הַתְּשׁוּבָה הַנַּ"ל שֶׁעָשָֹה מֹשֶׁה בֶּאֱלוּל שֶׁהוּא לִכְלֹל נְקֻדָּה הַתַּחְתּוֹנָה בַּנְּקֻדָּה הָעֶלְיוֹנָה שֶׁעַל יְדֵי זֶה נִכְלָל בְּחִינַת שֶׁלֹּא כַּסֵּדֶר בִּבְחִינַת כַּסֵּדֶר וְכוּ' כַּנַּ"ל, כִּי זֶה עִקַּר שְׁלֵמוּת הָאֱמֶת כְּשֶׁהָאֱמֶת הִוא בִּשְׁלֵמוּת מֵרֹאשׁ עַד סוֹף, מֵרֵישׁ כָּל דַּרְגִּין עַד סוֹף כָּל דַּרְגִּין, כִּי אֱמֶת הוּא רֹאשׁ, תּוֹךְ, סוֹף כַּמּוּבָא, כִּי הָאָלֶף הִוא רֹאשׁ לְכָל הָאוֹתִיּוֹת. וְהַתָּי"ו הוּא סוֹף כָּל הָאוֹתִיּוֹת וְהַמֵּ"ם בְּאֶמְצַע כַּמּוּבָא, הַיְנוּ שֶׁעִקַּר הָאֱמֶת הוּא כְּשֶׁהוּא אֱמֶת מֵרֹאשׁ וְעַד סוֹף כַּנַּ"ל, כִּי הָאָלֶ"ף הוּא רֹאשׁ כָּל הָאוֹתִיּוֹת זֶה בְּחִינַת אב כַּסֵּדֶר. וְהַתָּי"ו שֶׁהִוא סוֹף כָּל הָאוֹתִיּוֹת זֶה בְּחִינַת תשר"ק שֶׁלֹּא כַּסֵּדֶר, כְּמוֹ שֶׁכָּתוּב בִּתְחִלַּת הַתּוֹרָה הַנַּ"ל שֶׁבְּחִינַת כַּסֵּדֶר הוּא בְּחִינַת אב. וּבְחִינַת שֶׁלֹּא כַּסֵּדֶר הוּא בְּחִינַת תשר"ק, הַיְנוּ בְּחִינַת הָאָלֶף שֶׁל אֱמֶת שֶׁהוּא בְּחִינַת אב כַּסֵּדֶר, בְּחִינַת נְקֻדָּה הָעֶלְיוֹנָה. וְהַתָּי"ו שֶׁל אֱמֶת זֶה בְּחִינַת תשר"ק שֶׁלֹּא כַּסֵּדֶר בְּחִינַת נְקֻדָּה הַתַּחְתּוֹנָה וְהַמֵּ"ם שֶׁל הָאֱמֶת שֶׁהִיא בְּאֶמְצַע, זֶה בְּחִינַת הַמְחַבֵּר וְכוֹלֵל נְקֻדָּה הַתַּחְתּוֹנָה בַּנְּקֻדָּה הָעֶלְיוֹנָה לִכְלֹל בְּחִינַת שֶׁלֹּא כַּסֵּדֶר בִּבְחִינַת כַּסֵּדֶר שֶׁזֶּה עִקַּר שְׁלֵמוּת וְחִיּוּת וְתִקּוּן הַבְּרִיאָה כֻּלָּהּ, כַּמּוּבָן בְּהַתּוֹרָה הַנַּ"ל, כִּי הַמֵּ"ם הִוא בְּחִינַת אַרְבָּעִים יוֹם שֶׁהֵם מֵרֹאשׁ חֹדֶשׁ אֱלוּל עַד יוֹם הַכִּפּוּרִים שֶׁבְּאֵלּוּ הָאַרְבָּעִים יוֹם עָלָה מֹשֶׁה לַמָּרוֹם וְעָשָֹה דֶּרֶךְ כְּבוּשָׁה לַתְּשׁוּבָה הַנַּ"ל שֶׁהוּא לִכְלֹל נְקֻדָּה הַתַּחְתּוֹנָה בַּנְּקֻדָּה הָעֶלְיוֹנָה, לִכְלֹל בְּחִינַת שֶׁלֹּא כַּסֵּדֶר בִּבְחִינַת כַּסֵּדֶר, לִכְלֹל הַתָּי"ו בְּחִינַת הַסּוֹף, בְּחִינַת תשר"ק שֶׁלֹּא כַּסֵּדֶר בִּבְחִינַת הָאָלֶף שֶׁהוּא הָרֹאשׁ, בְּחִינַת אב כַּסֵּדֶר שֶׁיִּהְיֶה נִכְלָל הַכֹּל בְּיַחַד עַל יְדֵי הַמֵּ"ם שֶׁבְּאֶמְצַע וְאָז נִשְׁלָם בְּחִינַת אֱמֶת שֶׁהוּא עִקַּר תִּקּוּן הָעוֹלָם, כִּי בּוֹ חָתַם הַקָּדוֹשׁ בָּרוּךְ הוּא אֶת עוֹלָמוֹ, כְּמוֹ שֶׁכָּתוּב: "בְּרֵאשִׁית בָּרָא אֱלֹקִים". סוֹפֵי תֵּבוֹת אֱמֶ"ת כַּמּוּבָא, כִּי עִקַּר הָאֱמֶת כְּשֶׁהוּא אֱמֶת מֵרֹאשׁ וְעַד סוֹף שֶׁבְּכָל דַּרְגָּא שֶׁבָּעוֹלָם יִמְצָא אֶת ה' יִתְבָּרַךְ שֶׁהוּא עֶצֶם הָאֱמֶת בֵּין בַּעֲלִיָּה בֵּין בִּירִידָה וְשֶׁלֹּא יַהֲפֹךְ הָאֱמֶת שֶׁלֹּא כַּסֵּדֶר הֵן מֵחֲמַת הָעֲלִיָּה הֵן מֵחֲמַת הַיְרִידָה, כִּי לִפְעָמִים הָאָדָם מֵחֲמַת עֲלִיָּתוֹ בַּעֲשִׁירוּת אוֹ בְּחָכְמָה שֶׁהוּא לַמְדָן מֻפְלָג בַּתּוֹרָה עַל יְדֵי זֶה נוֹטֶה מִן הָאֱמֶת וּמְהַפְּכוֹ מִסִּדְרוֹ הָאֲמִתִּי וְחוֹלֵק עַל צַדִּיקֵי אֱמֶת וִירֵאִים מֵחֲמַת שֶׁאוֹמֵר סְבָרוֹת הֲפוּכוֹת מִן הָאֱמֶת לַאֲמִתּוֹ, כִּי אֵין קֵץ לְדִבְרֵי רוּחַ שֶׁיּוּכַל לוֹמַר עַל כָּל דָּבָר לְהָפְכוֹ מִן הָאֱמֶת וְאִי אֶפְשָׁר לְבָאֵר לִסְתֹּר כָּל הַטָּעוּתִים וְכָל הַסְּבָרוֹת הַהֲפוּכוֹת רַק הָאֱמֶת עֵד לְעַצְמוֹ וּמִי שֶׁיֵּשׁ לוֹ לֵב יִשְֹרָאֵל וּמְבַטֵּל עַצְמוֹ בִּבְחִינַת מַה וְחָפֵץ בָּאֱמֶת לַאֲמִתּוֹ וְאֵינוֹ רוֹצֶה לְהַטְעוֹת אֶת עַצְמוֹ יָכוֹל לֵידַע וּלְהָבִין הָאֱמֶת הֵיטֵב. וְכֵן לִפְעָמִים מֵחֲמַת יְרִידָתוֹ הַגְּדוֹלָה שֶׁנָּפַל וְיָרַד בְּגָלוּת הַתַּאֲווֹת מְאֹד כָּל אֶחָד כְּפִי יְרִידָתוֹ עַד שֶׁמֵּחֲמַת זֶה נוֹפֵל בְּדַעְתּוֹ כְּאִלּוּ אֶפֶס תִּקְוָה עַד שֶׁהַבַּעַל דָּבָר רוֹצֶה לְהַפִּילוֹ שֶׁיִּתְיָאֵשׁ מִן הָרַחֲמִים, חַס וְשָׁלוֹם, וְנִדְמֶה לוֹ שֶׁלְּפִי הָאֱמֶת כְּבָר אָבְדָה תִּקְוָתוֹ חַס וְשָׁלוֹם. וְכָל זֶה מֵחֲמַת שֶׁמְּהַפֵּךְ הָאֱמֶת שֶׁלֹּא כַּסֵּדֶר, כִּי בֶּאֱמֶת לֹא כָּךְ הוּא הָאֱמֶת הָאֲמִתִּי, כִּי כְּבָר גִּלָּה לָנוּ ה' יִתְבָּרַךְ רִבּוּי רַחֲמָיו שֶׁאֵינָם כָּלִים עַל יְדֵי מֹשֶׁה רַבֵּנוּ וְעַל יְדֵי הַצַּדִּיקִים הָאֲמִתִּיִּים שֶׁאַחֲרָיו שֶׁגִּלּוּ שֶׁה' יִתְבָּרַךְ בְּכָל מָקוֹם, כַּמְבֹאָר בְּהַתּוֹרָה הַזֹּאת שֶׁמֹּשֶׁה רַבֵּנוּ גִּלָּה שֶׁאֲפִלּוּ בְּעֶשֶֹר כִּתְרִין דִּמְסָאֲבוּתָא שֶׁהוּא כְּלַל כָּל הַטֻּמְאוֹת שֶׁבָּעוֹלָם, רַחֲמָנָא לִצְלַן, גַּם שָׁם נִמְצָא ה' יִתְבָּרַךְ כַּנַּ"ל, עַל כֵּן עִקַּר שְׁלֵמוּת הָאֱמֶת כְּשֶׁהוּא אֱמֶת בְּכָל דַּרְגָּא מֵרֹאשׁ וְעַד סוֹף וְכַנַּ"ל:
<h3>אות ג</h3>
נִמְצָא, שֶׁעִקַּר הָאֱמֶת הוּא כְּשֶׁנִּכְלָל נְקֻדָּה הַתַּחְתּוֹנָה בַּנְּקֻדָּה הָעֶלְיוֹנָה וְכוּ' כַּנַּ"ל וְזֶה בְּחִינַת שְׁנֵי עֵדוּת, כִּי כְּשֶׁשְּׁנַיִם מְכַוְּנִין עֵדוּתָן זֶה בְּחִינַת שֶׁנִּכְלְלוּ שְׁתֵּי הַנְּקֻדּוֹת יַחַד, כִּי בְּכָל מָקוֹם שֶׁיֵּשׁ שְׁנַיִם מִיִּשְֹרָאֵל מֵאִיר בָּהֶם בְּחִינַת שְׁתֵּי הַנְּקֻדּוֹת הַנַּ"ל, כִּי בְּוַדַּאי אֵין שְׁנֵי בְּנֵי אָדָם שָׁוִים וּבְוַדַּאי הָאֶחָד גָּדוֹל מֵחֲבֵרוֹ וּכְמוֹ שֶׁכָּתוּב בַּמִּשְׁנָה לְעִנְיַן שְׁנֵי עֵדִים מַכְנִיסִין אֶת הַגָּדוֹל תְּחִלָּה וְכוּ' (וְכַמּוּבָא לְעֵיל מִזֶּה) וְכָל מָקוֹם שֶׁיֵּשׁ גָּדוֹל וְקָטָן הֵם נִמְשָׁכִין בְּשָׁרְשָׁם מִבְּחִינַת שְׁתֵּי הַנְּקֻדּוֹת הַנַּ"ל שֶׁהֵם נְקֻדָּה הָעֶלְיוֹנָה וּנְקֻדָּה הַתַּחְתּוֹנָה. וּכְשֶׁאֵלּוּ הַשְּׁנַיִם נִכְלָלִים יַחַד וְאוֹמְרִים עֵדוּתָן בְּשָׁוֶה הֶאֱמִינָה לָהֶם הַתּוֹרָה כְּמוֹ לְמֵאָה, כִּי בְּוַדַּאי דִּבְרֵיהֶם אֱמֶת, כִּי עִקַּר הָאֱמֶת הוּא רַק עַל יְדֵי זֶה, עַל יְדֵי שֶׁנִּכְלָלִים שְׁתֵּי הַנְּקֻדּוֹת יַחַד שֶׁזֶּהוּ בְּחִינַת שְׁנֵי עֵדִים שֶׁמְּכַוְּנִים דִּבְרֵיהֶם וּשְׁנֵיהֶם אוֹמְרִים בְּשָׁוֶה, שֶׁזֶּהוּ בְּחִינַת שֶׁנִּכְלְלוּ שְׁנֵי הַנְּקֻדּוֹת יַחַד, שֶׁזֶּה עִקַּר הָאֱמֶת כַּנַּ"ל:
<h3>אות ד</h3>
וְזֶה, "עַל פִּי שְׁנַיִם עֵדִים וְכוּ' יָקוּם דָּבָר", 'יָקוּם דָּבָר' דַּיְקָא, כִּי דָּבָר זֶה בְּחִינַת מַלְכוּת, בְּחִינַת חַוָּה, שֶׁהוּא בְּחִינַת הַדִּבּוּר, שֶׁהוּא בְּחִינַת מַלְכוּת פֶּה, שֶׁמִּשָּׁם נִמְשָׁךְ בְּחִינַת שֶׁלֹּא כַּסֵּדֶר כְּשֶׁמְּחַלְּקִים, חַס וְשָׁלוֹם, הַמַּלְכוּת לְעַצְמוֹ, כְּמוֹ שֶׁכָּתוּב שָׁם. וְעִקַּר הַתִּקּוּן לְהָרִים וּלְהָקִים אֶת הַדִּבּוּר בְּחִינַת חַוָּה, בְּחִינַת מַלְכוּת, לְשָׁרְשׁוֹ לִבְחִינַת כַּסֵּדֶר. וְזֶה נַעֲשֶֹה עַל יְדֵי שְׁנֵי הָעֵדִים שֶׁאוֹמְרִים עֵדוּת אֱמֶת וְכַנַּ"ל. וְזֶה, "עַל פִּי שְׁנַיִם עֵדִים וְכוּ' יָקוּם דָּבָר", שֶׁמְּקַיְּמִין וּמְרִימִין בְּחִינַת דָּבָר, בְּחִינַת מַלְכוּת פֶּה, בְּחִינַת שֶׁלֹּא כַּסֵּדֶר לְשָׁרְשׁוֹ לִבְחִינַת כַּסֵּדֶר, עַל יְדֵי שֶׁמְּגַלִּין הָאֱמֶת שֶׁבֵּין הַבַּעֲלֵי דִּינִים וְכַנַּ"ל:
<h3>אות ה</h3>
וְזֶה בְּחִינַת גֹּדֶל מַעֲלַת הַשָּׁלוֹם וּגְנוּת הַמַּחֲלֹקֶת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, שָֹנְאוּי הַמַּחֲלֹקֶת וְגָדוֹל הַשָּׁלוֹם. כִּי כָּל מַה שֶּׁנִּכְלָלִין יוֹתֵר כַּמָּה אֲנָשִׁים מִיִּשְֹרָאֵל יַחַד בְּשָׁלוֹם וְאַהֲבָה, נִכְלָלִים בְּיוֹתֵר הַנְּקֻדּוֹת הַנַּ"ל יַחַד וְנִכְלָל בְּיוֹתֵר בְּחִינַת שֶׁלֹּא כַּסֵּדֶר בִּבְחִינַת כַּסֵּדֶר שֶׁזֶּה עִקַּר תִּקּוּן כָּל הָעוֹלָמוֹת שֶׁנִּבְרְאוּ בִּשְׁבִיל זֶה וְכַמּוּבָן לַמַּשְֹכִּיל בַּתּוֹרָה הַנַּ"ל וְעַל כֵּן מֹשֶׁה רַבֵּנוּ בְּכָל פַּעַם שֶׁהָיָה מַחֲלֹקֶת עָלָיו וְעַל אַהֲרֹן אָמַר, "וְנַחְנוּ מָה". וְכֵן, "וְאַהֲרֹן מַה הוּא כִּי תַלִּינוּ עָלָיו", כִּי עִקַּר הַתִּקּוּן עַל יְדֵי בְּחִינַת מַה, כִּי כָּל הַחוֹלְקִים הַנִּלְחָמִים נֶגְדּוֹ הֵם מִבְּחִינַת שֶׁלֹּא כַּסֵּדֶר שֶׁרוֹצִים לַהֲפֹךְ הָאֱמֶת מִסִּדְרוֹ הָאֲמִתִּי וְכַנַּ"ל וְעַל כֵּן הַתִּקּוּן לָזֶה בְּחִינַת מָה שֶׁצְּרִיכִין לְבַטֵּל עַצְמוֹ בִּבְחִינַת מָה וְעַל יְדֵי זֶה יִהְיֶה נִכְלָל הַכֹּל בִּבְחִינַת כַּסֵּדֶר וְיִתְבַּטֵּל בְּחִינַת שֶׁלֹּא כַּסֵּדֶר כַּנַּ"ל וְעַל יְדֵי זֶה יִתְבַּטְּלוּ וְיִפֹּלוּ כָּל הַשּוֹנְאִים וְהַחוֹלְקִים שֶׁיּוֹנְקִים מִשָּׁם מִבְּחִינַת שֶׁלֹּא כַּסֵּדֶר, כִּי הַכֹּל נִתְבַּטֵּל עַל יְדֵי בְּחִינַת מַה שֶׁהוּא בְּחִינַת כַּסֵּדֶר וְכַנַּ"ל:
<h3>אות ו</h3>
וְזֶה בְּחִינַת טְבִילַת מִקְוֶה, כִּי כָּל הַטֻּמְאוֹת נִמְשָׁכִין מִבְּחִינַת שֶׁלֹּא כַּסֵּדֶר שֶׁהוּא בְּחִינַת דִּינִים שֶׁמִּשָּׁם יְנִיקַת הַסִּטְרָא אָחֳרָא וּמִשָּׁם כָּל הַטֻּמְאוֹת וּכְשֶׁרוֹצִים לְטַהֵר עַצְמוֹ צְרִיכִים לְבַטֵּל עַצְמוֹ בִּבְחִינַת מָה וּלְהִכָּלֵל בִּבְחִינַת כַּסֵּדֶר וְזֶה עַל יְדֵי טְבִילַת הַמִּקְוֶה, כִּי שִׁעוּר מֵ"ם סְאָה כְּנֶגֶד מֵ"ם יוֹם שֶׁבָּהֶם עָלָה מֹשֶׁה וְעָשָֹה דֶּרֶךְ כְּבוּשָׁה לַתְּשׁוּבָה הַנַּ"ל שֶׁעַל יְדֵי זֶה נִכְלָל הַכֹּל בִּבְחִינַת כַּסֵּדֶר, וְעַל כֵּן עַל יְדֵי שֶׁנִּכְנָס בְּמֵימֵי הַמִּקְוֶה שֶׁל מֵ"ם סְאָה בְּחִינַת מֵ"ם הַנַּ"ל וְנִתְעַלֵּם וְנִתְכַּסֶּה שָׁם בְּתוֹךְ הַמַּיִם וְנִתְבַּטֵּל שָׁם, עַל יְדֵי זֶה נִכְלָל בִּבְחִינַת מַה, בִּבְחִינַת כַּסֵּדֶר שֶׁעַל יְדֵי זֶה נִתְבַּטְּלִין כָּל הַטֻּמְאוֹת שֶׁנִּמְשָׁכִין מִבְּחִינַת שֶׁלֹּא כַּסֵּדֶר וְעוֹלֶה מִטֻּמְאָה לְטָהֳרָה, כִּי נִכְלָל בִּבְחִינַת כַּסֵּדֶר וְכַנַּ"ל: וְעַיֵּן בַּכַּוָּנוֹת מְבֹאָר שֶׁמֵּ"ם סְאָה שֶׁבַּמִּקְוֶה הֵם כְּנֶגֶד מֵ"ם יוֹם שֶׁעָלָה מֹשֶׁה:
<h3>אות ז</h3>
וְזֶה בְּחִינַת וְאָעִידָה בָּם אֶת הַשָּׁמַיִם וְאֶת הָאָרֶץ. כִּי שָׁמַיִם וָאָרֶץ הֵם בְּחִינַת נְקֻדָּה הָעֶלְיוֹנָה וּנְקֻדָּה הַתַּחְתּוֹנָה שֶׁהֵם בְּחִינַת שְׁנֵי עֵדִים כַּנַּ"ל: וּבוֹ עִנְיַן רֹאשׁ הַשָּׁנָה:
<h3>אות ח</h3>
וְזֶה בְּחִינַת רֹאשׁ הַשָּׁנָה וְיוֹם הַכִּפּוּרִים שֶׁהֵם עֲשֶֹרֶת יְמֵי תְּשׁוּבָה כְּנֶגֶד בְּחִינַת יוּד הַנַּ"ל שֶׁנַּעֲשֶֹה עַל יְדֵי שֶׁנִּכְלָל בְּחִינַת שֶׁלֹּא כַּסֵּדֶר בִּבְחִינַת כַּסֵּדֶר, כְּמוֹ שֶׁמְּבֹאָר שָׁם בְּהַתּוֹרָה הַנַּ"ל, כִּי בְּרֹאשׁ הַשָּׁנָה נִבְרָא הָעוֹלָם וְכָל הָעוֹלָם נִבְרָא רַק בִּשְׁבִיל לְגַלּוֹת מַלְכוּת עַל יְדֵי הָאָדָם וְעַל כֵּן כָּל הָעֲבוֹדָה בְּרֹאשׁ הַשָּׁנָה הוּא לִכְלֹל בְּחִינַת שֶׁלֹּא כַּסֵּדֶר בִּבְחִינַת כַּסֵּדֶר שֶׁזֶּהוּ בְּחִינַת הַמְתָּקַת הַדִּינִים שֶׁעוֹסְקִין בְּיוֹתֵר בְּרֹאשׁ הַשָּׁנָה שֶׁהוּא יוֹם הַדִּין, כִּי כָּל הַדִּינִים הֵם מִבְּחִינַת שֶׁלֹּא כַּסֵּדֶר שֶׁהוּא בְּחִינַת דִּינִים, כִּי כְּלַל בְּרִיאַת הָעוֹלָם הוּא בִּבְחִינַת שֶׁלֹּא כַּסֵּדֶר נֶגֶד ה' יִתְבָּרַךְ, בְּחִינַת בְּתִשְׁרֵי נִבְרָא הָעוֹלָם תִּשְׁרֵי הוּא בְּחִינַת תשר"ק, שֶׁלֹּא כַּסֵּדֶר, כִּי בְּוַדַּאי גַּשְׁמִיּוּת הָעוֹלָם הוּא בְּחִינַת שֶׁלֹּא כַּסֵּדֶר נֶגֶד חָכְמָתוֹ יִתְבָּרַךְ שֶׁהוּא בְּחִינַת חָכְמָה - כֹּחַ מַה, כִּי בְּוַדַּאי גַּשְׁמִיּוּת הוּא הַהֵפֶךְ, דְּהַיְנוּ בְּחִינַת שֶׁלֹּא כַּסֵּדֶר נֶגֶד בְּחִינַת מַה, אַךְ בֶּאֱמֶת הֵן הֵן גְּבוּרוֹתָיו וְנוֹרְאוֹתָיו שֶׁבָּרָא יֵשׁ מֵאַיִן הַמֻּחְלָט וְהַכֹּל בִּשְׁבִיל לְגַלּוֹת מַלְכוּתוֹ, עַל יְדֵי זֶה דַּיְקָא, עַל יְדֵי שֶׁהָאָדָם יַאֲמִין בְּהָאֱמֶת וִיבַטֵּל עַצְמוֹ עִם כָּל הָעוֹלָם הַתָּלוּי בּוֹ בִּבְחִינַת מַה וִיקַשֵּׁר תָּמִיד אֱלֹקוּתוֹ בְּמַחֲשַׁבְתּוֹ בִּבְחִינַת חֲשֹׁב - מַה, כְּמוֹ שֶׁכָּתוּב שָׁם בְּסוֹף הַתּוֹרָה הַנַּ"ל, שֶׁעַל יְדֵי זֶה יַחֲזִיר בְּחִינַת שֶׁלֹּא כַּסֵּדֶר שֶׁהוּא בְּחִינַת כְּלַל הָעוֹלָם שֶׁיִּהְיֶה נִכְלָל בִּבְחִינַת כַּסֵּדֶר, שֶׁזֶּה עִקַּר הַשְּׁלֵמוּת וְהַמִּלּוּי וְקִיּוּם הָעוֹלָם, בְּחִינַת לַה' הָאָרֶץ וּמְלוֹאָהּ, כְּמוֹ שֶׁכָּתוּב שָׁם. וְזֶה כָּל עֲבוֹדָתֵנוּ בְּרֹאשׁ הַשָּׁנָה שֶׁאָז נִבְרָא הָעוֹלָם שֶׁהוּא בְּחִינַת שֶׁלֹּא כַּסֵּדֶר כַּנַּ"ל, שֶׁהוּא בְּחִינַת דִּינִים כַּנַּ"ל שֶׁאָז עוֹסְקִין לְפַרְסֵם מַלְכוּתוֹ אֲשֶׁר בַּכֹּל מָשָׁלָה, דְּהַיְנוּ שֶׁכָּל הָעוֹלָם, שֶׁהוּא בְּחִינַת שֶׁלֹּא כַּסֵּדֶר, הַכֹּל נִכְלָל בּוֹ יִתְבָּרַךְ שֶׁהוּא בְּחִינַת כַּסֵּדֶר, כִּי אֵין אָנוּ חוֹלְקִין חַס וְשָׁלוֹם, בְּחִינַת מַלְכוּת לְעַצְמֵנוּ חָלִילָה, רַק אָנוּ מוֹדִים וּמוֹדִיעִים, כִּי מַלְכוּתוֹ בַּכֹּל מָשָׁלָה שֶׁהוּא יִתְבָּרַךְ מוֹשֵׁל וּמוֹלֵךְ בַּכֹּל, מֵרוּם כָּל דַּרְגִּין עַד סוֹף כָּל דַּרְגִּין, עַד תַּכְלִית דְּיוֹטָא הַתַּחְתּוֹנָה, כִּי אֲפִלּוּ בְּעֶשֶֹר כִּתְרִין דִּמְסָאֲבוּתָא מוֹשֶׁלֶת מַלְכוּתוֹ יִתְבָּרַךְ וְעַל כֵּן אוֹמְרִים בְּכָל הַבְּרָכוֹת בְּרֹאשׁ הַשָּׁנָה, מֶלֶךְ עַל כָּל הָאָרֶץ וְכוּ' וְכֵן, מְלֹךְ עַל כָּל הָעוֹלָם כֻּלּוֹ וְכוּ', כִּי זֶה עִקַּר עֲבוֹדַת רֹאשׁ הַשָּׁנָה לְגַלּוֹת מַלְכוּתוֹ אֲשֶׁר מוֹשֶׁלֶת בַּכֹּל בְּחִינַת לַה' הָאָרֶץ וּמְלוֹאָהּ שֶׁאוֹמְרִים בִּכְנִיסַת רֹאשׁ הַשָּׁנָה, כִּי עַל יְדֵי זֶה חוֹזְרִים בְּחִינַת שֶׁלֹּא כַּסֵּדֶר שֶׁהוּא כְּלַל הָעוֹלָם שֶׁיִּהְיֶה נִכְלָל בִּבְחִינַת כַּסֵּדֶר, שֶׁעַל יְדֵי זֶה עִקַּר הַמְתָּקַת הַדִּינִים הַנֶּאֱחָזִים בִּבְחִינַת שֶׁלֹּא כַּסֵּדֶר וְכַנַּ"ל:
<h3>אות ט</h3>
וְזֶה בְּחִינַת הַעִדֹתִי בָכֶם הַיּוֹם אֶת הַשָּׁמַיִם וְאֶת הָאָרֶץ שֶׁקּוֹרִין פָּרָשָׁה זֹאת תָּמִיד סָמוּךְ לְרֹאשׁ הַשָּׁנָה, כִּי צְרִיכִים שְׁנֵי עֵדִים דַּיְקָא לְגַלּוֹת הָאֱמֶת מִתּוֹךְ הַשֶּׁקֶר שֶׁהֵם בְּחִינַת שָׁמַיִם וָאָרֶץ, שֶׁהוּא בְּחִינַת מַעְלָה וּמַטָּה, נְקֻדָּה הַתַּחְתּוֹנָה וּנְקֻדָּה הָעֶלְיוֹנָה, בְּחִינַת אִם אֶסַּק שָׁמַיִם שָׁם אָתָּה וְאַצִּיעָה שְׁאוֹל הִנֶּךָּ, כִּי כְּלַל הַתּוֹרָה הוּא אֱמוּנָה, כְּמוֹ שֶׁכָּתוּב, "כָּל מִצְוֹתֶיךָ אֱמוּנָה". וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, בָּא חֲבַקּוּק וְהֶעֱמִידָן עַל אַחַת שֶׁהוּא אֱמוּנָה וְעִקַּר הָאֱמוּנָה שֶׁתְּלוּיָה בָּאֱמֶת, כְּמוֹ שֶׁכָּתוּב בְּמָקוֹם אַחֵר הוּא בִּשְׁתֵּי בְּחִינוֹת הַנַּ"ל, דְּהַיְנוּ שֶׁצְּרִיכִין לְהַאֲמִין בַּה' יִתְבָּרַךְ שֶׁהוּא יָחִיד קַדְמוֹן הָיָה, הוֹוֶה וְיִהְיֶה וּכְמוֹ שֶׁצְּרִיכִין לְהַאֲמִין בִּמְצִיאוּתוֹ יִתְבָּרַךְ כֵּן צְרִיכִין לְהַאֲמִין שֶׁהוּא הַבּוֹרֵא, הוּא הַיּוֹצֵר, הוּא הַמַּנְהִיג מֶלֶךְ שַׁלִּיט וּמוֹשֵׁל וּמַשְׁגִּיחַ עַל כָּל דָּבָר מֵרֹאשׁ וְעַד סוֹף, כִּי כְּשֶׁאֵינוֹ מַאֲמִין, חַס וְשָׁלוֹם, שֶׁהוּא יִתְבָּרַךְ מוֹשֵׁל בַּכֹּל תָּמִיד וּמַלְכוּתוֹ בַּכֹּל מָשָׁלָה, הוּא כּוֹפֵר וּמְקַצֵּץ בַּנְּטִיעוֹת וְעַל כֵּן עִקַּר הָאֱמוּנָה הוּא בִּבְחִינַת וְיָדַעְתָּ הַיּוֹם וַהֲשֵׁבֹתָ אֶל לְבָבֶךָ כִּי ה' הוּא הָאֱלֹקִים בַּשָּׁמַיִם מִמַּעַל וְעַל הָאָרֶץ מִתָּחַת אֵין עוֹד, כִּי צְרִיכִין לְהַמְלִיכוֹ לְמַעְלָה וּלְמַטָּה בַּשָּׁמַיִם מִמַּעַל וְעַל הָאָרֶץ מִתַּחַת לְהַאֲמִין שֶׁמַּלְכוּתוֹ בַּכֹּל מָשָׁלָה וְזֶהוּ בְּעַצְמוֹ בְּחִינַת ה' הוּא הָאֱלֹקִים, כִּי ה' זֶה בְּחִינַת מַה, כִּי הויה בְּמִלּוּי אֲלָפִין בְּגִימַטְרִיָּא מַה כַּנַּ"ל וֵאלֹקִים בְּחִינַת מַלְכוּת, כְּמוֹ שֶׁכָּתוּב: "וֵאלֹקִים מַלְכִּי מִקֶּדֶם". הַיְנוּ לְיַחֵד בְּחִינַת מַלְכוּת בְּחִינַת שֶׁלֹּא כַּסֵּדֶר בִּבְחִינַת מַה עַל יְדֵי שֶׁיּוֹדְעִין וּמַאֲמִינִים שֶׁמַּלְכוּתוֹ בַּכֹּל מָשָׁלָה וְכַנַּ"ל. וְעַל כֵּן כָּל הַתּוֹרָה נִקְרֵאת עֵדוּת, כְּמוֹ שֶׁכָּתוּב, "וַיָּקֶם עֵדוּת בְּיַעֲקֹב" בְּחִינַת שְׁנֵי לוּחוֹת הָעֵדוּת 'שְׁנֵי' דַּיְקָא, כִּי צְרִיכִים שְׁנֵי עֵדִים דַּיְקָא כַּנַּ"ל וְעַל כֵּן שְׁנֵי לוּחוֹת הָעֵדוּת נִתְּנוּ בְּיוֹם הַכִּפּוּרִים שֶׁהֵם גְּמַר הָאַרְבָּעִים יוֹם הַנַּ"ל שֶׁבָּהֶם עָלָה מֹשֶׁה וְעָשָֹה דֶּרֶךְ כְּבוּשָׁה לַתְּשׁוּבָה שֶׁהוּא בִּשְׁנֵי בְּחִינוֹת הַנַּ"ל, בְּחִינַת אִם אֶסַּק שָׁמַיִם שָׁם אָתָּה וְאַצִּיעָה שְׁאוֹל הִנֶּךָּ, שֶׁהֵם בְּחִינַת שְׁנֵי עֵדִים, בְּחִינַת שָׁמַיִם וָאָרֶץ, מַעְלָה וּמַטָּה שֶׁמְּגַלִּים הָאֱמֶת שֶׁהוּא בְּחִינַת רֹאשׁ, תּוֹךְ, סוֹף, כִּי זֶה עִקַּר הַתְּשׁוּבָה כְּשֶׁיּוֹדְעִים וּמַאֲמִינִים שֶׁה' יִתְבָּרַךְ נִמְצָא עִמּוֹ תָּמִיד בְּכָל עֵת וּבְכָל מְקוֹמוֹת שֶׁהוּא, כְּמוֹ שֶׁכָּתוּב, "בְּכָל מְקוֹמוֹת מֶמְשַׁלְתּוֹ". וְעַל יְדֵי זֶה יִזְכֶּה לֵילֵךְ בְּדֶרֶךְ הַתְּשׁוּבָה שֶׁעָשָֹה מֹשֶׁה, כִּי עִקַּר הַיֵּצֶר הָרָע וְהַסִּטְרָא אָחֳרָא כָּל כֹּחָם עַל יְדֵי הַשֶּׁקֶר שֶׁהוּא הָרַע, שֶׁהוּא הַטֻּמְאָה, כְּמוֹ שֶׁכָּתוּב בְּהַתּוֹרָה "אָמַר רַבִּי עֲקִיבָא" (סִימָן נא). כִּי בִּתְחִלָּה מַחֲטִיא אֶת הָאָדָם עַל יְדֵי שִׁקְרוֹ שֶׁמַּטְעֶה אוֹתוֹ בְּכַמָּה מִינֵי הַטְעָאוֹת וְאַחַר כָּךְ כְּשֶׁבָּא עַל דַּעְתּוֹ לָשׁוּב, מַחֲלִישׁ דַּעְתּוֹ וּמַכְנִיס בְּלִבּוֹ שֶׁכְּבָר נִסְתַּלֵּק ה' יִתְבָּרַךְ מִמֶּנּוּ וְהוּא רָחוֹק כָּל כָּךְ עַד שֶׁאִי אֶפְשָׁר לוֹ לָשׁוּב וּבֶאֱמֶת הוּא לְהֵפֶךְ, כִּי בֶּאֱמֶת מַלְכוּתוֹ בַּכֹּל מָשָׁלָה אֲפִלּוּ בְּעֶשֶֹר כִּתְרִין דִּמְסָאֲבוּתָא. וּכְמוֹ שֶׁכָּתוּב, "הַשֹּׁכֵן אִתָּם בְּתוֹךְ טֻמְאֹתָם". וּכְמוֹ שֶׁפֵּרֵשׁ רַשִׁ"י, אֲפִלּוּ כְּשֶׁהֵם טְמֵאִים שְׁכִינָה עִמָּהֶם וְעַל כֵּן צְרִיכִין לֵידַע שֶׁזֶּה עִקַּר דֶּרֶךְ הַתְּשׁוּבָה שֶׁעָשָֹה מֹשֶׁה בֶּאֱלוּל. וְהַצַּדִּיקִים אֲמִתִּיִּים וְהַכְּרוּכִים אַחֲרֵיהֶם מַמְשִׁיכִים זֶה הַדֶּרֶךְ בְּכָל שָׁנָה וְשָׁנָה שֶׁהָעִקָּר הוּא בַּמֶּה שֶׁיּוֹדְעִים וּמוֹדִיעִים בְּכַמָּה לְשׁוֹנוֹת וְאַזְהָרוֹת וּכְרוּזִים הַרְבֵּה בְּלִי מִסְפָּר שֶׁה' יִתְבָּרַךְ עֲדַיִן עִמָּנוּ עִם כָּל אֶחָד וְאֶחָד אֲפִלּוּ עִם הַחוֹטֵא הַגָּרוּעַ שֶׁבְּכָל הָעוֹלָם כֻּלּוֹ, כִּי מַלְכוּתוֹ בַּכֹּל מָשָׁלָה בְּחִינַת וְאַצִּיעָה שְׁאוֹל הִנֶּךָּ וְכָל זְמַן שֶׁהָאָדָם חוֹזֵר זֹאת בְּדַעְתּוֹ וְלִבּוֹ וּמַכְנִיס זֹאת בְּלִבּוֹ בֶּאֱמֶת בִּבְחִינַת וְיָדַעְתָּ הַיּוֹם וַהֲשֵׁבֹתָ אֶל לְבָבֶךָ כִּי ה' הוּא הָאֱלֹקִים בַּשָּׁמַיִם מִמַּעַל וְעַל הָאָרֶץ מִתָּחַת וְכוּ' וְכַנַּ"ל, אֲזַי בְּוַדַּאי יֵשׁ לוֹ תִּקְוָה גְּדוֹלָה כָּל יְמֵי חַיָּיו לִזְכּוֹת לְדֶרֶךְ הַתְּשׁוּבָה בֶּאֱמֶת, כִּי זֶה עִקַּר דֶּרֶךְ הַתְּשׁוּבָה שֶׁעָשָֹה מֹשֶׁה וְהַצַּדִּיקִים שֶׁאַחֲרָיו וְכַנַּ"ל בְּחִינַת הַנּוֹתֵן בַּיָּם דֶּרֶךְ וּבְמַיִם עַזִּים נְתִיבָה, שֶׁזֶּה הַפָּסוּק הוּא סוֹד כַּוָּנוֹת אֱלוּל כַּמּוּבָא. שֶׁהַכַּוָּנָה הַפַּשְׁטִיּוּת שֶׁיּוֹצֵא מִזֶּה לְכָל בְּנֵי אָדָם הַפְּשׁוּטִים הוּא שֶׁה' יִתְבָּרַךְ בְּרַחֲמָיו הוֹדִיעַ לָנוּ עַל יְדֵי צַדִּיקָיו הָאֲמִתִּיִּים שֶׁהוּא נוֹתֵן בַּיָּם דָּרֶךְ וְכוּ', דְּהַיְנוּ שֶׁאֲפִלּוּ בְּתוֹךְ מְצוּלוֹת יָם הָרַבִּים מְאֹד מְאֹד הַשּׁוֹטְפִים עַל הָאָדָם כַּהֲמוֹן גַּלֵּי הַיָּם מַמָּשׁ בִּבְחִינַת כָּל מִשְׁבָּרֶיךָ וְגַלֶּיךָ עָלַי עָבָרוּ, בְּחִינַת וַתַּשְׁלִיכֵנִי מְצוּלָה בִּלְבַב יַמִּים, בְּחִינַת שַׁתַּנִי בְּבוֹר תַּחְתִּיּוֹת בְּמַחֲשַׁכִּים בִּמְצֹלוֹת, וְכֵן בִּפְסוּקִים הַרְבֵּה, מִכָּל שֶׁכֵּן כְּמוֹ שֶׁיּוֹדֵעַ הָאָדָם בְּעַצְמוֹ מַה שֶּׁעָבַר עָלָיו וּלְהֵיכָן יָרַד וְנִשְׁלַךְ עַל יְדֵי מַעֲשָֹיו אַף עַל פִּי כֵן גַּם שָׁם יֵשׁ דֶּרֶךְ וְנָתִיב תָּמִיד לָשׁוּב אֵלָיו יִתְבָּרַךְ וְעִקַּר הַדֶּרֶךְ נַעֲשֶֹה עַל יְדֵי בְּחִינַת הַנַּ"ל, עַל יְדֵי שֶׁיּוֹדֵעַ וּמַאֲמִין כִּי מַלְכוּתוֹ בַּכֹּל מָשָׁלָה כַּנַּ"ל, בְּחִינַת אִם אֶסַּק שָׁמַיִם שָׁם אָתָּה וְאַצִּיעָה שְׁאוֹל הִנֶּךָּ שֶׁזֶּהוּ סוֹד כַּוָּנַת אֱלוּל, בְּחִינַת הַדֶּרֶךְ הַנַּ"ל שֶׁכָּל אָדָם יָכוֹל לִזְכּוֹת אֵלָיו בְּכָל מָקוֹם שֶׁהוּא, בִּפְרָט בֶּאֱלוּל אִם יַאֲמִין בְּכָל זֶה בֶּאֱמֶת וּבִפְשִׁיטוּת וְכַנַּ"ל:
<h3>אות י</h3>
וְזֶה, "עֵדוּת ה' נֶאֱמָנָה מַחְכִּימַת פֶּתִי". הַיְנוּ מִי שֶׁמֵּשִֹים לֵב שֶׁעֵדוּת ה' שֶׁהִיא הַתּוֹרָה, נֶאֱמָנָה בְּוַדַּאי שֶׁכָּל דְּבָרֶיהָ נֶאֱמָנִים, עַל יְדֵי זֶה מַחְכִּימַת פֶּתִי, עַל יְדֵי זֶה בְּוַדַּאי יִתְחַכֵּם הַפֶּתִי שֶׁהוּא מִי שֶׁחָטָא וּפָגַם וְנִתְפַּתָּה אַחֲרֵי תַּאֲווֹת עוֹלָם הַזֶּה וְנִתְעָה לְמָקוֹם שֶׁנִּתְעָה שֶׁבְּוַדַּאי יִתְחַכֵּם לָשׁוּב אֶל הָאֱמֶת מִכָּל מָקוֹם שֶׁהוּא עַל יְדֵי שֶׁמַּאֲמִין בְּעֵדוּת ה' שֶׁהִוא הַתּוֹרָה שֶׁנִּתְּנָה בִּשְׁנֵי לוּחוֹת הָעֵדוּת בְּיוֹם כִּפּוּר שֶׁאָז נִגְמַר הַדֶּרֶךְ לַתְּשׁוּבָה שֶׁעָשָֹה מֹשֶׁה,
שֶׁמּוֹדִיעַ וּמֵעִיד שֶׁמַּלְכוּתוֹ בַּכֹּל מָשָׁלָה בְּחִינַת אִם אֶסַּק שָׁמַיִם וְכוּ' וְאַצִּיעָה שְׁאוֹל הִנֶּךָּ, שֶׁזֶּה בְּחִינַת שְׁנֵי עֵדִים שֶׁמְּגַלִּים הָאֱמֶת, שֶׁזֶּה בְּחִינַת הַתּוֹרָה, בְּחִינַת שְׁנֵי לוּחוֹת הָעֵדוּת וְכַנַּ"ל וְעַל יְדֵי זֶה הַתּוֹרָה שֶׁהִיא עֵדוּת ה' נֶאֱמָנָה מַחְכִּימַת פֶּתִי, כִּי כָּל הַפְּתָאִים שֶׁבָּעוֹלָם שֶׁהֵם הַמִּתְפַּתִּים אַחֲרֵי יִצְרָם, חַס וְשָׁלוֹם, יְכוֹלִים לְהִתְחַכֵּם עַל יְדֵי שֶׁיָּשִֹימוּ לְלִבָּם בְּכָל עֵת שֶׁעֲדַיִן ה' אִתָּם וּבְוַדַּאי יֵשׁ לָהֶם דֶּרֶךְ וְנָתִיב אֵיךְ לָשׁוּב אֶל הָאֱמֶת גַּם עַתָּה, כִּי הַדֶּרֶךְ שֶׁעָשָֹה מֹשֶׁה בְּחִינַת הַנּוֹתֵן בַּיָּם דָּרֶךְ הוּא דֶּרֶךְ וּמַסְלוּל וּנְתִיב אֱמֶת גַּם לָהֶם וּבִלְבַד שֶׁיַּאֲמִינוּ בְּעֵדוּת הַתּוֹרָה שֶׁמְּעִידָה עַל כָּל זֶה שֶׁבְּוַדַּאי יֵשׁ לָהּ נֶאֱמָנוּת בְּחִינַת עֵדוּת ה' נֶאֱמָנָה וְכַנַּ"ל:
<h3>אות יא</h3>
וְזֶה בְּחִינַת (יְשַׁעְיָה ח) וְאָעִידָה לִי עֵדִים נֶאֱמָנִים אֶת אוּרִיָּה וְאֶת זְכַרְיָה וְכוּ'. וְאָמְרוּ רַבּוֹתֵינוּ זִכְרוֹנָם לִבְרָכָה, אוּרִיָּה סִימָן לִזְכַרְיָה, כִּי אוּרִיָּה הִתְנַבֵּא וְהֵעִיד עַל הַחֻרְבָּן, וּזְכַרְיָה עַל הַגְּאֻלָּה וְהַבִּנְיַן בֵּית הַמִּקְדָשׁ. וּכְשֶׁתִּרְאוּ נְבוּאַת אוּרִיָּה נִתְקַיֵּם, שֶׁנֶּחֱרַב הַבֵּית הַמִּקְדָּשׁ, תַּאֲמִינוּ וּתְצַפּוּ שֶׁיִּתְקַיֵּם עֵדוּת וּנְבוּאוֹת זְכַרְיָה, שֶׁיַּחֲזֹר וְיִבָּנֶה הַבֵּית הַמִּקְדָּשׁ. וְזֶה רֶמֶז לְכָל אָדָם בְּכָל מָקוֹם שֶׁהוּא, כִּי כָּל אֶחָד מִיִּשְֹרָאֵל כְּפִי מַעֲשָֹיו כֵּן עוֹבֵר עָלָיו בְּחִינַת גָּלוּת וְחֻרְבַּן בֵּית הַמִּקְדָּשׁ, דְּהַיְנוּ גָּלוּת הַנֶּפֶשׁ עַל יְדֵי מַעֲשִֹים רָעִים, חַס וְשָׁלוֹם, שֶׁהוּא בְּחִינַת חֻרְבַּן בֵּית הַמִּקְדָּשׁ, כִּי כָּל מִי שֶׁאֵין בּוֹ דֵּעָה, כְּאִלּוּ נֶחֱרָב בֵּית הַמִּקְדָּשׁ בְּיָמָיו. וּלְהֵפֶךְ כְּפִי מַה שֶּׁמְּתַקֵּן מַעֲשָֹיו וְזוֹכֶה לִתְשׁוּבָה, כֵּן מֵאִיר עָלָיו בְּחִינַת בִּנְיַן בֵּית הַמִּקְדָּשׁ, בְּחִינַת גְּאֻלַּת הַנֶּפֶשׁ שֶׁזֶּה עִקַּר הַגְּאֻלָּה, בְּחִינַת קָרְבָה אֶל נַפְשִׁי גְאָלָהּ, כַּמּוּבָא בְּשֵׁם הַבַּעַל שֵׁם טוֹב זֵכֶר צַדִּיק וְקָדוֹשׁ לִבְרָכָה. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כָּל מִי שֶׁיֵּשׁ בּוֹ דֵּעָה, כְּאִלּוּ נִבְנֶה בֵּית הַמִּקְדָּשׁ בְּיָמָיו. וְעַל כֵּן כְּשֶׁרוֹאֶה הָאָדָם אֹרֶךְ גָּלוּת נַפְשׁוֹ וְחֻרְבָּנוֹ עַד שֶׁנִּסְתָּם מִמֶּנּוּ קֵץ גְּאֻלַּת נַפְשׁוֹ כְּמוֹ שֶׁנִּסְתָּם קֵץ הַגְּאֻלָּה שֶׁל כְּלַל יִשְֹרָאֵל בִּבְחִינַת קֵץ הַפְּלָאוֹת, כְּמוֹ שֶׁצּוֹעֵק הַנָּבִיא, "עַד מָתַי קֵץ הַפְּלָאוֹת". אֲבָל צָרִיךְ לָשֹוּם לְלִבּוֹ כָּל הַנַּ"ל שֶׁבְּוַדַּאי ה' יִתְבָּרַךְ עִמּוֹ גַּם עַתָּה בִּבְחִינַת וְאַצִּיעָה שְׁאוֹל הִנֶּךָּ וְעַל יְדֵי זֶה בְּוַדַּאי תָּבוֹא גְּאֻלַּת הַנֶּפֶשׁ שֶׁהִוא בְּחִינַת בִּנְיַן בֵּית הַמִּקְדָּשׁ, כִּי צְרִיכִין לֵידַע וּלְהַאֲמִין שֶׁכְּמוֹ שֶׁיְּכוֹלִין לְקַלְקֵל כֵּן יְכוֹלִין לְתַקֵּן, כְּמוֹ שֶׁאָמַר אֲדוֹנֵנוּ וּמוֹרֵנוּ וְרַבֵּנוּ זִכְרוֹנוֹ לִבְרָכָה, כְּמוֹ שֶׁכָּתוּב בְּמָקוֹם אַחֵר. וְאַדְּרַבָּה, מִדָּה טוֹבָה מְרֻבָּה, כִּי סוֹף כָּל סוֹף בְּוַדַּאי נָשׁוּב אֶל ה' וְיִבָּנֶה הַבֵּית הַמִּקְדָּשׁ כְּמוֹ שֶׁהִבְטִיחָנוּ כַּמָּה נְבִיאִים וְצַדִּיקִים, כְּמוֹ שֶׁכָּתוּב, "אַחַר יָשֻׁבוּ בְּנֵי יִשְֹרָאֵל וְכוּ'". וּכְתִיב: "וְעָשִֹיתִי אֶת אֲשֶׁר בְּחֻקַּי תֵּלֵכוּ וְכוּ' וַהֲסִרֹתִי לֵב הָאֶבֶן וְכוּ'". וְכֵן בִּפְסוּקִים הַרְבֵּה, מִכָּל שֶׁכֵּן רִבּוּי הַיִּעוּדִים וְהַהַבְטָחוֹת שֶׁהִזְהִירָנוּ הַצַּדִּיקֵי אֱמֶת שֶׁאֵין שׁוּם יֵאוּשׁ בָּעוֹלָם כְּלָל. וּכְמוֹ שֶׁכָּתוּב, "טוֹב וְיָחִיל וְדוּמָם לִתְשׁוּעַת ה' וְכוּ'". וְהָעִקָּר שֶׁיַּאֲמִין בְּהָעֵדִים נֶאֱמָנִים שֶׁהֵם הַנְּבִיאִים וְהַצַּדִּיקֵי אֱמֶת הַמְחַזְּקִים וּמְזָרְזִים אוֹתָנוּ עַל כָּל זֶה שֶׁהֵם בְּחִינַת עֵדִים נֶאֱמָנִים הַנַּ"ל, בְּחִינַת אוּרִיָּה וּזְכַרְיָה כְּמוֹ שֶׁנִּתְקַיֵּם דִּבְרֵי אוּרִיָּה וְנֶחֱרַב הַבֵּית הַמִּקְדָּשׁ, כֵּן בְּוַדַּאי יִתְקַיְּמוּ דִּבְרֵי זְכַרְיָה וְיַחֲזֹר וְיִבָּנֶה הַבֵּית הַמִּקְדָּשׁ. וּכְמוֹ כֵן בְּכָל אָדָם שֶׁכְּמוֹ שֶׁיָּכוֹל לִגְרֹם בְּמַעֲשָֹיו לְעַכֵּב בִּנְיַן בֵּית הַמִּקְדָּשׁ שֶׁנֶּחֱשָׁב כְּאִלּוּ הֶחֱרִיבוֹ, כֵּן בְּוַדַּאי יֵשׁ תִּקְוָה שֶׁיַּחֲזֹר וְיִבְנֵהוּ עַל יְדֵי תִּקּוּן מַעֲשָֹיו, כִּי בְּוַדַּאי סוֹף כָּל סוֹף יִתְתַּקֵּן הַכֹּל וְיִתַּקֵּן גַּם נַפְשׁוֹ וְיָשׁוּב אֶל ה' וִירַחֲמֵהוּ וְהָעִקָּר עַל יְדֵי בְּחִינַת עֵדוּת ה' נֶאֱמָנָה הַנַּ"ל, בְּחִינַת שְׁנֵי עֵדִים נֶאֱמָנִים שֶׁהֵם בְּחִינַת שְׁתֵּי נְקֻדּוֹת הַנַּ"ל, בְּחִינַת אִם אֶסַּק שָׁמַיִם וְאַצִּיעָה שְׁאוֹל, שֶׁזֶּה עִקַּר הָאֱמֶת שֶׁמֵּאִיר מֵרֹאשׁ וְעַד סוֹף שֶׁצָּרִיךְ לָשֹוּם לִבּוֹ אֶל נְקֻדַּת הָאֱמֶת תָּמִיד בְּכָל יוֹם וּבְכָל עֵת וּבְכָל שָׁעָה בְּכָל מָקוֹם שֶׁהוּא וְכַנַּ"ל:
<h3>אות יב</h3>
וְזֶה, "עֵדֹתֶיךָ נֶאֶמְנוּ מְאֹד לְבֵיתְךָ נָאֲוָה קֹדֶשׁ ה' לְאֹרֶךְ יָמִים". וּכְמוֹ שֶׁפֵּרֵשׁ רַשִׁ"י וְזֶה לְשׁוֹנוֹ, עֵדֹתֶיךָ, שֶׁהֵעִידוּ וְהִבְטִיחוּ נְבִיאֶיךָ לְבֵיתְךָ שֶׁהוּא נָאֲוָה קֹדֶשׁ, נֶאֶמְנוּ לְבֵיתְךָ מְאֹד וּלְאֹרֶךְ יָמִים הוּא מְצַפֶּה לָהֶם וְאַף עַל פִּי שֶׁאָרְכוּ הַיָּמִים נֶאֱמָנִים הֵם לַה' מְאֹד, עַד כָּאן לְשׁוֹנוֹ. וְזֶהוּ "עֵדֹתֶיךָ", 'עֵדֹתֶיךָ' דַּיְקָא בְּחִינַת שְׁנֵי עֵדִים נֶאֱמָנִים הַנַּ"ל, בְּחִינַת עֵדוּת ה' נֶאֱמָנָה שֶׁמְּחַזְּקִים וּמְזָרְזִים אֶת יִשְֹרָאֵל לְקַוּוֹת וּלְצַפּוֹת לִישׁוּעָה תָּמִיד, כִּי מַלְכוּתוֹ בַּכֹּל מָשָׁלָה וְכוּ' וְכוּ' וְכַנַּ"ל. אֵלּוּ הָעֵדוּת הֵם נֶאֶמְנוּ מְאֹד לְבֵיתְךָ נַאֲוָה קֹדֶשׁ שֶׁהוּא הַבֵּית הַמִּקְדָּשׁ שֶׁבְּוַדַּאי יִבָּנֶה אַף עַל פִּי שֶׁמִּתְאָרְכִין הַיָּמִים כַּנַּ"ל. וּכְמוֹ כֵן בְּוַדַּאי יָשׁוּב הַדַּעַת לְכָל אֶחָד מִיִּשְֹרָאֵל הַמַּאֲמִינִים בָּזֶה וּמְצַפִּים לִישׁוּעָה תָּמִיד שֶׁהוּא בְּחִינַת בִּנְיַן בֵּית הַמִּקְדָּשׁ כַּנַּ"ל: גַּם ה' לְאֹרֶךְ יָמִים מְרַמֵּז עַל רֹאשׁ הַשָּׁנָה שֶׁנִּקְרָא אֹרֶךְ יָמִים בְּחִינַת שְׁנֵי יָמִים שֶׁל רֹאשׁ הַשָּׁנָה כְּיוֹמָא אֲרִיכְתָּא נִינְהוּ (כְּמוֹ שֶׁאָמַר אֲדוֹנֵנוּ, מוֹרֵנוּ וְרַבֵּנוּ זִכְרוֹנוֹ לִבְרָכָה בְּהַתּוֹרָה "תִּקְעוּ מֶמְשָׁלָה" בְּלִקּוּטֵי תִּנְיָנָא סִימָן א). כִּי כָּל הַנַּ"ל נִתְתַּקֵּן בְּיוֹתֵר בְּרֹאשׁ הַשָּׁנָה שֶׁאָז נִבְרָא הָעוֹלָם שֶׁהוּא אָדָם וְחַוָּה וְהָיוּ צְרִיכִין לַחֲזֹר וְלִכְלֹל בְּחִינַת שֶׁלֹּא כַּסֵּדֶר בִּבְחִינַת כַּסֵּדֶר שֶׁעַל יְדֵי זֶה הָיָה מִתְתַּקֵּן הַכֹּל (וְעַיֵּן מִזֶּה בִּדְבָרֵינוּ בְּהִלְכוֹת נְטִילַת יָדַיִם שַׁחֲרִית הֲלָכָה ג, עַיֵּן שָׁם) אַךְ הֵם חָטְאוּ אָז וְנִפְגַּם וְנִתְקַלְקֵל כָּל הָעוֹלָם וְנַעֲשָֹה הַכֹּל שֶׁלֹּא כַּסֵּדֶר, אַךְ ה' יִתְבָּרַךְ חָמַל עֲלֵיהֶם וְהוֹרָה דֶּרֶךְ לִתְשׁוּבָה לָאָדָם אָז בְּאוֹתוֹ הַיּוֹם וְהִתְחִיל לְהִתְתַּקֵּן אֲבָל עִקַּר הַתִּקּוּן צְרִיכִין יִשְֹרָאֵל לַעֲסֹק בְּכָל שָׁנָה מֵרֹאשׁ הַשָּׁנָה עַד שְׁמִינִי עֲצֶרֶת, כַּמּוּבָא, כִּי בְּרֹאשׁ הַשָּׁנָה מִתְיַגְּעִים הַצַּדִּיקֵי אֱמֶת לְהַמְשִׁיךְ דֶּרֶךְ הַתְּשׁוּבָה הַנַּ"ל שֶׁעָשָֹה מֹשֶׁה וְכַנַּ"ל עֵדֹתֶיךָ נֶאֶמְנוּ מְאֹד וְכוּ'. בְּחִינַת עֵדוּת אֱמֶת שֶׁל הַתּוֹרָה שֶׁהוּא בְּחִינַת דֶּרֶךְ הַתְּשׁוּבָה הַנַּ"ל כַּנַּ"ל. זֹאת הָעֵדוּת הָאֲמִתִּיּוֹת בְּחִינַת דֶּרֶךְ הַתְּשׁוּבָה הַנַּ"ל נִתְגַּלֶּה וּמֵאִיר בְּיוֹתֵר בְּרֹאשׁ הַשָּׁנָה בִּבְחִינַת ה' לְאֹרֶךְ יָמִים שֶׁהוּא רֹאשׁ הַשָּׁנָה, שֶׁהוּא יוֹמָא אֲרִיכְתָּא שֶׁאָז עוֹסְקִין הַצַּדִּיקִים לְהַמְתִּיק הַדִּינִים הַנֶּאֱחָזִים מִבְּחִינַת שֶׁלֹּא כַּסֵּדֶר וְלִכְלֹל הַכֹּל בִּבְחִינַת כַּסֵּדֶר וְהַכֹּל עַל יְדֵי דֶּרֶךְ הַתְּשׁוּבָה הַנַּ"ל שֶׁמַּתְחִיל לְהָאִיר בְּיוֹתֵר בְּרֹאשׁ הַשָּׁנָה שֶׁהוּא יוֹם רִאשׁוֹן לַעֲשֶֹרֶת יְמֵי תְּשׁוּבָה שֶׁאָז חוֹתְרִין הַצַּדִּיקִים לְגַלּוֹת דֶּרֶךְ הַנַּ"ל בָּעוֹלָם שֶׁעַל יְדֵי זֶה יִתְתַּקֵּן הַכֹּל וְכַנַּ"ל:
<h3>אות יג</h3>
וְזֶה בְּחִינַת רֹאשׁ הַשָּׁנָה שֶׁהוּא בְּרֹאשׁ חֹדֶשׁ, כִּי יָדוּעַ שֶׁרֹאשׁ הַשָּׁנָה וְרֹאשׁ חֹדֶשׁ הֵם בְּחִינַת חַמָּה וּלְבָנָה, כִּי הַשָּׁנִים נִמְנִים לַחַמָּה וְהֶחֳדָשִׁים לַלְּבָנָה, כַּמּוּבָא. וְחַמָּה וּלְבָנָה הֵם בְּחִינַת כַּסֵּדֶר וְשֶׁלֹּא כַּסֵּדֶר, כִּי שֶׁמֶשׁ יָדַע מְבוֹאוֹ זֶה בְּחִינַת כַּסֵּדֶר שֶׁהִלּוּכוֹ כַּסֵּדֶר, אֲבָל יָרֵחַ לֹא יָדַע מְבוֹאוֹ, כִּי פְּעָמִים שֶׁהוּא בָּא בַּאֲרֻכָּה וּפְעָמִים שֶׁהוּא בָּא בִּקְצָרָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה זֶה בְּחִינַת שֶׁלֹּא כַּסֵּדֶר וְכָל עֲבוֹדָתֵנוּ תָּמִיד הוּא לְמַלְּאוֹת פְּגִימַת הַלְּבָנָה כַּיָּדוּעַ שֶׁנַּעֲשָֹה עַל יְדֵי קִטְרוּג הַיָּרֵחַ שֶׁאָמְרָה, אִי אֶפְשָׁר לִשְׁנֵי מְלָכִים לְהִשְׁתַּמֵּשׁ בְּכֶתֶר אֶחָד, שֶׁזֶּהוּ בְּחִינַת שֶׁהַלְּבָנָה, בְּחִינַת שֶׁלֹּא כַּסֵּדֶר, לֹא רָצְתָה לְהִתְכַּלֵּל בְּהַחַמָּה בְּכֶתֶר אֶחָד וְרָצְתָה לִמְלֹךְ בְּעַצְמָהּ בְּחִינַת 'אֲנָא אֶמְלֹךְ', וְעַל יְדֵי זֶה נִתְמַעֲטָה וְנִפְגְּמָה וְנַעֲשָֹה הַכֹּל שֶׁלֹּא כַּסֵּדֶר, כִּי כְּשֶׁנֶּחֱלָק בְּחִינַת לְבָנָה, בְּחִינַת מַלְכוּת מִבְּחִינַת חַמָּה שֶׁהוּא בְּחִינַת כַּסֵּדֶר, אֲזַי נַעֲשֶֹה הַכֹּל שֶׁלֹּא כַּסֵּדֶר וְכַנַּ"ל וְאָנוּ צְרִיכִין לְתַקֵּן זֹאת. וְזֶה סוֹד קִדּוּשׁ הַחֹדֶשׁ שֶׁהוּא לְמַלְּאוֹת פְּגִימַת הַלְּבָנָה כְּדֵי שֶׁיֻּכְלַל בְּחִינַת שֶׁלֹּא כַּסֵּדֶר בִּבְחִינַת כַּסֵּדֶר שֶׁהוּא תִּקּוּן הַכֹּל. וְעִקַּר הַתִּקּוּן עוֹסְקִין בְּרֹאשׁ הַשָּׁנָה שֶׁאָז נִכְלָלִים שְׁנֵיהֶם יַחַד רֹאשׁ הַשָּׁנָה וְרֹאשׁ חֹדֶשׁ, שֶׁהֵם בְּחִינַת חַמָּה וּלְבָנָה, בְּחִינַת כַּסֵּדֶר וְשֶׁלֹּא כַּסֵּדֶר שֶׁנִּכְלָלִים יַחַד, שֶׁזֶּה עִקַּר הַתִּקּוּן וְזֶה צְרִיכִין בְּיוֹתֵר בְּרֹאשׁ הַשָּׁנָה שֶׁאָז נִבְרָא הָעוֹלָם וְכוּ' וְכַנַּ"ל. וְעַל כֵּן רֹאשׁ הַשָּׁנָה בְּרֹאשׁ חֹדֶשׁ וְכַנַּ"ל וְעַל כֵּן הָיָה קִדּוּשׁ הַחֹדֶשׁ עַל יְדֵי שְׁנֵי עֵדִים דַּיְקָא וְכָל דִּינֵי קִדּוּשׁ הַחֹדֶשׁ עַל פִּי עֵדִים סִדְּרוּ לָנוּ רַבּוֹתֵינוּ זִכְרוֹנָם לִבְרָכָה בְּמַסֶּכֶת רֹאשׁ הַשָּׁנָה וְהַכֹּל בְּכַוָּנָה מְדֻיֶּקֶת בְּוַדַּאי לְהוֹרוֹת שֶׁכָּל סוֹד קִדּוּשׁ הַחֹדֶשׁ עַל פִּי שְׁנֵי עֵדִים נֶאֱמָנִים עִקָּרוֹ נַעֲשֶֹה בְּרֹאשׁ הַשָּׁנָה שֶׁאָז נִכְלָלִים רֹאשׁ הַשָּׁנָה וְרֹאשׁ חֹדֶשׁ שֶׁהֵם בְּחִינַת חַמָּה וּלְבָנָה יַחַד וְכַנַּ"ל:
<h3>אות יד</h3>
וְזֶה בְּחִינַת תִּקְעוּ בַחֹדֶשׁ שׁוֹפָר בַּכֶּסֶא לְיוֹם חַגֵּנוּ שֶׁהוּא רֹאשׁ הַשָּׁנָה, שֶׁהוּא חַג שֶׁהַלְּבָנָה מִתְכַּסָּה בּוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי קוֹבְעִין יוֹם רֹאשׁ הַשָּׁנָה בְּרֹאשׁ חֹדֶשׁ שֶׁאָז הַלְּבָנָה מִתְכַּסָּה, כִּי הוּא אָז בְּתַכְלִית הַמִּעוּט וְאָז מַתְחֶלֶת לְהִתְמַלְּאוֹת, שֶׁכָּל זֶה מְרַמֵּז עַל עִקַּר הַתִּקּוּן שֶׁהוּא לְהִכָּלֵל בְּחִינַת שֶׁלֹּא כַּסֵּדֶר בִּבְחִינַת כַּסֵּדֶר, שֶׁהוּא דַּיְקָא עַל יְדֵי שֶׁמַּגִּיעִים לְתַכְלִית הַמִּעוּט, דְּהַיְנוּ שֶׁמְּמַעֲטִים וּמַקְטִינִים עַצְמָם וּמְשַׁבְּרִים הַגַּדְלוּת בְּתַכְלִית וְעַל יְדֵי זֶה נִכְלָלִים בִּבְחִינַת כַּסֵּדֶר, שֶׁזֶּה הַתִּקּוּן נַעֲשֶֹה עִקָּרוֹ בְּרֹאשׁ הַשָּׁנָה כַּנַּ"ל. וְזֶהוּ, "כִּי חֹק לְיִשְֹרָאֵל הוּא מִשְׁפָּט לֵאלֹקֵי יַעֲקֹב", כִּי אָז בְּרֹאשׁ הַשָּׁנָה צְרִיכִין לִשְׁפֹּט וְלָדוּן אֶת כָּל בָּאֵי עוֹלָם וְעִקַּר הַמִּשְׁפָּט לְתַקֵּן כָּל בְּחִינַת שֶׁלֹּא כַּסֵּדֶר שֶׁהֵם עַל יְדֵי כָּל הַקִּלְקוּלִים וְהָעַוְלוֹת הַנַּעֲשִֹים בָּעוֹלָם, שֶׁכֻּלָּם הֵם בְּחִינַת שֶׁלֹּא כַּסֵּדֶר שֶׁאֵינָם מִתְנַהֲגִים כַּסֵּדֶר הָרָאוּי שֶׁעַל יְדֵי זֶה מִתְנַהֵג הָעוֹלָם שֶׁלֹּא כַּסֵּדֶר. וּבְרֹאשׁ הַשָּׁנָה דָּנִים וְשׁוֹפְטִים עַל זֶה הַכֹּל כְּדֵי שֶׁיַּחֲזֹר הַכֹּל כַּסֵּדֶר. וְעַל כֵּן נִסְמָךְ אַחַר זֶה מִיָּד: "עֵדוּת בִּיהוֹסֵף שָֹמוֹ וְכוּ'". יוֹסֵף מְרַמֵּז עַל כְּלַל יִשְֹרָאֵל שֶׁנִּקְרָאִים עַל שֵׁם יוֹסֵף, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה וּמוּבָא בְּפֵרוּשׁ רַשִׁ"י, כִּי רֹאשׁ הַשָּׁנָה הוּא בְּחִינַת עֵדוּת בִּיהוֹסֵף שֶׁהֵם כְּלַל יִשְֹרָאֵל בְּחִינַת עֵדוּת ה' נֶאֱמָנָה הַנַּ"ל, בְּחִינַת עֵדֹתֶיךָ נֶאֶמְנוּ מְאֹד שֶׁבְּוַדַּאי יִתְתַּקֵּן הַכֹּל בְּקָרוֹב עַל יְדֵי דֶּרֶךְ תְּשׁוּבָה הַנַּ"ל שֶׁעָשָֹה מֹשֶׁה שֶׁעוֹסְקִים הַצַּדִּיקֵי אֱמֶת לְחָתְרוֹ וּלְגַלּוֹתוֹ בְּרֹאשׁ הַשָּׁנָה כַּנַּ"ל. וְזֶה שֶׁצָּעַק דָּוִד, "אַל תִּתְּנֵנִי בְּנֶפֶשׁ צָרָי כִּי קָמוּ בִי עֵדֵי שֶׁקֶר וִיפֵחַ חָמָס וְכוּ'", כִּי הַיֵּצֶר הָרַע וְחֵילוֹתָיו הֵם בְּחִינַת עֵדֵי שֶׁקֶר, כִּי כָּל כֹּחָם עַל יְדֵי הַשֶּׁקֶר שֶׁהוּא הָרַע וְכוּ' כַּנַּ"ל וְהֵם לְהֵפֶךְ מִשְּׁנֵי עֵדִים נֶאֱמָנִים הַנַּ"ל שֶׁהֵם בְּחִינַת כְּלַל הַתּוֹרָה, בְּחִינַת שְׁנֵי לוּחוֹת הָעֵדוּת שֶׁהֵם מַזְכִּירִין וּמְזָרְזִין אֶת הָאָדָם בְּכָל פַּעַם לְבַל יִתְיָאֵשׁ עַצְמוֹ מִן הָרַחֲמִים, כִּי בִּשְׁבִיל זֶה נִתְּנוּ שְׁנֵי לוּחוֹת הָעֵדוּת בְּיוֹם הַכִּפּוּרִים שֶׁהוּא עֵת רָצוֹן, יוֹם סְלִיחָה וּמְחִילָה, יוֹם הָאַחֲרוֹן שֶׁל הָאַרְבָּעִים יוֹם הַנַּ"ל הַמַּתְחִילִין מֵאֱלוּל שֶׁבָּהֶם עָשָֹה מֹשֶׁה דֶּרֶךְ תְּשׁוּבָה הַנַּ"ל וְיוֹם הַכִּפּוּרִים הוּא עִקַּר הַגְּמָר שֶׁבָּהֶם נִתְרַצָּה ה' יִתְבָּרַךְ לְמֹשֶׁה בְּשִֹמְחָה וְאָמַר לוֹ, "סָלַחְתִּי", שֶׁהִסְכִּים עִמּוֹ שֶׁיִּהְיֶה נִגְמָר דֶּרֶךְ כְּבוּשָׁה לַתְּשׁוּבָה הַנַּ"ל שֶׁעַל יְדֵי זֶה יִהְיֶה מוֹחֵל וְסוֹלֵחַ לְיִשְֹרָאֵל עֲווֹנוֹתֵיהֶם בְּכָל שָׁנָה בְּזֶה הַיּוֹם, כִּי זֶה מְבֹאָר בְּדִבְרֵי רַבּוֹתֵינוּ זִכְרוֹנָם לִבְרָכָה שֶׁיּוֹם כִּפּוּר אֵינוֹ מְכַפֵּר אֶלָּא לַשָּׁבִים. וְעַל כֵּן בְּוַדַּאי מֵאַחַר שֶׁה' יִתְבָּרַךְ הִתְרַצָּה לְמֹשֶׁה לִמְחֹל בְּיוֹם הַכִּפּוּרִים עֲווֹנוֹת יִשְֹרָאֵל בְּכָל שָׁנָה וְשָׁנָה, בְּוַדַּאי הַהֶכְרֵחַ שֶׁיַּעֲזֹר גַּם זֹאת לְיִשְֹרָאֵל שֶׁיָּשׁוּבוּ בִּתְשׁוּבָה כְּדֵי שֶׁיִּמְחֹל לָהֶם וְעַל כֵּן בֶּאֱמֶת יוֹם הַכִּפּוּרִים מוֹעִיל בְּכָל הַבְּחִינוֹת, כִּי הוּא יוֹם סְלִיחָה וּמְחִילָה וְהוּא יוֹם הַגְּמָר שֶׁל הַמֵּ"ם יוֹם הַנַּ"ל שֶׁבָּהֶם נַעֲשָֹה דֶּרֶךְ הַנַּ"ל לִתְשׁוּבָה וְעַל כֵּן נִתְּנוּ אָז דַּיְקָא שְׁנֵי לוּחוֹת הָעֵדוּת שֶׁהֵם בְּחִינַת שְׁנֵי עֵדִים נֶאֱמָנִים הַמְעִידִין לְיִשְֹרָאֵל אֲמִתַּת טוּבוֹ וְחַסְדּוֹ יִתְבָּרַךְ שֶׁהוּא שׁוֹכֵן אִתָּנוּ תָּמִיד וִימִינוֹ פְּשׁוּטָה תָּמִיד לְעָזְרֵנוּ לָשׁוּב וּלְקָרְבֵנוּ אֵלָיו, רַק אָנוּ צְרִיכִין לָשֹוּם לִבֵּנוּ לָזֶה וּלְהַאֲמִין בָּזֶה בְּכָל עֵת וְכַנַּ"ל. וְזֶה בְּחִינַת תְּרֵין סַהֲדִין שֶׁצָּרִיךְ הָאָדָם בְּכָל יוֹם שֶׁהֵם בְּחֹל מִילָה וּתְפִלִּין, וּבְשַׁבָּת שַׁבָּת וּמִילָה, כְּמוֹ שֶׁכָּתוּב בַּזֹּהַר הַקָּדוֹשׁ, הַיְנוּ בְּחִינַת שְׁנֵי עֵדִים נֶאֱמָנִים הַנַּ"ל, כִּי כָּל זְמַן שֶׁיֵּשׁ לְהָאָדָם שְׁנֵי עֵדִים הַנַּ"ל מִילָה וּתְפִלִּין אוֹ שַׁבָּת, הֵם מְעִידִין וּמַבְטִיחִין לוֹ בְּכָל עֵת שֶׁעֲדַיִן חֲבִיבוּתֵיהּ גַּבָּן אֲפִלּוּ אִם יָרַדְנוּ כְּמוֹ שֶׁיָּרַדְנוּ מֵאַחַר שֶׁאָנוּ זוֹכִין עֲדַיִן לִשְׁנֵי עֵדִים קְדוֹשִׁים כָּאֵלּוּ, שֶׁאָנוּ חֲתוּמִים בְּחוֹתָמוֹ הַקָּדוֹשׁ בְּגוּפֵנוּ בְּאוֹת בְּרִית קֹדֶשׁ וּמְכֻתָּרִין וּמְעֻטָּרִין בַּעֲטֶרֶת תִּפְאֶרֶת הַתְּפִלִּין הַקְּדוֹשִׁים, וְיֵשׁ לָנוּ מַתָּנָה טוֹבָה שֶׁהָיְתָה גְּנוּזָה אֶצְלוֹ בְּבֵית גְּנָזָיו וְשַׁבָּת שְׁמָהּ: אֲבָל הַסִּטְרָא אָחֳרָא, שֶׁהֵם הַיֵּצֶר הָרָע וְחֵילוֹתָיו, הֵם בְּחִינַת עֵדֵי שֶׁקֶר, שֶׁהֵם מַכְנִיסִין בְּלֵב הָאָדָם הַהֵפֶךְ מִכָּל זֶה וְהוּא הַמֵּסִית הוּא הַמַּדִּיחַ הַמַּסְטִין שֶׁבִּתְחִלָּה מֵסִית לָאָדָם מַה שֶּׁמֵּסִית וְאַחַר כָּךְ הוּא מַסְטִין לְמַעְלָה וּלְמַטָּה וּכְמוֹ שֶׁהוּא מַסְטִין וּמְקַטְרֵג לְמַעְלָה לְהַרְחִיק רַחֲמָיו מִיִּשְֹרָאֵל, חַס וְשָׁלוֹם, כְּמוֹ כֵן הוּא מַסְטִין בְּיוֹתֵר בְּלֵב הָאָדָם כְּאִלּוּ כְּבָר אֶפֶס תִּקְוָה חַס וְשָׁלוֹם. וּבֶאֱמֶת רַחֲמָיו יִתְבָּרַךְ אֵינָם כָּלִים כַּאֲשֶׁר הִבְטִיחָנוּ כַּמָּה פְּעָמִים בְּלִי מִסְפָּר וְכַנַּ"ל וְעַל זֶה הִתְפַּלֵּל דָּוִד, "אַל תִּתְּנֵנִי בְּנֶפֶשׁ צָרָי כִּי קָמוּ בִי עֵדֵי שֶׁקֶר". שֶׁהֵם הַסִּטְרָא אָחֳרָא, שֶׁהֵם עֵדֵי שֶׁקֶר שֶׁרוֹצִים לְהָעִיד בְּלֵב הָאָדָם הֵפֶךְ מִן הָאֱמֶת שֶׁמְּעִידִים שְׁנֵי עֵדִים נֶאֱמָנִים הַנַּ"ל, כְּדֵי לְהַרְחִיק אֶת הָאָדָם לְגַמְרֵי חַס וְשָׁלוֹם. וְזֶה, "לוּלֵא הֶאֱמַנְתִּי לִרְאוֹת בְּטוּב ה' וְכוּ'". 'לוּלֵא' אוֹתִיּוֹת אֱלוּל, כַּמּוּבָא לְרַמֵּז שֶׁלּוּלֵא הַכֹּחַ שֶׁל סוֹד כַּוָּנוֹת אֱלוּל שֶׁהֵם בְּחִינַת אִם אֶסַּק שָׁמַיִם שָׁם אָתָּה וְאַצִּיעָה שְׁאוֹל הִנֶּךָּ שֶׁהוּא בְּחִינַת הַדֶּרֶךְ לַתְּשׁוּבָה הַנַּ"ל, שֶׁהוּא בְּחִינַת שְׁנֵי עֵדִים נֶאֱמָנִים הֵפֶךְ עֵדֵי שֶׁקֶר הַנַּ"ל. לוּלֵא זֹאת כְּבָר קָמוּ בִּי עֵדֵי שֶׁקֶר וְכִלּוּנִי, חַס וְשָׁלוֹם, כְּמוֹ שֶׁפֵּרֵשׁ רַשִׁ"י שָׁם. אֲבָל ה' יִתְבָּרַךְ הָיָה בְּעֶזְרֵנוּ שֶׁגִּלָּה לָנוּ עַל יְדֵי צַדִּיקָיו הָאֲמִתִּיִּים סוֹד כַּוָּנַת אֱלוּל שֶׁהֵם בְּחִינַת הַדֶּרֶךְ הַנַּ"ל לַתְּשׁוּבָה שֶׁהוּא הַהֵפֶךְ מֵעֵדֵי שֶׁקֶר הַנַּ"ל וְעַל יְדֵי זֶה כָּל הִתְחַזְּקוּתֵנוּ לָנֶצַח כְּמוֹ שֶׁסִּיֵּם שָׁם, "קַוֵּה אֶל ה' חֲזַק וְיַאֲמֵץ לִבֶּךָ וְקַוֵּה אֶל ה'". וּכְמוֹ שֶׁפֵּרֵשׁ רַשִׁ"י שָׁם, וְאִם לֹא נִתְקַבְּלָה תְּפִלָּתְךָ חֲזַק וֶאֱמַץ וַחֲזֹר וְקַוֵּה אֶל ה', כִּי ה' אִתָּנוּ תָּמִיד וְכַנַּ"ל וְעַל כֵּן אוֹמְרִים כָּל זֶה בְּכָל חֹדֶשׁ אֱלוּל עַד גְּמַר הַחֲתִימָה לְטוֹבָה שֶׁהוּא שְׁמִינִי עֲצֶרֶת: רָאשֵׁי פְּרָקִים מֵהִלְכוֹת עֵדוּת הַנַּ"ל: רֹאשׁ הַשָּׁנָה בְּרֹאשׁ חֹדֶשׁ, חַמָּה וּלְבָנָה כַּסֵּדֶר וְשֶׁלֹּא כַּסֵּדֶר. שֶׁמֶשׁ יָדַע מְבוֹאוֹ בְּחִינַת כַּסֵּדֶר, אֲבָל יָרֵחַ וְכוּ'. קִדּוּשׁ הַחֹדֶשׁ עַל יְדֵי שְׁנֵי עֵדִים. בָּרִאשׁוֹנָה הָיוּ מְקַבְּלִים עֵדוּת הַחֹדֶשׁ בְּכָל יוֹם וְכוּ' וְאִם בָּאוּ מִן הַמִּנְחָה וְכוּ' שֶׁמֵּחֲמַת זֶה עוֹשִֹים שְׁנֵי יָמִים רֹאשׁ הַשָּׁנָה. עֵדֹתֶיךָ נֶאֶמְנוּ מְאֹד לְבֵיתְךָ וְכוּ' ה' לְאֹרֶךְ יָמִים שֶׁהוּא רֹאשׁ הַשָּׁנָה. תִּקְעוּ בַחֹדֶשׁ שׁוֹפָר וְכוּ' וְסָמִיךְ לֵיהּ 'עֵדוּת בִּיהוֹסֵף שָֹמוֹ וְכוּ' עֵדוּת ה' נֶאֱמָנָה', עַל יְדֵי זֶה 'מַחְכִּימַת פֶּתִי', כִּי בְּוַדַּאי יִתְחַכֵּם עַל יְדֵי עֵדוּת ה' נֶאֱמָנָה שֶׁמֵּעִיד כִּי מַלְכוּתוֹ בַּכֹּל מָשָׁלָה אֲפִלּוּ וְכוּ', כִּי זֶה עִקַּר דֶּרֶךְ הַתְּשׁוּבָה וְכוּ' כַּנַּ"ל. וְאָעִידָה לִי עֵדִים נֶאֱמָנִים אֶת אוּרִיָּה וְאֶת זְכַרְיָה. אוּרִיָּה סִימָן לִזְכַרְיָה כְּמוֹ שֶׁיְּכוֹלִין לְקַלְקֵל וּלְהַחֲרִיב אֶת הַבֵּית הַמִּקְדָּשׁ בַּעֲווֹנוֹתָיו, רַחֲמָנָא לִצְלַן, כֵּן יְכוֹלִין לְתַקֵּן וְלַחֲזֹר וְלִבְנוֹתוֹ, וְזֶה בְּוַדַּאי יִתְקַיֵּם, כִּי סוֹף כָּל סוֹף יָשׁוּב וְיִבְנֵהוּ בִּנְיַן עוֹלָם בְּחִינַת עֵדֹתֶיךָ נֶאֶמְנוּ מְאֹד לְבֵיתְךָ וְכוּ' וְאַתֶּם עֵדַי נְאֻם ה' וַאֲנִי אֵל. עֵדִים אַתֶּם הַיּוֹם, כְּעִנְיַן בֹּעַז וְרוּת, כִּי מֵהֶם יָצָא הַגּוֹאֵל צֶדֶק שֶׁהוּא דָּוִד. תְּרֵין סַהֲדִין בְּכָל יוֹמָא תְּפִלִּין וּמִילָה, וּבְשַׁבָּת וְכוּ' כָּל הַקּוֹרֵא קְרִיאַת שְׁמַע בְּלֹא תְּפִלִּין כְּאִלּוּ מֵעִיד וְכוּ':
<h2>הלואה א:</h2>
<h3>אות יד</h3>
הַמַּלְוֶה בִּשְׁטָר, גּוֹבֶה מִן הַמְשֻׁעְבָּדִים. אֲבָל מַלְוֶה בְּעַל פֶּה, אֵין גּוֹבֶה מִן הַמְשֻׁעְבָּדִים:
<h3>אות א</h3>
עַל פִּי מַה שֶּׁכָּתַב רַבֵּנוּ זִכְרוֹנוֹ לִבְרָכָה (סִימָן קעג) שֶׁעַל יְדֵי הַכְּתָב יְכוֹלִין לְהַכִּיר הַנֶּפֶשׁ וּפְנִימִיּוּת שֹׁרֶשׁ הַנֶּפֶשׁ בִּבְחִינַת אָנֹכִי אֲנָא נַפְשִׁי כְּתָבִית יְהָבִית שֶׁבְּהַכְּתָב נוֹתֵן וּמְגַלֶּה הַנֶּפֶשׁ וְכוּ', עַיֵּן שָׁם: וְנִרְאֶה לַעֲנִיּוּת דַּעְתִּי, שֶׁזֶּה בְּחִינַת שֶׁכָּל הַקִּנְיָנִים וְהַשִּׁעְבּוּדִים עִקַּר גְּמַר קִנְיָנָם וְשִׁעְבּוּדָם הוּא דַּיְקָא עַל יְדֵי הַכְּתָב, דְּהַיְנוּ עַל יְדֵי הַשְּׁטָרוֹת וְזֶה בְּחִינַת גֵּט כְּרִיתוּת שֶׁהוּא עַל יְדֵי כְּתָב דַּיְקָא, כִּי אִיתָא בְּדִבְרֵי רַבֵּנוּ בַּמַּאֲמָר "גְּזֵלָה" (סִימָן סט) שֶׁעִקַּר הָעֲשִׁירוּת הוּא בִּבְחִינַת הָאִשָּׁה, בִּבְחִינַת נֶפֶשׁ, כִּי כָּל הַנְּפָשׁוֹת שָׁרְשָׁם בַּעֲשִׁירוּת. וְזֶה בְּחִינַת כֶּסֶף קִדּוּשִׁין, כִּי הַכֶּסֶף הִיא שְׁלֵמוּת נַפְשָׁהּ וְשָׁרְשָׁהּ. וְעַל כֵּן נִקְנֵית עַל יְדֵי הַכֶּסֶף, עַיֵּן שָׁם. נִמְצָא, שֶׁכָּל הַקִּנְיָנִים שֶׁיֵּשׁ לָאָדָם שֶׁהֵם הָעֲשִׁירוּת שֶׁלּוֹ, כֻּלָּם הֵם שָׁרְשֵׁי נַפְשׁוֹ. וְכָל הַמַּשָּא וּמַתָּן וּמִקָּח וּמִמְכָּר וְהַלְוָאוֹת שֶׁבֵּין אָדָם לַחֲבֵרוֹ כֻּלָּם הֵם בִּבְחִינַת הַנְּפָשׁוֹת שֶׁזֶּה מוֹכֵר לוֹ בְּחִינַת נֶפֶשׁ כָּזוֹ וְלוֹקֵחַ מִמֶּנּוּ תְּמוּרָתוֹ בְּחִינַת נְפָשׁוֹת אֲחֵרִים וְכַמּוּבָא זֶה בְּדִבְרֵי רַבֵּנוּ בְּמָקוֹם אַחֵר, עַיֵּן שָׁם. וְעַל כֵּן עַל יְדֵי הַדִּבּוּר לְבַד רָאוּי לְקַיֵּם הַמַּשָּא וּמַתָּן, כִּי הַדִּבּוּר הוּא מְקוֹם מוֹצָא הַנֶּפֶשׁ בִּבְחִינַת (שִׁיר הַשִּׁירִים ה) נַפְשִׁי יָצְאָה בְדַבְּרוֹ. וּכְמוֹ שֶׁכָּתַב רַבֵּנוּ זִכְרוֹנוֹ לִבְרָכָה (סִימָן סה). וְעַל כֵּן כְּשֶׁמְּדַבֵּר וְאוֹמֵר שֶׁמּוֹכֵר אוֹ נוֹתֵן לוֹ אוֹתוֹ הַדָּבָר עַל יְדֵי זֶה יוֹצֵא בְּחִינַת הַנֶּפֶשׁ הַמְלֻבָּשׁ בְּאוֹתוֹ הַדָּבָר, עַל יְדֵי זֶה הַדִּבּוּר מֵרְשׁוּת מוֹכֵר לִרְשׁוּת חֲבֵרוֹ בִּבְחִינַת נַפְשִׁי יָצְאָה בְדַבְּרוֹ כַּנַּ"ל. וְעַל כֵּן אָסוּר לַחֲזֹר מִדִּבּוּר וְנִקְרָא מְחֻסַּר אֲמָנָה. וּמִכָּל שֶׁכֵּן עַל יְדֵי הַכֶּסֶף שֶׁהוּא שֹׁרֶשׁ הַנְּפָשׁוֹת כַּנַּ"ל. עַל כֵּן הוּא קוֹנֶה מִדְּאוֹרַיְתָא, כִּי הַכֹּל תְּאֵבִים אֶל הַמָּמוֹן שֶׁהוּא שֹׁרֶשׁ הַנֶּפֶשׁ. וְעַל כֵּן תֵּכֶף שֶׁמְּקַבֵּל מֵחֲבֵרוֹ כֶּסֶף בְּוַדַּאי הוּא גּוֹמֵר וּמַקְנֵי לוֹ הַנְּפָשׁוֹת שֶׁיֵּשׁ בְּאוֹתָן הַחֲפָצִים הַנִּמְכָּרִים, כִּי כֻּלָּם בְּטֵלִים לְגַבֵּי הַשֹּׁרֶשׁ שֶׁלָּהֶם, דְּהַיְנוּ הַכֶּסֶף, אַךְ עִם כָּל זֶה גְּמַר וְחִזּוּק כָּל הַקִּנְיָנִים הוּא רַק עַל יְדֵי הַכְּתָב, דְּהַיְנוּ הַשְּׁטָר, כִּי הַכְּתָב הוּא בְּחִינַת פְּנִימִיּוּת שֹׁרֶשׁ הַנֶּפֶשׁ כַּנַּ"ל. וְעַל כֵּן כְּשֶׁנּוֹתֵן לוֹ כְּתָב וּמְגַלֶּה דַּעְתּוֹ וּרְצוֹנוֹ בְּהַכְּתָב שֶׁהוּא מוֹכֵר אוֹ נוֹתֵן לוֹ אֵיזֶה חֵפֶץ אֲזַי מוֹצִיא הַדָּבָר לְגַמְרֵי מֵרְשׁוּתוֹ עִם פְּנִימִיּוּת שָׁרְשׁוֹ, כִּי מְגַלֶּה פְּנִימִיּוּת שֹׁרֶשׁ נַפְשׁוֹ עַל יְדֵי הַכְּתָב שֶׁרוֹצֶה לְהוֹצִיא אוֹתוֹ הַדָּבָר מֵרְשׁוּתוֹ וּלְמָסְרוֹ לְאַחֵר. נִמְצָא, שֶׁעַל יְדֵי הַכְּתָב נִגְמָר וְיוֹצֵא הַדָּבָר לְגַמְרֵי מֵרְשׁוּתוֹ וְאֵין לוֹ שׁוּם אֲחִיזָה וְשַׁיָּכוּת אֶצְלוֹ כְּלָל, כִּי יוֹצֵא אֲפִלּוּ מִפְּנִימִיּוּת שֹׁרֶשׁ נַפְשׁוֹ עַל יְדֵי הַכְּתָב שֶׁהוּא מְגַלֶּה שָׁם פְּנִימִיּוּת מִשֹּׁרֶשׁ נַפְשׁוֹ שֶׁמְּרֻצֶּה לְהוֹצִיאוֹ כַּנַּ"ל, וְעַל כֵּן חִזּוּק וּגְמַר כָּל הַקִּנְיָנִים עַל יְדֵי הַכְּתָב כַּנַּ"ל, כִּי הוּא תַּכְלִית גְּמַר הָאַחֲרוֹן, כִּי קֹדֶם הַכְּתָב אַף שֶׁמָּכַר לוֹ בְּאֶחָד מִדַּרְכֵי הַקִּנְיָן, עִם כָּל זֶה אֵינוֹ יוֹצֵא מִפְּנִימִיּוּת שֹׁרֶשׁ נַפְשׁוֹ כִּי אִם עַל יְדֵי הַכְּתָב כַּנַּ"ל. וְזֶה בְּחִינַת הַגֵּט כְּרִיתוּת, כִּי אַף שֶׁנִּקְנֵית לוֹ בְּכֶסֶף, עִם כָּל זֶה אַחַר כָּךְ אַחַר שֶׁנִּקְנֵית לוֹ נִכְלָלִין זֶה בָּזֶה וְנִשְׁרֶשֶׁת בְּנַפְשׁוֹ וְאִי אֶפְשָׁר לְהוֹצִיאָהּ לְגַמְרֵי מִפְּנִימִיּוּת שֹׁרֶשׁ נַפְשׁוֹ כִּי אִם עַל יְדֵי הַכְּתָב, דְּהַיְנוּ הַגֵּט שֶׁשָּׁם מְגַלֶּה פְּנִימִיּוּת שֹׁרֶשׁ נַפְשׁוֹ שֶׁרְצוֹנוֹ לְהוֹצִיאָהּ וַאֲזַי הוּא כְּרִיתוּת לְגַמְרֵי, כִּי שׁוּב אֵין לָהּ שׁוּם שַׁיָּכוּת אֶצְלוֹ כַּנַּ"ל. וְעַל כֵּן נִקְרָא גֵּט כְּרִיתוּת, כִּי אֵין שׁוּם דָּבָר הַכּוֹרֵת רַק הַכְּתָב שֶׁשָּׁם נִתְגַּלֶּה פְּנִימִיּוּת שֹׁרֶשׁ הַנֶּפֶשׁ כַּנַּ"ל:
<h3>אות ב</h3>
וְעַל כֵּן עִקַּר הַשְּׁטָר הוּא בְּקַרְקָעוֹת, כִּי עִקַּר הָעֲשִׁירוּת הוּא קַרְקָעוֹת וְעִקַּר שָׁרְשֵׁי הַנְּפָשׁוֹת הוּא בִּבְחִינַת קַרְקָעוֹת, כִּי עִקַּר הָעֲשִׁירוּת הוּא לְנָשִׁים בִּבְחִינַת כִּי כָל הָעֹשֶׁר וְכוּ', כְּמוֹ שֶׁכָּתַב רַבֵּנוּ (סִימָן ס), עַיֵּן שָׁם וְכַנַּ"ל. וְאִשָּׁה קַרְקַע עוֹלָם, כַּמּוּבָא שָׁם (בְּסִימָן ס) וְעַל כֵּן הַקַּרְקָעוֹת נִקְרָאִין אַחֲרָיוּת. וּפֵרְשׁוּ שֶׁהוּא מִלְּשׁוֹן וְלֹא לְאַחֲרִיתֵי, דְּהַיְנוּ בָּנִים, כִּי הַקַּרְקָעוֹת עוֹמְדִין לְבָנָיו, כִּי שָׁם שֹׁרֶשׁ נַפְשָׁם, כִּי שֹׁרֶשׁ נַפְשׁוֹת בָּנָיו הוּא בַּעֲשִׁירוּת. וְעַל כֵּן הַגּוֹזֵל אֶת חֲבֵרוֹ כְּאִלּוּ גּוֹזֵל נֶפֶשׁ בָּנָיו כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה שָׁם בַּמַּאֲמָר "גְּזֵלָה" הַנַּ"ל. וְעִקַּר שָׁרְשָׁם הוּא בִּבְחִינַת קַרְקָעוֹת שֶׁהוּא בְּחִינַת אִשָּׁה וְכוּ' וְזֶה בְּחִינַת תּוֹצֵא הָאָרֶץ נֶפֶשׁ חַיָּה, כִּי שָׁם כָּל הַנְּפָשׁוֹת. וְעַל כֵּן נִקְרָאִין אַחֲרָיוּת, כִּי הֵם עוֹמְדִין לְבָנָיו, כִּי שָׁם שֹׁרֶשׁ נַפְשָׁם. וְעַל כֵּן הַקַּרְקָעוֹת עִקַּר הַנַּחֲלָה שֶׁמּוֹרִישׁ לְבָנָיו, כִּי הַיְרֻשָּׁה הוּא לְהַשְׁלִים הַנְּפָשׁוֹת שֶׁעִקָּרָם בְּקַרְקָעוֹת כַּנַּ"ל. וְכַמּוּבָא שָׁם בַּמַּאֲמָר הַנַּ"ל וְזֶה בְּחִינַת יְרֻשָּׁה, עַיֵּן שָׁם. וְעַל כֵּן מֵחֲמַת שֶׁעִקַּר שָׁרְשֵׁי הַנְּפָשׁוֹת הוּא בַּעֲשִׁירוּת שֶׁל קַרְקָעוֹת, עַל כֵּן קָשֶׁה לְהוֹצִיא הַקַּרְקַע מֵרְשׁוּתוֹ כִּי אִם עַל יְדֵי הַכְּתָב שֶׁשָּׁם נִתְגַּלֶּה הַפְּנִימִיּוּת וְכוּ' כַּנַּ"ל שֶׁעַל יְדֵי זֶה אֲפִלּוּ אִשָּׁה יוֹצֵאת מִבַּעְלָהּ כַּנַּ"ל וְכֵן בְּהַלְוָאָה שֶׁהַלּוֹוֶה נִשְׁתַּעְבֵּד לַמַּלְוֶה עַל יְדֵי הַמָּמוֹן שֶׁלָּוָה מִמֶּנּוּ וְכָל נְכָסָיו מְשֻׁעְבָּדִין לוֹ, אַךְ אֵין נִגְמָר הַשִּׁעְבּוּד לְגַמְרֵי בְּתֹקֶף שֶׁיּוּכַל לִטְרֹף אֲפִלּוּ מִלָּקוֹחוֹת כִּי אִם עַל יְדֵי הַכְּתָב, דְּהַיְנוּ הַשְּׁטָר כַּנַּ"ל וְעִקַּר הַשִּׁעְבּוּד הוּא בְּקַרְקָעוֹת, כִּי עַל זֶה עִקַּר הַסְּמִיכָה, כִּי שָׁם עִקַּר שָׁרְשֵׁי הַנְּפָשׁוֹת כַּנַּ"ל:
<h3>אות ג</h3>
וְזֶה מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה, שְׁטָר אִית לֵיהּ קָלָא. כִּי הַכְּתָב הוּא בִּבְחִינַת הַקּוֹל, כִּי הַכְּתָב הוּא בַּיָּדַיִם שֶׁמִּשָּׁם תּוֹצְאוֹת הַקּוֹל בִּבְחִינַת (בְּרֵאשִׁית כז) הַקֹּל קוֹל יַעֲקֹב, בְּחִינַת (שָׁם מט) מִידֵי אֲבִיר יַעֲקֹב, כִּי יַעֲקֹב הוּא בְּחִינַת תּוֹרָה שֶׁבִּכְתָב, בְּחִינַת קוֹל. וְעַל כֵּן הַכְּתָב הוּא בִּבְחִינַת דְּכוֹרָא, בְּחִינַת קוֹל, בְּחִינַת תּוֹרָה שֶׁבִּכְתָב שֶׁהוּא בְּחִינַת יָמִין. וַעֲשִׁירוּת הוּא בְּחִינַת שְֹמֹאל בְּחִינַת תּוֹרָה שֶׁבְּעַל פֶּה בְּחִינַת נוּקְבָּא בְּחִינַת נֶפֶשׁ. וְעַל כֵּן הַכְּתָב הוּא פְּנִימִיּוּת שֹׁרֶשׁ הַנֶּפֶשׁ, כִּי שְֹמֹאל נִכְלָל בְּיָמִין וְשֹׁרֶשׁ הַשְֹּמֹאל הוּא בְּיָמִין, כִּי שֹׁרֶשׁ תּוֹרָה שֶׁבְּעַל פֶּה הוּא בַּתּוֹרָה שֶׁבִּכְתָב וְכֵן שֹׁרֶשׁ הַנֶּפֶשׁ שֶׁהוּא בְּחִינַת נוּקְבָּא, בְּחִינַת עֲשִׁירוּת הוּא בִּבְחִינַת הָרוּחַ שֶׁהוּא בְּחִינַת קוֹל, בְּחִינַת יָמִין, בְּחִינַת דְּכוֹרָא, בְּחִינַת תּוֹרָה שֶׁבִּכְתָב וְשָׁם פְּנִימִיּוּת שָׁרְשֵׁי הַנְּפָשׁוֹת כִּי מִשָּׁם חִיּוּתָם:
<h3>אות ד</h3>
וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, סְתַם קִנְיָן לִכְתִיבָה עוֹמֵד, כִּי קִנְיַן סוּדָר הוּא קִנְיָן גָּמוּר שֶׁעַל יָדוֹ נִקְנֶה הַכֹּל וְאִי אֶפְשָׁר לַחֲזֹר, כִּי הַדִּבּוּר הוּא בְּחִינַת מַלְכוּת וְהוּא מַדְרֵגָה הָאַחֲרוֹנָה שֶׁהַחִיצוֹנִים סְמוּכִים לְשָׁם וְיוֹנְקִים מִשָּׁם וְהֵם עוֹלַם הַשֶּׁקֶר וְעַל כֵּן רְגִילִים לַחֲזֹר וּלְשַׁנּוֹת הַדִּבּוּר מֵאַחַר שֶׁהוּא סָמוּךְ לָהֶם כַּנַּ"ל וְעַל כֵּן לֹא סָמְכָה דַּעְתָּא עַל הַדִּבּוּר, כִּי אַף שֶׁהוּא אִסּוּר גָּדוֹל לְשַׁנּוֹת הַדִּבּוּר, עִם כָּל זֶה הַרְבֵּה נִכְשָׁלִים בָּזֶה מֵאַחַר שֶׁהוּא סָמוּךְ לָהֶם כַּנַּ"ל, אֲבָל כְּשֶׁקּוֹנִין בְּסוּדָר הוּא גְּמַר הַקִּנְיָן וְאִי אֶפְשָׁר לְשַׁנּוֹת עוֹד, כִּי הַבְּגָדִים הֵם נִמְשָׁכִין מִבְּחִינַת בִּינָה
שֶׁהִיא בְּחִינַת עָלְמָא דְּאָתֵי, שֶׁהוּא כֻּלּוֹ אֱמֶת וְאֵין שָׁם שׁוּם שִׁנּוּי וְשֶׁקֶר. וְהַבְּגָדִים נִמְשָׁכִים מִשָּׁם רַק בִּשְׁבִיל זֶה, דְּהַיְנוּ כְּדֵי לְכַסּוֹת עַל הַקְּדֻשָּׁה שֶׁהוּא בְּחִינַת אֱמֶת שֶׁלֹּא יִתְאַחֲזוּ בָּהֶם הַחִיצוֹנִים שֶׁהֵם בְּחִינַת שֶׁקֶר, בְּסוֹד הַחַשְׁמַ"ל כַּמּוּבָא. וְעַל כֵּן דֶּרֶךְ לְהַקְנוֹת עַל יְדֵי הַבֶּגֶד, דְּהַיְנוּ קִנְיַן סוּדָר שֶׁהוּא קִיּוּם וְחִזּוּק שֶׁלֹּא לַחֲזֹר עוֹד כַּנַּ"ל, כִּי הַבְּגָדִים הֵם שְׁמִירָה מִן הַסִּטְרָא אָחֳרָא, דְּהַיְנוּ הַשֶּׁקֶר כַּנַּ"ל, כִּי הֵם מִבְּחִינַת בִּינָה עוֹלָם הַבָּא שֶׁאֵין שָׁם שׁוּם שֶׁקֶר כַּנַּ"ל: וְזֶהוּ בְּחִינַת סְתַם קִנְיָן לִכְתִיבָה עוֹמֵד, כִּי הַכְּתָב שֶׁהוּא בְּחִינַת קוֹל, נִמְשָׁךְ מִבְּחִינַת יָד כּוֹתֶבֶת וְכוּ' וּמִשָּׁם יוֹצֵא בְּחִינַת תּוֹרָה שֶׁבִּכְתָב כַּמּוּבָא, וְעַל כֵּן הַקִּנְיַן סוּדָר שֶׁעַל יְדֵי הַבְּגָדִים שֶׁנִּמְשָׁךְ מִבְּחִינַת בִּינָה כַּנַּ"ל עוֹמֵד לִכְתִיבָה, כִּי מִשָּׁם יוֹצֵא בְּחִינַת הַכְּתָב כַּנַּ"ל. וְעַל כֵּן הַקִּנְיָן בְּעַצְמוֹ יֵשׁ לוֹ גַּם כֵּן קוֹל כְּמוֹ שֶׁמְּבֹאָר בַּשֻּׁלְחָן עָרוּךְ כִּי מִשָּׁם תּוֹצְאוֹת הַקּוֹל בְּחִינַת קוֹל שׁוֹפָר כַּנַּ"ל: וְעַל כֵּן נִרְמָז הַכְּתָב שֶׁהוּא פְּנִימִיּוּת שֹׁרֶשׁ הַנֶּפֶשׁ בְּמִלַּת אָנֹכִי, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה כַּנַּ"ל בִּבְחִינַת אֲנָא נַפְשִׁי כְּתָבִית יְהָבִית כַּנַּ"ל, כִּי אָנֹכִי ה' אֱלֹקֶיךָ וְכוּ' זֶה בְּחִינַת עָלְמָא דְּאָתֵי כַּמּוּבָא וּמִשָּׁם יוֹצֵא הַכְּתָב שֶׁהוּא פְּנִימִיּוּת הַנֶּפֶשׁ כַּנַּ"ל:
<h2>הלואה ב:</h2>
<h3>אות ד</h3>
עִנְיַן הַלְוָאָה וְהַחִלּוּק שֶׁבֵּין מַלְוֶה בִּשְׁטָר לְמַלְוֶה עַל פֶּה, שֶׁמַּלְוֶה בִּשְׁטָר טוֹרֵף מִמְּשֻׁעְבָּדִים, אֲבָל מַלְוֶה עַל פֶּה אֵינוֹ טוֹרֵף מִמְּשֻׁעְבָּדִים:
<h3>אות א</h3>
עַל פִּי מַה שֶּׁכָּתַב רַבֵּנוּ הַקָּדוֹשׁ זִכְרוֹנוֹ לִבְרָכָה בַּמַּאֲמָר "תִּקְעוּ - מֶמְשָׁלָה" בְּלִקּוּטֵי תִּנְיָנָא סִימָן א:
וְאִיתָא שָׁם שֶׁעַל יְדֵי שְׁלֵמוּת הַיִּרְאָה שֶׁנִּשְׁלָם עַל יְדֵי שֶׁמְּקַבְּלִין כָּרָאוּי הַשָּׁלֹשׁ רְגָלִים, עַל יְדֵי זֶה זוֹכִין לְהַשְׁפָּעַת הַנְּבוּאָה. וְעַל יְדֵי הַנְּבוּאָה נִפְדֵּית הַתְּפִלָּה מִן הַגָּלוּת וְכוּ' וַאֲזַי כְּשֶׁזּוֹכִין לִתְפִלָּה אֲזַי אֵין צְרִיכִין לְשׁוּם רְפוּאוֹת עַל יְדֵי עֲשָֹבִים, כִּי יְכוֹלִין לְהִתְרַפְּאוֹת עַל יְדֵי לֶחֶם וּמַיִם שֶׁאוֹכֵל, כִּי כָּל הָעֲשָֹבִים מְקַבְּלִים כֹּחָם מִן הַכּוֹכָבִים וְהַכּוֹכָבִים מֵהַגָּבֹהַּ מֵהֶם. וְהַגָּבֹהַּ מֵהַגָּבֹהַּ מִמֶּנּוּ וְכוּ' וְכֻלָּם הֵם בְּחִינַת לוֹוִין זֶה מִזֶּה וְזֶה מִזֶּה וְכוּ', כְּמוֹ שֶׁכָּתוּב בַּזֹּהַר, כָּל כּוֹכְבַיָּא לוֹוִין דָּא מִן דָּא סִיהֲרָא לָוֵי מִן שִׁמְשָׁא וְכוּ' עַד הַשֹּׁרֶשׁ הָעֶלְיוֹן שֶׁהוּא דְּבַר ה'. וּמִי שֶׁזּוֹכֶה לִתְפִלָּה שֶׁהִיא דְּבַר ה', אֲזַי כֻּלָּם מְקַבְּלִים מִמֶּנּוּ כֹּחָם וְהוּא בִּבְחִינַת הַמַּלְוֶה הַגָּדוֹל, כִּי כֻּלָּם הֵם לוֹוִין אֶצְלוֹ, כִּי כֻּלָּם מְקַבְּלִים כֹּחָם מִמֶּנּוּ. וְעַל כֵּן כְּשֶׁאָדָם זוֹכֶה לִתְפִלָּה אֲזַי מְחֻיָּבִים כָּל הָעֲשָֹבִים וְכָל שִֹיחַ הַשָֹּדֶה שֶׁיַּחֲזִירוּ כֹּחָם לְתוֹךְ הַתְּפִלָּה בִּבְחִינַת וַיֵּצֵא יִצְחָק לָשֹוּחַ בַּשָֹּדֶה, דְּהַיְנוּ שֶׁתְּפִלָּתוֹ הָיְתָה עִם שִֹיחַ הַשָֹּדֶה שֶׁכָּל שִֹיחַ הַשָֹּדֶה כֻּלָּם עָלוּ וְנִכְלְלוּ בִּתְפִלָּתוֹ, כִּי הֶחֱזִירוּ כֹּחָם לְשָׁרְשָׁם הָרִאשׁוֹן שֶׁהִיא הַתְּפִלָּה שֶׁהוּא דְּבַר ה' וַאֲזַי יְכוֹלִין לְהַמְשִׁיךְ כֹּחַ הָרְפוּאָה לְתוֹךְ לֶחֶם וּמַיִם וְכוּ'. נִמְצָא, שֶׁכֻּלָּם הֵם בְּחִינַת לוֹוִין זֶה מִזֶּה וְזֶה מִזֶּה עַד הַמַּלְוֶה הַגָּדוֹל שֶׁהוּא בְּחִינַת הַבַּעַל תְּפִלָּה. וְעַל כֵּן עַל יְדֵי הַתְּפִלָּה כֻּלָּם מַחֲזִירִים כֹּחָם לְשָׁרְשָׁם שֶׁהוּא הַתְּפִלָּה וַאֲזַי יָכוֹל לְהַמְשִׁיךְ כֹּחַ הָרְפוּאָה אֲפִלּוּ בְּלֶחֶם וּמַיִם וְכוּ', עַיֵּן שָׁם עִנְיָן זֶה הֵיטֵב:
<h3>אות ב</h3>
וְזֶה בְּחִינַת הַלְוָאָה, כִּי כְּשֶׁאֶחָד עוֹשֶֹה חֶסֶד עִם חֲבֵרוֹ וּמַלְוֶה לוֹ, עַל יְדֵי זֶה נַעֲשֶֹה זֶה הַמַּלְוֶה בִּבְחִינַת הַמַּלְוֶה הַנַּ"ל שֶׁהוּא הַבַּעַל תְּפִלָּה שֶׁכֻּלָּם מְקַבְּלִים מִמֶּנּוּ וְהַקַּבָּלָה שֶׁמְּקַבְּלִין מֵהַבַּעַל תְּפִלָּה, דְּהַיְנוּ מַה שֶּׁכָּל הָעוֹלָמוֹת וְכָל צְבָא מַעְלָה כֻּלָּם יוֹנְקִים וּמְקַבְּלִים כֹּחָם מֵהַתְּפִלָּה, הַכֹּל נִקְרָא בְּשֵׁם הַלְוָאָה כַּנַּ"ל, כְּמוֹ שֶׁכָּתוּב, כָּל כּוֹכְבַיָּא לוֹוִין דָּא מִן דָּא וְכוּ'. וְעַל כֵּן כְּשֶׁאֶחָד מַלְוֶה לַחֲבֵרוֹ מָעוֹת אוֹ כַּיּוֹצֵא בָּזֶה וְעוֹשֶֹה עִמּוֹ גְּמִילוּת חֶסֶד עַל יְדֵי זֶה שֶׁהוּא מַלְוֶה לַחֲבֵרוֹ, עַל יְדֵי זֶה בְּאִתְעָרוּתָא דִּלְתַתָּא אִתְּעַר לְעֵלָּא וַאֲזַי גַּם לְמַעְלָה כָּל צְבָא מַעְלָה כָּל אֶחָד מַלְוֶה לַחֲבֵרוֹ, דְּהַיְנוּ שֶׁכָּל אֶחָד מַשְׁפִּיעַ לַחֲבֵרוֹ עַד הָעוֹלָם הַתַּחְתּוֹן הַזֶּה שֶׁכָּל זֶה נִקְרָא בְּשֵׁם הַלְוָאָה כַּנַּ"ל, כִּי גְּדוֹלָה גְּמִילוּת חֲסָדִים יוֹתֵר מִן הַצְּדָקָה (כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, (סֻכָּה מט). וְזֶה יָדוּעַ שֶׁעִקַּר הִתְעוֹרְרוּת הַשֶּׁפַע לְמַעְלָה עַד שֶׁתֵּרֵד מִמַּדְרֵגָה לְמַדְרֵגָה עַד לְמַטָּה עִקָּרוֹ נַעֲשֶֹה עַל יְדֵי הַצְּדָקָה שֶׁכְּשֵׁם שֶׁבְּנֵי אָדָם מְרַחֲמִין זֶה עַל זֶה וּמַשְׁפִּיעַ אֶחָד לַחֲבֵרוֹ וְנוֹתֵן לוֹ צְדָקָה, כְּמוֹ כֵן מִתְעוֹרֵר הַשֶּׁפַע לְמַעְלָה וּמַשְׁפִּיעִים גַּם לְמַעְלָה כָּל הַמַּדְרֵגוֹת הָעֶלְיוֹנוֹת וְכָל צְבָא מַעְלָה מִזֶּה לָזֶה וּמִזֶּה לָזֶה עַד הָעוֹלָם הַתַּחְתּוֹן וְעַל כֵּן צְרִיכִין לִתֵּן צְדָקָה קֹדֶם הַתְּפִלָּה, כִּי עַל יְדֵי הַתְּפִלָּה מַמְשִׁיכִין כָּל הַהַשְׁפָּעוֹת, כִּי הַתְּפִלָּה הִיא שֹׁרֶשׁ הָעֶלְיוֹן שֶׁל כָּל הַהַשְׁפָּעוֹת, כִּי כֻּלָּם מְקַבְּלִים מִשָּׁם כַּנַּ"ל. וְעַל כֵּן צְרִיכִין לִתֵּן צְדָקָה קֹדֶם הַתְּפִלָּה כְּדֵי שֶׁעַל יְדֵי הַצְּדָקָה יִהְיֶה לוֹ כֹּחַ לְהַמְשִׁיךְ הַהַשְׁפָּעוֹת לְמַטָּה וּגְמִילוּת חֶסֶד דְּהַיְנוּ הַלְוָאַת חֵן גְּדוֹלָה יוֹתֵר מִן הַצְּדָקָה וְעַל יָדָהּ מְעוֹרֵר בְּיוֹתֵר הַשֶּׁפַע שֶׁתֵּרֵד מִדַּרְגָּא לְדַרְגָּא עַד לְמַטָּה. כִּי הַמְשָׁכַת הַשֶּׁפַע מַה שֶּׁכָּל צְבָא מַעְלָה מְקַבְּלִים זֶה מִזֶּה וְזֶה מִזֶּה נִקְרָא בְּשֵׁם הַלְוָאָה כַּנַּ"ל כָּל כּוֹכְבַיָּא לוֹוִין דָּא מִן דָּא וְכוּ' וְעַל כֵּן עַל יְדֵי הַלְוָאָה שֶׁמַּלְוֶה לַחֲבֵרוֹ גְּמִילוּת חֶסֶד מְעוֹרֵר גַּם לְמַעְלָה שֶׁגַּם כָּל צְבָא מַעְלָה יִהְיוּ מַלְוִין זֶה לָזֶה וְזֶה לָזֶה, דְּהַיְנוּ שֶׁכָּל אֶחָד יַשְׁפִּיעַ לַחֲבֵרוֹ שֶׁזֶּהוּ בְּחִינַת הַלְוָאָה כַּנַּ"ל. נִמְצָא, שֶׁעַל יְדֵי הַלְוָאָה שֶׁאֶחָד מַלְוֶה לַחֲבֵרוֹ שֶׁהִיא מִצְוָה מִן הַתּוֹרָה, כְּמוֹ שֶׁכָּתוּב, "אִם כֶּסֶף תַּלְוֶה אֶת עַמִּי". וְדָרְשׁוּ רַבּוֹתֵינוּ זִכְרוֹנָם לִבְרָכָה שֶׁ'אִם' זֶה חוֹבָה, עַל יְדֵי זֶה הוּא בִּבְחִינַת הַמַּלְוֶה הַגָּדוֹל הַנַּ"ל, דְּהַיְנוּ הַבַּעַל תְּפִלָּה כַּנַּ"ל:
<h3>אות ג</h3>
וְעַל כֵּן כָּל נִכְסֵי הַלּוֹוֶה מְשֻׁעְבָּדִים לְהַמַּלְוֶה וַאֲפִלּוּ מַה שֶּׁמָּכַר וְנָתַן אַחַר הַהַלְוָאָה הַכֹּל מְשֻׁעְבָּד לְהַמַּלְוֶה מִדִּינָא, כִּי כָּל הַלּוֹקְחִים שֶׁלָּקְחוּ מֵהַלּוֹוֶה וּבָאִים בְּכֹחוֹ שֶׁל לוֹוֶה כֻּלָּם צְרִיכִים לְהַחֲזִיר כֹּחָם לְהַמַּלְוֶה בְּעֵת הַפֵּרָעוֹן. כְּמוֹ שֶׁהַבַּעַל תְּפִלָּה שֶׁהוּא הַמַּלְוֶה הַגָּדוֹל שֶׁצְּרִיכִים כָּל הָעֲשָֹבִים לְהַחֲזִיר כֹּחָם לְשָׁרְשָׁם שֶׁהִיא הַתְּפִלָּה כַּנַּ"ל. וּבִשְׁבִיל זֶה נִקְרָא הַכֹּחַ שֶׁמְּקַבְּלִין כָּל צְבָא מַעְלָה אֶחָד מֵחֲבֵרוֹ וְגַם הַכֹּחַ שֶׁיּוֹנְקִים וּמְקַבְּלִים הָעֲשָֹבִים מֵהַכּוֹכָבִים שֶׁעֲלֵיהֶם, הַכֹּל נִקְרָא בְּשֵׁם הַלְוָאָה כַּנִּזְכָּר לְעֵיל בְּשֵׁם הַזֹּהַר. וְלִכְאוֹרָה הִיא תְּמִיָּה מָה עִנְיַן שֵׁם הַלְוָאָה לְכָאן וּמָתַי הוּא הַפֵּרָעוֹן, כִּי הַלְוָאָה עוֹמֶדֶת לִפְרֹעַ. אַךְ בֶּאֱמֶת עַל פִּי דִּבְרֵי רַבֵּנוּ הַנַּ"ל הוּא מְכֻוָּן הֵיטֵב, כִּי הוּא בְּחִינַת הַלְוָאָה מַמָּשׁ וּבֶאֱמֶת עוֹמֶדֶת לִפְרֹעַ תָּמִיד, כִּי כָּל הַכֹּחוֹת וְהַהַשְׁפָּעוֹת שֶׁמְּקַבְּלִין כֻּלָּם זֶה מִזֶּה וְזֶה מִזֶּה עַד לְמַטָּה הַכֹּל הוּא רַק בִּבְחִינַת הַלְוָאָה כַּנַּ"ל וְעוֹמֶדֶת לִפְרֹעַ, דְּהַיְנוּ שֶׁכֻּלָּם צְרִיכִים לְהַחֲזִיר וּלְהַעֲלוֹת כֹּחָם בְּעֵת הַתְּפִלָּה בִּבְחִינַת וַיֵּצֵא יִצְחָק לָשֹוּחַ בַּשָֹּדֶה הַנַּ"ל שֶׁבִּשְׁעַת הַתְּפִלָּה שֶׁהִיא שָׁרְשָׁם בְּחִינַת הַמַּלְוֶה הַגָּדוֹל אֲזַי צְרִיכִים כָּל הַכֹּחוֹת שֶׁנִּמְשְׁכוּ מִלְּמַעְלָה מִזֶּה לָזֶה וְכוּ' עַד לְמַטָּה כֻּלָּם צְרִיכִים לְהַחֲזִיר כֹּחָם אֶל הַתְּפִלָּה כַּנַּ"ל. וְזֶהוּ בְּחִינַת פִּרְעוֹן כָּל הַהַלְוָאוֹת הַנַּ"ל. וְזֶה בְּחִינַת עֲלִיּוֹת הָעוֹלָמוֹת בִּשְׁעַת הַתְּפִלָּה כַּיָּדוּעַ, כִּי כָּל הַכֹּחוֹת כֻּלָּם מִלְּמַטָּה עַד לְמַעְלָה כֻּלָּם חוֹזְרִים לְשָׁרְשָׁם שֶׁהוּא דְּבַר ה' בְּחִינַת הַתְּפִלָּה שֶׁהוּא הַמַּלְוֶה הַגָּדוֹל שֶׁזֶּהוּ בְּחִינַת פִּרְעוֹן כָּל הַהַלְוָאוֹת כַּנַּ"ל וְאַחַר כָּךְ הוּא חוֹזֵר הַבַּעַל תְּפִלָּה וּמוֹרִיד הַשֶּׁפַע לְכָל הָעוֹלָמוֹת עַד לְמַטָּה וַאֲזַי הֵם חוֹזְרִים וְנַעֲשִֹים לוֹוִין אֶצְלוֹ כַּנַּ"ל. וְעַל כֵּן כְּמוֹ שֶׁהַבַּעַל תְּפִלָּה שֶׁהוּא הַמַּלְוֶה הַגָּדוֹל כַּנַּ"ל יָכוֹל לִטְרֹף כָּל הַכֹּחוֹת לְמָקוֹם שֶׁנִּמְשָׁכִין הוּא יָכוֹל לִטְרֹף וְלִקַּח מִשָּׁם הַכֹּחַ וּלְהַעֲלוֹתוֹ לְשָׁרְשׁוֹ, כִּי כֻּלָּם מֻכְרָחִים לְהַחֲזִיר כֹּחָם לְשָׁרְשָׁם שֶׁהִיא הַתְּפִלָּה כַּנַּ"ל וּלְכָל מָקוֹם שֶׁנִּמְשְׁכוּ הַכֹּחוֹת מִזֶּה לָזֶה וּמִזֶּה לָזֶה עַד לְמַטָּה מִכָּל מָקוֹם שֶׁהוּא צְרִיכִים לְהַחֲזִיר הַכֹּחַ לְמַעְלָה לְשָׁרְשָׁם כַּנַּ"ל. כְּמוֹ כֵן מַמָּשׁ כָּל הַלָּקוֹחוֹת שֶׁלָּקְחוּ מֵהַלּוֹוֶה כֻּלָּם צְרִיכִים לְהַחֲזִיר לְהַמַּלְוֶה בִּשְׁעַת הַפֵּרָעוֹן, כִּי כֻּלָּם בָּאִים בְּכֹחוֹ שֶׁל לוֹוֶה וּבִשְׁעַת הַפֵּרָעוֹן הַכֹּל צְרִיכִים לְהַחֲזִיר כֹּחָם לַמַּלְוֶה כְּמוֹ שֶׁצְּרִיכִים כָּל הַכֹּחוֹת שֶׁל מַטָּה לְהַחֲזִיר כֹּחָם לְשָׁרְשָׁם שֶׁהוּא הַתְּפִלָּה שֶׁהוּא הַמַּלְוֶה הַגָּדוֹל כַּנַּ"ל. אַךְ שֶׁיֵּשׁ חִלּוּק בֵּין מַלְוֶה בִּשְׁטָר לְמַלְוֶה עַל פֶּה, כִּי זֶה הַכֹּחַ שֶׁיּוּכַל הַמַּלְוֶה לִטְרֹף הַכֹּחַ מִמָּקוֹם שֶׁנִּמְשָׁךְ לְשָׁם אֲפִלּוּ אִם נִמְשָׁךְ לִרְשׁוּת אַחֵר זֶה אִי אֶפְשָׁר כִּי אִם כְּשֶׁיֵּשׁ כֹּחַ לְהַמַּלְוֶה וְכֹחַ הַמַּלְוֶה הוּא עַל יְדֵי הַשְּׁטָר בְּעֵדִים:
<h3>אות ד</h3>
כִּי אִיתָא שָׁם בַּמַּאֲמָר הַנַּ"ל שֶׁעִקַּר שְׁלֵמוּת הַתְּפִלָּה הִיא עַל יְדֵי בְּחִינַת נְבוּאָה, כִּי עַל יְדֵי נְבוּאָה נִפְדֵּית וְנִגְאֶלֶת הַתְּפִלָּה מִן הַגָּלוּת, עַיֵּן שָׁם. וְהַנְּבוּאָה נִמְשֶׁכֶת עַל יְדֵי הַיִּרְאָה שֶׁנִּשְׁלֶמֶת עַל יְדֵי הַשָּׁלֹשׁ רְגָלִים, עַיֵּן שָׁם. נִמְצָא, שֶׁאֵין לְהַבַּעַל תְּפִלָּה כֹּחַ לְהַעֲלוֹת כָּל הַכֹּחוֹת לְשָׁרְשָׁם כִּי אִם עַל יְדֵי הַנְּבוּאָה וְכוּ' כַּנַּ"ל. וְזֶה בְּחִינַת מַלְוֶה בִּשְׁטָר וּמַלְוֶה עַל פֶּה, כִּי בְּכָל דָּבָר יֵשׁ תּוֹרָה, כִּי הַכֹּל מְקַבֵּל כֹּחַ מֵהַתּוֹרָה וּמַלְוֶה עַל פֶּה אֲחִיזָתוֹ מִבְּחִינַת תּוֹרָה שֶׁבְּעַל פֶּה שֶׁהִיא בְּחִינַת תְּפִלָּה וּמַלְוֶה בִּשְׁטָר אֲחִיזָתוֹ מִבְּחִינַת תּוֹרָה שֶׁבִּכְתָב, כִּי בְּהַשְּׁטָר יֵשׁ כַּמָּה דִּינִין שֶׁלְּמֵדִין מִלְּשׁוֹן הַשְּׁטָר וּמְדַקְדְּקִין בִּכְתַב הַשְּׁטָר בְּחָסֵר וְיָתֵר. נִמְצָא, שֶׁיֵּשׁ תּוֹרָה וְדִינִין בִּכְתַב הַשְּׁטָר. וְעַל כֵּן הַשְּׁטָר הוּא בִּבְחִינַת תּוֹרָה שֶׁבִּכְתָב וְזֶהוּ בְּחִינַת נְבוּאָה, כִּי נְבוּאָה הִוא בְּחִינַת תּוֹרָה שֶׁבִּכְתָב, כִּי כָּל הַנְּבוּאוֹת הֵם בִּכְלַל תּוֹרָה שֶׁבִּכְתָב, כִּי עִקַּר הַשְּׁטָר הוּא עַל יְדֵי הָעֵדִים וּתְרֵין סַהֲדֵי הֵם בְּחִינַת תְּרֵין סַמְכֵי קְשׁוֹט, כִּי הֵם מְקַיְּמִים הַדָּבָר, כְּמוֹ שֶׁכָּתוּב, "עַל פִּי שְׁנַיִם עֵדִים יָקוּם דָּבָר". בִּמְקַיְּמֵי דָּבָר הַכָּתוּב מְדַבֵּר. 'מְקַיְּמֵי דָּבָר' זֶה בְּחִינַת תְּרֵין סַמְכֵי קְשׁוֹט, כִּי הַדָּבָר נִסְמַךְ וְנִתְקַיֵּם עַל יָדָם וְזֶה בְּחִינַת נְבִיאִים שֶׁהֵם בְּחִינַת תְּרֵין סַמְכֵי קְשׁוֹט כַּיָּדוּעַ. וְעַל כֵּן הַנְּבוּאָה נִקְרֵאת בְּשֵׁם עֵדוּת, כְּמוֹ שֶׁכָּתוּב, "וְאָעִידָה בָּם וְכוּ' הַעִדֹתִי בָכֶם". וּכְמוֹ שֶׁכָּתוּב, לֵךְ רֵד הָעֵד בָּעָם וְכוּ'": וְזֶה שֶׁכָּתוּב בִּישַׁעְיָה (סִימָן ח), "וְאָעִידָה לִי עֵדִים נֶאֱמָנִים אֶת אוּרִיָּה וְאֶת זְכַרְיָה הַנְּבִיאִים". כִּי הַנְּבִיאִים הֵם בִּבְחִינַת עֵדִים בְּחִינַת תְּרֵין סַמְכֵי קְשׁוֹט וְעַל כֵּן עַל יְדֵי הַשְּׁטָר בְּעֵדִים עַל יְדֵי זֶה מְקַבֵּל הַמַּלְוֶה כֹּחַ לִטְרֹף מֵהַלּוֹקְחִים, כִּי זֶהוּ בְּחִינַת מַה שֶּׁהַבַּעַל תְּפִלָּה שֶׁהוּא הַמַּלְוֶה הַגָּדוֹל מְקַבֵּל כֹּחַ עַל יְדֵי נְבוּאָה שֶׁהִיא בְּחִינַת עֵדִים וְעַל יְדֵי זֶה יָכוֹל לִטְרֹף מִכָּל מָקוֹם שֶׁנִּמְשָׁךְ לְשָׁם, שֶׁזֶּהוּ בְּחִינַת טְרֵפָה מֵהַלָּקוֹחוֹת כַּנַּ"ל. וְזֶהוּ בְּחִינַת מַה שֶּׁכָּתַב רַבֵּנוּ בְּמָקוֹם אַחֵר שֶׁהָאֱמוּנָה מְבָרֶרֶת בֵּרוּרִים וְאִי אֶפְשָׁר לְהָאֱמוּנָה לְבָרֵר כִּי אִם עַל יְדֵי שֶׁמְּקַבֶּלֶת כֹּחַ מֵהַתּוֹרָה, עַיֵּן שָׁם עַל פָּסוּק, כִּי תֵצֵא לַמִּלְחָמָה וְכוּ' (סִימָן רפ לִקּוּטֵי א). כְּמוֹ כֵן הוּא עִנְיָן הַנֶּאֱמַר בַּמַּאֲמָר הַנַּ"ל, כִּי אִי אֶפְשָׁר לְהַבַּעַל תְּפִלָּה לְהַעֲלוֹת כָּל הַכֹּחוֹת לְשָׁרְשָׁם שֶׁזֶּהוּ בְּחִינַת בֵּרוּרִים גַּם כֵּן, כִּי כְּשֶׁמַּעֲלֶה כָּל הַכֹּחוֹת לְשָׁרְשָׁם אֲזַי יֵשׁ גַּם כֵּן כַּמָּה כֹּחוֹת שֶׁנִּמְשְׁכוּ לִמְקוֹמוֹת אֲחֵרִים לְהַסִּטְרָא אָחֳרָא וּבִשְׁעַת הַתְּפִלָּה הוּא מַעֲלֶה גַּם כָּל הַכֹּחוֹת מִשָּׁם וְזֶה אִי אֶפְשָׁר כִּי אִם עַל יְדֵי נְבוּאָה שֶׁהִיא בְּחִינַת תּוֹרָה שֶׁבִּכְתָב כַּנַּ"ל, כִּי הַנְּבוּאָה נִמְשֶׁכֶת עַל יְדֵי הַשָּׁלֹשׁ רְגָלִים שֶׁהֵם תְּלָת אֲבָהָן וְעַל יְדֵי בְּחִינוֹת אֵלּוּ, דְּהַיְנוּ תְּלָת אֲבָהָן וּנְבִיאִים שֶׁהֵם כְּלַל תּוֹרָה שֶׁבִּכְתָב כַּיָּדוּעַ, עַל יְדֵי זֶה יְכוֹלִין לִפְדּוֹת הַתְּפִלָּה מִן הַגָּלוּת וַאֲזַי יָכוֹל הַבַּעַל תְּפִלָּה לְהַעֲלוֹת כָּל הַכֹּחוֹת אֲפִלּוּ מֵרְשׁוּת אַחֵר וַאֲפִלּוּ מֵהַסִּטְרָא אָחֳרָא כַּנַּ"ל, כִּי בְּלֹא זֶה אִי אֶפְשָׁר מֵאַחַר שֶׁהַתְּפִלָּה בְּעַצְמָהּ הִוא כִּבְיָכוֹל בַּגָּלוּת וְכַמְבֹאָר בַּמַּאֲמָר "כִּי תֵצֵא", עַיֵּן שָׁם הֵיטֵב וְהָבֵן. נִמְצָא, שֶׁאִי אֶפְשָׁר לְהַבַּעַל
תְּפִלָּה, שֶׁהוּא הַמַּלְוֶה הַגָּדוֹל, לְבָרֵר וּלְהַעֲלוֹת הַכֹּחוֹת לְשָׁרְשָׁם, שֶׁהִיא הַתְּפִלָּה שֶׁהִיא הַמַּלְוֶה שֶׁלָּהֶם כַּנַּ"ל כִּי אִם עַל יְדֵי נְבוּאָה שֶׁנִּמְשֶׁכֶת מִשָּׁלֹשׁ רְגָלִים שֶׁזֶּהוּ בְּחִינַת תּוֹרָה שֶׁבִּכְתָב כַּנַּ"ל וְזֶהוּ בְּחִינַת מַלְוֶה בִּשְׁטָר, כִּי אִי אֶפְשָׁר לְהַמַּלְוֶה לִטְרֹף מֵהַלּוֹקְחִים שֶׁלָּקְחוּ הַכֹּחַ מֵהַלּוֹוֶה כִּי אִם עַל יְדֵי הַשְּׁטָר בְּעֵדִים שֶׁהֵם בְּחִינַת נְבִיאִים, בְּחִינַת תּוֹרָה שֶׁבִּכְתָב כַּנַּ"ל. וְזֶה בְּחִינַת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה, מַלְוֶה בִּשְׁטָר יֵשׁ לוֹ קוֹל וְעַל כֵּן טוֹרֵף מִמְּשֻׁעְבָּדִים, אֲבָל מַלְוֶה עַל פֶּה אֵין לוֹ קוֹל, כִּי קוֹל זֶה בְּחִינַת תּוֹרָה שֶׁבִּכְתָב, כִּי תּוֹרָה שֶׁבִּכְתָב הִוא בְּחִינַת קוֹל. וְתוֹרָה שֶׁבְּעַל פֶּה הִיא בְּחִינַת דִּבּוּר כַּיָּדוּעַ וְעַל כֵּן גַּם עִקַּר קִיּוּם הַשְּׁטָר בְּעֵדִים הוּא רַק עַל יְדֵי הַבֵּית דִּין שֶׁל שְׁלֹשָׁה, כִּי בֵּית דִּין שֶׁל שְׁלֹשָׁה הֵם כְּנֶגֶד תְּלָת אֲבָהָן שֶׁהֵם בְּחִינַת הַשָּׁלֹשׁ רְגָלִים, כִּי שָׁלֹשׁ רְגָלִים הֵם כְּנֶגֶד הַשְּׁלֹשָׁה אָבוֹת, כַּמּוּבָא וְעַל כֵּן עַל יְדֵי הַבֵּית דִּין נִתְקַיֵּם הַשְּׁטָר בְּעֵדִים, כִּי הָעֵדִים, שֶׁהֵם בְּחִינַת נְבִיאִים כַּנַּ"ל, הֵם נִתְקַיְּמִים עַל יְדֵי הַבֵּית דִּין שֶׁל שְׁלֹשָׁה שֶׁהֵם בְּחִינַת הַשָּׁלֹשׁ רְגָלִים כַּנַּ"ל, כִּי עַל יְדֵי הַבֵּית דִּין צֶדֶק נִשְׁלָם הַיִּרְאָה, כִּי הַבֵּית דִּין הֵם בִּבְחִינַת יִרְאָה שֶׁהִיא בְּחִינַת דִּין וְעַל כֵּן הֵם שְׁלֹשָׁה כְּנֶגֶד הַשָּׁלֹשׁ רְגָלִים שֶׁעַל יָדָם נִשְׁלָם הַיִּרְאָה שֶׁהִיא בְּחִינַת דִּין כַּנַּ"ל וְעַל כֵּן עַל יָדָם נִמְשָׁךְ וְנִתְקַיֵּם הַנְּבוּאָה שֶׁזֶּהוּ בְּחִינַת קִיּוּם הָעֵדִים שֶׁהֵם בִּבְחִינַת נְבִיאִים עַל יְדֵי הַבֵּית דִּין שֶׁל שָׁלֹשׁ כַּנַּ"ל וַאֲזַי יֵשׁ כֹּחַ לְהַמַּלְוֶה לִטְרֹף מֵהַלָּקוֹחוֹת שֶׁבָּאִים בְּכֹחוֹ שֶׁל לוֹוֶה כַּנַּ"ל:
<h3>אות ה</h3>
וְעַל כֵּן בִּשְׁעַת יְצִיאַת מִצְרַיִם נֶאֱמַר, "דַּבֶּר נָא כוּ' וְיִשְׁאֲלוּ כְּלֵי כֶסֶף וְכוּ'", כִּי עִקַּר הַגְּאֻלָּה הָיְתָה תָּלוּי בָּזֶה לִקַּח כָּל רְכוּשׁ מִצְרַיִם לְהַעֲלוֹת אֶל הַקְּדֻשָּׁה שֶׁזֶּהוּ שְׁלֵמוּת הַתְּפִלָּה כְּשֶׁחוֹזְרִין כָּל הַהַשְׁפָּעוֹת אֶל הַקְּדֻשָּׁה. וִיצִיאַת מִצְרַיִם הוּא בְּחִינַת שֶׁנִּגְאֶלֶת הַתְּפִלָּה וְעָלְתָה מִן הַגָּלוּת, כַּמּוּבָן בְּדִבְרֵי רַבֵּנוּ זִכְרוֹנוֹ לִבְרָכָה בְּכַמָּה מְקוֹמוֹת, כִּי בְּמִצְרַיִם הָיָה הַדִּבּוּר שֶׁל תְּפִלָּה בַּגָּלוּת וְכוּ' כַּיָּדוּעַ וּכְשֶׁיָּצְאוּ מִמִּצְרַיִם שֶׁאָז הָיוּ צְרִיכִים לְהוֹצִיא הַתְּפִלָּה מֵהַגָּלוּת בִּבְחִינַת פֶּה סָח. וַאֲזַי צְרִיכִים לְהַחֲזִיר כָּל הַהַשְׁפָּעוֹת אֶל הַקְּדֻשָּׁה וְזֶה בְּחִינַת בִּזַּת מִצְרַיִם כַּנַּ"ל וּמֵחֲמַת שֶׁעֲדַיִן לֹא הָיָה לָהֶם תּוֹרָה עַל כֵּן לֹא הָיוּ יְכוֹלִים לִקַּח הַהַשְׁפָּעוֹת מֵהֶם כִּי אִם בְּתוֹרַת שְׁאֵלָה, כִּי אִי אֶפְשָׁר לִקַּח הַהַשְׁפָּעוֹת וְהַכֹּחוֹת מֵהֶם כִּי אִם כְּשֶׁהַתְּפִלָּה מְקַבֶּלֶת כֹּחַ מֵהַתּוֹרָה כַּנַּ"ל. אֲבָל בְּמִצְרַיִם שֶׁעֲדַיִן לֹא זָכוּ לַתּוֹרָה הֻכְרְחוּ לִקַּח מֵהֶם בִּשְׁאֵלָה, כְּמוֹ שֶׁכָּתוּב, "וַיִּשְׁאֲלוּ כוּ'": וְזֶה בְּחִינַת הַחִפָּזוֹן שֶׁל יִשְֹרָאֵל אָז הַכֹּל מֵחֲמַת שֶׁלֹּא קִבְּלוּ הַתּוֹרָה עֲדַיִן הָיָה קָשֶׁה לָצֵאת מִשָּׁם וְהֻכְרְחוּ לָצֵאת בְּחִפָּזוֹן, כַּמּוּבָא בַּתִּקּוּנִים, אֲבָל לֶעָתִיד שֶׁאָז כְּשֶׁיֵּצְאוּ מֵהַגָּלוּת יִהְיֶה זְכוּת הַתּוֹרָה וְעַל כֵּן לֹא יִצְטָרְכוּ לָצֵאת בְּחִפָּזוֹן, כְּמוֹ שֶׁכָּתוּב בַּתִּקּוּנִים, עַל כֵּן אָז יַעֲלוּ כָּל הַכֹּחוֹת וְכָל הַהַשְׁפָּעוֹת אֶל שָׁרְשָׁם שֶׁבַּקְּדֻשָּׁה מֵאֲלֵיהֶם, כִּי אָז יַעֲלֶה הַתְּפִלָּה מֵהַגָּלוּת וַאֲזַי כָּל הַכֹּחוֹת חוֹזְרִים לְשָׁרְשָׁם כַּנַּ"ל שֶׁזֶּהוּ בְּחִינַת הִתְנוֹצְצוּת מָשִׁיחַ, כַּמְבֹאָר בַּמַּאֲמָר הַנַּ"ל וְהָבֵן: בָּרוּךְ ה' לְעוֹלָם אָמֵן וְאָמֵן:
<h2>הלואה ג:</h2>
<h3>אות א</h3>
עַל פִּי הַמַּאֲמָר "חוֹתָם בְּתוֹךְ חוֹתָם" סִימָן כב, עַיֵּן שָׁם וּמְבֹאָר שָׁם שֶׁאִי אֶפְשָׁר לְהִתְקָרֵב אֶל הַקְּדֻשָּׁה כִּי אִם עַל יְדֵי עַזּוּת דִּקְדֻשָּׁה, בְּחִינַת הֱוֵי עַז כַּנָּמֵר, כִּי יֵשׁ עַזֵּי פָּנִים רַבִּים שֶׁהֵם מוֹנְעִין מֵהַקְּדֻשָּׁה מְאֹד וְהֵם הַמַּנְהִיגִים שֶׁל שֶׁקֶר שֶׁעִקַּר גְּדֻלָּתָם וְהִתְנַשְּאוּת שֶׁלָּהֶם הוּא עַל יְדֵי עַזּוּת, כִּי עַזּוּת מַלְכוּתָא בְּלָא תָּגָא וְכוּ'. וְאִי אֶפְשָׁר לְהִנָּצֵל מֵהֶם כִּי אִם עַל יְדֵי עַזּוּת דִּקְדֻשָּׁה שֶׁכָּל מִי שֶׁרוֹצֶה לְהִתְקָרֵב בֶּאֱמֶת לַה' יִתְבָּרַךְ בְּהֶכְרֵחַ שֶׁיִּהְיֶה לוֹ עַזּוּת לַעֲמֹד נֶגֶד עַזּוּתָם שֶׁל הָעַזֵּי פָּנִים שֶׁבַּדּוֹר וְאָז יוּכַל לְהִתְקָרֵב אֶל הַקְּדֻשָּׁה, דְּהַיְנוּ לְצַדִּיקִים וּכְשֵׁרִים אֲמִתִּיִּים בִּבְחִינַת נֵהַלְתָּ בְעָזְּךָ אֶל נְוֵה קָדְשֶׁךָ שֶׁהֵם כְּלָלִיּוּת הַשִּׁבְעָה רוֹעִים דִּקְדֻשָּׁה שֶׁהֵם הַצַּדִּיקִים הָאֲמִתִּיִּים, שֶׁהֵם מַמְשִׁיכִין הָאֱמוּנָה לְיִשְֹרָאֵל וְכוּ' וְאָז זוֹכִין לְתַקֵּן שְׁנֵי הַחוֹתָמוֹת שֶׁהֵם חוֹתַם הַיָּדִין שֶׁנִּתְתַּקֵּן וְזוֹ הָאֱמוּנָה שֶׁזּוֹכִין עַל יְדֵי הָעַזּוּת דִּקְדֻשָּׁה וְכוּ', כְּמוֹ שֶׁמְּבֹאָר שָׁם. וְעַל יְדֵי הָאֱמוּנָה נִשְׁמָר וְנִתְתַּקֵּן חוֹתַם הָרַגְלִין שֶׁהוּא בְּחִינַת תּוֹכָחָה שֶׁל מוֹכִיחֵי הַדּוֹר שֶׁהֵם עוֹשִֹין שָׁלוֹם בֵּין יִשְֹרָאֵל לַאֲבִיהֶם שֶׁבַּשָּׁמַיִם שֶׁהֵם בְּחִינַת רַגְלִין וְכוּ', כִּי אִי אֶפְשָׁר לְקַבֵּל תּוֹכָחָה כִּי אִם עַל יְדֵי הָאֱמוּנָה שֶׁהִיא בְּחִינַת יָדַיִם לְקַבֵּל עַל יְדֵי זֶה הַתּוֹכָחָה וְכוּ', עַיֵּן שָׁם. וְלִזְכּוֹת לְעַזּוּת הוּא עַל יְדֵי שִֹמְחָה שֶׁזּוֹכִין עַל יְדֵי בְּחִינַת נַעֲשֶֹה וְנִשְׁמַע שֶׁהֵם בְּחִינַת שְׁנֵי הָעֲדָיִים שֶׁהִכְתִּירוּ אֶת יִשְֹרָאֵל בְּחוֹרֵב וְכוּ', עַיֵּן שָׁם כָּל זֶה הֵיטֵב:
<h3>אות ב</h3>
וּבָזֶה אֶפְשָׁר לִמְצֹא רֶמֶז קְצָת לְמַה שֶּׁכָּתַב רַבֵּנוּ זִכְרוֹנוֹ לִבְרָכָה בְּסֵפֶר הָ-א"ב הֶחָדָשׁ בְּאוֹת תּוֹכָחָה סִימָן ג וְזֶה לְשׁוֹנוֹ, מִי שֶׁשּׁוֹמֵעַ תּוֹכָחָה וְאֵינוֹ נִתְקַבֵּל אֶצְלוֹ יֵדַע שֶׁיִּצְטָרֵךְ לִלְווֹת אֵצֶל אֲחֵרִים וְסִימָן לַדָּבָר (מִשְׁלֵי כט), "בִּדְבָרִים לֹא יִוָּסֶר עָבֶד". וּכְתִיב (מִשְׁלֵי כב), "עֶבֶד לֹוֶה לְאִישׁ מַלְוֶה". עַד כָּאן לְשׁוֹנוֹ. וְהַדְּבָרִים עַתִּיקִים סְתוּמִים וַחֲתוּמִים מְאֹד עַד עֵת קֵץ, כִּי כָּל הַדְּבָרִים שֶׁל הָאב הֶחָדָשׁ גָּבְהוּ וְנֶעְלְמוּ מְאֹד מְאֹד מֵעֵין כָּל חַי, אַךְ עַל פִּי הַמַּאֲמָר הַנַּ"ל אֶפְשָׁר לִמְצֹא אֵיזֶה רֶמֶז קְצָת, כִּי זֶה שֶׁאֵין מְקַבֵּל תּוֹכָחָה זֶהוּ מֵחֲמַת פְּגַם הָאֱמוּנָה שֶׁהוּא בְּחִינַת חוֹתַם הַיָּדִין שֶׁעַל יָדָהּ מְקַבְּלִין הַתּוֹכָחָה וּכְשֶׁפּוֹגְמִין בָּאֱמוּנָה שֶׁהִוא חוֹתָם הַחִיצוֹן, נִפְגָּם חוֹתָם הַפְּנִימִי שֶׁהוּא חוֹתַם הָרַגְלִין, שֶׁהוּא בְּחִינַת תּוֹכָחָה. נִמְצָא, זֶה שֶׁאֵינוֹ מְקַבֵּל תּוֹכָחָה בְּוַדַּאי פָּגַם בָּאֱמוּנָה וְעִקַּר פְּגַם הָאֱמוּנָה הוּא עַל יְדֵי פְּגַם הָעַזּוּת שֶׁפָּגַם בְּעַזּוּת דִּקְדֻשָּׁה, כִּי אִי אֶפְשָׁר לִזְכּוֹת לֶאֱמוּנָה כִּי אִם עַל יְדֵי עַזּוּת דִּקְדֻשָּׁה, כְּמוֹ שֶׁכָּתוּב שָׁם בַּמַּאֲמָר הַנַּ"ל. וְזֶה שֶׁפָּגַם בָּאֱמוּנָה בְּוַדַּאי פָּגַם בְּעַזּוּת דִּקְדֻשָּׁה שֶׁעִקַּר הָאֱמוּנָה זוֹכִין עַל יָדוֹ כַּנַּ"ל. וְעַל כֵּן זֶה שֶׁאֵין נִתְקַבֵּל אֶצְלוֹ הַתּוֹכָחָה שֶׁזֶּהוּ עַל יְדֵי פְּגַם הָאֱמוּנָה שֶׁהוּא פְּגַם הָעַזּוּת דִּקְדֻשָּׁה. נִמְצָא, שֶׁפָּגַם בָּעַזּוּת וְעַל כֵּן עָנְשׁוֹ שֶׁמֻּכְרָח לִלְווֹת מֵאֲחֵרִים וְנַעֲשֶֹה עֶבֶד לֹוֶה לְאִישׁ מַלְוֶה וְנִכְנָע אֵלָיו, שֶׁזֶּהוּ בְּחִינַת פְּגַם הָעַזּוּת דִּקְדֻשָּׁה, בְּחִינַת אֵין אָדָם מֵעֵז פָּנָיו בִּפְנֵי בַּעַל חוֹבוֹ, כִּי מֵחֲמַת שֶׁפָּגַם בְּעַזּוּת דִּקְדֻשָּׁה וְלֹא הָיָה עַז כַּנָּמֵר לְהָעֵז נֶגֶד הַמַּלְעִיגִים עָלָיו בַּעֲבוֹדַת ה' וְלִבְלִי לְהִתְבַּיֵּשׁ מֵהֶם כְּלָל, רַק שֶׁיִּהְיֶה לוֹ עַזּוּת גָּדוֹל נֶגְדָּם וְיִהְיֶה מִצְחוֹ חָזָק לְעֻמַּת מִצְחָם כְּעַמּוּד בַּרְזֶל וּכְחוֹמַת נְחֹשֶׁת לִבְלִי לִשְׁמֹעַ כְּלָל לְשׁוּם בִּלְבּוּל וְלֵיצָנוּת שֶׁל הַמַּלְעִיגִים וְהַמִּתְלוֹצְצִים מִדַּרְכֵי הַתְּמִימִים וְהַיְשָׁרִים וְאָז אִם הָיָה לוֹ עַזּוּת כָּזֶה שֶׁהוּא עַזּוּת דִּקְדֻשָּׁה הָיָה זוֹכֶה לְהִנָּצֵל מִמַּנְהִיגִים שֶׁל שֶׁקֶר וּלְהִתְקָרֵב לְמַנְהִיגִים אֲמִתִּיִּים וְהָיָה זוֹכֶה לֶאֱמוּנָה שְׁלֵמָה עַל יָדָם כַּנַּ"ל וְעַל יְדֵי זֶה הָיָה זוֹכֶה לְקַבֵּל תּוֹכָחָה, כִּי אִי אֶפְשָׁר לְקַבֵּל תּוֹכָחָה כִּי אִם עַל יְדֵי אֱמוּנָה, אֲבָל מֵאַחַר שֶׁפָּגַם בָּעַזּוּת שֶׁעַל יְדֵי זֶה נִפְגַּם הָאֱמוּנָה אֶצְלוֹ, עַל כֵּן עָנְשׁוֹ שֶׁיִּהְיֶה עֶבֶד לֹוֶה לְאִישׁ מַלְוֶה שֶׁהוּא בְּחִינַת פְּגַם הָעַזּוּת, בְּחִינַת אֵין אָדָם מֵעֵז פָּנָיו בִּפְנֵי בַּעַל חוֹבוֹ כַּנַּ"ל:
<h3>אות ג</h3>
וְזֶה שֶׁהִזְהִירוּ רַבּוֹתֵינוּ זִכְרוֹנָם לִבְרָכָה מְאֹד לִבְלִי לְהַלְווֹת בְּלֹא שְׁטָר וְעֵדִים, כַּמּוּבָא בַּגְּמָרָא כַּנַּ"ל וּמֵחֲמַת זֶה אֵינוֹ זוֹכֶה לְקַבֵּל תּוֹכָחָה, שֶׁאֲפִלּוּ בְּעֶרֶב שַׁבָּת לֹא רָצָה לְהַלְווֹת בְּלֹא עֵדִים וּשְׁטָר וְכוּ', כִּי מֵאַחַר שֶׁזֶּה הַלּוֹוֶה שֶׁבָּא לִידֵי כָּךְ שֶׁמֻּכְרָח לִלְווֹת מֵאֲחֵרִים שֶׁזֶּה נִמְשָׁךְ מִפְּגַם אֱמוּנָה, פְּגַם הָעַזּוּת כַּנַּ"ל, עַל כֵּן שָׁכִיחַ מְאֹד שֶׁיָּבוֹא, חַס וְשָׁלוֹם, לִידֵי אֵיזֶה כְּפִירָה וְהַכְחָשָׁה מֵאַחַר שֶׁנִּפְגַּם הָעַזּוּת דִּקְדֻשָּׁה וְהָאֱמוּנָה אֶצְלוֹ כַּנַּ"ל. עַל כֵּן יָכוֹל לָבוֹא, חַס וְשָׁלוֹם, לִידֵי הַכְחָשָׁה וּכְפִירָה שֶׁהוּא הֵפֶךְ הָאֱמוּנָה שֶׁצְּרִיכִין לִשָּא וְלִתֵּן בֶּאֱמוּנָה, כִּי עִקַּר הָאֱמוּנָה הִיא תְּלוּיָה בַּמָּמוֹן כְּשֶׁנִּשְׁמָרִין מִתַּאֲווֹת מָמוֹן לִבְלִי לִגַּע חַס וְשָׁלוֹם, בְּמָמוֹן חֲבֵרוֹ אֲפִלּוּ כִּשְׁוֵה פְּרוּטָה וּמֵאַחַר שֶׁזֶּה שֶׁבָּא לִידֵי הַלְוָאָה זֶה נִמְשָׁךְ מִפְּגַם הָאֱמוּנָה שֶׁבָּא עַל יְדֵי פְּגַם הָעַזּוּת דִּקְדֻשָּׁה כַּנַּ"ל, עַל כֵּן יֵשׁ חֲשָׁשׁ שֶׁלֹּא יִפְגֹּם בָּאֱמוּנָה לְגַמְרֵי וִיכַחֵשׁ בַּעֲמִיתוֹ חַס וְשָׁלוֹם, שֶׁזֶּהוּ הֵפֶךְ הָאֱמוּנָה וְהָעִקָּר הוּא מֵחֲמַת שֶׁנִּפְגַּם הָעַזּוּת דִּקְדֻשָּׁה אֶצְלוֹ כַּנַּ"ל שֶׁעַל יְדֵי זֶה דַּיְקָא יָכוֹל לָבוֹא לִידֵי הַכְחָשָׁה חַס וְשָׁלוֹם, שֶׁהוּא פְּגַם הָאֱמוּנָה כַּנַּ"ל:
<h3>אות ד</h3>
וְזֶהוּ שֶׁאָמַר רַבָּה, מִפְּנֵי מָה אָמְרָה תּוֹרָה מוֹדֶה בְּמִִקְּצַת הַטַּעֲנָה יִשָּׁבַע חֲזָקָה אֵין אָדָם מֵעֵז פָּנָיו בִּפְנֵי בַּעַל חוֹבוֹ וְהַאי בְּכֻלֵּי בָּעֵי דְּלוֹדֵי לֵיהּ וְכוּ' וְהַאי בְּכֻלֵּיהּ בָּעֵי דִּלְכַפְּרֵיהּ וְכוּ'. וְלִכְאוֹרָה תָּמוּהַּ מְאֹד מַהוּ נְתִינַת טַעַם מִפְּנֵי מָה אָמְרָה תּוֹרָה מוֹדֶה בְּמִִקְּצַת הַטַּעֲנָה יִשָּׁבַע חֲזָקָה אֵין אָדָם מֵעֵז פָּנָיו וְכוּ', אַדְּרַבָּא, מֵחֲמַת זֶה הָיָה רָאוּי לְהַאֲמִינוֹ בְּלֹא שְׁבוּעָה. וּבֶאֱמֶת הִרְגִּישׁוּ בָּזֶה תּוֹסְפוֹת וְהַמְפָרְשִׁים וּפֵרְשׁוּ שָׁם שֶׁהָיָה רָאוּי
לְהַאֲמִינוֹ בְּמִיגוֹ וְכוּ', אַךְ עַל פִּי הַנַּ"ל מְבֹאָר הֵיטֵב עַל נָכוֹן, כִּי דַּיְקָא מֵחֲמַת זֶה שֶׁאֵינוֹ יָכוֹל לְהָעֵז בִּפְנֵי בַּעַל חוֹבוֹ, מֵחֲמַת זֶה אָנוּ חוֹשְׁדִין אוֹתוֹ שֶׁכּוֹפֵר מָמוֹן חֲבֵרוֹ וּפוֹגֵם בָּאֱמוּנָה הַקְּדוֹשָׁה כַּנַּ"ל, כִּי עִקַּר פְּגַם הָאֱמוּנָה הוּא עַל יְדֵי פְּגַם הָעַזּוּת דִּקְדֻשָּׁה, כִּי בֶּאֱמֶת צָרִיךְ הָאָדָם לִשְׁקֹל דְּרָכָיו מְאֹד בָּזֶה בְּעִנְיַן הָעַזּוּת דִּקְדֻשָּׁה וְכַמְבֹאָר בְּסוֹף מַאֲמָר הַנַּ"ל, כִּי יֵשׁ עַזּוּת דְּסִטְרָא אָחֳרָא שֶׁהִיא מִדָּה רָעָה מְאֹד שֶׁצְּרִיכִין לִבְרֹחַ מִמֶּנָּה מְאֹד מְאֹד, כִּי עַז פָּנִים לְגֵיהִנֹּם וּלְהֵפֶךְ בַּקְּדֻשָּׁה אִי אֶפְשָׁר לְהִתְקָרֵב בְּשׁוּם אֹפֶן אֶל הַקְּדֻשָּׁה בֶּאֱמֶת כִּי אִם עַל יְדֵי עַזּוּת וְכַנַּ"ל. עַל כֵּן צָרִיךְ כָּל אָדָם לְפַלֵּס דְּרָכָיו וּלְהִסְתַּכֵּל עַל הָאֱמֶת בְּמָקוֹם שֶׁצְּרִיכִין לְהִתְגַּבֵּר שֶׁיִּהְיֶה לוֹ עַזּוּת בִּשְׁבִיל דָּבָר שֶׁבִּקְדֻשָּׁה שֶׁצְּרִיכִין לְהִתְחַזֵּק בָּזֶה מְאֹד בְּחִינַת הֱוֵי עַז כַּנָּמֵר וְכוּ' כַּנַּ"ל. וּלְהֵפֶךְ לְהִתְרַחֵק מֵעַזּוּת דְּסִטְרָא אָחֳרָא מְאֹד, כִּי יֵשׁ בּוּשָׁה דִּקְדֻשָּׁה וְעַזּוּת דִּקְדֻשָּׁה וּלְהֵפֶךְ יֵשׁ בּוּשָׁה דְּסִטְרָא אָחֳרָא וְעַזּוּת דְּסִטְרָא אָחֳרָא וּבְחִינוֹת אֵלּוּ שֶׁל בּוּשָׁה וְעַזּוּת דִּקְדֻשָּׁה וּלְהַבְדִּיל דְּסִטְרָא אָחֳרָא הֵם בְּכָל הַבְּחִינוֹת הֵן כְּנֶגֶד בְּנֵי אָדָם וְהֵן כְּנֶגֶד ה' יִתְבָּרַךְ, כִּבְיָכוֹל, וּצְרִיכִין לִזָּהֵר בָּזֶה מְאֹד לְהִשְׁתַּמֵּשׁ בְּכָל מִדָּה כָּרָאוּי בִּקְדֻשָּׁה וְלֹא לַהֲפֹךְ דִּבְרֵי אֱלֹקִים חַיִּים חַס וְשָׁלוֹם: וּנְבָאֵר קְצָת מְעַט מִזֶּה וּמִמֵּילָא יָבִין הַמַּשְֹכִּיל הַשְּׁאָר דָּבָר מִתּוֹךְ דָּבָר, כִּי כְּנֶגֶד ה' יִתְבָּרַךְ בְּוַדַּאי צָרִיךְ שֶׁיִּהְיֶה לְהָאָדָם בּוּשָׁה גְּדוֹלָה וְנוֹרָאָה כְּנֶגֶד רַב וְשַׁלִּיט עִקָּרָא וְשָׁרְשָׁא דְּכָל עָלְמִין וְהַבּוּשָׁה הִיא מַעֲלָה גְּדוֹלָה מְאֹד שֶׁעַל יְדֵי זֶה נִצּוֹלִין מֵחֲטָאִים מֵחֲמַת שֶׁמִּתְבַּיְּשִׁין מִמֶּנּוּ יִתְבָּרַךְ, כְּמוֹ שֶׁכָּתוּב, "וּבַעֲבוּר תִּהְיֶה יִרְאָתוֹ עַל פְּנֵיכֶם לְבִלְתִּי תֶחֱטָאוּ". וְאָמְרוּ רַבּוֹתֵינוּ זִכְרוֹנָם לִבְרָכָה, זוֹ הַבּוּשָׁה. וּכְמוֹ שֶׁהִפְלִיגוּ רַבּוֹתֵינוּ זִכְרוֹנָם לִבְרָכָה בְּמַעֲלַת הַבּוּשָׁה, אֲבָל אַף עַל פִּי כֵן בְּהֶכְרֵחַ שֶׁיִּהְיֶה לְהָאָדָם עַזּוּת גָּדוֹל כְּנֶגֶד ה' יִתְבָּרַךְ, כִּי לְפִי גֹּדֶל הַבּוּשָׁה מִפָּנָיו יִתְבָּרַךְ לֹא יוּכַל לְהָרִים יָדוֹ לַעֲשֹוֹת שׁוּם דָּבָר שֶׁבִּקְדֻשָּׁה וְלֹא יוּכַל לִפְתֹּחַ פִּיו כְּלָל לְהִתְפַּלֵּל לְפָנָיו עַל צְרָכָיו מִגֹּדֶל הַבּוּשָׁה וְכַמְבֹאָר בְּדִבְרֵי רַבֵּנוּ זִכְרוֹנוֹ לִבְרָכָה, מִזֶּה בְּמָקוֹם אַחֵר שֶׁבִּשְׁעַת הַתְּפִלָּה צְרִיכִין לְסַלֵּק הַבּוּשָׁה מֵעַל פָּנָיו וּלְהִתְגַּבֵּר בְּעַזּוּת גָּדוֹל נֶגְדּוֹ יִתְבָּרַךְ לְהָעֵז פָּנָיו לְבַקֵּשׁ מִלְּפָנָיו יִתְבָּרַךְ כָּל צְרָכָיו, כְּמוֹ שֶׁכָּתוּב , "בְּךָ בָּטְחוּ אֲבוֹתֵינוּ וְכוּ' בְּךָ בָטְחוּ וְלֹא בוֹשׁוּ". כַּמְבֹאָר (בְּסִימָן לָמֶד). וּבִפְרָט מִי שֶׁנִּכְשַׁל, חַס וְשָׁלוֹם, בְּאֵיזֶה פְּגָם שֶׁפָּגַם נֶגְדּוֹ יִתְבָּרַךְ, מִכָּל שֶׁכֵּן אִם חָטָא, חַס וְשָׁלוֹם, חֵטְא גָּמוּר, מִכָּל שֶׁכֵּן כְּמוֹ שֶׁיֵּשׁ כַּמָּה אֲנָשִׁים שֶׁמְּלֻכְלָכִים בַּעֲווֹנוֹת רַבִּים מְאֹד, וּבְוַדַּאי צְרִיכִין לְהִתְבַּיֵּשׁ מְאֹד מִפָּנָיו יִתְבָּרַךְ עַל שֶׁחָטְאוּ כְּנֶגְדּוֹ יִתְבָּרַךְ, אֲבָל צְרִיכִין לִזָּהֵר מְאֹד שֶׁלֹּא יִפְּלוּ בְּדַעְתָּם, חַס וְשָׁלוֹם, מֵחֲמַת הַבּוּשָׁה. דְּהַיְנוּ שֶׁמֵּחֲמַת הַבּוּשָׁה שֶׁמִּתְבַּיְּשִׁין לְהָרִים פְּנֵיהֶם נֶגְדּוֹ יִתְבָּרַךְ יִסְתְּמוּ פִּיהֶם לְגַמְרֵי חַס וְשָׁלוֹם, וְלֹא יְבַקְּשׁוּ מְחִילָה כְּלָל וְלֹא יִתְוַדּוּ חֲטָאֵיהֶם וַעֲווֹנוֹתֵיהֶם מֵחֲמַת שֶׁמִּתְבַּיְּשִׁין מִפָּנָיו יִתְבָּרַךְ, כִּי מִזֶּה צְרִיכִין לִזָּהֵר מְאֹד, כִּי בֶּאֱמֶת אַף עַל פִּי שֶׁבְּוַדַּאי צְרִיכִין לְהִתְבַּיֵּשׁ מְאֹד מִפָּנָיו יִתְבָּרַךְ עַל גֹּדֶל עֲווֹנוֹתָיו, אֲבָל אַף עַל פִּי כֵן צְרִיכִין לְהִתְגַּבֵּר וּלְהִתְחַזֵּק מְאֹד בְּעַזּוּת גָּדוֹל דִּקְדֻשָּׁה לְהָעֵז פָּנָיו נֶגְדּוֹ יִתְבָּרַךְ לְהִתְוַדּוֹת לְפָנָיו עֲווֹנוֹתָיו וּלְבַקֵּשׁ כַּפָּרָה וּמְחִילָה מִלְּפָנָיו, כִּי זֶהוּ רְצוֹנוֹ יִתְבָּרַךְ, כְּמוֹ שֶׁכָּתוּב (מִשְׁלֵי כח), "מְכַסֶּה פְשָׁעָיו לֹא יַצְלִיחַ וּמוֹדֶה וְעֹזֵב יְרֻחָם". וְזֶה שֶׁאָנוּ אוֹמְרִים בְּהַוִּדּוּי, שֶׁאֵין אָנוּ עַזֵּי פָּנִים וּקְשֵׁי עֹרֶף לוֹמַר לְפָנֶיךָ ה' אֱלֹקֵינוּ וֶאֱלֹקֵי אֲבוֹתֵינוּ צַדִּיקִים אֲנַחְנוּ וְלֹא חָטָאנוּ, אֲבָל אֲנַחְנוּ חָטָאנוּ וְכוּ'. וְלִכְאוֹרָה תָּמוּהַּ הַדָּבָר מְאֹד, לָמָּה לָנוּ לְבָאֵר זֹאת שֶׁאֵין אָנוּ עַזֵּי פָּנִים וְכוּ' לוֹמַר צַדִּיקִים אֲנַחְנוּ וְלֹא חָטָאנוּ, אֲבָל וְכוּ', הֲלֹא אָנוּ מִתְוַדִּין בְּפֵרוּשׁ הַחֲטָאִים וְלָמָּה לָנוּ לוֹמַר תְּחִלָּה הַלְּשׁוֹן שְׁלִילָה, שֶׁאֵין אָנוּ עַזֵּי פָּנִים וְכוּ'. אַךְ אָנוּ אוֹמְרִים קֹדֶם הַוִּדּוּי הִתְנַצְּלוּת עַל גֹּדֶל הָעַזּוּת מֵצַח שֶׁיֵּשׁ לָנוּ נֶגְדּוֹ יִתְבָּרַךְ לָבוֹא לְפָנָיו בַּחֲטָאֵינוּ וּלְהִתְוַדּוֹת לְפָנָיו וְלוֹמַר חָטָאנוּ וְכוּ', כִּי אֵיךְ אָנוּ יְכוֹלִין לְהָרִים פָּנֵינוּ וְלִפְתֹּחַ פִּינוּ לְפָנָיו לְדַבֵּר זֹאת לְפָרֵשׁ חֲטָאֵינוּ לְפָנָיו שֶׁחָטָאנוּ נֶגֶד טוֹב וּמֵיטִיב לַכֹּל שֶׁעָשָֹה לָנוּ חֲסָדִים וְטוֹבוֹת כָּאֵלֶּה וְכוּ' וְלִגְדֻלָּתוֹ אֵין חֵקֶר וְכָל דָּרֵי מַעְלָה וְדָרֵי מַטָּה כֻּלָּם יִרְעֲדוּן לְפָנָיו וְכֻלָּם עוֹשִֹים רְצוֹנוֹ בְּאֵימָה וּבְיִרְאָה וּבְאַהֲבָה וְאֵיךְ יִתָּכֵן שֶׁיְּלוּד אִשָּׁה טִפָּה סְרוּחָה יַמְרֶה רְצוֹנוֹ הַקָּדוֹשׁ חַס וְשָׁלוֹם, וְהָיָה רָאוּי לָנוּ לִפֹּל עַל פָּנֵינוּ אַרְצָה וְלִבְלִי לִפְתֹּחַ פִּינוּ לְפָנָיו כְּלָל לְהִתְוַדּוֹת לְפָנָיו חֲטָאֵינוּ. וּבֶאֱמֶת כָּךְ רָאוּי לְכָל בַּר דַּעַת וְיוֹתֵר וְיוֹתֵר, אֲבָל אַף עַל פִּי כֵן אֵין זֶה רְצוֹנוֹ יִתְבָּרַךְ שֶׁנִּסְתֹּם פִּינוּ לְגַמְרֵי חַס וְשָׁלוֹם, מֵחֲמַת הַבּוּשָׁה, כִּי צָרִיךְ לְפָרֵשׁ אֶת הַחֵטְא. וְעַל כֵּן צָרִיךְ לְהִתְגַּבֵּר לָבוֹא לְעַזּוּת גָּדוֹל מִתּוֹךְ הַבּוּשָׁה הַגְּדוֹלָה שֶׁיֵּשׁ לוֹ מִפָּנָיו יִתְבָּרַךְ וְכַמְבֹאָר בַּמַּאֲמָר הַנַּ"ל שֶׁעַזּוּת דִּקְדֻשָּׁה נִמְשָׁךְ דַּיְקָא מִבּוּשָׁה דִּקְדֻשָּׁה, דְּהַיְנוּ שֶׁאַף עַל פִּי שֶׁיֵּשׁ לוֹ בּוּשָׁה גְּדוֹלָה מִפָּנָיו יִתְבָּרַךְ, אַף עַל פִּי כֵן יִבְטַח בְּרַחֲמָיו הַמְרֻבִּים בְּלִי שִׁעוּר וָעֵרֶךְ וִיסַלֵּק הַבּוּשָׁה מֵעַל פָּנָיו וְיָעֵז פָּנָיו נֶגְדּוֹ יִתְבָּרַךְ וְיִתְוַדֶּה לְפָנָיו כָּל חֲטָאָיו וִיבַקֵּשׁ מְחִילָה, כִּי כָּךְ הוּא רְצוֹנוֹ יִתְבָּרַךְ כַּנַּ"ל. כִּי אִם יִשָּׁאֵר חַס וְשָׁלוֹם, בְּבוּשָׁה, דְּהַיְנוּ שֶׁיִתְבַּיֵּשׁ מִפָּנָיו יִתְבָּרַךְ וְלֹא יִתְוַדֶּה כְּלָל וְלֹא יְבַקֵּשׁ מְחִילָה וְכַפָּרָה כְּלָל מֵחֲמַת הַבּוּשָׁה אֲזַי, אַדְּרַבָּא, זֶהוּ עִקַּר הָעַזּוּת שֶׁמֵּעֵז פָּנָיו לִפְנֵי ה' יִתְבָּרַךְ וְאֵינוֹ מוֹדֶה עַל הָאֱמֶת לְפָנָיו, כְּמוֹ שֶׁכָּתוּב, "הִנְּנִי נִשְׁפָּט אוֹתָךְ עַל אָמְרֵךְ לֹא חָטָאתִי". וְגַם אִם לֹא יִתְגַּבֵּר לְבַקֵּשׁ מְחִילָה וּלְהִתְפַּלֵּל לִפְנֵי ה' יִתְבָּרַךְ שֶׁיַּצִּילוֹ מֵחֲטָאָיו, חַס וְשָׁלוֹם, יוּכַל לְהִכָּשֵׁל לְהַבָּא בַּחֲטָאִים שֶׁהֵם עִקַּר הָעַזּוּת דְּסִטְרָא אָחֳרָא שֶׁמֵּעֵז פָּנָיו בִּפְנֵי ה' יִתְבָּרַךְ לַעֲשֹוֹת אֵיזֶה חֵטְא חַס וְשָׁלוֹם, וּכְמוֹ שֶׁמָּצִינוּ כַּמָּה בְּנֵי אָדָם שֶׁנִּכְשָׁלִים בָּזֶה שֶׁהֵם מְהַפְּכִים דִּבְרֵי אֱלֹקִים חַיִּים, כִּי בִּתְחִלָּה הוּא חוֹטֵא נֶגֶד ה' יִתְבָּרַךְ וְיֵשׁ לוֹ עַזּוּת כָּזֶה לַעֲשֹוֹת עֲבֵרָה, חַס וְשָׁלוֹם, לַמְרוֹת עֵינֵי כְּבוֹדוֹ חַס וְשָׁלוֹם. נִמְצָא, שֶׁיֵּשׁ לוֹ עַזּוּת גָּדוֹל מְאֹד וְאַחַר כָּךְ אַחַר שֶׁעָשָֹה הַחֵטְא וְהֶעָווֹן הוּא נוֹפֵל בְּדַעְתּוֹ מְאֹד מְאֹד וְנִדְמֶה לוֹ שֶׁזֶּהוּ בִּכְלַל בּוּשָׁה שֶׁמִּתְבַּיֵּשׁ מְאֹד לְפָנָיו יִתְבָּרַךְ עַד שֶׁאֵינוֹ יָכוֹל אֲפִלּוּ לְהִתְפַּלֵּל כְּלָל. וְלַעֲשֹוֹת שׁוּם דָּבָר שֶׁבִּקְדֻשָּׁה מֵחֲמַת גֹּדֶל הַנְּפִילָה שֶׁנָּפַל בְּדַעְתּוֹ מְאֹד מֵחֲמַת הָעֲווֹנוֹת שֶׁנִּכְשַׁל בָּהֶם וּמִזֶּה בָּאִים כָּל הַנְּפִילוֹת שֶׁל כַּמָּה וְכַמָּה אֲנָשִׁים שֶׁנּוֹפְלִים לְמַה שֶּׁנּוֹפְלִים, רַחֲמָנָא לִצְלַן, וְכָל זֶה הוּא מֵחֲמַת הַבּוּשָׁה הַגְּדוֹלָה שֶׁיֵּשׁ לָהֶם אַחַר הַחֵטְא וּמֵחֲמַת זֶה נוֹפְלִים בְּדַעְתָּם וּמִתְבַּיְּשִׁים לַעֲשֹוֹת שׁוּם דָּבָר שֶׁבִּקְדֻשָּׁה וְעַל יְדֵי זֶה יוֹרְדִין מַטָּה מַטָּה עַד שֶׁבָּאִים לְמַה שֶּׁבָּאִים, רַחֲמָנָא לִצְלַן: וּבֶאֱמֶת הֵם מְהַפְּכִים הַדֶּרֶךְ מֵהִפּוּךְ אֶל הִפּוּךְ כִּי, אַדְּרַבָּא, צְרִיכִים לְהִתְנַהֵג בְּהֵפֶךְ מַמָּשׁ, כִּי בִּתְחִלָּה בְּוַדַּאי צָרִיךְ שֶׁיִּהְיֶה לוֹ בּוּשָׁה גְּדוֹלָה לְפָנָיו יִתְבָּרַךְ וְיִהְיֶה מוֹרָא שָׁמַיִם עָלָיו כְּמוֹרָא בָּשָֹר וָדָם לִבְלִי לַעֲשֹוֹת שׁוּם חֵטְא וְעָווֹן נֶגְדּוֹ יִתְבָּרַךְ, אֲבָל אִם כְּבָר הִתְגַּבֵּר עָלָיו הַבַּעַל דָּבָר וְנִכְשָׁל בַּמֶּה שֶׁנִּכְשָׁל, חַס וְשָׁלוֹם, צָרִיךְ לְהִתְגַּבֵּר שֶׁיִּהְיֶה לוֹ עַזּוּת גָּדוֹל מְאֹד נֶגְדּוֹ יִתְבָּרַךְ וּלְהִתְאַמֵּץ בְּכָל עֹז לִבְלִי לִפֹּל בְּדַעְתּוֹ כְּלָל רַק לִבְטֹחַ בְּרַחֲמָיו הַמְרֻבִּים בְּלִי שִׁעוּר וּלְהִתְחַזֵּק לְהַתְחִיל בְּכָל עֵת מֵחָדָשׁ וְלֹא יִסְתַּכֵּל כְּלָל עַל מַה שֶּׁעָבַר עַד הֵנָּה, רַק יִשְׁתַּטַח לְפָנָיו יִתְבָּרַךְ וִיבַקֵּשׁ מִלְּפָנָיו וְיִתְוַדֶּה לְפָנָיו עֲווֹנוֹתָיו וִיבַקֵּשׁ מְחִילָה עֲלֵיהֶם וְיִתְחַנֵּן מִלְּפָנָיו יִתְבָּרַךְ עַל לְהַבָּא שֶׁיַּצִּילֵהוּ ה' יִתְבָּרַךְ בְּרַחֲמָיו הַמְרֻבִּים בְּלִי שִׁעוּר, כִּי בֶּאֱמֶת זֶה הָעַזּוּת הוּא בּוּשָׁה, כִּי נִמְשָׁךְ מִבְּחִינַת בֹּשֶׁת פָּנִים לְגַן עֵדֶן שֶׁמִּשָּׁם נִמְשָׁךְ הָעַזּוּת דִּקְדֻשָּׁה כַּנַּ"ל, כִּי עַל יְדֵי הָעַזּוּת הַזֶּה יִזְכֶּה לְהִנָּצֵל מֵחֲטָאִים לְהַבָּא וְלִהְיוֹת כִּרְצוֹנוֹ שֶׁזֶּהוּ בְּחִינַת בּוּשָׁה שֶׁיִּתְבַּיֵּשׁ מֵעַתָּה לְפָנָיו לִבְלִי לַעֲבֹר עַל מִצְווֹתָיו יִתְבָּרַךְ בְּחִינַת וּבַעֲבוּר תִּהְיֶה יִרְאָתוֹ עַל פְּנֵיכֶם, זֶה הַבּוּשָׁה, לְבִלְתִּי תֶחֱטָאוּ וְכַנַּ"ל. וּלְהֵפֶךְ הַבּוּשָׁה דְּסִטְרָא אָחֳרָא שֶׁמִּתְבַּיֵּשׁ לְדַבֵּר לְפָנָיו יִתְבָּרַךְ וּלְהָרִים עַצְמוֹ לַעֲבוֹדָתוֹ יִתְבָּרַךְ מֵחֲמַת גֹּדֶל עֲווֹנוֹתָיו זֶהוּ עִקַּר הָעַזּוּת דְּסִטְרָא אָחֳרָא שֶׁנִּמְשָׁךְ מִבּוּשָׁה דְּסִטְרָא אָחֳרָא, כִּי הֲלֹא עַל יְדֵי בּוּשָׁה זוֹ, אַדְּרַבָּא, הוּא מֵעֵז פָּנָיו מְאֹד נֶגְדּוֹ יִתְבָּרַךְ וְאֵינוֹ עוֹבְדוֹ כְּלָל וְחַס וְשָׁלוֹם, יָבוֹא לְמַה שֶּׁיָּבוֹא חָלִילָה אִם יִפֹּל בְּדַעְתּוֹ, חַס וְשָׁלוֹם, וְכַנַּ"ל: וְזֶהוּ שֶׁאָנוּ מִתְנַצְּלִים לְפָנָיו יִתְבָּרַךְ עַל שֶׁיֵּשׁ לָנוּ עַזּוּת כָּזֶה לְהִתְוַדּוֹת לְפָנָיו חֲטָאֵינוּ וּפְשָׁעֵינוּ, כִּי בֶּאֱמֶת זֶה הָעַזּוּת הוּא בּוּשָׁה כַּנַּ"ל וּלְהֵפֶךְ מִי שֶׁאֵינוֹ מִתְוַדֶּה עַל חֲטָאָיו זֶה עִקַּר הָעַזּוּת וְכַנַּ"ל. וְזֶהוּ שֶׁאוֹמְרִים, שֶׁאֵין אָנוּ עַזֵּי פָּנִים וּקְשֵׁי עֹרֶף לוֹמַר לְפָנֶיךָ וְכוּ' צַדִּיקִים אֲנַחְנוּ וְלֹא חָטָאנוּ, הַיְנוּ שֶׁלִּפְעָמִים מֵחֲמַת הַבּוּשָׁה שֶׁמִּתְבַּיְּשִׁים מֵחֲבֵרוֹ עַל שֶׁחָטָא נֶגְדּוֹ, עַל יְדֵי זֶה כּוֹפֵר נֶגְדּוֹ לְגַמְרֵי וְאוֹמֵר לֹא חָטָאתִי וּבֶאֱמֶת זֶהוּ עִקַּר הָעַזּוּת כַּנַּ"ל. מִכָּל שֶׁכֵּן נֶגְדּוֹ יִתְבָּרַךְ שֶׁהוּא יוֹדֵעַ כָּל תַּעֲלוּמוֹת וְזֶהוּ שֶׁאוֹמְרִים, שֶׁאֵין אָנוּ עַזֵּי פָּנִים וְכוּ'. כְּלוֹמַר כִּי בֶּאֱמֶת מַה שֶּׁאָנוּ מִתְוַדִּים אֵין זֶה עַזּוּת חַס וְשָׁלוֹם, כִּי אֵין אָנוּ עַזֵּי פָּנִים לוֹמַר צַדִּיקִים אֲנַחְנוּ וְלֹא חָטָאנוּ, כִּי בֶּאֱמֶת זֶה דַּיְקָא הוּא עַזּוּת מִי שֶׁאוֹמֵר לֹא חָטָאתִי אַף שֶׁנִּדְמֶה לוֹ שֶׁהוּא אוֹמֵר לֹא חָטָאתִי מֵחֲמַת בּוּשָׁה, אֲבָל בֶּאֱמֶת זֶה דַּיְקָא עִקַּר הָעַזּוּת דְּסִטְרָא אָחֳרָא וְכַנַּ"ל. אֲבָל אֲנַחְנוּ אֵין לָנוּ זֶה הָעַזּוּת חַס וְשָׁלוֹם, רַק שֶׁאָנוּ מִתְגַּבְּרִין בְּעַזּוּת דִּקְדֻשָּׁה לְהִתְוַדּוֹת וְלוֹמַר לְפָנֶיךָ חָטָאנוּ. וְזֶהוּ, אֲבָל אֲנַחְנוּ חָטָאנוּ וְכוּ'. וְאַף עַל פִּי שֶׁהוּא עַזּוּת גָּדוֹל, אֲבָל זֶה הָעַזּוּת אַתָּה חָפֵץ וְזֶה הָעַזּוּת נִמְשָׁךְ מִבּוּשָׁה דִּקְדֻשָּׁה כַּנַּ"ל שֶׁזֶּה הָעַזּוּת מֻכְרָח מְאֹד לַעֲבוֹדַת ה' יִתְבָּרַךְ וְכַנַּ"ל:
<h3>אות ה</h3>
וְזֶהוּ, מִפְּנֵי מָה אָמְרָה תּוֹרָה מוֹדֶה בְּמִקְּצַת הַטַּעֲנָה יִשָּׁבַע חֲזָקָה אֵין אָדָם מֵעֵז פָּנָיו בִּפְנֵי בַּעַל חוֹבוֹ", כִּי דַּיְקָא מֵחֲמַת זֶה שֶׁפָּגַם בְּעַזּוּת דִּקְדֻשָּׁה עַד שֶׁבָּא לִידֵי הַלְוָאָה שֶׁהוּא בְּחִינַת עֶבֶד לוֹוֶה לְאִישׁ מַלְוֶה שֶׁמֵּחֲמַת זֶה אֵינוֹ יָכוֹל לְהָעֵז פָּנָיו נֶגֶד בַּעַל חוֹבוֹ, מֵחֲמַת זֶה דַּיְקָא אָנוּ חוֹשְׁשִׁין שֶׁכּוֹפֵר לְגַמְרֵי בְּמָמוֹן חֲבֵרוֹ, כִּי עִקַּר פְּגַם הָאֱמוּנָה הוּא עַל יְדֵי פְּגַם הָעַזּוּת כַּנַּ"ל וְגַם עַל פִּי פְּשׁוּטוֹ מְבִינִים זֹאת, כִּי בֶּאֱמֶת אַף עַל פִּי שֶׁבְּוַדַּאי אֵין רָאוּי לְהָעֵז פָּנָיו בִּפְנֵי בַּעַל חוֹבוֹ שֶׁעָשָֹה לוֹ טוֹבָה כָּזֶה, אֲבָל אִם כֵּן וְכִי מִפְּנֵי זֶה שֶׁאֵינוֹ יָכוֹל לְהָעֵז פָּנָיו יִכְפֹּר לוֹ לְגַמְרֵי, כִּי בְּוַדַּאי זֶה שֶׁכּוֹפֵר מָמוֹן חֲבֵרוֹ עַל פִּי רֹב הוּא מֵחֲמַת שֶׁאֵין לוֹ לְשַׁלֵּם. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שָׁם, אִשְׁתְּמוּטֵי הוּא דְּקָמִשְׁתַּמֵּיט, סָבַר עַד דַּהֲוֵי לֵי זוּזֵי וּפַרְעַנָא לֵיהּ, רַק מֵחֲמַת בּוּשָׁה שֶׁאֵינוֹ יָכוֹל לְהָעֵז פָּנָיו בִּפְנֵי בַּעַל חוֹבוֹ לוֹמַר הַמְתֵּן לִי עַד שֶׁיִּהְיֶה לִי מָעוֹת, עַל כֵּן כּוֹפֵר בּוֹ לְגַמְרֵי. נִמְצָא, שֶׁמֵּחֲמַת בּוּשָׁה בָּא לִידֵי עַזּוּת גָּמוּר לִכְפֹּר בַּחֲבֵרוֹ וְזֶהוּ עִקַּר פְּגַם הָעַזּוּת דִּקְדֻשָּׁה וְכַנַּ"ל. כִּי צְרִיכִים לְהֵפֶךְ מַמָּשׁ שֶׁמֵּאַחַר שֶׁאֵין לְךָ לְשַׁלֵּם טוֹב לְךָ אִם תָּעֵז פָּנֶיךָ נֶגֶד בַּעַל חוֹבְךָ וּתְסַלֵּק הַבּוּשָׁה מִפָּנֶיךָ וְתֹאמַר לוֹ, אֱמֶת שֶׁלָּוִיתִי מִמְּךָ וּגְמַלְתַּנִי טוֹבָה גְּדוֹלָה, אֲבָל מָה אֶעֱשֶֹה כִּי אֵין לִי לְשַׁלֵּם עַכְשָׁו, הַמְתֵּן לִי עַד שֶׁיִּהְיֶה לִי וַאֲשַׁלֵּם לְךָ. נִמְצָא, שֶׁדַּיְקָא מֵחֲמַת פְּגַם הָעַזּוּת, מֵחֲמַת שֶׁאֵינוֹ יָכוֹל לְהָעֵז פָּנָיו מֵחֲמַת זֶה דַּיְקָא, כּוֹפֵר בּוֹ. וְכַנַּ"ל לְעִנְיַן הָעַזּוּת נֶגֶד ה' יִתְבָּרַךְ, כִּבְיָכוֹל, כִּי פְּגַם הָעַזּוּת הוּא פְּגַם הָאֱמוּנָה כַּנַּ"ל. וְעַל כֵּן מֵחֲמַת זֶה דַּיְקָא צָרִיךְ לִשָּׁבַע מֵחֲמַת שֶׁאֵין אָדָם מֵעֵז פָּנָיו בִּפְנֵי בַּעַל חוֹבוֹ שֶׁמֵּחֲמַת זֶה יָכוֹל לִכְפֹּר לְגַמְרֵי מֵחֲמַת בּוּשָׁה שֶׁזֶּהוּ פְּגַם הָעַזּוּת דִּקְדֻשָּׁה, שֶׁעַל יְדֵי זֶה נִפְגָּם הָאֱמוּנָה וְכַנַּ"ל:
<h3>אות ו</h3>
וְעַל כֵּן אָסוּר לְהַלְווֹת בְּלֹא עֵדִים וּשְׁטָר, כִּי הָעֵדִים מְבָרְרִים הָאֱמֶת וְשׁוֹמְרִים אֶת הָאֱמוּנָה הַקְּדוֹשָׁה שֶׁהִיא בְּחִינַת אֱמֶת. כְּמוֹ שֶׁכָּתוּב בְּמָקוֹם אַחֵר כִּי שְׁנֵי הָעֵדִים שֶׁאוֹמְרִין אֱמֶת נִמְשָׁכִין מִבְּחִינַת שְׁנֵי הָעֲדָיִים הַמְבֹאָרִין בַּמַּאֲמָר הַנַּ"ל שֶׁהֵם בְּחִינַת נַעֲשֶֹה וְנִשְׁמַע שֶׁהוּא כְּלָלִיּוּת הַתּוֹרָה שֶׁנִּקְרָא עֵדוּת, כְּמוֹ שֶׁכָּתוּב, "עֵדוּת ה' נֶאֱמָנָה", כִּי מִשְּׁנֵי עֲדָיִים הַנַּ"ל נִמְשָׁךְ הָעַזּוּת דִּקְדֻשָּׁה שֶׁעַל יְדֵי זֶה זוֹכִין לֶאֱמוּנָה וּכְמוֹ שֶׁהֵבִיא שָׁם רַבֵּנוּ זִכְרוֹנוֹ לִבְרָכָה מִקְרָא זֶה עֵדוּת ה' נֶאֱמָנָה לְעִנְיָן זֶה, עַיֵּן שָׁם. וְעַל כֵּן הַשְּׁנֵי עֵדוּת שֶׁמְּעִידִין אֱמֶת הֵם בְּחִינַת שְׁנֵי עֲדָיִים הַנַּ"ל שֶׁעַל יְדֵי זֶה נִשְׁמָר הָאֱמוּנָה וְהֵם מַצִּילִין מִשֶּׁקֶר שֶׁלֹּא יִכְפֹּר אֶחָד בַּחֲבֵרוֹ, כִּי עִקַּר תִּקּוּן עַזּוּת דִּקְדֻשָּׁה שֶׁהִיא תִּקּוּן הָאֱמוּנָה, הוּא עַל יְדֵי שְׁנֵי עֲדָיִים הַנַּ"ל שֶׁהֵם בְּחִינַת שְׁנֵי עֵדֵי אֱמֶת כַּנַּ"ל:
<h3>אות ז</h3>
וְעַל כֵּן הָעִקָּר הוּא כְּשֶׁהָעֵדִים חוֹתְמִין חֲתִימַת יָדָם בִּשְׁטָר שֶׁאָז עִקַּר שְׁמִירַת הָאֱמוּנָה, כִּי אָז אֵינוֹ יָכוֹל לִכְפֹּר כְּלָל, אֲבָל מַלְוֶה בְּעֵדִים בְּלֹא שְׁטָר הוּא מַלְוֶה עַל פֶּה, וְיָכוֹל לִטְעֹן, "פָּרַעְתִּי", כִּי עִקַּר שְׁמִירַת הָאֱמוּנָה הוּא בִּבְחִינַת יָדַיִם, בְּחִינַת חוֹתַם הַיָּדִין, בְּחִינַת וַיְהִי יָדָיו אֱמוּנָה כַּנַּ"ל, שֶׁזֶּהוּ בְּחִינַת חֲתִימַת יְדֵי הָעֵדִים, כִּי שְׁנֵי הַחוֹתָמוֹת שֶׁל שְׁנֵי הָעֵדִים זֶהוּ בְּחִינַת 'חוֹתָם' 'וְחוֹתָם בְּתוֹךְ חוֹתָם', שֶׁעַל יְדֵי זֶה עִקַּר שְׁמִירַת הָאֱמוּנָה וְהַתּוֹכָחָה, שֶׁהוּא תִּקּוּן הַהַלְוָאָה, שֶׁהוּא פְּגַם הַתּוֹכָחָה, פְּגַם הָאֱמוּנָה, פְּגַם הָעַזּוּת, שֶׁעַל יְדֵי זֶה אָנוּ חוֹשְׁשִׁין שֶׁלֹּא יִכְפֹּר לְגַמְרֵי בַּחֲבֵרוֹ, חַס וְשָׁלוֹם. וְעַל יְדֵי חֲתִימַת שְׁנֵי הָעֵדִים שֶׁהוּא בְּחִינַת שְׁתֵּי הַחוֹתָמוֹת הַנַּ"ל נִתְתַּקֵּן כָּל זֶה כַּנַּ"ל, כִּי הָעֵדִים כְּלוּלִים מִשְּׁנֵי הַבְּחִינוֹת הַנַּ"ל, מִבְּחִינַת חוֹתַם הָרַגְלִין וְחוֹתָם הַיָּדִין, כִּי אֵין עֵדוּת אֶלָּא בַּעֲמִידָה כוּ'. "וְעָמְדוּ שְׁנֵי הָאֲנָשִׁים וְכוּ' לִפְנֵי ה' וְכוּ'". זֶה בְּחִינַת רַגְלִין, בְּחִינַת חוֹתַם הָרַגְלִין וַחֲתִימַת יְדֵי הָעֵדִים זֶה בְּחִינַת חוֹתַם הַיָּדִין. וְעַל כֵּן הָעִקַּר הַשְּׁמִירָה מִשֶּׁקֶר שֶׁלֹּא יִכְפֹּר אֶחָד בַּחֲבֵרוֹ הוּא עַל יְדֵי שְׁטָר שֶׁחוֹתְמִין בּוֹ הָעֵדִים בְּיָדָם, כִּי עִקַּר שְׁמִירַת שְׁתֵּי הַחוֹתָמוֹת הַנַּ"ל הוּא עַל יְדֵי חוֹתַם הַיָּדִין שֶׁהוּא בְּחִינַת אֱמוּנָה כַּנַּ"ל, כַּמְבֹאָר שָׁם, עַיֵּן שָׁם. נִמְצָא, שֶׁחוֹתַם הַיָּדִין הוּא כָּלוּל מִשְּׁתֵּי הַחוֹתָמוֹת מֵחוֹתַם הָרַגְלִין וְחוֹתָם הַיָּדִין, כִּי עִקַּר הוּא הָאֱמוּנָה שֶׁהוּא חוֹתַם הַיָּדִין שֶׁשּׁוֹמֵר הַכֹּל. וְזֶהוּ בְּחִינַת חֲתִימַת יָדָם שֶׁל שְׁנֵי הָעֵדִים שֶׁהֵם בְּחִינַת חוֹתַם הַיָּדִין שֶׁבָּהֶם כָּלוּל שְׁתֵּי הַחוֹתָמוֹת הַנַּ"ל חוֹתַם עַל חוֹתָם, שֶׁזֶּהוּ בְּחִינַת שְׁנֵי חֲתִימוֹת דַּוְקָא שֶׁל שְׁנֵי עֵדִים כְּנֶגֶד שְׁתֵּי הַחוֹתָמוֹת הַנַּ"ל שֶׁכָּלוּל בְּחוֹתַם הַיָּדִין שֶׁהוּא בְּחִינַת אֱמוּנָה, שֶׁעַל יְדֵי זֶה עִקַּר הַשְּׁמִירָה מֵהַכְחָשָׁה וּכְפִירָה שֶׁהוּא הֵפֶךְ אֱמוּנָה כַּנַּ"ל:
<h3>אות ח</h3>
וְזֶהוּ בְּחִינַת שְׁקָלִים שֶׁנִּתְקַשָּׁה מֹשֶׁה בָּהֶם עַד שֶׁהֶרְאָה לוֹ הַקָּדוֹשׁ בָּרוּךְ הוּא מַטְבֵּעַ שֶׁל אֵשׁ וְאָמַר לוֹ, זֶה יִתְּנוּ. וְלִכְאוֹרָה הַדָּבָר תָּמוּהַּ בִּשְׁלָמָא קִדּוּשׁ הַחֹדֶשׁ וּמַעֲשֵֹה מְנוֹרָה שַׁיָּךְ לְהִתְקַשּׁוֹת עֲלֵיהֶם, כִּי יֵשׁ בָּהֶם חָכְמוֹת גְּדוֹלוֹת וַעֲמֻקּוֹת, אֲבָל שְׁקָלִים שֶׁצְּרִיכִין כָּל אֶחָד וְאֶחָד לִתֵּן מַחֲצִית הַשֶּׁקֶל בְּכָל שָׁנָה מַה קִּשּׁוּי הֲבָנָה שַׁיָּךְ כָּאן? אַךְ בֶּאֱמֶת נְתִינַת שְׁקָלִים לְכַפֵּר עַל בְּנֵי יִשְֹרָאֵל הוּא בְּחִינַת תִּקּוּן הָעַזּוּת דִּקְדֻשָּׁה, כִּי עִקַּר הָעַזּוּת הוּא בְּמָמוֹן בְּחִינַת עָשִׁיר יַעֲנֶה עַזּוֹת, בְּחִינַת הוֹן עָשִׁיר קִרְיַת עֻזּוֹ. וְיִשְֹרָאֵל בָּאוּ לִידֵי חֵטְא הָעֵגֶל שֶׁהוּא עַזּוּת גָּדוֹל מְאֹד הָעִקָּר הָיָה עַל יְדֵי רִבּוּי הַזָּהָב שֶׁהָיָה לָהֶם, כְּמוֹ שֶׁכָּתוּב, "וְדִי זָהָב". וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, מֵרֹב זָהָב שֶׁהִשְׁפַּעְתָּ לָהֶם וְכוּ'. וּשְׁקָלִים שֶׁנּוֹתְנִין לְמַעֲשֵֹה הַמִּשְׁכָּן וּלְקָרְבְּנוֹת צִבּוּר הֵם תִּקּוּן חֵטְא זֶה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁעִקַּר הַשְּׁקָלִים וְנִדְבַת הַמִּשְׁכָּן הָיָה לְכַפֵּר עַל עֲווֹן הָעֵגֶל. נִמְצָא, שֶׁשְּׁקָלִים הֵם תִּקּוּן הָעַזּוּת דִּקְדֻשָּׁה וְעַל זֶה נִתְקַשָּׁה מֹשֶׁה מְאֹד, כִּי לִכְאוֹרָה הָיוּ צְרִיכִין לְהִתְרַחֵק מֵהָעַזּוּת עַד קָצֶה הָאַחֲרוֹן מֵאַחַר שֶׁעַל יְדֵי הָעַזּוּת בָּאוּ לִידֵי חֵטְא זֶה וּבֶאֱמֶת לֹא כֵן הַדָּבָר, כִּי אַף עַל פִּי שֶׁצְּרִיכִין לְהִתְרַחֵק מֵהָעַזּוּת מְאֹד מְאֹד, כִּי עַז פָּנִים לְגֵיהִנֹּם, אַף עַל פִּי כֵן בְּהֶכְרֵחַ צְרִיכִין עַזּוּת דִּקְדֻשָּׁה וְאִי אֶפְשָׁר לְהִתְקָרֵב אֶל הַקְּדֻשָּׁה כִּי אִם עַל יְדֵי עַזּוּת דִּקְדֻשָּׁה וְכַנַּ"ל. וְעַל כֵּן צְרִיכִין לִשְׁקֹל דְּרָכָיו מְאֹד שֶׁיִּהְיֶה לוֹ עַזּוּת דִּקְדֻשָּׁה דַּיְקָא וְאַף עַל פִּי כֵן לֹא יִהְיֶה נִכְשָׁל, חַס וְשָׁלוֹם, בְּעַזּוּת דְּסִטְרָא אָחֳרָא וְכַמְבֹאָר שָׁם בְּסוֹף הַמַּאֲמָר הַנַּ"ל, שֶׁעַל זֶה הִתְפַּלֵּל הַתַּנָּא: יְהִי רָצוֹן שֶׁתִּבְנֶה עִירְךָ בִּמְהֵרָה בְּיָמֵינוּ. כִּי הֵם תַּרְתֵּי דְּסַתְרֵי אַהֲדָדֵי לִכְאוֹרָה, כִּי עַז פָּנִים לְגֵיהִנֹּם וְכוּ' וּבֶאֱמֶת בִּקְדֻשָּׁה צְרִיכִין דַּיְקָא עַזּוּת, בְּחִינַת הֱוֵי עַז כַּנָּמֵר וְכוּ'. וְעַל זֶה הִתְפַּלֵּל הַתַּנָּא, יְהִי רָצוֹן שֶׁתִּבְנֶה עִירְךָ וְכוּ' שֶׁיִּזְכֶּה לְעַזּוּת דִּקְדֻשָּׁה שֶׁמִּמֶּנּוּ נִבְנֵית יְרוּשָׁלַיִם קִרְיָה נֶאֱמָנָה וְכוּ', כְּמוֹ שֶׁמְּבֹאָר שָׁם, עַיֵּן שָׁם. וְעַל כֵּן נִתְקַשָּׁה מֹשֶׁה רַבֵּנוּ עַל זֶה אֵיךְ לְהַשִּיג זֹאת וּלְהַכְנִיס דֶּרֶךְ זֶה בְּיִשְֹרָאֵל, כִּי שְׁקָלִים שֶׁנּוֹתְנִין מִמָּמוֹנָם לְנִדְבַת הַמִּשְׁכָּן וְהַמָּמוֹן הוּא בְּחִינַת עַזּוּת שֶׁעַל יְדֵי זֶה בָּאוּ לַחֵטְא הַנַּ"ל כַּנַּ"ל, וְעַל כֵּן הָיָה רָאוּי עַכְשָׁו לְהַרְחִיק הַמָּמוֹן שֶׁהוּא בְּחִינַת עַזּוּת לְגַמְרֵי וְלִבְלִי לְהִשְׁתַּמֵּשׁ עוֹד עִמּוֹ כְּלָל וְה' יִתְבָּרַךְ צִוָּה לְהֵפֶךְ וְדַיְקָא בַּדָּבָר שֶׁקִּלְקְלוּ, בּוֹ יִתְתַּקְּנוּ וְצִוָּה עֲלֵיהֶם שֶׁדַּיְקָא עַל יְדֵי הַמָּמוֹן שֶׁהוּא בְּחִינַת עַזּוּת יְתַקְּנוּ חֶטְאָם, כִּי עַל יְדֵי הַצְּדָקָה שֶׁיִּתְּנוּ מִמָּמוֹנָם לְנִדְבַת הַמִּשְׁכָּן, עַל יְדֵי זֶה יִתְתַּקֵּן כָּל מָמוֹנָם וְיֻחְזַר אֶל הַקְּדֻשָּׁה וְעַל יְדֵי זֶה יִתְתַּקֵּן הָעַזּוּת הַנִּמְשָׁךְ מִשָּׁם וְיִזְכּוּ לְעַזּוּת דִּקְדֻשָּׁה. וְכֵן מְרֻמָּז שָׁם בַּמַּאֲמָר הַנַּ"ל שֶׁצְּדָקָה הִוא בְּחִינַת עַזּוּת דִּקְדֻשָּׁה: כִּי אִיתָא שָׁם שֶׁכָּל הַקּוֹלוֹת הֵם בְּחִינַת עַזּוּת. וְאָמַר רַבֵּנוּ זִכְרוֹנוֹ לִבְרָכָה אָז בְּפֵרוּשׁ שֶׁגַּם קוֹל קִשְׁקוּשׁ הַמַּטְבְּעוֹת שֶׁל מְעוֹת צְדָקָה הוּא בְּחִינַת עַזּוּת דִּקְדֻשָּׁה, כַּמְבֹאָר בְּהַשְׁמָטוֹת שֶׁלֹּא נִדְפְּסוּ עֲדַיִן. וְכֵן נִרְאֶה וּמוּבָן בַּחוּשׁ כִּי הָעֹשֶׁר, בַּעַל מָמוֹן הַרְבֵּה יֵשׁ לוֹ עַזּוּת הַרְבֵּה וּכְשֶׁאֵינוֹ זוֹכֶה לְתַקֵּן מַעֲשָֹיו אֲזַי יֵשׁ לוֹ עַזּוּת נֶגֶד אֲנָשִׁים כְּשֵׁרִים וְנֶגֶד עֲנִיִּים הֲגוּנִים וְכַיּוֹצֵא. וְזֶהוּ עַזּוּת דְּסִטְרָא אָחֳרָא וְעֹשֶׁר כָּזֶה הוּא עֹשֶׁר שָׁמוּר לִבְעָלָיו לְרָעָתוֹ וּמָמוֹן כָּזֶה הוּא בְּחִינַת עֲבוֹדָה זָרָה מַמָּשׁ, כַּמְבֹאָר בְּמָקוֹם אַחֵר שֶׁהוּא פְּגַם אֱמוּנָה שֶׁנִּפְגַּם עַל יְדֵי פְּגַם הָעַזּוּת, דְּהַיְנוּ עַל יְדֵי עַזּוּת דְּסִטְרָא אָחֳרָא וְכַנַּ"ל, אֲבָל כְּשֶׁמִּתְגַּבֵּר לְהַרְבּוֹת בִּצְדָקָה מִמָּמוֹנוֹ אֲזַי נִתְתַּקֵּן כָּל מָמוֹנוֹ וְזוֹכֶה עַל יְדֵי מָמוֹנוֹ לְעַזּוּת דִּקְדֻשָּׁה בְּחִינַת הוֹן עָשִׁיר קִרְיַת עֻזּוֹ, דְּהַיְנוּ לַעֲמֹד בְּעַזּוּתוֹ נֶגֶד הָרְשָׁעִים וְנֶגֶד הַמּוֹנְעִים מִדַּרְכֵי ה' הָאֲמִתִּיִּים לְהַצִּיל הַחֲלוּשֵׁי כֹּחַ הַנִּרְדָּפִים לְהַצִּילָם מִיַּד רוֹדְפֵיהֶם וְכוּ' כְּפִי דַּרְכֵי ה' בֶּאֱמֶת וְזֶהוּ עַזּוּת דִּקְדֻשָּׁה שֶׁעִקַּר תִּקּוּן הָאֱמוּנָה הַקְּדוֹשָׁה הוּא עַל יָדָהּ כַּנַּ"ל. נִמְצָא, שֶׁשְּׁקָלִים, דְּהַיְנוּ צְדָקָה זֶהוּ בְּחִינַת עַזּוּת דִּקְדֻשָּׁה: וְעַל כֵּן נִקְרָאִים שְׁקָלִים, כִּי יֵשׁ בָּזֶה מִשְׁקָל גָּדוֹל שֶׁצְּרִיכִין לִשְׁקֹל דְּרָכָיו מְאֹד בָּזֶה לִבְלִי לְהִכָּשֵׁל, חַס וְשָׁלוֹם, בְּעַזּוּת דְּסִטְרָא אָחֳרָא רַק לְהִתְגַּבֵּר לְהַכְרִיעַ הַמִּשְׁקָל אֶל הַקְּדֻשָּׁה לְהַעֲלוֹת כָּל הָעַזּוּת אֶל הַקְּדֻשָּׁה בְּחִינַת מַחֲצִית הַשֶּׁקֶל תְּרוּמָה לַה' וְכַנַּ"ל וְעַל יְדֵי זֶה דַּיְקָא זוֹכִין לְכַפָּרָה וְלִסְלִיחָה עַל כָּל עֲווֹנוֹתָיו בְּחִינַת לְכַפֵּר עַל נַפְשֹׁתֵיכֶם הַנֶּאֱמַר בַּשְּׁקָלִים. כִּי מִי שֶׁנִּכְשָׁל בַּעֲווֹנוֹת, חַס וְשָׁלוֹם, אִי אֶפְשָׁר לוֹ לְהִתְקָרֵב לַה' יִתְבָּרַךְ בְּשׁוּם אֹפֶן וְלִזְכּוֹת לְכַפָּרָה וְלִסְלִיחָה כִּי אִם עַל יְדֵי עַזּוּת דִּקְדֻשָּׁה דַּיְקָא, כִּי עָלָיו מִתְגַּבְּרִים הַמּוֹנְעִים וְהַמְעַכְּבִים מְאֹד מְאֹד וּבוֹ מִתְגָּרִים הָעַזֵּי פָּנִים וְהַלֵּיצָנִים בְּיוֹתֵר לְמָנְעוֹ מִדֶּרֶךְ הַחַיִּים בֶּאֱמֶת וְגַם בְּדַעְתּוֹ יָכוֹל לִפֹּל מְאֹד מְאֹד מֵחֲמַת גֹּדֶל פְּשָׁעָיו וְגַם צָרִיךְ שֶׁיַּעֲבֹר עָלָיו אֲלָפִים עֲלִיּוֹת וִירִידוֹת וּמֵחֲמַת כָּל זֶה וְיוֹתֵר מִזֶּה אִם לֹא יִהְיֶה לוֹ עַזּוּת דִּקְדֻשָּׁה וְיִהְיֶה, חַס וְשָׁלוֹם, מְנֻוָּל וְרֹעַ מַזָּל שֶׁקּוֹרִין שְׁלִימַזְלְנִיק וְיִתְבַּטֵּל לִפְנֵי כָּל הַמּוֹנְעִים אוֹתוֹ מֵחֲמַת שֶׁנִּדְמֶה לוֹ שֶׁהֵם טוֹבִים וְצַדִּיקִים מִמֶּנּוּ בְּוַדַּאי לֹא יוּכַל לְהִתְקָרֵב לַה' יִתְבָּרַךְ בְּשׁוּם אֹפֶן, כִּי אַף עַל פִּי שֶׁבְּוַדַּאי צְרִיכִין לְהַחֲזִיק כָּל אֶחָד מִיִּשְֹרָאֵל טוֹב מִמֶּנּוּ, וּבִפְרָט מִי שֶׁחָטָא בֶּאֱמֶת, אֲבָל אַף עַל פִּי כֵן לִפְעָמִים מִתְגַּבֵּר הַבַּעַל דָּבָר עַל הָרָחוֹק הַבָּא לְהִתְקָרֵב לַה' יִתְבָּרַךְ וּמִתְלַבֵּשׁ אֶת עַצְמוֹ דַּיְקָא בְּאֵיזֶה אִישׁ שֶׁהוּא טוֹב מִמֶּנּוּ עַד שֶׁזֶּה הָאִישׁ רוֹצֶה לְמָנְעוֹ מִדֶּרֶךְ הַחַיִּים וְזֶה הַדָּבָר שָׁכִיחַ מְאֹד מְאֹד, בִּפְרָט עַכְשָׁו בַּדּוֹרוֹת הַלָּלוּ עַל כֵּן צָרִיךְ שֶׁיִּהְיֶה לָזֶה הָרָחוֹק הַבָּא לְהִתְקָרֵב עַזּוּת גָּדוֹל דִּקְדֻשָּׁה מְאֹד מְאֹד שֶׁזֶּה הָעַזּוּת נִמְשָׁךְ מֵחֲמַת בּוּשָׁה דַּיְקָא וְיֹאמַר בְּלִבּוֹ, וְכִי מִפְּנֵי שֶׁאַתָּה טוֹב מִמֶּנִּי תִּרְצֶה לִמְנֹעַ אוֹתִי חַס וְשָׁלוֹם, מִדֶּרֶךְ הַחַיִּים, כִּי לֹא בְּאֵלֶּה רְצוֹנוֹ יִתְבָּרַךְ חָלִילָה, כִּי, אַדְּרַבָּא, אִם הָיִיתָ טוֹב בֶּאֱמֶת כָּרָאוּי לִהְיוֹת בְּוַדַּאי הָיִיתָ מִתְגַּבֵּר בְּכָל עֹז לְקָרְבֵנִי לַה' יִתְבָּרַךְ וְלֹא לְרַחֵק, חַס וְשָׁלוֹם, כְּמוֹ שֶׁרָאִינוּ בְּמֹשֶׁה רַבֵּנוּ, עָלָיו הַשָּׁלוֹם, וּבְכָל הַצַּדִּיקִים הַגְּדוֹלִים הָאֲמִתִּיִּים שֶׁמָּסְרוּ נַפְשָׁם תָּמִיד בִּשְׁבִיל הָרְחוֹקִים דַּיְקָא הַבָּאִים לְהִתְקָרֵב לַה' יִתְבָּרַךְ, עַל כֵּן מִי שֶׁרוֹצֶה לָשׁוּב לַה' יִתְבָּרַךְ, בִּפְרָט בַּדּוֹרוֹת הַלָּלוּ אִי אֶפְשָׁר לוֹ לְהִתְקָרֵב אֶל הַקְּדֻשָּׁה בְּשׁוּם אֹפֶן וְלִזְכּוֹת לִמְחִילָה וְכַפָּרָה כִּי אִם עַל יְדֵי עַזּוּת דִּקְדֻשָּׁה שֶׁצָּרִיךְ לְהִתְגַּבֵּר בְּעַזּוּת גָּדוֹל מְאֹד לַעֲמֹד נֶגֶד הַמּוֹנְעִים מִדַּרְכֵי ה'. וְזֶה בְּחִינַת לְכַפֵּר עַל נַפְשֹׁתֵיכֶם הַנֶּאֱמַר בַּשְּׁקָלִים שֶׁהֵם בְּחִינַת צְדָקָה, שֶׁעַל יְדֵי זֶה זוֹכִין לְהִתְקָרֵב לַה' יִתְבָּרַךְ וְלַעֲמֹד כְּנֶגֶד הַמּוֹנְעִים, הֵן שֶׁהֵם צַדִּיקִים מִמֶּנּוּ אוֹ בֵּינוֹנִים, אוֹ רְשָׁעִים, יִהְיֶה מִי שֶׁיִּהְיֶה מֵאַחַר שֶׁהֵם אֵינָם מְקָרְבִים אוֹתוֹ לַה' יִתְבָּרַךְ רַק לְפִי דִּבְרֵיהֶם יִמְנְעוּ אוֹתוֹ מִלְּהִתְקָרֵב לְצַדִּיקִים וּכְשֵׁרִים אֲמִתִּיִּים הָרוֹצִים לֶאֱחֹז בְּיָדוֹ לְקָרְבוֹ לַה' יִתְבָּרַךְ עַל כֵּן צָרִיךְ שֶׁיִּהְיֶה לוֹ עַזּוּת דִּקְדֻשָּׁה נֶגֶד ה' יִתְבָּרַךְ לִבְלִי לְהִתְבַּיֵּשׁ לַחְתֹּר חֲתִירָה לְהִתְקָרֵב אֵלָיו תָּמִיד, אַף עַל פִּי שֶׁעָשָֹה מַה שֶּׁעָשָֹה אַף עַל פִּי שֶׁכְּבָר הִתְחִיל כַּמָּה פְּעָמִים וְרָצָה לְהִתְקָרֵב לַעֲבוֹדַת ה' יִתְבָּרַךְ וְאַחַר כָּךְ נָפַל, אַף עַל פִּי שֶׁנָּפַל לְמַה שֶּׁנָפַל אֲפִלּוּ אִם הָיָה כָּךְ כַּמָּה וְכַמָּה פְּעָמִים אֵין מִסְפָּר אַף עַל פִּי שֶׁהִבְטִיחַ כַּמָּה פְּעָמִים לַה' יִתְבָּרַךְ שֶׁלֹּא יַעֲשֶֹה עוֹד מַה שֶּׁעָשָֹה וְלֹא קִיֵּם דְּבָרוֹ וְהָיָה גָּרוּעַ מִבִּתְחִלָּה, כִּי כָּךְ דֶּרֶךְ הַבַּעַל דָּבָר, כִּי כָּל הַגָּדוֹל מֵחֲבֵרוֹ יִצְרוֹ גָּדוֹל מִמֶּנּוּ אַף עַל פִּי כֵן אַל יִסְתַּכֵּל עַל זֶה כְּלָל וִיסַלֵּק הַבּוּשָׁה מֵעַל פָּנָיו יָעֵז פָּנָיו נֶגֶד ה' יִתְבָּרַךְ בְּכָל פַּעַם וְיִשְׁתַּטַּח וִיבַקֵּשׁ מִלְּפָנָיו בְּכָל עֵת תָּמִיד שֶׁיְּקָרְבֵהוּ לַעֲבוֹדָתוֹ יִתְבָּרַךְ וִישִׁיבֵהוּ בִּתְשׁוּבָה שְׁלֵמָה לְפָנָיו עַד יַשְׁקִיף וְיֵרֶא ה' מִשָּׁמַיִם אוּלַי יָחוּס אוּלַי יְרַחֵם וּכְמוֹ שֶׁאָנוּ מִתְפַּלְּלִין בְּכָל יוֹם וָיוֹם שָׁלֹשׁ פְּעָמִים, הֲשִׁיבֵנוּ אָבִינוּ לְתוֹרָתֶךָ וְכוּ' וְהַחֲזִירֵנוּ בִּתְשׁוּבָה שְׁלֵמָה לְפָנֶיךָ. וְאִם יִהְיֶה לוֹ עַזּוּת כָּזֶה וְיוֹתֵר מִזֶּה, כִּי אִי אֶפְשָׁר לְבָאֵר הַכֹּל בְּפֵרוּשׁ. אָז יִזְכֶּה בְּוַדַּאי שֶׁיִּמְחֹל לוֹ ה' יִתְבָּרַךְ כָּל עֲווֹנוֹתָיו בְּחִינַת לְכַפֵּר עַל נַפְשֹׁתֵיכֶם שֶׁזּוֹכִין עַל יְדֵי שְׁקָלִים שֶׁהֵם בְּחִינַת צְדָקָה, בְּחִינַת עַזּוּת דִּקְדֻשָּׁה שֶׁעַל יְדֵי זֶה דַּיְקָא יִתְקָרֵב לַה' יִתְבָּרַךְ וְיָשׁוּב אֶל ה' וִירַחֲמֵהוּ, אָמֵן וְאָמֵן:
<h3>אות ט</h3>
וְזֶהוּ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק, "וַעֲשֶֹרֶת אֲלָפִים כִּכַּר כֶּסֶף אֶשְׁקוֹל וְכוּ'". שֶׁאָמַר הַקָּדוֹשׁ בָּרוּךְ הוּא, רָשָׁע, כְּבָר קָדְמוּ שִׁקְלֵיהֶם לִשְׁקָלֶיךָ וְכוּ'. כִּי עִקַּר הִתְגַּבְּרוּת הָמָן עֲמָלֵק הוּא עַל יְדֵי עַזּוּת שֶׁהוּא מַלְכוּתָא בְּלָא תָּגָא, כִּי עֲמָלֵק הָיָה עַז פָּנִים בְּיוֹתֵר, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, מָשָׁל לְאַמְבַּטִי רוֹתַחַת וְכוּ' בָּא בֶּן בְּלִיַּעַל וְקָפַץ לְתוֹכָהּ. נִמְצָא, שֶׁהָיָה לוֹ עַזּוּת גָּדוֹל בְּיוֹתֵר מִכָּל הָעַכּוּ"ם שֶׁהֵעֵז פָּנָיו לְהִזְדַּקֵּק לְיִשְֹרָאֵל תְּחִלָּה בְּעֵת גְּדֻלָּתָם, וְכֵן הָמָן הָרָשָׁע, יִמַּח שְׁמוֹ, עִקַּר הִתְגַּבְּרוּת רִשְׁעוּתוֹ הָיָה עַל יְדֵי עַזּוּת דְּסִטְרָא אָחֳרָא שֶׁהָיָה עַז פָּנִים בְּיוֹתֵר, כְּמוֹ שֶׁכָּתוּב, "וַיֹּאמֶר מְמוּכָן". וְדָרְשׁוּ רַבּוֹתֵינוּ זִכְרוֹנָם לִבְרָכָה, זֶה הָמָן. מִכָּאן, שֶׁהֶדְיוֹט קוֹפֵץ בָּרֹאשׁ. שֶׁזֶּהוּ בְּחִינַת עַזּוּת דְּסִטְרָא אָחֳרָא שֶׁהִיא מַלְכוּתָא בְּלָא תָּגָא, שֶׁקָּפַץ בָּרֹאשׁ קֹדֶם לְכָל הַשָּרִים. וְעַל כֵּן הִתְפָּאֵר בְּעָשְׁרוֹ וְרָצָה לְהִתְגַּבֵּר עַל יִשְֹרָאֵל, חַס וְשָׁלוֹם, עַל יְדֵי עָשְׁרוֹ שֶׁהוּא בְּחִינַת עַזּוּת כַּנַּ"ל. וְעַל כֵּן אָמַר, "וַעֲשֶֹרֶת אֲלָפִים כִּכַּר כֶּסֶף אֶשְׁקוֹל וְכוּ'". כִּי עִקַּר הִתְגַּבְּרוּתוֹ הָיָה עַל יְדֵי זֶה, עַל יְדֵי רִבּוּי מָמוֹן שֶׁשָּׁם כָּל הָעַזּוּת וְכַנַּ"ל, כִּי סָבַר שֶׁכָּל הָעַזּוּת אֶצְלָם מֵאַחַר שֶׁיֵּשׁ לוֹ עֲשִׁירוּת הַרְבֵּה שֶׁשָּׁם כָּל הָעַזּוּת כַּנַּ"ל. וְסָבַר שֶׁאֵין לְיִשְֹרָאֵל, חַס וְשָׁלוֹם, שׁוּם עַזּוּת כְּלָל. וְעַל כֵּן לֹא יוּכְלוּ, חַס וְשָׁלוֹם, לַעֲמֹד כְּנֶגְדּוֹ, כִּי אִי אֶפְשָׁר לַעֲמֹד כְּנֶגֶד הָעַזֵּי פָּנִים שֶׁבְּכָל דּוֹר וָדוֹר כִּי אִם עַל יְדֵי עַזּוּת דִּקְדֻשָּׁה וְהֵם סוֹבְרִין שֶׁכָּל הָעַזּוּת אֶצְלָם וְאֵין לִבְנֵי יִשְֹרָאֵל הַכְּשֵׁרִים וְהַתְּמִימִים שׁוּם עַזּוּת כְּלָל מֵחֲמַת שֶׁהֵם הוֹלְכִים בִּתְמִימוּת וּפְשִׁיטוּת. עַל כֵּן סוֹבְרִים הָעַזֵּי פָּנִים שֶׁאֵין לְהַכְּשֵׁרִים הָאֲמִתִּיִּים שׁוּם עַזּוּת וְעַל כֵּן רוֹצִים, חַס וְשָׁלוֹם, לְהִתְגַּבֵּר עֲלֵיהֶם בְּעַזּוּתָם הָרָעָה לְבַלְבְּלָם מֵעֲבוֹדָתָם, חַס וְשָׁלוֹם, עַל כֵּן אָמַר ה' יִתְבָּרַךְ לְהָמָן שֶׁהוּא בְּחִינַת עַזֵּי פָּנִים שֶׁבַּדּוֹר, רָשָׁע, כְּבָר קָדְמוּ שִׁקְלֵיהֶם לִשְׁקָלֶיךָ, כִּי נְתִינַת הַשְּׁקָלִים שֶׁהוּא צְדָקָה הוּא בְּחִינַת עַזּוּת דִּקְדֻשָּׁה כַּנַּ"ל, הַיְנוּ שֶׁכְּבָר הִקְדִּימוּ וְנָתְנוּ יִשְֹרָאֵל שְׁקָלִים. שֶׁעַל יְדֵי זֶה זָכוּ לְקַבֵּל עַזּוּת דִּקְדֻשָּׁה בִּבְחִינַת אֵל יִשְֹרָאֵל הוּא נֹתֵן עֹז וְתַעֲצֻמוֹת לָעָם וְכוּ', בְּחִינַת ה' עֹז לְעַמּוֹ יִתֵּן. הַיְנוּ כִּי, אַדְּרַבָּא, בְּנֵי יִשְֹרָאֵל הַכְּשֵׁרִים יֵשׁ לָהֶם עַזּוּת גָּדוֹל בְּיוֹתֵר, דְּהַיְנוּ עַזּוּת דִּקְדֻשָּׁה, כִּי אִי אֶפְשָׁר לְקַבֵּל הַתּוֹרָה וְלִכָּנֵס בְּהַקְּדֻשָּׁה כִּי אִם עַל יְדֵי עַזּוּת. כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, מִפְּנֵי מָה נִתְּנָה תּוֹרָה לְיִשְֹרָאֵל? מִפְּנֵי שֶׁהֵן עַזִּין וְכַנַּ"ל. וְעַל כֵּן עַל יְדֵי עַזּוּתָן דִּקְדֻשָּׁה בְּוַדַּאי יוּכְלוּ לַעֲמֹד כְּנֶגֶד הָמָן הָרָשָׁע וְכֵן כְּנֶגֶד כָּל הָעַזֵּי פָּנִים שֶׁבְּכָל דּוֹר הַלֵּיצָנִים וְהַמַּלְעִיגִים הַמּוֹנְעִים מִדַּרְכֵי ה', כִּי אִי אֶפְשָׁר לַעֲמֹד כְּנֶגְדָּם כִּי אִם עַל יְדֵי עַזּוּת דִּקְדֻשָּׁה כַּנַּ"ל. וְעַל כֵּן עִקַּר סוֹף מַפַּלְתּוֹ שֶׁל הָמָן הָיָה כְּשֶׁאָמְרָה אֶסְתֵּר, "אִישׁ צַר וְאוֹיֵב הָמָן הָרָע הַזֶּה". שֶׁזֶּהוּ בְּחִינַת עַזּוּת גָּדוֹל דִּקְדֻשָּׁה שֶׁהֵעֵזָּה פָּנֶיהָ מְאֹד כְּנֶגְדּוֹ וְאָמְרָה בְּפָנָיו וּבְעֵינָיו לִפְנֵי הַמֶּלֶךְ, 'אִישׁ צַר וְאוֹיֵב הָמָן הָרַע הַזֶּה' וְכַנַּ"ל. כִּי עִקַּר מַפַּלְתּוֹ הָיָה עַל יְדֵי עַזּוּת דִּקְדֻשָּׁה שֶׁיֵּשׁ לְיִשְֹרָאֵל שֶׁזֶּהוּ בְּחִינַת כְּבָר הִקְדִּימוּ שִׁקְלֵיהֶם לִשְׁקָלֶיךָ כַּנַּ"ל:
<h2>הלואה ד:</h2>
<h3>אות ט</h3>
הַמַּלְוֶה אֶת חֲבֵרוֹ בִּשְׁטָר גּוֹבֶה מִמְּשֻׁעְבָּדִים, אֲבָל מַלְוֶה עַל פֶּה אֵינוֹ גּוֹבֶה מִמְּשֻׁעְבָּדִים גַּם מַלְוֶה עַל פֶּה יָכוֹל לִכְפֹּר, אֲבָל נֶגֶד שְׁטָר אֵינוֹ נֶאֱמָן:
<h3>אות א</h3>
כִּי אִיתָא בְּדִבְרֵי אֲדוֹנֵנוּ מוֹרֵנוּ ורַבֵּנוּ שֶׁהַלּוֹוֶה מֵחֲבֵרוֹ הוּא בִּבְחִינַת מֹחִין דְּקַטְנוּת, כִּי עֶבֶד לֹוֶה לְאִישׁ מַלְוֶה. וְאָמְרוּ רַבּוֹתֵינוּ זִכְרוֹנָם לִבְרָכָה, עֲשָֹרָה קַבִּין שֵׁנָה יָרְדוּ לָעוֹלָם וְתִשְׁעָה נָטְלוּ עֲבָדִים וְשֵׁנָה הִיא בְּחִינַת הִסְתַּלְּקוּת הַמֹּחִין, בְּחִינַת מֹחִין דְּקַטְנוּת, עַיֵּן שָׁם: וּבִשְׁבִיל זֶה הִזְהִירוּ רַבּוֹתֵינוּ זִכְרוֹנָם לִבְרָכָה מְאֹד שֶׁלֹּא לִלְווֹת בְּלֹא שְׁטָר, כַּמְבֹאָר כַּמָּה מַעֲשִֹיּוֹת בַּגְּמָרָא שֶׁלֹּא רָצָה לְהַלְווֹת לַחֲבֵרוֹ הַתַּלְמִיד חָכָם בְּעֶרֶב שַׁבָּת עַד שֶׁיָּבִיא שְׁטָר וְכוּ', עַיֵּן שָׁם, כִּי מֵחֲמַת שֶׁהַהַלְוָאָה הִיא בִּבְחִינַת מֹחִין דְּקַטְנוּת וְזֶה יָדוּעַ שֶׁעִקַּר אֲחִיזַת הַסִּטְרָא אָחֳרָא שֶׁהִוא הַכְּפִירָה וְהַשֶּׁקֶר וְהַשִּׁכְחָה, הִיא בִּבְחִינַת מֹחִין דְּקַטְנוּת שֶׁהֵם בְּחִינַת דִּינִים, עַל כֵּן צְרִיכִין לִזָּהֵר מְאֹד שֶׁלֹּא לְהַלְווֹת בְּלֹא שְׁטָר כְּדֵי שֶׁלֹּא יָבוֹא לִידֵי כְּפִירָה וְהַכְחָשָׁה אוֹ שִׁכְחָה מֵחֲמַת שֶׁהֵם נֶאֱחָזִים שָׁם בְּהַהַלְוָאָה שֶׁהִיא בְּחִינַת מֹחִין דְּקַטְנוּת וְכַנַּ"ל וְעַל כֵּן צְרִיכִין שְׁטָר דַּיְקָא וְלָא סַגִּי בְּעֵדִים לְחוּד, כִּי שְׁטָר מַמְתִּיק בְּחִינַת מֹחִין דְּקַטְנוּת, כִּי הַשְּׁטָר צָרִיךְ שֶׁיִּהְיֶה נִכְתָּב כְּדִין וּכְדַת תּוֹרָתֵנוּ הַקְּדוֹשָׁה וּצְרִיכִין לְדַקְדֵּק בּוֹ כְּמוֹ בִּכְתִיבַת סְפָרִים קְדוֹשִׁים, כַּמְבֹאָר בְּסִימָן מב סָעִיף ג שֶׁצְּרִיכִין לְהִתְבּוֹנֵן בְּוָוִין וְזַיְנִין וְכוּ' וְיִהְיֶה הַכְּתָב מְיֻשָּׁר וְשָׁוֶה בְּכָל דְּבָרָיו וְכוּ', כִּי הַשְּׁטָר הוּא בִּבְחִינַת תּוֹרָה שֶׁבִּכְתָב, כִּי עַל פִּיו אָנוּ דָּנִין הַדִּין תּוֹרָה בֵּין הַלּוֹוֶה וְהַמַּלְוֶה. וְזֶה מְרֻמָּז בְּדִבְרֵי רַבּוֹתֵינוּ זִכְרוֹנָם לִבְרָכָה שֶׁאָמְרוּ, מִלְוֶה הַכְּתוּבָה בַּתּוֹרָה כִּכְתוּבָה בִּשְׁטָר דָּמֵי, כִּי הַשְּׁטָר הַנִּכְתָּב כְּדִין תּוֹרָה הוּא בִּבְחִינַת כְּתִיבַת הַתּוֹרָה וְכַנַּ"ל וְעַל כֵּן הַשְּׁטָר מַמְתִּיק וּמְבַטֵּל בְּחִינַת הַמֹּחִין דְּקַטְנוּת שֶׁהוּא בְּחִינַת הַהַלְוָאָה שֶׁמִּשָּׁם אֲחִיזַת הַשֶּׁקֶר כַּנַּ"ל, כִּי תּוֹרָה שֶׁבִּכְתָב שֶׁהוּא בְּחִינַת הַשְּׁטָר, הוּא מְתַקֵּן וּמַמְתִּיק בְּחִינַת מֹחִין דְּקַטְנוּת בִּבְחִינַת בֶּן חָמֵשׁ שָׁנִים לַמִּקְרָא שֶׁכְּשֶׁהָאָדָם בֶּן חָמֵשׁ שָׁנִים שֶׁאָז הוּא בִּבְחִינַת מֹחִין דְּקַטְנוּת, כִּי הוּא קָטָן עֲדַיִן וּמֹחוֹ בְּקַטְנוּת, אָז צְרִיכִין לְלַמְּדוֹ מִקְרָא שֶׁהוּא תּוֹרָה שֶׁבִּכְתָב כְּדֵי לְתַקֵּן וּלְהַמְתִּיק בְּחִינַת הַמֹּחִין דְּקַטְנוּת, וְכֵן מוּבָא בְּכִתְבֵי הָאֲרִיזַ"ל שֶׁתּוֹרָה שֶׁבִּכְתָב נִמְשֶׁכֶת מִמָּקוֹם שֶׁנִּמְשֶׁכֶת וְיוֹרֶדֶת לְמַטָּה עַד הָעֲשִֹיָּה וְזֶה יָדוּעַ שֶׁעִקַּר אֲחִיזַת מֹחִין דְּקַטְנוּת הוּא בַּעֲשִֹיָּה שֶׁהוּא תַּכְלִית הַגַּשְׁמִיּוּת, הַיְנוּ כַּנַּ"ל:
<h3>אות ב</h3>
וְעַל כֵּן מַלְוֶה בִּשְׁטָר גּוֹבֶה מִמְּשֻׁעְבָּדִים וְדַיְקָא מִקַּרְקָעוֹת שֶׁהֵם נְכָסִים שֶׁיֵּשׁ לָהֶם אַחֲרָיוּת וְלֹא מִמִּטַּלְטְלִים, אֲבָל מַלְוֶה עַל פֶּה אֵינוֹ גּוֹבֶה מִמְּשֻׁעְבָּדִים אֲפִלּוּ מִקַּרְקָעוֹת, כִּי כָּל דָּבָר יֵשׁ לוֹ שֹׁרֶשׁ לְמַעְלָה, דְּהַיְנוּ בְּהַתּוֹרָה שֶׁהִיא שֹׁרֶשׁ וְחִיּוּת שֶׁל כָּל הָאָרֶץ וּמְלֹאָהּ וְשֹׁרֶשׁ קַרְקָעוֹת וּמִטַּלְטְלִין הֵם בִּבְחִינַת תּוֹרָה שֶׁבִּכְתָב וְתוֹרָה שֶׁבְּעַל פֶּה, כִּי כְּמוֹ שֶׁהָאָרֶץ הִיא שֹׁרֶשׁ שֶׁל כָּל הַדְּבָרִים שֶׁבָּעוֹלָם, כִּי הַכֹּל הָיָה מִן הֶעָפָר, כִּי כָּל הַפֵּרוֹת וְכָל הַבְּגָדִים וְכָל הַמִּטַּלְטְלִין וְהַחֲפָצִים שֶׁבָּעוֹלָם הַכֹּל הָיָה מִן הֶעָפָר וְאַף עַל פִּי כֵן מֵהֶעָפָר עַצְמוֹ אִי אֶפְשָׁר לֵהָנוֹת וְלִטְעֹם מִפֵּרוֹתָיו שֶׁכֻּלָּם מֻשְׁרָשִׁים בָּהּ כִּי אִם כְּשֶׁזּוֹרְעִין וְנוֹטְעִין אוֹתָהּ וְעוֹבְדִין עֲבוֹדָתָהּ, עַד שֶׁעוֹשָֹה פֵּרוֹת וְאָז דַּיְקָא רוֹאִין גְּדֻלַּת הָאָרֶץ וּמַעֲלָתָהּ שֶׁמְּגַדֶּלֶת פֵּרוֹת נִפְלָאוֹת כָּאֵלּוּ, וְאָז דַּיְקָא נֶהֱנִין וּמִתְעַנְּגִין מִמֶּנָּה בְּכָל טוּב הָאָרֶץ שֶׁהִצְמִיחָה. כְּמוֹ כֵן הוּא בְּחִינַת תּוֹרָה שֶׁבִּכְתָב וְתוֹרָה שֶׁבְּעַל פֶּה, שֶׁתּוֹרָה שֶׁבִּכְתָב הִיא שֹׁרֶשׁ הַכֹּל, שֹׁרֶשׁ כָּל הַדִּינִים וְהַמִּצְווֹת שֶׁבַּתּוֹרָה עִם כָּל דִּקְדּוּקֵיהֶם וּפְרָטֵיהֶם וְעַנְפֵיהֶם וְכַוָּנוֹתֵיהֶם וְכוּ', כִּי לֵיכָּא מִידֵּי דְּלָא רְמִיזָא בְּאוֹרַיְתָא, אֲבָל אַף עַל פִּי כֵן מִתּוֹרָה שֶׁבִּכְתָב בְּעַצְמָהּ בְּלֹא תּוֹרָה שֶׁבְּעַל פֶּה אִי אֶפְשָׁר לֵידַע וּלְקַיֵּם שׁוּם מִצְוָה כְּלָל, כִּי מִצְוַת תְּפִלִּין לֹא נֶאֶמְרוּ כִּי אִם בְּפָסוּק אֶחָד 'וּקְשַׁרְתָּם' וְאֵין יוֹדְעִין אִם עַל כַּף הַיָּד אוֹ עַל הַקִּבֹּרֶת, וְאִם צְרִיכִין לְהַנִּיחַ הַפָּרָשִׁיּוֹת בְּבָתִּים וְעַל מַה יִּהְיוּ נִכְתָּבִין וְכֵן שְׁאָר דִּינֵי הַתְּפִלִּין וְכֵן בְּכָל הַמִּצְווֹת וְכַמְבֹאָר מִזֶּה בְּמָקוֹם אַחֵר וְכַאֲשֶׁר הֶאֱרִיכוּ בָּזֶה בְּכַמָּה סִפְרֵי קְדוֹשִׁים עַל כֵּן בְּוַדַּאי מִתּוֹרָה שֶׁבִּכְתָב בְּעַצְמָהּ אִי אֶפְשָׁר לְהִתְקַיֵּם, כִּי אֵין יוֹדְעִין לְקַיֵּם שׁוּם מִצְוָה רַק עַל יְדֵי חֲכָמֵינוּ הַקְּדוֹשִׁים שֶׁחָרְשׁוּ וְזָרְעוּ וְנָטְעוּ וְהִצְלִיחוּ וְעָשֹוּ פֵּרוֹת וּבֵרְרוּ לָנוּ כָּל דִּינֵי הַתּוֹרָה בְּכָל מִצְוָה וּמִצְוָה כְּפִי מַה שֶּׁקִבְּלוּ אִישׁ מִפִּי אִישׁ עַד מֹשֶׁה רַבֵּנוּ עָלָיו הַשָּׁלוֹם, וּכְפִי הַדְּרָשׁוֹת שֶׁדָּרְשׁוּ עַל פִּי שְׁלֹשׁ עֶשְֹרֵה מִדּוֹת שֶׁהַתּוֹרָה נִדְרֶשֶׁת בָּהֶן שֶׁנִּמְסַר לָהֶם אִישׁ מִפִּי אִישׁ עַד מֹשֶׁה רַבֵּנוּ עָלָיו הַשָּׁלוֹם, שֶׁצְּרִיכִין לִדְרֹשׁ הַתּוֹרָה בְּאֵלּוּ הַשְּׁלֹשׁ עֶשְֹרֵה מִדּוֹת וּמִפִּיהֶם אָנוּ חַיִּין, כִּי עַל יָדָם אָנוּ יוֹדְעִין כָּל דִּינֵי הַמִּצְווֹת בִּפְרָטִיּוּת שֶׁאָנוּ מְקַיְּמִין כָּל יָמֵינוּ אֲשֶׁר הֵם חַיֵּינוּ וְכוּ' וְעַל יָדָם קִיּוּם כָּל הָעוֹלָמוֹת. נִמְצָא, שֶׁתּוֹרָה שֶׁבִּכְתָב עִם תּוֹרָה שֶׁבְּעַל פֶּה הֵם בְּחִינַת הָאָרֶץ וּמְלֹאָהּ שֶׁהֵם קַרְקָעוֹת וּמִטַּלְטְלִין שֶׁשָּׁרְשָׁם וְחִיּוּתָם נִמְשָׁךְ מִשָּׁם וְכַנַּ"ל. וְעַל כֵּן עִקַּר כֹּחַ הַשְּׁטָר שֶׁהוּא בִּבְחִינַת תּוֹרָה שֶׁבִּכְתָב עִקָּרוֹ עַל קַרְקָעוֹת דַּיְקָא שֶׁיָּכוֹל לְהוֹצִיאָם אֲפִלּוּ מִלָּקוֹחוֹת, כִּי עִקַּר תּוֹרָה שֶׁבִּכְתָב הוּא בִּבְחִינַת הָאָרֶץ שֶׁהוּא קַרְקָעוֹת וְכַנַּ"ל:
<h3>אות ג</h3>
וְזֶה בְּחִינַת מַלְוֶה בִּשְׁטָר קָלָא אִית לֵיהּ, כִּי שֹׁרֶשׁ הַשְּׁטָר מִבְּחִינַת תּוֹרָה שֶׁבִּכְתָב כַּנַּ"ל שֶׁנִּתְּנָה בְּקוֹלוֹת וּבְרָקִים וְהַקּוֹל בְּעַצְמוֹ הוּא בְּחִינַת הַכְּתָב בְּחִינַת קוֹל ה' חֹצֵב לַהֲבוֹת אֵשׁ, שֶׁהָיָה הַקּוֹל נִכְתָּב עַל הַלּוּחוֹת אֵשׁ שְׁחוֹרָה עַל גַּבֵּי אֵשׁ לְבָנָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי עִקַּר הַקּוֹלוֹת הָיָה בִּבְחִינַת תּוֹרָה שֶׁבִּכְתָב, כִּי הַקּוֹל הוּא הַכְּתָב כַּנַּ"ל, אֲבָל תּוֹרָה שֶׁבְּעַל פֶּה אַף עַל פִּי שֶׁנִּתְּנָהּ אָז גַּם כֵּן, כִּי ה' יִתְבָּרַךְ הֶרְאָה אָז לְמֹשֶׁה אֲפִלּוּ מַה שֶּׁתַּלְמִיד וָתִיק עָתִיד לְחַדֵּשׁ, אֲבָל עִקַּר נְתִינָתָהּ הָיָה מִפֶּה לְאֹזֶן, כִּי זֶהוּ הַחִלּוּק שֶׁבֵּין תּוֹרָה שֶׁבִּכְתָב לְתוֹרָה שֶׁבְּעַל פֶּה שֶׁתּוֹרָה שֶׁבְּעַל פֶּה הוּא בְּחִינַת סוֹד שֶׁאֵין הָאֻמּוֹת הָעוֹלָם יוֹדְעִין מִמֶּנָּה, אֲבָל תּוֹרָה שֶׁבִּכְתָב נִתְּנָהּ בְּפַרְהֶסְיָא וְנִכְתְּבָה בְּסֵפֶר לְעֵין כֹּל, וְעַל כֵּן גַּם אֻמּוֹת הָעוֹלָם יוֹדְעִין מִמֶּנָּה וְלוֹמְדִין אוֹתָהּ, שֶׁזֶּהוּ עִקַּר הַחִלּוּק שֶׁבֵּין אֻמּוֹת הָעוֹלָם לְיִשְֹרָאֵל וְכַמְבֹאָר בְּלִקּוּטֵי תִּנְיָנָא בְּסִימָן כח, עַיֵּן שָׁם:
<h3>אות ד</h3>
וְהִנֵּה מְבֹאָר שָׁם, שֶׁמִּי שֶׁיּוֹדֵעַ לְהַבְחִין וּלְהַכִּיר בֵּין הַתּוֹרוֹת אֵיזֶה נִתְּנָה לִכְתֹּב וְאֵיזֶה לֹא נִתְּנָה לִכְתֹּב, הוּא יָכוֹל לְהַכִּיר אֶת אִישׁ הַיִּשְֹרְאֵלִי בֵּין הָאֻמּוֹת וַאֲפִלּוּ אִם אֶחָד מִיִּשְֹרָאֵל עוֹמֵד בֵּין כַּמָּה אֻמּוֹת יָכוֹל לְהַכִּירוֹ וְכוּ', כִּי עִקַּר הַהֶבְדֵּל שֶׁבֵּין יִשְֹרָאֵל לָאֻמּוֹת הוּא בִּבְחִינַת מַה שֶּׁלֹּא נִתָּן לִכְתֹּב, בְּחִינַת תּוֹרָה שֶׁבְּעַל פֶּה, כְּמוֹ דְּאִיתָא שֶׁבִּשְׁבִיל זֶה נִתְּנָה תּוֹרָה שֶׁבְּעַל פֶּה מֵחֲמַת שֶׁצָּפָה שֶׁיִּהְיוּ יִשְֹרָאֵל בְּגָלוּת וְיַעְתִּיקוּ הָאֻמּוֹת לְעַצְמָן תּוֹרָה שֶׁבִּכְתָב, עַל כֵּן נָתַן לָנוּ תּוֹרָה שֶׁבְּעַל פֶּה שֶׁזֶּה אֵינָם יְכוֹלִים לְהַעְתִּיק מֵחֲמַת שֶׁהוּא בְּעַל פֶּה. נִמְצָא, שֶׁעִקַּר הַהֶבְדֵּל וְהַיִּתְרוֹן שֶׁל יִשְֹרָאֵל עַל הָאֻמּוֹת הוּא בִּבְחִינַת תּוֹרָה שֶׁבְּעַל פֶּה שֶׁלֹּא נִתָּן לִכְתֹּב וְיֵשׁ בְּכָל אֶחָד וְאֶחָד מִיִּשְֹרָאֵל חֵלֶק מִבְּחִינַת תּוֹרָה שֶׁבְּעַל פֶּה שֶׁלֹּא נִתָּן לִכְתֹּב וְעַל כֵּן מִי שֶׁמַּכִּיר בֵּין הַתּוֹרוֹת שֶׁנִּתְּנוּ לִכְתֹּב וְשֶׁלֹּא נִתְּנוּ לִכְתֹּב הוּא יָכוֹל לְהַכִּיר בֵּין יִשְֹרָאֵל לָאֻמּוֹת, כִּי זֶה עִקַּר הֶבְדֵּלָם כַּנַּ"ל, עַד כָּאן לְשׁוֹנוֹ בְּסִימָן כח הַנַּ"ל:
<h3>אות ה</h3>
וְזֶה בְּחִינַת רֹאשׁ הַשָּׁנָה וְיוֹם הַכִּפּוּרִים וְכָל עֲבוֹדָתֵנוּ בַּיָּמִים הָהֵם עַד שְׁמִינִי עֲצֶרֶת וְשִֹמְחַת תּוֹרָה. כִּי עֲבוֹדָתֵנוּ בְּרֹאשׁ הַשָּׁנָה וְכוּ' עַד שְׁמִינִי עֲצֶרֶת הַכֹּל לְהָקִים וְלִבְנוֹת אֶת בְּחִינַת מַלְכוּת שֶׁהוּא בְּחִינַת אֱמוּנָה כַּיָּדוּעַ, כִּי עִקַּר הִתְגַּלּוּת מַלְכוּתוֹ יִתְבָּרַךְ, לְהִתְוַדַּע וּלְהִגָּלוֹת, כִּי ה' יִתְבָּרַךְ הוּא מֶלֶךְ עַל כָּל הָאָרֶץ וּמַנְהִיג וּמַשְׁגִּיחַ בְּעוֹלָמוֹ בְּכָל עֵת וָרֶגַע כָּל זֶה אִי אֶפְשָׁר לְגַלּוֹת כִּי אִם עַל יְדֵי אֱמוּנָה, כִּי בְּשֵֹכֶל אִי אֶפְשָׁר לְהַשִּיג אוֹתוֹ יִתְבָּרַךְ וְלֹא דַּרְכֵי הַנְהָגָתוֹ, כִּי גָּבְהוּ שָׁמַיִם מֵאָרֶץ וְכוּ'. עַל כֵּן עִקַּר הִתְגַּלּוּת מַלְכוּתוֹ וּמֶמְשַׁלְתּוֹ הוּא עַל יְדֵי אֱמוּנָה, כִּי בְּחִינַת מַלְכוּת הוּא אֱמוּנָה, כַּמּוּבָא וְזֶה כָּל עֲבוֹדָתֵנוּ בְּרֹאשׁ הַשָּׁנָה וְיוֹם הַכִּפּוּרִים עַד שְׁמִינִי עֲצֶרֶת לְנַסֵּר וְלִבְנוֹת בְּחִינַת מַלְכוּת אֱמוּנָה שֶׁתִּהְיֶה בִּבְחִינַת פָּנִים בְּפָנִים וְכוּ', כַּמְבֹאָר בַּכַּוָּנוֹת. וְעִקַּר הָאֱמוּנָה נִמְשֶׁכֶת עַל יְדֵי הַתּוֹרָה הַקְּדוֹשָׁה שֶׁקִּבַּלְנוּ בִּכְתָב וּבְעַל פֶּה, כְּמוֹ שֶׁכָּתוּב, "כָּל מִצְוֹתֶיךָ אֱמוּנָה". וּכְמוֹ שֶׁכָּתוּב (מַכּוֹת כד): בָּא חֲבַקּוּק וְהֶעֱמִידָן עַל אַחַת וְצַדִּיק בֶּאֱמוּנָתוֹ יִחְיֶה. וְעִקַּר שְׁלֵמוּת הָאֱמוּנָה הוּא עַל יְדֵי בְּחִינַת תּוֹרָה שֶׁבְּעַל פֶּה שֶׁבָּזֶה עִקַּר הַהֶבְדֵּל שֶׁל יִשְֹרָאֵל עַל הָאֻמּוֹת כַּנַּ"ל, כִּי בֶּאֱמֶת גַּם הָאֻמּוֹת כֻּלָּם יֵשׁ לָהֶם אֱמוּנָה בַּה' יִתְבָּרַךְ בְּעַצְמוֹ וַאֲפִלּוּ הָעוֹבְדִים עֲבוֹדָה זָרָה אוֹ שֶׁנָּפְלוּ לִשְׁאָר מִינֵי כְּפִירוֹת בְּעִנְיְנֵי הַנְהָגָתוֹ יִתְבָּרַךְ אַף עַל פִּי כֵן מַאֲמִינִים בּוֹ יִתְבָּרַךְ שֶׁיֵּשׁ יָחִיד נִמְצָא הַמְחֻיָּב יִתְבָּרַךְ שְׁמוֹ וּכְמוֹ שֶׁכָּתוּב, "בְּכָל מָקוֹם מֻקְטָר וּמֻגָּשׁ לִשְׁמִי". וְאָמְרוּ רַבּוֹתֵינוּ זִכְרוֹנָם לִבְרָכָה, דְּקָרֵי לֵיהּ אֱלָהָא דֶּאֱלָהָיָא, כִּי בְּעִקַּר הָאֱמוּנָה בּוֹ יִתְבָּרַךְ רֻבָּם כְּכֻלָּם מוֹדִים. רַק שֶׁבִּפְרָטִיּוּת הָאֱמוּנָה לְהַאֲמִין שֶׁהוּא יִתְבָּרַךְ מַנְהִיג הָעוֹלָם כִּרְצוֹנוֹ וּמַשְׁגִּיחַ בּוֹ בְּהַשְׁגָּחָה פְּרָטִית וְכָל הַשִּׁנּוּיִים שֶׁבָּעוֹלָם וְכָל מַה שֶּׁנַּעֲשֶֹה בָּעוֹלָם בְּכָל עֵת וָרֶגַע הַכֹּל עַל יָדוֹ יִתְבָּרַךְ, כִּי גַּם הַטֶּבַע בְּעַצְמָהּ הוּא מַנְהִיג בִּרְצוֹנוֹ יִתְבָּרַךְ, בְּעִנְיָן זֶה הֵם נְבוֹכִים בְּדֵעוֹת זָרוֹת וּכְפִירוֹת גְּדוֹלוֹת עַד שֶׁמֵּחֲמַת זֶה נִמְצָאִים בֵּינֵיהֶם קְצָת כּוֹפְרִים גְּמוּרִים, אֲבָל הֵם בְּטֵלִים בְּמִעוּטָם, כִּי הֵם מְבֻזִּים בֵּינֵיהֶם בְּעַצְמָן כִּכְלָבִים וְכֻלָּם מְחָרְפִים אוֹתָם וְהַכֹּל מוֹדִים בְּעִקַּר הָאֱמוּנָה בּוֹ יִתְבָּרַךְ, כַּמְבֹאָר בְּהַסְּפָרִים שֶׁמְּבִיאִים דֵּעוֹתֵיהֶם, אֲבָל אֲנַחְנוּ בְּנֵי יִשְֹרָאֵל הִבְדִּילָנוּ הוּא יִתְבָּרַךְ מִן הַתּוֹעִים וְנָתַן לָנוּ תּוֹרַת אֱמֶת בִּכְתָב וּבְעַל פֶּה וְאָנוּ זוֹכִין לֶאֱמוּנָה שְׁלֵמָה בְּכָל הַבְּחִינוֹת, כִּי אָנוּ מַאֲמִינִים בּוֹ יִתְבָּרַךְ וְשֶׁכָּל הַנְהָגַת הָעוֹלָם בְּכָל עֵת הַכֹּל עַל יָדוֹ יִתְבָּרַךְ, כְּמוֹ שֶׁכָּתוּב, "וְאַתָּה מְחַיֶּה אֶת כֻּלָּם". וּכְתִיב, "וְאַתָּה מוֹשֵׁל בַּכֹּל". וְכֵן הַרְבֵּה וְזֶה בְּחִינַת תּוֹרָה שֶׁבִּכְתָב וְתוֹרָה שֶׁבְּעַל פֶּה. כִּי תּוֹרָה שֶׁבִּכְתָב זֶה בְּחִינַת עִקַּר הָאֱמוּנָה בּוֹ יִתְבָּרַךְ וְתוֹרָה שֶׁבְּעַל פֶּה זֶהוּ בְּחִינַת הָאֱמוּנָה בִּפְרָטִיּוּת לְהַאֲמִין שֶׁכָּל הַהַנְהָגוֹת הָעוֹלָם בִּפְרָטֵי פְּרָטִיּוּת בְּכָל עֵת הַכֹּל עַל יָדוֹ יִתְבָּרַךְ לְבַד שֶׁזֶּהוּ בְּחִינַת תּוֹרָה שֶׁבְּעַל פֶּה שֶׁמְּבָאֶרֶת כָּל דִּינֵי וְדַרְכֵי הַתּוֹרָה בִּפְרָטִיּוּת, שֶׁעַל יְדֵי זֶה זוֹכִין לֶאֱמוּנָה בִּפְרָטִיּוּת, אֲבָל בַּתּוֹרָה שֶׁבִּכְתָב מְבֹאָר הַכֹּל רַק בְּדֶרֶךְ כְּלָל. וְעַל כֵּן מִשָּׁם נִמְשֶׁכֶת הָאֱמוּנָה בִּכְלָל, כִּי הָאֱמוּנָה נִמְשֶׁכֶת כְּפִי הַתּוֹרָה שֶׁמִּשָּׁם עִקַּר הָאֱמוּנָה כַּנַּ"ל וְעַל כֵּן הָאֻמּוֹת שֶׁאֵין לָהֶם רַק הָאֱמוּנָה הַכְּלָלִיּוּת בּוֹ יִתְבָּרַךְ, אֲבָל בִּפְרָטִיּוּת יֵשׁ לָהֶם כְּפִירוֹת גְּדוֹלוֹת עַל כֵּן עִקַּר אֲחִיזָתָם בִּבְחִינַת תּוֹרָה שֶׁבִּכְתָב שֶׁהִיא בְּחִינַת אֱמוּנָה הַכְּלָלִית, אֲבָל עַל תּוֹרָה שֶׁבְּעַל פֶּה חוֹלְקִים מְאֹד מֵחֲמַת שֶׁהִיא בִּבְחִינַת אֱמוּנָה בִּפְרָטִיּוּת שֶׁהֵם רְחוֹקִים מִמֶּנָּה וְכוֹפְרִים בָּהּ כַּנַּ"ל וּבֶאֱמֶת שְׁנֵיהֶם אֶחָד, הַיְנוּ תּוֹרָה שֶׁבִּכְתָב וְתוֹרָה שֶׁבְּעַל פֶּה שֶׁהֵם בְּחִינַת אֱמוּנָה בִּכְלָל וֶאֱמוּנָה בִּפְרָט שְׁנֵיהֶם אֶחָד וְאִי אֶפְשָׁר לָזֶה בְּלֹא זֶה וְעַל כֵּן בֶּאֱמֶת הָאֻמּוֹת וְהַכּוֹפְרִים שֶׁכּוֹפְרִים בָּאֱמוּנָה הַפְּרָטִית וְאוֹמְרִים דֵּעוֹת זָרוֹת בְּהַנְהָגָתוֹ יִתְבָּרַךְ עַל כֵּן גַּם אֱמוּנָה הַכְּלָלִית נִפְגְּמָה אֶצְלָם מְאֹד רַק שֶׁבְּהֶעְלֵם גָּדוֹל יֵשׁ לָהֶם אֵיזֶה נְקֻדָּה שֶׁל אֱמוּנָה הָעִקָּרִית וְכֵן בַּתּוֹרָה שֶׁבִּכְתָב אֵינָם מַאֲמִינִים גַּם כֵּן בִּשְׁלֵמוּת, כִּי אֵינָם מְקַיְּמִים כְּלָל אֲפִלּוּ, כַּמְבֹאָר בַּתּוֹרָה שֶׁבִּכְתָב, רַק שֶׁלּוֹמְדִים אוֹתָהּ וְיֵשׁ לָהֶם מְעַט אֲחִיזָה בָּהּ, אֲבָל מִתּוֹרָה שֶׁבְּעַל פֶּה שֶׁהִיא בְּחִינַת אֱמוּנָה הַפְּרָטִית הֵם רְחוֹקִים לְגַמְרֵי וְחוֹלְקִים עָלֶיהָ מְאֹד. וְעַל כֵּן עִקַּר הַהֶבְדֵּל וְהַיִּתְרוֹן שֶׁל יִשְֹרָאֵל עַל הָאֻמּוֹת הוּא בִּבְחִינַת תּוֹרָה שֶׁבְּעַל פֶּה שֶׁהִיא בְּחִינַת אֱמוּנָה הַפְּרָטִית וְכַנַּ"ל:
<h3>אות ו</h3>
וְזֶה כָּל עֲבוֹדָתֵנוּ בְּאֵלּוּ הַיָּמִים מֵרֹאשׁ הַשָּׁנָה עַד שְׁמִינִי עֲצֶרֶת לְהַשְׁלִים וְלִבְנוֹת אֶת בְּחִינַת מַלְכוּת אֱמוּנָה בִּבְחִינַת פַּרְצוּף שָׁלֵם בִּשְׁלֵמוּת, הַיְנוּ מַה שֶּׁהָיְתָה בִּבְחִינַת נְקֻדָּה שֶׁזֹּאת הַנְּקֻדָּה שֶׁל הָאֱמוּנָה נִשְׁאֶרֶת תָּמִיד וַאֲפִלּוּ אֻמּוֹת הָעוֹלָם מוֹדִים בְּעִקַּר נְקֻדַּת הָאֱמוּנָה שֶׁיֵּשׁ יָחִיד נִמְצָא יִתְבָּרַךְ וְכַנַּ"ל. אֲבָל אָנוּ צְרִיכִין לִבְנוֹת וּלְהַשְׁלִים אֶת בְּחִינַת נְקֻדַּת הָאֱמוּנָה שֶׁתִּהְיֶה בִּשְׁלֵמוּת בִּבְחִינַת פַּרְצוּף, הַיְנוּ שֶׁתִּגְדַּל וְתִתְגַּלֶּה אֱמוּנָתוֹ לְעֵין כֹּל שֶׁכָּל הַנְהָגַת הָעוֹלָם בְּכָל עֵת וָרֶגַע בִּפְרָטִיּוּת הַכֹּל עַל יָדוֹ יִתְבָּרַךְ בְּעַצְמוֹ, כִּי מַלְכוּתוֹ בַּכֹּל מָשָׁלָה. וְזֶהוּ בְּחִינַת שְׁלֵמוּת הַתּוֹרָה, הַיְנוּ שְׁלֵמוּת תּוֹרָה שֶׁבִּכְתָב עַל יְדֵי תּוֹרָה שֶׁבְּעַל פֶּה וְכַנַּ"ל וְעַל יְדֵי זֶה נִזְכֶּה לְהַכִּיר מַעֲלַת וַחֲשִׁיבוּת יִשְֹרָאֵל שֶׁנִּבְדָּלִים מִן הָאֻמּוֹת בִּבְחִינַת תּוֹרָה שֶׁבְּעַל פֶּה וְעַל יְדֵי זֶה יִתְבַּטְּלוּ כָּל הַדִּינִים וְכָל הַגְּזֵרוֹת מִיִּשְֹרָאֵל, כִּי אִיתָא בְּסֵפֶר הָאב שֶׁעִקַּר כֹּחַ הָאֻמּוֹת הָעוֹלָם לִגְזֹר גְּזֵרוֹת עַל יִשְֹרָאֵל, חַס וְשָׁלוֹם, הוּא עַל יְדֵי שֶׁלּוֹמְדִים תּוֹרָה, נְבִיאִים, כְּתוּבִים, הַיְנוּ כְּשֶׁיִּשְֹרָאֵל חוֹטְאִים, חַס וְשָׁלוֹם, וְכָל הַחֲטָאִים הֵם בְּחִינַת פְּגַם הָאֱמוּנָה, כְּמוֹ שֶׁכָּתוּב בְּסֵפֶר הָאב וְזֶה לְשׁוֹנוֹ, הַפֶּשַׁע מַכְנִיס כְּפִירָה בָּאָדָם, כִּי כָּל מִצְווֹת הַתּוֹרָה הֵם בְּחִינַת אֱמוּנָה כַּנַּ"ל וְכָל מִי שֶׁפּוֹגֵם בְּאֵיזֶה מִצְוָה הֵן עֲשֵֹה, הֵן לֹא תַעֲשֶֹה, הוּא פּוֹגֵם בָּאֱמוּנָה וְעִקַּר הַפְּגָם שֶׁל יִשְֹרָאֵל הוּא בִּבְחִינַת אֱמוּנָה הַפְּרָטִית הַנַּ"ל שֶׁהִוא בְּחִינַת תּוֹרָה שֶׁבְּעַל פֶּה שֶׁזֶּה עִקַּר קְדֻשַּׁת יִשְֹרָאֵל וּבָזֶה הֵם מֻבְדָּלִים מִשְּׁאָר הָעַמִּים כַּנַּ"ל. כִּי שֹׁרֶשׁ נְקֻדַּת הָאֱמוּנָה הַכְּלָלִית הִיא נִשְׁאֶרֶת תָּמִיד וְעִקַּר הַפְּגָם בִּבְחִינַת אֱמוּנָה הַפְּרָטִית, בְּחִינַת תּוֹרָה שֶׁבְּעַל פֶּה: וְזֶה בְּחִינַת מַה שֶּׁכָּתוּב בַּכְּתָבִים בְּכַמָּה מְקוֹמוֹת שֶׁכְּשֶׁיֵּשׁ פְּגָמִים בָּעוֹלָם אֲזַי הָאֱמוּנָה בְּחִינַת מַלְכוּת נִקְטֶנֶת שֶׁנִּסְתַּלְּקִין מִמֶּנָּה כָּל הַתֵּשַׁע סְפִירוֹת וְנִשְׁאֶרֶת בִּבְחִינַת נְקֻדָּה אַחַת לְבַד, הַיְנוּ כַּנַּ"ל וְהָבֵן: וְזֶה עִקַּר הַדִּין שֶׁל רֹאשׁ הַשָּׁנָה וְאָז עֵשָֹו בָּא מִצֵּידוֹ, כַּמּוּבָא בַּזֹּהַר הַקָּדוֹשׁ שֶׁבָּא לְקַטְרֵג עַל יִשְֹרָאֵל, כִּי אוֹמֵר שֶׁחַס וְשָׁלוֹם, כְּכָל הַגּוֹיִים בֵּית יְהוּדָה מֵאַחַר שֶׁחָטְאוּ וּפָגְמוּ בָּאֱמוּנָה הַפְּרָטִית בְּחִינַת תּוֹרָה שֶׁבְּעַל פֶּה וְלֹא נִשְׁאַר לָהֶם כִּי אִם נְקֻדַּת הָאֱמוּנָה הַכְּלָלִית, בְּחִינַת תּוֹרָה שֶׁבִּכְתָב שֶׁשָּׁם יֵשׁ גַּם לְהָאֻמּוֹת הָעוֹלָם אֲחִיזָה וְעַל כֵּן הֵם רוֹצִים לְקַטְרֵג עַל יִשְֹרָאֵל מַהוּ חֲשִׁיבוּתָם וּמִפְּנֵי מָה בָּחַר ה' בָּהֶם מִכָּל הָעַמִּים מֵאַחַר שֶׁפָּגְמוּ בָּאֱמוּנָה בִּבְחִינַת תּוֹרָה שֶׁבְּעַל פֶּה וְעַל כֵּן הֵם רוֹצִים לְהַשְׁווֹת, חַס וְשָׁלוֹם, יִשְֹרָאֵל כִּשְׁאָר הָאֻמּוֹת וְלִמְשֹׁל עֲלֵיהֶם וְלִגְזֹר עֲלֵיהֶם גְּזֵרוֹת, חַס וְשָׁלוֹם, כִּי בִּבְחִינַת תּוֹרָה שֶׁבִּכְתָב יֵשׁ לָהֶם גַּם כֵּן אֲחִיזָה וְכַנַּ"ל. אֲבָל בֶּאֱמֶת הֶבֶל יִפְצֶה פִּיהֶם, כִּי אֲפִלּוּ כְּשֶׁיִּשְֹרָאֵל חוֹטְאִים, חַס וְשָׁלוֹם, עֲדַיִן יֵשׁ הֶבְדֵּל גָּדוֹל בֵּינֵיהֶם לִשְׁאָר הָאֻמּוֹת הָעוֹלָם, כִּי אֲפִלּוּ פּוֹשְׁעֵי יִשְֹרָאֵל מְלֵאִים מִצְווֹת כְּרִמּוֹן וְלֹא זוֹ אַף זוֹ, כִּי גַּם הָעֲווֹנוֹת שֶׁל יִשְֹרָאֵל נִתְהַפְּכִין לִזְכֻיּוֹת עַל יְדֵי הַתְּשׁוּבָה שֶׁעוֹשִֹין בְּרֹאשׁ הַשָּׁנָה וְכָל עֲשֶֹרֶת יְמֵי תְּשׁוּבָה:
<h3>אות ז</h3>
וְזֶה בְּחִינַת הַנְּסִירָה שֶׁנַּעֲשֶֹה בְּרֹאשׁ הַשָּׁנָה, כִּי תּוֹרָה שֶׁבִּכְתָב וְתוֹרָה שֶׁבְּעַל פֶּה הֵם בְּחִינַת תִּפְאֶרֶת וּמַלְכוּת שֶׁבִּתְחִלָּה הֵם בִּבְחִינַת אָחוֹר בְּאָחוֹר וְכֹתֶל אֶחָד לִשְׁנֵיהֶן, דְּהַיְנוּ שֶׁתּוֹרָה שֶׁבִּכְתָב וְתוֹרָה שֶׁבְּעַל פֶּה שְׁנֵיהֶן נִכְלָלִין וּמְעֹרָבִין יַחַד וְזֶה מֵחֲמַת פְּגָמֵי הָעוֹלָם, מֵחֲמַת הַנִּיצוֹצוֹת שֶׁעֲדַיִן לֹא נִתְבָּרְרוּ מֵחֵטְא אָדָם הָרִאשׁוֹן, כַּמְבֹאָר בַּכַּוָּנוֹת שֶׁמֵּחֲמַת זֶה חוֹזְרִין בְּכָל שָׁנָה לִתְחִלַּת מְצִיאוּתָן שֶׁהָיָה אָחוֹר בְּאָחוֹר, כִּי צְרִיכִין בְּכָל שָׁנָה לַחֲזֹר וּלְבָרֵר נִיצוֹצוֹת מֵעִמְקֵי הַקְּלִפּוֹת וְקֹדֶם הַבֵּרוּר שֶׁבְּכָל עֵת הֵם בִּבְחִינַת אָחוֹר בְּאָחוֹר, הַיְנוּ שֶׁתּוֹרָה שֶׁבִּכְתָב וְתוֹרָה שֶׁבְּעַל פֶּה עֲדַיִן מְחֻבָּרִין וּמְעֹרָבִין יַחַד וַאֲזַי הַתּוֹרָה הַנִּמְשֶׁכֶת מִשָּׁם לְמַטָּה הִיא מְעֹרֶבֶת יַחַד וְאֵין נִכָּר בֵּין תּוֹרָה שֶׁבִּכְתָב לְתוֹרָה שֶׁבְּעַל פֶּה וַאֲזַי אֵין יוֹדְעִין מַה לִּכְתֹּב וּמַה שֶּׁלֹּא לִכְתֹּב, וַאֲזַי אֵין נִכָּר בֵּין יִשְֹרָאֵל לָעַמִּים כַּנַּ"ל, וַאֲזַי נִתְעוֹרֵר הַדִּין וְהַקִּטְרוּג שֶׁל הַסִּטְרָא אָחֳרָא שֶׁהוּא עֵשָֹו וְכוּ', מֵחֲמַת שֶׁאֵין נִכָּר וְנִרְאֶה מַעֲלַת וַחֲשִׁיבוּת יִשְֹרָאֵל, מֵחֲמַת שֶׁאֵין מַכִּירִין מַה לִּכְתֹּב וּמַה שֶּׁלֹּא לִכְתֹּב וְכַנַּ"ל וַאֲזַי יִשְֹרָאֵל צוֹעֲקִים כָּל הַקּוֹלוֹת מֵעִמְקֵי עֲמָקִים בִּבְחִינַת מִמַּעֲמַקִּים קְרָאתִיךָ ה' וּמַרְבִּין בִּתְפִלּוֹת וּתְחִנּוֹת וּצְעָקוֹת וְשַׁוְעוֹת לַה' יִתְבָּרַךְ וְתוֹקְעִין בְּשׁוֹפָר וַאֲזַי מְעוֹרְרִין הַקּוֹלוֹת שֶׁל מַתַּן תּוֹרָה, וַאֲזַי חוֹזְרִין וּמַמְשִׁיכִין הַתּוֹרָה מֵחָדָשׁ בְּהִתְחַדְּשׁוּת נִפְלָא בְּתוֹסֶפֶת אוֹר יוֹתֵר וְעַל כֵּן מַזְכִּירִין בְּרֹאשׁ הַשָּׁנָה כָּל עִנְיַן מַתַּן תּוֹרָה בְּבִרְכַּת שׁוֹפָרוֹת, כְּמוֹ שֶׁמִתְפַּלְּלִין, "אַתָּה נִגְלֵיתָ וְכוּ'". וְאָז עַל יְדֵי קוֹל שׁוֹפָר שֶׁהוּא בְּחִינַת קוֹלוֹת שֶׁל מַתַּן תּוֹרָה, עַל יְדֵי זֶה נַעֲשֵֹית הַנְּסִירָה, כַּמְבֹאָר בַּכַּוָּנוֹת, הַיְנוּ שֶׁאָז נִסָּר וְנִבְנֶה בְּחִינַת מַלְכוּת אֱמוּנָה שֶׁהִיא בְּחִינַת תּוֹרָה שֶׁבְּעַל פֶּה, דְּהַיְנוּ שֶׁחוֹזְרִין וּמַמְשִׁיכִין אָז אוֹר הַתּוֹרָה בְּהִתְחַדְּשׁוּת נִפְלָא עַד שֶׁזּוֹכִין לְנַסֵּר תּוֹרָה שֶׁבְּעַל פֶּה מִתּוֹרָה שֶׁבִּכְתָב כְּדֵי שֶׁנִּזְכֶּה לְהַכִּיר בֵּין בְּחִינַת תּוֹרָה שֶׁבִּכְתָב וּבֵין תּוֹרָה שֶׁבְּעַל פֶּה לֵידַע מַה לִּכְתֹּב וּמַה שֶּׁלֹּא לִכְתֹּב וַאֲזַי יוֹדְעִין לְהַכִּיר אֲפִלּוּ הַגָּרוּעַ שֶׁבְּיִשְֹרָאֵל בֵּין אֲלָפִים מֵהָאֻמּוֹת, וַאֲזַי הַכָּל רוֹאִין מַעֲלַת וַחֲשִׁיבוּת וּגְדֻלַּת יִשְֹרָאֵל עַם קָדוֹשׁ הַנִּבְחָר מִכָּל הָעַמִּים וְעַל כֵּן אָז עַל יְדֵי קוֹל שׁוֹפָר נִמְתָּקִין וְנִתְבַּטְּלִין כָּל הַדִּינִין מִיִּשְֹרָאֵל מֵאַחַר שֶׁאָז רוֹאִין וּמַכִּירִין חֲשִׁיבוּת יִשְֹרָאֵל עַל כֵּן אֵין לָהֶם עוֹד פִּתְחוֹן פֶּה לְהַלְשִׁין וּלְקַטְרֵג וְלִגְזֹר גְּזֵרוֹת, חַס וְשָׁלוֹם, עַל יִשְֹרָאֵל מֵאַחַר שֶׁהַכֹּל רוֹאִין מַעֲלוֹת וַחֲשִׁיבוּת שֶׁל יִשְֹרָאֵל אֲפִלּוּ שֶׁל הַגָּרוּעַ שֶׁבַּגְּרוּעִים עַל יְדֵי שֶׁמַּמְשִׁיכִין עַתָּה תּוֹרָה בִּבְחִינַת תִּקּוּן הַנַּ"ל שֶׁיְּנַסֵּר תּוֹרָה שֶׁבְּעַל פֶּה מִתּוֹרָה שֶׁבִּכְתָב עַד שֶׁיּוֹדְעִין מַה לִּכְתֹּב וּמַה שֶּׁלֹּא לִכְתֹּב שֶׁעַל יְדֵי זֶה מַכִּירִין הַגָּרוּעַ שֶׁבְּיִשְֹרָאֵל בֵּין אֲלָפִים מֵהָאֻמּוֹת כַּנַּ"ל:
<h3>אות ח</h3>
כִּי עַל יְדֵי הַקּוֹלוֹת אָנוּ מְבַטְּלִין כָּל כֹּחַ אֲחִיזָתָם וִינִיקָתָם מִשָּׁרְשׁוֹ, כִּי כָּל כֹּחָם לִגְזֹר, חַס וְשָׁלוֹם, הוּא עַל יְדֵי שֶׁלּוֹמְדִים תּוֹרָה שֶׁבִּכְתָב כַּנַּ"ל מֵחֲמַת שֶׁבִּבְחִינַת תּוֹרָה שֶׁבִּכְתָב יֵשׁ לָהֶם אֵיזֶה אֲחִיזָה כַּנַּ"ל וְכָל זֶה הוּא רַק כְּשֶׁיֵּשׁ פְּגָמִים וְכָל הַפְּגָּמִים מַגִּיעִים עִקָּרָם בִּבְחִינַת תּוֹרָה שֶׁבְּעַל פֶּה בִּבְחִינַת אֱמוּנָה הַפְּרָטִית וְאָז נִתְעַלֵּם אוֹר תּוֹרָה שֶׁבְּעַל פֶּה וְנִכְלֶלֶת בִּבְחִינַת תּוֹרָה שֶׁבִּכְתָב וְנַעֲשִֹים שְׁנֵיהֶם בִּבְחִינַת אָחוֹר בְּאָחוֹר וְכֹתֶל אֶחָד לִשְׁנֵיהֶן וַאֲזַי גַּם תּוֹרָה שֶׁבִּכְתָב חוֹגֶרֶת שַֹק וְנִפְגְּמָה בַּעֲווֹנוֹתֵינוּ, כִּי בֶּאֱמֶת אֵין שְׁלֵמוּת וְאוֹר לַתּוֹרָה שֶׁבִּכְתָב כִּי אִם עַל יְדֵי תּוֹרָה שֶׁבְּעַל פֶּה וַאֲזַי מֵחֲמַת שֶׁאוֹר תּוֹרָה שֶׁבְּעַל פֶּה נֶעְלֶמֶת וְגַם בְּחִינַת תּוֹרָה שֶׁבִּכְתָב נִפְגְּמָה עַל יְדֵי זֶה אֲזַי הָאֻמּוֹת הָעוֹלָם שֶׁאֲחִיזָתָם בִּבְחִינַת תּוֹרָה שֶׁבִּכְתָב הֵם מִתְגַּבְּרִים וְרוֹצִים לְפָרֵשׁ הַתּוֹרָה כְּדַעְתָּם הָרָעָה וְחוֹלְקִים עַל יִשְֹרָאֵל וְרוֹצִים לִגְזֹר עֲלֵיהֶם גְּזֵרוֹת, חַס וְשָׁלוֹם. וְכָל זֶה נִמְשָׁךְ מִפְּגַם יִשְֹרָאֵל בְּעַצְמָן וְכַנַּ"ל וְהָעִקָּר מִכִּתּוֹת הַנִּמְשָׁכִין אַחַר דַּרְכֵי הַמְחַקְּרִים וְהָאֶפִּיקוֹרְסִים שֶׁנִּתְפַּשְׁטוּ עַתָּה מְאֹד בַּעֲווֹנוֹתֵינוּ הָרַבִּים וְרוֹצִים לַהֲפֹךְ הַקְּעָרָה עַל פִּיהָ, חַס וְשָׁלוֹם, וְעוֹשִֹים בָּתֵּי כְּנֵסִיּוֹת לְרָעָה לְחַנֵּךְ נַעֲרֵי בְּנֵי יִשְֹרָאֵל בְּדַרְכָּם וּבְלִמּוּדָם הָרָע וְהַטָּמֵא לְנָחֲרָם וּלְעָקְרָם מִשְּׁנֵי עוֹלָמוֹת, חַס וְשָׁלוֹם, אוֹי לְעֵינַיִם שֶׁכָּךְ רוֹאוֹת, אוֹי לְאָזְנַיִם שֶׁכָּךְ שׁוֹמְעוֹת, אוֹי לָנוּ עַל הָרָעָה הַגְּדוֹלָה הַזֹּאת הַגְּדוֹלָה מִכָּל הַצָּרוֹת בְּאַחֲרִית הַיָּמִים הָאֵלֶּה בְּעוּקְבָא דִּמְשִׁיחָא, אוֹי מֶה הָיָה לָנוּ מַה נֹּאמַר מַה נְּדַבֵּר וְכָל הַכְּפִירוֹת וְהָאֶפִּיקוֹרְסוּת שֶׁל אֵלּוּ הַכִּתּוֹת הוּא בַּתּוֹרָה שֶׁבְּעַל פֶּה, כִּי תּוֹרָה שֶׁבִּכְתָב לוֹמְדִים בְּפֵרוּשֵׁיהֶם הָרָעִים, אֲבָל עַל תּוֹרָה שֶׁבְּעַל פֶּה חוֹרְקִים שִׁנֵּיהֶם כַּיָּדוּעַ, וּמֵחֲמַת זֶה רוֹצִים לְהִתְגַּבֵּר הָאֻמּוֹת שֶׁאֲחִיזָתָן בַּתּוֹרָה שֶׁבִּכְתָב כְּשֶׁאֵין בָּהּ שְׁלֵמוּת עַל יְדֵי תּוֹרָה שֶׁבְּעַל פֶּה הֵם רוֹצִים לְהִתְגַּבֵּר וְלִגְזֹר גְּזֵרוֹת, חַס וְשָׁלוֹם, וְעַל כֵּן כָּל גְּזֵרָתָם הוּא לְהַרְחִיק יִשְֹרָאֵל מֵהַתּוֹרָה הַקְּדוֹשָׁה וְעִקָּר מִתּוֹרָה שֶׁבְּעַל פֶּה כַּיָּדוּעַ. אֲבָל אֲנַחְנוּ בְּנֵי יִשְֹרָאֵל אֵין לָנוּ עַל מִי לְהִשָּׁעֵן כִּי אִם עַל אָבִינוּ שֶׁבַּשָּׁמַיִם וְאָנוּ תּוֹפְסִין אֻמָּנוּת אֲבוֹתֵינוּ לִצְעֹק וְלִזְעֹק וּלְהִתְחַנֵּן לַה' יִתְבָּרַךְ קוֹל גָּדוֹל וְלֹא יָסַף עַד יַשְׁקִיף וְיֵרֶא ה' מִשָּׁמַיִם, וְעַל יְדֵי הַקּוֹלוֹת שֶׁאָנוּ צוֹעֲקִין, בִּפְרָט בְּרֹאשׁ הַשָּׁנָה וְעַל יְדֵי קוֹל הַשּׁוֹפָר עַל יְדֵי זֶה אָנוּ מְעוֹרְרִין רַחֲמֵי ה' יִתְבָּרַךְ וְעַל יְדֵי זֶה הוּא מְעוֹרֵר זְכוּת וְכֹחַ מַתַּן תּוֹרָה שֶׁנִּתְּנָה בְּקוֹלוֹת וַאֲזַי חוֹזֵר וּמַמְשִׁיךְ לָנוּ אוֹר הַתּוֹרָה מֵחָדָשׁ בְּתוֹסֶפֶת אוֹר נִפְלָא, וַאֲזַי נַעֲשֵֹית בְּחִינַת הַנְּסִירָה, דְּהַיְנוּ שֶׁיְּכוֹלִין לְהַכִּיר בֵּין בְּחִינַת תּוֹרָה שֶׁבִּכְתָב וּבֵין בְּחִינַת תּוֹרָה שֶׁבְּעַל פֶּה שֶׁעַל יְדֵי זֶה עִקַּר הַיִּחוּד וְהַחִבּוּר וְהַשְּׁלֵמוּת שֶׁל תּוֹרָה שֶׁבִּכְתָב עִם תּוֹרָה שֶׁבְּעַל פֶּה שֶׁמִּתְחַבְּרִין וּמְאִירִין זֶה לָזֶה בְּאוֹר נִפְלָא כִּי אֵין שְׁלֵמוּת לָזֶה בְּלֹא זֶה וַאֲזַי הַכֹּל רוֹאִין מַעֲלַת יִשְֹרָאֵל כַּנַּ"ל. וַאֲזַי אֵין לָהֶם כֹּחַ לִגְזֹר שׁוּם גְּזֵרָה, חַס וְשָׁלוֹם, מֵחֲמַת שֶׁרוֹאִין חֲשִׁיבוּת יִשְֹרָאֵל עַל יְדֵי שֶׁנִּתְגַּלֶּה אוֹר בְּחִינַת תּוֹרָה שֶׁבְּעַל פֶּה בִּשְׁלֵמוּת כַּנַּ"ל, וַאֲזַי נִתְבַּטֵּל אֲחִיזָתָם וִינִיקָתָם גַּם מִתּוֹרָה שֶׁבִּכְתָב, כִּי כְּשֶׁיֵּשׁ שְׁלֵמוּת לַתּוֹרָה שֶׁבִּכְתָב עַל יְדֵי תּוֹרָה שֶׁבְּעַל פֶּה נִתְבַּטֵּל אֲחִיזָתָם וִינִיקָתָם הָרָעָה וְכַנַּ"ל: וּבְתִקּוּן זֶה אָנוּ עוֹסְקִין מֵרֹאשׁ הַשָּׁנָה עַד יוֹם הַכִּפּוּרִים שֶׁאָז נִגְמֶרֶת הַנְּסִירָה כַּנַּ"ל וְעַל כֵּן אָז בְּיוֹם הַכִּפּוּרִים הוּא עִקַּר נְתִינַת הַתּוֹרָה, כִּי אָז נִתְּנוּ הַלּוּחוֹת שְׁנִיּוֹת, כִּי אָז נִגְמַר קַבָּלַת הַתּוֹרָה בִּבְחִינַת הַתִּקּוּן הַנַּ"ל כְּדֵי לְהַכִּיר חֲשִׁיבוּת יִשְֹרָאֵל כַּנַּ"ל, כִּי אָז בְּיוֹם הַכִּפּוּרִים עוֹלָה הַמַּלְכוּת בַּעֲלִיּוֹת גְּדוֹלוֹת. וּמַלְכוּת הִיא בְּחִינַת תּוֹרָה שֶׁבְּעַל פֶּה, בְּחִינַת אֱמוּנָה הַפְּרָטִית שֶׁנִּתְעַלֶּה אָז מְאֹד שֶׁשָּׁם נִכָּר הַהֶבְדֵּל שֶׁל יִשְֹרָאֵל עַל הָאֻמּוֹת וְעַל כֵּן אָז ה' יִתְבָּרַךְ מִתְרַצֶּה לְיִשְֹרָאֵל בְּשִֹמְחָה בְּרַחֲמִים גְּדוֹלִים וּמוֹחֵל לַעֲוֹנוֹתֵינוּ בְּכָל שָׁנָה מֵחֲמַת שֶׁאָז נִכָּר חֲשִׁיבוּת יִשְֹרָאֵל עַל יְדֵי עֲלִיַּת הַמַּלְכוּת שֶׁהִוא בְּחִינַת תּוֹרָה שֶׁבְּעַל פֶּה וְכַנַּ"ל:
<h3>אות ט</h3>
וְזֶהוּ בְּחִינַת סֻכּוֹת שֶׁאָז ה' יִתְבָּרַךְ מְגַלֶּה לְעֵין כֹּל חֲשִׁיבוּת יִשְֹרָאֵל, כִּי אָז אִמָּא מְסַכְכָא עַל בְּנִין וְהַכֹּל רוֹאִין שֶׁיִּשְֹרָאֵל נִצְּחוּ הַמִּלְחָמָה, כְּמוֹ שֶׁכָּתוּב בַּזֹּהַר, מָאן נָצַח? מָאן דְּאָחֵיד מָאנֵי
קְרָבָא בְּיָדֵיהּ, וְהַכֹּל רוֹאִין אָז כִּי חֵלֶק ה' עַמּוֹ וְכוּ', כִּי יַעֲקֹב בָּחַר לוֹ יָהּ יִשְֹרָאֵל לִסְגֻלָּתוֹ, כַּמּוּבָא בַּזֹּהַר. כִּי עַל יְדֵי שֶׁנִּנְסָר וְנִבְנֶה בְּחִינַת תּוֹרָה שֶׁבְּעַל פֶּה מֵרֹאשׁ הַשָּׁנָה עַד יוֹם הַכִּפּוּרִים, עַל יְדֵי זֶה הַכֹּל רוֹאִין חֲשִׁיבוּת יִשְֹרָאֵל בְּסֻכּוֹת וְכַנַּ"ל. וְזֶהוּ בְּחִינַת שְׁמִינִי עֲצֶרֶת וְשִֹמְחַת תּוֹרָה שֶׁאָז מְסַיְּמִין הַתּוֹרָה וְחוֹזְרִין וּמַתְחִילִין אוֹתָהּ מֵחָדָשׁ בְּכָל שָׁנָה וְשָׁנָה, דְּהַיְנוּ שֶׁאָנוּ חוֹזְרִין וּמַתְחִילִין הַתּוֹרָה בְּתוֹסֶפֶת אוֹר נִפְלָא שֶׁזָּכִינוּ לַחֲזֹר וּלְהַמְשִׁיכָהּ מֵחָדָשׁ בְּרֹאשׁ הַשָּׁנָה וְכַנַּ"ל. וְהָעִקָּר הוּא שֶׁחָזַרְנוּ וְהִמְשַׁכְנוּ הַתּוֹרָה בְּתוֹסֶפֶת אוֹר בִּבְחִינַת תִּקּוּן הַנַּ"ל שֶׁנִּזְכֶּה לְהַכִּיר בֵּין מַה שֶּׁנִּתָּן לִכְתֹּב, שֶׁהוּא בְּחִינַת תּוֹרָה שֶׁבִּכְתָב, בֵּין מַה שֶּׁלֹּא נִתָּן לִכְתֹּב, שֶׁהוּא בְּחִינַת תּוֹרָה שֶׁבְּעַל פֶּה, שֶׁעַל יְדֵי זֶה נִכָּר חֲשִׁיבוּת יִשְֹרָאֵל כַּנַּ"ל: וְזֶה כָּל עִנְיַן סֵדֶר "וְזֹאת הַבְּרָכָה" שֶׁמֹּשֶׁה רַבֵּנוּ בֵּרֵךְ אֶת יִשְֹרָאֵל לִפְנֵי מוֹתוֹ וְהִזְכִּיר וְגִלָּה מַעֲלָתָם וַחֲשִׁיבוּתָם עַל כָּל הָאֻמּוֹת לְעֵין כֹּל לְהוֹרוֹת שֶׁאֵין לָהֶם חֵלֶק וְנַחֲלָה בָּנוּ אֲפִלּוּ בַּתּוֹרָה שֶׁבִּכְתָב, כִּי הֵם לֹא רָצוּ לְקַבְּלָהּ רַק אָנוּ בְּנֵי יִשְֹרָאֵל. וְזֶה שֶׁכָּתוּב בְּהַתְחָלַת הַבְּרָכָה, "ה' מִסִּינַי בָּא וְזָרַח מִשֵּעִיר לָמוֹ הוֹפִיעַ מֵהַר פָּארָן וְכוּ'". דְּהַיְנוּ שֶׁהֶחֱזִיר הַתּוֹרָה עַל בְּנֵי שֵֹעִיר וְיִשְׁמָעֵאל שֶׁהֵם כְּלַל כָּל הָאֻמּוֹת וְלֹא רָצוּ לְקַבְּלָהּ רַק אֲנַחְנוּ בְּנֵי יִשְֹרָאֵל עַם קָדוֹשׁ קִבַּלְנוּהָ מִיָּדוֹ לְיָדֵינוּ. וְזֶהוּ, "תּוֹרָה צִוָּה לָנוּ מֹשֶׁה מוֹרָשָׁה קְהִלַּת יַעֲקֹב" שֶׁהַתּוֹרָה צִוָּה לָנוּ דַּיְקָא וְלֹא לָהֶם וְאֵין לָהֶם חֵלֶק וְנַחֲלָה בָּנוּ וְאֵין לָהֶם כֹּחַ לְפָרֵשׁ וּלְבָאֵר שׁוּם מִקְרָא כְּדַעְתָּם הָרָעָה, כִּי הַתּוֹרָה נִתְּנָה רַק לָנוּ וּכְפִי אֲשֶׁר אֲנַחְנוּ מְפָרְשִׁים אוֹתָהּ כְּפִי קַבָּלָתֵנוּ כֵּן יָקוּם. וְכָל יְנִיקָתָם וְחִיּוּתָם שֶׁצְּרִיכִין לְקַבֵּל מֵהַתּוֹרָה שֶׁמְּקַיֶּמֶת הַכֹּל, צְרִיכִין לָבוֹא אֵלֵינוּ וּלְקַבֵּל מֵאִתָּנוּ דֵּי חִיּוּתָם, כִּי הַתּוֹרָה שֶׁבִּכְתָב וּבְעַל פֶּה הַכֹּל שֶׁלָּנוּ. וְזֶהוּ שֶׁמְּסַיֵּם: "אַשְׁרֶיךָ יִשְֹרָאֵל מִי כָמוֹךָ וְכוּ'". שֶׁמַּזְכִּיר חֲשִׁיבוּת יִשְֹרָאֵל עַל הָאֻמּוֹת וְכַנַּ"ל. וְזֶהוּ, "וְאַתָּה עַל בָּמוֹתֵימוֹ תִדְרֹךְ". שֶׁאֲנַחְנוּ נִמְשֹׁל בָּהֶם וְהֵם יִהְיוּ תַּחְתֵּינוּ, כִּי כָּל חִיּוּתָם אֲפִלּוּ מִתּוֹרָה שֶׁבִּכְתָב הַכֹּל שֶׁלָּנוּ וְהֵם צְרִיכִין לִשְׁמֹעַ אֵלֵינוּ וּכְמוֹ שֶׁנִּזְכֶּה לֶעָתִיד, כַּמְבֹאָר בְּכָל הַנֶּחָמוֹת יְשַׁעְיָה וְיִרְמְיָה וְכוּ'. וְזֶהוּ שֶׁמְּסַיֵּם, "וּלְכֹל הַיָּד הַחֲזָקָה וּלְכָל הַמּוֹרָא הַגָּדוֹל אֲשֶׁר עָשָֹה מֹשֶׁה לְעֵינֵי כָּל יִשְֹרָאֵל". וּפֵרֵשׁ רַשִׁ"י, שֶׁשִּׁבֵּר אֶת הַלּוּחוֹת לְעֵינֵיהֶם. וְלִכְאוֹרָה תָּמוּהַּ מָה עִנְיָנוֹ לְכָאן שֶׁרוֹצֶה לְהַזְכִּיר גְּדֻלַּת מֹשֶׁה וְיִשְֹרָאֵל שֶׁמַּזְכִּיר שְׁבִירַת הַלּוּחוֹת?! אַךְ בֶּאֱמֶת עַל יְדֵי שְׁבִירַת הַלּוּחוֹת הֶרְאָה מֹשֶׁה גֹּדֶל מַעֲלַת תּוֹרָה שֶׁבְּעַל פֶּה שֶׁאֵין שׁוּם שְׁלֵמוּת לַתּוֹרָה שֶׁבִּכְתָב כִּי אִם עַל יְדֵי תּוֹרָה שֶׁבְּעַל פֶּה, כִּי הֵם עָשֹוּ אֶת הָעֵגֶל וְעָבְדוּ עֲבוֹדָה זָרָה וּפָגְמוּ בָּאֱמוּנָה וְעִקַּר הַפְּגָם שֶׁלָּהֶם הָיָה בִּבְחִינַת אֱמוּנָה הַפְּרָטִית שֶׁהִוא בְּחִינַת תּוֹרָה שֶׁבְּעַל פֶּה, שֶׁזֶּהוּ הַפְּגָם שֶׁל כָּל עוֹבְדֵי עֲבוֹדָה זָרָה, כִּי בָּאֱמוּנָה הַכְּלָלִית, בְּחִינַת תּוֹרָה שֶׁבִּכְתָב, הֵם מוֹדִים קְצָת בִּבְחִינַת בְּכָל מָקוֹם מֻקְטָר וּמֻגָּשׁ לִשְׁמִי וְכוּ' כַּנַּ"ל וּכְמוֹ שֶׁמּוּבָן שָׁם מֵעִנְיָנוֹ בְּפָרָשַׁת הָעֵגֶל שֶׁאָמְרוּ, "קוּם עֲשֵֹה לָנוּ אֱלֹהִים אֲשֶׁר יֵלְכוּ לְפָנֵינוּ כִּי זֶה מֹשֶׁה הָאִישׁ לֹא יָדַעְנוּ וְכוּ'", שֶׁאָמְרוּ שֶׁצְּרִיכִין אֶמְצָעִי בֵּין ה' יִתְבָּרַךְ וּבֵינֵיהֶם, כַּמּוּבָא בְּדִבְרֵי אֲדוֹנֵנוּ, מוֹרֵנוּ וְרַבֵּנוּ זִכְרוֹנוֹ לִבְרָכָה בְּהַתּוֹרָה "וַיַּסֵּב" (בְּסִימָן סב). וְעַל כֵּן עִקַּר טָעוּתָם הָיָה בְּפֵרוּשׁ דִּבְרֵי מֹשֶׁה שֶׁאָמַר, "לְסוֹף שֵׁשׁ אֲנִי בָּא". וְטָעוּ בֵּין שֵׁשׁ לְשֶׁבַע, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, הַיְנוּ שֶׁטָּעוּ וּפָגְמוּ בִּבְחִינַת תּוֹרָה שֶׁבְּעַל פֶּה שֶׁהִוא פֵּרוּשׁ תּוֹרָה שֶׁבִּכְתָב, וְעַל כֵּן טָעוּ אָז בְּהַפֵּרוּשׁ שֶׁל דִּבְרֵי מֹשֶׁה שֶׁהָיוּ צְרִיכִין לְפָרְשׁוֹ בְּדֶרֶךְ הָאֱמֶת שֶׁל בְּחִינַת תּוֹרָה שֶׁבְּעַל פֶּה וְהֵם פָּגְמוּ בָּזֶה וּפֵרְשׁוּ כְּדַעְתָּם הָרָעָה שֶׁל הָעֵרֶב רַב וְעַל יְדֵי זֶה עָשֹוּ מַה שֶּׁעָשֹוּ. נִמְצָא, שֶׁעִקַּר הַפְּגָם שֶׁלָּהֶם הָיָה בִּבְחִינַת תּוֹרָה שֶׁבְּעַל פֶּה כַּנַּ"ל וְעַל כֵּן כְּשֶׁיָּרַד מֹשֶׁה וְרָאָה אֶת הַמַּעֲשֶֹה הָרָע הַזֶּה שֶׁנִּמְשַׁךְ לָהֶם עַל יְדֵי שֶׁפָּגְמוּ בַּתּוֹרָה שֶׁבְּעַל פֶּה כַּנַּ"ל, עַל כֵּן מִיָּד שִׁבֵּר אֶת הַלּוּחוֹת לְעֵינֵיהֶם, לְהוֹרוֹת לָהֶם שֶׁמֵּאַחַר שֶׁכָּפְרוּ בַּתּוֹרָה שֶׁבְּעַל פֶּה, שׁוּב אֵין קִיּוּם לַתּוֹרָה שֶׁבִּכְתָב, כִּי אֵין שׁוּם קִיּוּם לַתּוֹרָה שֶׁבִּכְתָב כִּי אִם עַל יְדֵי תּוֹרָה שֶׁבְּעַל פֶּה כַּנַּ"ל. וְעַל כֵּן מִיָּד הָיוּ הַלּוּחוֹת כְּבֵדִים עַל יָדוֹ וְשִׁבְּרָם מִיָּד, לְהוֹרוֹת שֶׁלְּפִי דִּבְרֵיהֶם שֶׁכּוֹפְרִים בַּתּוֹרָה שֶׁבְּעַל פֶּה כָּל הַתּוֹרָה נִתְבַּטְּלָה, חַס וְשָׁלוֹם, אֲפִלּוּ שֶׁבִּכְתָב, כִּי אֵין קִיּוּם לָזֶה בְּלֹא זֶה וְכַנַּ"ל: וּבָזֶה תִּקֵּן מֹשֶׁה תִּקּוּן גָּדוֹל וְה' יִתְבָּרַךְ הִסְכִּים לִדְבָרָיו, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, 'אֲשֶׁר שִׁבַּרְתָּ' - יִישַׁר כֹּחֲךָ שֶׁשִּׁבַּרְתָּ, כְּדֵי שֶׁלֹּא יִהְיֶה נִשְׁאָר לְהַסִּטְרָא אָחֳרָא וְהַקְּלִפּוֹת יְנִיקָה מִתּוֹרָה שֶׁבִּכְתָב שֶׁלֹּא יוּכְלוּ לְהִתְגַּבֵּר חַס וְשָׁלוֹם. וַאֲזַי אַחַר כָּךְ מִיָּד כְּשֶׁהִתְפַּלֵּל לִפְנֵי ה' יִתְבָּרַךְ וְחָזַר וּפִיְּסוֹ שֶׁיִּמְחֹל לְיִשְֹרָאֵל אָמַר לוֹ ה' יִתְבָּרַךְ שֶׁיַּחֲזֹר וְיִפְסֹל לוּחוֹת שְׁנִיּוֹת וְיַחֲזֹר וְיִכְתֹּב עֲלֵיהֶן מֵחָדָשׁ, דְּהַיְנוּ שֶׁעַתָּה צְרִיכִין לַחֲזֹר וּלְקַבֵּל גַּם תּוֹרָה שֶׁבִּכְתָב מֵחָדָשׁ, כִּי צְרִיכִין לְחַדֵּשׁ הַכֹּל לַחֲזֹר וּלְהַמְשִׁיךְ הַתּוֹרָה בִּבְחִינַת תִּקּוּן הַנַּ"ל, בִּבְחִינַת שְׁלֵמוּת תּוֹרָה שֶׁבִּכְתָב וְתוֹרָה שֶׁבְּעַל פֶּה לֵידַע מַה לִּכְתֹּב וְכוּ' כְּדֵי לַחֲזֹר וּלְהַמְשִׁיךְ בְּחִינַת אֱמוּנָה הַפְּרָטִית, כְּדֵי לְהַכִּיר חֲשִׁיבוּת יִשְֹרָאֵל וְלֹא יִתְעָרְבוּ עוֹד עִם הָעֵרֶב רַב וְלֹא יִטְעוּ אַחֲרֵיהֶם וְעַל כֵּן לֹא נִתְּנוּ הַלּוּחוֹת אַחֲרוֹנוֹת עַד יוֹם הַכִּפּוּרִים שֶׁאָז נִגְמַר תִּקּוּן זֶה כַּנַּ"ל וְנִקְבַּע לָנוּ לְכָל שָׁנָה וְשָׁנָה לַחֲזֹר וּלְהַמְשִׁיךְ הַתּוֹרָה בַּתִּקּוּנִים הַנַּ"ל שֶׁעַל יְדֵי זֶה נִמְתָּקִין כָּל הַדִּינִים וְנִתְתַּקֵּן הַכֹּל כַּנַּ"ל. וְעַתָּה נָכוֹן הֵיטֵב מַה שֶּׁאָנוּ מְסַיְּמִין הַתּוֹרָה בָּזֶה שֶׁשָּׁבַר מֹשֶׁה הַלּוּחוֹת, כִּי זֶהוּ שֶׁבַח מֹשֶׁה וְיִשְֹרָאֵל, כִּי עַל יְדֵי זֶה סִלֵּק וּבִטֵּל יְנִיקַת הָאֻמּוֹת מִתּוֹרָה שֶׁבִּכְתָב שֶׁלֹּא יוּכְלוּ לִמְשֹׁל עַל יִשְֹרָאֵל, כִּי גִּלָּה שֶׁאֵין שְׁלֵמוּת לַתּוֹרָה שֶׁבִּכְתָב בְּלֹא תּוֹרָה שֶׁבְּעַל פֶּה וְכַנַּ"ל. וְעַל כֵּן עַתָּה דַּיְקָא אָנוּ חוֹזְרִין וּמַתְחִילִין הַתּוֹרָה מֵחָדָשׁ, 'בְּרֵאשִׁית בָּרָא אֱלֹקִים' וְכוּ', כִּי עַתָּה שֶׁנִּתְגַּלֶּה מַעֲלַת תּוֹרָה שֶׁבְּעַל פֶּה, עַתָּה יֵשׁ לְהַתּוֹרָה שְׁלֵמוּת וְעַתָּה אָנוּ חוֹזְרִין וּמַתְחִילִין הַתּוֹרָה בְּתוֹסֶפֶת אוֹר שֶׁקִּבַּלְנוּ בְּרֹאשׁ הַשָּׁנָה וְיוֹם הַכִּפּוּרִים כַּנַּ"ל. וְעַתָּה דַּיְקָא נִתְגַּלֶּה הָאֱמוּנָה בִּשְׁלֵמוּת, כִּי ה' יִתְבָּרַךְ בָּרָא הַכֹּל מֵרֹאשׁ וְעַד סוֹף בִּרְצוֹנוֹ הַטּוֹב בְּחִינַת בְּרֵאשִׁית בָּרָא אֱלֹקִים אֶת הַשָּׁמַיִם וְאֶת הָאָרֶץ, וְהוֹלֵךְ וּמְבָאֵר כָּל מַעֲשֵֹי בְּרֵאשִׁית וְכָל מַה שֶּׁנַּעֲשֶֹה אַחַר כָּךְ הַכֹּל עַל יָדוֹ יִתְבָּרַךְ שֶׁמַּנְהִיג הָעוֹלָם כְּפִי הָעֲבוֹדָה וְהַתְּפִלָּה שֶׁל בְּנֵי אָדָם הַתַּחְתּוֹנִים, כְּמוֹ שֶׁכָּתוּב, "כִּי לֹא הִמְטִיר ה' אֱלֹקִים וְאָדָם אַיִן וְכוּ'". וּפֵרֵשׁ רַשִׁ"י, עַד שֶׁבָּא אָדָם וְהִתְפַּלֵּל וְכוּ'. כִּי עַתָּה אָנוּ מַמְשִׁיכִין הָאֱמוּנָה בִּשְׁלֵמוּת בִּבְחִינַת אֱמוּנָה הַכְּלָלִית וֶאֱמוּנָה הַפְּרָטִית שֶׁהֵם בְּחִינַת תּוֹרָה שֶׁבִּכְתָב וְתוֹרָה שֶׁבְּעַל פֶּה שֶׁשְּׁנֵיהֶם אֶחָד בְּחִינַת ה' אֶחָד וּשְׁמוֹ אֶחָד.: בָּרוּךְ ה' לְעוֹלָם, אָמֵן וְאָמֵן:
<h3>אות י</h3>
וְעִקַּר הַהַלְוָאָה נִמְשֶׁכֶת מֵחֵטְא אָדָם הָרִאשׁוֹן שֶׁנִּגְזַר אָז "בְּעִצָּבוֹן תֹּאכֲלֶנָּה", שֶׁמִּשָּׁם כָּל הָעֲנִיּוּת וְדַחֲקוּת הַפַּרְנָסָה, שֶׁמִּשָּׁם נִמְשָׁכִין כָּל הַהַלְוָאוֹת. וְעַל כֵּן בִּזְמַן שֶׁיִּשְֹרָאֵל עוֹשִֹין רְצוֹנוֹ שֶׁל מָקוֹם נֶאֱמַר בַּבְּרָכָה, "וְהִלְוִיתָ גּוֹיִם רַבִּים וְאַתָּה לֹא תִלְוֶה וְהַעֲבַטְתָּ וְכוּ'". וְעִקַּר חֵטְא אָדָם הָרִאשׁוֹן הָיָה בְּחִינַת פְּגַם הָאֱמוּנָה כַּמּוּבָא. שֶׁמִּשָּׁם בְּחִינַת פְּגִימַת הַיָּרֵחַ, שֶׁמִּשָּׁם כָּל הָעֲנִיּוּת, רַחֲמָנָא לִצְלַן, כַּיָּדוּעַ, כִּי חַמָּה וּלְבָנָה הֵם בְּחִינַת מַשְׁפִּיעַ וּמְקַבֵּל, בְּחִינַת מַלְוֶה וְלוֹוֶה, בְּחִינַת סִהֲרָא לָוֵי מִן שִׁמְשָׁא, כְּמוֹ שֶׁכָּתוּב בַּזֹּהַר הַקָּדוֹשׁ (תִּקּוּנֵי זֹהַר תִּקּוּן מד דַּף עט), מֵחֲמַת שֶׁהַלְּבָנָה נִפְגְּמָה בַּעֲווֹנוֹתֵינוּ שֶׁמִּשָּׁם אֲחִיזַת הַסִּטְרָא אָחֳרָא וּמִשָּׁם כָּל הָעֲנִיּוּת וְהַדַּחֲקוּת וְהַהַלְוָאוֹת, עַל כֵּן שָׁכִיחַ מְאֹד הַהַכְחָשׁוֹת וְהַכְּפִירוֹת בֵּין הַמַּלְוֶה וְהַלּוֹוֶה שֶׁנִּמְשָׁךְ מִן הַסִּטְרָא אָחֳרָא שֶׁיּוֹנֶקֶת מִבְּחִינַת פְּגִימַת הַלְּבָנָה וְקַטְנוּתָהּ שֶׁהוּא בְּחִינַת מֹחִין דְּקַטְנוּת, שֶׁהוּא בְּחִינַת הַלּוֹוֶה וְכַנַּ"ל. וְעִקַּר פְּגַם הַלְּבָנָה שֶׁמִּשָּׁם הַהַלְוָאָה הוּא בִּבְחִינַת פְּגַם אֱמוּנָה הַפְּרָטִית שֶׁהוּא בְּחִינַת תּוֹרָה שֶׁבְּעַל פֶּה שֶׁהִיא בִּבְחִינַת לְבָנָה, כִּי תּוֹרָה שֶׁבִּכְתָב וְתוֹרָה שֶׁבְּעַל פֶּה הֵם בִּבְחִינַת חַמָּה וּלְבָנָה כַּיָּדוּעַ. וּמֵחֲמַת זֶה בְּעַצְמוֹ אָסוּר לְהַלְווֹת בְּלֹא שְׁטָר וְעִקַּר כֹּחוֹ שֶׁל הַמַּלְוֶה עַל הַלּוֹוֶה הוּא עַל יְדֵי הַשְּׁטָר, כִּי זֶה הַלּוֹוֶה שֶׁבָּא לְמִדָּה זוֹ שֶׁצָּרִיךְ לִלְווֹת זֶה בָּא מִבְּחִינַת מִעוּט הַיָּרֵחַ שֶׁהוּא בְּחִינַת פְּגַם תּוֹרָה שֶׁבְּעַל פֶּה, בְּחִינַת פְּגַם אֱמוּנָה הַפְּרָטִית וְכַנַּ"ל וְעַל כֵּן אֵין לְהַמַּלְוֶה לִסְמֹךְ עַל דִּבְרֵי הַלּוֹוֶה בְּעַל פֶּה שֶׁמַּבְטִיחוֹ לְשַׁלֵּם לוֹ מֵאַחַר שֶׁבְּחִינַת הָאֱמוּנָה הַפְּרָטִית בְּחִינַת תּוֹרָה שֶׁבְּעַל פֶּה נִפְגְּמָה אֶצְלוֹ שֶׁמִּשָּׁם בָּא שֶׁמֻּכְרָח לִלְווֹת וְכַנַּ"ל. עַל כֵּן צָרִיךְ לְקַבֵּל מִמֶּנּוּ שְׁטָר דַּוְקָא שֶׁהוּא בִּבְחִינַת תּוֹרָה שֶׁבִּכְתָב, שֶׁהוּא בְּחִינַת אֱמוּנָה הָעִקָּרִית שֶׁזֹּאת הַבְּחִינָה עֲדַיִן נִשְׁאֲרָה אֶצְלוֹ, כִּי זֹאת הַבְּחִינָה נִשְׁאֶרֶת תָּמִיד כַּנַּ"ל. וַאֲפִלּוּ אִם הַלּוֹוֶה אִישׁ כָּשֵׁר וְתַלְמִיד חָכָם, אַף עַל פִּי כֵן מֵאַחַר שֶׁכָּל בְּחִינַת הַהַלְוָאָה נִמְשָׁךְ מִשָּׁם מִבְּחִינַת פְּגַם הָאֱמוּנָה וְכוּ' כַּנַּ"ל, עַל כֵּן אֵין לִסְמֹךְ עַל דְּבָרִים בְּעַל פֶּה רַק לִקַּח שְׁטָר וְכַנַּ"ל וְעַל כֵּן עִקַּר כֹּחוֹ שֶׁל הַמַּלְוֶה עַל הַלּוֹוֶה הוּא דַּיְקָא עַל יְדֵי שְׁטָר, כִּי עִקַּר סְמִיכוּת בִּטְחוֹנוֹ שֶׁל הַמַּלְוֶה הוּא רַק עַל הַשְּׁטָר שֶׁהוּא בִּבְחִינַת תּוֹרָה שֶׁבִּכְתָב, בְּחִינַת אֱמוּנָה הָעִקָּרִית שֶׁזֶּה נִשְׁאָר תָּמִיד אֲפִלּוּ בְּעֵת הַמִּעוּט שֶׁל הַיָּרֵחַ, אֲבָל עַל דְּבָרִים שֶׁבְּעַל פֶּה אֵין לִסְמֹךְ, כִּי בִּבְחִינַת הַהַלְוָאָה נִפְגָּם בְּחִינַת בְּעַל פֶּה שֶׁהוּא בְּחִינַת אֱמוּנָה הַפְּרָטִית וְכַנַּ"ל, כִּי בֶּאֱמֶת רָאוּי לְכָל אָדָם שֶׁיַּעֲמֹד בְּדִבּוּרוֹ אֲפִלּוּ כְּשֶׁאוֹמֵר בְּעַל פֶּה בְּלֹא שְׁטָר, כִּי זֶה עִקַּר שְׁלֵמוּת הָאֱמוּנָה שֶׁיִּהְיֶה לוֹ נֶאֱמָנוּת אֲפִלּוּ בְּעַל פֶּה שֶׁזֶּה נִמְשָׁךְ מִבְּחִינַת אֱמוּנָה הַפְּרָטִית שֶׁהִיא בְּחִינַת תּוֹרָה שֶׁבְּעַל פֶּה שֶׁזֶּה עִקַּר קְדֻשַּׁת יִשְֹרָאֵל וְכַנַּ"ל. אֲבָל מֵחֲמַת שֶׁהַהַלְוָאָה נִמְשֶׁכֶת מִבְּחִינַת פְּגַם אֱמוּנָה זֹאת. עַל כֵּן אָסוּר לִסְמֹךְ עַל דְּבָרָיו בְּעַל פֶּה כַּנַּ"ל וּצְרִיכִין רַק לְקַבֵּל שְׁטָר בִּכְתָב שֶׁנִּמְשָׁךְ מִבְּחִינַת תּוֹרָה שֶׁבִּכְתָב בְּחִינַת אֱמוּנָה הָעִקָּרִית שֶׁזֶּה נִשְׁאָר תָּמִיד אֲפִלּוּ בְּעֵת הַפְּגָם וְכַנַּ"ל וְעַל כֵּן עִקַּר סְמִיכוּת הַמַּלְוֶה הוּא עַל קַרְקָעוֹת שֶׁהֵם נְכָסִים שֶׁיֵּשׁ לָהֶם אַחֲרָיוּת, כִּי קַרְקָעוֹת הֵם בִּבְחִינַת תּוֹרָה שֶׁבִּכְתָב, בְּחִינַת אֱמוּנָה הָעִקָּרִית שֶׁהִיא קַיֶּמֶת תָּמִיד בִּבְחִינַת וְהָאָרֶץ לְעוֹלָם עוֹמֶדֶת בְּחִינַת שְׁכָן אֶרֶץ וּרְעֵה אֱמוּנָה:
<h3>אות יא</h3>
וּבָזֶה תִּרְאֶה נִפְלָאוֹת, שֶׁעַל כֵּן הָעַכּוּ"ם שֶׁאֲחִיזָתָן הוּא רַק בִּבְחִינַת תּוֹרָה שֶׁבִּכְתָב וְכַנַּ"ל, עַל כֵּן הֵם מַחֲמִירִים בְּיוֹתֵר לִבְלִי לִסְמֹךְ כְּלָל בְּשׁוּם דָּבָר עַל דְּבָרִים שֶׁבְּעַל פֶּה וְאֵין מְקַבְּלִין שׁוּם טַעֲנָה וַאֲפִלּוּ שׁוּם בַּקָּשָׁה אֵין מְקַבְּלִין כִּי אִם בִּכְתָב דַּיְקָא כַּיָּדוּעַ דַּרְכֵיהֶם בָּזֶה, כִּי אֶצְלָם נִפְגָּם מְאֹד בְּחִינַת אֱמוּנָה הַפְּרָטִית שֶׁהִיא בְּחִינַת תּוֹרָה שֶׁבְּעַל פֶּה עַל כֵּן אֵין אֶצְלָם שׁוּם נֶאֱמָנוּת בְּעַל פֶּה, אֲבָל יִשְֹרָאֵל עַם קָדוֹשׁ סוֹמְכִֵין בְּכַמָּה דְּבָרִים גַּם עַל דְּבָרִים שֶׁבְּעַל פֶּה כִּי הֵם חֲזָקִים גַּם בָּאֱמוּנָה הַפְּרָטִית שֶׁהִוא בְּחִינַת תּוֹרָה שֶׁבְּעַל פֶּה כַּנַּ"ל. רַק בְּעִנְיַן הַלְוָאוֹת וּמַשָּא וּמַתָּן וְכַיּוֹצֵא צְרִיכִין שְׁטָר מֵחֲמַת שֶׁהֵם נִמְשָׁכִין מִבְּחִינַת פְּגַם הַלְּבָנָה שֶׁהוּא בְּחִינַת פְּגַם תּוֹרָה שֶׁבְּעַל פֶּה כַּנַּ"ל, כִּי גַּם שְׁאָר מַשָּא וּמַתָּן נִמְשָׁךְ גַּם כֵּן מִשָּׁם שֶׁצְּרִיכִין לְבָרֵר נִיצוֹצוֹת שֶׁנָּפְלוּ עַל יְדֵי חֵטְא אָדָם הָרִאשׁוֹן שֶׁהוּא בְּחִינַת פְּגַם הַלְּבָנָה, פְּגַם הָאֱמוּנָה הַנַּ"ל כַּיָּדוּעַ וְעַל כֵּן צְרִיכִין כְּתָב דַּיְקָא וְכַנַּ"ל. אֲבָל אֵין מַחֲמִירִין כָּל כָּךְ שֶׁיִּהְיֶה הַכֹּל בִּכְתָב דַּיְקָא כְּמוֹתָם, כִּי אֵצֶל יִשְֹרָאֵל אֲפִלּוּ בִּבְחִינַת הַפְּגָם, חַס וְשָׁלוֹם, לֹא נִפְגָּם כָּל כָּךְ, חַס וְשָׁלוֹם, כְּמוֹ אֶצְלָם וְעַל כֵּן בְּכַמָּה דְּבָרִים סוֹמְכִים אֶצְלֵנוּ גַּם עַל דְּבָרִים שֶׁבְּעַל פֶּה, כִּי יִשְֹרָאֵל יֵשׁ לָהֶם נֶאֱמָנוּת גַּם בְּעַל פֶּה, כִּי הֵם חֲזָקִים גַּם בִּבְחִינַת אֱמוּנָה הַפְּרָטִית שֶׁהִיא בְּחִינַת תּוֹרָה שֶׁבְּעַל פֶּה וְכַנַּ"ל: רָאשֵׁי פְּרָקִים:
<h2>הלואה ה:</h2>
<h3>אות יא</h3>
עִנְיַן מַלְוֶה בִּשְׁטָר שֶׁצְּרִיכִין לִזָּהֵר לְהַלְווֹת בִּשְׁטָר דַּיְקָא שֶׁאָז אֵינוֹ יָכוֹל לִכְפֹּר וְכוּ', כְּמוֹ שֶׁהִזְהִירוּ רַבּוֹתֵינוּ זִכְרוֹנָם לִבְרָכָה עַל זֶה מְאֹד, כַּמְבֹאָר בַּגְּמָרָא: עַל פִּי הַתּוֹרָה "מִי הָאִישׁ הֶחָפֵץ חַיִּים וְכוּ'", עַיֵּן שָׁם:
<h3>אות א</h3>
כִּי הַהַלְוָאָה נִמְשֶׁכֶת עַל יְדֵי שֶׁיֵּשׁ יְמֵי טוֹב וִימֵי רַע, כִּי הַהַלְוָאָה מֵחֲמַת חֶסְרוֹן הַפַּרְנָסָה שֶׁאֵין לוֹ עַתָּה וּמְצַפֶּה שֶׁלְּאַחַר אֵיזֶה יָמִים יוּכַל לְשַׁלֵּם לוֹ וְזֶה מֵחֲמַת שֶׁחוֹשֵׁב שֶׁעַתָּה הַזְּמַן אֶצְלוֹ בְּחִינַת יְמֵי רַע שֶׁמִּשָּׁם כָּל חֶסְרוֹן הַפַּרְנָסָה. וְעַל כֵּן הוּא לוֹוֶה מֵחֲבֵרוֹ שֶׁיַּמְתִּין לוֹ עַד שֶׁיַּעַבְרוּ הַיְמֵי רַע (כְּמוֹ שֶׁרָגִיל בְּפִי הָעוֹלָם לוֹמַר בְּכָל פַּעַם שֶׁהַזְּמַן רַע עַתָּה, "דִּי צַייט אִיז שְׁלֶעכְט" וּבֶאֱמֶת כָּל יְמֵי חַיֵּיהֶם אוֹמְרִים כֵּן, וּמֵעוֹדִי עַד הַיּוֹם אֲנִי זוֹכֵר שֶׁאוֹמְרִים בְּכָל פַּעַם כֵּן, וְכֵן בַּדּוֹרוֹת הַקּוֹדְמִים הָיוּ אוֹמְרִים בְּכָל פַּעַם כֵּן) וְאָז יוּכַל לְסַלֵּק לוֹ. וְעַל כֵּן צָרִיךְ כָּל אֶחָד לְהַרְחִיק עַצְמוֹ מְאֹד מֵהַלְוָאוֹת, כִּי צְרִיכִין לְהַאֲמִין שֶׁגַּם בְּהַיְמֵי רַע בְּעַצְמָם יֵשׁ טוֹב בְּחִינַת יְמֵי טוֹב, בִּבְחִינַת וּבְיוֹם רָעָה רְאֵה, 'רְאֵה' דַּיְקָא וְכוּ', כְּמוֹ שֶׁכָּתוּב שָׁם וְאָז בְּוַדַּאי יוּכַל לְהַשִּיג פַּרְנָסָתוֹ דְּבַר יוֹם בְּיוֹמוֹ וְלֹא יִצְטָרֵךְ לָבוֹא לִידֵי הַלְוָאוֹת וְחוֹבוֹת, כִּי אֲפִלּוּ מִי שֶׁעוֹסֵק בְּמַשָּא וּמַתָּן בַּגּוֹיִים צָרִיךְ לֵידַע וּלְהַאֲמִין שֶׁגַּם שָׁם נִמְצָא ה' יִתְבָּרַךְ, כִּי בְּכָל לְשׁוֹנוֹת וְכוּ' מְלֻבָּשִׁין אוֹתִיּוֹת הַתּוֹרָה וְכוּ'. וּמִי שֶׁמַּאֲמִין בָּזֶה בְּכֹחַ הַצַּדִּיק הַכּוֹפֶה אֶת יִצְרוֹ וְכוּ' בְּוַדַּאי לֹא יֶחֱסַר לוֹ פַּרְנָסָתוֹ, כִּי הוּא יוּכַל לִמְצֹא אוֹתִיּוֹת הַתּוֹרָה בְּכָל הַלְּשׁוֹנוֹת וְכוּ' וְלִבְנוֹת תּוֹרָה מֵהֶם בִּבְחִינַת עֹשֵֹי דְבָרוֹ לִשְׁמֹעַ בְּקוֹל דְּבָרוֹ וְכוּ' וְאָז בְּוַדַּאי יִהְיֶה נִמְשָׁךְ לוֹ שֶׁפַע טוֹבָה וּבְרָכָה עַל יְדֵי הַתּוֹרָה שֶׁמְּבָרֵר וּבוֹנֶה מִשָּׁם, כִּי הַתּוֹרָה הִיא מְקוֹר הַבְּרָכָה וְהַשֶּׁפַע וְכוּ', אַךְ עַל יְדֵי הִתְגַּבְּרוּת הַיְמֵי רַע עַל הַיְמֵי טוֹב עַד שֶׁנֶּעְלָם מִמֶּנּוּ שֶׁגַּם שָׁם בְּהַיְמֵי רַע בְּעַצְמָם נִמְצָא טוֹב, עַל יְדֵי זֶה אֵינוֹ יָכוֹל לִמְצֹא אוֹתִיּוֹת הַתּוֹרָה בְּהַמַּשָּא וּמַתָּן וְהָעֵסֶק שֶׁלּוֹ וַאֲזַי יוֹרֶדֶת הַשֶּׁפַע בְּצִמְצוּם גָּדוֹל, כְּמוֹ שֶׁמּוּבָא שָׁם שֶׁזֶּהוּ סוֹד עַד דְּלָא יָדַע בֵּין אָרוּר הָמָן וְכוּ'. וְעַל יְדֵי זֶה מֻכְרָח לָבוֹא לִידֵי הַלְוָאוֹת שֶׁסּוֹבֵר שֶׁעַתָּה הֵם יְמֵי רַע וְהַיְמֵי טוֹב יָבוֹאוּ אַחֲרֵי כֵן וִיסַלֵּק לוֹ. וְעַל כֵּן בֶּאֱמֶת כֵּיוָן שֶׁבָּא לִידֵי הַלְוָאוֹת קָשֶׁה לוֹ מְאֹד שֶׁיֵּצֵא מֵהֶם וְעַל פִּי רֹב אֵינוֹ מְסַלֵּק בִּזְמַנּוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, הַלְוַאי שֶׁיִּפְרַע בִּזְמַנּוֹ. "הַלְוַאי" וַדַּאי, כִּי מֵאַחַר שֶׁאֵינוֹ מַאֲמִין שֶׁגַּם שָׁם בְּהַיְמֵי רַע בְּעַצְמָם יֵשׁ טוֹב אֵיךְ יַשִּיג יְמֵי טוֹב. כִּי בֶּאֱמֶת הַיְמֵי טוֹב וִימֵי רַע הֵם בְּכָל יוֹם וָיוֹם רַק כָּל אֶחָד כְּפִי מַה שֶּׁמִּתְגַּבֵּר עַל יִצְרוֹ לְהַגְבִּיר הַטּוֹב עַל הָרַע כֵּן נִמְשָׁךְ עָלָיו בְּחִינַת יְמֵי טוֹב וּלְהֵפֶךְ לְהֵפֶךְ, חַס וְשָׁלוֹם. וְהָעִקָּר שֶׁצָּרִיךְ לְהִסְתַּכֵּל הֵיטֵב וּלְהַאֲמִין שֶׁגַּם בְּהָרַע בְּעַצְמוֹ, בְּחִינַת יְמֵי רַע, גַּם שָׁם יֵשׁ טוֹב, כִּי מְלֹא כָל הָאָרֶץ כְּבוֹדוֹ וְכוּ' כַּנַּ"ל, אֲבָל זֶה שֶׁנָּפַל לְהַלְוָאוֹת עַל יְדֵי זֶה שֶׁאֵינוֹ יָכוֹל לִמְצֹא הַיְמֵי טוֹב בְּתוֹךְ הַיְמֵי רַע, בְּוַדַּאי קָשֶׁה לוֹ לָצֵאת מֵחוֹבוֹת, כִּי הָרַע בְּכָל פַּעַם מִתְגַּבֵּר יוֹתֵר מֵאַחַר שֶׁאֵינוֹ מִשְׁתַּדֵּל וּמִסְתַּכֵּל לִמְצֹא הַטּוֹב בְּתוֹךְ הַיְמֵי רַע בְּעַצְמָם, כִּי עַל יְדֵי זֶה עִקַּר הִתְגַּבְּרוּת הָרַע וְעַל כֵּן בֶּאֱמֶת הִזְהִיר רַבֵּנוּ זִכְרוֹנוֹ לִבְרָכָה, שֶׁיִּזָּהֵר מִלִּהְיוֹת בַּעַל חוֹב, וּבִפְרָט מִי שֶׁרוֹצֶה לַעֲשֹוֹת תְּשׁוּבָה, כְּמוֹ שֶׁכָּתוּב בְּסֵפֶר הָאב הַקָּדוֹשׁ וְזֶה לְשׁוֹנוֹ, מִי שֶׁרוֹצֶה לָשׁוּב יִזָּהֵר מִלִּהְיוֹת בַּעַל חוֹב, כִּי מֵאַחַר שֶׁיּוֹדֵעַ בְּעַצְמוֹ שֶׁחָטָא וְהִגְבִּיר הָרַע עַל הַטּוֹב וְעַתָּה רוֹצֶה לָשׁוּב וְעִקַּר הַתְּשׁוּבָה עַל יְדֵי שֶׁמּוֹצֵא הַטּוֹב בְּתוֹךְ הָרַע בְּעַצְמוֹ וּמַאֲמִין שֶׁעֲדַיִן יֵשׁ בּוֹ טוֹב וְיֵשׁ לוֹ תִּקְוָה לָשׁוּב בִּבְחִינַת וּבִקַּשְׁתֶּם מִשָּׁם אֶת ה' אֱלֹהֶיךָ. 'מִשָּׁם' דַּיְקָא מִכָּל הַמְקוֹמוֹת שֶׁנִּדָּח שָׁם בֵּין הָעַכּוּ"ם, כַּמּוּבָן שָׁם בַּפָּרָשָׁה. עַל כֵּן צָרִיךְ בְּוַדַּאי לִזָּהֵר מִלִּהְיוֹת בַּעַל חוֹב שֶׁנִּמְשָׁךְ מֵחֲמַת שֶׁאֵינוֹ מַאֲמִין וְאֵינוֹ מִסְתַּכֵּל שֶׁגַּם בִּימֵי רַע יֵשׁ טוֹב שֶׁמִּשָּׁם נִמְשָׁכִין כָּל הַהַלְוָאוֹת וְהַחוֹבוֹת וְכַנַּ"ל:
<h3>אות ב</h3>
וְעַל כֵּן אָסוּר לְהַלְווֹת בְּלֹא כְּתָב, דְּהַיְנוּ שְׁטָר. כִּי הַכְּתָב הוּא בִּשְׁבִיל זִכָּרוֹן, כְּמוֹ שֶׁכָּתוּב, "כְּתָב זֹאת זִכָּרוֹן וְכוּ'". וְעִקַּר הַשִּׁכְחָה וְהַזִּכָּרוֹן הוּא בְּתוֹךְ הַזְּמַן. כִּי לְמַעְלָה מֵהַזְּמַן, בִּבְחִינַת אַהֲבָה שֶׁבַּדַּעַת שָׁם אֵין שַׁיָּךְ שִׁכְחָה וְזִכָּרוֹן מֵאַחַר שֶׁהוּא לְמַעְלָה מֵהַזְּמַן, כִּי הַשִּׁכְחָה הִוא רַק בִּרְבוֹת הַזְּמַן, כְּמוֹ שֶׁכָּתוּב, בִּרְבוֹת הַיָּמִים הַכֹּל נִשְׁכָּח. וְעִקַּר הַשִּׁכְחָה הַתְּלוּיָה בַּזְּמַן הִוא מֵחֲמַת הִתְגַּבְּרוּת הַיְמֵי רַע עַל הַיְמֵי טוֹב שֶׁמִּשָּׁם הַשִּׁכְחָה שֶׁנִּמְשֶׁכֶת מֵהָרַע שֶׁנֶּאֱחָז מֵהִסְתַּלְּקוּת הַמֹּחִין שֶׁמִּשָּׁם אֲחִיזַת הַשִּׁכְחָה וְעַל כֵּן צְרִיכִין כְּתָב לְזִכָּרוֹן. נִמְצָא, שֶׁעִקַּר הַכְּתָב שֶׁהוּא לְזִכָּרוֹן, הוּא לְהַגְבִּיר הַטּוֹב וּלְהַכְנִיעַ הַיְמֵי רַע עַל כֵּן אָסוּר לְהַלְווֹת בְּלֹא שְׁטָר. כִּי עִקַּר סִלּוּק הַחוֹבוֹת הוּא עַל יְדֵי שֶׁהִגְבִּיר הַטּוֹב עַל הַיְמֵי רַע שֶׁזֶּה נַעֲשֶֹה עַל יְדֵי כְּתָב דַּיְקָא שֶׁהוּא לְזִכָּרוֹן וְכַנַּ"ל. כִּי סִלּוּק הַחוֹב הוּא מִצְוָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, פְּרִיעַת בַּעַל חוֹב מִצְוָה, כִּי סִלּוּק הַחוֹב נַעֲשֶֹה עַל יְדֵי שֶׁזָּכָה לְהַשִּיג הַשֶּׁפַע וְהַבְּרָכָה לְסַלֵּק הַחוֹב שֶׁנַּעֲשָֹה מֵהִתְגַּבְּרוּת הַטּוֹב עַל הָרַע שֶׁזֶּה נִמְשָׁךְ עַל יְדֵי בְּחִינַת כְּתָב שֶׁהוּא לְזִכָּרוֹן וְכַנַּ"ל: וְעַל כֵּן זֶה שֶׁנּוֹפֵל לְהַלְוָאוֹת נוֹפֵל לְעַבְדוּת בְּחִינַת עֶבֶד לֹוֶה לְאִישׁ מַלְוֶה , כִּי עַבְדוּת בְּחִינַת אָרוּר כְּנַעַן, בְּחִינַת אָרוּר הַנֶּאֱמַר אֵצֶל הַנָּחָשׁ, כְּמוֹ שֶׁכָּתוּב בְּמָקוֹם אַחֵר. שֶׁזֶּהוּ בְּחִינַת אֲרוּרָה הָאֲדָמָה וְכוּ', בְּחִינַת בְּזֵעַת אַפֶּיךָ וְכוּ' שֶׁמִּשָּׁם כָּל הַיְגִיעוֹת וְהָעַבְדוּת שֶׁל הַפַּרְנָסָה שֶׁנִּמְשָׁךְ מֵחֵטְא אָדָם הָרִאשׁוֹן שֶׁלֹּא הִתְגַּבֵּר לְהַכְנִיעַ הַיְמֵי רַע כְּנֶגֶד הַיְמֵי טוֹב וְאָכַל מֵעֵץ הַדַּעַת טוֹב וָרָע שֶׁעַל זֶה נֶאֱמַר, "אֱוִיל בַּיּוֹם יִוָּדַע כַּעֲסוֹ". 'בַּיּוֹם' דַּיְקָא בְּחִינַת כִּי בְּיוֹם אֲכָלְךָ מִמֶּנּוּ וְכוּ' 'בְּיוֹם' דַּיְקָא. כִּי עִקַּר הַפְּגָם הִגִּיעַ בְּהַיּוֹם שֶׁלֹּא הִשְׁתַּדֵּל לִמְצֹא הַטּוֹב שֶׁבְּאוֹתוֹ הַיּוֹם לְהַגְבִּירוֹ עַל הָרַע וְכוּ'. וּמִשָּׁם נִמְשָׁךְ כָּל הַהַלְוָאוֹת שֶׁהֵם מֵחֶסְרוֹן הַפַּרְנָסָה וְכוּ' כַּנַּ"ל. וְעַל כֵּן עִקַּר הַשִּׁעְבּוּד עַל יְדֵי הַשְּׁטָר שֶׁאָז יָכוֹל לְהוֹצִיא מִמְּשֻׁעְבָּדִים, כִּי הַכְּתָב מַכְנִיעַ הָרַע לְגַבֵּי הַטּוֹב עַד שֶׁמֻּכְרָח לְסַלֵּק לוֹ וְאֵינוֹ יָכוֹל לִכְפֹּר בּוֹ, כִּי כָּל עִכּוּב הַסִּלּוּק וְהַהַכְחָשׁוֹת נִמְשָׁךְ מֵחֲמַת שֶׁהָרַע מִתְגַּבֵּר אַחַר כָּךְ
כָּל כָּךְ עַד שֶׁמּוֹנְעוֹ מִלְּסַלֵּק בִּשְׁעָתוֹ בִּבְחִינַת לֹוֶה רָשָׁע וְלֹא יְשַׁלֵּם שֶׁמְּכַנֶּה הַפָּסוּק כָּל רִשְׁעַת הָרָשָׁע בְּשֵׁם לֹוֶה רָשָׁע וְכוּ', כִּי עִקַּר הָרִשְׁעֻת נִמְשָׁךְ מֵהִתְגַּבְּרוּת הַיְמֵי רַע עַל הַיְמֵי טוֹב שֶׁמִּשָּׁם כָּל הַהַלְוָאוֹת וְעִכּוּב הַסִּלּוּק וְכַנַּ"ל וּלְהַכְנִיעַ כָּל זֶה עַד שֶׁיֻּכְרַח לְסַלֵּק וּלְהַכְנִיעַ הַיְמֵי רַע לְגַבֵּי הַטּוֹב הוּא עַל יְדֵי הַכְּתָב לְזִכָּרוֹן שֶׁהוּא הַשְּׁטָר וְכַנַּ"ל וְעַל כֵּן הִזְהִירָה הַתּוֹרָה, "אִם כֶּסֶף תַּלְוֶה וְכוּ' אֶת הֶעָנִי וְכוּ' לֹא תִהְיֶה לוֹ כְּנֹשֶׁה לֹא תְשִֹימוּן עָלָיו נֶשֶׁךְ", כִּי צְרִיכִין לְרַחֵם עַל הֶעָנִי שֶׁלֹּא לִהְיוֹת עָלָיו כְּנוֹשֶׁה לְהוֹצִיאוֹ מִכְּלַל בַּעַל חוֹב וְכַנַּ"ל:
<h3>אות ג</h3>
וְזֶה בְּחִינַת רֹאשׁ הַשָּׁנָה וְיוֹם הַכִּפּוּרִים וְסֻכּוֹת וְהוֹשַׁעְנָא רַבָּה וּשְׁמִינִי עֲצֶרֶת וְשִֹמְחַת תּוֹרָה: כִּי מֵרֹאשׁ הַשָּׁנָה עַד יוֹם כִּפּוּר הֵם עֲשֶֹרֶת יְמֵי תְּשׁוּבָה וְעִקַּר הַתְּשׁוּבָה עַל יְדֵי בְּחִינָה הַנַּ"ל בְּחִינַת וּבְיוֹם רָעָה רְאֵה וְכוּ' כַּנַּ"ל. וְעַל יְדֵי הַתְּשׁוּבָה שֶׁל רֹאשׁ הַשָּׁנָה וְיוֹם הַכִּפּוּרִים עַל יְדֵי שֶׁמּוֹצְאִין הַטּוֹב בְּכָל מָקוֹם עַל יְדֵי הַקּוֹל שׁוֹפָר בְּחִינַת עֹשֵֹי דְבָרוֹ לִשְׁמֹעַ בְּקוֹל דְּבָרוֹ, הַנֶּאֱמַר לְעִנְיַן רֹאשׁ הַשָּׁנָה, כְּמוֹ שֶׁכָּתוּב בַּזֹּהַר הַקָּדוֹשׁ. וְזֶה בְּחִינַת חֲמִשָּׁה עִנּוּיִים שֶׁל יוֹם הַכִּפּוּרִים שֶׁהֵם בְּחִינַת חֲמִשָּׁה קוֹלוֹת וְכָל זֶה לְיַחֵד הַקּוֹל בַּדִּבּוּר וְכוּ', עַל יְדֵי זֶה בּוֹנִין אֶת הַתּוֹרָה שֶׁזֶּהוּ בְּחִינַת קַבָּלַת הַתּוֹרָה בְּיוֹם הַכִּפּוּרִים וְעַל יְדֵי זֶה מִתְקָרְבִין אֶל הַשָּׁלוֹם שֶׁזֶּהוּ בְּחִינַת סֻכָּה, בְּחִינַת סֻכַּת שָׁלוֹם, בְּחִינַת אַהֲבָה שֶׁזּוֹכִין עַל יְדֵי זֶה, שֶׁזֶּהוּ גַּם כֵּן בְּחִינַת סֻכָּה שֶׁהִוא בְּחִינַת אַהֲבָה עַד שֶׁזּוֹכִין עַל יְדֵי זֶה לְאַהֲבָה שֶׁבַּדַּעַת לְהָאִיר הָאַהֲבָה שֶׁבַּדַּעַת לְתוֹךְ הַיָּמִים שֶׁזֶּהוּ כָּל כַּוָּנַת הַנִּעְנוּעִים בְּאַרְבָּעָה מִינִים בְּסֻכּוֹת, כַּמְבֹאָר בְּסוֹף הַתּוֹרָה הַנַּ"ל, עַיֵּן שָׁם. וְעַל יְדֵי זֶה זוֹכִין לְשִֹמְחַת בֵּית הַשּׁוֹאֵבָה בְּחִינַת וּשְׁאַבְתֶּם מַיִם בְּשָֹשֹוֹן מִמַּעַיְנֵי הַיְשׁוּעָה, כִּי שָׁם בִּבְחִינַת הָאַהֲבָה שֶׁבַּדַּעַת הֵם מַעַיְנֵי הַיְשׁוּעָה, כִּי הַתּוֹרָה נִקְרָא חֹסֶן יְשׁוּעֹת וְכוּ', אֲבָל הַתּוֹרָה הַגְּנוּזָה וְכוּ' הֵם בְּחִינַת מַעַיְנֵי הַיְשׁוּעָה. וְעַל יְדֵי זֶה זוֹכִין לִשְׁמִינִי עֲצֶרֶת לְשׁוֹן כְּנִישׁוֹ וַאֲסֵפָה שֶׁאוֹסְפִין וְכוֹלְלִין הָאַהֲבָה שֶׁבַּדַּעַת עִם הָאַהֲבָה שֶׁבַּיָּמִים שֶׁשָּׁם מְקוֹר הַשִֹּמְחָה. וְזֶה בְּחִינַת חִבּוּר סִיּוּם הַתּוֹרָה בְּהַתְחָלָתָהּ. בְּרֵאשִׁית בְּחִינַת רֵאשִׁית הַמַּחֲשָׁבָה, בְּחִינַת אַהֲבָה שֶׁבַּדַּעַת, בְּחִינַת יִשְֹרָאֵל עָלָה בְּמַחֲשָׁבָה תְּחִלָּה וְכוּ'. לְכָל הָאוֹתוֹת וְהַמּוֹפְתִים וְכוּ' לְעֵינֵי כָּל יִשְֹרָאֵל, הֵם בְּחִינַת הָאַהֲבָה שֶׁבַּיָּמִים שֶׁמִּשָּׁם כָּל הַתּוֹרָה שֶׁבְּנִגְלֶה שֶׁהִיא לְעֵינֵי כָּל יִשְֹרָאֵל שֶׁהֶרְאָה אַהֲבָתוֹ יִתְבָּרַךְ לְעֵינֵי כָּל יִשְֹרָאֵל עַל יְדֵי כָּל הָאוֹתוֹת וְכוּ', אֲבָל הָאַהֲבָה שֶׁבַּדַּעַת אִי אֶפְשָׁר לִרְאוֹת כִּי אִם לְכָל חַד כְּפוּם מַה דִּמְשַׁעֵר בְּלִבֵּיהּ, אֲבָל כָּל הַהִתְגַּלּוּת הָאַהֲבָה עַל יְדֵי הַמּוֹפְתִים נוֹרָאִים שֶׁהֶרְאָם מֹשֶׁה, הַכֹּל נִמְשָׁךְ מֵהָאַהֲבָה שֶׁבַּדַּעַת שֶׁהֵאִיר לְתוֹךְ הָאַהֲבָה שֶׁבַּיָּמִים עַל יְדֵי שֶׁשִּׁדֵּד הַמַּעֲרָכוֹת בַּיָּמִים וּבַזְּמַן דַּיְקָא שֶׁזֶּה עִקַּר הַשְּׁלֵמוּת, עַל כֵּן צְרִיכִין בְּכָל שָׁנָה בְּסוֹף הַתִּקּוּן שֶׁל רֹאשׁ הַשָּׁנָה לִכְלֹל הַתּוֹרָה סוֹפָהּ בִּתְחִלָּתָהּ, לִכְלֹל הָאַהֲבָה שֶׁבַּיָּמִים בְּהָאַהֲבָה שֶׁבַּדַּעַת שֶׁהוּא בְּחִינַת בְּרֵאשִׁית וְכוּ':
<h3>אות ד</h3>
וְזֶה שֶׁמְּבָרְכִין גֶּשֶׁם בִּשְׁמִינִי עֲצֶרֶת, כִּי אָז נִכְלָל וּמֵאִיר הָאַהֲבָה שֶׁבַּדַּעַת לְהָאַהֲבָה שֶׁבַּיָּמִים וְעַל כֵּן אָז עִקַּר הָאַהֲבָה שֶׁבֵּין יִשְֹרָאֵל לַאֲבִיהֶם שֶׁבַּשָּׁמַיִם כַּאֲשֶׁר הִפְלִיגוּ רַבּוֹתֵינוּ זִכְרוֹנָם לִבְרָכָה בָּזֶה, כְּמוֹ שֶׁכָּתוּב: בְּבַקָּשָׁה מִכֶּם עַכְּבוּ עִמִּי עוֹד יוֹם אֶחָד וְכוּ'. בְּחִינַת יוֹם אֶחָד הוּא יִוָּדַע לַה' וְכוּ' שֶׁהוּא בְּחִינַת הָאַהֲבָה שֶׁבַּדַּעַת וְכוּ'. וְעַל כֵּן מְבָרְכִין אָז גֶּשֶׁם, כִּי אָז נִמְשֶׁכֶת הַשֶּׁפַע שֶׁהֵם בְּחִינַת מֵימֵי הַגֶּשֶׁם וּבְרָכָה בִּבְחִינַת יִפְתַּח ה' לְךָ אֶת אוֹצָרוֹ הַטּוֹב וְכוּ', כִּי בָּאַהֲבָה שֶׁבַּיָּמִים בְּחִינַת יוֹמָם יְצַוֶּה ה' חַסְדּוֹ, שֶׁהֵם בְּחִינַת שִׁבְעַת יְמֵי הַסֻּכּוֹת בָּהֶם יֵשׁ אֲחִיזָה קְצָת לְהַיְמֵי רַע שֶׁמֵּהֶם אֲחִיזַת הַשִּׁבְעִים אֻמּוֹת, רַק שֶׁבְּסֻכּוֹת זוֹכִין יִשְֹרָאֵל עַל יְדֵי הָעֲבוֹדָה שֶׁל רֹאשׁ הַשָּׁנָה וְיוֹם הַכִּפּוּרִים בְּכֹחַ הַצַּדִּיקֵי אֱמֶת לְהִתְקָרֵב אֶל הָאַהֲבָה וְהַשָּׁלוֹם שֶׁהֵם בְּחִינַת סֻכָּה כַּנַּ"ל, כִּי כְּבָר זָכִינוּ לִמְצֹא הַטּוֹב שֶׁהֵם אוֹתִיּוֹת הַתּוֹרָה שֶׁבְּתוֹךְ הַיְמֵי רַע בְּעַצְמָן, דְּהַיְנוּ הַטּוֹב שֶׁבְּתוֹךְ שִׁבְעִים לְשׁוֹנוֹת הָאֻמּוֹת וְעַל יְדֵי זֶה שֶׁאָנוּ מִתְקָרְבִים אֶל הַשָּׁלוֹם עַד שֶׁיֵּשׁ לָנוּ שָׁלוֹם גָּדוֹל עִם הָאֻמּוֹת מֵאַחַר שֶׁזָּכִינוּ לִמְצֹא גַּם בְּתוֹכָם תּוֹרָה וְכַנַּ"ל וְזֶה בְּחִינַת שִׁבְעִים פָּרֵי הֶחָג וְכוּ'. וְאָז בְּסֻכּוֹת עוֹסְקִים עַל יְדֵי הָאַרְבָּעָה מִינִים לְהַמְשִׁיךְ עַל יְדֵי הַנִּעְנוּעִים הֶאָרָה מֵהָאַהֲבָה שֶׁבַּדַּעַת לְתוֹךְ הָאַהֲבָה שֶׁבַּיָּמִים. וְזֶה בְּחִינַת הִתְקַשְּׁרוּת הָעַרְבֵי נַחַל עִם הָאַרְבָּעָה מִינִים, כִּי עַרְבֵי נַחַל מְרַמֵּז עַל פּוֹשְׁעֵי יִשְֹרָאֵל, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. כִּי עַכְשָׁו אָנוּ מוֹצְאִין גַּם הַטּוֹב שֶׁבְּכָל פּוֹשְׁעֵי יִשְֹרָאֵל בִּבְחִינַת אִם יֹאמַר לְךָ אָדָם הֵיכָן אֱלֹקֶיךָ וְכוּ', כְּמוֹ שֶׁכָּתוּב שָׁם בְּהַתּוֹרָה הַנַּ"ל. וּבְהוֹשַׁעְנָא רַבָּה בִּגְמַר הַחֲתִימָה אָנוּ עוֹשִֹין עֲבוֹדוֹת גְּדוֹלוֹת עִם הָעַרְבֵי נַחַל בְּעַצְמָן וְחוֹבְטִין אוֹתָן בַּקַּרְקַע לְהַכְנִיעַ וּלְבַטֵּל מֵהֶם הַדִּינִים וְהַהַסְתָּרוֹת וְהַהַעְלָמוֹת לְהוֹרוֹת שֶׁגַּם בְּהָעַרְבֵי נַחַל בְּעַצְמָן מוֹצְאִין תּוֹרָה וַעֲבוֹדָה אֲפִלּוּ כְּשֶׁהֵם בִּפְנֵי עַצְמָן, כִּי נִתְגַּלֶּה הַתּוֹרָה שֶׁבְּתוֹךְ הַיְמֵי רַע וְכוּ'. וְעַל יְדֵי כָּל זֶה זוֹכִין בִּשְׁמִינִי עֲצֶרֶת שֶׁיִּהְיֶה נִשְׁלָם בִּשְׁלֵמוּת נִפְלָא כָּל הַתִּקּוּנִים הָאֵלֶּה שֶׁעִקַּר שְׁלֵמוּתָם הוּא כְּשֶׁמֵּאִיר בִּשְׁלֵמוּת הָאַהֲבָה שֶׁבַּיָּמִים, שֶׁזֶּהוּ בְּחִינַת שְׁמִינִי עֲצֶרֶת וְאָז נִתְבַּטְּלִין הַיְמֵי רַע לְגַמְרֵי וְעַל כֵּן אֵין שׁוּם אֲחִיזָה לְהָעַכּוּ"ם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, רַק יִשְֹרָאֵל בְּעַצְמָן מִתְיַחֲדִין וּמִתְחַבְּרִין עִם ה' יִתְבָּרַךְ בְּאַהֲבָה יְתֵרָה עַל יְדֵי הַהֶאָרָה שֶׁמֵּאִיר עֲלֵיהֶם אָז הָאַהֲבָה שֶׁבַּדַּעַת בְּהֶאָרָה נִפְלָאָה. וְעַל כֵּן אָז דַּיְקָא מַמְשִׁיכִין גִּשְׁמֵי בְּרָכָה שֶׁהֵם כְּלַל כָּל הַהַשְׁפָּעוֹת שֶׁיִּהְיוּ נִמְשָׁכִין אֶל הַקְּדֻשָּׁה לְיִשְֹרָאֵל הַכְּשֵׁרִים הַנֶּאֱחָזִים בְּצַדִּיקֵי אֱמֶת שֶׁעוֹסְקִים בַּתִּקּוּנִים הָאֵלֶּה, כִּי בְּסֻכּוֹת אֵין הַגְּשָׁמִים סִימָן בְּרָכָה שֶׁלֹּא לְהַמְשִׁיךְ הַשֶּׁפַע לְהָעַכּוּ"ם שֶׁיֵּשׁ לָהֶם אֵיזֶה אֲחִיזָה עֲדַיִן כַּנַּ"ל, אֲבָל בִּשְׁמִינִי עֲצֶרֶת שֶׁאָז לֹא יִתְעָרֵב זָר בְּשִֹמְחָתָם, אָז אָנוּ מַמְשִׁיכִין גִּשְׁמֵי בְּרָכָה שֶׁזֶּהוּ בְּחִינַת בִּרְכַּת גֶּשֶׁם בִּשְׁמִינִי עֲצֶרֶת, כִּי אָז נִתְבַּטֵּל כָּל יְנִיקָתָם מֵחֲמַת שֶׁמֵּאִיר הָאַהֲבָה שֶׁבַּדַּעַת בְּהֶאָרָה גְּדוֹלָה. וְעַל כֵּן אָז נִמְשֶׁכֶת הַשֶּׁפַע בְּחִינַת גִּשְׁמֵי בְּרָכָה לְיִשְֹרָאֵל הַכְּשֵׁרִים לְבַדָּם וְעַל כֵּן מְבָרְכִין אָז גֶּשֶׁם וּמִתְפַּלְּלִין שֶׁיִּהְיוּ לִבְרָכָה וְלֹא לִקְלָלָה וְכוּ' שֶׁלֹּא יַחְזְרוּ וְיִתְעוֹרְרוּ הַיְמֵי רַע, חַס וְשָׁלוֹם, לִינֹק מֵהֶם וְכָל אֶחָד כְּפִי הִתְקָרְבוּתוֹ לְצַדִּיקֵי אֱמֶת וּכְפִי תִּקּוּנוֹ בְּרֹאשׁ הַשָּׁנָה וְיוֹם הַכִּפּוּרִים וְסֻכּוֹת כֵּן זוֹכֶה לְהַמְשִׁיךְ הַשֶּׁפַע לִבְרָכָה לְיִשְֹרָאֵל הַכְּשֵׁרִים בְּכֹחַ הַצַּדִּיקֵי אֱמֶת שֶׁעוֹסְקִים בְּכָל הַתִּקּוּנִים הָאֵלֶּה בִּשְׁלֵמוּת:
<h3>אות ה</h3>
וְזֶה בְּחִינַת וַיֵּלֶךְ לְמַסָּעָיו הַנֶּאֱמַר בְּאַבְרָהָם וְדָרְשׁוּ רַבּוֹתֵינוּ זִכְרוֹנָם לִבְרָכָה, בַּחֲזָרָתוֹ פָּרַע הֲקָפוֹתָיו. כִּי כְּבָר מְבֹאָר שֶׁצְּרִיכִין לְהִתְרַחֵק מֵהֲקָפוֹת וְהַלְוָאוֹת, כִּי כָּל הַהַלְוָאוֹת נִמְשָׁכִין מֵהִתְגַּבְּרוּת הַיְמֵי רַע וְכוּ' כַּנַּ"ל, אַךְ אַף עַל פִּי כֵן לִפְעָמִים גַּם הַצַּדִּיק מֻכְרָח לָבוֹא לִידֵי הַלְוָאוֹת וְזֶה לְטוֹבַת הָעוֹלָם בִּבְחִינַת יְרִידָה תַּכְלִית הָעֲלִיָּה, כִּי עַל יְדֵי שֶׁהַיְמֵי רַע מִתְגַּבְּרִין כָּל כָּךְ עַד שֶׁגַּם הַצַּדִּיק אֵינוֹ יָכוֹל לְהַמְשִׁיךְ הַשֶּׁפַע מִיָּד וּמֻכְרָח לָבוֹא לִידֵי הַלְוָאָה, עַל יְדֵי זֶה הַצַּדִּיק מִתְגַּבֵּר אַחַר כָּךְ בְּיוֹתֵר וּמְחַפֵּשֹ וּמְבַקֵּשׁ וּמוֹצֵא טוֹב הַרְבֵּה בְּתֹקֶף הִתְגַּבְּרוּת הַיְמֵי רַע שֶׁהִתְגַּבְּרוּ בְּיוֹתֵר, כִּי זֶה בְּחִינַת הַמִּלְחָמָה שֶׁל כָּל אֶחָד מִיִּשְֹרָאֵל, בִּפְרָט שֶׁל הַצַּדִּיק שֶׁאֵינוֹ נוֹפֵל בְּדַעְתּוֹ וְאֵינוֹ מְיָאֵשׁ עַצְמוֹ בְּכָל הַיָּמִים רָעִים וְהָעִתִּים רָעוֹת הָעוֹבְרִים עָלָיו. רַק, אַדְּרַבָּא, כָּל מַה שֶּׁמִּתְגַּבְּרִין הַיְמֵי רַע יוֹתֵר וְיוֹתֵר הוּא מִתְגַּבֵּר בְּיוֹתֵר לְחַפֵּשֹ וּלְבַקֵּשׁ גַּם בָּהֶם עַד שֶׁמּוֹצֵא גַּם בָּהֶם אוֹתִיּוֹת הַתּוֹרָה וּבוֹנֶה מֵהֶם תּוֹרָה בִּבְחִינַת הַנַּ"ל, כִּי בֶּאֱמֶת אֵין שׁוּם מָקוֹם נָמוֹךְ וְיָרוּד בָּעוֹלָם וְלֹא שׁוּם יוֹם וְעֵת וּזְמַן בָּעוֹלָם שֶׁאֵין שָׁם דִּבְרֵי תּוֹרָה בְּהֶעְלֵם וּבְצִמְצוּם שֶׁהוּא בְּחִינַת אֱלֹקוּתוֹ הַמְחַיֶּה אוֹתוֹ הַמָּקוֹם וְהַזְּמַן. וְעַל כֵּן זֶה הָאִישׁ שֶׁכְּבָר נָפַל לְהַלְוָאוֹת עַל יְדֵי הִתְגַּבְּרוּת הַיְמֵי רַע תִּקּוּנוֹ שֶׁיִּשְׁתַּדֵּל בְּכָל כֹּחוֹ לְשַׁלֵּם וּלְסַלֵּק הַהַלְוָאוֹת וְעַל יְדֵי שֶׁמְּשַׁלֵּם, מְקַיֵּם פְּרִיעַת בַּעַל חוֹב מִצְוָה, כִּי מְתַקֵּן הַרְבֵּה בָּזֶה עַל יְדֵי שֶׁהִתְגַּבֵּר אַחַר הַַהַלְוָאָה וּמָצָא יְמֵי טוֹב בְּתוֹךְ תֹּקֶף הַיְמֵי רַע עַד שֶׁהִמְשִׁיךְ הַבְּרָכָה וְהַשֶּׁפַע לְסַלֵּק הַחוֹב וַאֲזַי אִם הוּא אִישׁ חַיִל יָכוֹל אַחַר כָּךְ לְהַמְשִׁיךְ שֶׁפַע יוֹתֵר, כִּי כָּל מַה שֶּׁמּוֹצֵא טוֹב בְּתוֹךְ תֹּקֶף הִתְגַּבְּרוּת הַיְמֵי רַע בְּיוֹתֵר, כְּמוֹ כֵן הוּא עוֹשֶֹה וּבוֹנֶה תּוֹרָה יוֹתֵר בַּבְּחִינָה הַנַּ"ל וּמַמְשִׁיךְ שֶׁפַע וּבְרָכָה יוֹתֵר כַּנַּ"ל. וְזֶה בְּחִינַת לֹוֶה רָשָׁע וְלֹא יְשַׁלֵּם שֶׁהִזְכַּרְנוּ לְמַעְלָה, לוֹוֶה רָשָׁע וְלֹא יְשַׁלֵּם הֵם בְּחִינַת שְׁנֵי פְּגָמִים שֶׁבִּתְחִלָּה הָיָה לוֹוֶה רָשָׁע, כִּי לֹא הִשְׁתַּדֵּל לְבַקֵּשׁ וְלִמְצֹא הַטּוֹב בְּתוֹךְ הַיְמֵי רַע עַד שֶׁבָּא לִידֵי הַלְוָאוֹת כַּנַּ"ל. וְאַחַר כָּךְ הוֹסִיף עוֹד רִשְׁעוּת בְּיוֹתֵר וְלֹא יְשַׁלֵּם, כִּי אֵינוֹ מִשְׁתַּדֵּל לְבַקֵּשׁ וּלְחַפֵּשֹ עַתָּה בְּיוֹתֵר כַּנַּ"ל וְעַל יְדֵי זֶה אֵינוֹ מְשַׁלֵּם, שֶׁמִּזֶּה בָּא שֶׁעַל פִּי רֹב נַעֲשִֹים בַּעֲלֵי חוֹבוֹת גְּדוֹלוֹת שֶׁנִּקְרָאִים בַּעֲלֵי יְשִׁיבוֹת "אָן זֶעצִירְס". אֲבָל וְצַדִּיק חוֹנֵן וְנוֹתֵן, הַיְנוּ שֶׁהַצַּדִּיק הוּא לְהֵפֶךְ לָא מִבָּעְיָא שֶׁאֵינוֹ בַּעַל חוֹב, אֶלָּא גַּם מִשְׁתַּדֵּל בְּכָל פַּעַם לִמְצֹא הַטּוֹב בְּתוֹךְ הָרַע עַד שֶׁמַּמְשִׁיךְ בְּרָכָה וְשֶׁפַע טוֹבָה תָּמִיד עַד שֶׁחוֹנֵן וְנוֹתֵן וּמַשְׁפִּיעַ לַכֹּל עַל יְדֵי זֶה, וַאֲפִלּוּ כְּשֶׁבָּא לִידֵי הַלְוָאָה לִפְעָמִים מִתְגַּבֵּר עַל יְדֵי זֶה דַּיְקָא לְחַפֵּשֹ יוֹתֵר עַד שֶׁמּוֹצֵא טוֹב יוֹתֵר וּמַמְשִׁיךְ וְנוֹתֵן שֶׁפַע טוֹבָה יוֹתֵר כַּנַּ"ל. וְזֶה גַּם כֵּן מְרֻמָּז בְּפָסוּק זֶה "וְצַדִּיק חוֹנֵן וְנוֹתֵן", הַיְנוּ כִּי גַּם יִתְפָּרֵשׁ תֵּבַת וְצַדִּיק מְחֻבָּר וּמְקֻשָּׁר לְמַעְלָה לְתֵבַת לֹוֶה וְכוּ' כְּלוֹמַר וְצַדִּיק, הַיְנוּ כְּשֶׁהַצַּדִּיק מֻכְרָח לִהְיוֹת לוֹוֶה לָא מִבָּעְיָא שֶׁמְּשַׁלֵּם בְּמוֹעֲדוֹ וּבִזְמַנּוֹ בְּוַדַּאי אַף גַּם הוּא חוֹנֵן וְנוֹתֵן, כִּי עַל יְדֵי שֶׁבָּא לִידֵי הַלְוָאָה שֶׁנִּמְשָׁךְ מֵהִתְגַּבְּרוּת הַיְמֵי רַע עַד שֶׁקָּשֶׁה לִמְצֹא שָׁם הַטּוֹב, עַל יְדֵי זֶה דַּיְקָא הִתְגַּבֵּר בְּהִתְגַּבְּרוּת יוֹתֵר עַד שֶׁמָּצָא שָׁם דַּיְקָא טוֹב הַרְבֵּה, עַד שֶׁהִמְשִׁיךְ בְּרָכָה וְשֶׁפַע הַרְבֵּה שֶׁעַל יְדֵי זֶה הוּא חוֹנֵן וְנוֹתֵן כַּנַּ"ל. וְעַל כֵּן אַבְרָהָם אָבִינוּ, עָלָיו הַשָּׁלוֹם, שֶׁהָיָה הָרִאשׁוֹן שֶׁגִּלָּה אֱלֹקוּתוֹ בָּעוֹלָם שֶׁכָּל עֲבוֹדָתוֹ הָיָה בִּבְחִינָה זֹאת, בִּבְחִינַת אִם יֹאמַר לְךָ אָדָם הֵיכָן אֱלֹקֶיךָ תֹּאמַר לוֹ בִּכְרָךְ גָּדוֹל שֶׁל רוֹמִי וְכוּ'. כִּי אָז הָיָה כָּל הָעוֹלָם רְחוֹקִים מֵה' יִתְבָּרַךְ וּבְכָל הַמְקוֹמוֹת שֶׁנִּתְגַּדֵּל שָׁם הָיָה מְלֵאִים גִּלּוּלִים וְהוּא הִתְגַּבֵּר עַל יִצְרוֹ בִּבְחִינַת עֹשֵֹי דְבָרוֹ לִשְׁמֹעַ בְּקוֹל דְּבָרוֹ וְכוּ' עַד שֶׁהִתְחִיל לִבְנוֹת הַתּוֹרָה עַל יְדֵי זֶה, כִּי הַתְחָלַת בִּנְיַן הַתּוֹרָה הָיָה מֵאַבְרָהָם כַּיָּדוּעַ, הַיְנוּ עַל יְדֵי בְּחִינָה הַנַּ"ל, עַל כֵּן נֶאֱמַר בְּאַבְרָהָם, "וַיֵּלֶךְ לְמַסָּעָיו". בַּחֲזָרָתוֹ פָּרַע הֲקָפוֹתָיו, כִּי ה' יִתְבָּרַךְ נִסָּה אוֹתוֹ עַד שֶׁהֻכְרַח לֵירֵד מֵאֶרֶץ יִשְֹרָאֵל לְמִצְרַיִם שֶׁמְּלֵאָה זִמָּה וְגִלּוּלִים בְּיוֹתֵר וְהוּא הִתְגַּבֵּר שָׁם עַד שֶׁמָּצָא שָׁם גַּם כֵּן הַטּוֹב עַד שֶׁעָלָה מִשָּׁם כָּבֵד מְאֹד בְּמִקְנֶה בְּכֶסֶף וְזָהָב וְכוּ' וְעַל יְדֵי זֶה "וַיֵּלֶךְ לְמַסָּעָיו", שֶׁפָּרַע הֲקָפוֹתָיו, כִּי זֶה עִקַּר הַתִּקּוּן שֶׁל הַצַּדִּיק בְּחִינַת וְצַדִּיק חוֹנֵן וְנוֹתֵן וְכַנַּ"ל. וְזֶהוּ גַּם כֵּן בְּחִינַת וַיֵּלֶךְ לְמַסָּעָיו, שֶׁלָּן בָּאַכְסַנְיָא שֶׁלּוֹ, זֶה בְּחִינַת שִׁתִי לִבֵּךְ לַמְסִלָּה דֶּרֶךְ הָלָכְתְּ (יִרְמְיָהוּ לא), כִּי הַצַּדִּיק וְהָאִישׁ הַכָּשֵׁר כְּשֶׁיּוֹרֵד לַמְקוֹמוֹת הַמְגֻנִּים כָּאֵלּוּ כְּשֶׁהוּא מִתְגַּבֵּר לְחַפֵּשֹ גַּם שֵׁם אֱלֹקוּתוֹ שֶׁהֵם אוֹתִיּוֹת הַתּוֹרָה אַחַר כָּךְ צָרִיךְ לָשׁוּב בַּדֶּרֶךְ שֶׁיָּרַד שָׁם כְּדֵי לְהַעֲלוֹת וּלְבָרֵר כָּל הַנִּיצוֹצוֹת שֶׁנָּפְלוּ לְשָׁם בְּעֵת הַיְרִידָה לְהָשִׁיב הַכֹּל אֶל מָקוֹם אֲשֶׁר הָיָה שָׁם אָהֳלֹה בַּתְּחִלָּה וְכוּ':
<h3>אות ו</h3>
וְזֶה שֶׁנִּסְמָךְ לְפָסוּק לֹוֶה וְכוּ' וְצַדִּיק וְכוּ', כִּי מְבֹרָכָיו יִירְשׁוּ אָרֶץ וּמְקֻלָּלָיו יִכָּרֵתוּ. 'כִּי מְבֹרָכָיו', שֶׁהֵם הַצַּדִּיקִים וְהַכְּשֵׁרִים, 'יִירְשׁוּ אָרֶץ' עַל יְדֵי זֶה שֶׁהֵם מִתְגַּבְּרִים לְחַפֵּשֹ תָּמִיד הַטּוֹב בְּתוֹךְ תֹּקֶף הַיְמֵי רַע כַּנַּ"ל. כִּי עַל יְדֵי זֶה זָכָה אַבְרָהָם לִירַשׁ אֶת הָאָרֶץ בִּבְחִינַת אֶחָד הָיָה אַבְרָהָם וַיִּירַשׁ אֶת הָאָרֶץ (יְחֶזְקֵאל לג). וְזֶהוּ, "מֵה' מִצְעֲדֵי גֶבֶר כּוֹנָנוּ וְכוּ'" שֶׁנִּסְמָךְ לָזֶה. 'כִּי מֵה' מִצְעֲדֵי גֶבֶר כּוֹנָנוּ', שֶׁמַּפִּיל לִפְעָמִים אֶת הָאָדָם לִמְקוֹמוֹת נְמוּכִים כָּאֵלּוּ בִּשְׁבִיל נִסָּיוֹן אִם יִתְגַּבֵּר שָׁם לְחַפֵּשֹ וּלְבַקֵּשׁ כָּרָאוּי אֶת הַטּוֹב בְּתוֹךְ מָקוֹם וּזְמַן רַע כָּזֶה וְכַנַּ"ל. וְזֶהוּ, "וְדַרְכּוֹ יֶחְפָּץ", כִּי ה' יִתְבָּרַךְ חָפֵץ לִרְאוֹת דַּרְכּוֹ שֶׁל הָאָדָם אִם יִתְגַּבֵּר לִבְחֹר דֶּרֶךְ הַטּוֹב לְחַפֵּשֹ וּלְבַקֵּשׁ עַד שֶׁיִּמְצָא גַּם שָׁם אֶת טוּב ה' עַד שֶׁיָּשׁוּב לִמְקוֹמוֹ בְּיֶתֶר שְֹאֵת. וְזֶהוּ, "כִּי יִפֹּל לֹא יוּטָל כִּי ה' סוֹמֵךְ יָדוֹ וְכוּ'". זֶהוּ בְּחִינַת הַתִּקּוּן עַל כָּל הַנַּ"ל בִּבְחִינַת יְרִידָה תַּכְלִית הָעֲלִיָּה, בְּחִינַת לֹא גָּלוּ יִשְֹרָאֵל בֵּין הָעַכּוּ"ם אֶלָּא כְּדֵי שֶׁיִּתּוֹסְפוּ עֲלֵיהֶם גֵּרִים וְכוּ', כְּמוֹ שֶׁכָּתוּב, "וְנִשְׁאַר גַּם הוּא לֵאלֹקֵינוּ וְכוּ'". וּכְמוֹ שֶׁכָּתוּב: "כִּי שֶׁבַע יִפּוֹל צַדִּיק וָקָם וְכוּ'". כִּי לֹא יִתֵּן לְעוֹלָם מוֹט לַצַּדִּיק, כִּי ה' סוֹמֵךְ יָדוֹ בְּכָל הַנְּפִילוֹת וְהַיְרִידוֹת שֶׁבָּעוֹלָם וְעַל יְדֵי זֶה, "נַעַר הָיִיתִי גַּם זָקַנְתִּי וְלֹא רָאִיתִי צַדִּיק נֶעֱזָב וְכוּ'". רַק, אַדְּרַבָּא, כָּל הַיּוֹם חוֹנֵן וּמַלְוֶה וְזַרְעוֹ לִבְרָכָה, כִּי זוֹכֶה אַחַר כָּךְ לִהְיוֹת מַלְוֶה וְלֹא לוֹוֶה, כְּמוֹ שֶׁכָּתוּב, "וְהִלְוִיתָ גּוֹיִם רַבִּים וְאַתָּה לֹא תִלְוֶה וְכוּ'". וְכָל זֶה עַל יְדֵי בְּחִינָה הַנַּ"ל, עַל יְדֵי שֶׁהִתְגַּבֵּר בְּכָל פַּעַם בְּכָל הַנְּפִילוֹת וְהַיְרִידוֹת שֶׁבָּעוֹלָם בְּכָל הָעִתִּים וְהַיְמֵי רַע שֶׁהִתְגַּבְּרוּ וְהִתְפַּשְּׁטוּ כְּמוֹ שֶׁהִתְפַּשְּׁטוּ לְבַקֵּשׁ וּלְחַפֵּשֹ גַּם שָׁם בְּכָל פַּעַם יוֹתֵר וְיוֹתֵר עַד שֶׁמָּצָא גַּם שָׁם הַטּוֹב שֶׁהֵם אוֹתִיּוֹת הַתּוֹרָה שֶׁהוּא אֱלֹקוּתוֹ הַמְחַיֶּה אוֹתָם. וְעַל יְדֵי זֶה תִּקֵּן הַרְבֵּה בְּיוֹתֵר וְעָשָֹה דֶּרֶךְ כְּבוּשָׁה לְכָל הָעוֹלָם לָשׁוּב לַה' יִתְבָּרַךְ עַל יְדֵי זֶה, כִּי עַל יְדֵי הַתּוֹרָה שֶׁלִּקֵּט וּבֵרֵר וּבָנָה מִמְּקוֹמוֹת כָּאֵלּוּ וְהוֹסִיף עֲלֵיהֶם אוֹר נִפְלָא מִלְּמַעְלָה כַּנַּ"ל, עַל יְדֵי זֶה הֵאִיר בְּכָל הָעוֹלָם דֶּרֶךְ זֶה שֶׁיָּשׁוּב כָּל אֶחָד, אֲפִלּוּ הַגָּרוּעַ שֶׁבַּגְּרוּעִים, לַה' יִתְבָּרַךְ מִכָּל מָקוֹם שֶׁהוּא וְכַנַּ"ל וְעַל יְדֵי זֶה מַמְשִׁיךְ שֶׁפַע טוֹבָה וּבְרָכָה לְכָל הַנִּלְוִים אֵלָיו בִּבְחִינַת כָּל הַיּוֹם חוֹנֵן וּמַלְוֶה וְזַרְעוֹ לִבְרָכָה וְכַנַּ"ל:
<h2>טוען ונטען א:</h2>
<h3>אות ו</h3>
מוֹדֶה בְּמִקְּצַת הַטַּעֲנָה - יִשָּׁבַע, אֲבָל כּוֹפֵר בַּכֹּל - פָּטוּר מִשְּׁבוּעָה, רַק חֲכָמֵינוּ זִכְרוֹנָם לִבְרָכָה תִּקְּנוּ הֶסֵּת: עַל פִּי הַמַּאֲמָר "תְּפִלָּה לַחֲבַקּוּק" סִימָן יט, עַיֵּן שָׁם הֵיטֵב: וְהִנֵּה יִשְֹרָאֵל זָכוּ לִשְׁלֵמוּת לְשׁוֹן הַקֹּדֶשׁ אֲשֶׁר עַל יָדוֹ רוֹמְמָנוּ מִכָּל לָשׁוֹן, עַיֵּן שָׁם, כִּי עַמְּךָ יִשְֹרָאֵל כֻּלָּם צַדִּיקִים שֶׁהוּא בְּחִינַת שְׁמִירַת הַבְּרִית שֶׁהוּא עַל יְדֵי שְׁלֵמוּת לְשׁוֹן הַקֹּדֶשׁ, כְּמוֹ שֶׁמְּבֹאָר שָׁם וְעַל כֵּן כּוֹפֵר בַּכֹּל פָּטוּר מִן הַשְּׁבוּעָה, כִּי כְּשֶׁהוּא מוֹדֶה בְּמִקְּצַת נִמְצָא שֶׁהוּא בִּבְחִינַת עֵץ הַדַּעַת טוֹב וָרָע, בְּחִינַת תַּרְגּוּם שֶׁהוּא מְעֹרָב טוֹב וָרָע, כִּי הַשֶּׁקֶר וְהַהַכְחָשָׁה הוּא זֻהֲמַת הַנָּחָשׁ שֶׁהוּא רַע הַכּוֹלֵל לְשׁוֹנוֹת הָעַמִּים, פְּגַם הַבְּרִית. בִּבְחִינַת יִלְדֵי שֶׁקֶר זֶרַע מְנָאֵף וְכוּ' (יְשַׁעְיָה נז). וְעַל כֵּן הָעַכּוּ"ם כֻּלָּם מְלֵאִים שֶׁקֶר, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אֲבָל שְׁאֵרִית יִשְֹרָאֵל לֹא יַעֲשֹוּ עַוְלָה וְלֹא יְדַבְּרוּ כָזָב וְכוּ', כִּי הֵם כֻּלָּם זֶרַע אֱמֶת. בְּחִינַת שׁוֹמְרֵי הַבְּרִית, בְּחִינַת וְעַמֵּךְ יִשְֹרָאֵל כֻּלָּם צַדִּיקִים כַּנַּ"ל. שֶׁהוּא בְּחִינַת שְׁלֵמוּת לְשׁוֹן הַקֹּדֶשׁ וְעַל כֵּן אֵין אָנוּ חוֹשְׁדִין אֶת יִשְֹרָאֵל עַל שֶׁקֶר גָּמוּר שֶׁיִּהְיֶה כּוֹפֵר בַּכֹּל שֶׁהוּא רַע הַכּוֹלֵל לְגַמְרֵי. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, חֲזָקָה אֵין אָדָם מֵעֵז פָּנָיו בִּפְנֵי בַּעַל חוֹבוֹ, כִּי הָעַזּוּת הוּא גַּם כֵּן זֻהֲמַת הַנָּחָשׁ רַע לְגַמְרֵי, בְּחִינַת פְּגַם הַבְּרִית, בְּחִינַת וּמֵצַח אִשָּׁה זוֹנָה וְכוּ'. וְכַמּוּבָא שֶׁשָּׁם עִקַּר הַחֲצִיפוּת וְהָעַזּוּת הֵפֶךְ הַקְּדֻשָּׁה, שֶׁהוּא בְּחִינַת לְשׁוֹן הַקֹּדֶשׁ, שֶׁהוּא בְּחִינַת בֹּשֶׁת פָּנִים, בְּחִינַת יִרְאָה בֹּשֶׁת. וּבְוַדַּאי לֹא נֶחֱשָׁד יִשְֹרָאֵל שֶׁיְּשַׁקֵּר וְיָעֵז פָּנָיו שֶׁהוּא תֹּקֶף הַזֻּהֲמָא שֶׁל בְּחִינַת לְשׁוֹנוֹת הַעֲמָמִין, וּבִפְרָט נֶגֶד בַּעַל חוֹבוֹ שֶׁעָשָֹה לוֹ טוֹבָה. וְהוּא יָעֵז נֶגְדּוֹ וְיִהְיֶה כְּפוּי טוֹבָה שֶׁזֶּהוּ בְּחִינַת פְּגַם זֻהֲמַת הַנָּחָשׁ שֶׁבָּא עַל יְדֵי חֵטְא עֵץ הַדַּעַת, בְּחִינַת הָאִשָּׁה אֲשֶׁר נָתַתָּה עִמָּדִי. וְאָמְרוּ רַבּוֹתֵינוּ זִכְרוֹנָם לִבְרָכָה שֶׁהָיָה כְּפוּי טוֹבָה, כִּי אָז כָּפַר בָּעִקָּר, בְּחִינַת כּוֹפֵר בַּכֹּל, אֲבָל יִשְֹרָאֵל שֶׁעָמְדוּ עַל הַר סִינַי פָּסְקָה זֻהֲמָתָן, כִּי זָכוּ לִשְׁלֵמוּת לְשׁוֹן הַקֹּדֶשׁ שֶׁעַל יָדוֹ בָּחַר בָּנוּ אָז מִכָּל לָשׁוֹן. וְעַל כֵּן הֵם בְּחֶזְקַת שֶׁאֵינָם כְּפוּי טוֹבָה וְלֹא יָעֵזּוּ פְּנֵיהֶם לְשַׁקֵּר לְגַמְרֵי, אֲבָל כְּשֶׁהוּא מוֹדֶה בְּמִקְּצָת, נִמְצָא, שֶׁבִּקְצָת הוּא מוֹדֶה עַל הָאֱמֶת שֶׁהוּא בְּחִינַת טוֹב. וּקְצָת מְשַׁקֵּר, שֶׁהוּא הָרַע. וְנִמְצָא, שֶׁהוּא בִּבְחִינַת עֵץ הַדַּעַת טוֹב וָרָע, בְּחִינַת תַּרְגּוּם שֶׁהוּא כָּרוּךְ תָּמִיד אַחַר בְּחִינַת לְשׁוֹן הַקֹּדֶשׁ, בְּחִינַת קְדֻשַּׁת יִשְֹרָאֵל. וְעַל כֵּן רָמִי רַחֲמָנָא שְׁבוּעָה עָלֵיהּ, כִּי הֵיכֵי דְּלוֹדֵי. אֲבָל זֶה רָחוֹק שֶׁיִּפֹּל, חַס וְשָׁלוֹם, אִישׁ הַיִּשְֹרְאֵלִי מֵאִיגָּרָא רָמָא וְכוּ', דְּהַיְנוּ מִקְּדֻשַּׁת יִשְֹרָאֵל בְּחִינַת לְשׁוֹן הַקֹּדֶשׁ אֶל הָרַע לְגַמְרֵי, דְּהַיְנוּ כּוֹפֵר בַּכֹּל, רַחֲמָנָא לִצְלַן. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה (שָׁם), וּבְכֻלֵּי בָּעֵי דְּלוֹדֵי לֵיהּ וּבְכֻלֵּי בָּעֵי לְכַפְּרֵיהּ זֶה בְּחִינַת עֵץ הַדַּעַת שֶׁהוּא מְעֹרָב טוֹב וָרָע. וְהוּא בְּחִינַת מַתְקְלָא, כַּמּוּבָא שָׁם שֶׁהוּא נוֹטֶה לְכָאן וּלְכָאן, כִּי הוּא סָמוּךְ אֶל הַקְּדֻשָּׁה. וּמִלְּמַטָּה סָמוּךְ אֶל הַסִּטְרָא אָחֳרָא, כִּי הוּא בֵּין שְׁנֵיהֶם. וְעַל כֵּן חַיָּב שְׁבוּעָה, כִּי הַשְּׁבוּעָה הִוא בְּחִינַת שְׁלֵמוּת לְשׁוֹן הַקֹּדֶשׁ וּכְמוֹ שֶׁכָּתוּב לְעֵיל בְּהִלְכוֹת שְׁבוּעוֹת שֶׁבְּחִינַת הַשְּׁבוּעָה הִיא בְּחִינַת שֶׁמְּקַשֵּׁר הַדִּבּוּר אֶל הַקְּדֻשָּׁה וְאָז אִי אֶפְשָׁר לְשַׁנּוֹתוֹ. בִּבְחִינַת לֹא יַחֵל דְּבָרוֹ - לֹא יַעֲשֶֹה דְּבָרוֹ חֻלִּין וּכְמוֹ שֶׁאָמְרוּ שָׁם. כִּי הַשְּׁבוּעָה הִוא בִּבְחִינַת מַלְכוּת כַּמּוּבָא, שֶׁהִיא בְּחִינַת לְשׁוֹן הַקֹּדֶשׁ. וְזֶה בְּחִינַת נִשְׁבַּעְתִּי בְקָדְשִׁי (תְּהִלִּים פט) שֶׁעִקַּר הַשְּׁבוּעָה הוּא שֶׁמְּחַבֵּר הַדִּבּוּר אֶל הַקְּדֻשָּׁה שֶׁזֶּה בְּחִינַת לְשׁוֹן הַקֹּדֶשׁ כַּנַּ"ל. וְעַל כֵּן מֵאַחַר שֶׁהוּא בִּבְחִינַת תַּרְגּוּם, בְּחִינַת עֵץ הַדַּעַת כַּנַּ"ל, עַל כֵּן עַל יְדֵי הַשְּׁבוּעָה שֶׁהוּא בְּחִינַת לְשׁוֹן הַקֹּדֶשׁ, בְּוַדַּאי יוֹדֶה עַל הָאֱמֶת, כִּי דֶּרֶךְ הַתַּרְגּוּם לַעֲלוֹת אֶל לְשׁוֹן הַקֹּדֶשׁ, דְּהַיְנוּ שֶׁהָרַע נִכְנָע וְנִתְבַּטֵּל וְהַטּוֹב עוֹלֶה אֶל לְשׁוֹן הַקֹּדֶשׁ, כְּמוֹ שֶׁכָּתוּב שָׁם: וְזֶה בְּחִינַת שְׁבוּעָה לְהַכְחִישׁ אֶת הָעֵד שֶׁהִיא גַּם כֵּן שְׁבוּעָה דְּאוֹרַייתָא, כִּי עִקַּר הָעֵדוּת בִּשְׁנַיִם שֶׁהֵם בְּחִינַת שְׁלֵמוּת לְשׁוֹן הַקֹּדֶשׁ, בְּחִינַת פִּי שְׁנַיִם כַּנַּ"ל. שֶׁזֶּה בְּחִינַת לְשׁוֹן הַקֹּדֶשׁ, בְּחִינַת וְיִהְיוּ נָא פִּי שְׁנַיִם, בְּחִינַת שְׁנַיִם מִקְרָא כַּנַּ"ל. וְעַל כֵּן יֵשׁ לָהֶם נֶאֱמָנוּת שֶׁמְּדַבְּרִים אֱמֶת, כִּי שְׁלֵמוּת לְשׁוֹן הַקֹּדֶשׁ הִיא בְּחִינַת אֱמֶת וֶאֱמוּנָה, אֲבָל כְּשֶׁהוּא אֶחָד לְבַד הוּא בִּבְחִינַת תַּרְגּוּם, בִּבְחִינַת וְאֶחָד תַּרְגּוּם, כִּי עִקַּר הַקְּדֻשָּׁה, דְּהַיְנוּ בְּחִינַת לְשׁוֹן הַקֹּדֶשׁ. הוּא בִּבְחִינַת שְׁנַיִם מִקְרָא, בְּחִינַת פִּי שְׁנַיִם כַּנַּ"ל. שֶׁזֶּה בְּחִינַת לְשׁוֹן הַקֹּדֶשׁ שֶׁהַלָּשׁוֹן שֶׁהוּא הַדִּבּוּר
מְחֻבָּר אֶל הַקֹּדֶשׁ, שֶׁהוּא הַחָכְמָה בְּחִינַת רוּחַ עִלָּאָה וְרוּחַ תַּתָּאָה, בִּבְחִינַת הִתְחַבְּרוּת אֱמֶת וֶאֱמוּנָה, שֶׁזֶּה עִקַּר הַקְּדֻשָּׁה וְאָז אֵין לְהַשֶּׁקֶר שֶׁהוּא הָרַע שׁוּם אֲחִיזָה, אֲבָל כְּשֶׁהוּא אֶחָד נִפְרָד וְאֵין שֵׁנִי בֶּן זוּגוֹ, אֲזַי הוּא בִּבְחִינַת אֶחָד תַּרְגּוּם, בְּחִינַת עֵץ הַדַּעַת, כִּי כְּשֶׁבְּחִינַת הַקְּדֻשָּׁה יוֹרֶדֶת וְנִפְרֶדֶת מִלְּמַעְלָה, אֲזַי מִתְלַבֶּשֶׁת לְמַטָּה וְהֵם נֶאֱחָזִין בָּהּ וּמִזֶּה נַעֲשֶֹה בְּחִינַת עֵץ הַדַּעַת שֶׁהוּא מְעֹרָב טוֹב וָרָע. וְזֶה בְּחִינַת טוֹבִים הַשְּׁנַיִם מִן הָאֶחָד (קֹהֶלֶת ד) כִּי לֹא טוֹב הֱיוֹת הָאָדָם לְבַדּוֹ. וְעַל כֵּן כְּשֶׁהוּא עֵד אֶחָד אֵין הָאֱמֶת בָּרוּר, כִּי כְּשֶׁהוּא אֶחָד וְאֵין שֵׁנִי יֵשׁ לָהֶם אֲחִיזָה, חַס וְשָׁלוֹם, כַּנַּ"ל. וְכֵן מָצִינוּ שֶׁאָדָם אָסוּר לָצֵאת יְחִידִי בַּלַּיְלָה, אֲבָל שְׁנַיִם רַשָּׁאִים, כִּי כְּשֶׁהֵם שְׁנַיִם הֵם נִשְׁמָרִים מֵהֶם, כִּי אֵין לָהֶם אֲחִיזָה בָּהֶם. בִּבְחִינַת טוֹבִים הַשְּׁנַיִם כַּנַּ"ל. וְעַל כֵּן אֵין לְעֵד אֶחָד נֶאֱמָנוּת לְגַמְרֵי, כִּי הוּא בִּבְחִינַת אֶחָד תַּרְגּוּם. שֶׁהוּא מְעֹרָב טוֹב וָרָע כַּנַּ"ל. וְגַם אֵין יָכוֹל הַבַּעַל דָּבָר לְהַכְחִישׁוֹ לְגַמְרֵי מֵאַחַר שֶׁהוּא סָמוּךְ אֶל הַקְּדֻשָּׁה וְיֵשׁ שָׁם טוֹב כַּנַּ"ל וְעַל כֵּן צָרִיךְ לִשָּׁבַע כְּנֶגְדּוֹ, וְעַל יְדֵי הַשְּׁבוּעָה נֶאֱמָן לְהַכְחִישׁ אֶת הָעֵד, כִּי הַשְּׁבוּעָה הִיא בְּחִינַת לְשׁוֹן הַקֹּדֶשׁ שֶׁהִוא לְמַעְלָה מִן הַתַּרְגּוּם, כִּי הַשְּׁבוּעָה הִוא בְּחִינַת פִּי שְׁנַיִם, דְּהַיְנוּ שֶׁמְּקַשֵּׁר הַדִּבּוּר אֶל הַקְּדֻשָּׁה כַּנַּ"ל. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, שֶׁכְּשֶׁכּוֹפֵל דְּבָרָיו הֲוֵי לְשׁוֹן שְׁבוּעָה לְעִנְיַן שְׁבוּעַת בִּטּוּי, כִּי כֶּפֶל הַדְּבָרִים הוּא בְּחִינַת פִּי שְׁנַיִם, בְּחִינַת שְׁנַיִם מִקְרָא, בְּחִינַת לְשׁוֹן הַקֹּדֶשׁ שֶׁהִיא בְּחִינַת שְׁבוּעָה כַּנַּ"ל, בְּחִינַת שֶׁבַע בַּיּוֹם הִלַּלְתִּיךָ (תְּהִלִּים קיט), הַיְנוּ בְּחִינַת לְשׁוֹן הַקֹּדֶשׁ שֶׁהוּא בְּחִינַת תְּהִלּוֹת וּתְפִלּוֹת לַה' יִתְבָּרַךְ. וְעַל כֵּן עַל יְדֵי הַשְּׁבוּעָה שֶׁהִוא בְּחִינַת לְשׁוֹן הַקֹּדֶשׁ, בְּחִינַת פִּי שְׁנַיִם נֶאֱמָן, נֶגֶד הָעֵד שֶׁהוּא בְּחִינַת אֶחָד תַּרְגּוּם כַּנַּ"ל:
וּבַדּוֹרוֹת הָאַחֲרוֹנִים תִּקְּנוּ גַּם לְכוֹפֵר הַכֹּל שְׁבוּעַת הֶסֵּת, כִּי בְּתֹקֶף הַגָּלוּת שֶׁהִתְגַּבְּרָה הַסִּטְרָא אָחֳרָא, דְּהַיְנוּ לְשׁוֹנוֹת הָעַמִּים בְּחִינַת הַשֶּׁקֶר. מֵאַחַר שֶׁיִּשְֹרָאֵל גָּלוּ בֵּינֵיהֶם, עַל כֵּן תִּקְּנוּ שְׁבוּעָה אֲפִלּוּ לְכוֹפֵר בַּכֹּל, כִּי עַכְשָׁו אֶפְשָׁר שֶׁיִּתְאַחֵז בּוֹ גַּם הַשֶּׁקֶר לְגַמְרֵי, חַס וְשָׁלוֹם, כַּנַּ"ל, דְּהַיְנוּ לְשׁוֹנוֹת הָעַמִּים כַּנַּ"ל. וְעַל כֵּן צָרִיךְ שְׁבוּעָה, וְעַל כֵּן קְרָאוּהָ שְׁבוּעַת הֶסֵּת, כִּי הִיא כְּנֶגֶד זֻהֲמַת הַנָּחָשׁ שֶׁהוּא הַשֶּׁקֶר לְגַמְרֵי וְהוּא הַנִּקְרָא מֵסִית. וְעַל כֵּן חֲכָמֵינוּ זִכְרוֹנָם לִבְרָכָה הֵסִיתוּ בּוֹ וְהִתְגָּרוּ בּוֹ וְתִקְּנוּ שְׁבוּעָה, כִּי הֵיכִי דְּלוֹדֵי כְּדֵי לְהַכְנִיעוֹ, כִּי בְּוַדַּאי עַל יְדֵי הַשְּׁבוּעָה יוֹדֶה כִּי לֹא נֶחֱשָׁד עַל הַשְּׁבוּעָה, אַף שֶׁהוּא כּוֹפֵר בַּכֹּל. כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אִשְׁתְּמוּטֵי קָא מִשְׁתַּמֵּיט. וְגַם מֵחֲמַת שֶׁמָּא מִלְוֶה יְשָׁנָה יֵשׁ לוֹ עָלָיו. וְעַיֵּן בַּפּוֹסְקִים הַדִּינִים הַלָּלוּ, כִּי אֲפִלּוּ בַּגָּלוּת שֶׁמִּתְגַּבֵּר אֲפִלּוּ הָרַע לְגַמְרֵי כַּנַּ"ל, דְּהַיְנוּ לְשׁוֹנוֹת הָעַמִּים כַּנַּ"ל אִי אֶפְשָׁר לָהֶם לְהִתְגַּבֵּר כִּי אִם עַל יְדֵי מְעַט הַטּוֹב שֶׁיֵּשׁ בֵּינֵיהֶם, דְּהַיְנוּ שֶׁמַּרְאֶה לוֹ הֶתֵּר אֲפִלּוּ בְּהָרַע לְגַמְרֵי. וְאַף שֶׁבֶּאֱמֶת אֵין זֶה הֶתֵּר כְּלָל, עִם כָּל זֶה מֵאַחַר שֶׁתְּחִלַּת פִּתְחוֹ לְפַתּוֹתוֹ הוּא עַל יְדֵי זֶה. נִמְצָא, שֶׁיֵּשׁ שָׁם גַּם כֵּן קְצָת וּמְעַט דִּמְעַט טוֹב. וְעַל כֵּן יֵשׁ כֹּחַ לְהַכְנִיעוֹ, מֵאַחַר שֶׁאֵין הִתְגַּבְּרוּתוֹ כִּי אִם עַל יְדֵי בְּחִינַת מְעַט טוֹב שֶׁיֵּשׁ שָׁם. וְעַל כֵּן כְּשֶׁנִּתְגַּלֶּה הָאֱמֶת, דְּהַיְנוּ בְּחִינַת הַקְּדֻשָּׁה וְהַטּוֹב לְגַמְרֵי אֲזַי הָרַע נִכְנָע וְנוֹפֵל לְגַמְרֵי. וְעַל כֵּן אֲפִלּוּ הַכּוֹפֵר בַּכֹּל מֵאַחַר שֶׁאֲפִלּוּ גַּם עַתָּה אֵין אָנוּ חוֹשְׁדִין יִשְֹרָאֵל לִכְפֹּר לְגַמְרֵי כִּי אִם עַל יְדֵי אֵיזֶה הֶתֵּר כַּנַּ"ל. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, שֶׁמָּא מִלְוֶה יְשָׁנָה וְכוּ'. כִּי בְּוַדַּאי מֻכְרָח שֶׁיִּהְיֶה שָׁם קְצָת טוֹב כַּנַּ"ל. עַל כֵּן עַל יְדֵי הַשְּׁבוּעָה שֶׁהִיא בְּחִינַת לְשׁוֹן הַקֹּדֶשׁ, בְּוַדַּאי יוֹדֶה עַל הָאֱמֶת וַאֲזַי הָרַע נִכְנָע בְּיוֹתֵר בִּבְחִינַת עֵת אֲשֶׁר שָׁלַט הָאָדָם וְכוּ', כַּמּוּבָא. כִּי זֶה בְּעַצְמוֹ שֶׁהִתְגַּבֵּר עָלָיו הָרַע וְהַשֶּׁקֶר כַּנַּ"ל עַכְשָׁו מוֹדֶה עַל הָאֱמֶת עַל יְדֵי הַשְּׁבוּעָה. וּמְבַטֵּל דִּבְרֵי הַשֶּׁקֶר שֶׁדִּבֵּר מִקֹּדֶם:
אֲבָל בְּוַדַּאי כְּשֶׁמִּתְבָּרֵר לָנוּ שֶׁהוּא כּוֹפֵר בְּלִי שׁוּם הֶתֵּר אֵין נוֹתְנִין לוֹ שְׁבוּעָה, כִּי הַכּוֹפֵר בְּפִקָּדוֹן חָשׁוּד עַל הַשְּׁבוּעָה, כִּי הָרַע לְגַמְרֵי, דְּהַיְנוּ שֶׁקֶר גָּמוּר אִי אֶפְשָׁר לַהֲפֹךְ אֶל הַקְּדֻשָּׁה, דְּהַיְנוּ אֶל הָאֱמֶת עַל יְדֵי שְׁלֵמוּת לְשׁוֹן הַקֹּדֶשׁ, רַק מִן הַסְּתָם אָנוּ מְבַקְּשִׁין לְהַפֵּךְ בִּזְכוּתוֹ וְלִמְצֹא לוֹ הֶתֵּר בְּחִינַת קְצָת טוֹב כַּנַּ"ל. וַאֲזַי אֶפְשָׁר לְהָפְכוֹ אֶל הַקְּדֻשָּׁה, דְּהַיְנוּ אֶל הָאֱמֶת, עַל יְדֵי הַשְּׁבוּעָה שֶׁהִיא בְּחִינַת לְשׁוֹן הַקֹּדֶשׁ כַּנַּ"ל שֶׁזֶּה בְּחִינַת לְשׁוֹן תַּרְגּוּם שֶׁעוֹלֶה אֶל לְשׁוֹן הַקֹּדֶשׁ, כִּי עַכְשָׁו עַל יְדֵי הִתְגַּבְּרוּת לְשׁוֹנוֹת הַעֲמָמִין עַל יִשְֹרָאֵל, עַל יְדֵי מְעַט הַטּוֹב שֶׁבָּהֶם, עַל יְדֵי זֶה נִתְהַפְּכִין לְשׁוֹנוֹת הַעֲמָמִין לִבְחִינַת תַּרְגּוּם, מֵאַחַר שֶׁכָּבְשׁוּ אֶת יִשְֹרָאֵל שֶׁהֵם בְּחִינַת טוֹב בֵּינֵיהֶם. נִמְצָא, שֶׁהֵם בִּבְחִינַת מְעֹרָב טוֹב וָרָע, בְּחִינַת תַּרְגּוּם. וְעַל יְדֵי זֶה בְּעַצְמוֹ יֵשׁ לָנוּ כֹּחַ לְהַכְנִיעָם. בִּבְחִינַת לְשׁוֹן תַּרְגּוּם שֶׁמַּכְנִיעִין הָרַע שֶׁבּוֹ וְהַטּוֹב עוֹלֶה אֶל הַקְּדֻשָּׁה. וְזֶה בְּחִינַת עֵת אֲשֶׁר שָׁלַט וְכוּ' כַּמּוּבָא וְכַנַּ"ל. כִּי מֵחֲמַת שֶׁהֵם שׁוֹלְטִין עַל הָאָדָם דִּקְדֻשָּׁה, עַל יְדֵי זֶה דַּיְקָא מַכְנִיעִין אוֹתָם מֵאַחַר שֶׁיֵּשׁ טוֹב הַרְבֵּה בֵּינֵיהֶם יֵשׁ כֹּחַ לְהִתְגַּבֵּר וּלְהַכְנִיעַ הָרַע וּלְהוֹצִיא הַטּוֹב:
וְזֶה בְּחִינַת כַּמָּה מִצְווֹת שֶׁאֵינָם נוֹהֲגִים בְּחוּץ לָאָרֶץ מִדְּאוֹרַיְתָא, כְּגוֹן מִצְווֹת הַתְּלוּיוֹת בָּאָרֶץ וְאַף עַל פִּי כֵן חֲכָמֵינוּ זִכְרוֹנָם לִבְרָכָה תִּקְּנוּ שֶׁיִּנְהֲגוּ גַּם בְּחוּץ לָאָרֶץ, כִּי חוּץ לָאָרֶץ שֶׁהוּא אֶרֶץ הַעֲמָמִין בְּוַדַּאי אֵין רָאוּי שֶׁיִּנְהֲגוּ בְּאַרְצָם מִצְווֹת, כִּי הֵם רַע לְגַמְרֵי כַּנַּ"ל. רַק מֵאַחַר שֶׁיִּשְֹרָאֵל שְׁרוּיִין בֵּינֵיהֶם, עַל כֵּן עַל יְדֵי זֶה נִמְצָא עַתָּה גַּם שָׁם טוֹב וְעַל כֵּן תִּקְּנוּ גַּם שָׁם הַמִּצְווֹת הַתְּלוּיוֹת בָּאָרֶץ. וּכְמוֹ שֶׁשָּׁמַעְתִּי מֵאֲדוֹנֵנוּ, מוֹרֵנוּ וְרַבֵּנוּ, נֵרוֹ יָאִיר, שֶׁמֵּחֲמַת שֶׁעַכְשָׁו יוֹשְׁבִין יִשְֹרָאֵל אֵצֶל עַכּוּ"ם יְדוּעִים, עַל יְדֵי זֶה נֶחֱלָשׁ הָרַע שֶׁלָּהֶם וְנִכְנָע. ה' יִתְבָּרַךְ יְמַהֵר גְּאֻלָּתֵנוּ גְּאֻלָּה שְׁלֵמָה בִּמְהֵרָה בְּיָמֵינוּ, אָמֵן וְאָמֵן כֵּן יְהִי רָצוֹן:
שָׁמַעְתִּי מֵאֲדוֹנֵנוּ, מוֹרֵנוּ וְרַבֵּנוּ שֶׁיֵּשׁ טִקְלָא שֶׁנִּלְכְּדוּ בָּהּ כַּמָּה גְּדוֹלֵי הַדּוֹר וְעַל כֵּן לִפְעָמִים מִתְפַּלְּלִין כָּרָאוּי כְּדֶרֶךְ הַגְּדוֹלִים וְגַם עוֹשִֹים טוֹב הַרְבֵּה. וְאַף עַל פִּי כֵן לִפְעָמִים לְהֵפֶךְ, חַס וְשָׁלוֹם. וְזֶה עַל יְדֵי אֻמָּה יְדוּעָה שֶׁלָּכְדָה וְכָבְשָׁה אֶת הַמְדִינָה. וְהַצַּדִּיק הָאֱמֶת הָיָה לוֹ לְעֵזֶר לְהִנָּצֵל מִזֶּה. עַל יְדֵי שֶׁגַּם מִקֹּדֶם הָיָה סָמוּךְ אֶל הַסְּפָר, אַךְ עַכְשָׁו מֵחֲמַת שֶׁיִּשְֹרָאֵל הַרְבֵּה יוֹשְׁבִין אֶצְלָם, עַל יְדֵי זֶה אֵינוֹ רַע כָּל כָּךְ כְּמִקֹּדֶם, ה' יִשְׁמְרֵנוּ וְיִגְאָלֵנוּ מְהֵרָה, אָמֵן:
<h2>טוען ונטען הלכה ב</h2>
<h3>אות ו</h3>
הֲלָכָה ב:
עִנְיַן שְׁבוּעָה דְּאוֹרַייתָא שֶׁחִיְּבָה תּוֹרָה בְּמוֹדֶה בְּמִקְּצָת וְכוֹפֵר בַּכֹּל פָּטוּר. וְרַב נַחְמָן תִּקֵּן הֶסֵּת אֲפִלּוּ לְכוֹפֵר בַּכֹּל:
<h3>אות א</h3>
עַל פִּי מַה שֶּׁכָּתַב רַבֵּנוּ זֵכֶר צַדִּיק לִבְרָכָה בַּמַּאֲמָר הַמַּתְחִיל, בְּטַח בַּה' וַעֲשֵֹה טוֹב וְכוּ', סִימָן עט שֶׁתְּשׁוּבָה שְׁלֵמָה הִיא בְּחִינַת שַׁבָּת, כִּי יֵשׁ בְּנֵי אָדָם שֶׁהוֹלְכִים כָּל הַיּוֹם וְעוֹסְקִים בְּמַשָּא וּמַתָּן וּבְאֶמְצַע נוֹפְלִים לָהֶם הִרְהוּרֵי תְּשׁוּבָה וְאַחַר כָּךְ חוֹזְרִים כְּבַתְּחִלָּה. זֶה בְּחִינַת שֵׁשֶׁת יְמֵי הַחֹל שֶׁהֵם כְּנֶגֶד בְּחִינַת שִׁשָּׁה סִדְרֵי מִשְׁנָה שֶׁכְּלוּלִים מֵאִסּוּר וְהֶתֵּר, טָמֵא וְטָהוֹר, כָּשֵׁר וּפָסוּל, כִּי הוּא פַּעַם כָּשֵׁר פַּעַם פָּסוּל, כִּי נוֹפֵל לוֹ הִרְהוּר תְּשׁוּבָה וְאַחַר כָּךְ חוֹזֵר לַעֲסָקָיו וְזֶה בְּחִינַת עֵץ הַדַּעַת טוֹב וָרָע, אֲבָל שַׁבָּת הוּא בְּחִינַת נַיְחָא. זֶה בְּחִינַת כְּשֶׁזּוֹכֶה לַעֲשֹוֹת תְּשׁוּבָה שְׁלֵמָה, זֶה בְּחִינַת שַׁבָּת נַיְחָא. וְהָרַע נִתְבַּטֵּל לְגַמְרֵי. וְזֶה בְּחִינַת מַה שֶּׁכָּתוּב בַּזֹּהַר, וְאִי עָבַר עַל אוֹרַיְתָא, אִתְשַׁקְיָא מִמְּרִירוּ דְּאִילָנָא וְכוּ' וְאִי תָּב בִּתְיוּבְתָּא אִתְּמַר, "וַיּוֹרֵהוּ ה' עֵץ וַיִּמְתְּקוּ הַמָּיִם". וְדָא עֵץ הַחַיִּים וְכוּ', עַיֵּן שָׁם. וְעַל יְדֵי שַׁבָּת יָכוֹל כָּל אֶחָד לִרְאוֹת אֶת שִׁפְלוּתוֹ. וְזֶה בְּחִינַת הִתְגַּלּוּת מָשִׁיחַ, עַיֵּן שָׁם כָּל זֶה:
<h3>אות ב</h3>
וְהִנֵּה הַמּוֹדֶה בְּמִקְּצַת הַטַּעֲנָה. הוּא בַּבְּחִינָה הַנַּ"ל, בִּבְחִינַת שֵׁשֶׁת יְמֵי הַחֹל שֶׁהֵם כְּלוּלִים מִכָּשֵׁר וּפָסוּל וְכוּ', בְּחִינַת עֵץ הַדַּעַת טוֹב וָרָע. כִּי הוּא גַּם כֵּן מְעֹרָב מִטּוֹב וָרָע, כִּי אֵינוֹ רוֹצֶה לִכְפֹּר לְגַמְרֵי מֵחֲמַת בְּחִינַת הַטּוֹב שֶׁבּוֹ. וְכֵן לְהֵפֶךְ אֵינוֹ מוֹדֶה לְגַמְרֵי וְזֶה מֵחֲמַת הָרַע שֶׁמֵּסִיתוֹ לְכַחֵשׁ בַּעֲמִיתוֹ וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל הַמּוֹדֶה בְּמִקְּצָת וְהַאי בְּכֻלָּא בָּעֵי דְּלוֹדֵי לֵיהּ וְכוּ' וְהַאי בְּכֻלֵּי בָּעֵי דִּלְכַפְּרֵיהּ. נִמְצָא, שֶׁהוּא בַּבְּחִינָה הַנַּ"ל פַּעַם כָּשֵׁר פַּעַם פָּסוּל וְלֵית לֵיהּ נַיְחָא, כִּי רוֹצֶה לִכְפֹּר וְאֵינוֹ יָכוֹל מֵחֲמַת הַטּוֹב וְרוֹצֶה לְהוֹדוֹת וְאֵינוֹ יָכוֹל גַּם כֵּן וְזֶה בְּחִינַת עֵץ הַדַּעַת טוֹב וָרָע, בְּחִינַת שֵׁשֶׁת יְמֵי הַחֹל. וְהַתִּקּוּן לָזֶה הוּא הַשְּׁבוּעָה כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, וְרָמִי רַחֲמָנָא שְׁבוּעָה עָלֵיהּ כִּי הֵיכִי דְּלוֹדֵי, כִּי הַשְּׁבוּעָה הִיא בְּחִינַת שַׁבָּת, כִּי שְׁבוּעָה הוּא בְּחִינַת בְּרִית, בְּחִינַת צַדִּיק יְסוֹד עוֹלָם כַּמּוּבָא וְזֶה בְּחִינַת שַׁבָּת שֶׁהִיא בְּחִינַת בְּרִית עוֹלָם וְכוּ'. וְעַל שֵׁם זֶה נִקְרָא שְׁבוּעָה בְּחִינַת שַׁבָּת שֶׁכָּלוּל מִשִּׁבְעַת הַיָּמִים. וְעַל יְדֵי הַשְּׁבוּעָה שֶׁהִיא בְּחִינַת צַדִּיק יְסוֹד עוֹלָם, בְּחִינַת שַׁבָּת, עַל יְדֵי זֶה נִתְבַּטֵּל הָרַע וְנִתְגַּלֶּה הַטּוֹב כְּמוֹ בְּשַׁבָּת שֶׁעוֹלֶה הַטּוֹב וְהָרַע נִדְחֶה וְנִתְבַּטֵּל. וְעַל כֵּן עַל יְדֵי הַשְּׁבוּעָה יוֹדֶה בְּוַדַּאי, כִּי נִתְבַּטֵּל הָרַע וְנִתְגַּלֶּה הַטּוֹב עַל יְדֵי הַשְּׁבוּעָה שֶׁהִוא בְּחִינַת שַׁבָּת, בְּחִינַת צַדִּיק כַּנַּ"ל:
<h3>אות ג</h3>
וְעַל כֵּן עִקַּר הַשְּׁבוּעָה הִוא רַק לְמוֹדֶה בְּמִקְּצָת שֶׁהוּא בְּחִינַת עֵץ הַדַּעַת טוֹב וָרָע שֶׁיֵּשׁ בּוֹ טוֹב וָרַע, כָּשֵׁר וּפָסוּל כַּנַּ"ל, אֲבָל הַכּוֹפֵר בַּכֹּל שֶׁזֶּה בְּחִינַת רַע לְגַמְרֵי שֶׁאֵין בּוֹ שׁוּם טוֹב לֹא הִטִּילָה עָלָיו הַתּוֹרָה שְׁבוּעָה. כִּי בְּאִם הוּא שַׁקְרָן וְהָאֱמֶת אֵינוֹ כִּדְבָרָיו רַק שֶׁהוּא מְשַׁקֵּר בַּחֲבֵרוֹ וְכוֹפֵר בַּכֹּל אֲזַי לֹא יוֹעִיל לוֹ שְׁבוּעָה שֶׁהִיא בְּחִינַת שַׁבָּת לְהוֹדוֹת עַל יָדָהּ, כִּי מֵאַחַר שֶׁהוּא כּוֹפֵר בַּכֹּל. הוּא בִּבְחִינַת הָרַע לְגַמְרֵי וְזֶה הָרַע לְגַמְרֵי אֵינוֹ חוֹזֵר אֶל הַטּוֹב עַל יְדֵי קְדֻשַּׁת שַׁבָּת שֶׁהִיא בְּחִינַת שְׁבוּעָה, כִּי כְּשֶׁבָּא שַׁבַּת נַיְחָא, אֲזַי הַטּוֹב שֶׁבִּבְחִינַת שֵׁשֶׁת יְמֵי הַחֹל עוֹלֶה אֶל הַקְּדוֹשָׁה כַּיָּדוּעַ, אֲבָל בְּחִינַת הָרַע לְגַמְרֵי נִדְחֶה וְנִתְבַּטֵּל עַל יְדֵי שַׁלְהוֹבָא דְּאֶשָּׁא כַּיָּדוּעַ, וְעַל כֵּן לֹא חִיְּבָה הַתּוֹרָה שְׁבוּעָה לְכוֹפֵר בַּכֹּל שֶׁהוּא בְּחִינַת רַע לְגַמְרֵי, כִּי לֹא יַחֲזֹר אֶל הַקְּדֻשָּׁה עַל יְדֵי הַשְּׁבוּעָה שֶׁהִיא בְּחִינַת שַׁבָּת, כִּי הָרַע לְגַמְרֵי אֵינוֹ חוֹזֵר אֶל הַקְּדֻשָּׁה עַל יְדֵי קְדֻשַּׁת שַׁבָּת, רַק בְּחִינַת עֵץ הַדַּעַת טוֹב וָרָע, כָּשֵׁר וּפָסוּל, דְּהַיְנוּ תַּעֲרֹבֶת טוֹב וָרָע זֹאת הַבְּחִינָה נִתְבָּרֵר וְעוֹלֶה הַטּוֹב אֶל הַקְּדֻשָּׁה עַל יְדֵי קְדֻשַּׁת שַׁבָּת כַּיָּדוּעַ:
<h3>אות ד</h3>
אֲבָל בַּדּוֹרוֹת הָאַחֲרוֹנִים רָאוּ חֲכָמֵינוּ זִכְרוֹנָם לִבְרָכָה לְתַקֵּן שְׁבוּעָה גַּם לְכוֹפֵר בַּכֹּל, כִּי זֶה יָדוּעַ שֶׁכָּל זְמַן הַגָּלוּת עִקַּר עֲבוֹדוֹת שֶׁל כָּל צַדִּיקֵי אֱמֶת, בִּפְרָט הַצַּדִּיקִים הַנּוֹרָאִים הַמֻּפְלָגִים בְּמַעֲלָה הוּא רַק לְבָרֵר נִיצוֹצוֹת מֵעִמְקֵי הַקְּלִפּוֹת כְּדֵי לְקָרֵב בִּיאַת מָשִׁיחַ, כִּי בָּזֶה תָּלוּי בִּיאַת מָשִׁיחַ כְּשֶׁיֻּשְׁלַם הַבֵּרוּר כַּיָּדוּעַ. וּבְכָל דּוֹר וָדוֹר מְבָרְרִים נִיצוֹצוֹת קְדוֹשׁוֹת מֵעֹמֶק עֹמֶק יוֹתֵר. וְזֶה בְּחִינַת עִקְבוֹת מְשִׁיחָא כַּיָּדוּעַ. וּכְשֶׁיָּבוֹא מָשִׁיחַ אֲזַי יְבָרֵר גְּמַר הַבֵּרוּר מִתַּכְלִית עֹמֶק עִמְקֵי הַקְּלִפּוֹת וְאָז יִהְיֶה הַגְּאֻלָּה. וְעַל כֵּן בַּדּוֹרוֹת הָאַחֲרוֹנִים תִּקְּנוּ חֲכָמֵינוּ זִכְרוֹנָם לִבְרָכָה שְׁבוּעַת הֶסֵּת גַּם לְכוֹפֵר בַּכֹּל שֶׁהוּא בִּבְחִינַת רַע לְגַמְרֵי שֶׁאֵינוֹ חוֹזֵר אֶל הַקְּדֻשָּׁה עַל יְדֵי הַשְּׁבוּעָה בְּחִינַת שַׁבָּת כַּנַּ"ל, אֲבָל חֲכָמֵינוּ זִכְרוֹנָם לִבְרָכָה הִטִּילוּ גַּם עָלָיו שְׁבוּעָה, כִּי רָאוּ אָז בְּאוֹתוֹ הַדּוֹר שֶׁעַכְשָׁו צְרִיכִין לְבָרֵר הַקְּדֻשָּׁה גַּם מִשָּׁם. אֲפִלּוּ מִבְּחִינַת הָרַע לְגַמְרֵי שֶׁהוּא בְּחִינַת כּוֹפֵר בַּכֹּל. וְעַל כֵּן טָרְחוּ וּמָצְאוּ זְכוּת גַּם לְכוֹפֵר בַּכֹּל שֶׁיּוּכַל לִהְיוֹת שֶׁכָּפַר בַּכֹּל וְאַף עַל פִּי כֵן אֵינוֹ רָשָׁע וְחָשׁוּד לְגַמְרֵי רַק מֵחֲמַת סָפֵק מִלְוֶה יְשָׁנָה שֶׁיֵּשׁ לוֹ עָלָיו, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שָׁם בְּטַעַם הַשְּׁבוּעָה שֶׁל כּוֹפֵר בַּכֹּל. וְעַל כֵּן תִּקְּנוּ גַּם עַל הַכּוֹפֵר בַּכֹּל, כִּי הֵיכִי דְּלוֹדֵי, כִּי רָאוּ שֶׁגַּם הוּא יָכוֹל לְהִתְבָּרֵר וְלָצֵאת מִן הָרַע וְהַשֶּׁקֶר עַל יְדֵי הַשְּׁבוּעָה שֶׁהִיא בְּחִינַת שַׁבָּת, כִּי מָצְאוּ זְכוּת גַּם לְכוֹפֵר בַּכֹּל שֶׁאֵינוֹ חָשׁוּד לְגַמְרֵי רַק מֵחֲמַת סָפֵק מִלְוֶה יְשָׁנָה כַּנַּ"ל, כִּי זֶה עִקַּר עִנְיַן עֲבוֹדַת הַצַּדִּיק שֶׁרוֹצֶה לְבָרֵר וּלְהַעֲלוֹת נְשָׁמוֹת מֵעִמְקֵי הַקְּלִפּוֹת שֶׁנָּפְלוּ עַל יְדֵי מַה שֶּׁנָּפְלוּ. וְהוּא מַעֲלֶה אוֹתָם עַל יְדֵי שֶׁמּוֹצֵא לָהֶם זְכוּת, אֲפִלּוּ לָרְשָׁעִים מְחַפֵּשֹ וּמְבַקֵּשׁ וּמוֹצֵא אֵיזֶה זְכוּת כָּל שֶׁהוּא, וְעַל יְדֵי זֶה מַעֲלֶה אוֹתָם אֲפִלּוּ מֵרַע גָּמוּר. וְכַמּוּבָן בְּדִבְרֵי רַבֵּנוּ זִכְרוֹנוֹ לִבְרָכָה בְּמָקוֹם אַחֵר. וְעַל כֵּן תִּקְּנוּ חֲכָמֵינוּ זִכְרוֹנָם לִבְרָכָה שְׁבוּעָה גַּם לְכוֹפֵר בַּכֹּל. אַף עַל פִּי שֶׁמִּדְּאוֹרַיְתָא אֵין צָרִיךְ שְׁבוּעָה, כִּי מִמַּה נַפְשָׁךְ אִם נֹאמַר שֶׁהוּא אוֹמֵר שֶׁקֶר וְכוֹפֵר בַּכֹּל מַה יּוֹעִיל לוֹ הַשְּׁבוּעָה. מֵאַחַר שֶׁהוּא בִּבְחִינַת הָרַע לְגַמְרֵי כַּנַּ"ל, אֲבָל חֲכָמֵינוּ זִכְרוֹנָם לִבְרָכָה בַּדּוֹרוֹת הָאַחֲרוֹנִים תִּקְּנוּ גַּם עָלָיו שְׁבוּעָה, כִּי בַּדּוֹרוֹת הָאַחֲרוֹנִים אֲזַי מְבָרְרִים גַּם מֵעֹמֶק הָרַע כַּנַּ"ל. וְעַל כֵּן חִפְּשֹוּ וּמָצְאוּ זְכוּת גַּם לְכוֹפֵר בַּכֹּל כַּנַּ"ל וְהִטִּילוּ גַּם עָלָיו שְׁבוּעָה כְּדֵי שֶׁיַּחֲזֹר אֶל הָאֱמֶת עַל יְדֵי הַשְּׁבוּעָה שֶׁזֶּה בְּחִינַת תְּשׁוּבָה, בְּחִינַת שַׁבָּת כְּדֵי לְבָרֵר הַטּוֹב גַּם מֵעֹמֶק הָרַע מִבְּחִינַת כּוֹפֵר בַּכֹּל כַּנַּ"ל. וְעַל כֵּן רַב נַחְמָן דַּיְקָא תִּקֵּן הֶסֵּת, כִּי רַב נַחְמָן הוּא בְּחִינַת הִתְנוֹצְצוּת מָשִׁיחַ כְּמוֹ שֶׁהִתְפָּאֵר בְּעַצְמוֹ. כְּמוֹ דְּאִיתָא בְּדִבְרֵי רַבּוֹתֵינוּ זִכְרוֹנָם לִבְרָכָה (סַנְהֶדְרִין צח), אָמַר רַב נַחְמָן, אִי מִן חַיָּא הוּא, כְּגוֹן אֲנָא, שֶׁנֶּאֱמַר, "וְהָיָה אַדִּירוֹ מִמֶּנּוּ וְכוּ'". וְעִקַּר בְּחִינָה זוֹ לְבָרֵר הַקְּדֻשָּׁה מֵעֹמֶק הָרַע הוּא רַק עַל יְדֵי מָשִׁיחַ. וְכָל צַדִּיק אֱמֶת שֶׁהוּא בְּחִינַת מָשִׁיחַ הוּא עוֹסֵק בָּזֶה. וְעַל כֵּן רַב נַחְמָן שֶׁהוּא בְּחִינַת הִתְנוֹצְצוּת מָשִׁיחַ כַּנַּ"ל, עַל כֵּן תִּקֵּן שְׁבוּעָה גַּם לְכוֹפֵר בַּכֹּל. שֶׁהוּא בְּחִינַת לְבָרֵר הַטּוֹב גַּם מֵעֹמֶק הָרַע. שֶׁזֶּהוּ עִקַּר הַגְּאֻלָּה שֶׁיִּהְיֶה עַל יְדֵי מָשִׁיחַ שֶׁיָּבוֹא בִּמְהֵרָה בְּיָמֵינוּ שֶׁיַּעֲלֶה נְשָׁמוֹת קְדוֹשׁוֹת מֵעִמְקֵי הַקְּלִפּוֹת וִיקַבֵּץ נִדְחֵינוּ מֵאַרְבַּע כַּנְפוֹת הָאָרֶץ בִּמְהֵרָה בְּיָמֵינוּ, אָמֵן:
<h3>אות ה</h3>
וְעַל כֵּן בְּרֹב הַטְּעָנוֹת וְהַסִּכְסוּכִים שֶׁיֵּשׁ בֵּין בְּנֵי אָדָם בְּעִסְקֵי מַשָּא וּמַתָּן עַל פִּי הָרֹב צְרִיכִים שְׁבוּעָה, כִּי עֲשִֹיַּת הַמַּשָּא וּמַתָּן הוּא בְּחִינַת שֵׁשֶׁת יְמֵי הַחֹל שֶׁהֵם בְּחִינַת ל"ט מְלָאכוֹת, כִּי כָּל הָעֲסָקִים וְכָל הַמַּשָּא וּמַתָּן כָּלוּל בְּל"ט מְלָאכוֹת כַּמּוּבָא בְּמָקוֹם אַחֵר (בְּדִבְרֵי רַבֵּנוּ זִכְרוֹנוֹ לִבְרָכָה סִימָן ד לִקּוּטֵי תִּנְיָנָא) וְל"ט מְלָאכוֹת בָּהֶם נֶאֱחָז זֻהֲמַת הַנָּחָשׁ עֵץ הַדַּעַת טוֹב וָרָע, כִּי הֵם בְּחִינַת בְּעִצָּבוֹן תֹּאכֲלֶנָּה בְּזֵעַת אַפֶּיךָ תֹּאכַל, דְּהַיְנוּ יְגִיעַת הַפַּרְנָסָה. שֶׁזֶּה בָּא עַל יְדֵי עֵץ הַדַּעַת וְעַל כֵּן עַל פִּי הָרֹב יְכוֹלִים לִפֹּל, חַס וְשָׁלוֹם, עַל יְדֵי הַמַּשָּא וּמַתָּן לִבְחִינָה זוֹ, לִבְחִינַת עֵץ הַדַּעַת טוֹב וָרָע, דְּהַיְנוּ לִהְיוֹת כּוֹפֵר בַּחֲבֵרוֹ וְלִמְצֹא לוֹ אֵיזֶה הֶתֵּר אוֹ דְּחִיָּה כְּמוֹ מוֹדֶה בְּמִקְּצָת אוֹ כּוֹפֵר בַּכֹּל לְדִבְרֵי רַבּוֹתֵינוּ זִכְרוֹנָם לִבְרָכָה. כִּי עִקַּר הַמַּשָּא וּמַתָּן שֶׁהוּא בְּחִינַת ל"ט מְלָאכוֹת שֶׁהֵם בְּחִינַת שֵׁשֶׁת יְמֵי הַחֹל, הֵם בִּבְחִינָה זוֹ כָּשֵׁר וּפָסוּל וְכוּ', פַּעַם כָּשֵׁר פַּעַם פָּסוּל כַּנַּ"ל. וְעַל כֵּן צְרִיכִים לִהְיוֹת זָהִיר בְּנַפְשׁוֹ מְאֹד מְאֹד לַעֲשֹוֹת מַשָּא וּמַתָּן בֶּאֱמוּנָה. לִבְלִי לִפֹּל לְשֶׁקֶר וְרַע, חַס וְשָׁלוֹם, עַל יְדֵי הַמַּשָּא וּמַתָּן כַּנַּ"ל. וְעַל כֵּן מִי שֶׁנָּפַל, חַס וְשָׁלוֹם, לְאֵיזֶה שֶׁקֶר וְיֵשׁ טַעֲנָה בֵּינוֹ וּבֵין חֲבֵרוֹ. הַתִּקּוּן הוּא שְׁבוּעָה שֶׁהִיא בְּחִינַת שַׁבָּת, שֶׁהִיא בְּחִינַת נַיְחָא שֶׁעַל יְדֵי זֶה עוֹלִים וְנִתְבָּרְרִים מִבְּחִינַת עֵץ הַדַּעַת מִבְּחִינַת שֵׁשֶׁת יְמֵי הַחֹל וְזוֹכִים לִבְחִינַת עֵץ הַחַיִּים. בִּבְחִינַת מַה שֶּׁכָּתוּב בַּזֹּהַר הַנַּ"ל, וְאִי עָבַר עַל אוֹרַיְתָא אִתְשַׁקְיָא מִמְּרִירוּ דְּאִילָנָא זֶה בְּחִינַת מַר מִמָּוֶת וְכוּ', בְּחִינַת עַצְבוּת וִיגִיעוֹת הַפַּרְנָסָה. בְּחִינַת מַשָּא וּמַתָּן שֶׁאֵינוֹ בֶּאֱמוּנָה וְכַמּוּבָא בְּדִבְרֵי רַבֵּנוּ בַּמַּאֲמָר "צִוִּיתָ צֶדֶק" (סִימָן כג), עַיֵּן שָׁם הֵיטֵב. וְכַד תָּב בִּתְיוּבְתָּא אִתְמַר, "וַיּוֹרֵהוּ ה' עֵץ" - דָּא עֵץ הַחַיִּים וְכוּ'. הַיְנוּ עַל יְדֵי תְּשׁוּבָה בְּחִינַת שַׁבָּת שֶׁזֶּהוּ בְּחִינַת שְׁבוּעָה כַּנַּ"ל, עַל יְדֵי זֶה נִתְבָּרֵר הַטּוֹב וְנִדְחֶה הָרַע. וְנִמְתָּק הַמְרִירוּת הַנַּ"ל בִּבְחִינַת וַיִּמְתְּקוּ הַמָּיִם וְכוּ', עַיֵּן שָׁם:
<h3>אות ו</h3>
וְעַל כֵּן עִקַּר הַשְּׁבוּעָה הִיא בִּנְקִיטַת חֵפֶץ, דְּהַיְנוּ סֵפֶר תּוֹרָה, כִּי הַסֵּפֶר תּוֹרָה הִיא בְּחִינַת עֵץ הַחַיִּים שֶׁעַל יְדֵי זֶה נִמְתָּק מְרִירוּת הַנַּ"ל וְנִדְחֶה הָרַע. וְעַל יְדֵי זֶה יוֹדֶה בָּאֱמֶת, כִּי נִתְבָּרֵר הַטּוֹב מֵהָרַע כַּנַּ"ל עַל יְדֵי הַשְּׁבוּעָה שֶׁהִוא בְּחִינַת שַׁבָּת, בְּחִינַת תְּשׁוּבָה שְׁלֵמָה, בְּחִינַת נַיְחָא כַּנַּ"ל. בָּרוּךְ ה' לְעוֹלָם, אָמֵן וְאָמֵן:
<h3>אות ז</h3>
וְעַל כֵּן נִקְרָא שְׁבוּעַת הַכּוֹפֵר בַּכֹּל שְׁבוּעַת הֶסֵּת, כִּי עַל יְדֵי זֶה דּוֹחִין עִקַּר זֻהֲמַת הַנָּחָשׁ הַקַּדְמוֹנִי שֶׁנִּקְרָא מֵסִית, כִּי הוּא הַמֵּסִית הָרִאשׁוֹן שֶׁמִּשָּׁם עִקַּר הָרַע הַגָּמוּר. וְעַל יְדֵי שְׁבוּעַת הֶסֵּת שֶׁל הַכּוֹפֵר בַּכֹּל עַל יְדֵי זֶה מְבָרְרִין הַטּוֹב מֵעִמְקֵי הַקְּלִפּוֹת מִזֻּהֲמַת הַנָּחָשׁ, כִּי אָנוּ רוֹצִים לְהַחֲזִיר בִּתְשׁוּבָה אֲפִלּוּ הַכּוֹפֵר בַּכֹּל עַל יְדֵי הַשְּׁבוּעָה שֶׁהִטִּילוּ עָלָיו, כִּי אָנוּ מְחַפְּשִֹין וּמוֹצְאִין בּוֹ זְכוּת שֶׁמָּא סָפֵק מִלְוֶה יְשָׁנָה יֵשׁ לוֹ עָלָיו וְכוּ' וְכַנַּ"ל. נִמְצָא, שֶׁעַל יְדֵי שְׁבוּעָה זוֹ מְבָרְרִין הַטּוֹב מֵעִמְקֵי הַקְּלִפּוֹת וּמַכְנִיעִים וּמְבַטְּלִין זֻהֲמַת הַנָּחָשׁ שֶׁהוּא הַמֵּסִית הָרִאשׁוֹן עַל כֵּן נִקְרָא שְׁבוּעַת הֶסֵּת שֶׁהוּא לְשׁוֹן הֲסָתָה כְּמוֹ שֶׁפֵּרְשׁוּ הַפּוֹסְקִים, כִּי עַל יְדֵי שְׁבוּעָה זוֹ דּוֹחִין זֻהֲמַת הַנָּחָשׁ שֶׁהוּא הַמֵּסִית כַּנַּ"ל. עַל יְדֵי שֶׁמּוֹצְאִין נְקֻדָּה טוֹבָה גַּם בְּהַכּוֹפֵר בַּכֹּל וּמַטִּילִין שְׁבוּעָה עָלָיו כְּדֵי שֶׁיַּחֲזֹר בִּתְשׁוּבָה וְיוֹדֶה בָּאֱמֶת וְכַנַּ"ל:
<h2>טוען ונטען ג:</h2>
<h3>אות ז</h3>
הַנּוֹשֶׁה בַּחֲבֵרוֹ מָנֶה וַחֲבֵרוֹ בַּחֲבֵרוֹ מוֹצִיאִין מִזֶּה וְנוֹתְנִין לָזֶה מִדְּרַבִּי נָתָן, שֶׁנֶּאֱמַר, "וְנָתַן לַאֲשֶׁר אָשַׁם לוֹ":
<h3>אות א</h3>
זֶה מְבֹאָר עַל פִּי מַה שֶּׁכָּתוּב בַּמַּאֲמָר הַמַּתְחִיל תִּקְעוּ, הַמְדַבֵּר מֵאֱמוּנָה בְּלִקּוּטֵי תִּנְיָנָא סִימָן ה. עַיֵּן שָׁם בְּסוֹף הַמַּאֲמָר מֵעִנְיַן תִּקּוּן הַמִּשְׁפָּט וְאִיתָא שָׁם (בַּסּוֹף) בְּדִבּוּר הַמַּתְחִיל וּבֶאֱמֶת הוּא דָּבָר גָּדוֹל מְאֹד לְהַשְׁלִיךְ מֵאִתּוֹ כָּל הַחָכְמוֹת וְכוּ', כִּי עַל יְדֵי זֶה נַעֲשֶֹה תִּקּוּן הַמִּשְׁפָּט בִּבְחִינַת תְּהוֹם אֶל תְּהוֹם קוֹרֵא אַבֵּעַ מֵימֶיךָ, שֶׁהוּא הַמִּשְׁפָּט בְּחִינַת וְיִגַּל כַּמַּיִם מִשְׁפָּט, הַיְנוּ הַמִּשְׁפָּט שֶׁנָּפַל עַד הַתְּהוֹם בִּבְחִינַת מִשְׁפָּטֶיךָ תְּהוֹם רַבָּה, כִּי מַעֲלִין הַמִּשְׁפָּט מִן הַתְּהוֹמוֹת עַל יְדֵי הַתְּמִימוּת וְכוּ':
<h3>אות ב</h3>
וְזֶה בְּחִינַת מוֹצִיאִין מִדְּרַבִּי נָתָן שֶׁיֵּשׁ כֹּחַ בְּמִשְׁפָּט דִּקְדֻשָּׁה שֶׁל הַבֵּית דִּין צֶדֶק שֶׁהוּא בְּחִינַת תִּקּוּן הַמִּשְׁפָּט לְהַעֲלוֹת הַמִּשְׁפָּט מֵעִמְקֵי תְּהוֹמוֹת בִּבְחִינַת תְּהוֹם אֶל תְּהוֹם קוֹרֵא וְכוּ', שֶׁזֶּהוּ בְּחִינַת שֶׁמּוֹצִיאִין מִזֶּה וְנוֹתְנִין לָזֶה, כִּי יֵשׁ כֹּחַ לְהַבֵּית דִּין שֶׁהוּא מִשְׁפָּט דִּקְדֻשָּׁה לְהַעֲלוֹת הַמִּשְׁפָּט מִכָּל מָקוֹם שֶׁנָּפַל לְשָׁם מִתְּהוֹם לִתְהוֹם כַּנַּ"ל. וְזֶה בְּחִינַת מַה שֶּׁהַבֵּית דִּין נוֹתְנִין שְׁטָר לְמַלְוֶה בִּתְחִלַּת הַגְּבִיָּה שֶׁיֵּלֵךְ וִיחַפֵּשֹ בְּכָל מָקוֹם שֶׁיִּמְצָא נִכְסֵי הַלּוֹוֶה שֶׁיּוֹצִיאֵם לְעַצְמוֹ, כִּי כָּל זֶה הוּא בְּחִינַת כֹּחַ הַמִּשְׁפָּט דִּקְדֻשָּׁה שֶׁל הַבֵּית דִּין צֶדֶק שֶׁיֵּשׁ לָהֶם כֹּחַ לְבָרֵר הַמִּשְׁפָּט מֵעִמְקֵי תְּהוֹמוֹת מִכָּל מָקוֹם שֶׁנָּפַל לְשָׁם הַמִּשְׁפָּט וְזֶה בְּחִינַת מוֹצִיאִין מִזֶּה וְנוֹתְנִין לָזֶה, כִּי זֶה בְּחִינַת תְּהוֹם אֶל תְּהוֹם קוֹרֵא אַבַּעַ מֵימֶיךָ, דְּהַיְנוּ הַחֲזֵר וְהוֹצֵא הַמִּשְׁפָּט שֶׁנָּפַל אֵלֶיךָ, דְּהַיְנוּ הַמָּמוֹן שֶׁל הַמַּלְוֶה הָאֶחָד הַמַּגִּיעַ לוֹ עַל פִּי דִּין וּמִשְׁפַּט צֶדֶק שֶׁנָּפַל לְהַלּוֹוֶה וּמֵהַלּוֹוֶה לְהַלּוֹוֶה שֵׁנִי שֶׁזֶּה בְּחִינַת נְפִילַת הַמִּשְׁפָּט מִתְּהוֹם לִתְהוֹם. וְהַבֵּית דִּין מַעֲלִין וּמוֹצִיאִין הַמִּשְׁפָּט מִן הַתְּהוֹמוֹת. וּמַחֲזִירִין הַמָּמוֹן הַמַּגִּיעַ עַל פִּי מִשְׁפַּט צֶדֶק לִבְעָלָיו הָרִאשׁוֹנִים וְכַנַּ"ל, כְּמוֹ שֶׁכָּתוּב, "וְנָתַן לַאֲשֶׁר אָשַׁם לוֹ". שֶׁצְּרִיכִין לְהַעֲמִיד הַמִּשְׁפָּט עַל מְכוֹנוֹ וּלְהַעֲלוֹת הַמִּשְׁפָּט מֵעִמְקֵי תְּהוֹמוֹת וְכַנַּ"ל, כִּי עִקַּר הַלְוָאוֹת נִמְשָׁכִין מִפְּגַם נְפִילַת הַמִּשְׁפָּט שֶׁמִּשָּׁם עִקַּר הָעֲנִיּוּת שֶׁעַל יְדֵי זֶה מֻכְרָחִים לִלְווֹת אֶחָד מֵחֲבֵרוֹ, כִּי פְּגַם הַמִּשְׁפָּט זֶה בְּחִינַת מַה שֶּׁאֵין יוֹדְעִין הַהַשָּׁגָה שֶׁל צַדִּיק וְטוֹב לוֹ רָשָׁע וְרַע לוֹ וְכוּ'. וְעִנְיָן זֶה נִמְשָׁךְ מִסּוֹד גִּלְגּוּלֵי הַנְּשָׁמוֹת, כַּמּוּבָא בַּזֹּהַר הַקָּדוֹשׁ שֶׁזֶּהוּ בְּחִינַת זֶה שֶׁאָמְרוּ לְרַבִּי אֶלְעָזָר בֶּן פְּדָת, אִי בָּעִית דְּאִחֲרוּב עָלְמָא וְאֶפְשָׁר דְּאִבְרֵית בְּשַׁעֲתָא דִּמְזוֹנָא. וְאִיתָא בַּתִּקּוּנִים שֶׁזֶּה סוֹד הַגִּלְגּוּל שֶׁיִּתְגַּלְגֵּל בְּגוּף אַחֵר שֶׁהוּא בְּחִינַת עוֹלָם אַחֵר וְכוּ'. נִמְצָא, שֶׁעִקַּר חֶסְרוֹן הַפַּרְנָסָה וְהָעֲנִיּוּת וְהַהַלְוָאוֹת הוּא רַק מִצַּד הַגִּלְגּוּל שֶׁהוּא בְּחִינַת גַּלְגַּל שֶׁחוֹזֵר בָּעוֹלָם. וְכַמּוּבָא בְּדִבְרֵי רַבֵּנוּ זִכְרוֹנוֹ לִבְרָכָה (סִימָן יד) עַל מַאֲמַר רַבָּה בַּר בַּר חָנָא, גַּלְגַּלָא הוּא דְּהָדַר שֶׁהִיא גִּלְגּוּלָא דְּנִשְׁמָתִין שֶׁמִּשָּׁם נִמְשָׁךְ צַדִּיק וְטוֹב לוֹ צַדִּיק וְרַע לוֹ, רָשָׁע וְטוֹב לוֹ רָשָׁע וְרַע לוֹ, שֶׁעַל יְדֵי זֶה מֻכְרָח שֶׁיִּהְיֶה עֲנִיּוּת וְהַלְוָאוֹת בָּעוֹלָם. וְכָל הַכְּפִירוֹת שֶׁבֵּין אָדָם לַחֲבֵרוֹ שֶׁהוּא פְּגַם הַמִּשְׁפָּט שֶׁרוֹצֶה לִגְזֹל מָמוֹן חֲבֵרוֹ שֶׁלֹּא בְּמִשְׁפָּט. זֶה נִמְשָׁךְ גַּם כֵּן מִסּוֹד גִּלְגּוּלֵי הַנְּשָׁמוֹת, כִּי מַה שֶּׁאֶחָד חוֹמֵד מָמוֹן חֲבֵרוֹ וְרוֹצֶה לְגָזְלוֹ, כָּל זֶה הִיא מֵחֲמַת שֶׁיֵּשׁ לוֹ אֵיזֶה שַׁיָּכוּת לְזֶה הַמָּמוֹן בְּסוֹד הַגִּלְגּוּל שֶׁזֶּה בְּחִינַת שֶׁמָּא סָפֵק מִלְוֶה יְשָׁנָה יֵשׁ לוֹ עָלָיו, הַיְנוּ מִלְוֶה יְשָׁנָה בְּסוֹד הַגִּלְגּוּל, כִּי עִקַּר כָּל הַתַּאֲווֹת בְּשָׁרְשָׁן הֵם דְּבָרִים קְדוֹשִׁים וּגְבוֹהִים מְאֹד, רַק לְמַטָּה נִתְגַּשֵּׁם וְאָסוּר לָנוּ לִקַּח שׁוּם דָּבָר קֹדֶם זְמַנּוֹ וְעִקַּר כָּל הַחֲטָאִים וְהַפְּגָמִים נִמְשָׁכִין מִמַּה שֶּׁמְּמַהֲרִין לִקַּח הַדָּבָר קֹדֶם זְמַנּוֹ. וְאֵינוֹ מִתְגַּבֵּר עַל תַּאֲוָתוֹ לְהַמְתִּין עַד יָבוֹא עִתּוֹ בְּהֶתֵּר, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (בְּמַסֶּכֶת יוֹמָא), בְּשִׁמְךָ יִקְרְאוּךָ וּבִמְקוֹמְךָ יוֹשִׁיבוּךָ וּמִשֶּׁלְּךָ יִתְּנוּ לְךָ וְכוּ'. וְעַל כֵּן עִקַּר הַחֵטְא הָרִאשׁוֹן שֶׁהוּא חֵטְא אָדָם הָרִאשׁוֹן הָיָה רַק מַה שֶּׁלֹּא הִמְתִּין בְּזִוּוּגוֹ עַד שַׁבָּת וְעַל כֵּן נִקְרָאִים הַחֲטָאִים בְּשֵׁם בֹּסֶר שֶׁהוּא פְּרִי שֶׁלֹּא נִגְמָר עֲדַיִן, כְּמוֹ שֶׁכָּתוּב, "אָבוֹת אָכְלוּ בֹסֶר". כִּי עִקַּר הַחֵטְא הוּא מֵחֲמַת שֶׁלּוֹקֵחַ הַדָּבָר בְּלֹא עִתּוֹ וּבֶאֱמֶת עִקַּר הָעֵת לְהַשִּיג טַעַם הַטּוֹב הָאֲמִתִּי הוּא רַק לֶעָתִיד לָבוֹא. וְאַשְׁרֵי מִי שֶׁמַּמְתִּין וּמִתְאַפֵּק עַל תַּאֲוָתוֹ כָּל יְמֵי עוֹלָם הַזֶּה וְסוֹתֵם עֵינָיו מֵחֵיזוּ דְּהַאי עָלְמָא לְגַמְרֵי וּמַמְתִּין לַטּוֹב הַנִּצְחִי, כְּמוֹ שֶׁכָּתוּב (צְפַנְיָה ג), "לָכֵן חַכּוּ לִי לְיוֹם קוּמִי לְעַד". כִּי בְּוַדַּאי יִזְכֶּה לַתַּעֲנוּג הָאֲמִתִּי, לַתַּעֲנוּג הַנִּצְחִי, אֲבָל גַּם בָּעוֹלָם הַזֶּה יֵשׁ דְּבָרִים שֶׁעִקַּר הָאִסּוּר הוּא מַה שֶּׁאֵינוֹ מַמְתִּין. וְאִם יַמְתִּין עַד בּוֹא עִתּוֹ יְקַבֵּל בְּהֶתֵּר. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אוֹתָן מַצָּעוֹת שֶׁהִצִּיעָה לוֹ בְּאִסּוּר הִצִּיעָה לוֹ בְּהֶתֵּר וְכוּ': וְהַכְּלָל, כִּי עִקַּר כֹּחַ הַבַּעַל דָּבָר שֶׁמֵּסִית אֶת הָאָדָם לְתַאֲוָה אוֹ לִדְבַר עֲבֵרָה, חַס וְשָׁלוֹם, הוּא רַק מֵחֲמַת שֶׁיֵּשׁ לְזֶה הָאָדָם אֵיזֶה שַׁיָּכוּת לְזֶה הָעִנְיָן כְּפִי שָׁרְשֵׁי הַנְּשָׁמוֹת רַק שֶׁהוּא צָרִיךְ עַכְשָׁו לְהִתְאַפֵּק עַל תַּאֲוָתוֹ עַד יָבוֹא עִתּוֹ. אוֹ שֶׁאֶפְשָׁר שֶׁיָּבוֹא עִתּוֹ בָּעוֹלָם הַזֶּה שֶׁיְּקַבֵּל דָּבָר זֶה בְּהֶתֵּר, אוֹ לִפְעָמִים אֵינוֹ יָכוֹל לְקַבֵּל זֶה כִּי אִם בָּעוֹלָם הַבָּא, הַיְנוּ כְּשֶׁיִּזְכֶּה לַעֲמֹד בַּנִּסָּיוֹן וּלְשַׁבֵּר תַּאֲוָתוֹ מִזֶּה עַכְשָׁו, עַל יְדֵי זֶה יִזְכֶּה לֶעָתִיד בָּעוֹלָם הַבָּא לְקַבֵּל וּלְהִתְעַנֵּג מִשֹּׁרֶשׁ הַתַּעֲנוּג הַזֶּה בְּשָׁרְשׁוֹ בָּרוּחָנִיּוּת. שֶׁהוּא אוֹר צַח וּמְצֻחְצָח תַּעֲנוּג רוּחָנִי, תַּעֲנוּג אֲמִתִּי. וְזֶה שֶׁכָּתוּב, "לֹא תַעֲשֹׁק אֶת רֵעֶךָ". 'רֵעֶךָ' דַּוְקָא. וְכֵן, "לֹא תַחְמֹד בֵּית רֵעֶךָ". 'רֵעֶךָ' דַּיְקָא. כִּי כָּל אֶחָד יֵשׁ לוֹ חֶמְדָּה לְבֵית רֵעֵהוּ דַּיְקָא, הַיְנוּ שֶׁהוּא רֵעֵהוּ וַחֲבֵרוֹ בְּשָׁרְשׁוֹ כְּפִי גִּלְגּוּלֵי הַנְּשָׁמוֹת וּמֵחֲמַת שֶׁבַּגִּלְגּוּל הָרִאשׁוֹן הָיָה זֶה הַמָּמוֹן שֶׁלּוֹ וְכַיּוֹצֵא בָּזֶה כַּמָּה בְּחִינוֹת מֵחֲמַת זֶה יֵשׁ לוֹ תַּאֲוָה וְחֶמְדָּה לְזֶה הַבַּיִת וְהַמָּמוֹן שֶׁהוּא עַכְשָׁו שֶׁל חֲבֵרוֹ, אֲבָל בֶּאֱמֶת הַתּוֹרָה הִזְהִירָה אוֹתָנוּ עַל זֶה. כִּי אָסוּר לִגַּע בְּשֶׁל חֲבֵרוֹ, אַף עַל פִּי שֶׁהוּא חֲבֵרוֹ וְרֵעֵהוּ בְּשָׁרְשׁוֹ מִצַּד הַגִּלְגּוּל, אַף עַל פִּי כֵן זֶה הַמִּשְׁפָּט לֵאלֹקִים. וְה' יִתְבָּרַךְ יוֹדֵעַ תַּעֲלוּמוֹת אֵיךְ לְסַדֵּר הַמָּמוֹן וְהַחֲפָצִים בְּכָל דּוֹר וָדוֹר וְאָסוּר לִגְזֹל וְלַעֲשֹׁק אֶת חֲבֵרוֹ, וַאֲפִלּוּ לַחְמֹד הוּא אִסּוּר חָמוּר, רַק צְרִיכִין לְהַאֲמִין בַּה' יִתְבָּרַךְ כִּי יְשָׁרִים דַּרְכֵי ה'. וּלְקַבֵּל מִשְׁפָּטוֹ בְּאַהֲבָה וְלִשְֹמֹחַ בְּחֶלְקוֹ אֲשֶׁר נָתַן לוֹ ה':
<h3>אות ג</h3>
נִמְצָא, שֶׁעִקַּר הַגְּזֵלָה וְהַכְּפִירָה שֶׁרוֹצִין לִכְפֹּר מָמוֹן חֲבֵרוֹ, חַס וְשָׁלוֹם, הוּא מִצַּד קִלְקוּל הַמִּשְׁפָּט שֶׁנִּמְשָׁךְ מֵחֲמַת שֶׁאֵין מַאֲמִינִים בְּיִשְׁרַת דַּרְכֵי ה' אֲשֶׁר דְּרָכָיו וּמִשְׁפָּטָיו נִפְלָאִים מְאֹד וְאִי אֶפְשָׁר לְהַשִּיגָם, דְּהַיְנוּ מַה שֶּׁיֵּשׁ צַדִּיק וְטוֹב לוֹ צַדִּיק וְרַע לוֹ וְכוּ', שֶׁזֶּהוּ סוֹד גִּלְגּוּלֵי הַנְּשָׁמוֹת שֶׁמִּשָּׁם נִמְשָׁךְ הָעֲנִיּוּת וְהַהַלְוָאוֹת וְכָל הַנִּסְיוֹנוֹת שֶׁל כָּל הַחֶמְדּוֹת וְהַתַּאֲווֹת וְכַנַּ"ל. וְעַל כֵּן עִקַּר הַתִּקּוּן עַל יְדֵי הַתְּמִימוּת בְּלִי שׁוּם חָכְמוֹת שֶׁעַל יְדֵי זֶה זוֹכִין לְתִקּוּן הַמִּשְׁפָּט וְנִתְתַּקֵּן הַכֹּל, כִּי צְרִיכִין לְהִתְנַהֵג רַק בִּתְמִימוּת עַל פִּי הַתּוֹרָה שֶׁנִּקְרֵאת מִשְׁפָּט בְּחִינַת תִּקּוּן הַמִּשְׁפָּט כַּנַּ"ל. נִמְצָא, כְּשֶׁהַלּוֹוֶה גּוֹזֵל אֶת חֲבֵרוֹ וְאֵינוֹ מְסַלֵּק לוֹ זֶה בְּחִינַת פְּגַם הַמִּשְׁפָּט. וְהַבֵּית דִּין שֶׁעוֹשִֹין הַמִּשְׁפָּט וּמְחַפְּשִֹין בְּנִכְסֵי הַלּוֹוֶה לִמְצֹא מָקוֹם לְהַגְבּוֹת לַמַּלְוֶה חוֹבוֹ זֶה בְּחִינַת תִּקּוּן הַמִּשְׁפָּט שֶׁמַּעֲלִין הַמִּשְׁפָּט מִן הַתְּהוֹמוֹת מִכָּל מָקוֹם שֶׁנָּפַל לְשָׁם אֲפִלּוּ מִן הַלָּקוֹחוֹת וּמִלָּקוֹחוֹת דְּלָקוֹחוֹת. וְזֶהוּ בְּחִינַת מוֹצִיאִין מִדְּרַבִּי נָתַן שֶׁמּוֹצִיאִין מִזֶּה וְנוֹתְנִין לָזֶה. זֶה בְּחִינַת תְּהוֹם אֶל תְּהוֹם קוֹרֵא שֶׁמּוֹצִיאִין הַמִּשְׁפָּט מִזֶּה לָזֶה מִכָּל הַמְקוֹמוֹת שֶׁנָּפַל לְשָׁם וּמַעֲמִידִין הַמִּשְׁפָּט עַל תִּלּוֹ, אָמֵן וְאָמֵן:
<h2>טוען ונטען ד:</h2>
<h3>אות ג</h3>
עַל פִּי מַה שֶּׁכָּתוּב בְּסִימָן קפח שֶׁצְּרִיכִין לִנְסֹעַ לְהַצַּדִּיק לַחֲזֹר אַחַר אֲבֵדָתוֹ, כִּי כָּל הָאֲבֵדוֹת הֵם אֵצֶל הַצַּדִּיק וְכוּ': "עַל כָּל אֲבֵדָה אֲשֶׁר יֹאמַר כִּי הוּא זֶה עַד הָאֱלֹקִים יָבֹא וְכוּ'". אֱלֹקִים בְּחִינַת בֵּית דִּין סְמוּכִין שֶׁנִּסְמְכוּ זֶה מִזֶּה עַד מֹשֶׁה רַבֵּנוּ עָלָיו הַשָּׁלוֹם, שֶׁהוּא הַמַּסְמִיךְ הָרִאשׁוֹן בְּחִינַת וַיִּסְמֹךְ מֹשֶׁה יָדָיו וְכוּ', הַיְנוּ הַצַּדִּיק בְּחִינַת מֹשֶׁה שֶׁאֶצְלוֹ כָּל הָאֲבֵדוֹת וְהוּא יָכוֹל לָדוּן בֵּין אָדָם לַחֲבֵרוֹ לְמִי שַׁיָּךְ הַחֵפֶץ אוֹ הַמָּעוֹת שֶׁהֵם טוֹעֲנִין עָלָיו, כִּי כָּל הַהַכְחָשׁוֹת שֶׁבֵּינֵיהֶן נִמְשָׁךְ מִבְּחִינַת הָאֲבֵדוֹת שֶׁהֵם בְּחִינַת קְדֻשּׁוֹת הַנְּפוּלוֹת כַּיָּדוּעַ. וְעִקַּר בֵּרוּר הָאֱמֶת בֵּין הַבַּעֲלֵי דִּינִים הוּא עַל יְדֵי הַשְּׁבוּעָה שֶׁלָּמְדוּ מִפָּסוּק זֶה, "וְנִקְרַב בַּעַל הַבַּיִת אֶל הָאֱלֹקִים וְכוּ' עַל כָּל אֲבֵדָה אֲשֶׁר יֹאמַר כִּי הוּא זֶה וְכוּ'" כַּמְבֹאָר בַּגְּמָרָא. כִּי שְׁבוּעָה בְּשֵׁם ה' בְּחִינַת זִכָּרוֹן, בְּחִינַת זֶה שְׁמִי וְזֶה זִכְרִי שֶׁעַל יְדֵי זֶה מַזְכִּירִין אוֹתוֹ הָאֱמֶת לַאֲמִתּוֹ לְמִי שַׁיָּךְ זֶה הַחֵפֶץ וְכוּ'. וְעַל כֵּן קֹדֶם שֶׁיּוֹצֵא לַאֲוִיר הָעוֹלָם מַשְׁבִּיעִין אוֹתוֹ הֱוֵי צַדִּיק וְכוּ', כִּי עַל יְדֵי הַשְּׁבוּעָה יִזְכֹּר וְלֹא יוּכַל לְהַעֲבִירֵהוּ הַשִּׁכְחָה שֶׁהִיא בְּחִינַת אֲבֵדָה שֶׁנִּמְשָׁךְ עָלָיו כְּשֶׁיּוֹצֵא לַאֲוִיר הָעוֹלָם וְעַל כֵּן הַמּוֹצֵא מְצִיאָה לֹא יִשָּׁבַע מֵאַחַר שֶׁהוּא בְּעַצְמוֹ בִּבְחִינַת הַצַּדִּיק שֶׁמּוֹצֵא הָאֲבֵדוֹת שֶׁל הָעוֹלָם וְעַל כֵּן בְּוַדַּאי אֵינוֹ חָשׁוּד עַל הַשֶּׁקֶר שֶׁנִּמְשָׁךְ מִבְּחִינַת הַשִּׁכְחָה וְהָאֲבֵדוֹת הַנַּ"ל כַּנַּ"ל: וְזֶהוּ שֶׁדִּקְדְּקוּ שָׁם רַבּוֹתֵינוּ זִכְרוֹנָם לִבְרָכָה (בְּנִדָּה דַּף לָמֶד עַמּוּד ב), וְכֵיוָן שֶׁבָּא לַאֲוִיר הָעוֹלָם בָּא מַלְאָךְ וּסְטָרוֹ עַל פִּיו וּמְשַׁכְּחוֹ כָּל הַתּוֹרָה כֻּלָּהּ וְכוּ' וְאֵינוֹ יוֹצֵא מִשָּׁם עַד שֶׁמַּשְׁבִּיעִין אוֹתוֹ וְכוּ'. הַיְנוּ כַּנַּ"ל מֵחֲמַת שֶׁתֵּכֶף כְּשֶׁיֵּצֵא לַאֲוִיר הָעוֹלָם יִשְׁכַּח הַכֹּל, עַל כֵּן מַשְׁבִּיעִין אוֹתוֹ קֹדֶם שֶׁיּוֹצֵא, כִּי הַשְּׁבוּעָה בְּחִינַת זִכָּרוֹן שֶׁהִיא תִּקּוּן הַשִּׁכְחָה וְהָאֲבֵדָה כַּנַּ"ל: וְזֶה שֶׁהִתְחִיל הַתַּנָּא מַסֶּכֶת בָּבָא מְצִיעָא בְּדִין שְׁנַיִם אוֹחֲזִין בְּטַלִּית זֶה אוֹמֵר אֲנִי מְצָאתִיהָ וְכוּ' זֶה יִשָּׁבַע וְכוּ'. כִּי עִקַּר דִּינֵי מַשָּא וּמַתָּן שְׁנוּיִים בְּמַסּכֶת בָּבָא מְצִיעָא (כִּי בָּבָא קַמָּא מְדַבֶּרֶת מִדִּינֵי נְזִיקִין וּבָבָא בַּתְרָא מִדִּינֵי קַרְקָעוֹת. וְדִינֵי מַשָּא וּמַתָּן שֶׁל מִטַּלְטְלִין הֵם בְּמַסֶּכֶת בָּבָא מְצִיעָא) עַל כֵּן הִתְחִיל, שְׁנַיִם אוֹחֲזִין בְּטַלִּית, שֶׁהֵם דִּינֵי מְצִיאוֹת, כִּי עִקַּר הַדִּין וּדְבָרִים שֶׁבֵּין בְּנֵי אָדָם בְּמַשָּא וּמַתָּן הֵם בִּבְחִינַת מְצִיאוֹת הַנַּ"ל שֶׁצָּרִיךְ כָּל אֶחָד לְחַפֵּשֹ וְלִמְצֹא כַּנַּ"ל. וְכָל הַמַּחֲלֹקֶת שֶׁבֵּינֵיהֶם הֵם בִּבְחִינַת זֶה אוֹמֵר, אֲנִי מְצָאתִיהָ. וְזֶה אוֹמֵר, אֲנִי מְצָאתִיהָ. שֶׁזֶּה אוֹמֵר שֶׁהוּא זָכָה לְבָרֵר מָמוֹן זֶה שֶׁהוּא בְּחִינַת מְצִיאָה שֶׁמָּצָא אֲבֵדָתוֹ שֶׁהֵם הַנִּיצוֹצִין הַשַּׁיָּכִין לְשֹׁרֶשׁ נַפְשׁוֹ שֶׁנֶּאֶבְדוּ מִמֶּנּוּ בְּצֵאתוֹ לַאֲוִיר הָעוֹלָם הַזֶּה. וְזֶה אוֹמֵר שֶׁהֵם מְצִיאָה שֶׁלּוֹ, כִּי הוּא בֵּרְרָם וּמְצָאָם. וְזֶה בְּחִינַת שְׁנַיִם אוֹחֲזִין בְּטַלִּית, טַלִּית זֶה בְּחִינַת לְבוּשִׁין, בְּחִינַת לְבוּשׁ הַנֶּפֶשׁ שֶׁבָּא עִמּוֹ לָעוֹלָם שֶׁעַל יָדוֹ כָּל הַבֵּרוּרִין שֶׁהוּא בְּחִינַת בְּבִגְדוֹ בָהּ, כַּמְבֹאָר בַּזֹּהַר וּבַכְּתָבִים כַּמָּה פְּעָמִים סוֹדוֹת נוֹרָאוֹת בְּעִנְיָן זֶה, עַיֵּן שָׁם:
<h2>טוען ונטען ה:</h2>
<h3>אות ג</h3>
וּבוֹ עִנְיַן חֲנֻכָּה: עִנְיַן מוֹדֶה בְּמִקְּצָת שֶׁחַיָּב שְׁבוּעָה דְּאוֹרַייתָא. וְרַב נַחְמָן תִּקֵּן שְׁבוּעַת הֶסֵּת גַּם לְכוֹפֵר הַכֹּל:
<h3>אות א</h3>
עַל פִּי הַתּוֹרָה "וַיְהִי הֵם מְרִיקִים שַֹקֵּיהֶם" וְכוּ' בְּסִימָן יז, עַיֵּן שָׁם כָּל הַתּוֹרָה. וְהַכְּלָל, שֶׁעַל יְדֵי הוֹן יֹסִיף רֵעִים רַבִּים, דְּהַיְנוּ עַל יְדֵי צְדָקָה, עַל יְדֵי זֶה נַעֲשֶֹה אֲוִיר הַנָּח וְהַזַּךְ. וְעַל יְדֵי זֶה נִשְׁמָע הַדִּבּוּר הַקָּדוֹשׁ לְמֵרָחוֹק עַד שֶׁשּׁוֹמֵעַ הַטּוֹב הַכָּבוּשׁ בֵּין הַסִּטְרָא אָחֳרָא וְנִתְעוֹרֵר וְחוֹזֵר לַה' יִתְבָּרַךְ וְנַעֲשִֹים בַּעֲלֵי תְּשׁוּבָה וְגֵרִים וְעַל יְדֵי זֶה נִשְׁלָם הַמִּזְבֵּחַ וְעַל יְדֵי זֶה נִשְׁלָם הַשֵֹּכֶל וְעַל יְדֵי זֶה זוֹכִין לְיִרְאָה וְאַהֲבָה עַל יְדֵי הַצַּדִּיק שֶׁמְגַלֶּה הַהִתְפָּאֲרוּת שֶׁיֵּשׁ בְּיִשְֹרָאֵל בִּכְלָל וּבִפְרָט וּבִפְרָטֵי פְּרָטִיּוּת וְכוּ'. שֶׁמּוֹצֵא הִתְפָּאֲרוּת פְּרָטִי אֲפִלּוּ בְּהַפּוֹשְׁעֵי יִשְֹרָאֵל כָּל זְמַן שֶׁשֵּׁם יִשְֹרָאֵל נִקְרָא עָלָיו וְכוּ', שֶׁעַל יְדֵי זֶה מוֹצֵא הָרְצוֹנוֹת שֶׁהָיָה לַה' יִתְבָּרַךְ בְּכָל הַבְּרִיאָה וְכוּ', שֶׁעַל יְדֵי זֶה מַמְשִׁיךְ יִרְאָה וְאַהֲבָה וְכוּ', עַיֵּן שָׁם כָּל זֶה הֵיטֵב:
<h3>אות ב</h3>
וְהִנֵּה זֶה הַכּוֹפֵר בְּמָמוֹן חֲבֵרוֹ בְּוַדַּאי הוּא פּוֹגֵם בִּבְחִינַת הוֹן יֹסִיף רֵעִים הַנַּ"ל, כִּי עַל יְדֵי כְּפִירוֹת מָמוֹן חֲבֵרוֹ הוּא פּוֹגֵם הַרְבֵּה וְהוּא בְּהֵפֶךְ מַמָּשׁ מֵהַתִּקּוּן הַנִּזְכַּר שָׁם הַנַּעֲשֶֹה עַל יְדֵי הַצְּדָקָה שֶׁהוּא בְּחִינַת הוֹן יֹסִיף רֵעִים רַבִּים, כִּי מְבֹאָר שָׁם שֶׁעַל יְדֵי הַצְּדָקָה הוּא קוֹנֶה לוֹ רֵעִים וְאוֹהֲבִים שֶׁעַל יְדֵי זֶה נִמְשָׁךְ אֲוִיר הַנָּח וְהַזַּךְ עַל יְדֵי רִבּוּי הָאַהֲבָה שֶׁרוּחָם נוֹחִים זֶה עִם זֶה וְכוּ' וְעַל יְדֵי זֶה נִשְׁמָע הַדִּבּוּר לְמֵרָחוֹק וְכוּ' וְנִתְתַּקֵּן הַכֹּל כַּנִּזְכַּר שָׁם. אֲבָל זֶה שֶׁכּוֹפֵר מָמוֹן חֲבֵרוֹ הוּא בְּהֵפֶךְ מִזֶּה מַמָּשׁ, כִּי לֹא דַּי שֶׁאֵינוֹ מַגְדִּיל הָאֲוִיר הַנָּח עַל יְדֵי אַהֲבַת רֵעִים עַל יְדֵי רִבּוּי צְדָקָה, אַף גַּם הוּא מְכַחֵשׁ בַּעֲמִיתוֹ שֶׁעַל יְדֵי זֶה עוֹשֶֹה מְרִיבָה עִמּוֹ. וּבְוַדַּאי אֵין רוּחוֹ נוֹחָה עִם חֲבֵרוֹ שֶׁזֶּהוּ הַהֵפֶךְ מֵאֲוִיר הַנָּח וְהַזַּךְ הַנַּ"ל, כִּי הַכְחָשַׁת מָמוֹן חֲבֵרוֹ הוּא פְּגַם הַמָּמוֹן בְּחִינַת פְּגַם הוֹן יֹסִיף רֵעִים הַנַּ"ל הֵפֶךְ הַצְּדָקָה שֶׁהוּא תִּקּוּן הַמָּמוֹן, שֶׁעַל יְדֵי זֶה מַרְבֶּה רֵעִים בְּחִינַת הוֹן יֹסִיף וְכוּ' שֶׁעַל יְדֵי זֶה נַעֲשֶֹה הָאֲוִיר הַנָּח וְכוּ'. וְהַמְכַחֵשׁ בַּעֲמִיתוֹ הוּא בְּהֵפֶךְ מַמָּשׁ מִזֶּה, כִּי הָאָדָם צָרִיךְ לַעֲשֹוֹת מַשָּא וּמַתָּן בֶּאֱמוּנָה וְיִהְיֶה דִּבּוּרוֹ בְּנַחַת עִם הַבְּרִיּוֹת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי צָרִיךְ הָאָדָם שֶׁיִּהְיֶה טוֹב לַכֹּל וַאֲפִלּוּ עִם בְּנֵי אָדָם שֶׁאֵינָם צְרִיכִים לְקַבֵּל צְדָקָה צָרִיךְ עַל כָּל פָּנִים לִשָּא וְלִתֵּן עִמָּהֶם בְּנַחַת וּבְאַהֲבָה וְלִגְמֹל חֶסֶד וּלְוַתֵּר מִשֶּׁלוֹ כְּמוֹ שֶׁשִּׁבַּח הַתַּנָּא אֶת עַצְמוֹ שֶׁהֶאֱרִיךְ יָמִים עַל שֶׁהָיָה וַתְּרָן בְּמָמוֹנוֹ וְכוּ', כִּי כָּל זֶה בִּכְלַל צְדָקָה וָחֶסֶד שֶׁעוֹשֶֹה עִם הַבְּרִיּוֹת שֶׁעַל יְדֵי זֶה קוֹנֶה אַהֲבָה רַבָּה עִם הַרְבֵּה בְּנֵי אָדָם וְנִתְרַבֶּה הָאֲוִיר הַנָּח וְהַזַּךְ שֶׁעַל יְדֵי זֶה נִתְתַּקֵּן כָּל הַמְבֹאָר שָׁם. אֲבָל זֶה לֹא דַּי שֶׁאֵינוֹ מְוַתֵּר מִשֶּׁלוֹ אַף גַּם הוּא מְכַחֵשׁ בַּעֲמִיתוֹ וְעוֹשֶֹה מְרִיבָה עִם חֲבֵרוֹ וְנִמְשָׁךְ שִֹנְאָה בֵּינֵיהֶם שֶׁהוּא בְּחִינַת רוּחַ רָעָה וְכוּ', כְּמוֹ שֶׁכָּתוּב שָׁם שֶׁהוּא הֵפֶךְ הָאֲוִיר הַנָּח פְּגַם הַהוֹן יֹסִיף רֵעִים הַנַּ"ל וּבָזֶה פּוֹגֵם הַרְבֵּה, כִּי כְּמוֹ שֶׁעַל יְדֵי הַצְּדָקָה נִמְשָׁךְ בְּחִינַת הוֹן יֹסִיף רֵעִים הַנַּ"ל שֶׁעַל יְדֵי זֶה יְכוֹלִין לְהוֹדִיעַ לַטּוֹב הַכָּבוּשׁ לְעוֹרְרוֹ לִתְשׁוּבָה שֶׁעַל יְדֵי זֶה נִתְתַּקֵּן כָּל הַנִּזְכָּר שָׁם עַד שֶׁזּוֹכִין לְיִרְאָה וְאַהֲבָה עַל יְדֵי הִתְגַּלּוּת הַהִתְפָּאֲרוּת וְכוּ'. כְּמוֹ כֵן זֶה הַכּוֹפֵר בְּמָמוֹן חֲבֵרוֹ פּוֹגֵם בְּכָל זֶה, כִּי מַרְבֶּה שִֹנְאָה הֵפֶךְ הוֹן יֹסִיף הַנַּ"ל וְאֵין יְכוֹלִין לְהוֹדִיעַ וּלְעוֹרֵר הַטּוֹב הַכָּבוּשׁ וְכוּ' וְעַל יְדֵי זֶה נִפְגָּם הַכֹּל עַד שֶׁנִּפְגָּם הַהִתְפָּאֲרוּת הַנַּ"ל, חַס וְשָׁלוֹם. וְעַל כֵּן צִוְּתָה הַתּוֹרָה שֶׁיִּשָּׁבַע, כִּי הַשְּׁבוּעָה בִּנְקִיטַת חֵפֶץ, דְּהַיְנוּ סֵפֶר תּוֹרָה, הַיְנוּ שֶׁנּוֹתְנִים בְּיָדוֹ סֵפֶר תּוֹרָה וּבָזֶה מַזְכִּירִין אוֹתוֹ הַהִתְפָּאֲרוּת שֶׁיֵּשׁ בְּיִשְֹרָאֵל בִּכְלָל וּבִפְרָט וּבִפְרָטֵי פְּרָטִיּוּת עַד שֶׁיַּזְכִּיר אֶת עַצְמוֹ שֶׁבְּוַדַּאי גַּם בּוֹ יֵשׁ הִתְפָּאֲרוּת פְּרָטִי מֵאַחַר שֶׁשֵּׁם יִשְֹרָאֵל נִקְרָא עָלָיו, כִּי כָּל הַהִתְפָּאֲרוּת שֶׁיֵּשׁ בְּיִשְֹרָאֵל בִּכְלָל וּבִפְרָט וְכוּ', הַכֹּל כָּלוּל בְּסֵפֶר הַתּוֹרָה הַקְּדוֹשָׁה שֶׁהִיא תִּפְאַרְתֵּנוּ וְחִיּוּתֵנוּ, כִּי הַתּוֹרָה הִיא הַהִתְפָּאֲרוּת שֶׁל יִשְֹרָאֵל שֶׁבִּשְׁבִיל זֶה נִבְרָא הָעוֹלָם, כִּי ה' יִתְבָּרַךְ מִתְפָּאֵר עִם יִשְֹרָאֵל שֶׁקִּבְּלוּ אֶת הַתּוֹרָה וּבִשְׁבִיל זֶה בָּרָא אֶת הָעוֹלָם. וְעַל כֵּן הַתּוֹרָה מַתְחֶלֶת מִזֶּה, כְּמוֹ שֶׁכָּתוּב, "בְּרֵאשִׁית בָּרָא אֱלֹקִים וְכוּ'". וְאָמְרוּ רַבּוֹתֵינוּ זִכְרוֹנָם לִבְרָכָה, בִּשְׁבִיל יִשְֹרָאֵל וּבִשְׁבִיל הַתּוֹרָה שֶׁנִּקְרָאִים "רֵאשִׁית", הַיְנוּ בִּשְׁבִיל הַהִתְפָּאֲרוּת שֶׁיְּקַבֵּל מִיִּשְֹרָאֵל עַל יְדֵי שֶׁיְּקַיְּמוּ אֶת הַתּוֹרָה בִּשְׁבִיל זֶה בָּרָא אֶת הַשָּׁמַיִם וְאֶת הָאָרֶץ וְכָל אֲשֶׁר עֲלֵיהֶם. וְשָׁם בְּהַתּוֹרָה נִרְשַׁם הַהִתְפָּאֲרוּת גַּם בִּפְרָטִיּוּת וּבִפְרָטֵי פְּרָטִיּוּת שֶׁה' יִתְבָּרַךְ מְקַבֵּל מִכָּל אֶחָד מִיִּשְֹרָאֵל בְּכָל יוֹם וָיוֹם, כִּי כָּל אֶחָד מִיִּשְֹרָאֵל יֵשׁ לוֹ אוֹת בַּתּוֹרָה. וְכָל זְמַן שֶׁשֵּׁם יִשְֹרָאֵל נִקְרָא עָלָיו עֲדַיִן יֵשׁ לוֹ אֲחִיזָה בְּאוֹתוֹ הָאוֹת. וּכְשֶׁהַצַּדִּיק מְגַלֶּה הַהִתְפָּאֲרוּת הַפְּרָטִי שֶׁל אֵיזֶה אִישׁ יִשְֹרָאֵל אֲזַי מֵאִיר זֶה הָאוֹת כְּפִי הַהִתְפָּאֲרוּת שֶׁמּוֹצֵא בּוֹ, כִּי הַהִתְפָּאֲרוּת בִּכְלָל וּבִפְרָט וּבִפְרָטֵי פְּרָטִיּוּת שֶׁל כָּל יִשְֹרָאֵל הַכֹּל נִרְשַׁם וְכָלוּל בְּאוֹתִיּוֹת הַתּוֹרָה הַקְּדוֹשָׁה שֶׁהֵם כָּל הִתְפָּאֲרוּתֵנוּ. וְעַל כֵּן נוֹתְנִין בְּיָדוֹ סֵפֶר תּוֹרָה לִשָּׁבַע. וּבָזֶה מַזְכִּירִין אוֹתוֹ הַהִתְפָּאֲרוּת שֶׁל יִשְֹרָאֵל וּמַרְאִין לוֹ מַה שֶּׁרוֹצֶה לִפְגֹּם, חַס וְשָׁלוֹם, כִּי עַל יְדֵי הַכְחָשַׁת מָמוֹן חֲבֵרוֹ רוֹצֶה לִפְגֹּם חַס וְשָׁלוֹם בְּהַהִתְפָּאֲרוּת כַּנַּ"ל. עַל כֵּן עַל יְדֵי זֶה רָאוּי בְּוַדַּאי שֶׁיּוֹדֶה עַל הָאֱמֶת, כִּי כָּל זְמַן שֶׁשֵּׁם יִשְֹרָאֵל נִקְרָא עָלָיו בְּוַדַּאי יֵשׁ בּוֹ הִתְפָּאֲרוּת פְּרָטִי כַּנַּ"ל. וּבְוַדַּאי כְּשֶׁמַּזְכִּירִין אוֹתוֹ הַהִתְפָּאֲרוּת בִּכְלָל וּבִפְרָט עַל יְדֵי הַסֵּפֶר תּוֹרָה, בְּוַדַּאי יַזְכִּיר אֶת עַצְמוֹ הֵיכָן הוּא בָּעוֹלָם. וּבְוַדַּאי יוֹדֶה עַל הָאֱמֶת שֶׁלֹּא יַעֲקֹר עַצְמוֹ, חַס וְשָׁלוֹם, מֵהַהִתְפָּאֲרוּת שֶׁל יִשְֹרָאֵל שֶׁהוּא כָּל חִיּוּתוֹ וְחִיּוּת כָּל הָעוֹלָמוֹת בִּכְלָל וּבִפְרָט, כִּי בִּשְׁבִיל זֶה נִבְרָא הַכֹּל וְכַנַּ"ל:
<h3>אות ג</h3>
וְעַל כֵּן מִדְּאוֹרַיְתָא אֵינוֹ חַיָּב שְׁבוּעָה כָּל אֶחָד מוֹדֶה בְּמִקְּצָת, אֲבָל לֹא כּוֹפֵר בַּכֹּל, כִּי מוֹדֶה בְּמִקְּצָת אִם נַחֲשֹׁד אוֹתוֹ שֶׁמְּשַׁקֵּר וְכוֹפֵר מָמוֹן חֲבֵרוֹ עֲדַיִן לֹא עָקַר עַצְמוֹ מֵהַהִתְפָּאֲרוּת לְגַמְרֵי מֵאַחַר שֶׁמּוֹדֶה בְּמִקְּצָת עֲדַיִן. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁהַמּוֹדֶה בְּמִקְּצָת לֹא חַשְׁדִּינָן לֵיהּ שֶׁמְּשַׁקֵּר לְגַמְרֵי, רַק אִשְׁתְּמוּטֵי הוּא דְּקָמִשְׁתַּמֵּיט כִּדְאָמַר רַבָּה, מִפְּנֵי מָה אָמְרָה תּוֹרָה וְכוּ'. וְעַל כֵּן אָמְרָה תּוֹרָה, יִשָּׁבַע, כְּדֵי לְהַזְכִּירוֹ הַהִתְפָּאֲרוּת כַּנַּ"ל שֶׁעַל יְדֵי זֶה מוֹדֶה עַל הָאֱמֶת וְכַנַּ"ל, אֲבָל הַכּוֹפֵר בַּכֹּל אִם נַחֲשֹׁד אוֹתוֹ שֶׁמְּשַׁקֵּר אֵיךְ יוֹדֶה עַל יְדֵי הַשְּׁבוּעָה עַל יְדֵי שֶׁיַּזְכִּירוּ אוֹתוֹ הַהִתְפָּאֲרוּת, מֵאַחַר שֶׁכְּבָר רָחוֹק מִכָּל הַהִתְפָּאֲרוּת, מֵאַחַר שֶׁכּוֹפֵר בַּכֹּל, כִּי מִי שֶׁיֵּשׁ לוֹ אֲחֻזָּה בַּהִתְפָּאֲרוּת שֶׁל יִשְֹרָאֵל בְּוַדַּאי לֹא יָבוֹא לִידֵי הֶעָזָה זֹאת לִכְפֹּר לְגַמְרֵי, כִּי שְׁאֵרִית יִשְֹרָאֵל לֹא יַעֲשֹוּ עַוְלָה וְלֹא יְדַבְּרוּ כָזָב וְכוּ'. עַל כֵּן מִדִּינָא אֵינוֹ חַיָּב שְׁבוּעָה, אֲבָל רַב נַחְמָן תִּקֵּן שְׁבוּעַת הֶסֵּת גַּם לְכוֹפֵר בַּכֹּל, כִּי רַב נַחְמָן רָאָה שֶׁהַגָּלוּת מִתְאָרֵךְ מְאֹד וְהַטּוֹב נִכְבָּשׁ מְאֹד מְאֹד בְּתוֹךְ הַסִּטְרָא אָחֳרָא עַל כֵּן הִשְׁתַּדֵּל כָּל כָּךְ לְחַפֵּשֹ הַהִתְפָּאֲרוּת שֶׁבְּיִשְֹרָאֵל אֲפִלּוּ בְּהַגְּרוּעִים בְּיוֹתֵר עַד שֶׁרָאָה וּמָצָא שֶׁיָּכוֹל לִהְיוֹת הִתְפָּאֲרוּת פְּרָטִי בְּיִשְֹרָאֵל אֲפִלּוּ בְּהַכּוֹפֵר בַּכֹּל, כִּי מֵעֹצֶם אֲרִיכַת הַגָּלוּת שֶׁהַטּוֹב נִכְבָּשׁ מְאֹד מְאֹד יָכוֹל לִהְיוֹת שֶׁיּוֹרֶה הֶתֵּר לְעַצְמוֹ עַד שֶׁיִּכְפֹּר בַּכֹּל, אֲבָל בֶּאֱמֶת לֹא יָצָא עֲדַיִן מֵהַהִתְפָּאֲרוּת חַס וְשָׁלוֹם. וְעַל כֵּן הִטִּיל גַּם עָלָיו שְׁבוּעָה כְּדֵי שֶׁיּוֹדֶה, כְּדֵי לְהַזְכִּירוֹ הַהִתְפָּאֲרוּת שֶׁלּוֹ עַל יְדֵי הַשְּׁבוּעָה שֶׁעַל יְדֵי זֶה יוֹדֶה כַּנַּ"ל, כִּי גַּם בּוֹ יֵשׁ עֲדַיִן הִתְפָּאֲרוּת פְּרָטִי אַף עַל פִּי שֶׁהוּא כּוֹפֵר בַּכֹּל, כִּי לֹא בָּא לְהַכְּפִירָה וְהַהַכְחָשָׁה כִּי אִם מֵחֲמַת שֶׁהַטּוֹב נִכְבָּשׁ בְּתוֹךְ הַסִּטְרָא אָחֳרָא בְּיוֹתֵר שֶׁעַל יְדֵי זֶה הוֹרָה הֶתֵּר לְעַצְמוֹ גַּם לִכְפֹּר בַּכֹּל. וּכְמוֹ שֶׁאָמְרוּ שָׁם בַּגְּמָרָא שֶׁתִּקֵּן שְׁבוּעָה גַּם לְכוֹפֵר בַּכֹּל מֵחֲמַת שֶׁמָּא סְפֵק מִלְוֶה יְשָׁנָה יֵשׁ לוֹ עָלָיו שֶׁעַל יְדֵי זֶה מוֹרֶה הֶתֵּר לְעַצְמוֹ, הַיְנוּ כַּנַּ"ל שֶׁבֶּאֱמֶת גַּם הוּא לֹא יָצָא מִכְּלַל הַהִתְפָּאֲרוּת וְכַנַּ"ל וְזֶה בְּחִינַת סְפֵק מִלְוֶה יְשָׁנָה וְכוּ', זֶה בְּחִינַת הַטּוֹב הַכָּבוּשׁ בְּיוֹתֵר מִכַּמָּה וְכַמָּה שָׁנִים עַד שֶׁנִּתְיַשֵּׁן הַרְבֵּה בֵּינֵיהֶם וּמֵחֲמַת שֶׁהָרַע חוֹפֶה עָלָיו מְאֹד עַל יְדֵי זֶה יָכוֹל לִטְעוֹת בְּיוֹתֵר עַד שֶׁיִּכְפֹּר בַּכֹּל, אֲבָל בֶּאֱמֶת יֵשׁ בוֹ גַּם כֵּן הִתְפָּאֲרוּת פְּרָטִי וְכַנַּ"ל, כִּי מוּבָן בַּכְּתָבִים שֶׁמִּלְוֶה יְשָׁנָה הוּא סוֹד בְּחִינַת נִיצוֹצוֹת הַקְּדוֹשִׁים שֶׁהֵם בְּחִינַת טוֹב הַכָּבוּשׁ הַמְגֻלְגָּלִים מִכַּמָּה וְכַמָּה שָׁנִים שֶׁמֵּרִבּוּי הָרַע הַחוֹפֶה עֲלֵיהֶם בָּאִים הַהַכְחָשׁוֹת וְכוּ'. וְעַל כֵּן רַב נַחְמָן שֶׁהָיָה שָׁנִים הַרְבֵּה אַחַר הַחֻרְבָּן הוּא דַּיְקָא תִּקֵּן שְׁבוּעַת הֶסֵּת לְהוֹרוֹת שֶׁגַּם בְּהָרְחוֹקִים בְּיוֹתֵר כְּמוֹ הַכּוֹפֵר בַּכֹּל גַּם בָּהֶם יְכוֹלִים לִמְצֹא הִתְפָּאֲרוּת רַק עַל יְדֵי שֶׁנִּתְיַשְּׁנוּ בְּהַגָּלוּת שֶׁמִּתְאָרֵךְ מְאֹד עַל יְדֵי זֶה נִתְרַחֲקוּ כָּל כָּךְ וְכַנַּ"ל וְעַל כֵּן עֲדַיִן יֵשׁ תִּקְוָה לְהַזְכִּירוֹ עַל יְדֵי הַשְּׁבוּעָה, עַל יְדֵי שֶׁיַּזְכִּירוּ אוֹתוֹ הַהִתְפָּאֲרוּת שֶׁיֵּשׁ בּוֹ עֲדַיִן וְכַנַּ"ל:
<h3>אות ד</h3>
וַאֲפִלּוּ כְּשֶׁנִּשְׁבָּע בְּלִי נְקִיטַת חֵפֶץ הוּא גַּם כֵּן בִּבְחִינָה זֹאת שֶׁמַּזְכִּירִין אוֹתוֹ הַהִתְפָּאֲרוּת שֶׁל יִשְֹרָאֵל עַל יְדֵי הַשְּׁבוּעָה, כִּי הַשְּׁבוּעָה הִיא בְּשֵׁם ה'. וְשֵׁם ה' הִיא רַק עַל יְדֵי הַהִתְפָּאֲרוּת שֶׁל יִשְֹרָאֵל שֶׁהֵם שְׁמוֹ יִתְבָּרַךְ, כִּי כָּל הַבְּרִיאָה הָיְתָה רַק בִּשְׁבִיל לְהַגְדִּיל שְׁמוֹ עַל יְדֵי יִשְֹרָאֵל שֶׁיְּקַיְּמוּ אֶת הַתּוֹרָה שֶׁהוּא שְׁמָא דְּקֻדְשָׁא בְּרִיךְ הוּא, כִּי קֻדְשָׁא בְּרִיךְ הוּא וְיִשְֹרָאֵל וְאוֹרַיְתָא כֻּלָּא חַד, כִּי שְׁמוֹ מְשֻׁתָּף בִּשְׁמֵנוּ, כִּי קֹדֶם הַבְּרִיאָה לֹא הָיָה שַׁיָּךְ לִקְרוֹתוֹ בְּשֵׁם כְּלָל, כִּי הוּא יִתְבָּרַךְ לְמַעְלָה מִכָּל הַשֵּׁמוֹת רַק מֵאַהֲבַת יִשְֹרָאֵל שֶׁצָּפָה שֶׁיְּקַבֵּל שַׁעֲשׁוּעִים וְהִתְפָּאֲרוּת מֵעַמּוֹ יִשְֹרָאֵל עַל יְדֵי שֶׁיְּקַיְּמוּ אֶת הַתּוֹרָה, עַל יְדֵי זֶה צִמְצֵם בְּכַמָּה צִמְצוּמִים עַד שֶׁבָּרָא אֶת הָעוֹלָם כְּדֵי לְהַגְדִּיל שֵׁם תִּפְאַרְתּוֹ עַל יְדֵי יִשְֹרָאֵל בִּבְחִינַת וַתַּעַשֹ לְךָ שֵׁם כַּיּוֹם הַזֶּה וְכוּ'. נִמְצָא, שֶׁשְּׁמוֹ יִתְבָּרַךְ כָּלוּל מִכָּל הַהִתְפָּאֲרוּת שֶׁל יִשְֹרָאֵל. וְעַל כֵּן עַל יְדֵי הַשְּׁבוּעָה שֶׁהִיא בִּשְׁמוֹ יִתְבָּרַךְ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, עַל יְדֵי זֶה יוֹדֶה, עַל יְדֵי שֶׁיַּזְכִּיר עַצְמוֹ הַהִתְפָּאֲרוּת שֶׁיֵּשׁ בּוֹ עֲדַיִן, שֶׁחַס וְשָׁלוֹם, יִהְיֶה נִפְגָּם בְּיוֹתֵר עַל יְדֵי הַכְחָשַׁת מָמוֹן חֲבֵרוֹ עַל יְדֵי שֶׁפּוֹגֵם בִּבְחִינַת הוֹן יֹסִיף הַנַּ"ל וְכַנַּ"ל:
<h3>אות ה</h3>
וְזֶה שֶׁמְּאַיְּמִין בְּיוֹתֵר בִּשְׁעַת הַשְּׁבוּעָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי עִקַּר הַשְּׁבוּעָה לְגַלּוֹת הַהִתְפָּאֲרוּת שֶׁעַל יְדֵי זֶה נִמְשָׁךְ יִרְאָה גְּדוֹלָה וּפַחַד גָּדוֹל, כְּמוֹ שֶׁכָּתוּב שָׁם:
<h3>אות ו</h3>
וְזֶה בְּחִינַת כָּל הַנִּשְׁבָּעִין שֶׁבַּתּוֹרָה נִשְׁבָּעִין וְלֹא מְשַׁלְּמִין וְאֵלּוּ נִשְׁבָּעִין וְנוֹטְלִין הַשָּכִיר וְהַנִּגְזָל וְכוּ'. כִּי זֶה הַשָּכִיר שֶׁהִשְֹכִּיר עַצְמוֹ לַחֲבֵרוֹ וְנָפַל לִבְחִינַת עַבְדוּת זֶה נִמְשָׁךְ מִפְּגַם הוֹן יוֹסִיף רֵעִים הַנַּ"ל. שֶׁעַל יְדֵי זֶה נִפְגָּם הַהִתְפָּאֲרוּת וְכוּ' כַּנַּ"ל, כִּי בֶּאֱמֶת צָרִיךְ כָּל אֶחָד מִיִּשְֹרָאֵל לְהַאֲמִין בְּעַצְמוֹ שֶׁבְּוַדַּאי מֵאַחַר שֶׁשֵּׁם יִשְֹרָאֵל נִקְרָא עָלָיו, בְּוַדַּאי יֵשׁ בּוֹ עֲדַיִן הִתְפָּאֲרוּת פְּרָטִי שֶׁה' יִתְבָּרַךְ מִתְפָּאֵר עִמּוֹ. וְכֵן צָרִיךְ לְהַאֲמִין בִּפְרָטוּת בְּכָל יוֹם וָיוֹם, כִּי אֵין יוֹם דּוֹמֶה לַחֲבֵרוֹ וּבְכָל יוֹם וָיוֹם עוֹלֶה הִתְפָּאֲרוּת פְּרָטִיִּים מִכָּל אֶחָד וְאֶחָד מִיִּשְֹרָאֵל כְּפִי מַעֲשֵֹיהֶם בְּאוֹתוֹ הַיּוֹם. שֶׁעַל יְדֵי זֶה הַקָּדוֹשׁ בָּרוּךְ הוּא מְחַדֵּשׁ בְּטוּבוֹ בְּכָל יוֹם תָּמִיד מַעֲשֵֹה בְּרֵאשִׁית שֶׁהַכֹּל עַל יְדֵי הַהִתְפָּאֲרוּת שֶׁמְּקַבֵּל מִיִּשְֹרָאֵל מִכָּל אֶחָד וְאֶחָד בְּכָל יוֹם בִּפְרָט, כִּי כְּמוֹ שֶׁתְּחִלַּת הַבְּרִיאָה בִּכְלָל וּבִפְרָט וּבִפְרָטֵי פְּרָטִיּוּת לֹא הָיְתָה כִּי אִם בִּשְׁבִיל הַהִתְפָּאֲרוּת שֶׁיְּקַבֵּל מִיִּשְֹרָאֵל בִּכְלָל וּבִפְרָט וּבִפְרָטֵי פְּרָטִיּוּת, כְּמוֹ כֵן עַתָּה ה' יִתְבָּרַךְ מְקַיֵּם הָעוֹלָם בְּחַסְדּוֹ בְּכָל יוֹם וָיוֹם רַק בִּשְׁבִיל הַהִתְפָּאֲרוּת שֶׁמְּקַבֵּל מִיִּשְֹרָאֵל בִּכְלָל וּבִפְרָט וְכוּ'. אַדְּרַבָּא, עִקַּר הַהִתְפָּאֲרוּת הוּא עַתָּה אַחַר הַבְּרִיאָה, כִּי בִּתְחִלַּת הַבְּרִיאָה לֹא הָיוּ עֲדַיִן יִשְֹרָאֵל בָּעוֹלָם, רַק שֶׁבָּרָא הָעוֹלָם בִּשְׁבִיל שֶׁצָּפָה שֶׁיְּקַבֵּל הִתְפָּאֲרוּת בִּכְלָל וּבִפְרָט וְכוּ' מִכָּל אֶחָד מִיִּשְֹרָאֵל. מִכָּל שֶׁכֵּן וְכָל שֶׁכֵּן עַתָּה שֶׁכְּבָר נִמְצָאִים יִשְֹרָאֵל קְדוֹשִׁים בָּעוֹלָם שֶׁכָּל קִיּוּם הָעוֹלָם וְכָל חִדּוּשׁ מַעֲשֵֹה בְּרֵאשִׁית שֶׁבְּכָל יוֹם הַכֹּל כְּפִי הַהִתְפָּאֲרוּת שֶׁמְּקַבֵּל מֵהֶם בִּכְלָל וּבִפְרָט וְכוּ'. וּמִזֶּה בָּאִים כָּל הַשִּׁנּוּיִים הָרַבִּים וְהַנִּפְלָאִים שֶׁבְּכָל יוֹם כַּנִּרְאֶה גַּם בַּחוּשׁ רִבּוּי הַשִּׁנּוּיִים שֶׁבְּכָל יוֹם, מִכָּל שֶׁכֵּן הַשִּׁנּוּיִים הַנִּפְלָאִים שֶׁנַּעֲשִֹים בְּכָל הָעוֹלָם בְּכָל יוֹם וָיוֹם בְּגַשְׁמִיּוּת וְרוּחָנִיּוּת עַד אֵין חֵקֶר וְאֵין מִסְפָּר כְּמוֹ שֶׁאָנוּ מְשַׁבְּחִים אוֹתוֹ יִתְבָּרַךְ עַל זֶה בְּכָל יוֹם, כְּמוֹ שֶׁאוֹמְרִים, "וּבְטוּבוֹ מְחַדֵּשׁ בְּכָל יוֹם תָּמִיד וְכוּ'. מָה רַבּוּ מַעֲשֶֹיךָ ד' וְכוּ'". וְכֵן אוֹמְרִים בְּבִרְכַּת קְרִיאַת שְׁמַע שֶׁל עַרְבִית, בְּחָכְמָה פּוֹתֵחַ שְׁעָרִים וּבִתְבוּנָה מְשַׁנֶּה עִתִּים וּמַחֲלִיף אֶת הַזְּמַנִּים וְכוּ'. עֹשֶֹה גְּדֹלוֹת עַד אֵין חֵקֶר נִסִּים וְנִפְלָאוֹת עַד אֵין מִסְפָּר. וְכָל הַשִּׁנּוּיִים הַנִּפְלָאִים הָרַבִּים וְהָעֲצוּמִים שֶׁבְּכָל יוֹם וָיוֹם בִּפְרָטִיּוּת. הַכֹּל כַּאֲשֶׁר לַכֹּל הוּא יִתְבָּרַךְ מְחַדֵּשׁ בְּטוּבוֹ עַל יְדֵי הַהִתְפָּאֲרוּת שֶׁמְּקַבֵּל בִּפְרָטִיּוּת בְּכָל יוֹם וָיוֹם מִכָּל אֶחָד וְאֶחָד מִיִּשְֹרָאֵל בִּפְרָטֵי פְּרָטִיּוּת כַּנַּ"ל: וּמִי שֶׁמַּאֲמִין בָּזֶה בֶּאֱמֶת וּבֶאֱמוּנָה שְׁלֵמָה בְּוַדַּאי לֹא יִדְאַג עַל פַּרְנָסָה, מִכָּל שֶׁכֵּן שֶׁלֹּא יָבוֹא לָזֶה שֶׁיִּצְטָרֵךְ לְהַשְֹכִּיר עַצְמוֹ לְעֶבֶד וּלְשָֹכִיר בִּשְׁבִיל פַּרְנָסָתוֹ, כִּי בְּוַדַּאי יִבְטַח בַּה' שֶׁיַּמְשִׁיךְ לוֹ שֶׁפַע דְּבַר יוֹם בְּיוֹמוֹ עַל יְדֵי הַהִתְפָּאֲרוּת שֶׁמְּקַבֵּל מִכָּל יִשְֹרָאֵל בִּכְלָל וּבִפְרָט וְכוּ'. עַד שֶׁבְּוַדַּאי מְקַבֵּל מִמֶּנּוּ בְּעַצְמוֹ גַּם כֵּן אֵיזֶה הִתְפָּאֲרוּת בְּכָל יוֹם כְּפִי חֶלְקוֹ שֶׁיֵּשׁ לוֹ בָּעוֹלָם שֶׁעַל יְדֵי זֶה מִתְקַיֵּם וּמִתְחַדֵּשׁ זֶה הַחֵלֶק בָּעוֹלָם אֲשֶׁר מִשָּׁם נִמְשָׁךְ הַשֶּׁפַע וְהַחִיּוּת לְכָל הָעוֹלָם, כִּי מֵאַחַר שֶׁיֵּשׁ לוֹ חֵלֶק בְּחִיּוּת וְקִיּוּם הָעוֹלָם בְּאוֹתוֹ הַיּוֹם בְּוַדַּאי יִהְיֶה נִמְשָׁךְ לוֹ חִיּוּת וְשֶׁפַע בְּאוֹתוֹ הַיּוֹם. וּכְמוֹ שֶׁאוֹמְרִים, בָּרוּךְ ה' יוֹם יוֹם יַעֲמָס לָנוּ הָאֵל יְשׁוּעָתֵנוּ סֶלָה. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, בְּכָל יוֹם וָיוֹם תֵּן לוֹ מֵעֵין בִּרְכוֹתָיו, הַיְנוּ שֶׁתִּרְאֶה שֶׁיַּעֲלוּ מִמְּךָ שַׁעֲשׁוּעִים וְהִתְפָּאֲרוּת הַרְבֵּה בְּכָל יוֹם מֵעֵין הַבְּרָכוֹת וְהַהַשְׁפָּעוֹת שֶׁנִּמְשָׁכִין בְּכָל יוֹם, כִּי הָא בְּהָא תַּלְיָא כְּפִי הַהִתְפָּאֲרוּת שֶׁעוֹלֶה מִמֶּנּוּ כֵּן זוֹכֶה לְקַבֵּל שֶׁפַע הַרְבֵּה וּכְמוֹ כֵן הוּא צָרִיךְ לְבָרֵךְ וּלְפָאֵר יוֹתֵר לְיוֹצְרוֹ. וְעַל יְדֵי זֶה יִהְיֶה נִמְשָׁךְ לוֹ עוֹד שֶׁפַע טוֹבָה וּבְרָכָה הַרְבֵּה, אֲבָל מֵחֲמַת פְּגַם הוֹן יֹסִיף הַנַּ"ל שֶׁעַל יְדֵי זֶה קָשֶׁה לְהוֹצִיא הַטּוֹב הַכָּבוּשׁ בְּמָקוֹם שֶׁכָּבוּשׁ בְּגָלוּת זֶה כַּמָּה. וַאֲזַי קָשֶׁה לְגַלּוֹת הַהִתְפָּאֲרוּת מֵחֲמַת כְּסִילוּת הַשֵֹּכֶל שֶׁעַל יְדֵי זֶה נֶחֱשָׁךְ אוֹר הַצַּדִּיק כַּנַּ"ל. עַל יְדֵי כָּל זֶה נָפַל בְּדַעְתּוֹ כָּל כָּךְ עַד שֶׁנָּפַל לִבְחִינַת עַבְדוּת לְהַשְֹכִּיר עַצְמוֹ לִמְלָאכָה וְעַבְדוּת שֶׁהוּא בִּזְיוֹנוֹת הֵפֶךְ הִתְפָּאֲרוּת, כִּי בֶּאֱמֶת לַאֲמִתּוֹ אֵין עַבְדוּת שַׁיָּךְ לְיִשְֹרָאֵל כְּלָל, כִּי כָּל יִשְֹרָאֵל בְּנֵי מְלָכִים הֵם, כִּי יִשְֹרָאֵל עָלָה בְּמַחֲשָׁבָה תְּחִלָּה וְהֵמָּה הַיּוֹצְרִים יוֹשְׁבֵי נְטָעִים עִם הַמֶּלֶךְ בִּמְלַאכְתּוֹ שֶׁבָּהֶם נִמְלַךְ וְנִתְיַעֵץ בִּבְרִיאַת עוֹלָמוֹ, כְּמוֹ שֶׁכָּתוּב בְּהַתּוֹרָה הַנַּ"ל עַל אֲנָא בְּרִיָּה קַלָּה שֶׁבַּיָּם וְכוּ', עַיֵּן שָׁם הֵיטֵב כְּדֵי שֶׁתּוּכַל לְעוֹרֵר עַצְמְךָ הֵיכָן אַתָּה בָּעוֹלָם, כִּי זֶה נֶאֱמַר עַל כָּל אֶחָד מִיִּשְֹרָאֵל: עַל כֵּן זֶה הַשָּכִיר שֶׁהִשְֹכִּיר עַצְמוֹ שֶׁהוּא בְּחִינַת פְּגַם הַהִתְפָּאֲרוּת כַּנַּ"ל, עַל כֵּן הִזְהִירָה תּוֹרָה מְאֹד לִתֵּן שְֹכָרוֹ בְּיוֹמוֹ דַּיְקָא, כְּמוֹ שֶׁכָּתוּב: "בְּיוֹמוֹ תִּתֵּן שְֹכָרוֹ וְלֹא תָבוֹא עָלָיו הַשֶּׁמֶשׁ כִּי עָנִי הוּא וְאֵלָיו הוּא נֹשֵֹא אֶת נַפְשׁוֹ". וְכֵן "לֹא תָלִין פְּעֻלַּת שָֹכִיר אִתְּךָ עַד בֹּקֶר". כִּי הֶעָנִי מָסַר נַפְשׁוֹ בִּשְׁבִיל שְֹכִירָתוֹ מֵחֲמַת שֶׁנִּפְגַּם בִּבְחִינַת הוֹן יֹסִיף וְאֵין גּוֹמְלִין חֶסֶד אֶחָד עִם חֲבֵרוֹ לְהַחֲזִיק אֶת הֶעָנִי שֶׁעַל יְדֵי זֶה נִפְגָּם הַהִתְפָּאֲרוּת עַד שֶׁבָּא לָזֶה לְהַשְֹכִּיר עַצְמוֹ שֶׁעַל יְדֵי זֶה נֶעְלָם הַהִתְפָּאֲרוּת בְּיוֹתֵר, אֲבָל תִּקּוּנוֹ הוּא עַל יְדֵי הַשְּכִירוּת בְּעַצְמוֹ שֶׁקִּבֵּל מֵהַבַּעַל הַבַּיִת, כִּי בְּהַמָּמוֹן שֶׁיְּקַבֵּל יְחַיֶּה אֶת נַפְשׁוֹ וְנֶפֶשׁ בֵּיתוֹ וְיִהְיֶה נִמְשָׁךְ אַהֲבָה וְרָצוֹן בְּחִינַת אֲוִיר הַנָּח וְהַזַּךְ כְּפִי מָמוֹן הַשְּכִירוּת שֶׁיְּקַבֵּל, כִּי בִּתְחִלָּה הָיְתָה שִֹנְאָה וּמְרִיבָה מְצוּיָה בְּתוֹךְ בֵּיתוֹ מֵחֶסְרוֹן הַפַּרְנָסָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, רָמִי וְאָתֵי תִּגְרָא בְּבֵיתֵיהּ מְכִּי מִישְׁלָם שַֹעֲרָא מִכַּדָּא. וּכְשֶׁנִּמְשָׁךְ אֵיזֶה שֶׁפַע נִמְשָׁךְ אַהֲבָה וְשָׁלוֹם, כְּמוֹ שֶׁכָּתוּב, "הַשָּם גְּבוּלֵךְ שָׁלוֹם חֵלֶב חִטִּים יַשְֹבִּיעֵךְ". גַּם זֶה הַבַּעַל הַבַּיִת אִם לֹא זָכָה לְתַקֵּן הַהוֹן כָּרָאוּי כַּנַּ"ל עַל כָּל פָּנִים כְּשֶׁיְּקַיֵּם מִצְוַת בְּיוֹמוֹ תִּתֵּן שְֹכָרוֹ, עַל יְדֵי זֶה גַּם כֵּן יִהְיֶה נֶחֱשָׁב לְתִקּוּן הַהוֹן הַנַּ"ל. עַל יְדֵי שֶׁמַּשְׁפִּיעַ לְהֶעָנִי עַל כָּל פָּנִים דְּמֵי שְֹכִירוּתוֹ שֶׁעַל יְדֵי זֶה נִמְשָׁךְ אַהֲבָה וְשָׁלוֹם בְּחִינַת אֲוִיר הַנָּח וְהַזַּךְ שֶׁעַל יְדֵי זֶה נִתְגַּלֶּה הַהִתְפָּאֲרוּת הַנַּ"ל. וְעַל כֵּן הִזְהִירָה תּוֹרָה מְאֹד, "בְּיוֹמוֹ תִּתֵּן שְֹכָרוֹ", 'בְּיוֹמוֹ' דַּיְקָא, "וְלֹא תָבוֹא עָלָיו הַשֶּׁמֶשׁ וְכוּ'". כְּדֵי לְתַקֵּן נֶפֶשׁ הֶעָנִי הַשָּכִיר בְּיוֹמוֹ דַּיְקָא, הַיְנוּ שֶׁיִּזְכֶּה שֶׁיָּשׁוּב אֵלָיו הַדַּעַת עַד שֶׁיַּרְגִּישׁ עֹצֶם רַחֲמָנוּתוֹ יִתְבָּרַךְ גַּם עָלָיו שֶׁמְּקַבֵּל הִתְפָּאֲרוּת בִּפְרָטִיּוּת גַּם מִמֶּנּוּ, כִּי זֶה נִתְתַּקֵּן דַּיְקָא עַל יְדֵי בְּחִינַת הוֹן יֹסִיף הַנַּ"ל עַל יְדֵי שֶׁפַע הַמָּמוֹן שֶׁמְּקַבֵּל בִּשְֹכִירוּתוֹ. שֶׁעַל יְדֵי זֶה נַעֲשֶֹה בְּחִינַת אֲוִיר הַנָּח וְהַזַּךְ, שֶׁעַל יְדֵי זֶה נִתְגַּלֶּה הַהִתְפָּאֲרוּת שֶׁזֶּה עִקַּר חִיּוּת וְתִקּוּן נֶפֶשׁ הַיִּשְֹרָאֵל. וְעַל כֵּן הֻזְהַר 'בְּיוֹמוֹ' דַּיְקָא "תִּתֵּן שְֹכָרוֹ". כִּי צְרִיכִין לְהָאִיר וּלְגַלּוֹת הַהִתְפָּאֲרוּת בִּפְרָטָיו בְּכָל יוֹם דַּיְקָא כְּפִי הַשִּׁנּוּיִים שֶׁבְּאוֹתוֹ הַיּוֹם דַּיְקָא שֶׁעַל יְדֵי זֶה עִקַּר תִּקּוּן נֶפֶשׁ הֶעָנִי הַשָּכִיר עַל יְדֵי שֶׁמְּקַבֵּל שְֹכִירוּתוֹ בְּיוֹמוֹ דַּיְקָא עַד שֶׁיַּרְגִּישׁ הַהִתְפָּאֲרוּת בְּאוֹתוֹ הַיּוֹם דַּיְקָא וְכַנַּ"ל:
<h3>אות ז</h3>
וְעַל כֵּן תִּקְּנוּ חֲכָמֵינוּ זִכְרוֹנָם לִבְרָכָה דַּיְקָא שֶׁהַשָּכִיר נִשְׁבָּע וְנוֹטֵל אַף עַל פִּי שֶׁכָּל הַנִּשְׁבָּעִין שֶׁבַּתּוֹרָה נִשְׁבָּעִין וְלֹא מְשַׁלְּמִין, כִּי הַמּוֹצִיא מֵחֲבֵרוֹ עָלָיו הָרְאָיָה, אֲבָל הַשָּכִיר נִשְׁבָּע וְנוֹטֵל. וְדַוְּקָא אִם תְּבָעוֹ בִּזְמַנּוֹ, כַּמְבֹאָר בַּגְּמָרָא וּפוֹסְקִים, כִּי כְּשֶׁתְּבָעוֹ בִּזְמַנּוֹ כְּפִי הַדִּין שֶׁל בַּל תָּלִין וְלֹא נָתַן לוֹ מִיָּד הֲרֵי כָּל חִיּוּתוֹ וְנַפְשׁוֹ שֶׁל הַשָּכִיר אֵצֶל הַבַּעַל הַבַּיִת בִּבְחִינַת וְאֵלָיו הוּא נֹשֵֹא אֶת נַפְשׁוֹ וּכְמוֹ שֶׁהֶאֱרִיךְ בַּזֹּהַר בְּעִנְיָן זֶה. וְהָעִקָּר מַה שֶּׁלֹּא נָתַן לוֹ מִיָּד בְּיוֹמוֹ, בְּעִתּוֹ וּבִזְמַנּוֹ וְעִכֵּב הֶאָרַת הַהִתְפָּאֲרוּת שֶׁעַל זֶה הַשָּכִיר כְּפִי אוֹתוֹ הַיּוֹם דַּיְקָא. וְעַל יְדֵי זֶה פָּגַם מְאֹד בִּבְחִינַת הַהוֹן הַנַּ"ל שֶׁהִיא פְּגַם הַהִתְפָּאֲרוּת, עַל כֵּן אֵין מַאֲמִינִים לוֹ עוֹד בִּשְׁבוּעָה שֶׁעַל יְדֵי זֶה יַזְכִּיר עַצְמוֹ בְּהַהִתְפָּאֲרוּת וְכַנַּ"ל מֵאַחַר שֶׁהַטּוֹב נִכְבָּשׁ כָּל כָּךְ עַל יְדֵי שֶׁלֹּא תִּקֵּן בְּחִינַת הַהוֹן הַנַּ"ל בְּיוֹמוֹ לְגַלּוֹת הַהִתְפָּאֲרוּת בְּיוֹמוֹ דַּיְקָא. וְעַל כֵּן יָכוֹל לִהְיוֹת שֶׁיִּשְׁכַּח, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, בַּעַל הַבַּיִת טָרוּד בְּפוֹעֲלָיו וְחַשְׁדִינָן לֵיהּ שֶׁשָּׁכַח שֶׁנִּדְמֶה לוֹ שֶׁנָּתַן לוֹ שְֹכִירוּתוֹ וּבֶאֱמֶת לֹא נָתַן לוֹ. וְכָל זֶה מֵחֲמַת שֶׁטָּרוּד בְּפוֹעֲלָיו דַּיְקָא. מַה שֶּׁלֹּא מָצִינוּ כֵּן בְּשׁוּם מָקוֹם, כִּי בִּשְׁאָר חוֹב אִם אָמַר "פָּרַעְתִּי", אֲפִלּוּ אִם יָבִיא עָלָיו עֵדִים שֶׁהָיָה טָרוּד בְּאוֹתוֹ הַיּוֹם שֶׁאָמַר שֶׁפָּרַע בְּכַמָּה וְכַמָּה מִינֵי עֲסָקִים, אַף עַל פִּי כֵן לֹא יִפָּסֵל מִשְּׁבוּעָה וְיִהְיֶה לְעוֹלָם פָּטוּר בִּשְׁבוּעָה. רַק בְּפוֹעֵל אָמְרוּ רַבּוֹתֵינוּ זִכְרוֹנָם לִבְרָכָה, בַּעַל הַבַּיִת טָרוּד בְּפוֹעֲלָיו וּמִשּׁוּם חִיּוּתוֹ דְּשָֹכִיר נָטְלוּ הַשְּׁבוּעָה מִבַּעַל הַבַּיִת וּנְתָנוּהָ עַל הַשָּכִיר, הַיְנוּ כַּנַּ"ל, כִּי טִרְדָּא דְּפוֹעֲלִים הִיא טִרְדָּא עֲצוּמָה, מֵאַחַר שֶׁכָּל נַפְשׁוּת וְחִיּוּת וְהִתְפָּאֲרוּת שֶׁל נַפְשׁוֹת הַפּוֹעֲלִים הֵם אֶצְלוֹ, כִּי נִשְֹכְּרוּ אֶצְלוֹ וְהָיוּ אֶצְלוֹ בְּגָלוּת וְעַבְדוּת שֶׁכָּל זֶה נִמְשָׁךְ מֵחֲמַת הַטּוֹב שֶׁנִּכְבָּשׁ מְאֹד בַּגָּלוּת. וּמֵאַחַר שֶׁהֵם בְּגָלוּת אֶצְלוֹ בְּוַדַּאי הוּא מֻכְרָח לִהְיוֹת טָרוּד לְשַׁלֵּם לָהֶם בְּמוֹעֲדָם וּזְמַנָּם בְּיוֹמָם דַּיְקָא. וְעַל כֵּן חַשְׁדִּינָן לֵיהּ שֶׁשָּׁכַח שֶׁהוּא בְּחִינַת פְּגַם הַדַּעַת שֶׁנִּמְשָׁךְ עַל יְדֵי שֶׁלֹּא הֶחֱזִיר הַטּוֹב הַכָּבוּשׁ מִיָּד מֵאַחַר שֶׁהַשָּכִיר תְּבָעוֹ בִּזְמַנּוֹ וְלֹא נָתַן לוֹ. עַל כֵּן לֹא הֶאֱמִינוּהוּ בִּשְׁבוּעָה וְהִטִּילוּ הַשְּׁבוּעָה עַל הַשָּכִיר מִשּׁוּם חִיּוּתוֹ דְּשָֹכִיר, כִּי כָּל חִיּוּתוֹ שֶׁנִּמְשָׁךְ מֵהִתְפָּאֲרוּת הַפְּרָטִי שֶׁבְּכָל יוֹם תָּלוּי בָּזֶה וְכַנַּ"ל:
<h3>אות ח</h3>
וְעַל כֵּן אַבְרָהָם אָבִינוּ הָיָה אִישׁ חֶסֶד וְעָשָֹה חֶסֶד וּצְדָקָה הַרְבֵּה, כִּי אַבְרָהָם וְכָל הָאָבוֹת עָסְקוּ בָּזֶה לְהוֹדִיעַ לְהַטּוֹב הַכָּבוּשׁ בַּמְקוֹמוֹת הַמְגֻנִּים מַעֲלָתוֹ לְעוֹרְרוֹ לִתְשׁוּבָה. וְעַל יְדֵי זֶה עָשֹוּ בַּעֲלֵי תְּשׁוּבָה וְגֵרִים רַבִּים, כְּמוֹ שֶׁכָּתוּב, "וְאֶת הַנֶּפֶשׁ אֲשֶׁר עָשֹוּ בְחָרָן וְכוּ'". וְכֵן יִצְחָק וְיַעֲקֹב גִּיְּרוּ רַבִּים, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה וּמוּבָא בִּדְבָרָיו זִכְרוֹנוֹ לִבְרָכָה. וּמֵחֲמַת שֶׁאַבְרָהָם הָיָה הָרִאשׁוֹן שֶׁהִתְחִיל לַעֲסֹק בָּזֶה לְעוֹרֵר וּלְהוֹצִיא וּלְתַקֵּן הַטּוֹב הַכָּבוּשׁ בֵּין הַסִּטְרָא אָחֳרָא מֵחֵטְא עֵץ הַדַּעַת, עַל כֵּן עָשָֹה כָּל יָמָיו צְדָקָה וָחֶסֶד הַרְבֵּה כְּדֵי לַעֲשֹוֹת אֲוִיר הַנָּח וְהַזַּךְ, כְּדֵי שֶׁיּוּכַל לְהוֹדִיעַ לַטּוֹב הַכָּבוּשׁ מַעֲלָתוֹ וְהֵיכָן הוּא עַתָּה וְכוּ' כַּנַּ"ל. וּבִכְלָלִיּוּת הָעוֹלָם הַשְּׁלֹשָׁה אָבוֹת הֵם בִּבְחִינַת כְּלָלִיּוּת הַתִּקּוּנִים הַמְבֹאָרִים בְּהַתּוֹרָה הַנַּ"ל, כִּי אַבְרָהָם הוּא בִּבְחִינַת תִּקּוּן הוֹן יֹסִיף רֵעִים רַבִּים שֶׁנַּעֲשֶֹה עַל יְדֵי צְדָקָה הַרְבֵּה, כִּי אַבְרָהָם עָשָֹה חֶסֶד וּצְדָקָה הַרְבֵּה כַּנַּ"ל. וְעַל יְדֵי זֶה מוֹדִיעִין לְהַטּוֹב הַכָּבוּשׁ מַעֲלָתוֹ וְנַעֲשִֹין גֵּרִים בְּחִינַת וְאֶת הַנֶּפֶשׁ אֲשֶׁר עָשֹוּ שֶׁנֶּאֱמַר בְּאַבְרָהָם מְפֹרָשׁ יוֹתֵר מִבִּשְׁאָר הָאָבוֹת מֵחֲמַת שֶׁהוּא הָרִאשׁוֹן וְהוּא הִתְחִיל הַתִּקּוּן עַל יְדֵי צְדָקָה כַּנַּ"ל. וְעַל יְדֵי זֶה נִתְתַּקֵּן פְּגַם הַמִּזְבֵּחַ וְנִשְׁלָם הַמִּזְבֵּחַ, כְּמוֹ שֶׁכָּתוּב שָׁם. וְזֶה בְּחִינַת יִצְחָק שֶׁנֶּעֱקַד עַל גַּבֵּי הַמִּזְבֵּחַ וְאַחַר כָּךְ הִקְרִיבוּ אַיִל תַּחְתָּיו שֶׁזֶּה בְּחִינַת תִּקּוּן הַמִּזְבֵּחַ, כִּי מֵחֲמַת שֶׁהָאָבוֹת הֵם הָיוּ הַתְחָלַת הַתִּקּוּן לְתַקֵּן פְּגַם הָאֱמוּנָה שֶׁהוּא פְּגַם הָעֲבוֹדָה זָרָה שֶׁעָבְדוּ הַדּוֹרוֹת הָרִאשׁוֹנִים מְאֹד, עַל כֵּן הָיָה הַהֶכְרֵחַ לְתַקֵּן פְּגַם הַמִּזְבֵּחַ עַל יְדֵי יִצְחָק אָבִינוּ בְּעַצְמוֹ שֶׁנִּתְרַצּוּ אַבְרָהָם וְיִצְחָק לְהַקְרִיב אוֹתוֹ עַל גַּבֵּי הַמִּזְבֵּחַ, כִּי מִגֹּדֶל הַפְּגָם לֹא הָיָה אֶפְשָׁר לְתַקֵּן כִּי אִם עַל יְדֵי יִצְחָק בְּעַצְמוֹ. וְעַל יְדֵי תִּקּוּן הַמִּזְבֵּחַ נִשְׁלָם הַשֵּכֶל וְנִתְגַּלֶּה הַהִתְפָּאֲרוּת עַל יְדֵי הַצַּדִּיק הָאֱמֶת וְזֶה בְּחִינַת יַעֲקֹב שֶׁהוּא עִקַּר הַהִתְפָּאֲרוּת, כִּי יַעֲקֹב נִקְרָא יִשְֹרָאֵל בְּחִינַת יִשְֹרָאֵל אֲשֶׁר בְּךָ אֶתְפָּאָר, בְּחִינַת תִּפְאֶרֶת יִשְֹרָאֵל:
<h3>אות ט</h3>
וְזֶה שֶׁטָּעָה יִצְחָק בְּעֵשָֹו וְאָהַב אוֹתוֹ וְרָצָה לְבָרְכוֹ, כְּמוֹ שֶׁכָּתוּב: "וַיֶּאֱהַב יִצְחָק אֶת עֵשָֹו כִּי צַיִד בְּפִיו". וְתַרְגּוּמוֹ, אֲרֵי מִצֵידֵהּ הֲוָה אָכִיל. כִּי מֵחֲמַת שֶׁיִּצְחָק עִקַּר עִסְקוֹ הָיָה לְתַקֵּן הַמִּזְבֵּחַ שֶׁהוּא תִּקּוּן הָאֲכִילָה, כְּמוֹ שֶׁכָּתוּב שָׁם, עַל כֵּן מֵאַחַר שֶׁרָאָה שֶׁעֵשָֹו מֵבִיא לוֹ לֶאֱכֹל. וַאֲכִילַת יִצְחָק בְּוַדַּאי הָיָה בִּקְדֻשָּׁה גְּדוֹלָה בִּבְחִינַת תִּקּוּן הַמִּזְבֵּחַ, בְּחִינַת שֻׁלְחָן מְכַפֵּר כְּמִזְבֵּחַ, עַל כֵּן אָהַב אוֹתוֹ, כִּי סָבַר שֶׁעוֹסֵק בְּתִקּוּן הַמִּזְבֵּחַ, כִּי זֶה יָדוּעַ שֶׁבְּעֵשָֹו הָיָה נִיצוֹצוֹת קְדוֹשִׁים גְּבוֹהִים מְאֹד שֶׁהֵם נִשְׁמוֹת הַגֵּרִים שֶׁיָּצְאוּ אַחַר כָּךְ מִזַּרְעוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק זֶה 'כִּי צַיִד בְּפִיו', שֶׁמְּרַמֵּז עַל אֵלּוּ הַנְּשָׁמוֹת, כַּמּוּבָא. וְעַל כֵּן סָבַר יִצְחָק שֶׁמַּה שֶּׁמֵּבִיא לוֹ לֶאֱכֹל שֶׁמְּפֹרָשׁ גַּם כֵּן בְּזֶה הַפָּסוּק כִּי צַיִד בְּפִיו שֶׁכַּוָּנָתוֹ לַשָּׁמַיִם שֶׁמֵּחֲמַת הַטּוֹב הַכָּבוּשׁ אֶצְלוֹ שֶׁעוֹסֵק לְהוֹצִיא וּלְהַחֲזִירוֹ אֶל הַקְּדֻשָּׁה, עַל יְדֵי זֶה בְּעַצְמוֹ הוּא עוֹסֵק לְהַאֲכִיל אֶת אָבִיו שֶׁהוּא בְּחִינַת תִּקּוּן הַמִּזְבֵּחַ, כִּי הָא בְּהָא תַּלְיָא כַּנַּ"ל וְעַל כֵּן אָהַב אוֹתוֹ, וְעַל כֵּן רָצָה לְבָרְכוֹ. וְזֶה שֶׁנֶּאֱמַר, "וַתִּכְהֶיןָ עֵינָיו מֵרְאֹת". בְּחִינַת שֶׁנֶּחֱשַׁךְ אוֹר הַצַּדִּיק כְּמוֹ שֶׁכָּתוּב שָׁם בְּהַתּוֹרָה הַנַּ"ל. וְזֶה שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה: בַּעֲשָׁנָן שֶׁל אֵלּוּ שֶׁהָיוּ מַקְטִירוֹת לַעֲבוֹדָה זָרָה, דְּהַיְנוּ פְּגַם הַמִּזְבֵּחַ שֶׁעַל יְדֵי זֶה נֶחֱשָׁךְ אוֹר הַצַּדִּיק שֶׁעַל יָדוֹ עִקַּר הִתְגַּלּוּת הַהִתְפָּאֲרוּת שֶׁהוּא בְּחִינַת יַעֲקֹב כַּנַּ"ל. וּמֵרִבּוּי הָעֲבוֹדָה זָרָה שֶׁל בֵּית עֵשָֹו שֶׁהוּא פְּגַם הַמִּזְבֵּחַ נֶחֱשַׁךְ הָאוֹר כָּל כָּךְ בְּחִינַת וַתִּכְהֶיןָ עֵינָיו עַד שֶׁלֹּא רָאָה יִצְחָק עֹצֶם הַהִתְפָּאֲרוּת שֶׁנִתְגַּלָּה עַל יְדֵי יַעֲקֹב דַּיְקָא, עַד שֶׁרָצָה לְבָרֵךְ אֶת עֵשָֹו, כִּי סָבַר שֶׁעוֹסֵק בְּתִקּוּן הַמִּזְבֵּחַ עַל יְדֵי שֶׁמַּאֲכִילוֹ וְכוּ' כַּנַּ"ל. וְזֶה שֶׁאָמַר לוֹ, "הָבִיאָה לִי צַיִד וְאֹכֵלָה וְכוּ''". כִּי דַּיְקָא עַל יְדֵי שֶׁיַּאֲכִיל אוֹתוֹ שֶׁהוּא תִּקּוּן הַמִּזְבֵּחַ שֶׁנַּעֲשֶֹה עַל יְדֵי הוֹן יֹסִיף וְכוּ'. עַל יְדֵי זֶה רָצָה לְבָרְכוֹ, כִּי עִקַּר הַבְּרָכָה שֶׁרָצָה לְבָרְכוֹ הָיָה בַּעֲשִׁירוּת גָּדוֹל, כִּי סָבַר שֶׁצְּרִיכִים לִתֵּן לוֹ הָעֲשִׁירוּת כְּדֵי שֶׁיּוּכַל לַעֲסֹק יוֹתֵר בְּתִקּוּן הַמִּזְבֵּחַ שֶׁנִּתְתַּקֵּן עַל יְדֵי עֲשִׁירוּת דִּקְדֻשָּׁה כְּשֶׁנּוֹתְנִין מִמָּמוֹנוֹ צְדָקָה הַרְבֵּה לַעֲנִיִּים הֲגוּנִים בֶּאֱמֶת וְכַנַּ"ל. אֲבָל בֶּאֱמֶת עֵשָֹו לֹא חָפַץ בַּבְּרָכָה וַתִּרְחַק מִמֶּנּוּ, כִּי כָּל כַּוָּנַת עֵשָֹו מַה שֶּׁהֶאֱכִיל אֶת אָבִיו לֹא הָיָה לְטוֹבָה כִּי אִם לְרַמּוֹת אֶת אָבִיו כְּדֵי שֶׁיֹּאהַב וִיכַבֵּד אוֹתוֹ כְּדֵי שֶׁיִּתֵּן לוֹ עֲשִׁירוּת שֶׁעַל יְדֵי זֶה יִכָּבֵשׁ הַטּוֹב בַּגָּלוּת עוֹד יוֹתֵר וְיוֹתֵר, כִּי לֹא חָפַץ כְּלָל לְהוֹצִיא הַטּוֹב הַכָּבוּשׁ אֶצְלוֹ וּלְתַקֵּן הַמִּזְבֵּחַ, רַק כָּל כַּוָּנָתוֹ הָיָה בְּהֵפֶךְ לִכְבֹּשׁ הַטּוֹב שֶׁהוּא בְּחִינַת קְדֻשַּׁת יִשְֹרָאֵל בַּגָּלוּת. וְכֵן נִמְצָאִים אֲנָשִׁים שֶׁנּוֹתְנִים צְדָקָה, אֲבָל אֵין כַּוָּנָתָם לְטוֹבָה כְּלָל רַק לְהַרְבּוֹת כְּבוֹדָם וְנוֹתְנִים רַק בְּמָקוֹם שֶׁיִּתְכַּבְּדוּ וְיִתְיַקְּרוּ וְעַל יְדֵי זֶה דַּיְקָא מִתְגַּבְּרִים וּמִשְֹתָּרְרִים עַל עַם דַּל עַל הַכְּשֵׁרִים בֶּאֱמֶת. וּצְדָקָה כָּזוֹ בְּוַדַּאי אֵינָהּ מְתַקֶּנֶת כְּלָל רַק מְקַלְקֶלֶת הַרְבֵּה, כִּי הֵם מַרְבִּים שִֹנְאָה וּמַחֲלֹקֶת עַל יְדֵי הוֹן וַעֲשִׁירוּת כָּזֶה רַק אֵצֶל יִשְֹרָאֵל הָרֹב הוּא לְטוֹבָה וְיֵשׁ בָּזֶה כַּמָּה בְּחִינוֹת, כִּי יֵשׁ שֶׁטּוֹעִים עַצְמָן שֶׁסּוֹבְרִים שֶׁנּוֹתְנִים לַהֲגוּנִים וְהוּא לְהֵפֶךְ, אֲבָל עַל כָּל פָּנִים כַּוָּנָתָם לְטוֹבָה. וְעַל כֵּן בֶּאֱמֶת אָמְרוּ רַבּוֹתֵינוּ זִכְרוֹנָם לִבְרָכָה (בָּבָא בַתְרָא יב) אַחֲרֵי שֶׁהִפְלִיגוּ שָׁם הַרְבֵּה בְּגֹדֶל מַעֲלַת מִצְווֹת הַצְּדָקָה. אָמְרוּ שָׁם, שֶׁמָּא תֹּאמַר כָּל הַבָּא לִקְפֹּץ קוֹפֵץ? תַּלְמוּד לוֹמַר, "מַה יָּקָר חַסְדְּךָ אֱלֹקִים וְכוּ'". כִּי צְרִיכִים זְכוּת גָּדוֹל לִזְכּוֹת לִתֵּן לַעֲנִיִּים הֲגוּנִים אֲמִתִּיִּים בְּאֹפֶן שֶׁיְּתַקֵּן עֲשִׁירוּתוֹ עַל יְדֵי זֶה שֶׁיִּהְיֶה נִמְשָׁךְ עַל יְדֵי צִדְקָתוֹ בְּחִינַת אֲוִיר הַנָּח וְהַזַּךְ שֶׁיּוּכְלוּ לְהוֹדִיעַ לַטּוֹב הַכָּבוּשׁ מַעֲלָתוֹ וְכוּ' עַד שֶׁיֻּשְׁלַם הַמִּזְבֵּחַ שֶׁעַל יְדֵי זֶה יִתְגַּלֶּה הַהִתְפָּאֲרוּת וְיִהְיֶה נִמְשָׁךְ יִרְאָה וְאַהֲבָה וְכוּ', אֲבָל עֵשָֹו הָרָשָׁע בְּוַדַּאי כָּל כַּוָּנָתוֹ הָיָה לְרָעָה וְלֹא לְטוֹבָה כְּלָל, עַל כֵּן הִשְׁתַּדְּלָה רִבְקָה שֶׁיְּקַבֵּל יַעֲקֹב אֶת הַבְּרָכוֹת שֶׁיִּהְיֶה נִמְשָׁךְ כָּל שֶׁפַע הַהוֹן וְהָעֲשִׁירוּת לְיַעֲקֹב הַצַּדִּיק הָאֱמֶת דַּיְקָא, כִּי יַעֲקֹב דַּיְקָא צָרִיךְ לְקַבֵּל כָּל הָעֲשִׁירוּת כְּדֵי שֶׁיְּתַקֵּן כָּל הַתִּקּוּנִים הַנִּזְכָּרִים שָׁם עַד שֶׁיִּתְגַּלֶּה הַהִתְפָּאֲרוּת וְכוּ' וְכַנַּ"ל:
<h3>אות י</h3>
וְזֶה בְּעַצְמוֹ בְּחִינַת מְכִירַת הַבְּכוֹרָה שֶׁמָּכַר עֵשָֹו לְיַעֲקֹב עַל יְדֵי תַּאֲוַת אֲכִילָה דַּיְקָא, כְּמוֹ שֶׁכָּתוּב, "הַלְעִיטֵנִי נָא וְכוּ'". וְאָז אָמַר לוֹ יַעֲקֹב, "מִכְרָה כַיּוֹם אֶת בְּכֹרָתְךָ לִי". כִּי הָעֲבוֹדָה בִּבְכוֹרוֹת. וְהָעֲבוֹדָה, דְּהַיְנוּ קָרְבָּנוֹת הוּא תִּקּוּן הַמִּזְבֵּחַ. וְעַל כֵּן תֵּכֶף שֶׁאָמַר עֵשָֹו לְיַעֲקֹב: "הַלְעִיטֵנִי נָא", שֶׁהוּא פְּגַם תַּאֲוַת אֲכִילָה, שֶׁהוּא פְּגַם הַמִּזְבֵּחַ. עַל כֵּן תֵּכֶף אָמַר לוֹ יַעֲקֹב כַּדָּת וְכַדִּין, "אִם כֵּן מִכְרָה לִי אֶת בְּכֹרָתְךָ", כִּי לָמָּה לְךָ עֲבוֹדַת הַקָּרְבָּנוֹת שֶׁהֵם תִּקּוּן הַמִּזְבֵּחַ, מֵאַחַר שֶׁאַתָּה פּוֹגְמוֹ כָּל כָּךְ עַל יְדֵי רִבּוּי תַּאֲוַת אֲכִילָה, שֶׁהוּא פְּגַם הַמִּזְבֵּחַ וְכַנַּ"ל: וְזֶה שֶׁאָמַר יִצְחָק, "גַּם בָּרוּךְ יִהְיֶה", שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁמֵּאַחַר שֶׁשָּׁמַע יִצְחָק שֶׁאָמַר, אֶת בְּכֹרָתִי לָקַח וְכוּ', אָמַר יִצְחָק, אִם כֵּן כַּדִּין בֵּרַכְתִּי אֶת יַעֲקֹב וְכוּ', הַיְנוּ כַּנַּ"ל. שֶׁמֵּאַחַר שֶׁמָּכַר הַבְּכוֹרָה שֶׁהִיא תִּקּוּן הַמִּזְבֵּחַ, אִם כֵּן נוֹדָע לִי עַתָּה שֶׁאֵינוֹ עוֹסֵק כְּלָל בְּתִקּוּן הַמִּזְבֵּחַ וְכָל עִסְקוֹ שֶׁהֶאֱכִיל אוֹתִי, כִּי כַּוָּנָתוֹ הָיָה לְרָעָה וְלֹא לְטוֹבָה מֵאַחַר שֶׁבִּזָּה אֶת הַבְּכוֹרָה שֶׁהוּא תִּקּוּן הַמִּזְבֵּחַ. עַל כֵּן בְּוַדַּאי מַגִּיעַ הַבְּרָכוֹת שֶׁל הָעֲשִׁירוּת רַק לְיַעֲקֹב, עַל כֵּן גַּם בָּרוּךְ יִהְיֶה, כִּי רַק יַעֲקֹב שֶׁהֵם בְּחִינַת הַצַּדִּיקִים וְהַכְּשֵׁרִים בֶּאֱמֶת צְרִיכִים לְקַבֵּל אֶת הָעֲשִׁירוּת כְּדֵי לְהוֹדִיעַ לַטּוֹב הַכָּבוּשׁ אֶת מַעֲלָתוֹ עַל יְדֵי זֶה כְּדֵי שֶׁיִּתְרַבּוּ גֵּרִים וּבַעֲלֵי תְּשׁוּבָה אֲמִתִּיִּים בָּעוֹלָם, כְּדֵי לְתַקֵּן פְּגַם הַמִּזְבֵּחַ עַד שֶׁיֻּשְׁלַם הַשֵּכֶל וְיָאִיר אוֹר הַצַּדִּיקֵי אֱמֶת שֶׁמַּמְשִׁיכִים יִרְאָה וְאַהֲבָה עַל יְדֵי עֹצֶם הִתְגַּלּוּת הַהִתְפָּאֲרוּת שֶׁמְּגַלִּים הִתְפָּאֲרוּת אֲפִלּוּ מֵהַפּוֹשְׁעֵי יִשְֹרָאֵל שֶׁעַל יְדֵי זֶה עִקַּר חִיּוּת וְקִיּוּם הָעוֹלָם וְכוּ' כַּנַּ"ל:
<h3>אות יא</h3>
וְזֶה בְּחִינַת חֲנֻכָּה, כִּי מַלְכוּת הָרְשָׁעָה גָּזְרָה אָז הַגְּזֵרוֹת רָעוֹת עַל יִשְֹרָאֵל הַמּוּבָאִים בַּתּוֹרָה הַנַּ"ל. שֶׁלֹּא יָמוּלוּ אֶת בְּנֵיהֶם וְשֶׁיְּחַלְּלוּ אֶת הַשַּׁבָּת וְכוּ' וְהֶחֱשִׁיכוּ אֶת יִשְֹרָאֵל בְּצָרוֹתֵיהֶן שֶׁעַל יְדֵי זֶה כָּבְשׁוּ בְּיוֹתֵר אֶת הַטּוֹב בַּגָּלוּת. וּכְשֶׁגָּבְרוּ הַכֹּהֲנִים חַשְׁמוֹנָאִי וּבָנָיו וְנִצְּחוּם, עַל יְדֵי זֶה הוֹצִיאוּ הַטּוֹב הַכָּבוּשׁ מֵהֶם וְעַל יְדֵי זֶה נִשְׁלַם הַמִּזְבֵּחַ. וְזֶה בְּחִינַת חֲנֻכָּה, בְּחִינַת חֲנֻכַּת הַמִּזְבֵּחַ שֶׁנִּשְׁלַם עַל יְדֵי הַטּוֹב הַכָּבוּשׁ שֶׁהוֹצִיאוּ מִן הַגָּלוּת. וְעַל יְדֵי שְׁלֵמוּת הַמִּזְבֵּחַ, עַל יְדֵי זֶה נִשְׁלָם אוֹר הַשֵּכֶל וְרוֹאִין אוֹר הַצַּדִּיק שֶׁמְּגַלֶּה הַהִתְפָּאֲרוּת. וְזֶה בְּחִינַת אוֹר חֲנֻכָּה שֶׁהוּא בְּחִינַת אוֹר הַצַּדִּיק שֶׁמַּמְשִׁיכִין בְּחִינַת אוֹר זָרֻעַ לַצַּדִּיק שֶׁעַל יְדֵי זֶה נִתְגַּלֶּה הַהִתְפָּאֲרוּת שֶׁל יִשְֹרָאֵל, שֶׁעַל יְדֵי זֶה תֹּקֶף הַנֵּס שֶׁדָּלַק הַנֵּר בְּנֵס שְׁמוֹנָה יָמִים, שֶׁעַל יְדֵי זֶה נִתְגַּלֶּה שֶׁכָּל הַבְּרִיאָה וְחִיּוּתָהּ וְקִיּוּמָהּ עַל יְדֵי יִשְֹרָאֵל עַד שֶׁיְּכוֹלִין לְהַמְשִׁיךְ אוֹר הַנֵּר שֶׁיַּדְלִיק בְּנֵס כָּזֶה, כִּי הַהִתְפָּאֲרוּת הוּא בְּחִינַת כְּבוֹדוֹ יִתְבָּרַךְ, בְּחִינַת עַל יִשְֹרָאֵל גַּאֲוָתוֹ, שֶׁמִּתְרוֹמֵם, כִּבְיָכוֹל, כְּבוֹד מַלְכוּתוֹ וְגָדְלוֹ וְתִפְאַרְתּוֹ עַל יְדֵי יִשְֹרָאֵל וְעַל יְדֵי זֶה מֵאִיר אוֹר גָּדוֹל בְּכָל הָעוֹלָמוֹת כִּי כְּבוֹדוֹ בְּחִינַת אוֹר, כְּמוֹ שֶׁכָּתוּב, "וְהָאָרֶץ הֵאִירָה מִכְּבוֹדוֹ". וְזֶה בְּחִינַת נֵר חֲנֻכָּה שֶׁמַּדְלִיקִין בְּכָל שָׁנָה וְשָׁנָה. וְעַל כֵּן נוֹהֲגִין יִשְֹרָאֵל לְהַרְבּוֹת בִּצְדָקָה בַּחֲנֻכָּה, כִּי עִקַּר הַתִּקּוּן עַל יְדֵי הוֹן יֹסִיף רֵעִים רַבִּים, דְּהַיְנוּ עַל יְדֵי רִבּוּי צְדָקָה לַעֲנִיִּים רַבִּים לִקְנוֹת לוֹ רֵעִים רַבִּים, וְעַל יְדֵי זֶה יוֹצֵא הַטּוֹב הַכָּבוּשׁ וּמַשְׁלִים הַמִּזְבֵּחַ שֶׁזֶהוּ בְּחִינַת חֲנֻכַּת הַמִּזְבֵּחַ כַּנַּ"ל. וְעַל יְדֵי זֶה נִשְׁלָם הַשֵּכֶל וּמֵאִיר אוֹר הַצַּדִּיק וְנִתְגַּלֶּה הַהִתְפָּאֲרוּת וְהַכָּבוֹד שֶׁל ה' יִתְבָּרַךְ שֶׁהוּא בְּחִינַת אוֹר גָּדוֹל. וְכָל זֶה הוּא בְּחִינַת אוֹר נֵר חֲנֻכָּה, בְּחִינַת אוֹר נֵרוֹת הַמְנוֹרָה שֶׁהֵם עֵדוּת שֶׁהַשְּׁכִינָה שׁוֹרָה בְּיִשְֹרָאֵל, כִּי מִמֶּנָּה הָיָה מַתְחִיל וְכוּ', הַיְנוּ שֶׁה' יִתְבָּרַךְ מִתְפָּאֵר בְּיִשְֹרָאֵל וְעוֹשֶֹה נִסִּים בִּשְׁבִילָם וּמַנְהִיג הָעוֹלָם כִּרְצוֹנָם, כִּי בִּשְׁבִילָם נִבְרָא הַכֹּל וּבִשְׁבִילָם מִתְקַיֵּם הַכֹּל, הַיְנוּ בִּשְׁבִיל הַהִתְפָּאֲרוּת שֶׁמְּקַבֵּל מֵהֶם בְּכָל דּוֹר וָדוֹר בְּכָל שָׁנָה וְשָׁנָה וּבְכָל יוֹם וָיוֹם וְכַנַּ"ל:
<h3>אות יב</h3>
וְזֶה "בְּרֵאשִׁית בָּרָא אֱלֹקִים אֶת הַשָּׁמַיִם וְאֶת הָאָרֶץ". וְדָרְשׁוּ רַבּוֹתֵינוּ זִכְרוֹנָם לִבְרָכָה, בִּשְׁבִיל יִשְֹרָאֵל וּבִשְׁבִיל הַתּוֹרָה שֶׁנִּקְרְאוּ "רֵאשִׁית", הַיְנוּ בִּשְׁבִיל הַהִתְפָּאֲרוּת שֶׁיְּקַבֵּל מִיִּשְֹרָאֵל עַל יְדֵי שֶׁיְּקַבְּלוּ אֶת הַתּוֹרָה. וְזֶה שֶׁנִּסְמָךְ מִיָּד, "וְהָאָרֶץ הָיְתָה תֹהוּ וָבֹהוּ וְחֹשֶׁךְ עַל פְּנֵי תְהוֹם". זֶה בְּחִינַת מַה שֶּׁנֶּחֱשָׁךְ אוֹר הַצַּדִּיק שֶׁעַל יְדֵי זֶה אֵין מִתְגַּלֶּה הַהִתְפָּאֲרוּת וְכוּ' וְכַנַּ"ל. וְעִקַּר הַחַשְׁכוּת עַל יְדֵי רִבּוּי הַגָּלֻיּוֹת שֶׁכּוֹבְשִׁין הַטּוֹב בֵּינֵיהֶם, שֶׁזֶּהוּ בְּחִינַת תֹהוּ וָבֹהוּ וְחֹשֶׁךְ וְכוּ' שֶׁהֵם בְּחִינַת הָאַרְבַּע גָּלֻיּוֹת שֶׁכָּבְשׁוּ הַטּוֹב בְּיוֹתֵר, שֶׁעַל יְדֵי זֶה מִתְגַּבֵּר הַחֹשֶׁךְ מְאֹד מְאֹד עַד שֶׁאֵין רוֹאִין אוֹר הַצַּדִּיק שֶׁמְּגַלֶּה הַהִתְפָּאֲרוּת. וּבִפְרָט הַגָּלוּת הָאַחֲרוֹן הַזֶּה שֶׁנִּקְרָא תְּהוֹם וְגַם כָּל הַחַשְׁכוּת שֶׁל גָּלֻיּוֹת הָרִאשׁוֹנוֹת כְּלוּלִים בּוֹ. בִּבְחִינַת תֹהוּ וָבֹהוּ וְחֹשֶׁךְ עַל פְּנֵי תְהוֹם. שֶׁהַחֹשֶׁךְ מַחֲשִׁיךְ עַד הַתְּהוֹם. עַד שֶׁרוֹצֶה לְהַסְתִּיר וּלְהַחֲשִׁיךְ הָאוֹר לְגַמְרֵי, חַס וְשָׁלוֹם, אֲבָל וְרוּחַ אֱלֹקִים מְרַחֶפֶת עַל פְּנֵי הַמָּיִם. מַיִם זֶה בְּחִינַת צְדָקָה, כְּמוֹ שֶׁכָּתוּב, "שְׁלַח לַחְמְךָ עַל פְּנֵי הַמָּיִם". (כַּמּוּבָא בְּדִבְרֵי קָדְשׁוֹ זִכְרוֹנוֹ לִבְרָכָה שָׁם) רוּחַ אֱלֹקִים מְרַחֶפֶת, דָּא רוּחוֹ שֶׁל מָשִׁיחַ שֶׁהֵם בְּחִינַת הַצַּדִּיקֵי אֱמֶת, כְּמוֹ שֶׁכָּתוּב בְּמָקוֹם אַחֵר. וְעַל יְדֵי זֶה "וַיֹּאמֶר אֱלֹקִים יְהִי אוֹר וַיְהִי אוֹר". שֶׁזֶּה בְּחִינַת אוֹר נֵר חֲנֻכָּה, אוֹר נֵר הַמְנוֹרָה, כִּי עִקַּר הִתְגַּלּוּת הָאוֹר הוּא עַל יְדֵי צְדָקָה כַּנַּ"ל:
<h3>אות יג</h3>
וְזֶה בְּחִינַת מִצְוַת נֵר חֲנֻכָּה אִישׁ וּבֵיתוֹ, זֶה בְּחִינַת אוֹר הִתְפָּאֲרוּת בִּכְלָל. וְהַמְהַדְּרִין נֵר לְכָל אֶחָד וְאֶחָד זֶה בְּחִינַת אוֹר הִתְפָּאֲרוּת בִּפְרָטִיּוּת שֶׁה' יִתְבָּרַךְ מְקַבֵּל מִכָּל אֶחָד וְאֶחָד מִיִּשְֹרָאֵל בִּפְרָטִיּוּת. וְהַמְהַדְּרִין מִן הַמְהַדְּרִין מוֹסִיף וְהוֹלֵךְ בְּכָל יוֹם, זֶה בְּחִינַת הִתְפָּאֲרוּת בִּפְרָטֵי פְּרָטִיּוּת שֶׁה' יִתְבָּרַךְ מְקַבֵּל מִכָּל אֵיבָר שֶׁל יִשְֹרָאֵל אֲפִלּוּ מֵהַגָּרוּעַ שֶׁבַּגְּרוּעִים, כְּמוֹ שֶׁכָּתוּב שָׁם בְּהַתּוֹרָה הַנַּ"ל. שֶׁזֶּהוּ הָעִקָּר, שֶׁעַל יְדֵי זֶה הַצַּדִּיק שֶׁיָּכוֹל לְהָאִיר וּלְגַלּוֹת הַהִתְפָּאֲרוּת בִּפְרָטֵי פְּרָטִיּוּת כַּנַּ"ל, עַל יְדֵי זֶה יָכוֹל לְהוֹסִיף אוֹר בְּכָל יוֹם וָיוֹם, כִּי בְּכָל יוֹם וְיוֹם מוֹצֵא אֵיזֶה הִתְפָּאֲרוּת בְּאֵיזֶה אֵיבָר מִיִּשְֹרָאֵל בִּפְרָטֵי פְּרָטִיּוּת שֶׁעַל יְדֵי זֶה מִתְקַיֵּם הָעוֹלָם בְּאוֹתוֹ הַיּוֹם וּכְמוֹ שֶׁכָּתַבְנוּ לְעֵיל לְעִנְיַן לֹא תָלִין וְכוּ', עַיֵּן שָׁם. וְזֶה עִקַּר תֹּקֶף הַנֵּס שֶׁל חֲנֻכָּה שֶׁדָּלַק שֶׁמֶן מֻעָט שֶׁלֹּא הָיָה בּוֹ לְהַדְלִיק כִּי אִם יוֹם אֶחָד וְדָלַק שְׁמוֹנָה יָמִים, הַיְנוּ כִּי שֶׁמֶן הוּא בְּחִינַת אוֹר הִתְפָּאֲרוּת, כִּי שֶׁמֶן לְשׁוֹן גְּדֻלָּה וְהִתְפָּאֲרוּת, בְּחִינַת כַּשֶּׁמֶן הַטּוֹב עַל הָרֹאשׁ וְכוּ', בְּחִינַת לְרֵיחַ שְׁמָנֶיךָ טוֹבִים, בְּחִינַת עַל כֵּן מְשָׁחֲךָ אֱלֹקִים שֶׁמֶן שָֹשֹוֹן מֵחֲבֵרֶיךָ וְכוּ', דְּהַיְנוּ גְּדֻלַּת וְהִתְפָּאֲרוּת הַמֶּלֶךְ, הַיְנוּ כִּי הַיְּוָנִים טִמְּאוּ כָּל הַשְּׁמָנִים, שֶׁרָצוּ לְהַחֲשִׁיךְ אוֹר הַצַּדִּיק וּלְטַמְּאוֹת וּלְקַלְקֵל כָּל מִינֵי הִתְפָּאֲרוּת שֶׁבְּיִשְֹרָאֵל עַד שֶׁגָּזְרוּ, כִּתְבוּ לָכֶם עַל קֶרֶן הַשּׁוֹר שֶׁאֵין לָכֶם חֵלֶק בֵּאלֹקֵי יִשְֹרָאֵל דְּהַיְנוּ שֶׁרָצוּ לְהַמְשִׁיךְ כְּפִירוֹת כְּאִלּוּ לֹא נִבְרָא הָעוֹלָם בִּשְׁבִיל יִשְֹרָאֵל וְאֵין ה' יִתְבָּרַךְ מִתְפָּאֵר בָּהֶם, חַס וְשָׁלוֹם. וּכְשֶׁגָּבְרוּ מַלְכוּת בֵּית חַשְׁמוֹנָאִי וְנִצְּחוּם, מָצְאוּ פַּךְ שֶׁמֶן שֶׁהָיָה חָתוּם בְּחוֹתָמוֹ שֶׁל כֹּהֵן גָּדוֹל, כֹּהֵן בְּחִינַת אַהֲבָה וָחֶסֶד, בִּפְרָט כֹּהֵן גָּדוֹל שֶׁהוּא בְּחִינַת אַהֲבָה וְחֶסֶד גָּדוֹל שֶׁעִקַּר תִּקּוּן הַהוֹן יֹסִיף עַל יָדוֹ, עַל יְדֵי שֶׁהוּא עוֹסֵק לְקַבֵּל כָּל הַצְּדָקוֹת וְכָל הַנִּדְבוֹת לֵב שֶׁל יִשְֹרָאֵל וְכָל הַתְּרוּמוֹת וְהַמַּעַשְֹרוֹת שֶׁל יִשְֹרָאֵל שֶׁכֻּלָּם מְקַבְּלָם הַכֹּהֵן, בִּפְרָט הַכֹּהֵן גָּדוֹל שֶׁמְּמֻנֶּה עַל כָּל הַכֹּהֲנִים וּמְצֻוִּים יִשְֹרָאֵל לְעַשְּׁרוֹ, כִּי הוּא צָרִיךְ לְקַבֵּל הוֹן גָּדוֹל מִיִּשְֹרָאֵל, כִּי עַל יָדוֹ עִקַּר תִּקּוּן הַהוֹן שֶׁעַל יְדֵי זֶה נַעֲשֶֹה הָאֲוִיר הַנָּח וְהַזַּךְ, שֶׁעַל יְדֵי זֶה מוֹצִיאִין הַטּוֹב הַכָּבוּשׁ מִן הַגָּלוּת, מֵהַסִּטְרָא אָחֳרָא, שֶׁכָּל זֶה עֲבוֹדַת הַכֹּהֵן לְכַפֵּר עַל בְּנֵי יִשְֹרָאֵל, שֶׁעַל יְדֵי זֶה מַעֲלִין וּמוֹצִיאִין הַטּוֹב מֵהַסִּטְרָא אָחֳרָא שֶׁנָּפַל לְשָׁם בַּעֲווֹנוֹת יִשְֹרָאֵל כַּיָּדוּעַ. וְהָיָה אָז תֹּקֶף הַנֵּס שֶׁמָּצְאוּ הַשֶּׁמֶן שֶׁחָתוּם בְּחוֹתָמוֹ שֶׁל הַכֹּהֵן גָּדוֹל שֶׁהוּא בְּגֹדֶל כֹּחַ צִדְקָתוֹ יָכוֹל לְהָאִיר אוֹר הִתְפָּאֲרוּת אֲפִלּוּ בְּעֹמֶק הַחֹשֶׁךְ מְאֹד, אֲבָל לֹא הָיָה בּוֹ לְהַדְלִיק כִּי אִם לְיוֹם אֶחָד שֶׁלְּפִי הָאֻמְדָּנָא, לְפִי דַּעַת הָאָדָם נִדְמֶה שֶׁאֵין כֹּחַ בָּזֶה הַהִתְפָּאֲרוּת שֶׁיָּאִיר וְיַדְלִיק כִּי אִם יוֹם אֶחָד וְנַעֲשָֹה נֵס וְדָלַק שְׁמוֹנָה יָמִים. וּבָזֶה הֶרְאָה לָנוּ ה' יִתְבָּרַךְ גֹּדֶל עֹצֶם אַהֲבָתוֹ אֶת יִשְֹרָאֵל עַל יְדֵי גְּדֻלַּת הַצַּדִּיקִים שֶׁהֵם מַמְשִׁיכִים לָנוּ נִסִּים כָּאֵלֶּה, כִּי הֵם דּוֹרְשִׁים וּמְחַפְּשִֹים וּמְבַקְּשִׁים וּמוֹצְאִים הִתְפָּאֲרוּת בִּפְרָטֵי פְּרָטִיּוּת בְּכָל אֵיבָר וְאֵיבָר מִיִּשְֹרָאֵל עַד שֶׁעַל יְדֵי זֶה מוֹצְאִים הִתְפָּאֲרוּת בְּיִשְֹרָאֵל בְּכָל יוֹם וָיוֹם כָּל יְמֵי עוֹלָם שֶׁעַל יְדֵי זֶה הָיָה תֹּקֶף הַנֵּס הַזֶּה שֶׁדָּלַק הַשֶּׁמֶן הַמֻּעָט שְׁמוֹנָה יָמִים לְהוֹרוֹת שֶׁאֵין הַהִתְפָּאֲרוּת נִפְסָק לְעוֹלָם. כִּי שְׁמוֹנָה יָמִים מְרַמֵּז עַל כָּל שִׁבְעַת יְמֵי בְּרֵאשִׁית שֶׁנִּכְלָלִין בַּיּוֹם הַשְּׁמִינִי שֶׁהוּא בְּחִינַת עָלְמָא דְּאָתֵי, לְהוֹרוֹת שֶׁהֵם יְכוֹלִין לְלַמֵּד זְכוּת עַל יִשְֹרָאֵל עַד שֶׁיָּאִיר וְיַדְלִיק זְמַן מֻעָט בְּחִינַת הִתְפָּאֲרוּת מֻעָט יוֹסִיף אוֹר וְיָאִיר לָעוֹלָם עַד יוֹם הַשְּׁמִינִי, בְּחִינַת עָלְמָא דְּאָתֵי. כִּי מְעַט הַהִתְפָּאֲרוּת מֵאִיר לָהֶם עַד שֶׁמּוֹצְאִים עַל יְדֵי הִתְפָּאֲרוּת בִּפְרָטֵי פְּרָטִיּוּת עוֹד יוֹתֵר וְכֵן בְּכָל יוֹם וָיוֹם עַד שֶׁמְּגַלִּין הַהִתְפָּאֲרוּת שֶׁל יִשְֹרָאֵל שֶׁלֹּא יֻפְסַק לְעוֹלָם עַד הַקֵּץ הָאַחֲרוֹן שֶׁעַל יְדֵי זֶה עִקַּר חִיּוּת הָעוֹלָם וְקִיּוּמוֹ בְּכָל יוֹם עַד אֲשֶׁר יִזְכּוּ כָּל יִשְֹרָאֵל לְיִרְאָה וְאַהֲבָה בִּשְׁלֵמוּת. וְאָז יִהְיֶה הַהִתְפָּאֲרוּת בְּתַכְלִית הַשְּׁלֵמוּת וְיִתְקַיֵּם "כִּי ה' יִהְיֶה לָךְ לְאוֹר עוֹלָם וֵאלֹקַיִךְ לְתִפְאַרְתֵּךְ":
<h3>אות יד</h3>
וְזֶה בְּחִינַת מִצְוַת הֲשָׁבַת הָעֲבוֹט. כְּסוּת יוֹם - מַחֲזִיר בַּיּוֹם. וּכְסוּת לַיְלָה - בַּלַּיְלָה. וְזֶה בְּחִינַת מַה שֶּׁאָסוּר לִכְנֹס לְבֵית הַלּוֹוֶה לִטֹּל מִשְׁכָּנוֹ, כְּמוֹ שֶׁכָּתוּב, "כִּי תַשֶּׁה בְרֵעֲךָ וְכוּ'. לֹא תָבֹא אֶל בֵּיתוֹ לַעֲבֹט עֲבֹטוֹ וְכוּ'". כִּי עִקַּר הָעֲנִיּוּת שֶׁל יִשְֹרָאֵל שֶׁעַל יְדֵי זֶה בָּאִים לִידֵי הַלְוָאוֹת נִמְשָׁךְ מִבְּחִינָה הַנַּ"ל, כְּשֶׁאֵין מְתַקְּנִין הַתִּקּוּן שֶׁל הוֹן יֹסִיף רֵעִים רַבִּים וְכוּ' שֶׁעַל יְדֵי זֶה אֵין מוֹצִיאִין וּמַעֲלִין הַטּוֹב הַכָּבוּשׁ בֵּין הָעַכּוּ"ם. וַאֲזַי כְּשֶׁהַטּוֹב כָּבוּשׁ בֵּינֵיהֶם, אֲזַי נִמְשֶׁכֶת הַשֶּׁפַע לָהֶם, חַס וְשָׁלוֹם, כִּי כָּל עֲשִׁירוּתָם נִמְשָׁךְ מֵהַטּוֹב הַכָּבוּשׁ בֵּינֵיהֶם כַּיָּדוּעַ, שֶׁעַל יְדֵי זֶה נִמְשָׁךְ הַשֶּׁפַע לְהַטּוֹב הַכָּבוּשׁ וְעַל יְדֵי זֶה יֵשׁ לָהֶם כָּל הָעֲשִׁירוּת וְיִשְֹרָאֵל נִזּוֹנִין מִתַּמְצִית. וּכְפִי מַה שֶּׁזּוֹכִין עַל יְדֵי תִּקּוּן הַהוֹן, דְּהַיְנוּ עַל יְדֵי צְדָקָה וּגְמִילוּת חֲסָדִים לְהַעֲלוֹת הַטּוֹב מֵהֶם כַּנַּ"ל, כְּמוֹ כֵן מַחֲזִירִין הַשֶּׁפַע וְהַפַּרְנָסָה וְהָעֲשִׁירוּת לְיִשְֹרָאֵל. וְהָעִקָּר, כִּי עַל יְדֵי שֶׁמַּעֲלִין הַטּוֹב כַּנַּ"ל וְנַעֲשִֹין גֵּרִים וְנִשְׁלָם הַמִּזְבֵּחַ, עַל יְדֵי זֶה מִתְגַּלֶּה אוֹר הַצַּדִּיק וַאֲזַי נִתְגַּלֶּה הַהִתְפָּאֲרוּת שֶׁל יִשְֹרָאֵל מִכָּל אֶחָד וְאֶחָד. וּכְשֶׁמִּתְגַּלֶּה הַהִתְפָּאֲרוּת שֶׁל יִשְֹרָאֵל שֶׁה' יִתְבָּרַךְ מִתְפָּאֵר עִם כָּל אֶחָד מִיִּשְֹרָאֵל בְּכָל יוֹם וָיוֹם שֶׁבִּשְׁבִיל זֶה נִבְרָא הַכֹּל וּמְחַיֶּה וּמְקַיֵּם הַכֹּל בְּכָל יוֹם וּבְכָל עֵת וּבְכָל שָׁעָה, אֲזַי בְּוַדַּאי נִמְשָׁךְ כָּל הַשְׁפָּעַת שֶׁל פַּרְנָסָה וַעֲשִׁירוּת לְיִשְֹרָאֵל, כִּי כָּל חִיּוּת הָעוֹלָם וְהַשְׁפָּעָתוֹ שַׁיָּךְ בְּוַדַּאי לְיִשְֹרָאֵל, כִּי מֵהֶם נִמְשָׁךְ כָּל הַשֶּׁפַע וְהַחִיּוּת עַל יְדֵי הַהִתְפָּאֲרוּת שֶׁמִּתְפָּאֵר בָּהֶם וְכַנַּ"ל. נִמְצָא, שֶׁעִקַּר עִכּוּב הַשֶּׁפַע שֶׁמִּשָּׁם בָּא הָעֲנִיּוּת וְהַהַלְוָאוֹת בָּא עַל יְדֵי פְּגַם הַהוֹן הַנַּ"ל שֶׁל הָעֲשִׁירִים שֶׁאֵין עוֹשִֹין צְדָקָה וָחֶסֶד בְּמָמוֹנָם. וְכָל אֶחָד מִיִּשְֹרָאֵל כְּפִי מַה שֶּׁעוֹסֵק בִּצְדָקָה וָחֶסֶד וּמְתַקֵּן בְּחִינַת הַהוֹן הַנַּ"ל בַּבְּחִינָה הַנַּ"ל, עַל יְדֵי זֶה חוֹזֵר וּמַמְשִׁיךְ הַשֶּׁפַע לְיִשְֹרָאֵל וְהָעִקָּר שֶׁעַל יְדֵי זֶה חוֹזֵר וְנִתְגַּלֶּה הַהִתְפָּאֲרוּת שֶׁעַל יְדֵי זֶה חוֹזֵר וְנִמְשָׁךְ הַשֶּׁפַע לְיִשְֹרָאֵל וְכַנַּ"ל. וְעַל כֵּן הִזְהִירָה תּוֹרָה לְהִתְנַהֵג בְּחֶסֶד גָּדוֹל עִם הַלּוֹוֶה, כְּמוֹ שֶׁכָּתוּב, "לֹא תִהְיֶה לוֹ כְּנֹשֶׁה וְכוּ',". וְהֶחֱמִירָה מְאֹד בַּהֲשָׁבַת הָעֲבוֹט בַּיּוֹם וְכוּ' כַּנַּ"ל וְכֵן שֶׁלֹּא לִכְנֹס אֶל בֵּיתוֹ לַעֲבֹט עֲבוֹטוֹ, כִּי עִקַּר הַתִּקּוּן לְבַטֵּל הָעֲנִיּוּת וְהַלְוָאוֹת הוּא עַל יְדֵי הַחֶסֶד שֶׁגּוֹמֵל עִם הַלּוֹוֶה שֶׁעַל יְדֵי זֶה קוֹנֶה אַהֲבָה וְשָׁלוֹם שֶׁעַל יְדֵי זֶה נַעֲשֶֹה הָאֲוִיר הַנָּח וְהַזַּךְ, שֶׁעַל יְדֵי זֶה נַעֲשִֹין כָּל הַתִּקּוּנִים הַנַּ"ל. שֶׁמּוֹצִיא הַטּוֹב הַכָּבוּשׁ וּמַשְׁלִים הַמִּזְבֵּחַ וְכוּ' עַד שֶׁמִּתְגַּלֶּה הַהִתְפָּאֲרוּת, שֶׁעַל יְדֵי זֶה חוֹזֶרֶת הַשֶּׁפַע לְיִשְֹרָאֵל כַּנַּ"ל. שֶׁזֶּה עִקַּר מִצְווֹת צְדָקָה וּגְמִילוּת חֲסָדִים כְּדֵי שֶׁעַל יְדֵי הַצְּדָקָה וְהַחֶסֶד יְבַטֵּל הָעֲנִיּוּת מֵהֶעָנִי וְהַלּוֹוֶה עַל יְדֵי שֶׁיְּגַלֶּה הַהִתְפָּאֲרוּת עַל יְדֵי זֶה וְכַנַּ"ל. וְעַל כֵּן אָסוּר לִכְנֹס לְבֵית הַלּוֹוֶה לַעֲבֹט עֲבוֹטוֹ, כִּי הַחֲפָצִים שֶׁל כָּל אָדָם הֵם בְּחִינַת הִתְפָּאֲרוּתוֹ וְשַׁעֲשׁוּעָיו, כִּי הֵם חִיּוּתוֹ שֶׁבָּהֶם מִשְׁתַּעֲשֵׁעַ וּמִתְפָּאֵר: וְשֹׁרֶשׁ חִיּוּתָם נִמְשָׁךְ מֵהַהִתְפָּאֲרוּת שֶׁה' יִתְבָּרַךְ מִתְפָּאֵר עִם כָּל אֶחָד וְאֶחָד מִיִּשְֹרָאֵל אֲפִלּוּ עִם הַגָּרוּעַ שֶׁבַּגְּרוּעִים שֶׁמִּשָּׁם שֹׁרֶשׁ הַחִיּוּת וְהַשֶּׁפַע שֶׁל כָּל הַחֲפָצִים שֶׁל כָּל אָדָם שֶׁהֵם בְּחִינַת הִתְפָּאֲרוּתוֹ כַּנַּ"ל. וּבֶאֱמֶת הָיָה רָאוּי שֶׁיִּהְיֶה עִקַּר הָעֲשִׁירוּת וְהַחֲפָצִים הַיְקָרִים אֵצֶל הַצַּדִּיקִים וְהַכְּשֵׁרִים שֶׁבְּיִשְֹרָאֵל, אַךְ מֵחֲמַת חֲטָאֵי הַדּוֹרוֹת הִתְגַּבְּרוּ הֵיכְלֵי הַתְּמוּרוֹת שֶׁכָּבְשׁוּ הַטּוֹב לְהַסִּטְרָא אָחֳרָא שֶׁעַל יְדֵי זֶה עַל פִּי הָרֹב הוּא לְהֵפֶךְ. אֲבָל אַף עַל פִּי כֵן כָּל הַחֲפָצִים שֶׁיֵּשׁ אֲפִלּוּ לְהֶעָנִי שֶׁבְּיִשְֹרָאֵל שָׁרְשָׁם נִמְשָׁךְ מִבְּחִינַת הַהִתְפָּאֲרוּת כַּנַּ"ל. וְעִקַּר הַהִתְפָּאֲרוּת הוּא בְּבֵית הָאָדָם בִּבְחִינַת כְּתִפְאֶרֶת אָדָם לָשֶׁבֶת בָּיִת, כִּי כָּל בָּתֵּי בְּנֵי יִשְֹרָאֵל שָׁרְשָׁם הוּא מִבְּחִינַת הַבֵּית הַמִּקְדָּשׁ (כַּמּוּבָן בַּמַּאֲמָר "בְּרֵאשִׁית לְעֵינֵי כָּל יִשְֹרָאֵל", עַיֵּן שָׁם). שֶׁשָּׁם עִקַּר הַהִתְפָּאֲרוּת שֶׁל יִשְֹרָאֵל, כְּמוֹ שֶׁכָּתוּב, "בֵּית קָדְשֵׁנוּ וְתִפְאַרְתֵּנוּ וְכוּ'". וְכֵן "יְפֵה נוֹף מְשֹוֹשֹ כָּל הָאָרֶץ" וְכוּ', כִּי כָּל הַתְּפִלּוֹת וְהַמַּעֲשִֹים טוֹבִים שֶׁל יִשְֹרָאֵל הַכֹּל עוֹלֶה אֶל הַבֵּית הַמִּקְדָּשׁ וְשָׁם ה' יִתְבָּרַךְ מְקַבֵּל כָּל הַהִתְפָּאֲרוּת מֵהֶם, כִּי שָׁם שַׁעַר הַשָּׁמַיִם. וְעַל כֵּן שָׁם עוֹמֵד הַמִּזְבֵּחַ שֶׁנִּשְׁלָם עַל יְדֵי שֶׁמַּעֲלִין הַטּוֹב הַכָּבוּשׁ וְנַעֲשִֹין גֵּרִים בִּבְחִינַת עַמִּים הַר יִקְרָאוּ שָׁם יִזְבְּחוּ זִבְחֵי צֶדֶק וְכוּ' שֶׁעַל יְדֵי זֶה נִתְגַּלֶּה הַהִתְפָּאֲרוּת כַּנַּ"ל. וּמִשָּׁם, מִבֵּית הַמִּקְדָּשׁ, נִמְשָׁךְ קִיּוּם שֶׁל כָּל בָּתֵּי בְּנֵי יִשְֹרָאֵל שֶׁשָּׁם בְּחִינַת הַהִתְפָּאֲרוּת שֶׁל כָּל אֶחָד מִיִּשְֹרָאֵל. וְעַל כֵּן כְּשֶׁיִּשְֹרָאֵל בָּאִים לִידֵי הַלְוָאוֹת עַד שֶׁמֻּכְרָחִים לְמַשְׁכְּנָם זֶה בְּחִינַת חֻרְבַּן בֵּית הַמִּקְדָּשׁ שֶׁנִּקְרָא מַשְׁכּוֹן, כִּי הַבֵּית הַמִּקְדָּשׁ נִקְרָא מִשְׁכָּן עַל שֵׁם שֶׁנִּתְמַשְׁכֵּן בַּעֲווֹנוֹת יִשְֹרָאֵל, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק, "אֵלֶּה פְּקוּדֵי הַמִּשְׁכָּן מִשְׁכַּן וְכוּ'", כִּי בִּזְמַן שֶׁהָיָה הַבֵּית הַמִּקְדָּשׁ קַיָּם הָיָה כָּל הַשֶּׁפַע לְיִשְֹרָאֵל וְלֹא הָיוּ צְרִיכִים לְשׁוּם הַלְוָאָה, כְּמוֹ שֶׁכָּתוּב, "וְהִלְוִיתָ גּוֹיִם רַבִּים וְאַתָּה לֹא תִלְוֶה וְכוּ'. וְהַעֲבַטְתָּ גּוֹיִם רַבִּים וְאַתָּה לֹא תַעֲבֹט וְכוּ'". רַק עַל יְדֵי חֻרְבַּן בֵּית הַמִּקְדָּשׁ, בַּעֲווֹנוֹתֵינוּ הָרַבִּים, עַל יְדֵי זֶה נִתְעַלֵּם הַהִתְפָּאֲרוּת שֶׁל יִשְֹרָאֵל וְנִמְשָׁךְ רֹב הַשֶּׁפַע לָהֶם וְכוּ' כַּנַּ"ל עַד שֶׁמֻּכְרָחִין לָבוֹא לְהַלְוָאוֹת וּלְמַשְׁכּוֹן שֶׁהוּא בְּחִינַת חֻרְבַּן בֵּית הַמִּקְדָּשׁ שֶׁנִּתְמַשְׁכֵּן בַּעֲווֹנוֹתֵינוּ כַּנַּ"ל. וְעַל כֵּן הִזְהִירָה הַתּוֹרָה מְאֹד עַל הַמַּלְוֶה לְהָקֵל עַל הַלּוֹוֶה, בִּפְרָט בְּעִנְיַן הַמַּשְׁכּוֹן כְּדֵי שֶׁעַל יְדֵי הַחֶסֶד הַזֶּה שֶׁיִּגְמֹל עִמּוֹ, יִהְיֶה חוֹזֵר וְנִמְשָׁךְ הַהִתְפָּאֲרוּת שֶׁעַל יְדֵי זֶה יַחֲזֹר הַשֶּׁפַע לְיִשְֹרָאֵל. וְעַל כֵּן אָסוּר לִכְנֹס לְבֵיתוֹ לַעֲבֹט עֲבוֹטוֹ כְּדֵי שֶׁלֹּא לִפְגֹּם בְּיוֹתֵר בִּבְחִינַת הַהִתְפָּאֲרוּת שֶׁהוּא בְּתוֹךְ הַבַּיִת בְּיוֹתֵר כַּנַּ"ל שֶׁנִּמְשָׁךְ מִבְּחִינַת הַבֵּית הַמִּקְדָּשׁ כַּנַּ"ל:
<h3>אות טו</h3>
וְזֶה בְּחִינַת מַה שֶּׁצְּרִיכִין לְהַחֲזִיר כְּסוּת יוֹם - בַּיּוֹם. וּכְסוּת לַיְלָה - בַּלַּיְלָה, כְּמוֹ שֶׁכָּתוּב, "כִּי הִוא כְסוּתֹה לְבַדָּהּ הִוא שִֹמְלָתוֹ לְעֹרוֹ וְכוּ'". כִּי הַכְּסוּת וְהַשִּמְלָה הוּא עִקַּר בְּחִינַת הַהִתְפָּאֲרוּת שֶׁל הָאָדָם, כִּי רַבִּי יוֹחָנָן קָרָא לְמָאנֵי מְכַבְּדוּתָא, כִּי הַחֲפָצִים שֶׁל הָאָדָם, בִּפְרָט הַבְּגָדִים הֵם מְכַבְּדִין וּמְפָאֲרִין אֶת הָאָדָם. וּכְמוֹ שֶׁכָּתוּב לְעִנְיַן בִּגְדֵי כְּהֻנָּה, "וְעָשִֹיתָ בִּגְדֵי קֹדֶשׁ וְכוּ' לְכָבוֹד וּלְתִפְאָרֶת". וְעַל כֵּן צְרִיכִין לְהַחֲזִיר כְּסוּת יוֹם בַּיּוֹם וּכְסוּת לַיְלָה בַּלַּיְלָה, כִּי כָּל שִׁנּוּי הָעִתִּים שֶׁהֵם יוֹם וְלַיְלָה וְכוּ', הַכֹּל עַל יְדֵי הַהִתְפָּאֲרוּת שֶׁה' יִתְבָּרַךְ מְקַבֵּל מִכָּל אֶחָד מִיִּשְֹרָאֵל בְּכָל יוֹם וָיוֹם שֶׁעַל יְדֵי זֶה מְחַדֵּשׁ בְּטוּבוֹ בְכָל יוֹם תָּמִיד מַעֲשֵֹה בְּרֵאשִׁית וְכַנַּ"ל. עַל כֵּן תֵּכֶף כְּשֶׁמַּגִּיעַ הַיּוֹם צָרִיךְ לְהַחֲזִיר לוֹ כְּסוּת יוֹם שֶׁנִּמְשָׁךְ מֵהַהִתְפָּאֲרוּת שֶׁל אוֹתוֹ הַיּוֹם, שֶׁעַל יְדֵי זֶה מֵאִיר אוֹר יוֹם וְכֵן כְּסוּת לַיְלָה בַּלַּיְלָה, כִּי שִׁנּוּי הָעִתִּים שֶׁל יוֹם וְלַיְלָה נִמְשָׁךְ מֵהַהִתְפָּאֲרוּת פְּרָטִי שֶׁה' יִתְבָּרַךְ מְקַבֵּל בְּכָל יוֹם עֶרֶב וָבֹקֶר מִכָּל אֶחָד מִיִּשְֹרָאֵל בִּפְרָטֵי פְּרָטִיּוּת וְכַנַּ"ל וּמִשָּׁם נִמְשָׁךְ בְּחִינַת כְּסוּת יוֹם וָלַיְלָה. וְעַל כֵּן מְבָרְכִין בְּכָל יוֹם מַלְבִּישׁ עֲרֻמִּים, וְעַל כֵּן הִזְהִירָה הַתּוֹרָה לְהַחֲזִיר הַמַּשְׁכּוֹן כְּסוּת יוֹם בַּיּוֹם וְכוּ', כְּדֵי לְתַקֵּן וּלְהָאִיר בְּחִינַת הַהִתְפָּאֲרוּת שֶׁבְּכָל יוֹם שֶׁעַל יְדֵי זֶה יִתְבַּטֵּל הָעֲנִיּוּת וְהַהַלְוָאוֹת לְגַמְרֵי, כִּי יֻחְזַר הַשֶּׁפַע לְיִשְֹרָאֵל עַל יְדֵי הִתְגַּלּוּת הִתְפָּאֲרוּת וְכַנַּ"ל. וְזֶה שֶׁכָּתוּב בַּזֹּהַר, "כִּי הִוא כְסוּתֹה לְבַדָּהּ הִוא שִֹמְלָתוֹ לְעֹרוֹ" - דָּא צִיצִית וּתְפִלִּין. כִּי צִיצִית וּתְפִלִּין הֵם עִקַּר הַהִתְפָּאֲרוּת שֶׁה' יִתְבָּרַךְ מְקַבֵּל מִכָּל אֶחָד מִיִּשְֹרָאֵל בְּכָל יוֹם כַּיָּדוּעַ, וְעַל כֵּן הֵם מְרֻמָּזִים בְּפָסוּק זֶה כִּי הִוא כְסוּתֹה לְבַדָּהּ וְכוּ', שֶׁמְּדַבֵּר מִמִּצְוַת הֲשָׁבַת הָעֲבוֹט בַּיּוֹם וּבַלַּיְלָה, כִּי הֵם בְּחִינָה אַחַת, כִּי מִצְוַת הֲשָׁבַת הָעֲבוֹט הוּא בִּשְׁבִיל תִּקּוּן הִתְגַּלּוּת הַהִתְפָּאֲרוּת שֶׁהִיא בְּחִינַת צִיצִית וּתְפִלִּין שֶׁמְּרֻמָּזִים בְּפָסוּק זֶה, כִּי הִוא כְסוּתוֹ וְכוּ' וְכַנַּ"ל:
<h2>גבית מלוה א:</h2>
<h3>אות טו</h3>
אָסוּר לִכָּנֵס לְבֵית הַלּוֹוֶה לִקַּח עֲבוֹטוֹ, שֶׁנֶּאֱמַר, "בַּחוּץ תַּעֲמֹד וְכוּ'".: עַל פִּי הַמַּאֲמָר שֶׁל "גְּזֵלָה" סִימָן סט, עַיֵּן שָׁם הֵיטֵב.: וְהַכְּלָל, שֶׁכָּל הַנְּפָשׁוֹת שָׁרְשָׁם בַּעֲשִׁירוּת. וְעַל כֵּן עִקַּר הָעֲשִׁירוּת עַל יְדֵי בְּחִינַת הָאִשָּׁה שֶׁהִיא בְּחִינַת נֶפֶשׁ שֶׁשָּׁרְשָׁהּ וְחִיּוּתָהּ עַל יְדֵי עֲשִׁירוּת. וְעַל כֵּן הַגּוֹזֵל אֶת חֲבֵרוֹ כְּאִלּוּ נוֹטֵל אֶת נַפְשׁוֹ וְעַיֵּן שָׁם. וְאִיתָא שָׁם שֶׁלִּפְעָמִים הַגַּזְלָן אֵינוֹ נוֹטֵל אֶת נַפְשׁוֹ אַף עַל פִּי שֶׁגְּזָלוֹ מָמוֹן, כִּי כְּשֶׁהַנֶּפֶשׁ רוֹאָה שֶׁזֶּה הַגַּזְלָן עוֹמֵד לְגָזְלוֹ וְלִקַּח אֶת חִיּוּת נַפְשׁוֹ, אֲזַי הַנֶּפֶשׁ מְצַמְצֶמֶת וּמְכַוֶּצֶת עַצְמָהּ וְאֵינָהּ מַנַּחַת לִקַּח אוֹתָהּ וְאַף שֶׁלּוֹקֵחַ מָמוֹנוֹ אֵין בּוֹ שׁוּם חִיּוּת הַנֶּפֶשׁ וְהוּא רַק עַפְרָא בְּעָלְמָא, מֵאַחַר שֶׁהַנֶּפֶשׁ הִתְגַּבְּרָה וְלֹא הִנִּיחָה לִקַּח אוֹתָהּ, עַיֵּן שָׁם: וְהִנֵּה אָנוּ רוֹאִים שֶׁהַתּוֹרָה חָסָה עַל נֶפֶשׁ הַלּוֹוֶה הֶעָנִי וְהַדַּל שֶׁלָּוָה מֵחֲבֵרוֹ וְאֵין לוֹ לְשַׁלֵּם וְהוּא מֻכְרָח לְהוֹצִיא מִיָּדוֹ יֶתֶר הַפְּלֵטָה מְעַט הַמִּטַּלְטְלִין הַנִּשְׁאֲרִין לוֹ שֶׁבָּהֶם תָּלוּי כָּל חִיּוּתוֹ, דְּהַיְנוּ שֹׁרֶשׁ נַפְשׁוֹ שֶׁהוּא תָּלוּי בַּעֲשִׁירוּת כַּנַּ"ל. וְאִם יוֹצִיא הַכֹּל מִתַּחַת יָדוֹ יִהְיֶה נֶחֱשָׁב כַּמֵּת מַמָּשׁ, כִּי הוּא מַמָּשׁ יְצִיאַת הַנֶּפֶשׁ מֵאַחַר שֶׁשָּׁרְשָׁהּ בְּהַמָּמוֹן כַּנַּ"ל. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, עָנִי חָשִׁיב כַּמֵּת. כִּי הַנֶּפֶשׁ, שֶׁהִוא חִיּוּת הָאָדָם, תְּלוּיָה בַּעֲשִׁירוּת כַּנַּ"ל. וְאַף עַל פִּי כֵן זֶה הַלּוֹוֶה מֻכְרָח לְשַׁלֵּם מִכָּל אֲשֶׁר לוֹ, כְּדֵי שֶׁלֹּא יִהְיֶה לֹוֶה רָשָׁע וְכוּ'. וְעַל כֵּן חָסָה הַתּוֹרָה עָלָיו וְצִוְּתָה כַּמָּה מִצְווֹת בָּזֶה לְהִתְנַהֵג עִמּוֹ בְּחֶסֶד, כְּדֵי לְהַשְׁאִיר לוֹ אֵיזֶה חִיּוּת לְהַנֶּפֶשׁ, כִּי בְּוַדַּאי עַל פִּי הַדִּין הָיָה רָאוּי שֶׁיּוֹצִיא כָּל אֲשֶׁר לוֹ עַד הַחָלוּק, כְּדֵי לְסַלֵּק לְמִי שֶׁלָּוָה מִמֶּנּוּ וְהוּא יַחֲזֹר עַל הַפְּתָחִים, אֲבָל הַתּוֹרָה חָסָה עָלָיו וְצִוְּתָה לְסַדֵּר לְבַעַל חוֹב וּלְהַשְׁאִיר לוֹ כְּדֵי שֶׁיִּהְיֶה לְנַפְשׁוֹ חִיּוּת וְלֹא יִהְיֶה כַּמֵּת, כִּי שֹׁרֶשׁ הַנֶּפֶשׁ בְּהַמָּמוֹן כַּנַּ"ל: וְזֶה בְּחִינַת שֶׁאָסוּר לְמַשְׁכֵּן כֵּלִים שֶׁעוֹשִֹין בָּהֶם אֹכֶל נֶפֶשׁ, כִּי מֵאַחַר שֶׁהֵם סְמוּכִין לְהַנֶּפֶשׁ, עַל כֵּן הַנֶּפֶשׁ תָּלוּי בָּהֶם בְּיוֹתֵר, עַל כֵּן אָסוּר לְמַשְׁכֵּן אוֹתָם כְּדֵי שֶׁלֹּא לִקַּח שֹׁרֶשׁ נַפְשׁוֹ, כִּי כָּל אֵלּוּ הַמִּצְווֹת כֻּלָּם כְּדֵי לְהַשְׁאִיר לְהַלּוֹוֶה אֵיזֶה שֹׁרֶשׁ נַפְשׁוֹ, כְּדֵי שֶׁלֹא יִהְיֶה כַּמֵּת, חַס וְשָׁלוֹם, כַּנַּ"ל. וְעַל כֵּן כָּל מַה שֶּׁסָּמוּךְ יוֹתֵר לְהַנֶּפֶשׁ, וּבְוַדַּאי הַנֶּפֶשׁ נִשְׁרֶשֶׁת שָׁם בְּיוֹתֵר, צִוְּתָה הַתּוֹרָה לְהַנִּיחַ לוֹ. וְזֶה בְּחִינַת שֶׁאָסוּר לִכָּנֵס לְבֵיתוֹ לַעֲבֹט עֲבוֹטוֹ כְּדֵי שֶׁלֹּא לָבוֹא עָלָיו פִּתְאֹם. וְלַחֲטֹף אֶצְלוֹ כָּל אֲשֶׁר לוֹ וְיוּכַל לְהָמִית אוֹתוֹ, חַס וְשָׁלוֹם, בָּזֶה מֵאַחַר שֶׁשֹּׁרֶשׁ הַנֶּפֶשׁ בְּהַמָּמוֹן כַּנַּ"ל, רַק שֶׁהוּא בְּעַצְמוֹ יוֹצִיא לוֹ אֶת הָעֲבוֹט כְּדֵי שֶׁהַלּוֹוֶה יוּכַל לִבְחֹר לוֹ וּלְהַשְׁאִיר לְעַצְמוֹ מַה שֶּׁהַנֶּפֶשׁ תָּאֵב לוֹ וְנִשְׁרֶשֶׁת שָׁם בְּיוֹתֵר וּמַה שֶּׁאֵין תָּאֵב לוֹ כָּל כָּךְ וְאֵין הַנֶּפֶשׁ נִשְׁרֶשֶׁת שָׁם כָּל כָּךְ, יוֹצִיא לוֹ לְמַשְׁכּוֹן, כִּי כָּל דָּבָר שֶׁהָאָדָם תָּאֵב לוֹ וְהוּא צָרִיךְ לוֹ בְּיוֹתֵר, הַנֶּפֶשׁ מֻשְׁרֶשֶׁת שָׁם בְּיוֹתֵר. וַאֲפִלּוּ אִם אֵין לְהַלּוֹוֶה כִּי אִם זֶה הַמַּשְׁכּוֹן לְבַד, אַף עַל פִּי כֵן בְּתוֹךְ כָּךְ יוּכַל הַנֶּפֶשׁ לְהִתְגַּבֵּר וּלְצַמְצֵם עַצְמָהּ שֶׁלֹּא יִקְּחוּ אוֹתָהּ כַּנַּ"ל כְּדֵי שֶׁיִּשָּׁאֵר לוֹ חִיּוּת כַּנַּ"ל: וְזֶה בְּחִינַת בַּחוּץ תַּעֲמֹד. וְלֹא יִכְנֹס לְבֵיתוֹ לִפְנִימָה לִקַּח מַשְׁכּוֹנוֹ שֶׁהוּא שֹׁרֶשׁ נַפְשׁוֹ, רַק שֶׁהוּא בְּעַצְמוֹ יוֹצִיא אֵלֶיךָ הָעֲבוֹט הַחוּצָה כְּדֵי שֶׁיּוּכַל לְהַשְׁאִיר לְעַצְמוֹ שֹׁרֶשׁ נַפְשׁוֹ בִּפְנִים בְּתוֹךְ בֵּיתוֹ. וְזֶהוּ בְּחִינַת הָאִסּוּר לִכָּנֵס לַבַּיִת דַּיְקָא, כִּי בַּיִת הוּא מְקוֹם הָעֲשִׁירוּת, כִּי שָׁם מֻנָּחִים כָּל הַחֲפָצִים וְהָעֲשִׁירוּת שֶׁל הָאָדָם. וְזֶה בְּחִינַת בֵּיתוֹ זוֹ אִשְׁתּוֹ שֶׁמִּשָּׁם הָעֲשִׁירוּת כַּנַּ"ל. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה (חֻלִּין דַּף צה), בַּיִת וְאִשָּׁה סִימָן לְהַצְלָחָה, כִּי בָּהֶם תָּלוּי הַהַצְלָחָה, דְּהַיְנוּ הָעֲשִׁירוּת כַּנַּ"ל. כִּי הַשֶּׁפַע יוֹרֶדֶת לְתוֹךְ הַחֲדָרִים שֶׁל בֵּיתוֹ בִּבְחִינַת (מִשְׁלֵי כד) וּבְדַעַת חֲדָרִים יִמָּלְאוּ. וּכְמוֹ שֶׁהֵבַנְתִּי מִדִּבְרֵי רַבֵּנוּ, נֵרוֹ יָאִיר, בַּמֶּה שֶׁאָמַר עַל פָּסוּק, "וְיַעֲקֹב נָסַע סֻכֹּתָה וַיִּבֶן לוֹ בָּיִת, (סִימָן רסו). וְעַל כֵּן מִי שֶׁבּוֹנֶה בֵּיתוֹ בְּלֹא דַּעַת וּפוֹגֵם בְּבִנְיַן בֵּיתוֹ, עַל כֵּן מִתְמַסְכֵּן. הֵפֶךְ הָעֲשִׁירוּת שֶׁבָּא לְתוֹךְ הַבַּיִת כְּשֶׁהוּא נִבְנֶה כְּתִקּוּנוֹ בְּדַעַת, כְּמוֹ שֶׁכָּתוּב שָׁם. וְעַל כֵּן מְזוּזָה שֶׁהִוא בְּחִינַת תִּקּוּן הַבַּיִת, בְּחִינַת מֹחִין שֶׁל הַבַּיִת, עַל כֵּן הַמְּזוּזָה הִיא בְּחִינַת עֲשִׁירוּת, כְּמוֹ שֶׁכָּתַב רַבֵּנוּ בַּמַּאֲמָר "צִוִּיתָ צֶדֶק עֵדֹתֶיךָ" (סִימָן כג). וּכְמוֹ שֶׁכָּתוּב בְּהִלְכוֹת מְזוּזָה. נִמְצָא, שֶׁשֹּׁרֶשׁ הָעֲשִׁירוּת הוּא בַּבַּיִת וְשָׁם שֹׁרֶשׁ הַנְּפָשׁוֹת שֶׁשָּׁרְשָׁם בַּעֲשִׁירוּת. וְעַל כֵּן אָסוּר לִכָּנֵס לְבֵיתוֹ לִקַּח עֲבוֹטוֹ, כְּדֵי שֶׁלֹּא לִקַּח גַּם שָׁרְשֵׁי נַפְשׁוֹ מִבִּפְנִים שֶׁבְּתוֹךְ בֵּיתוֹ כַּנַּ"ל רַק הוּא בְּעַצְמוֹ יוֹצִיא לוֹ הָעֲבוֹט הַחוּצָה כְּדֵי שֶׁיּוּכַל לְהַשְׁאִיר לוֹ שָׁרְשֵׁי נַפְשׁוֹ בִּפְנִים בְּתוֹךְ בֵּיתוֹ שֶׁשָּׁם שֹׁרֶשׁ הָעֲשִׁירוּת שֶׁהוּא שֹׁרֶשׁ הַנְּפָשׁוֹת כַּנַּ"ל, כִּי יֵשׁ כֹּחַ בְּהַנֶּפֶשׁ לְצַמְצֵם עַצְמוֹ וּלְהַשְׁאִיר לוֹ חִיּוּת כַּנַּ"ל. וְכָל זֶה עַל יְדֵי שֶׁאֵין לוֹקֵחַ הַמַּשְׁכּוֹן פִּתְאֹם מִיַּד הַלּוֹוֶה, רַק הַלּוֹוֶה בְּעַצְמוֹ נוֹתְנוֹ לוֹ וְגַם עַל יְדֵי שֶׁאֵינוֹ לוֹקְחוֹ מִבֵּיתוֹ, רַק הוּא מוֹצִיאוֹ אֵלָיו אֶל הַחוּץ כַּנַּ"ל. עַל יְדֵי זֶה יְכוֹלָה הַנֶּפֶשׁ לְהַשְׁאִיר לְעַצְמָהּ חִיּוּתָהּ וְלֹא תֵּצֵא נַפְשׁוֹ מִמֶּנּוּ, חַס וְשָׁלוֹם, כַּנַּ"ל: וְזֶה בְּחִינַת הֲשָׁבַת הָעֲבוֹט. כְּסוּת יוֹם, בַּיּוֹם. וּכְסוּת לַיְלָה, בַּלַּיְלָה. וְאָמְרוּ רַבּוֹתֵינוּ זִכְרוֹנָם לִבְרָכָה, אַל יִקְשֶׁה בְּעֵינֶיךָ לַחֲזֹר לוֹ כָּל פַּעַם, כִּי בְּכָל לַיְלָה עוֹלָה נַפְשְׁךָ אֵלַי וְאֵינִי מְעַכְּבָהּ עַל כַּמָּה חוֹבוֹת שֶׁאַתָּה חַיָּב לִי. כִּי הֲשָׁבַת הָעֲבוֹט הוּא הֲשָׁבַת הַנֶּפֶשׁ מַמָּשׁ כַּנַּ"ל מֵאַחַר שֶׁהִוא שִֹמְלָתוֹ לְעֹרוֹ הִוא כְסוּתוֹ לְבַדּוֹ וְסָמוּךְ לְנַפְשׁוֹ בְּיוֹתֵר. וְעַל כֵּן מִצְוָה לְהָשִׁיב לוֹ בְּכָל פַּעַם שֶׁצָּרִיךְ לוֹ, כִּי הַנֶּפֶשׁ נִשְׁרֶשֶׁת שָׁם בְּיוֹתֵר מֵאַחַר שֶׁצָּרִיךְ לוֹ בְּיוֹתֵר כַּנַּ"ל. וְכָל זֶה הוּא בְּתוֹרַת צְדָקָה, וּכְמוֹ שֶׁכָּתוּב, "וּלְךָ תִּהְיֶה צְדָקָה". כִּי הִיא צְדָקָה מַמָּשׁ, כִּי הוּא מְחַיֶּה אוֹתוֹ מַמָּשׁ, שֶׁמַּשְׁאִיר לוֹ שֹׁרֶשׁ לְנַפְשׁוֹ. וְזֶה בְּחִינַת צְדָקָה שֶׁהִיא גַּם כֵּן לְהַחֲיוֹת נֶפֶשׁ הֶעָנִי לְהַשְׁלִים נַפְשׁוֹ: וְעַל כֵּן אַלְמָנָה אֵין מְמַשְׁכְּנִין אוֹתָהּ כְּלָל, אֲפִלּוּ הִיא עֲשִׁירָה, כִּי הָאִשָּׁה עִקַּר חִיּוּתָהּ הִיא עֲשִׁירוּת כַּנַּ"ל. וְכָל שְׁלֵמוּתָהּ וְחִיּוּתָהּ מְקַבֶּלֶת רַק עַל יְדֵי בַּעְלָהּ שֶׁהוּא מִשְׁתַּדֵּל תָּמִיד לְהַשְׁלִים נַפְשָׁהּ עַל יְדֵי עֲשִׁירוּת שֶׁהוּא מַרְוִיחַ. וּכְשֶׁמֵּת בַּעְלָהּ אֵין לָהּ מִי שֶׁיַּשְׁלִים נַפְשָׁהּ. וְעַל כֵּן הַתּוֹרָה מַזְהֶרֶת כַּמָּה פְּעָמִים לְרַחֵם בְּיוֹתֵר עַל הָאַלְמָנָה, כִּי הִיא נֶפֶשׁ אֻמְלָלָה וַעֲנִיָּה מְאֹד, כִּי נִטַּל מִמֶּנָּה שְׁלֵמוּת חִיּוּתָהּ. וְעַל כֵּן אָסוּר לְמַשְׁכֵּן אוֹתָהּ כְּלָל, מֵאַחַר שֶׁחִיּוּתָהּ מֻעָט מְאֹד וְכָל עֶצֶם חִיּוּת הוּא בְּהַנְּכָסִים שֶׁנִּשְׁאַר לָהּ מִבַּעְלָהּ. וּכְשֶׁמְּמַשְׁכְּנִין אוֹתָהּ כְּאִלּוּ נוֹטְלִין נַפְשָׁהּ מַמָּשׁ, כִּי אֵין לָהּ שׁוּם חִיּוּת אַחֵר וְחִיּוּתָהּ מֻעָט מְאֹד כַּנַּ"ל: וְזֶה שֶׁכְּשֶׁהוֹכִיחַ הַנָּבִיא אוֹתָם עַל גְּזֵלָה. אָמַר לָהֶם, "נְשֵׁי עַמִּי תְּגָּרְשׁוּן מִבֵּית תַּעֲנֻגֶיהָ מֵעַל עֹלָלֶיהָ תִּקְחוּ הֲדָרִי וְכוּ'" (מִיכָה ב). כִּי הַגְּזֵלָה נוֹגַעַת בְּיוֹתֵר לְאִשְׁתּוֹ וּבָנָיו, כִּי שָׁם שֹׁרֶשׁ נַפְשָׁם, כְּמוֹ שֶׁכָּתוּב בַּמַּאֲמָר הַנַּ"ל, עַיֵּן שָׁם:
<h2>גבית מלוה ב:</h2>
<h3>אות טו</h3>
עִנְיַן הֲשָׁבַת הָעֲבוֹט. כְּסוּת יוֹם - בַּיּוֹם. וּכְסוּת לַיְלָה - בַּלַּיְלָה. וְעִנְיַן אִסּוּר לִכָּנֵס לְבֵית הַלּוֹוֶה לַעֲבֹט עֲבוֹטוֹ: עַל פִּי הַמַּאֲמָר עַל פָּסוּק "וְיַעֲקֹב נָסַע סֻכֹּתָה וַיִּבֶן וְכוּ' וּלְמִקְנֵהוּ עָשָֹה סֻכּוֹת" סִימָן רסו, עַיֵּן שָׁם.: עַל יְדֵי מִצְוַת סֻכָּה שֶׁהִיא בְּחִינַת דַּעַת, עַל יְדֵי זֶה עוֹלִין מִבְּהֵמָה לְאָדָם. וְזֶה בְּחִינַת צְדָקָה וְהַלְוָאַת חֵן, שֶׁעַל יְדֵי זֶה מַעֲלִין אֶת הֶעָנִי מִבְּהֵמָה לְאָדָם. כִּי חָכְמַת הַמִּסְכֵּן בְּזוּיָה (קֹהֶלֶת ט) וְעַל כֵּן כְּשֶׁהוּא עָנִי נִמְצָא שֶׁנִּפְגָּם חָכְמָתוֹ. וְעַל כֵּן הוּא נִקְרָא בְּחִינַת בְּהֵמָה שֶׁהוּא הֶעְדֵּר הַדַּעַת. כְּמוֹ שֶׁאָמַר דָּוִד (תְּהִלִּים עג), "וַאֲנִי בַעַר וְלֹא אֵדָע בְּהֵמוֹת הָיִיתִי עִמָּךְ". כִּי דָּוִד הָיָה קוֹרֵא אֶת עַצְמוֹ תָּמִיד עָנִי וְאֶבְיוֹן, כִּי הָיָה עוֹסֵק תָּמִיד בִּתְפִלָּתוֹ לְתַקֵּן מִדָּה זוֹ כַּיָּדוּעַ וְזֶה שֶׁכָּתַב רַבֵּנוּ זִכְרוֹנוֹ לִבְרָכָה (סִימָן לז) שֶׁעַל יְדֵי צְדָקָה נַעֲשִֹין בְּגֶדֶר אָדָם, כִּי זֶה מִדָּה כְּנֶגֶד מִדָּה עַל יְדֵי שֶׁמַּעֲלֶה אֶת הֶעָנִי מִבְּהֵמָה לְאָדָם, עַל כֵּן זוֹכֶה גַּם הוּא שֶׁעוֹלֶה לְגֶדֶר אָדָם עַל יְדֵי זֶה. וְהַדַּעַת הוּא בְּחִינַת סֻכָּה כַּנַּ"ל. וְסֻכָּה הִוא נוֹהֶגֶת בַּיּוֹם וּבַלַּיְלָה, כִּי הַסֻּכָּה הִוא בְּחִינַת עַנְנֵי כָּבוֹד שֶׁכָּתוּב בָּהֶם, "לֹא יָמִישׁ עַמּוּד הֶעָנָן יוֹמָם וְעַמּוּד הָאֵשׁ לָיְלָה וְכוּ'". כִּי עִקַּר הַדַּעַת הוּא בְּחִינַת חִבּוּר חֶסֶד וּגְבוּרָה שֶׁהֵם בְּחִינַת יוֹם וְלַיְלָה. וְסֻכָּה הִוא בְּחִינַת הַדַּעַת וְעַל כֵּן עַמּוּד הֶעָנָן מַשְׁלִים וְכוּ', כִּי עִקַּר הַדַּעַת, שֶׁהִיא בְּחִינַת סֻכָּה, בְּחִינַת עַנְנֵי כָּבוֹד, הוּא בְּחִינַת חִבּוּר יוֹם וָלַיְלָה כַּנַּ"ל וְעַל כֵּן צְרִיכִין לְהָשִׁיב אֶת הָעֲבוֹט בַּיּוֹם וּבַלַּיְלָה, דְּהַיְנוּ כְּסוּת יוֹם בַּיּוֹם וְכוּ', כְּדֵי לְהַשְׁלִים וּלְחַבֵּר יוֹם וָלַיְלָה, כְּדֵי לְתַקֵּן אֶת הַדַּעַת שֶׁל הֶעָנִי, כִּי עִקַּר תִּקּוּן הָעֲנִיּוּת הוּא עַל יְדֵי חִבּוּר יוֹם וָלַיְלָה כַּיָּדוּעַ, שֶׁזֶּהוּ בְּחִינַת שְׁלֵמוּת הַדַּעַת כַּנַּ"ל. כִּי הַמָּמוֹן דִּקְדֻשָּׁה הוּא שְׁלֵמוּת הַנֶּפֶשׁ, כִּי הַנֶּפֶשׁ שָׁרְשָׁהּ בְּמָמוֹן וְצָרִיךְ לְהִשְׁתַּדֵּל עִם הֶעָנִי לְהַשְׁלִים נַפְשׁוֹ וְדַעְתּוֹ כְּדֵי שֶׁיֵּצֵא מֵעֲנִיּוּת לַעֲשִׁירוּת, כְּמוֹ שֶׁכָּתוּב, "וְהֶחֱזַקְתָּ בּוֹ". עַל יְדֵי הַלְוָאָה, כְּמוֹ שֶׁכָּתוּב שָׁם, "אַל תִּקַּח מֵאִתּוֹ נֶשֶׁךְ וְכוּ'". כִּי צְרִיכִין לְהַחֲזִיק בְּיָדוֹ וְכוּ': כָּל זֶה לֹא נִכְתַּב בִּשְׁלֵמוּת רַק בְּקִצּוּר רָאשֵׁי פְּרָקִים, כִּי לֹא נִכְתַּב בִּזְמַנּוֹ וְנִשְׁכַּח רֻבּוֹ כְּכֻלּוֹ:
<h2>גבית מלוה ג:</h2>
<h3>אות טו</h3>
"לֹא תָבֹא אֶל בֵּיתוֹ לַעֲבֹט עֲבֹטוֹ בַּחוּץ תַּעֲמֹד וְכוּ'" וְעִנְיַן לֹא תַחֲבֹל אַלְמָנָה: עַל פִּי הַמַּאֲמָר הַמַּתְחִיל מִי שֶׁרוֹצֶה לְקָרֵב בְּנֵי אָדָם לַעֲבוֹדַת ה' יִתְבָּרַךְ וְכוּ' בַּלִּקּוּטֵי הָרִאשׁוֹן בְּסִימָן נט עַיֵּן שָׁם כָּל הַמַּאֲמָר:
<h3>אות א</h3>
וְזֶה בְּחִינַת הָאִסּוּר לִכְנֹס לְתוֹךְ בֵּיתוֹ שֶׁל לוֹוֶה לִקַּח הַמַּשְׁכּוֹן וְגַם אָסוּר לְמַשְׁכְּנוֹ כִּי אִם עַל פִּי בֵּית דִּין, כִּי עִקַּר הָעֲנִיּוּת הִיא מֵחֲמַת פְּגַם הַמִּשְׁפָּט הַמְבֹאָר בַּמַּאֲמָר הַנַּ"ל, כִּי מְבֹאָר שָׁם שֶׁיֵּשׁ בַּיִת וְחוֹמָה שֶׁהֵם בְּחִינַת יָד וָשֵׁם, שֶׁהֵם בְּחִינַת מִשְׁפָּט וְכִסֵּא הַנַּ"ל, בְּחִינַת רִבּוּעָא וְעִגּוּלָא הַנַּ"ל שֶׁעִקַּר קִיּוּמָם עַל יְדֵי בְּחִינַת הַמִּשְׁפָּט הַנַּ"ל. כִּי זֶה שֶׁרוֹצֶה לְקָרֵב בְּנֵי אָדָם לַה' יִתְבָּרַךְ הוּא בּוֹנֶה הֵיכַל הַקֹּדֶשׁ. שֶׁהוּא בְּחִינַת כָּבוֹד בְּחִינַת כִּסֵּא כָבוֹד, כַּמְבֹאָר שָׁם, אֲבָל הוּא צָרִיךְ לִשְׁמֹר אֶת עַצְמוֹ שֶׁלֹּא יִתְאַחֵז בּוֹ הָרַע שֶׁל אֵלּוּ הַנְּפָשׁוֹת שֶׁהוּא עוֹסֵק לְקָרְבָם, כִּי אֵלּוּ הַנְּפָשׁוֹת הֵם בִּבְחִינַת זֹאת יְרוּשָׁלַיִם בְּתוֹךְ הַגּוֹיִם שַֹמְתִּיהָ וְכוּ'. יְרוּשָׁלַיִם הִוא הֵיכַל הַקֹּדֶשׁ שֶׁהִיא שׁוֹכֶנֶת בֵּין הַגּוֹיִים וְהַקְּלִפּוֹת. וְהָעֵצָה לָזֶה הוּא עַל יְדֵי מִשְׁפָּט שֶׁצָּרִיךְ זֶה הָאִישׁ הַמְקָרֵב נְפָשׁוֹת וּבוֹנֶה מֵהֶם הֵיכַל הַקֹּדֶשׁ בְּחִינַת יְרוּשָׁלַיִם עִיר הַקֹּדֶשׁ, הוּא צָרִיךְ לִזָּהֵר מְאֹד לִשְׁפֹּט אֶת עַצְמוֹ בְּכָל עֵת וּלְפַשְׁפֵּשׁ בְּמַעֲשָֹיו וְלַחֲשֹׁב דְּרָכָיו וְלָדוּן וְלִשְׁפֹּט אֶת עַצְמוֹ בְּכָל עֵת עַל כָּל הַדְּבָרִים שֶׁהוּא עוֹשֶֹה אִם רָאוּי לַעֲשֹוֹת כָּךְ. וְעַל יְדֵי הַמִּשְׁפָּט שֶׁהוּא שׁוֹפֵט אֶת עַצְמוֹ, עַל יְדֵי זֶה נִתְעוֹרֵר אֵשׁ הַמִּשְׁפָּט וְשֹוֹרֵף אֶת הָרַע שֶׁל אֵלּוּ הַנְּפָשׁוֹת שֶׁמְּקָרְבָן מִלְּהִתְאַחֵז בּוֹ, וְגַם הוּא שֹוֹרֵף אֶת הָרַע מִן אֵלּוּ הַנְּפָשׁוֹת שֶׁמְּקָרְבָן שֶׁלֹּא יִתְאַחֵז עוֹד הָרַע גַּם בְּהַנְּפָשׁוֹת בְּעַצְמָן שֶׁהֵם בְּחִינַת הֵיכַל הַקֹּדֶשׁ הַנַּ"ל, בְּחִינַת כִּסֵּא כָבוֹד כַּנַּ"ל. נִמְצָא, שֶׁעִקַּר בִּנְיַן וְקִיּוּם בְּחִינַת הֵיכַל הַקֹּדֶשׁ הַנַּ"ל, בְּחִינַת כִּסֵּא הַנַּ"ל הוּא עַל יְדֵי הַמִּשְׁפָּט, שֶׁעַל יְדֵי זֶה מְגָרֵשׁ וְשֹוֹרֵף אֶת הָרַע מִבְּחִינַת יְרוּשָׁלַיִם עִיר הַקֹּדֶשׁ, הֵיכַל הַקֹּדֶשׁ הַנַּ"ל, שֶׁלֹּא יַחֲרִיב הָרַע אֶת יְרוּשָׁלַיִם, חַס וְשָׁלוֹם, כִּי עַל יְדֵי הַמִּשְׁפָּט הוּא שֹוֹרֵף אֶת הָרַע מֵהַנְּפָשׁוֹת שֶׁעַל יְדֵי זֶה מִתְקַיֵּם הֵיכַל הַקֹּדֶשׁ הַנַּ"ל בְּחִינַת יְרוּשָׁלַיִם, בְּחִינַת כִּסֵּא כַּנַּ"ל. וְעַל יְדֵי כִּסֵּא הַנַּ"ל בְּחִינַת הֵיכַל הַקֹּדֶשׁ, בְּחִינַת יְרוּשָׁלַיִם, בְּחִינַת עִגּוּלָא כַּנַּ"ל, שֶׁזֶּהוּ בְּחִינַת כָּבוֹד כַּנַּ"ל בַּמַּאֲמָר הַנַּ"ל, עַל יְדֵי זֶה מִתְקַיֵּם הַחוֹמָה שֶׁל עֲשִׁירוּת שֶׁהוּא שֹׁרֶשׁ הַנְּפָשׁוֹת, כַּמְבֹאָר בְּסוֹף הַמַּאֲמָר הַנַּ"ל, שֶׁחוֹמָה שֶׁל עֲשִׁירוּת, שֶׁהוּא בְּחִינַת נֶפֶשׁ, נִמְשָׁךְ עַל יְדֵי הַכָּבוֹד שֶׁנִּתְגַּדֵּל עַל יְדֵי הָאִישׁ הַנַּ"ל שֶׁמְּקָרֵב נְפָשׁוֹת לַה' יִתְבָּרַךְ שֶׁבּוֹנֶה הֵיכַל הַקֹּדֶשׁ כַּנַּ"ל. נִמְצָא, שֶׁעִקַּר הָעֲשִׁירוּת הוּא עַל יְדֵי מִשְׁפָּט הַנַּ"ל, שֶׁעַל יְדֵי זֶה נִבְנֶה וּמִתְקַיֵּם הֵיכַל הַקֹּדֶשׁ הַנַּ"ל שֶׁמִּשָּׁם עִקַּר הָעֲשִׁירוּת כַּנַּ"ל, כִּי בְּלֹא מִשְׁפָּט, חַס וְשָׁלוֹם, מִתְאַחֵז, חַס וְשָׁלוֹם, הָרַע וְנֶחֱרָב, חַס וְשָׁלוֹם, הֵיכַל הַקֹּדֶשׁ שֶׁהוּא בְּחִינַת עֲשִׁירוּת כַּנַּ"ל. וְזֶהוּ בְּחִינַת (יִרְמְיָה יז( עֹשֶֹה עֹשֶׁר וְלֹא בְמִשְׁפָּט בַּחֲצִי יָמָו יַעַזְבֶנּוּ, כִּי עִקַּר קִיּוּם הָעֲשִׁירוּת הוּא עַל יְדֵי מִשְׁפָּט דַּיְקָא שֶׁעַל יָדוֹ מִתְקַיֵּם הֵיכַל הַקֹּדֶשׁ שֶׁמִּשָּׁם הָעֲשִׁירוּת כַּנַּ"ל. וְזֶה שֶׁנִּסְמַךְ אַחַר פָּסוּק עֹשֶֹה וְכוּ'. כִּסֵּא כָבוֹד מָרוֹם מֵרִאשׁוֹן וְכוּ', כִּי עִקַּר הָעֲשִׁירוּת דִּקְדֻשָּׁה הוּא מִבְּחִינַת כִּסֵּא כָבוֹד וְכוּ' כַּנַּ"ל, שֶׁקִּיּוּמוֹ עַל יְדֵי מִשְׁפָּט כַּנַּ"ל:
<h3>אות ב</h3>
כִּי זֶה שֶׁרוֹצֶה לַעֲשֹוֹת מַשָּא וּמַתָּן וּלְהַרְוִיחַ מָמוֹן וַעֲשִׁירוּת, הוּא צָרִיךְ לִזָּהֵר מְאֹד לַחֲשֹׁב דְּרָכָיו וְלִשְׁפֹּט אֶת עַצְמוֹ בְּכָל עֵת וּלְפַשְׁפֵּשׁ בְּמַעֲשָֹיו בְּכָל עֵת, כִּי עַל יְדֵי מִשְׁפָּט הַנַּ"ל דַּיְקָא יָכוֹל לַעֲשֹוֹת הַמַּשָּא וּמַתָּן בִּקְדֻשָּׁה שֶׁיַּצְלִיחַ בּוֹ, כִּי זֶה שֶׁעוֹשֶֹה מַשָּא וּמַתָּן הוּא בְּחִינַת מְקָרֵב נְפָשׁוֹת לַה' יִתְבָּרַךְ, כִּי יֵשׁ בְּהַמַּשָּא וּמַתָּן נִיצוֹצוֹת קְדוֹשׁוֹת גְּבוֹהוֹת מְאֹד שֶׁצְּרִיכִין לְבָרְרָם עַל יְדֵי הַמַּשָּא וּמַתָּן, כַּמְבֹאָר בְּדִבְרֵי רַבֵּנוּ זִכְרוֹנוֹ לִבְרָכָה כַּמָּה פְּעָמִים. וְאֵלּוּ הַנִּיצוֹצוֹת שֶׁמְּבָרְרִין אוֹתָן עַל יְדֵי הַמַּשָּא וּמַתָּן וּמַחֲזִירִין אוֹתָן אֶל הַקְּדֻשָּׁה הֵם בְּחִינַת גֵּרִים וּבַעֲלֵי תְּשׁוּבָה הַנַּ"ל, כִּי מַעֲלִין וּמַכְנִיסִין הַנְּפָשׁוֹת וְהַנִּיצוֹצוֹת שֶׁל הַמַּשָּא וּמַתָּן מִן הַחוּץ לִפְנִים אֶל הַקְּדֻשָּׁה. נִמְצָא, שֶׁהָעוֹסֵק בְּמַשָּא וּמַתָּן בֶּאֱמוּנָה בִּקְדֻשָּׁה כָּרָאוּי הוּא מְגַיֵּר גֵּרִים, גַּם עַל יְדֵי הַמַּשָּא וּמַתָּן הוּא מַרְוִיחַ מָמוֹן וַעֲשִׁירוּת שֶׁהוּא מַגְדֶּלֶת הַנֶּפֶשׁ, שֶׁעַל יְדֵי זֶה הַנְּפָשׁוֹת תְּאֵבִים לִכְלֹל בִּשְׁמוֹ וּבְנַפְשׁוֹ, כַּמְבֹאָר בַּמַּאֲמָר הַנַּ"ל. נִמְצָא, שֶׁעַל יְדֵי הַמַּשָּא וּמַתָּן, שֶׁעַל יְדֵי זֶה מַרְוִיחַ מָמוֹן, עַל יְדֵי זֶה הוּא מְקָרֵב נְפָשׁוֹת לַה' יִתְבָּרַךְ. וְעַל כֵּן צָרִיךְ זֶה הָעוֹסֵק בְּמַשָּא וּמַתָּן לִשְׁמֹר אֶת עַצְמוֹ מְאֹד שֶׁלֹּא יִתְאַחֵז בּוֹ הָרַע שֶׁל אֵלּוּ הַנְּפָשׁוֹת וְהַנִּיצוֹצוֹת שֶׁהוּא מְבָרֵר וּמַעֲלֶה עַל יְדֵי עֲשִֹיַּת הַמַּשָּא וּמַתָּן, כִּי זֶה יָדוּעַ שֶׁהַקְּדֻשּׁוֹת וְהַנְּפָשׁוֹת הַמְלֻבָּשִׁין בְּהַמַּשָּא וּמַתָּן הֵם בִּבְחִינַת גָּלוּת הַשְּׁכִינָה וְשׁוֹכְנִין בֵּין הַגּוֹיִים וְהַסִּטְרָא אָחֳרָא בִּבְחִינַת זֹאת יְרוּשָׁלַיִם בְּתוֹךְ הַגּוֹיִם שַֹמְתִּיהָ וְכוּ', כַּמְבֹאָר בְּדִבְרֵי רַבֵּנוּ זִכְרוֹנוֹ לִבְרָכָה כַּמָּה פְּעָמִים. עַל כֵּן צָרִיךְ זֶה הָעוֹסֵק בְּמַשָּא וּמַתָּן לִזָּהֵר בְּנַפְשׁוֹ מְאֹד שֶׁלֹּא יִתְאַחֵז בּוֹ הָרַע הַנֶּאֱחָז בְּאֵלּוּ הַנִּיצוֹצוֹת שֶׁהוּא מְבָרְרָם עַל יְדֵי הַמַּשָּא וּמַתָּן. וּמִזֶּה בָּא מַה שֶּׁהַיּוֹצְאִין לַשּׁוּק וְעוֹסְקִים בְּמַשָּא וּמַתָּן נִכְשָׁלִין לִפְעָמִים וְנִתְרַחֲקִין מֵעֲבוֹדַת ה' יִתְבָּרַךְ, כִּי זֶה מֵחֲמַת הָרַע הַנַּ"ל שֶׁנִּתְאַחֵז בְּהַנִּיצוֹצוֹת שֶׁל הַמַּשָּא וּמַתָּן כַּנַּ"ל. אֲבָל בֶּאֱמֶת מַשָּא וּמַתָּן הוּא דָּבָר גָּדוֹל מְאֹד, רַק שֶׁצְּרִיכִין לִשְׁמֹר עַצְמוֹ כַּנַּ"ל וְעַל כֵּן הוּא צָרִיךְ לַמִּשְׁפָּט הַנַּ"ל, דְּהַיְנוּ שֶׁיִּשְׁפֹּט אֶת עַצְמוֹ בְּכָל עֵת וְיִתְבּוֹדֵד וִיפָרֵשׁ שִֹיחָתוֹ לִפְנֵי ה' יִתְבָּרַךְ וִיפַשְׁפֵּשׁ בְּמַעֲשָֹיו וְיָדִין וְיִשְׁפֹּט אֶת עַצְמוֹ בְּעַצְמוֹ עַל כָּל הַדְּבָרִים שֶׁהוּא עוֹשֶֹה אִם כָּךְ רָאוּי לוֹ לַעֲשֹוֹת וּלְבַלּוֹת יְמֵי חַיָּיו בְּמַעֲשִֹים כָּאֵלֶּה וְעַל יְדֵי זֶה הַמִּשְׁפָּט מְעוֹרֵר הִתְלַהֲבוּת הַלֵּב שֶׁהוּא בְּחִינַת אֵשׁ. וְעַל יְדֵי הָאֵשׁ הַזֶּה הוּא שֹוֹרֵף אֶת הָרַע שֶׁלֹּא יִתְאַחֵז בּוֹ, וְגַם שֶׁלֹּא יִתְאַחֵז בְּאֵלּוּ הַנִּיצוֹצוֹת וְהַנְּפָשׁוֹת שֶׁהוּא עוֹסֵק לְבָרְרָם עַל יְדֵי הַמַּשָּא וּמַתָּן וְכַנַּ"ל. וַאֲזַי זוֹכֶה לְהַגְדִּיל כְּבוֹד ה' יִתְבָּרַךְ עַל יְדֵי זֶה וּבוֹנֶה בְּחִינַת הֵיכַל הַקֹּדֶשׁ עַל יְדֵי הַמַּשָּא וּמַתָּן וַאֲזַי זוֹכֶה לַעֲשִׁירוּת גָּדוֹל, כִּי הָעֲשִׁירוּת נִמְשָׁךְ עַל יְדֵי הַכָּבוֹד הַנַּ"ל, עַל יְדֵי בְּחִינַת הֵיכַל הַקֹּדֶשׁ הַנַּ"ל כַּנַּ"ל, אֲבָל כְּשֶׁאֵין מִשְׁפָּט אָז חַס וְשָׁלוֹם, נֶאֱחָז הָרַע וַאֲזַי אֵין יָכוֹל לְבָרֵר הַנִּיצוֹצוֹת וְלִבְנוֹת הֵיכַל הַקֹּדֶשׁ וַאֲזַי אֵין לוֹ עֲשִׁירוּת, כִּי נִתְקַלְקֵל הָעֲשִׁירוּת עַל יְדֵי הַכַּעַס שֶׁמַּזְמִין לוֹ הַיֵּצֶר, כִּי הַכַּעַס הוּא הַיֵּצֶר הָרַע שֶׁבַּלֵּב, כְּמוֹ שֶׁכָּתוּב (קֹהֶלֶת יא), "וְהָסֵר כַּעַס מִלִּבֶּךָ וְהַעֲבֵר רָעָה מִבְּשָֹרֶךָ". עַל כֵּן צְרִיכִין מִשְׁפָּט הַנַּ"ל כְּדֵי לִשְֹרֹף אֶת הָרַע וַאֲזַי נִתְבַּטֵּל הַכַּעַס, וַאֲזַי זוֹכֶה לַעֲשִׁירוּת הַנִּמְשָׁךְ עַל יְדֵי הֵיכַל הַקֹּדֶשׁ הַנִּבְנֶה עַל יְדֵי הַנְּפָשׁוֹת וְהַנִּיצוֹצוֹת שֶׁמְּבָרְרִין עַל יְדֵי הַמַּשָּא וּמַתָּן כַּנַּ"ל: וְזֶה בְּחִינַת ל"ט מְלָאכוֹת (שַׁבָּת מט) מִמִּשְׁכָּן גַּמְרִינָן. וְזֶה בְּחִינַת מַה שֶּׁבֵּרְכָם מֹשֶׁה לְיִשְֹרָאֵל בְּעֵת שֶׁנִּגְמַר הַמִּשְׁכָּן וִיהִי נֹעַם כוּ' וְאָמַר שְׁתֵּי פְּעָמִים וּמַעֲשֵֹה יָדֵינוּ כְּדֵי שֶׁתִּשְׁרֶה בְּרָכָה בִּמְלֶאכֶת הַמִּשְׁכָּן וּכְדֵי שֶׁתִּשְׁרֶה בְּרָכָה בְּמַעֲשֵֹה יְדֵיהֶם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי ל"ט מְלָאכוֹת הוּא בְּחִינַת מַשָּא וּמַתָּן, כִּי כָּל הָעֲסָקִים וְהַמַּשָּא וּמַתָּן כֻּלָּם כְּלוּלִים בְּל"ט מְלָאכוֹת וְהֵם בְּחִינָה אַחַת עִם מְלֶאכֶת הַמִּשְׁכָּן שֶׁהוּא בְּחִינַת הֵיכַל הַקֹּדֶשׁ, כִּי עַל יְדֵי הַמַּשָּא וּמַתָּן נִבְנֶה הֵיכַל הַקֹּדֶשׁ שֶׁהוּא מִשְׁכַּן כְּבוֹדוֹ כַּנַּ"ל. נִמְצָא, שֶׁל"ט מְלָאכוֹת וְכָל הַמַּשָּא וּמַתָּן הֵם בְּחִינַת מְלֶאכֶת הַמִּשְׁכָּן מַמָּשׁ שֶׁהוּא הַהֵיכַל הַקֹּדֶשׁ וְעַל כֵּן ל"ט מְלָאכוֹת מִמִּשְׁכָּן גַּמְרִינָן. וְעַל כֵּן בֵּרְכָם בִּשְׁעַת גְּמַר הֲקָמַת הַמִּשְׁכָּן, יְהִי רָצוֹן שֶׁתִּשְׁרֶה שְׁכִינָה בְּמַעֲשֵֹה יְדֵיכֶם. כִּי הֵם בְּחִינָה אַחַת כַּנַּ"ל: וְזֶה טוֹב תּוֹרָה עִם דֶּרֶךְ אֶרֶץ, שֶׁיְּגִיעַת שְׁנֵיהֶם מְשַׁכַּחַת עָווֹן. כִּי הַתּוֹרָה כֻּלָּהּ נִקְרֵאת מִשְׁפָּט, כְּמוֹ שֶׁכָּתוּב, "מִשְׁפְּטֵי ה' אֱמֶת וְכוּ'" (תְּהִלִּים יט). וְכַיּוֹצֵא בָּזֶה בִּפְסוּקִים הַרְבֵּה, הַיְנוּ שֶׁאִי אֶפְשָׁר לַעֲסֹק בְּדֶרֶךְ אֶרֶץ שֶׁהוּא מַשָּא וּמַתָּן כִּי אִם עַל יְדֵי הַתּוֹרָה שֶׁהִיא בְּחִינַת מִשְׁפָּט, שֶׁעַל יְדֵי זֶה שֹוֹרְפִין אֶת הָרַע הַנֶּאֱחָז בְּהַנִּיצוֹצוֹת שֶׁמְּבָרְרִין עַל יְדֵי הַמַּשָּא וּמַתָּן כַּנַּ"ל. וְזֶה שֶׁיְּגִיעַת שְׁנֵיהֶם מְשַׁכַּחַת עָווֹן. וְעָווֹן הוּא הָרַע שֶׁנִּשְׁכָּח וְנִתְבַּטֵּל עַל יְדֵי יְגִיעַת שְׁנֵיהֶם, הַיְנוּ עַל יְדֵי הַתּוֹרָה שֶׁהוּא בְּחִינַת מִשְׁפָּט, שֶׁשּוֹרֵף אֶת הָרַע מִלְּהִתְאַחֵז בְּלִבּוֹ בִּבְחִינַת כִּי בָאֵשׁ ה' נִשְׁפָּט (יְשַׁעְיָה סו). וְכֵן נִשְֹרָף הָרַע וּמִתְבַּטֵּל וְאֵינוֹ יָכוֹל לְהֵאָחֵז גַּם בְּהַנִּיצוֹצוֹת שֶׁל הַמַּשָּא וּמַתָּן בְּעַצְמוֹ. שֶׁהֵם בִּבְחִינַת כִּסֵּא כָבוֹד, בְּחִינַת הֵיכַל הַקָּדוֹשׁ, בִּבְחִינַת וּכְבוֹד ה' כְּאֵשׁ אֹכֶלֶת, כַּמְבֹאָר בַּמַּאֲמָר הַנַּ"ל. נִמְצָא, שֶׁמִּשְׁפָּט וְכִסֵּא הַנַּ"ל שֶׁהֵם בְּחִינַת תּוֹרָה וְדֶרֶךְ אֶרֶץ, שְׁנֵיהֶם, מַשְׁכִּיחִין וּמְבַטְּלִין אֶת הֶעָווֹן, שֶׁהוּא הָרַע, כִּי הֵם שֹוֹרְפִין אֶת הָרַע וּמְבַטְּלִין אוֹתוֹ עַל יְדֵי אֵשׁ שֶׁל הִתְלַהֲבוּת הַלֵּב שֶׁמִּתְעוֹרֵר עַל יְדֵי הַמִּשְׁפָּט כַּנַּ"ל:
<h3>אות ג</h3>
נִמְצָא, שֶׁעִקַּר קִיּוּם הַמָּמוֹן וְהָעֲשִׁירוּת הוּא עַל יְדֵי בְּחִינַת מִשְׁפָּט הַנַּ"ל. וְעַל כֵּן עִקַּר הַמִּשְׁפָּט הוּא בְּדִינֵי מָמוֹנוֹת, כִּי כָּל דִּינֵי מָמוֹנוֹת נִקְרָאִין מִשְׁפָּט, כְּמוֹ שֶׁכָּתוּב "וְאֵלֶּה הַמִּשְׁפָּטִים אֲשֶׁר תָּשִֹים לִפְנֵיהֶם", שֶׁמְדַבֵּר מִדִּינֵי מָמוֹנוֹת וְכֵן כָּל הַחֹשֶׁן מִשְׁפָּט הוּא רַק עַל דִּינֵי מָמוֹנוֹת, כִּי עִקַּר הַמָּמוֹן וְהָעֲשִׁירוּת הוּא עַל יְדֵי בְּחִינַת מִשְׁפָּט כַּנַּ"ל, עַיֵּן לְמַטָּה בְּסוֹף הַתּוֹרָה, כִּי עִקַּר חֻרְבַּן בֵּית הַמִּקְדָּשׁ הָיָה עַל יְדֵי קִלְקוּל הַמִּשְׁפָּט, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, לֹא חָרְבָה יְרוּשָׁלַיִם אֶלָּא עַל שֶׁעִוְּתוּ בָּהּ אֶת הַדִּין וְכוּ'. וּכְמוֹ שֶׁכָּתוּב, "כִּי הֲפַכְתֶּם לְלַעֲנָה מִשְׁפָּט". וְכַיּוֹצֵא בָּזֶה פְּסוּקִים רַבִּים, כִּי חֻרְבַּן יְרוּשָׁלַיִם וּבֵית הַמִּקְדָּשׁ, שֶׁהֵם בְּחִינַת הֵיכַל הַקֹּדֶשׁ, הוּא עַל יְדֵי פְּגַם הַמִּשְׁפָּט שֶׁאָז נֶאֱחָז הָרַע, חַס וְשָׁלוֹם, וְנֶחֱרָב הַהֵיכַל קֹדֶשׁ, חַס וְשָׁלוֹם, שֶׁהוּא בְּחִינַת חֻרְבַּן יְרוּשָׁלַיִם וּבֵית הַמִּקְדָּשׁ כַּנַּ"ל. וְעַל כֵּן עִקַּר הַגְּאֻלָּה הוּא עַל יְדֵי מִשְׁפָּט, כְּמוֹ שֶׁכָּתוּב, "צִיּוֹן בְּמִשְׁפָּט תִּפָּדֶה". וּכְתִיב, "וְאֵרַשְֹתִּיךְ לִי בְּצֶדֶק וּבְמִשְׁפָּט וְכוּ'". כִּי בִּנְיַן צִיּוֹן וִירוּשָׁלַיִם שֶׁהוּא בְּחִינַת הֵיכַל הַקֹּדֶשׁ כַּנַּ"ל, הוּא עַל יְדֵי מִשְׁפָּט כַּנַּ"ל: נִמְצָא, שֶׁעִקַּר הָעֲשִׁירוּת שֶׁהוּא בְּחִינַת חוֹמָה נִמְשָׁךְ מִבְּחִינַת מִשְׁפָּט שֶׁהוּא בְּחִינַת בַּיִת כַּנַּ"ל וְזֶה בְּחִינַת הוֹן בֵּיתוֹ, כִּי הַהוֹן שֶׁהוּא בְּחִינַת חוֹמָה, כְּמוֹ שֶׁכָּתוּב בַּמַּאֲמָר הַנַּ"ל, נִמְשָׁךְ מִבְּחִינַת בַּיִת, שֶׁהוּא בְּחִינַת מִשְׁפָּט כַּנַּ"ל:
<h3>אות ד</h3>
וְעִקַּר הָעֲנִיּוּת, שֶׁהוּא הַהֵפֶךְ מֵעֲשִׁירוּת, הוּא עַל יְדֵי פְּגַם הַמִּשְׁפָּט, חַס וְשָׁלוֹם, שֶׁעַל יְדֵי זֶה נִפְגָּם הַהֵיכַל הַקֹּדֶשׁ וְנִתְקַלְקֵל הַחוֹמָה הַנַּ"ל. וַאֲזַי אֵין לוֹ שֶׁפַע הָעֲשִׁירוּת וּמִשָּׁם בָּא עֲנִיּוּת, חַס וְשָׁלוֹם, שֶׁעַל יְדֵי זֶה צָרִיךְ אֶחָד לִלְווֹת מֵחֲבֵרוֹ. וְעַל כֵּן הִזְהִירָה תּוֹרָה מְאֹד לְיִשְֹרָאֵל שֶׁאֶחָד יַעֲזֹר לַחֲבֵרוֹ בִּצְדָקָה וּגְמִילוּת חֶסֶד. וּגְדוֹלָה גְּמִילוּת חֶסֶד יוֹתֵר מִן הַצְּדָקָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (סֻכָּה מט), כִּי עִקַּר מַעֲלַת הַצְּדָקָה וּגְמִילוּת חֲסָדִים הוּא עַל יְדֵי הַמִּשְׁפָּט, כִּי עִקַּר הָעֲנִיּוּת הוּא מִפְּגַם הַמִּשְׁפָּט הַנַּ"ל כַּנַּ"ל, כִּי מִשְׁפָּט תָּלוּי בְּדַעַת, כְּמוֹ שֶׁכָּתוּב בַּמַּאֲמָר הַנַּ"ל. וְהֶעָנִי דַּעְתּוֹ מְבֻלְבָּל כְּשִׁכּוֹר כְּמוֹ שֶׁכָּתוּב בְּסֵפֶר הָאב (אוֹת מ מָמוֹן סִימָן עה), כִּי עַל יְדֵי הָעֲנִיּוּת נִתְבַּלְבֵּל הַדַּעַת בִּבְחִינַת (קֹהֶלֶת ט) חָכְמַת הַמִּסְכֵּן בְּזוּיָה וּמֵחֲמַת קִלְקוּל הַדַּעַת נִתְקַלְקֵל הַמִּשְׁפָּט. וְזֶה בְּחִינַת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה שֶׁהָעֲנִיּוּת מַעֲבִיר עַל דַּעַת קוֹנוֹ, כִּי הֶעָנִי מִגֹּדֶל עֲנִיּוּתוֹ וְדָחְקוֹ, חַס וְשָׁלוֹם, הוּא מִתְרַעֵם עַל מִדּוֹתָיו שֶׁל ה' יִתְבָּרַךְ, חַס וְשָׁלוֹם, כַּמְבֹאָר בְּדִבְרֵי רַבּוֹתֵינוּ זִכְרוֹנָם לִבְרָכָה כַּמָּה מַעֲשִֹיּוֹת מֵעֲנִיִּים שֶׁהָיוּ מִתְרַעֲמִין וְכוּ', וְהַתַּעֲרוֹמוֹת שֶׁמִּתְרַעֵם, חַס וְשָׁלוֹם, עַל מִדּוֹתָיו זֶה בְּחִינַת פְּגַם הַמִּשְׁפָּט, כִּי בֶּאֱמֶת כָּל אָדָם רָאוּי לִשְׁפֹּט אֶת עַצְמוֹ וּלְהָבִין כִּי ה' הַצַּדִּיק עַל כָּל הַבָּא עָלָיו וַעֲדַיִן ה' יִתְבָּרַךְ מֵיטִיב עִמּוֹ מְאֹד לְפִי מַעֲשָֹיו, אַף בְּגֹדֶל דָּחְקוֹ וַעֲנִיּוּתוֹ, חַס וְשָׁלוֹם, אֲפִלּוּ אִם יֵשׁ לוֹ, חַס וְשָׁלוֹם דִּקְדּוּקֵי עֲנִיּוּת, חָלִילָה, אַף עַל פִּי כֵן רָאוּי לוֹ לְהָבִין שֶׁלְּפִי מַעֲשָֹיו עֲדַיִן ה' יִתְבָּרַךְ מֵיטִיב עִמּוֹ וּמֵקֵל מִשְׁפָּטוֹ עָלָיו בְּחֶסֶד וּבְרַחֲמִים גְּדוֹלִים, כִּי צַדִּיק ה' וְיָשָׁר מִשְׁפָּטָיו, אַךְ מֵחֲמַת חֶסְרוֹן וּבִלְבּוּל הַדַּעַת שֶׁל הֶעָנִי, חַס וְשָׁלוֹם, הוּא מְהַרְהֵר אַחַר מִדּוֹתָיו כְּאִלּוּ, חַס וְשָׁלוֹם אֵינוֹ מִתְנַהֵג עִמּוֹ בְּמִשְׁפָּט. נִמְצָא, שֶׁהוּא פּוֹגֵם בַּמִּשְׁפָּט וּמֵחֲמַת זֶה מִתְגַּבֵּר הָעֲנִיּוּת בְּיוֹתֵר, חַס וְשָׁלוֹם, כִּי עִקַּר הָעֲשִׁירוּת הוּא עַל יְדֵי תִּקּוּן הַמִּשְׁפָּט כַּנַּ"ל. וְכָל מַה שֶּׁמִּתְגַּבֵּר הָעֲנִיּוּת יוֹתֵר, חַס וְשָׁלוֹם, מִתְגַּבֵּר פְּגַם הַמִּשְׁפָּט בְּיוֹתֵר, חַס וְשָׁלוֹם. וְכֵן יָכוֹל לִהְיוֹת חוֹזֵר חָלִילָה, חַס וְשָׁלוֹם. וְעַל כֵּן בָּתַר עַנְיָא עֲנִיּוּתָא אָזֵל, עַל כֵּן הִזְהִירָנוּ ה' יִתְבָּרַךְ מְאֹד כַּמָּה פְּעָמִים לְרַחֵם מְאֹד עַל הֶעָנִי וְלַעֲזֹר לוֹ בְּכָל כֹּחוֹ, בְּכָל מַה דְּאֶפְשָׁר וְעַל יְדֵי זֶה שֶׁמְּרַחֵם עַל הֶעָנִי וְנוֹתֵן לוֹ צְדָקָה, עַל יְדֵי זֶה מַרְחִיב דַּעְתּוֹ וַאֲזַי מֵבִין צִדְקַת ה' כִּי יָשָׁר מִשְׁפָּטָיו, כִּי כָּךְ דֶּרֶךְ הֶעָנִי שֶׁאַחַר כָּךְ כְּשֶׁנּוֹתְנִין לוֹ וְיֵשׁ לוֹ הַרְחָבָה קְצָת אָז הוּא מוֹדֶה וּמְשַׁבֵּחַ לַה' יִתְבָּרַךְ וּמַצְדִּיק אֶת ה' יִתְבָּרַךְ מְאֹד עַל כָּל הַבָּא עָלָיו וְדָן וְשׁוֹפֵט אֶת עַצְמוֹ שֶׁאֵינוֹ רָאוּי וּכְדַאי אֶת כָּל הַחֲסָדִים שֶׁה' יִתְבָּרַךְ עוֹשֶֹה עִמּוֹ בְּכָל יוֹם וּבְכָל עֵת וּבְכָל שָׁעָה.: נִמְצָא, שֶׁעַל יְדֵי הַצְּדָקָה שֶׁנּוֹתֵן לֶעָנִי מֵאִיר בּוֹ בְּחִינַת מִשְׁפָּט, כִּי בֶּאֱמֶת זֶה הַמָּמוֹן שֶׁנּוֹתֵן לֶעָנִי שָׁרְשׁוֹ הוּא בְּחִינַת מִשְׁפָּט שֶׁמִּשָּׁם כָּל הַמָּמוֹן וְהָעֲשִׁירוּת וְעַל כֵּן עַל יְדֵי זֶה הַמָּמוֹן שֶׁנּוֹתֵן לֶעָנִי שֶׁמְּלֻבָּשׁ בּוֹ בְּחִינַת מִשְׁפָּט שֶׁהוּא שָׁרְשׁוֹ, עַל יְדֵי זֶה מֵאִיר וּמַמְשִׁיךְ לְהֶעָנִי בְּחִינַת תִּקּוּן הַמִּשְׁפָּט וְאָז גַּם הֶעָנִי זוֹכֶה לִבְחִינַת מִשְׁפָּט שֶׁמִּשָּׁם נִמְשָׁךְ הַשֶּׁפַע. וְעַל כֵּן יָכוֹל לִפְעָמִים לַעֲזֹר לְהֶעָנִי עַל יְדֵי מַה שֶּׁנּוֹתֵן לוֹ שֶׁיִּנָּצֵל מֵעַתָּה מִן הָעֲנִיּוּת לְגַמְרֵי, כִּי עַל יְדֵי שֶׁיִּזְכֶּה לִבְחִינַת מִשְׁפָּט עַל יְדֵי הַרְחָבַת הַדַּעַת כַּנַּ"ל, עַל יְדֵי זֶה יָכוֹל לְהִנָּצֵל מִן הָעֲנִיּוּת, כִּי עַל יְדֵי מִשְׁפָּט זוֹכִין לַעֲשִׁירוּת כַּנַּ"ל. וְעַל כֵּן נִסְמַךְ מִשְׁפָּט אֵצֶל צְדָקָה כַּמָּה פְּעָמִים, כְּמוֹ שֶׁכָּתוּב (תְּהִלִּים צט), "מִשְׁפָּט וּצְדָקָה בְּיַעֲקֹב אַתָּה עָשִֹיתָ". וּכְמוֹ שֶׁכָּתוּב, "וְשָׁמְרוּ דֶּרֶךְ ה' לַעֲשֹוֹת צְדָקָה וּמִשְׁפָּט". וְכַיּוֹצֵא בָּזֶה בִּפְסוּקִים רַבִּים, כִּי עִקַּר הַצְּדָקָה הוּא עַל יְדֵי הַמִּשְׁפָּט כַּנַּ"ל. וְזֶה בְּחִינַת מַה שֶּׁהִזְהִירָה תּוֹרָה, "וְלֹא יֵרַע לְבָבְךָ בְּתִתְּךָ לוֹ וְכוּ'". כִּי רַע לֵבָב זֶה בְּחִינַת פְּגַם הַמִּשְׁפָּט הַתָּלוּי בַּלֵּב, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר. וְעַל יְדֵי הַמִּשְׁפָּט שֶׁבַּלֵּב, עַל יְדֵי זֶה מַכְנִיעִין הָרַע שֶׁבַּלֵּב כַּנַּ"ל. וְעַל כֵּן הִזְהִירָה תּוֹרָה לָתֵת צְדָקָה בְּכָל לִבּוֹ וְלֹא יֵרַע לְבָבוֹ שֶׁזֶּהוּ בְּחִינַת פְּגַם הַמִּשְׁפָּט, כִּי עִקַּר תִּקּוּן הַצְּדָקָה הוּא עַל יְדֵי מִשְׁפָּט, שֶׁהוּא הַהֵפֶךְ מֵרֹעַ הַלֵּב כַּנַּ"ל, הַיְנוּ שֶׁהֶעָשִׁיר יִשְׁפֹּט אֶת עַצְמוֹ וְיָבִין כִּי בְּוַדַּאי ה' יִתְבָּרַךְ עוֹשֶֹה עִמּוֹ חֶסֶד גָּדוֹל שֶׁאֵינוֹ רָאוּי לוֹ כְּלָל וְנוֹתֵן לוֹ שֶׁפַע מָמוֹן וַעֲשִׁירוּת מַה שֶּׁכַּמָּה אֲנָשִׁים צַדִּיקִים וְטוֹבִים מִמֶּנּוּ אֲלָפִים פְּעָמִים חַיֵּיהֶם תְּלוּיִים מִנֶּגֶד וְאֵין לָהֶם שׁוּם פַּרְנָסָה וּבְבֵיתָם אֵין לֶחֶם וְשִֹמְלָה וְסוֹבְלִים דֹּחַק גָּדוֹל, רַחֲמָנָא לִצְלַן, בְּוַדַּאי אֵין הַדִּין נוֹתֵן שֶׁאֶהְיֶה כְּפוּי טוֹבָה נֶגֶד ה' יִתְבָּרַךְ וּבְוַדַּאי רָאוּי לִי לַעֲשֹוֹת רְצוֹן ה' יִתְבָּרַךְ אֲשֶׁר הוּא נָתַן לִי כָּל הָעֹשֶׁר הַזֶּה וּבְיָדוֹ לְחַסֵּר אוֹ לְהוֹסִיף לִי כִּרְצוֹנוֹ. עַל כֵּן בְּוַדַּאי חוֹבָה לָתֵת לַה' יִתְבָּרַךְ חֶלְקוֹ אֲשֶׁר הִזְהִירָנוּ לִתֵּן חֶלְקוֹ לָעֲנִיִּים, כִּי בֶּאֱמֶת הַכֹּל שֶׁלּוֹ, וּבֶאֱמֶת אִם יָשִֹים הָאָדָם לִבּוֹ וְדַעְתּוֹ הֵיטֵב בֶּאֱמֶת לַאֲמִתּוֹ וְיִזְכֹּר הֵיטֵב אֶת כָּל הַדְּבָרִים הָאֵלֶּה וְיוֹתֵר מִזֶּה בְּוַדַּאי יִתֵּן צְדָקָה הַרְבֵּה בִּשְׁתֵּי יָדַיִם בְּסֵבֶר פָּנִים יָפוֹת וּבְשִֹמְחָה רַבָּה וְלֹא יֵרַע לְבָבוֹ כְּלָל בְּתִתּוֹ לְהָאֶבְיוֹן, כִּי יָבִין שֶׁאֵינוֹ נוֹתֵן כְּלָל לְהֶעָנִי, אַדְּרַבָּא, הַכֹּל שֶׁל ה' יִתְבָּרַךְ, רַק ה' יִתְבָּרַךְ חָמַל וְלֹא הִכְבִּיד עָלָיו לָתֵת אַרְבָּעָה חֲלָקִים לְהֶעָנִי וְחֵלֶק מֵחֹמֶשׁ לוֹ, כִּי בְּוַדַּאי כָּךְ הָיָה הַמִּדָּה, כִּי הָאָדָם הָעוֹבֵד עֲבוֹדַת פֶּרֶךְ אֵצֶל חֲבֵרוֹ וּמַכְנִיס רֶוַח גָּדוֹל לַחֲבֵרוֹ, אַף עַל פִּי כֵן אֵינוֹ נוֹתֵן לוֹ שְֹכַר עֲבוֹדָתוֹ אֲפִלּוּ חֵלֶק מֵחֹמֶשׁ רַק אֵיזֶה שָֹכָר קָצוּב בְּכָל שָׁבוּעַ כְּדֵי חִיּוּנוֹ בְּצִמְצוּם, מִכָּל שֶׁכֵּן הָאָדָם אֵצֶל ה' יִתְבָּרַךְ שֶׁהַכֹּל מֵה' יִתְבָּרַךְ, כִּי הוּא הַנּוֹתֵן לְךָ כֹּחַ לַעֲשֹוֹת חַיִל וַאֲנַחְנוּ שֶׁלּוֹ וְכָל אֲשֶׁר לָנוּ שֶׁלּוֹ. וְגַם הוּא מַבְטִיחֵנוּ לִתֵּן לָנוּ בְּרָכָה בְּכִפְלַיִם בִּזְכוּת הַצְּדָקָה. וְגַם בָּעוֹלָם הַבָּא לֹא יְקֻפַּח שְֹכָרֵנוּ וַאֲנַחְנוּ צְרִיכִים לְחַסְדּוֹ וּלְטוֹבָתוֹ וְלִישׁוּעָתוֹ בְּכָל עֵת וָרֶגַע, בְּוַדַּאי רָאוּי לָנוּ לְהַחֲזִיר הַפִּקָּדוֹן לִבְעָלָיו וּלְחַלֵּק כָּל מַה שֶּׁמַּרְוִיחַ לִצְדָקָה, רַק לִקַּח לְעַצְמוֹ פַּרְנָסָתוֹ בְּצִמְצוּם, כְּמוֹ שֶׁכָּתוּב, "טוֹב אִישׁ חוֹנֵן וּמַלְוֶה יְכַלְכֵּל דְּבָרָיו בְּמִשְׁפָּט". (תְּהִלִּים קיב), שֶׁפֵּרֵשׁ רַשִׁ"י שָׁם, שֶׁצְּדָקָה נוֹתֵן בְּהַרְחָבָה גְּדוֹלָה וְצָרְכֵי בֵּיתוֹ מִתְנַהֵג בְּמִשְׁפָּט וּבְצִמְצוּם, מִכָּל שֶׁכֵּן שֶׁה' יִתְבָּרַךְ מֵקֵל עוֹד יוֹתֵר שֶׁיִּתְּנוּ עַל כָּל פָּנִים מַעֲשֵֹר אוֹ חֹמֶשׁ, בְּוַדַּאי רָאוּי לִתֵּן חֵלֶק ה' יִתְבָּרַךְ לָעֲנִיִּים בְּשִֹמְחָה רַבָּה אִם יַחֲשֹׁב דְּרָכָיו וְיִשְׁפֹּט עַצְמוֹ בֶּאֱמֶת וְאָז יִזְכֶּה לְהַכְנִיעַ רֹעַ הַלֵּב עַל יְדֵי הַמִּשְׁפָּט כַּנַּ"ל וִיקַיֵּם, "וְלֹא יֵרַע לְבָבְךָ בְּתִתְּךָ לוֹ". וְאָז הַצְּדָקָה בִּשְׁלֵמוּת, כִּי אָז מֵאִיר בַּצְּדָקָה בְּחִינַת מִשְׁפָּט, שֶׁעַל יְדֵי זֶה יוּכַל לְהַצִּיל אֶת הֶעָנִי מִן הָעֲנִיּוּת לְגַמְרֵי עַל יְדֵי בְּחִינַת הַמִּשְׁפָּט שֶׁהֵאִיר בּוֹ וְכַנַּ"ל. וְזֶה שֶׁהִזְהִירָה הַתּוֹרָה מְאֹד עַל מִשְׁפַּט הֶעָנִי בְּיוֹתֵר, כְּמוֹ שֶׁכָּתוּב, "לֹא תַּטֶּה מִשְׁפַּט אֶבְיֹנְךָ בְּרִיבוֹ". וְכַיּוֹצֵא בָּזֶה הַרְבֵּה, כִּי הֶעָנִי צָרִיךְ לְתִקּוּן הַמִּשְׁפָּט בְּיוֹתֵר שֶׁעַל יְדֵי זֶה מִתְבַּטֵּל הָעֲנִיּוּת כַּנַּ"ל וְזֶה שֶׁנֶּאֱמַר בְּמָשִׁיחַ, "וְשָׁפַט בְּצֶדֶק דַּלִּים". וּכְתִיב (בִּתְהִלִּים עב): "יִשְׁפֹּט עֲנִיֵּי עָם וְכוּ' מִשְׁפָּטֶיךָ לְמֶלֶךְ תֵּן וְצִדְקָתְךָ וְכוּ' יָדִין עַמְּךָ בְּצֶדֶק וַעֲנִיֶּיךָ בְּמִשְׁפָּט". כִּי עַל יְדֵי מִשְׁפָּט מַצִּילִין אֶת הֶעָנִי מִן הָעֲנִיּוּת, כִּי עִקַּר הָעֲשִׁירוּת עַל יְדֵי בְּחִינַת מִשְׁפָּט, שֶׁעַל יְדֵי זֶה בּוֹנִין הֵיכַל הַקֹּדֶשׁ, שֶׁזֶּה עִקַּר הַגְּאֻלָּה שֶׁתִּהְיֶה עַל יְדֵי מָשִׁיחַ שֶׁיִּבְנֶה יְרוּשָׁלַיִם וּבֵית הַמִּקְדָּשׁ שֶׁהֵם בְּחִינַת הֵיכַל הַקֹּדֶשׁ, שֶׁכָּל זֶה נַעֲשֶֹה עַל יְדֵי הַמִּשְׁפָּט וְכַנַּ"ל:
<h3>אות ה</h3>
וְעַל כֵּן גְּדוֹלָה גְּמִילוּת חֶסֶד יוֹתֵר מִן הַצְּדָקָה, כִּי כְּשֶׁנּוֹתֵן לוֹ צְדָקָה אֵינוֹ נוֹתֵן לוֹ רַק מְעַט כְּדֵי מַתְּנַת יָדוֹ, אֲבָל הַלְוָאַת חֵן הוּא מַלְוֶה לוֹ אֵיזֶה סַךְ מְסֻיָּם, וְעַל יְדֵי שֶׁמַּלְוֶה לוֹ לְשָׁעָה, עַל יְדֵי זֶה נַעֲשֶֹה עַכְשָׁו הַמָּעוֹת אֵצֶל הַלּוֹוֶה כְּשֶׁלּוֹ וַאֲזַי מֵחֲמַת זֶה הַמָּעוֹת שֶׁל הַהַלְוָאָה שֶׁיֵּשׁ לוֹ שֶׁנֶּחֱשָׁב כְּשֶׁלּוֹ, כִּי מִלְוֶה לְהוֹצָאָה נִתְּנָה, עַל יְדֵי זֶה מְקַבֵּל זֶה הַלּוֹוֶה בְּחִינַת מִשְׁפָּט שֶׁמְּלֻבָּשׁ בְּזֶה הַמָּמוֹן שֶׁהוּא שָׁרְשׁוֹ כַּנַּ"ל. וְעַל יְדֵי זֶה הַמִּשְׁפָּט שֶׁזּוֹכֶה, עַל יְדֵי זֶה יָכוֹל לִזְכּוֹת לְהַרְחִיב יָדוֹ לְהִנָּצֵל מִן הָעֲנִיּוּת לְגַמְרֵי עַל יְדֵי שֶׁהִשְׁפִּיעַ לוֹ הַמַּלְוֶה אֵיזֶה עֲשִׁירוּת שֶׁנֶּחֱשָׁב כְּשֶׁלּוֹ כַּנַּ"ל. וְעַל כֵּן הִזְהִירָה הַתּוֹרָה, "לֹא תִהְיֶה לוֹ כְּנֹשֶׁה", שֶׁלֹּא לִהְיוֹת עַל הַלּוֹוֶה, כְּמַלְוֶה. רַק כְּאִלּוּ נָתַן לוֹ בְּמַתָּנָה כְּדֵי שֶׁיִּהְיֶה נֶחֱשָׁב זֶה הַמָּמוֹן כְּשֶׁלּוֹ, כְּדֵי שֶׁיִּזְכֶּה עַל יְדֵי זֶה לִבְחִינַת מִשְׁפָּט כַּנַּ"ל, כְּדֵי שֶׁעַל יְדֵי זֶה יוּכַל לְהַרְחִיב יָדוֹ, כִּי יָכוֹל לִזְכּוֹת לַעֲשִׁירוּת עַל יְדֵי זֶה כַּנַּ"ל. וְזֶה בְּחִינַת טוֹב אִישׁ חוֹנֵן וּמַלְוֶה יְכַלְכֵּל דְּבָרָיו בְּמִשְׁפָּט דַּיְקָא. שֶׁעִקַּר טוֹבַת וְחֶסֶד הַהַלְוָאָה לֶעָנִי הוּא בְּחִינַת הַמִּשְׁפָּט שֶׁמֵּאִיר בּוֹ עַל יְדֵי זֶה, שֶׁעַל יְדֵי זֶה יָכוֹל לְהַצִּילוֹ מִן הָעֲנִיּוּת לְגַמְרֵי כַּנַּ"ל, כִּי זֶה עִקַּר מִצְוַת הַהַלְוָאָה לֶעָנִי לִרְאוֹת לַעֲזֹר לְהֶעָנִי בְּאֹפֶן שֶׁיִּנָּצֵל מִן הָעֲנִיּוּת לְגַמְרֵי, כְּמוֹ שֶׁכָּתוּב, "וְכִי יָמוּךְ אָחִיךָ עִמָּךְ וְהֶחֱזַקְתָּ בּוֹ וְכוּ'". וּכְמוֹ שֶׁפֵּרֵשׁ רַשִׁ"י שָׁם, אַל תַּנִּיחֵהוּ לִפֹּל וְכוּ', כִּי עַד שֶׁלֹּא נָפַל, אֶחָד יָכוֹל לַהֲקִימוֹ וְכוּ'. וְכָל זֶה נַעֲשֶֹה עַל יְדֵי בְּחִינַת מִשְׁפָּט כַּנַּ"ל וְזֶה בְּחִינַת אִסּוּר רִבִּית, כִּי עִקַּר הָאִסּוּר הוּא שֶׁנּוֹטֵל שְֹכַר מְעוֹתָיו שֶׁהִלְוָה לוֹ, כִּי בֶּאֱמֶת צָרִיךְ לְהַלְווֹת לוֹ בְּתוֹרַת מַתָּנָה עַל מְנָת לְהַחֲזִיר, כְּמוֹ שֶׁכָּתוּב, "לֹא תִהְיֶה לוֹ כְּנֹשֶׁה". רַק כְּאִלּוּ נָתַן לוֹ זֶה הַמָּמוֹן בְּמַתָּנָה גְּמוּרָה, רַק שֶׁאַחַר כָּךְ יַחֲזֹר הַלּוֹוֶה וִישַׁלֵּם לוֹ כְּשֶׁיַּגִּיעַ זְמַן הַפֵּרָעוֹן. אֲבָל כָּל זְמַן הַהַלְוָאָה הַמָּעוֹת שֶׁל הַלּוֹוֶה לְגַמְרֵי וְאָסוּר לוֹ לִהְיוֹת כְּנוֹשֶׁה מִכָּל שֶׁכֵּן לִקַּח מִמֶּנּוּ שְֹכַר מְעוֹתָיו, חַס וְשָׁלוֹם, דְּהַיְנוּ רִבִּית, כִּי כְּשֶׁאֵינוֹ כְּנוֹשֶׁה עַל הַלּוֹוֶה, אֲזַי הַמָּעוֹת כְּשֶׁלּוֹ וְיָכוֹל לִזְכּוֹת עַל יְדֵי זֶה לִבְחִינַת מִשְׁפָּט, שֶׁעַל יְדֵי זֶה יִנָּצֵל מִן הָעֲנִיּוּת לְגַמְרֵי, שֶׁזֶּהוּ עִקַּר הַמִּצְוָה שֶׁל צְדָקָה וּגְמִילוּת חֶסֶד כְּדֵי לְבַטֵּל הָעֲנִיּוּת מִיִּשְֹרָאֵל לְגַמְרֵי עַל יְדֵי צְדָקָה וּמִשְׁפָּט וְכַנַּ"ל:
<h3>אות ו</h3>
וְזֶה בְּחִינַת לֹא תָבֹא אֶל בֵּיתוֹ לַעֲבֹט עֲבֹטוֹ. כִּי בַּיִת זֶה בְּחִינַת מִשְׁפָּט, כַּמּוּבָן בַּמַּאֲמָר הַנַּ"ל עַל פָּסוּק "וְנָתַתִּי לָהֶם בְּבֵיתִי וּבְחוֹמֹתַי יָד וָשֵׁם", עַיֵּן שָׁם. וְעַל כֵּן צְרִיכִין לְרַחֵם עַל הַלּוֹוֶה אֲפִלּוּ כְּשֶׁאֵין לוֹ לְשַׁלֵּם וְצָרִיךְ לִתֵּן מַשְׁכּוֹן, צְרִיכִים לְרַחֵם לִבְלִי לַעֲקֹר הַמַּשְׁכּוֹן מִבֵּיתוֹ, כִּי הַחֵפֶץ שֶׁל הַמַּשְׁכּוֹן שֶׁהוּא הַמָּמוֹן שֶׁל הַלּוֹוֶה שֶׁשָּׁרְשׁוֹ בְּחִינַת מִשְׁפָּט, שֶׁהוּא בְּחִינַת בַּיִת, שֶׁעַל יְדֵי מְעַט הַמִּשְׁפָּט שֶׁיֵּשׁ לוֹ עֲדַיִן הוּא מְקַוֶּה שֶׁה' יִתְבָּרַךְ יַעֲזֹר לוֹ וְיַרְחִיב יָדוֹ וְיַצִּילוֹ מִן הָעֲנִיּוּת. וְעַל כֵּן עַתָּה שֶׁהוּא מֻכְרָח לִתֵּן הַחֲפָצִים שֶׁלּוֹ לְמַשְׁכּוֹן, לְהַמַּלְוֶה אָסוּר לוֹ לִכְנֹס לְבֵיתוֹ לְמַשְׁכְּנוֹ, כְּדֵי שֶׁלֹּא לַעֲקֹר הַמָּמוֹן שֶׁלּוֹ מִשֹּׁרֶשׁ חִיּוּתוֹ שֶׁהוּא בְּחִינַת בַּיִת, בְּחִינַת מִשְׁפָּט. שֶׁלֹּא יִהְיֶה כְּעוֹקֵר הָאִילָן מִשָּׁרְשׁוֹ, שֶׁאִי אֶפְשָׁר לוֹ לְהִתְגַּדֵּל עוֹד, רַק צְרִיכִין לְרַחֵם עַל הַלּוֹוֶה וּלְהַשְׁאִיר שֹׁרֶשׁ חִיּוּת הַמַּשְׁכּוֹן בְּבֵיתוֹ, רַק בַּחוּץ תַּעֲמֹד וְכוּ', כְּדֵי שֶׁיִּשָּׁאֵר שֹׁרֶשׁ חִיּוּתוֹ בִּפְנִים, בַּבַּיִת, שֶׁהוּא בְּחִינַת מִשְׁפָּט. אוּלַי יַעֲזֹר ה' יִתְבָּרַךְ שֶׁיַּחֲזֹר וְיִצְמַח לוֹ עֲשִׁירוּת עַל יְדֵי שֹׁרֶשׁ הַמִּשְׁפָּט, שֶׁהוּא בְּחִינַת בַּיִת וְכַנַּ"ל:
<h3>אות ז</h3>
וְזֶה בְּחִינַת וְלֹא תַחֲבֹל בֶּגֶד אַלְמָנָה, כִּי מְבֹאָר בַּמַּאֲמָר "גְּזֵלָה" (סִימָן סט) שֶׁהוּא שַׁיָּךְ לַמַּאֲמָר הַנַּ"ל, שֶׁעִקַּר הַמָּמוֹן הוּא בִּבְחִינַת הָאִשָּׁה, שֶׁהוּא בְּחִינַת נֶפֶשׁ, בְּחִינַת שֵׁם וְכוּ', עַיֵּן שָׁם. וְהִיא בְּחִינַת הָאִילָן שֶׁחִיּוּתָהּ עַל יְדֵי הַמָּמוֹן וְהָעֲשִׁירוּת שֶׁמַּשְׁפִּיעַ לָהּ בַּעְלָהּ, שֶׁהוּא מַמְשִׁיךְ הַשָּׁקַת הָאִילָן, כִּי הוּא מַמְשִׁיךְ לָהּ כָּל הַשֶּׁפַע שֶׁל הָעֲשִׁירוּת שֶׁהוּא חִיּוּתָהּ. וְכָל זְמַן שֶׁבַּעְלָהּ חַי, הוּא מַמְשִׁיךְ לָהּ שֶׁפַע עֲשִׁירוּת בְּכָל עֵת מֵחָדָשׁ שֶׁהוּא חִיּוּתָהּ, כִּי שֹׁרֶשׁ חִיּוּת הָאִשָּׁה תָּלוּי בְּבַעְלָהּ. וְהָעִקָּר עַל יְדֵי בְּחִינַת הַמִּשְׁפָּט הַנַּ"ל, כִּי הַבַּעַל הוּא בְּחִינַת מִשְׁפָּט, כִּי עִקַּר בְּחִינַת הַמִּשְׁפָּט תָּלוּי בּוֹ לְבַד, כִּי אִשָּׁה פְּסוּלָה לָדוּן וְהִיא בִּבְחִינַת שֵׁם, בְּחִינַת נֶפֶשׁ, בְּחִינַת עֲשִׁירוּת, בְּחִינַת חוֹמָה, בְּחִינַת כִּסֵּא, בְּחִינַת הֵיכַל הַקֹּדֶשׁ, כַּיָּדוּעַ וּמוּבָן כָּל זֶה בַּמַּאֲמָר הַנַּ"ל. וְהָאִישׁ הוּא בְּחִינַת מִשְׁפָּט, כִּי הוּא שֹוֹרֵר בְּבֵיתוֹ וְשׁוֹפֵט אֶת כָּל בְּנֵי בֵיתוֹ וְהַתְּלוּיִים בּוֹ וְעַל יְדֵי זֶה יֵשׁ לוֹ כֹּחַ לְהַמְשִׁיךְ עֲשִׁירוּת שֶׁתָּלוּי בַּמִּשְׁפָּט שֶׁהוּא חִיּוּת הָאִשָּׁה כַּנַּ"ל. אֲבָל כְּשֶׁנַּעֲשֵֹית אַלְמָנָה, חַס וְשָׁלוֹם, אֲזַי אֵין לָהּ מִי שֶׁיַּמְשִׁיךְ לָהּ בְּחִינַת הֶאָרַת הַמִּשְׁפָּט שֶׁמִּשָּׁם הָעֲשִׁירוּת וְאֵין לָהּ חִיּוּת כִּי אִם מֵהָעֲשִׁירוּת שֶׁהִשְׁאִיר לָהּ בַּעְלָהּ בִּכְתֻבָּתָהּ. וְעַל כֵּן אָסוּר לְמַשְׁכֵּן הָאַלְמָנָה, כִּי כְּשֶׁלּוֹקֵחַ מִמֶּנָּה מַשְׁכּוֹן, לוֹקֵחַ כָּל חִיּוּתָהּ, כִּי אֵין לָהּ עוֹד מִי שֶׁיַּמְשִׁיךְ לָהּ בְּחִינַת הֶאָרַת הַמִּשְׁפָּט, שֶׁעַל יְדֵי זֶה יֵשׁ תִּקְוָה לִדְחוֹת הָעֲנִיּוּת וּלְשַׁלֵּם לְהַמַּלְוֶה וְכַנַּ"ל. כִּי עִקַּר הַמַּשְׁכּוֹן שֶׁלּוֹקֵחַ הוּא שֶׁמַּמְתִּין לְהַלּוֹוֶה עַד אֲשֶׁר יַרְחִיב ה' יָדוֹ. וְעַל כֵּן אָסוּר לִקַּח הַמַּשְׁכּוֹן מִבֵּיתוֹ אוֹ לַחֲבֹל בֶּגֶד אַלְמָנָה, כְּדֵי שֶׁלֹּא לִפְגֹּם הַמִּשְׁפָּט כַּנַּ"ל:
<h3>אות ח</h3>
כִּי כְּנֶסֶת יִשְֹרָאֵל בַּגָּלוּת קְרוּיִים אַלְמָנָה, (אֵיכָה א) כְּמוֹ שֶׁכָּתוּב: "הָיְתָה כְּאַלְמָנָה". כִּי בֵּית קָדְשֵׁנוּ נִלְקַח מִמֶּנּוּ בַּעֲווֹנוֹתֵינוּ בִּבְחִינַת מַשְׁכּוֹן, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁבִּשְׁבִיל זֶה נִקְרָא בֵּית הַמִּקְדָּשׁ מִשְׁכָּן שֶׁנִּתְמַשְׁכֵּן בַּעֲווֹנוֹתֵיהֶן שֶׁל יִשְֹרָאֵל, כִּי הָעֲשִׁירוּת דִּקְדֻשָּׁה שֶׁל יִשְֹרָאֵל וּבֵית הַמִּקְדָּשׁ שֶׁהִיא הֵיכַל הַקֹּדֶשׁ הֵם בְּחִינָה אַחַת כַּנַּ"ל. וְעַל כֵּן בִּזְכוּת שֶׁמְקַיְּמִין לֹא תַחֲבֹל בֶּגֶד אַלְמָנָה יְרַחֵם ה' יִתְבָּרַךְ עַל עֲנִיֵּי עַמּוֹ וְיַצֵּב גְּבוּל אַלְמָנָה וְיַחֲזִיר לָנוּ הַמַּשְׁכּוֹן שֶׁלָּקַח מֵאִתָּנוּ וְיַחֲזִיר וְיִבְנֶה לָנוּ בֵּית קָדְשֵׁנוּ וְתִפְאַרְתֵּנוּ עַל יְדֵי תִּקּוּן הַמִּשְׁפָּט כַּנַּ"ל, כְּמוֹ שֶׁכָּתוּב: "צִיּוֹן בְּמִשְׁפָּט תִּפָּדֶה וְשָׁבֶיהָ בִּצְדָקָה". בִּמְהֵרָה בְיָמֵינוּ, אָמֵן:
<h3>אות ט</h3>
עַל פִּי הַנַּ"ל. נִמְצָא שֶׁעִקַּר קִיּוּם וּבִנְיַן בֵּית הַמִּקְדָּשׁ שֶׁהוּא הֵיכַל הַקֹּדֶשׁ הוּא עַל יְדֵי בְּחִינַת מִשְׁפָּט כַּנַּ"ל. שֶׁהוּא בְּחִינַת רִבּוּעָא. שֶׁעַל יְדֵי זֶה מִתְקַיֵּם הָעִגּוּלָא שֶׁזֶּהוּ בְּחִינַת שְׁמִירַת שַׁבָּת שֶׁאָז הוּא בִּטּוּל הָרַע, שֶׁזֶּהוּ בְּחִינַת מִשְׁפָּט שֶׁמְּבַטֵּל הָרַע, כַּמְבֹאָר בַּמַּאֲמָר הַנַּ"ל. וְזֶה שֶׁנִּסְמָךְ כַּמָּה פְּעָמִים שַׁבָּת אֵצֶל מְלֶאכֶת הַמִּשְׁכָּן. כְּמוֹ שֶׁכָּתוּב, "אֶת שַׁבְּתֹתַי תִּשְׁמֹרוּ וּמִקְדָּשִׁי תִּירָאוּן". כִּי עִקַּר בִּנְיַן בֵּית הַמִּקְדָּשׁ. שֶׁהוּא בְּחִינַת הֵיכַל הַקֹּדֶשׁ הוּא עַל יְדֵי קְדֻשַּׁת שְׁמִירַת שַׁבָּת כַּנַּ"ל:
<h3>אות י</h3>
וְזֶה בְּחִינַת סְמִיכַת הַפָּרָשָׁה (בִּישַׁעְיָה נו
"שִׁמְרוּ מִשְׁפָּט וַעֲשֹוּ צְדָקָה וְכוּ' אַשְׁרֵי אֱנוֹשׁ וְכוּ' שֹׁמֵר שַׁבָּת מֵחַלְּלוֹ וְכוּ' כִּי כֹה אָמַר ה' לַסָּרִיסִים אֲשֶׁר יִשְׁמְרוּ אֶת שַׁבְּתוֹתַי וְכוּ' וְנָתַתִּי לָהֶם בְּבֵיתִי וּבְחוֹמֹתַי יָד וָשֵׁם וְכוּ'". וְאִיתָא בַּזֹּהַר הַקָּדוֹשׁ, 'לַסָּרִיסִים אֲשֶׁר יִשְׁמְרוּ אֶת שַׁבְּתוֹתַי' אִלֵּין אִנּוּן דִּמְסָרְסִין גַּרְמַיְהוּ וְלָא מִזְדַּוְּגִין כִּי אִם מִשַּׁבָּת לְשַׁבָּת וְכוּ', כִּי זִוּוּג דִּקְדֻשָּׁה הוּא בִּבְחִינַת יָד וָשֵׁם הַנַּ"ל, שֶׁהוּא מִשְׁפָּט וְכִסֵּא הַנַּ"ל, שֶׁהֵם בְּחִינַת אִישׁ וְאִשָּׁה כַּנַּ"ל. כִּי עִקַּר תִּקּוּן הַבְּרִית הוּא עַל יְדֵי בְּחִינַת מִשְׁפָּט שֶׁעַל יְדֵי זֶה שֹוֹרְפִין אֶת הָרַע שֶׁלֹּא יִתְאַחֵז בַּלֵּב, כִּי עַל יְדֵי כָּל זִוּוּג מְבָרְרִין בֵּרוּרִין וּמוֹלִידִין נְפָשׁוֹת וְאֵלּוּ הַנְּפָשׁוֹת מֵחֲמַת שֶׁמִּתְבָּרְרִין מִן הַקְּלִפּוֹת כַּיָּדוּעַ. וְעַל כֵּן נֶאֱחָזִין בָּהֶם הַסִּטְרָא אָחֳרָא, וְעַל כֵּן צְרִיכִין הִתְגַּבְּרוּת גָּדוֹל לִכְבֹּשׁ אֶת יִצְרוֹ הָרָע שֶׁעִקָּרוֹ מִתְגַּבֵּר עַל תַּאֲוָה זֹאת מֵחֲמַת שֶׁעַל יְדֵי זֶה עִקַּר בֵּרוּר הַנְּפָשׁוֹת מִן הַקְּלִפּוֹת שֶׁהוּא בְּחִינַת גֵּרִים כַּיָּדוּעַ. וְעַל כֵּן אִי אֶפְשָׁר לִזְכּוֹת לִשְׁמִירַת הַבְּרִית כִּי אִם עַל יְדֵי בְּחִינַת מִשְׁפָּט, דְּהַיְנוּ שֶׁיִּשְׁפֹּט אֶת עַצְמוֹ הַרְבֵּה וְיִתְבּוֹדֵד בְּכָל עֵת וִיפָרֵשׁ שִֹיחָתוֹ לִפְנֵי ה' יִתְבָּרַךְ וְיִצְעַק הַרְבֵּה לַה' יִתְבָּרַךְ שֶׁכָּל זֶה הוּא בְּחִינַת מִשְׁפָּט הַנַּ"ל, שֶׁעַל יְדֵי זֶה מִתְעוֹרֵר הִתְלַהֲבוּת הַלֵּב, שֶׁהוּא בְּחִינַת אֵשׁ, וְשֹוֹרֵף אֶת הָרַע שֶׁל הַנְּפָשׁוֹת שֶׁצָּרִיךְ לְבָרְרָם. וְעִקַּר הָרַע הִיא הָרַע הַכּוֹלֵל שֶׁהוּא תַּאֲוַת הַמִּשְׁגָּל שֶׁאִי אֶפְשָׁר לְהַכְנִיעוֹ כִּי אִם עַל יְדֵי אֵשׁ הַמִּשְׁפָּט הַנַּ"ל, כִּי הַתַּאֲוָה הַזֹּאת הִיא בְּחִינַת אֵשׁ וְנִכְנַעַת עַל יְדֵי אֵשׁ הַמִּשְׁפָּט הַנַּ"ל, כִּי מֵהָאֵשׁ יָצָאוּ וְהָאֵשׁ תֹּאכְלֵם (יְחֶזְקֵאל טו). וְזֶהוּ (דְּבָרִים ז), "וְהָיָה עֵקֶב תִּשְׁמְעוּן אֵת הַמִּשְׁפָּטִים הָאֵלֶּה וְכוּ'". הַיְנוּ עַל יְדֵי שֶׁתִּזְכֶּה לַמִּשְׁפָּט הַנַּ"ל, עַל יְדֵי זֶה "וְשָׁמַר ה' אֱלֹהֶיךָ לְךָ אֶת הַבְּרִית", שֶׁתִּזְכֶּה עַל יְדֵי זֶה לִשְׁמִירַת הַבְּרִית, כִּי ה' יִתְבָּרַךְ בְּעַצְמוֹ יִשְׁמֹר אוֹתְךָ עַל יְדֵי שֶׁתַּעֲסֹק בַּמִּשְׁפָּט הַנַּ"ל. (מֵעֵין זֶה רָאִיתִי אֵצֶל הַחֲבֵרִים בְּשֵׁם רַבֵּנוּ זִכְרוֹנוֹ לִבְרָכָה, עַל פָּסוּק זֶה). נִמְצָא, שֶׁעִקַּר תִּקּוּן הַבְּרִית הוּא עַל יְדֵי בְּחִינַת מִשְׁפָּט הַנַּ"ל, שֶׁעַל יְדֵי זֶה נִתְבַּטֵּל הָרַע. וְעַל כֵּן עִקַּר הַזִּוּוּג בִּקְדֻשָּׁה הוּא רַק בְּשַׁבָּת, שֶׁאָז מִתְבַּטֵּל הָרַע לְגַמְרֵי, כַּמְבֹאָר בַּמַּאֲמָר הַנַּ"ל שֶׁשְּׁמִירַת שַׁבָּת הוּא בְּחִינַת מִשְׁפָּט הַנַּ"ל. וּמֵעַָתָּה מְבֹאָר הֵיטֵב סְמִיכַת כָּל הַפָּרָשָׁה הַנַּ"ל, 'שִׁמְרוּ מִשְׁפָּט וַעֲשֹוּ צְדָקָה', מִשְׁפָּט וּצְדָקָה הַנַּ"ל, 'אַשְׁרֵי אֱנוֹשׁ וְכוּ' שֹׁמֵר שַׁבָּת וְכוּ'', כִּי הַמִּשְׁפָּט הַנַּ"ל זֶהוּ בְּחִינַת שְׁמִירַת שַׁבָּת כַּנַּ"ל. וְזֶהוּ, 'כִּי כֹה אָמַר ה' לַסָּרִיסִים אֲשֶׁר יִשְׁמְרוּ אֶת שַׁבְּתוֹתַי', הַיְנוּ כְּמוֹ שֶׁאִיתָא בַּזֹּהַר דִּמְסָרְסִין גַּרְמַיְהוּ מִשַּׁבָּת לְשַׁבָּת. שֶׁאָז הוּא בִּטּוּל הָרַע בִּבְחִינַת תִּקּוּן הַנַּעֲשֶֹה עַל יְדֵי הַמִּשְׁפָּט כַּנַּ"ל אֲשֶׁר מֵחֲמַת זֶה צְרִיכִין לְסָרֵס עַצְמוֹ בִּימֵי הַחֹל, שֶׁאָז יָכוֹל, חַס וְשָׁלוֹם, לְהִתְאַחֵז הָרַע שֶׁעִקַּר אֲחִיזָתוֹ בְּתַאֲוָה זֹאת כַּנַּ"ל. עַל כֵּן צְרִיכִין לִזָּהֵר מִלְּהִזְדַּוֵּג בִּימֵי הַחֹל כִּי אִם בְּשַׁבָּת, שֶׁאָז הוּא בִּטּוּל הָרַע בִּבְחִינַת מִשְׁפָּט הַנַּ"ל. וְעַל כֵּן סִיֵּם עַל כָּל זֶה, "וְנָתַתִּי לָהֶם בְּבֵיתִי וּבְחוֹמֹתַי יָד וָשֵׁם". כִּי כָּל זֶה זוֹכִין עַל יְדֵי שְׁמִירַת שַׁבָּת כַּנַּ"ל, שֶׁהוּא בְּחִינַת תִּקּוּן הַמִּשְׁפָּט, כַּמְבֹאָר הֵיטֵב בַּמַּאֲמָר הַנַּ"ל, יְעַיֵּן שָׁם:
<h3>אות יא</h3>
שַׁיָּךְ לַמַּאֲמָר הַנַּ"ל שָׁם מְבֹאָר שֶׁעַל יְדֵי מִשְׁפָּט שֹוֹרְפִין אֶת הָרַע שֶׁל הַנְּפָשׁוֹת שֶׁמְּקָרְבִין שֶׁנִּבְנֶה מֵהֶם הֵיכַל הַקֹּדֶשׁ, שֶׁהוּא מַלְבּוּשׁ לְהָרוּחַ שֶׁבַּלֵּב. וְעִקַּר הַלְבָּשָׁתוֹ לְרַגְלֵי הָרוּחַ, עַיֵּן שָׁם בַּמַּאֲמָר הַנַּ"ל. וְזֶהוּ (תְּהִלִּים לז), "פִּי צַדִּיק יֶהְגֶּה חָכְמָה וּלְשׁוֹנוֹ תְּדַבֵּר מִשְׁפָּט". הַיְנוּ מִשְׁפָּט כַּנַּ"ל. שֶׁמְּדַבֵּר בֵּינוֹ לְבֵין עַצְמוֹ וְדָן וְשׁוֹפֵט אֶת עַצְמוֹ, עַל יְדֵי זֶה, "תּוֹרַת אֱלֹהָיו בְּלִבּוֹ לֹא תִמְעַד אֲשֻׁרָיו". 'אֲשֻׁרָיו' דַּוְּקָא, הַיְנוּ רַגְלֵי הָרוּחַ שֶׁבַּלֵּב שֶׁאֵינָם נִמְעָדִין וְנִפְגָּמִין, חַס וְשָׁלוֹם, עַל יְדֵי שֶׁמְּקָרֵב נְפָשׁוֹת לַה' יִתְבָּרַךְ, כִּי אֵשׁ הַמִּשְׁפָּט שֹוֹרֵף הָרַע שֶׁלָּהֶם וְאֵינוֹ יָכוֹל לְהִתְאַחֵז בְּלִבּוֹ. וְאָז 'תּוֹרַת אֱלֹהָיו בְּלִבּוֹ לֹא תִמְעַד אֲשֻׁרָיו' כַּנַּ"ל: שַׁיָּךְ לְעֵיל: וְעַל כֵּן אָסוּר לִקַּח הַמַּשְׁכּוֹן בְּעַצְמוֹ כִּי אִם עַל פִּי בֵּית דִּין, כְּדֵי שֶׁיִּהְיֶה עַל פִּי מִשְׁפָּט, כִּי צְרִיכִין לְהָאִיר הֶאָרַת הַמִּשְׁפָּט כְּדֵי לִדְחוֹת הָעֲנִיּוּת כַּנַּ"ל:
<h2>גבית מלוה ד:</h2>
<h3>אות יא</h3>
"לֹא תָבֹא אֶל בֵּיתוֹ לַעֲבֹט עֲבֹטוֹ וְכוּ'":
<h3>אות א</h3>
כִּי אִיתָא בְּהַתּוֹרָה "וְאֵלֶּה הַמִּשְׁפָּטִים" בְּסִימָן י, שֶׁעִקַּר שְׁלֵמוּת הַתְּפִלָּה כְּשֶׁמַּעֲלִין אוֹתָהּ מֵהַר וְשָֹדֶה לִבְחִינַת בַּיִת, כִּי אַבְרָהָם קְרָאוֹ הַר, וְיִצְחָק שָֹדֶה, שֶׁשָּׁם אֵין בּוֹ תְּפִיסָה עֲדַיִן כָּל כָּךְ, אֲבָל יַעֲקֹב קְרָאוֹ בַּיִת, שֶׁשָּׁם יֵשׁ תְּפִיסָה לְכָל בָּאֵי עוֹלָם, שֶׁאֲפִלּוּ כָּל הָרְחוֹקִים וְכָל אֻמּוֹת הָעוֹלָם יֵדְעוּ מִמֶּנּוּ יִתְבָּרַךְ שֶׁזֶּהוּ עִקַּר גְּדֻלָּתוֹ שֶׁל ה' יִתְבָּרַךְ כְּשֶׁהָרְחוֹקִים מְאֹד מַכִּירִין אוֹתוֹ וְכוּ', עַיֵּן שָׁם: וְזֶה יָדוּעַ, שֶׁבְּכָל הַחֲפָצִים וּמָמוֹן שֶׁל אָדָם יֵשׁ בָּהֶם נִיצוֹצוֹת קְדוֹשִׁים הַרְבֵּה שֶׁצְּרִיכִין לְבָרְרָם מֵעִמְקֵי הַקְּלִפּוֹת, כִּי עִקַּר רֹב הַנִּיצוֹצוֹת נָפְלוּ לַמָּמוֹן, כַּמְבֹאָר בְּדִבְרֵי אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בְּהַתּוֹרָה "וּבְיוֹם הַבִּכּוּרִים הַסְתָּרָה" בְּסִימָן נו וּבִשְׁאָר מְקוֹמוֹת. וְעִקַּר הָעֲנִיּוּת וְחֶסְרוֹן הַפַּרְנָסָה שֶׁמִּשָּׁם בָּאִין אֶל הַהַלְוָאוֹת, נִמְשָׁכִין מֵהַנִּיצוֹצוֹת הַנְּפוּלִין שֶׁלֹּא נִתְבָּרְרוּ עֲדַיִן, מֵחֵטְא אָדָם הָרִאשׁוֹן, שֶׁעַל יְדֵי זֶה נִגְזַר עָלָיו בְּעִצָּבוֹן תֹּאכֲלֶנָּה, בְּזֵעַת אַפֶּיךָ תֹּאכַל לֶחֶם וְכוּ', שֶׁמִּשָּׁם כָּל הָעֲנִיּוּת וְכָל הַהַלְוָאוֹת. וְכָל אֶחָד כְּפִי מַה שֶּׁזּוֹכֶה לַחֲפָצִים וּמָמוֹן שֶׁנִּתְבָּרְרוּ, כַּמּוּבָן, נִצּוֹל מֵעֲנִיּוּת וְהַלְוָאוֹת: וְאַף עַל פִּי שֶׁיֵּשׁ רְשָׁעִים אוֹ אֲנָשִׁים גַּסִּים שֶׁיֵּשׁ לָהֶם עֲשִׁירוּת וַחֲפָצִים הַרְבֵּה. וְהַכְּשֵׁרִים וְהַצַּדִּיקִים הֵם עֲנִיִּים וְאֶבְיוֹנִים וּמְמַשְׁכְּנִים חֶפְצֵיהֶם, זֶה מֵחֲמַת שֶׁהַצַּדִּיקִים וְהַכְּשֵׁרִים סוֹבְלִים עֲנִיּוּת וְיִסּוּרִים עֲבוּר עֲווֹנוֹת יִשְֹרָאֵל, בִּבְחִינַת (יְשַׁעְיָה נג( אָכֵן חֳלָיֵנוּ הוּא נָשָֹא. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (בְּרָכוֹת יג), צַדִּיקִים מְהַנֵי זְכוּתַיהוּ אַעָלְמָא אַדִידְהוּ לָא וְכוּ'. וְעוֹד יֵשׁ בָּזֶה כַּמָּה דְּבָרִים, אֲבָל בֶּאֱמֶת עִקַּר הַשֶּׁפַע נִמְשֶׁכֶת כְּפִי בֵּרוּר הַנִּיצוֹצוֹת שֶׁזּוֹכֶה כָּל אֶחָד: וּבֵרוּר הַנִּיצוֹצוֹת שֶׁבְּהַמָּמוֹן וְהַחֲפָצִים הוּא בִּבְחִינַת בֵּרוּר הַתְּפִלָּה שֶׁעַל יָדָהּ עִקַּר הַבֵּרוּר כַּיָּדוּעַ. וְכַמְבֹאָר בְּהַתּוֹרָה "אַשְׁרֵי הָעָם זַרְקָא, (בְּסִימָן לה), שֶׁמַּשָּא וּמַתָּן בֶּאֱמוּנָה הוּא בִּבְחִינַת הַקְרָבַת קָרְבַּן הַתָּמִיד וּקְטֹרֶת, שֶׁהֵם בְּחִינַת תְּפִלָּה שֶׁהוּא בִּמְקוֹם קָרְבָּנוֹת. עַל כֵּן עִקַּר הַבֵּרוּר שֶׁל כָּל הַמָּמוֹן וְהַחֲפָצִים שֶׁל הָאָדָם הוּא כְּשֶׁזּוֹכֶה לְבָרְרָן וּלְהַעֲלוֹתָן עַד שֶׁמַּכְנִיס אוֹתָן לִבְחִינַת בַּיִת שֶׁשָּׁם עִקַּר שְׁלֵמוּת הַתְּפִלָּה כַּנַּ"ל, כִּי בַּיִת הוּא מָקוֹם מְשֻׁמָּר לְכָל הַחֲפָצִים וּמָמוֹנוֹ שֶׁל הָאָדָם, וּכְנִרְאֶה בְּחוּשׁ. וּכְמוֹ שֶׁהוּא בְּגַשְׁמִיּוּת כֵּן הוּא בְּרוּחָנִיּוּת, שֶׁעִקַּר שְׁלֵמוּת הַבֵּרוּר שֶׁל כָּל הַחֲפָצִים הוּא כְּשֶׁמַּעֲלֶה אוֹתָם וּמַכְנִיס אוֹתָם לִבְחִינַת בַּיִת שֶׁשָּׁם עִקַּר שְׁלֵמוּת הַתְּפִלָּה שֶׁהִיא בְּחִינַת שְׁלֵמוּת בֵּרוּר הַנִּיצוֹצוֹת כַּנַּ"ל, כִּי כָּל הַנִּיצוֹצוֹת שֶׁבְּכָל הַחֲפָצִים קֹדֶם שֶׁמַּתְחִיל לְבָרְרָם הֵם בִּבְחִינַת דְּבָרִים אֲבוּדִים, (כַּמְבֹאָר לְעֵיל) וְעַל כֵּן עִקַּר הַבֵּרוּר הוּא כְּשֶׁמַּעֲלֶה אוֹתָן לִבְחִינַת בַּיִת שֶׁהוּא מָקוֹם מְשֻׁמָּר מַמַּזִּיקֵי עָלְמָא, כִּי כְּשֶׁאֵין מְבָרֵר וּמַעֲלֶה אוֹתָם רַק בִּבְחִינַת הַר וְשָֹדֶה, עֲדַיִן
אֵין הַבֵּרוּר בִּשְׁלֵמוּת, מֵאַחַר שֶׁאֵין הַמָּקוֹם מְשֻׁמָּר עֲדַיִן וַהֲרֵי הוּא כְּמוֹ מִי שֶׁמְּחַפֵּשֹ וּמְבַקֵּשׁ אַחַר אֲבֵדוֹת עַד שֶׁמּוֹצְאָם, אֲבָל אַחַר שֶׁמְּצָאָם עֲדַיִן הֵם מֻנָּחִים בַּחוּץ בָּהָר וּבַשָֹּדֶה וַעֲדַיִן לֹא אָסַף אוֹתָם הַבַּיְתָה, שֶׁאָז אַף עַל פִּי שֶׁזָּכָה לִמְצֹא הָאֲבֵדוֹת, אַף עַל פִּי כֵן עֲדַיִן אֵינוֹ בָּטוּחַ מֵהֶזֵּק, מֵאַחַר שֶׁעֲדַיִן אֵין הָאֲבֵדוֹת בְּמָקוֹם מְשֻׁמָּר, אֲבָל כְּשֶׁזּוֹכֶה לְהִתְיַגֵּעַ עַד שֶׁמְּאַסֵּף וּמַכְנִיס הָאֲבֵדוֹת לְתוֹךְ הַבַּיִת, אָז הוּא בָּטוּחַ מִכָּל הֶזֵּק, כִּי בַּבַּיִת שָׁם הוּא מָקוֹם מְשֻׁמָּר: נִמְצָא, שֶׁעִקַּר בֵּרוּר הַנִּיצוֹצוֹת שֶׁבְּהַחֲפָצִים שֶׁל הָאָדָם הוּא כְּשֶׁמַּכְנִיס אוֹתָן לְתוֹךְ הַבַּיִת כַּנַּ"ל, וְעַל כֵּן אָסוּר לְמַשְׁכְּנוֹ מִתּוֹךְ הַבַּיִת, כִּי בִּבְחִינַת בַּיִת אֵין שְׁלִיטָה לְהָעֲנִיּוּת וְהַהַלְוָאוֹת שֶׁעַל יְדֵי זֶה מְמַשְׁכְּנִין, כִּי עִקַּר הָעֲנִיּוּת וְהַהַלְוָאָה שֶׁעָלֶיהָ מְמַשְׁכְּנִין נִמְשָׁכִין רַק מֵהַנִּיצוֹצוֹת שֶׁלֹּא נִתְבָּרְרוּ מֵחֵטְא אָדָם הָרִאשׁוֹן, אֲבָל בִּבְחִינַת בַּיִת שָׁם שְׁלֵמוּת הַבֵּרוּר, עַל כֵּן אָסוּר לִכְנֹס לְשָׁם לְמַשְׁכְּנוֹ, כִּי עִקַּר הָעֲנִיּוּת שֶׁל יִשְֹרָאֵל שֶׁמִּשָּׁם בָּא לִידֵי זֶה עַד שֶׁיִּצְטָרְכוּ לְמַשְׁכְּנוֹ אֵין לוֹ אֲחִיזָה כִּי אִם כְּשֶׁהַבֵּרוּר לֹא נִשְׁלָם עֲדַיִן, דְּהַיְנוּ כְּשֶׁהוּא בִּבְחִינַת הַר וְשָֹדֶה, כִּי הַר וְשָֹדֶה הֵם כְּנֶגֶד בַּיִת רִאשׁוֹן וְשֵׁנִי שֶׁנֶּחְרְבוּ כְּמוֹ שֶׁאָמְרוּ חֲכָמֵינוּ זִכְרוֹנָם לִבְרָכָה. וְחֻרְבַּן בַּיִת רִאשׁוֹן וְשֵׁנִי הוּא בְּחִינַת מַשְׁכּוֹן, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק, "הַמִּשְׁכָּן מִשְׁכַּן", רֶמֶז עַל שְׁנֵי מִקְדָּשׁוֹת שֶׁנִתְמַשְׁכְּנוּ בַּעֲווֹנוֹת יִשְֹרָאֵל וְעַל כֵּן בִּבְחִינַת חֻרְבָּן, שֶׁהוּא בְּחִינַת הַר וְשָֹדֶה, שָׁם אֲחִיזַת הַמַּשְׁכּוֹן, אֲבָל בִּבְחִינַת בַּיִת, שֶׁהוּא בְּחִינַת בֵּית הַמִּקְדָּשׁ שֶׁל עָתִיד שֶׁיִּבָּנֶה עַל יְדֵי מְשִׁיחַ צִדְקֵנוּ בִּמְהֵרָה בְּיָמֵינוּ שֶׁלֹּא יֵחָרֵב וְלֹא יִתְמַשְׁכֵּן לְעוֹלָם, שָׁם אֵין לְהַמַּשְׁכּוֹן שׁוּם אֲחִיזָה, כִּי שָׁם הוּא בְּחִינַת שְׁלֵמוּת הַבֵּרוּר כַּנַּ"ל. וְעַל כֵּן לֶעָתִיד נֶאֱמַר, "וְהִלְוִיתָ גּוֹיִם רַבִּים וְאַתָּה לֹא תִלְוֶה וְהַעֲבַטְתָּ גּוֹיִים רַבִּים וְאַתָּה לֹא תַעֲבֹט". כִּי אָז יִתְבַּטֵּל הָעֲנִיּוּת וְהַהַלְוָאוֹת מִיִּשְֹרָאֵל וְלֹא יְמַשְׁכְּנוּ אוֹתָם, כִּי אָז יִבָּנֶה הַבֵּית הַמִּקְדָּשׁ בִּבְחִינַת יַעֲקֹב שֶׁקְּרָאוֹ בַּיִת שֶׁלֹּא יֵחָרֵב לְעוֹלָם, כִּי אָז יֻשְׁלַם הַבֵּרוּר בִּבְחִינַת בַּיִת וְכַנַּ"ל:
<h2>גבית חוב מהיתומים א:</h2>
<h3>אות א</h3>
מִטַּלְטְלֵי דְּיַתְמֵי לָא מִשְׁתַּעְבְּדֵי לְבַעַל חוֹב עַל פִּי הַדִּין, כִּי עִקַּר הַשִּׁעְבּוּד עַל קַרְקָעוֹת: עַל פִּי מַה שֶנִּתְבָּאֵר לְעֵיל בְּהִלְכוֹת הַלְוָאָה הֲלָכָה א, כִּי עִקַּר שֹׁרֶשׁ הָעֲשִׁירוּת, שֶׁשָּׁם שָׁרְשֵׁי הַנְּפָשׁוֹת, הוּא קַרְקָעוֹת, כִּי כָּל הָעֲשִׁירוּת בָּא מִן הָאָרֶץ, כִּי הַכֹּל יוֹצֵא מִן הָאָרֶץ וַאֲפִלּוּ כֶּסֶף וְזָהָב, כְּמוֹ שֶׁכָּתוּב, "כִּי יֵשׁ לַכֶּסֶף מוֹצָא וְכוּ'" (אִיּוֹב כח). וּמִשָּׁם כָּל הַנְּפָשׁוֹת יוֹצְאִין, כְּמוֹ שֶׁכָּתוּב, "תּוֹצֵא הָאָרֶץ נֶפֶשׁ חַיָּה וְכוּ'". וּכְמוֹ שֶׁנִּתְבָּאֵר שָׁם לְעֵיל, עַיֵּן שָׁם. וְעַל כֵּן אַחַר שֶׁנִּפְטַר הָאָדָם שֶׁאָז פָּקַע שִׁעְבּוּד הַמַּלְוֶה מֵעַל הַלּוֹוֶה, כִּי פְּרִיעַת בַּעַל חוֹב - מִצְוָה. וְהַמֵּת הוּא חָפְשִׁי מִן הַמִּצְווֹת, וּמִמֵּילָא אֵין לוֹ שׁוּם שִׁעְבּוּד, כִּי הַשִּׁעְבּוּד עַל הַנְּכָסִים שֶׁל הַלּוֹוֶה הוּא רַק בְּתוֹרַת עֲרֵבוּת. וְהָעִקָּר הַשִּׁעְבּוּד הוּא עַל הַגּוּף שֶׁל הַלּוֹוֶה. וְכַמּוּבָא בַּפּוֹסְקִים לְעִנְיַן הַמּוֹכֵר שְׁטַר חוֹב לַחֲבֵרוֹ וְחָזַר וּמְחָלוֹ מָחוּל, שֶׁהוּא מִטַּעַם זֶה, עַיֵּן שָׁם. נִמְצָא, כְּשֶׁפָּקַע הַשִּׁעְבּוּד שֶׁל הַגּוּף הַלּוֹוֶה מִמֵּילָא אֵין לוֹ שׁוּם שִׁעְבּוּד, כִּי הַנְּכָסִים הֵם עַכְשָׁו בְּחֶזְקַת הַיּוֹרְשִׁים, אַךְ עִקַּר הַשִּׁעְבּוּד שֶׁיֵּשׁ לְהַמַּלְוֶה עַל נִכְסֵי הַמֵּת הוּא רַק מֵחֲמַת שֶׁשֹּׁרֶשׁ הַנֶּפֶשׁ הָיָה שָׁם כַּנַּ"ל. וְעַל כֵּן גַּם עַכְשָׁו אַחַר שֶׁנִּסְתַּלֵּק נֶפֶשׁ הַלּוֹוֶה, עִם כָּל זֶה עֲדַיִן נִשְׁאָר קְצָת וּמְעַט חִיּוּת שֶׁל הַנֶּפֶשׁ בְּהָאָדָם הַנִּפְטָר כַּמּוּבָא. נִמְצָא, שֶׁנִּשְׁאָר עֲדַיִן מְעַט מֵהַנֶּפֶשׁ בְּתוֹךְ נְכָסָיו, כִּי הַנְּכָסִים הֵם שָׁרְשֵׁי נַפְשׁוֹ כַּנַּ"ל. וְעַל כֵּן חוֹזֵר הַמַּלְוֶה עֲלֵיהֶם מֵחֲמַת שֶׁיֵּשׁ שָׁם מְעַט מִנֶּפֶשׁ הַלּוֹוֶה, וְעַל כֵּן עִקַּר הַשִּׁעְבּוּד עַל קַרְקָעוֹת מֵחֲמַת שֶׁשָּׁם עִקַּר שֹׁרֶשׁ הַנֶּפֶשׁ כַּנַּ"ל, עַל כֵּן יֵשׁ שָׁם גַּם עַכְשָׁו קְצָת וּמְעַט חִיּוּת כַּנַּ"ל, אֲבָל בְּהַמִּטַּלְטְלִין שֶׁלֹּא נִשְׁרְשָׁה הַנֶּפֶשׁ כָּל כָּךְ כַּנַּ"ל, עַל כֵּן עַתָּה אַחַר שֶׁנִּסְתַּלֵּק הַנֶּפֶשׁ אֵין נֶחֱשָׁבִין שֶׁל הַלּוֹוֶה כְּלָל וְאֵינָם נִקְרָאִין עַל שְׁמוֹ וְנַפְשׁוֹ שֶׁל הַלּוֹוֶה כְּלָל, מֵאַחַר שֶׁנִּסְתַּלְּקָה הַנֶּפֶשׁ מִשָּׁם וְגַם בְּחַיָּיו לֹא נִשְׁרְשָׁה שָׁם כָּל כָּךְ. וְזֶהוּ בְּחִינַת שֶׁהַקַּרְקָעוֹת נִקְרָאִין עַל שֵׁם הַמֵּת, כִּי הִיא עִקַּר הַנַּחֲלָה שֶׁנִּקְרֵאת עַל שְׁמוֹ, כְּמוֹ שֶׁכָּתוּב, "לְהָקִים שֵׁם הַמֵּת עַל נַחֲלָתוֹ". אֲבָל הַמִּטַּלְטְלִין אֵינָן נִקְרָאִים עַל שְׁמוֹ כְּלָל אַחַר שֶׁנִּסְתַּלֵּק, כִּי הַשֵּׁם הוּא הַנֶּפֶשׁ, כְּמוֹ שֶׁכָּתַב רַבֵּנוּ, נֵרוֹ יָאִיר (סִימָן נט), וּלְאַחַר מוֹתוֹ לֹא נֶחֱשָׁב הַשְׁאָרַת הַנֶּפֶשׁ וְהַשֵּׁם, כִּי אִם בַּקַּרְקָעוֹת שֶׁשָּׁם עִקַּר שָׁרְשָׁהּ כַּנַּ"ל: אֲבָל הַמִּטַּלְטְלִין נֶחֱשָׁבִין תֵּכֶף אַחַר הִסְתַּלְּקוּתוֹ בְּחֶזְקַת הַיְתוֹמִים, כִּי לֹא נִשְׁאָר שָׁם שֹׁרֶשׁ נַפְשׁוֹ כְּמוֹ בַּקַּרְקָעוֹת שֶׁנִּקְרְאוּ עַל שְׁמוֹ כַּנַּ"ל. וְהַמִּטַּלְטְלִין הֵם שַׁיָּכִים בְּיוֹתֵר אֶל הַיְתוֹמִים עַל פִּי הַמְבֹאָר בַּמַּאֲמָר "גְּזֵלָה" הַנַּ"ל, שֶׁהַנֶּפֶשׁ וְהָעֲשִׁירוּת וְנַפְשׁוֹת בָּנָיו הֵם בִּבְחִינַת אִילָן וַעֲנָפִים וּפֵרוֹת. וְהַבָּנִים הֵם הֵם הַפֵּרוֹת שֶׁל הָאִילָן, וְהוּא בְּעַצְמוֹ הוּא הַמֵּינִיק אֶת הָאִילָן וּמַשְׁפִּיעוֹ וּכְשֶׁנִּפְטַר וְאֵין מִי שֶׁיִּשְׁתַּדֵּל לְהֵינִיקָם וּלְהַשְׁפִּיעָם בַּעֲשִׁירוּת שֶׁשָּׁם שֹׁרֶשׁ נַפְשָׁם, עַל כֵּן הֵם נוֹטְלִים יְרֻשָּׁה, כְּדֵי שֶׁהֵם בְּעַצְמָם יַעַסְקוּ עִם הַמָּעוֹת וְיַשְׁלִימוּ אֶת נַפְשָׁם עַל יְדֵי עֲשִׁירוּת. וְלִפְעָמִים הַבָּנִים נוֹטְלִים יְרֻשָּׁה מִמָּעוֹת שֶׁלָּהֶם בְּעַצְמָם, כִּי לִפְעָמִים יֵשׁ לְהָאָב מָעוֹת בִּשְׁבִיל הַבָּנִים וְהוּא מָעוֹת שֶׁל הַבָּנִים, עַיֵּן שָׁם הֵיטֵב בְּדִבּוּר הַמַּתְחִיל, וְזֶה בְּחִינַת יְרֻשָּׁה, עַיֵּן שָׁם. וְעַל כֵּן רְאוּיִים הַמִּטַּלְטְלִין לְהַיְתוֹמִים לְאַחַר מוֹתוֹ, כִּי הַבָּנִים הֵם בְּחִינַת הַפֵּרוֹת שֶׁל הָאִילָן. וְהַפֵּרוֹת הֵם בְּחִינַת מִטַּלְטְלִין, כִּי לְאַחַר שֶׁתּוֹלְשִׁין הַפֵּרוֹת הֵם מִטַּלְטְלִין. נִמְצָא, שֶׁכָּל חִיּוּת הַבָּנִים הוּא בִּבְחִינַת פֵּרוֹת, בְּחִינַת מִטַּלְטְלִין. נִמְצָא, שֶׁכָּל חֵלֶק הַבָּנִים שֶׁיֵּשׁ לָהֶם אֵצֶל הָאָב בָּעֲשִׁירוּת שֶׁלּוֹ הוּא בְּחִינַת מִטַּלְטְלִין נֶגֶד קַרְקָעוֹת, כִּי כָּל עַצְמָן הֵם רַק בְּחִינַת פֵּרוֹת כַּנַּ"ל, אֲבָל הָאָב הוּא עִקַּר שֹׁרֶשׁ הָאִילָן וַהֲנָקָתוֹ נִמְצָא שֶׁשֹּׁרֶשׁ נַפְשׁוֹ נֶגֶד הַבָּנִים הוּא בְּחִינַת קַרְקָעוֹת שֶׁמִּשָּׁם בָּאִין כָּל הַמִּטַּלְטְלִין וְהַפֵּרוֹת שֶׁהֵם בְּחִינַת נַפְשׁוֹת בָּנָיו. וְעַל כֵּן עִקַּר שֹׁרֶשׁ נֶפֶשׁ הָאָב הוּא בִּבְחִינַת קַרְקָעוֹת. וְעִקַּר שֹׁרֶשׁ נֶפֶשׁ הַבָּנִים הוּא בִּבְחִינַת מִטַּלְטְלִין, שֶׁהוּא בְּחִינַת פֵּרוֹת כַּנַּ"ל. וּבִשְׁעַת חַיָּיו הַכֹּל הוּא בִּרְשׁוּת הָאָב כְּמוֹ שֶׁמְּבֹאָר שָׁם כַּנַּ"ל, אֲבָל אַחַר שֶׁנִּסְתַּלֵּק, אֲזַי נִסְתַּלֵּק נַפְשׁוֹ בְּיוֹתֵר מֵהַמִּטַּלְטְלִין, כִּי לֹא נִשְׁרְשָׁה שָֹם נַפְשׁוֹ בְּיוֹתֵר כַּנַּ"ל וְהֵם שַׁיָּכִים לְהַבָּנִים, כִּי הֵם בִּבְחִינַת שֹׁרֶשׁ נַפְשָׁם, שֶׁהֵם בְּחִינַת פֵּרוֹת כַּנַּ"ל וְעַל כֵּן מִטַּלְטְלֵי דְּיַתְמֵי לָא מִשְׁתַּעְבְּדֵי לְבַעַל חוֹב, כִּי שִׁעְבּוּדוֹ פָּקַע מֵהֶם, מֵאַחַר שֶׁנִּסְתַּלֵּק נֶפֶשׁ הַלּוֹוֶה מֵהֶם כַּנַּ"ל וְהֵם שַׁיָּכִים לְהַיְתוֹמִים שֶׁהֵם בְּחִינַת פֵּרוֹת, בְּחִינַת מִטַּלְטְלִין כַּנַּ"ל. וְזֶה שֶׁקְּרָאָם מִטַּלְטְלֵי דְּיַתְמֵי דַּיְקָא כַּנַּ"ל, כִּי הֵם שַׁיָּכִים לָהֶם כַּנַּ"ל, אֲבָל הַקַּרְקָעוֹת שֶׁשָּׁם עִקַּר שֹׁרֶשׁ נַפְשׁוֹ כַּנַּ"ל עַל כֵּן גַּם אַחַר הַהִסְתַּלְּקוּת נִשְׁאָר שָׁם קְצָת מְעַט מֵחִיּוּת נַפְשׁוֹ. וְעַל כֵּן חָל עֲלֵיהֶם שִׁעְבּוּד הַמַּלְוֶה, כִּי עִקַּר שִׁעְבּוּדוֹ עַל נֶפֶשׁ הַלּוֹוֶה כַּנַּ"ל: וְעַל כֵּן עַכְשָׁו שֶׁעִקַּר הָעֲשִׁירוּת וְהַנְּכָסִים הֵם רַק מִטַּלְטְלִין, עַל כֵּן כָּל שֹׁרֶשׁ הַנְּפָשׁוֹת הוּא בַּמִּטַּלְטְלִין, כִּי עַכְשָׁו אָנוּ נָעִים וְנָדִים וּמְטֻלְטָלִים עַל כֵּן גַּם שָׁרְשֵׁי נְפָשׁוֹת הֵם מִטַּלְטְלִים. וְעַל כֵּן עַל הָרֹב אֵין לָנוּ קַרְקָעוֹת רַק מִטַּלְטְלִין, וְעַל כֵּן שָׁם כָּל שָׁרְשֵׁי הַנְּפָשׁוֹת שֶׁהוּא בַּעֲשִׁירוּת. וְעַל כֵּן אֲפִלּוּ מִטַּלְטְלֵי דְּיַתְמֵי מִשְׁתַּעְבְּדֵי, כִּי מֵאַחַר שֶׁעַכְשָׁו עִקַּר שֹׁרֶשׁ הַנֶּפֶשׁ בַּמִּטַּלְטְלִין, כִּי אֵין לָנוּ קַרְקָעוֹת כַּנַּ"ל, עַל כֵּן חָל עֲלֵיהֶם הַשִּׁעְבּוּד. אֲפִלּוּ לְאַחַר הַהִסְתַּלְּקוּת, כִּי בְּוַדַּאי יֵשׁ שָׁם קְצַת חִיּוּת מִנֶּפֶשׁ הַלּוֹוֶה מֵאַחַר שֶׁשָּׁם כָּל שָׁרְשֵׁי הַנְּפָשׁוֹת עַכְשָׁו כַּנַּ"ל: הַנְּכָסִים שֶׁל הָאָדָם הֵם עֲרֵבִים בְּעַד הַלּוֹוֶה לִפְרֹעַ כַּנַּ"ל. וְזֶה בְּחִינַת רַגְלוֹהִי דְּבַר אִינָשׁ אִנּוּן עָרְבִין לֵיהּ, כִּי הָעֲשִׁירוּת הוּא בְּחִינַת רַגְלָיו, כְּמוֹ שֶׁכָּתַב רַבֵּנוּ, נֵרוֹ יָאִיר (סִימָן סט) בְּחִינַת וְאֶת כָּל הַיְקוּם אֲשֶׁר בְּרַגְלֵיהֶם - זֶה מָמוֹנוֹ שֶׁל אָדָם, שֶׁמַּעֲמִידוֹ עַל רַגְלָיו:
<h2>גבית חוב מהיתומים ב:</h2>
<h3>אות א</h3>
מִטַּלְטְלֵי דְּיַתְמֵי לָא מִשְׁתַּעְבְּדֵי לְבַעַל חוֹב מִדִּינָא דִּגְמָרָא:
עַל פִּי הַמּוּבָא בְּשֵׁם רַבֵּנוּ זִכְרוֹנוֹ לִבְרָכָה, בְּשִֹיחוֹתָיו הַקְּדוֹשִׁים בְּשִֹיחוֹת הָרַ"ן שֶׁיֵּשׁ עֲבֵרָה שֶׁגּוֹרֶמֶת שֶׁצְּרִיכִין לִהְיוֹת תָּמִיד בַּעַל חוֹב. וְהַתִּקּוּן לָשׁוּב בִּתְשׁוּבָה עַל עֲבֵרָה זוֹ בִּכְלָלִית. וְהַזְּמַן לָזֶה הוּא כְּשֶׁהָאָדָם הוּא בְּמֹחִין דְּגַדְלוּת, כִּי בַּעַל חוֹב הוּא בִּבְחִינַת עֶבֶד, כְּמוֹ שֶׁכָּתוּב, "עֶבֶד לֹוֶה לְאִישׁ מַלְוֶה". וְעֶבֶד הוּא בְּחִינַת מֹחִין דְּקַטְנוּת, בְּחִינַת שֵׁנָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, עֲשָֹרָה קַבִּין שֵׁנָה יָרְדוּ לָעוֹלָם תִּשְׁעָה נָטְלוּ עֲבָדִים וְכוּ'. וְעַל כֵּן הַתְּשׁוּבָה לְתַקֵּן הָעֲבֵרָה שֶׁעַל יָדָהּ נַעֲשִֹין בַּעַל חוֹב. הוּא בְּעֵת שֶׁהוּא בְּמֹחִין דְּגַדְלוּת, עַיֵּן שָׁם: וְעַל כֵּן עִקַּר הַשִּׁעְבּוּד שֶׁל הַחוֹב חָל דַּיְקָא עַל קַרְקָעוֹת בְּיוֹתֵר, כִּי הַשִּׁעְבּוּד שֶׁל חוֹב הוּא בְּחִינַת עַבְדוּת, בְּחִינַת עֶבֶד לֹוֶה וְכוּ'. וְעִקַּר הָעַבְדוּת הוּא חָל בְּיוֹתֵר עַל קַרְקַע דַּיְקָא. שֶׁהוּא נִכְנָס בְּיוֹתֵר בְּגֶדֶר הָעַבְדוּת, כִּי הָעַבְדוּת הוּא מֵחֵטְא אָדָם הָרִאשׁוֹן שֶׁמִּשָּׁם יָצָא חָם מִזֻּהֲמַת הַנָּחָשׁ שֶׁנִּתְקַלֵּל, אָרוּר כְּנָעַן עֶבֶד עֲבָדִים וְכוּ'. וְזֶהוּ בְּעַצְמוֹ גַּם כֵּן בְּחִינַת הָעַבְדוּת שֶׁל הַבַּעַל חוֹב, בְּחִינַת עֶבֶד לֹוֶה וְכוּ', כִּי עִקַּר הַהַלְוָאָה שֶׁצָּרִיךְ אֶחָד לִלְווֹת מֵחֲבֵרוֹ הוּא מֵחֵטְא אָדָם הָרִאשׁוֹן, שֶׁעַל יְדֵי זֶה נִתְקַלֵּל בְּעִצָּבוֹן תֹּאכֲלֶנָּה. וְעַל כֵּן צְרִיכָה הַפַּרְנָסָה לָבוֹא בִּיגִיעָה רַבָּה. וּמֵחֲמַת כֹּבֶד הַפַּרְנָסָה בְּהֶכְרֵחַ שֶׁיִּלְוֶה אֶחָד מֵחֲבֵרוֹ, וְכַמְבֹאָר בְּדִבְרֵי רַבֵּנוּ זִכְרוֹנוֹ לִבְרָכָה בְּמָקוֹם אַחֵר (סִימָן כג) שֶׁהַלְוָאוֹת וְחוֹבוֹת הֵם בְּחִינַת בְּעִצָּבוֹן תֹּאכֲלֶנָּה שֶׁהִיא הַקְּלָלָה הַבָּאָה מֵחֲמַת חֵטְא אָדָם הָרִאשׁוֹן, שֶׁעַל יְדֵי זֶה נִמְשָׁךְ בְּחִינַת עַבְדוּת, בְּחִינַת עֶבֶד עֲבָדִים כַּנַּ"ל. וּמִזֶּה בָּא בְּחִינַת עֶבֶד לֹוֶה וְכוּ'. שֶׁהִיא גַּם כֵּן מֵהַקְּלָלָה שֶׁל חֵטְא אָדָם הָרִאשׁוֹן בְּחִינַת בְּעִצָּבוֹן תֹּאכֲלֶנָּה כַּנַּ"ל. וְזֶה בְּעַצְמוֹ מַה שֶּׁכָּתַב רַבֵּנוּ זִכְרוֹנוֹ לִבְרָכָה בַּמַּאֲמָר הַנַּ"ל שֶׁהַהַלְוָאוֹת וְחוֹבוֹת בָּאִים מֵאֵיזֶה עֲבֵרָה. וְאַף עַל פִּי שֶׁלֹּא בֵּאֵר רַבֵּנוּ זִכְרוֹנוֹ לִבְרָכָה אֶת הָעֲבֵרָה בִּפְרָטִיּוּת, אַף עַל פִּי כֵן כָּל הָעֲבֵרוֹת כֻּלָּם כְּלוּלִים בְּחֵטְא אָדָם הָרִאשׁוֹן, כִּי מִשָּׁם בָּאִים כָּל הָעֲבֵרוֹת. נִמְצָא, שֶׁעִנְיַן חוֹבוֹת, שֶׁהוּא עֹנֶשׁ לְאֵיזֶה עֲבֵרָה, הַכֹּל הוּא בִּשְׁבִיל חֵטְא אָדָם הָרִאשׁוֹן שֶׁנִּתְקַלֵּל בְּעִצָּבוֹן תֹּאכֲלֶנָּה, שֶׁעַל כֵּן צְרִיכִים לִהְיוֹת בַּעַל חוֹב, בְּחִינַת עֶבֶד לֹוֶה, שֶׁהוּא בְּחִינַת עַבְדוּת הַנַּ"ל שֶׁבָּא מִזֻּהֲמַת הַנָּחָשׁ כַּנַּ"ל: וְעַל כֵּן עִקַּר הַשִּׁעְבּוּד, שֶׁהוּא בְּחִינַת עַבְדוּת, חָל עַל קַרְקָעוֹת בְּיוֹתֵר, כִּי קַרְקַע נִכְנָס בְּיוֹתֵר בִּבְחִינַת עַבְדוּת, כִּי עִקַּר הַקְּלָלָה שֶׁל חֵטְא אָדָם הָרִאשׁוֹן שֶׁמִּשָּׁם בָּא בְּחִינַת עַבְדוּת, בְּחִינַת אָרוּר כְּנָעַן, הִיא נֶאֱחֶזֶת בְּיוֹתֵר בַּקַּרְקַע שֶׁנִּתְקַלְּלָה גַּם כֵּן מֵחֵטְא אָדָם הָרִאשׁוֹן, כְּמוֹ שֶׁכָּתוּב (בְּרֵאשִׁית ג): "אֲרוּרָה הָאֲדָמָה בַּעֲבוּרֶךָ". וְעַל כֵּן הַקַּרְקַע נִכְנֶסֶת יוֹתֵר בְּגֶדֶר הָעַבְדוּת שֶׁהוּא בְּחִינַת אָרוּר כְּנָעַן כַּנַּ"ל. וְעַל כֵּן עִקַּר הַשִּׁעְבּוּד שֶׁל הַבַּעַל חוֹב הוּא עַל קַרְקָעוֹת בְּיוֹתֵר, וַאֲפִלּוּ כְּשֶׁמּוֹכְרָם לְאַחֵר חָל עֲלֵיהֶם הַשִּׁעְבּוּד לְעוֹלָם מַה שֶּׁאֵין כֵּן בְּמִטַּלְטְלֵי, כִּי עִקַּר הַשִּׁעְבּוּד, בְּחִינַת עַבְדוּת, נֶאֱחָז בַּקַּרְקַע בְּיוֹתֵר כַּנַּ"ל, כִּי מִטַּלְטְלֵי הֵם חֲשׁוּבִים בְּחִינַת טוֹב לְגַבֵּי קַרְקַע בִּבְחִינַת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה, מִטַּלְטְלֵי כָּל מִלֵּי מֵיטָב הוּא. כִּי אֵין נֶאֱחָז בָּהֶם זֻהֲמַת הַנָּחָשׁ כָּל כָּךְ שֶׁהוּא בְּחִינַת עַבְדוּת וְשִׁעְבּוּד. כְּמוֹ שֶׁנֶּאֱחָז בַּקַּרְקַע בִּבְחִינַת וְנָחָשׁ עָפָר לַחְמוֹ וְכַנַּ"ל. וְעַל כֵּן לְאַחַר מִיתָה עִקַּר הַשִּׁעְבּוּד הוּא רַק עַל קַרְקָעוֹת, אֲבָל מִטַּלְטְלֵי דְּיַתְמֵי אֵינָם מְשֻׁעְבָּדִים עַל פִּי הַדִּין כִּי עִקַּר הַשִּׁעְבּוּד הוּא רַק עַל קַרְקָעוֹת שֶׁהֵם בִּבְחִינַת עַבְדוּת כַּנַּ"ל. כִּי לְאַחַר הִסְתַּלְּקוּת הָאָדָם נִשְׁאָר הָאָדָם רַק בִּבְחִינַת עָפָר, כְּמוֹ שֶׁכָּתוּב, "כִּי עָפָר אַתָּה וְכוּ'". וְעַל כֵּן אָז עִקַּר הַשִּׁעְבּוּד שֶׁיֵּשׁ עָלָיו הוּא רַק עַל קַרְקָעוֹת כִּי קַרְקַע וְעָפָר הוּא בִּבְחִינַת מִיתָה וְהִסְתַּלְּקוּת, כִּי שָׁם אֲחִיזַת זֻהֲמַת הַנָּחָשׁ בְּיוֹתֵר, שֶׁהוּא סִטְרָא דְּמוֹתָא כַּנַּ"ל. וּבִשְׁבִיל זֶה גַּם בַּחַיִּים הַשִּׁעְבּוּד חָל יוֹתֵר עַל קַרְקַע, כִּי הַבַּעַל חוֹב הוּא בִּבְחִינַת עֶבֶד, בְּחִינַת שֵׁנָה כַּנַּ"ל. וְשֵׁנָה אֶחָד מִשִּׁשִּׁים בְּמִיתָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעַל כֵּן חָל הַשִּׁעְבּוּד עַל קַרְקַע יוֹתֵר, כִּי הַקַּרְקַע הוּא בְּחִינַת עֶבֶד, בְּחִינַת מִיתָה כַּנַּ"ל. וְעַל כֵּן כְּשֶׁנִּסְתַּלֵּק הָאָדָם מַמָּשׁ אֲזַי נִשְׁאָר הַשִּׁעְבּוּד רַק עַל קַרְקַע כַּנַּ"ל, אֲבָל מִטַּלְטְלֵי הֵם בִּבְחִינוֹת חִיּוּת כְּנֶגֶד קַרְקַע. וְאֵין עֲלֵיהֶם שִׁעְבּוּד אָז: וְזֶה בְּחִינַת הַבָּא לִפָּרַע מִנִּכְסֵי יְתוֹמִים לֹא יִפָּרַע אֶלָּא בִּשְׁבוּעָה, כִּי הַשְּׁבוּעָה הוּא בְּחִינַת חִיּוּת, כִּי הַשְּׁבוּעָה הוּא בְּחִינַת כְּרִיתוּת בְּרִית וְעַל כֵּן הַשְּׁבוּעָה הִוא בִּבְחִינַת צַדִּיק חֵי עָלְמִין וְכַמּוּבָא בְּסֵפֶר "שַׁעֲרֵי אוֹרָה". וְעַל כֵּן כְּשֶׁיֵּשׁ הַכְחָשָׁה בֵּין שְׁנֵי אֲנָשִׁים, שֶׁזֶּהוּ בְּחִינַת סִטְרָא דְּמוֹתָא, שֶׁהוּא בְּחִינַת שֶׁקֶר כַּיָּדוּעַ, אֲזַי הַתִּקּוּן לָזֶה שְׁבוּעָה, שֶׁהוּא בְּחִינַת חַיִּים כַּנַּ"ל. וְעַל יְדֵי זֶה נִתְבָּרֵר הָאֱמֶת וְנִתְבַּטֵּל הַשֶּׁקֶר, שֶׁהִיא סִטְרָא דְּמוֹתָא, וּמִי שֶׁפּוֹגֵם גַּם בִּשְׁבוּעָה חַס וְשָׁלוֹם, אֲזַי נֶחֱשָׁב כְּאִלּוּ מַחֲרִיב כָּל הָעוֹלָם כֻּלּוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (שְׁבוּעוֹת לט). כִּי עִקַּר חִיּוּת וְקִיּוּם הָעוֹלָם הוּא עַל יְדֵי בְּחִינַת שְׁבוּעָה בִּבְחִינַת אֲשֶׁר נִשְׁבַּעְתִּי מֵעֲבֹר עוֹד מֵי נֹחַ עַל הָאָרֶץ וְכוּ', כִּי לֹא הָיָה קִיּוּם לְהָעוֹלָם אַחַר הַמַּבּוּל עַד שֶׁנִּשְׁבַּע ה' יִתְבָּרַךְ, כִּבְיָכוֹל, וְעַל יְדֵי זֶה נִתְקַיֵּם הָעוֹלָם. נִמְצָא, שֶׁשְּׁבוּעָה הוּא בְּחִינַת קִיּוּם הָעוֹלָם, בְּחִינַת צַדִּיק חֵי עָלְמִין כַּנַּ"ל. וְעַל כֵּן בְּשָׁעָה שֶׁאָמַר ה' יִתְבָּרַךְ 'לֹא תִשָֹּא' נִזְדַּעְזַע הָעוֹלָם (כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, שְׁבוּעוֹת לט עַמּוּד א) כִּי עִקַּר קִיּוּם הָעוֹלָם הוּא עַל יְדֵי בְּחִינַת שְׁבוּעָה כַּנַּ"ל. נִמְצָא, שֶׁשְּׁבוּעָה הִוא בְּחִינַת קִיּוּם הָעוֹלָם, בְּחִינַת חִיּוּת כַּנַּ"ל. וְעַל כֵּן הַבָּא לִפָּרַע מִנִּכְסֵי יְתוֹמִים לֹא יִפָּרַע אֶלָּא בִּשְׁבוּעָה, כִּי מֵאַחַר שֶׁנִּסְתַּלֵּק הַבַּעַל חוֹב וְשַׁלִּיט סִטְרָא דְּמוֹתָא עַל כֵּן אֵינוֹ יָכוֹל הַמַּלְוֶה לְהוֹצִיא חוֹבוֹ, לְהַעֲלוֹתוֹ
מִבְּחִינַת סִטְרָא דְּמוֹתָא כִּי אִם עַל יְדֵי שְׁבוּעָה. שֶׁהִיא בְּחִינַת חַיִּים, שֶׁעַל יְדֵי זֶה דַּיְקָא יָכוֹל לִגְבּוֹת חוֹבוֹ מִשָּׁם כַּנַּ"ל. וְעַל כֵּן הֶחֱמִירוּ בִּשְׁבוּעָה זוֹ בְּיוֹתֵר. וְאָמְרוּ בִּשְׁבוּעָה זוֹ דַּיְקָא, אֵין אָדָם מוֹרִישׁ שְׁבוּעָה לְבָנָיו, כַּמְבֹאָר בַּפּוֹסְקִים, כִּי דַּיְקָא שְׁבוּעָה זוֹ אֵינוֹ יָכוֹל לְהוֹרִישׁ לְבָנָיו, מֵאַחַר שֶׁמֵּת לוֹוֶה בְּחַיֵּי מַלְוֶה וְשָׁלַט סִטְרָא דְּמוֹתָא מַמָּשׁ, וְאִי אֶפְשָׁר לְהוֹצִיא הַמָּמוֹן כִּי אִם בִּשְׁבוּעָה שֶׁהִיא בְּחִינַת חִיּוּת, עַל כֵּן כְּשֶׁהוּא נִסְתַּלֵּק אַחַר כָּךְ גַּם כֵּן וְנִסְתַּלֵּק חִיּוּתוֹ, בְּוַדַּאי אֵינוֹ יָכוֹל לְהוֹרִישׁ מָמוֹן כָּזֶה לְבָנָיו מַה שֶּׁהוּא בְּעַצְמוֹ הָיָה מֻכְרָח לְהַמְשִׁיךְ חִיּוּת עַל יְדֵי הַשְּׁבוּעָה. וְעַכְשָׁו נִסְתַּלֵּק חִיּוּתוֹ וְעַל כֵּן אֵין יָכוֹל לְהוֹרִישׁ מָמוֹן כָּזֶה לְבָנָיו מַה שֶּׁאֵין כֵּן בִּשְׁאָר שְׁבוּעוֹת. שֶׁאַף עַל פִּי שֶׁבָּאִים גַּם כֵּן לְהַכְנִיעַ בְּחִינַת סִטְרָא דְּמוֹתָא שֶׁהִיא בְּחִינַת הַכְחָשָׁה וְשֶׁקֶר כַּנַּ"ל, אַף עַל פִּי כֵן מֵאַחַר שֶׁלֹּא שָׁלַט סִטְרָא דְּמוֹתָא מַמָּשׁ, עַל כֵּן לֹא הֶחֱמִירוּ בִּשְׁבוּעוֹת אֲחֵרוֹת כָּל כָּךְ. כְּמוֹ בַּשְּׁבוּעָה שֶׁל הַבָּא לִפָּרַע מִנִּכְסֵי יְתוֹמִים כַּנַּ"ל. כִּי עִקַּר הַשְּׁבוּעָה הִיא בְּחִינַת חִיּוּת כַּנַּ"ל. וְעַל כֵּן אָמְרוּ רַבּוֹתֵינוּ זִכְרוֹנָם לִבְרָכָה, כָּל הַנִּשְׁבָּע, כְּאִלּוּ נִשְׁבָּע בְּחַיֵּי הַמֶּלֶךְ. 'בְּחַיֵּי הַמֶּלֶךְ' דַּיְקָא, כִּי הַשְּׁבוּעָה הִוא בְּחִינַת הִתְקַשְּׁרוּת לַה' יִתְבָּרַךְ אֲשֶׁר בִּשְׁמוֹ נִשְׁבָּעִין. וְהוּא יִתְבָּרַךְ הוּא חֵי הַחַיִּים. וְעַל כֵּן עַל פִּי הָרֹב נִקְרֵאת הַשְּׁבוּעָה בַּמִּקְרָא חַי ה', כְּמוֹ שֶׁכָּתוּב, "וְלֹא יֹאמְרוּ עוֹד חַי ה' אֲשֶׁר הוֹצִיא אֶתְכֶם מֵאֶרֶץ מִצְרַיִם". כִּי אִם חַי ה' אֲשֶׁר הֶעֱלָה וַאֲשֶׁר הֵבִיא וְכוּ' בִּמְהֵרָה בְּיָמֵינוּ, אָמֵן:
<h2>גבית חוב מהיתומים ג:</h2>
<h3>אות א</h3>
מִטַּלְטְלֵי דְּיַתְמֵי לָא מִשְׁתַּעְבְּדֵי לְבַעַל חוֹב מִדִּינָא וְהָאִדָּנָא גּוֹבִין מִמִּטַּלְטְלֵי דְּיַתְמֵי:
<h3>אות א</h3>
עַל פִּי הַמַּאֲמָר עַל פָּסוּק "וְאַיֵּה הַשֶּה לְעֹלָה" בְּלִקּוּטֵי תִּנְיָנָא סִימָן יב, הַמַּתְחִיל, כְּשֶׁאָדָם הוֹלֵךְ אַחַר שִֹכְלוֹ וְכוּ', עַיֵּן שָׁם כָּל הַמַּאֲמָר הֵיטֵב וְהָבֵן מְאֹד מְאֹד, כִּי הֵם דְּבָרִים עֲמֻקִּים מְאֹד מְאֹד: וְהַכְּלָל, שֶׁכְּשֶׁאָדָם נוֹפֵל, חַס וְשָׁלוֹם, לְמָקוֹם שֶׁנּוֹפֵל, אֲפִלּוּ אִם נוֹפֵל לִדְבָרִים מְגֻנִּים מְאֹד שֶׁהֵם בְּחִינַת מְקוֹמוֹת הַמְטֻנָּפִים, וַאֲפִלּוּ מִי שֶׁנּוֹפֵל, חַס וְשָׁלוֹם, לִסְפֵקוֹת וְהִרְהוּרִים וּמְהַרְהֵר אַחַר ה' יִתְבָּרַךְ וְכוּ' אַף עַל פִּי כֵן אֵין שׁוּם יֵאוּשׁ בָּעוֹלָם כְּלָל, אַף עַל פִּי שֶׁנִּדְמֶה לוֹ שֶׁבִּמְקוֹמוֹ אֵין נִמְצָא שָׁם ה' יִתְבָּרַךְ כְּלָל, חַס וְשָׁלוֹם, מֵחֲמַת שֶׁנָּפַל לִמְקוֹמוֹת מְטֻנָּפִים כָּאֵלּוּ, רַחֲמָנָא לִצְלַן, אַף עַל פִּי כֵן יֶחֱזַק וְיִתְאַמֵּץ וְיִתְגַּבֵּר מְאֹד לִדְרֹשׁ וּלְבַקֵּשׁ וּלְחַפֵּשֹ אַחַר כְּבוֹד ה' יִתְבָּרַךְ. וּכְשֶׁשּׁוֹאֵל וְדוֹרֵשׁ וּמְבַקֵּשׁ אַחַר כְּבוֹד ה' יִתְבָּרַךְ. וּמִצְטַעֵר וּמִתְגַּעְגֵּעַ וְצוֹעֵק לַה' יִתְבָּרַךְ וְנִכְסָף לַחֲזֹר אֵלָיו, אַף עַל פִּי שֶׁאֵינוֹ יוֹדֵעַ שׁוּם דֶּרֶךְ וְנָתִיב וְעֵצָה וְתַחְבּוּלָה אֵיךְ אֶפְשָׁר לַעֲלוֹת וְלַחֲזֹר מִמְּקוֹמוֹת כָּאֵלּוּ הָרְחוֹקִים מֵה' יִתְבָּרַךְ כָּל כָּךְ, אַף עַל פִּי כֵן עַל יְדֵי הַבַּקָּשָׁה וְהַחִפּוּשֹ בְּעַצְמוֹ שֶׁמְּחַפֵּשֹ וּמְבַקֵּשׁ אֶת ה' יִתְבָּרַךְ אַיֵּה מְקוֹם כְּבוֹדוֹ, עַל יְדֵי זֶה בְּעַצְמוֹ עוֹלֶה בְּתַכְלִית הָעֲלִיָּה בִּבְחִינַת יְרִידָה תַּכְלִית הָעֲלִיָּה, כִּי אַיֵּה הוּא בְּחִינַת מַאֲמָר סָתוּם שֶׁמִּשָּׁם מְקַבְּלִין כָּל הַמַּאֲמָרוֹת שֶׁבָּהֶם נִבְרָא הָעוֹלָם שֶׁהוּא בְּחִינַת בְּרֵאשִׁית מַאֲמָר סָתוּם. וּמִגֹּדֶל הַסְתָּרָתוֹ וְהֶעְלֵמוֹ שֶׁל הַמַּאֲמָר סָתוּם הַגָּבֹהַּ מִכֻּלָּם. עַל כֵּן מְקַבְּלִין מִמֶּנּוּ דַּיְקָא חִיּוּת וְקִיּוּם כָּל הַמְקוֹמוֹת הַמְטֻנָּפִים וְכָל הַדְּבָרִים רָעִים וְכוּ'. וְעַל כֵּן כְּשֶׁנּוֹפְלִין, חַס וְשָׁלוֹם, לִמְקוֹמוֹת אֵלּוּ וּמְבַקְּשִׁין וּמְחַפְּשִֹין אַיֵּה מְקוֹם כְּבוֹדוֹ. עַל יְדֵי זֶה הוּא עוֹלֶה בְּתַכְלִית הָעֲלִיָּה, כִּי זוֹכֶה לַעֲלוֹת אֶל שֹׁרֶשׁ הַקְּדֻשָּׁה שֶׁהוּא בְּחִינַת אַיֵּה, שֶׁהוּא בְּחִינַת מַאֲמָר סָתוּם שֶׁמִּשָּׁם מְקַבְּלִין הָעֲשָֹרָה מַאֲמָרוֹת, כִּי עִקַּר הַבְּרִיאָה הָיְתָה רַק בִּשְׁבִיל כְּבוֹדוֹ יִתְבָּרַךְ. וְעַל כֵּן בְּכָל חֵלֶק וְחֵלֶק מֵהַבְּרִיאָה שֶׁנִּבְרָא בַּעֲשָֹרָה מַאֲמָרוֹת מְלֻבָּשׁ בּוֹ חֶלְקֵי כְּבוֹדוֹ יִתְבָּרַךְ, כִּי כָּל הָעֲשָֹרָה מַאֲמָרוֹת כֻּלָּם נִמְשְׁכוּ רַק בִּשְׁבִיל שֶׁיִּתְגַּלֶּה כְּבוֹדוֹ יִתְבָּרַךְ עַל יְדֵי הַבְּרִיאָה וְיֵשׁ גְּבוּל לְכָל כָּבוֹד וְכָבוֹד שֶׁמְּלֻבָּשׁ בְּכָל מַאֲמָר וּמַאֲמָר מֵעֲשָֹרָה מַאֲמָרוֹת שֶׁלֹּא יִתְפַּשֵּׁט לִמְקוֹמוֹת הַמְטֻנָּפִים שֶׁהֵם מְקוֹמוֹת הַחִיצוֹנִים בִּבְחִינַת וּכְבוֹדִי לְאַחֵר לֹא אֶתֵּן. וְאַף עַל פִּי שֶׁמְּלֹא כָל הָאָרֶץ כְּבוֹדוֹ, אַף עַל פִּי כֵן יֵשׁ גְּבוּל לְהַכָּבוֹד שֶׁלֹּא יִתְפַּשֵּׁט לִמְקוֹמוֹת הַנַּ"ל, אֲבָל בֶּאֱמֶת אַף עַל פִּי כֵן בְּוַדַּאי גַּם מְקוֹמוֹת הַמְטֻנָּפִים וּבָתֵּי עֲבוֹדָה זָרָה גַּם הֵם צְרִיכִין לְקַבֵּל חִיּוּת מִמֶּנּוּ יִתְבָּרַךְ, אַךְ הֵם מְקַבְּלִים מִבְּחִינַת מַאֲמָר סָתוּם שֶׁהוּא בְּחִינַת בְּרֵאשִׁית, בְּחִינַת אַיֵּה וְכוּ'. עַל כֵּן מִי שֶׁנּוֹפֵל לְשָׁם, חַס וְשָׁלוֹם, כְּשֶׁשּׁוֹאֵל וּמְחַפֵּשֹ וּמְבַקֵּשׁ אַיֵּה מְקוֹם כְּבוֹדוֹ, עַל יְדֵי זֶה זוֹכֶה לַעֲלוֹת בְּתַכְלִית הָעֲלִיָּה, כִּי זוֹכֶה לִבְחִינַת אַיֵּה שֶׁהוּא בְּחִינַת בְּרֵאשִׁית מַאֲמָר סָתוּם, שֶׁהוּא לְמַעְלָה מִכָּל הַמַּאֲמָרוֹת שֶׁכֻּלָּם מְקַבְּלִין מִמֶּנּוּ כַּנַּ"ל. וְזֶה בְּחִינַת וְאַיֵּה הַשֶּה לְעֹלָה וְכוּ', עַיֵּן שָׁם. וְזֶה בְּחִינַת תְּשׁוּבָה, כִּי זֶה עִקַּר הַתְּשׁוּבָה כְּשֶׁאָדָם מְבַקֵּשׁ וּמְחַפֵּשֹ אַחַר כְּבוֹדוֹ יִתְבָּרַךְ וְרוֹאֶה בְּעַצְמוֹ שֶׁרָחוֹק מִכְּבוֹדוֹ יִתְבָּרַךְ וּמִתְגַּעְגֵּעַ וְשׁוֹאֵל וּמִצְטַעֵר אַיֵּה מְקוֹם כְּבוֹדוֹ וְזֶה בְּעַצְמוֹ תְּשׁוּבָתוֹ וְתִקּוּנוֹ וְכוּ'. וְיֵשׁ בָּזֶה עוֹד הַרְבֵּה דְּבָרִים, כִּי כְּשֶׁאָדָם הוֹלֵךְ בַּדֶּרֶךְ וְכוּ' וְלִפְנֵי כָּל תּוֹרָה יֵשׁ סְפֵקוֹת הַנַּ"ל וְכוּ'. וְזֶהוּ בְּחִינַת אִם יֹאמַר לְךָ אָדָם הֵיכָן הוּא אֱלֹהֶיךָ, תֹּאמַר לוֹ בִּכְרָךְ גָּדוֹל שֶׁל רוֹמִי וְכוּ', עַיֵּן שָׁם כָּל זֶה הֵיטֵב:
<h3>אות ב</h3>
וְזֶה בְּחִינַת מִטַּלְטְלֵי דְּיַתְמֵי לָא מִשְׁתַּעְבְּדֵי לְבַעַל חוֹב, כִּי עִנְיָן הַנַּ"ל הִיא עֵצָה נִפְלָאָה וְדֶרֶךְ יְשָׁרָה מְאֹד לְכָל אָדָם. לָא מִבָּעְיָא לְהָאֲנָשִׁים הַקְּטַנִּים בְּמַעֲלָה, וּבִפְרָט מִי שֶׁנָּפַל, חַס וְשָׁלוֹם, מֵעֲבוֹדַת ה'. וּמִכָּל שֶׁכֵּן מִי שֶׁנָּפַל, חַס וְשָׁלוֹם, לְמָקוֹם שֶׁנָּפַל שֶׁבְּוַדַּאי אֵינוֹ יָכוֹל לְהַחֲיוֹת אֶת עַצְמוֹ כִּי אִם עַל יְדֵי עִנְיָן הַנַּ"ל. שֶׁגַּם בִּמְקוֹמוֹ יְבַקֵּשׁ וִיחַפֵּשֹ אַחַר ה' יִתְבָּרַךְ כַּנַּ"ל. וְאָז יִזְכֶּה לַעֲלוֹת מִן הַיְרִידָה וְהַנְּפִילָה הַגְּדוֹלָה לְתַכְלִית הָעֲלִיָּה כַּנַּ"ל, אַךְ אֲפִלּוּ אֲנָשִׁים כְּשֵׁרִים בֶּאֱמֶת, וַאֲפִלּוּ הַגְּבוֹהִים בְּמַעֲלָה יְתֵרָה צְרִיכִים גַּם כֵּן לָעִנְיָן הַנַּ"ל, כִּי כָּל אָדָם צָרִיךְ לַעֲלוֹת תָּמִיד מִדַּרְגָּא לְדַרְגָּא, כִּי הָאָדָם אָסוּר לוֹ לִהְיוֹת עוֹמֵד כַּמּוּבָא. וּכְשֶׁצָּרִיךְ לַעֲלוֹת מִדַּרְגָּא לְדַרְגָּא, אֲזַי בְּהֶכְרֵחַ שֶׁיִּהְיֶה לוֹ יְרִידָה קֹדֶם הָעֲלִיָּה כַּמּוּבָא. וַאֲזַי בְּעֵת שֶׁיֵּשׁ לוֹ הַיְרִידָה שֶׁקֹּדֶם הָעֲלִיָּה. וְאָז הוּא רָחוֹק מֵה' יִתְבָּרַךְ וּכְבוֹדוֹ יִתְבָּרַךְ נִסְתָּר מִמֶּנּוּ וְאָז הוּא צָרִיךְ לְחַפֵּשֹ וּלְבַקֵּשׁ אַיֵּה מְקוֹם כְּבוֹדוֹ. וְעַל יְדֵי זֶה הוּא זוֹכֶה לַעֲלוֹת בְּתַכְלִית הָעֲלִיָּה בְּחִינַת אַיֵּה כַּנַּ"ל, וְעַל יְדֵי זֶה הוּא עוֹלֶה לְמַדְרֵגָה גָּבֹהַּ יוֹתֵר, כִּי אִי אֶפְשָׁר לַעֲלוֹת מִדַּרְגָּא לְדַרְגָּא כִּי אִם עַל יְדֵי בְּחִינַת אַיֵּה, שֶׁהוּא הַמַּאֲמָר הָעֶלְיוֹן בְּחִינַת מַאֲמָר סָתוּם בְּרֵאשִׁית, שֶׁכָּל הָעֲשָֹרָה מַאֲמָרוֹת מְקַבְּלִין מִמֶּנּוּ. כִּי כְּשֶׁעוֹלִין מִדַּרְגָּא לְדַרְגָּא זֶהוּ בְּחִינַת הִתְחַדְּשּׁוּת הַנְּשָׁמָה שֶׁמִּתְחַדֵּשׁ עַכְשָׁו וְנַעֲשֶֹה כְּאִישׁ אַחֵר עַל יְדֵי שֶׁיָּצָא מִמַּדְרֵגָה הָרִאשׁוֹנָה וְנִכְנַס לַמַּדְרֵגָה הַשְּׁנִיָּה וְאִי אֶפְשָׁר לְחַדֵּשׁ עַצְמוֹ וְלָצֵאת מִמַּדְרֵגָה לְמַדְרֵגָה כִּי אִם עַל יְדֵי שֶׁחוֹזֵר וְעוֹלֶה לְתַכְלִית הַשֹּׁרֶשׁ שֶׁהוּא בְּחִינַת אַיֵּה שֶׁהוּא הַשֹּׁרֶשׁ שֶׁל כָּל הָעֲשָֹרָה מַאֲמָרוֹת שֶׁבָּהֶם נִבְרָא הָעוֹלָם, שֶׁבָּהֶם כְּלוּלִים כָּל הָעוֹלָמוֹת וְכָל הַנְּשָׁמוֹת וְכָל מַדְרֵגוֹת שֶׁבָּעוֹלָם. וּמֵחֲמַת זֶה בְּעַצְמוֹ כְּשֶׁרוֹצִין לַעֲלוֹת מִדַּרְגָּא לְדַרְגָּא צְרִיכִין שֶׁיִּהְיֶה יְרִידָה קֹדֶם הָעֲלִיָּה, כִּי כְּשֶׁרוֹצִין לַעֲלוֹת מִדַּרְגָּא לְדַרְגָּא בְּהֶכְרֵחַ צְרִיכִין לַחֲזֹר וּלְהִכָּלֵל בִּתְחִלַּת הַשֹּׁרֶשׁ שֶׁהוּא בְּחִינַת אַיֵּה, שֶׁהוּא שֹׁרֶשׁ הַכֹּל שֶׁשָּׁם כְּלוּלִים יַחַד כָּל הַמַּדְרֵגוֹת שֶׁבָּעוֹלָם כַּנַּ"ל. וְשָׁם יְכוֹלִין לְחַדֵּשׁ נִשְׁמָתוֹ וְלָצֵאת מִדַּרְגָּא לְדַרְגָּא וְכַנַּ"ל. וְעַל כֵּן מֻכְרָחִין שֶׁיִּהְיֶה יְרִידָה קֹדֶם הָעֲלִיָּה מִדַּרְגָּא לְדַרְגָּא, כִּי עַל יְדֵי הַיְרִידָה שֶׁיֵּשׁ לוֹ עַל יְדֵי זֶה הוּא מְחַפֵּשֹ וּמְבַקֵּשׁ אַיֵּה מָקוֹם כְּבוֹדוֹ, וְעַל יְדֵי זֶה כְּשֶׁזּוֹכֶה לְחַפֵּשֹ וּלְבַקֵּשׁ הֵיטֵב, אָז זוֹכֶה לַעֲלוֹת בְּתַכְלִית הָעֲלִיָּה לִבְחִינַת אַיֵּה, שֶׁהוּא שֹׁרֶשׁ הַכֹּל כַּנַּ"ל. וַאֲזַי חוֹזֵר וּמַמְשִׁיךְ מִשָּׁם מִבְּחִינַת אַיֵּה שֹׁרֶשׁ הַכֹּל, הוּא מַמְשִׁיךְ מִשָּׁם חִיּוּת בִּבְחִינַת מַדְרֵגָה גָּבֹהַּ יוֹתֵר וְעוֹלֶה לְמַדְרֵגָה הַגָּבֹהַּ יוֹתֵר:
<h3>אות ג</h3>
נִמְצָא, שֶׁיֵּשׁ לְכָל אָדָם שְׁנֵי בְּחִינוֹת עֲבוֹדוֹת. עֲבוֹדָה אַחַת הִיא בְּחִינַת מְלֹא כָל הָאָרֶץ כְּבוֹדוֹ, שֶׁזֶּהוּ בְּחִינַת כָּל הָעֲשָֹרָה מַאֲמָרוֹת שֶׁבָּהֶם נִבְרָא הָעוֹלָם, שֶׁמְּלֻבָּשׁ בָּהֶם כְּבוֹדוֹ יִתְבָּרַךְ שֶׁזֶּהוּ בְּחִינַת כְּלָלִיּוּת הַתּוֹרָה הַכְּלוּלָה בַּעֲשֶֹרֶת הַדִּבְּרוֹת, שֶׁהֵם בְּחִינַת עֲשָֹרָה מַאֲמָרוֹת אֲשֶׁר קִיּוּם הַתּוֹרָה הַקְּדוֹשָׁה הִיא בִּשְׁבִיל כְּבוֹדוֹ יִתְבָּרַךְ שֶׁהוּא שֹׁרֶשׁ הַתּוֹרָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אֵין כָּבוֹד אֶלָּא תּוֹרָה. וְצָרִיךְ הָאָדָם לַעֲסֹק תָּמִיד בְּתוֹרָה וַעֲבוֹדָה בִּשְׁבִיל כְּבוֹדוֹ יִתְבָּרַךְ כְּדֵי לְגַלּוֹת כְּבוֹדוֹ עַל יְדֵי הַתּוֹרָה הַקְּדוֹשָׁה וְיִמָּלֵא כְּבוֹדוֹ אֶת כָּל הָאָרֶץ. וְזֶהוּ בְּחִינַת מַה שֶּׁמְּבֹאָר שָׁם בִּתְחִלַּת הַמַּאֲמָר הַנַּ"ל שֶׁצָּרִיךְ כָּל אָדָם לְהִסְתַּכֵּל בְּכָל דָּבָר אִם יֵשׁ בּוֹ כְּבוֹד ה' יִתְבָּרַךְ, יַעֲשֶֹה. וְאִם לָאו, לֹא יַעֲשֶֹה, כִּי הָעִקָּר הוּא שֶׁיִּהְיֶה כָּל מַעֲשָֹיו בִּשְׁבִיל כְּבוֹדוֹ יִתְבָּרַךְ, שֶׁזֶּהוּ בְּחִינַת כְּלָלִיּוּת הַתּוֹרָה וְהַמִּצְווֹת הַנַּ"ל, אֲבָל אִי אֶפְשָׁר לִהְיוֹת דָּבוּק בְּהַתּוֹרָה תָּמִיד יוֹמָם וָלַיְלָה בְּלִי בִּטּוּל כְּלָל, כִּי לִפְעָמִים צְרִיכִין לְבַטֵּל. כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה פְּעָמִים בִּטּוּלָהּ שֶׁל תּוֹרָה זֶהוּ קִיּוּמָהּ. וְגַם צְרִיכִין לַעֲסֹק בְּמַשָּא וּמַתָּן וְדֶרֶךְ אֶרֶץ וְאָז אֵין רוֹאִין כְּבוֹדוֹ יִתְבָּרַךְ, כִּי עִקַּר הִתְגַּלּוּת כְּבוֹדוֹ יִתְבָּרַךְ הוּא רַק בְּהַתּוֹרָה וּמִצְווֹת. וְאָז צְרִיכִין לְהַחֲיוֹת אֶת עַצְמוֹ בַּבְּחִינָה הַשְּׁנִיָּה הַנַּ"ל עַל יְדֵי שֶׁמְּחַפְּשִֹין וּמְבַקְּשִׁין אַחַר כְּבוֹדוֹ יִתְבָּרַךְ בִּבְחִינַת אַיֵּה מְקוֹם כְּבוֹדוֹ וְעַל יְדֵי בְּחִינָה זוֹ יְכוֹלִין לְהַחֲיוֹת אֶת עַצְמוֹ בְּכָל דָּבָר וּבְכָל מָקוֹם. אֲפִלּוּ בְּדִבְרֵי חֹל, כְּגוֹן מַשָּא וּמַתָּן וְכַיּוֹצֵא. וְגַם אֲפִלּוּ כְּשֶׁנּוֹפְלִים, חַס וְשָׁלוֹם, לִדְבָרִים רָעִים לְגַמְרֵי גַּם שָׁם אִם יִזְכֶּה לָחוּס עַל נַפְשׁוֹ וִיקַיֵּם כְּכָל הַמְבֹאָר בַּמַּאֲמָר הַנַּ"ל לְבַקֵּשׁ וּלְחַפֵּשֹ אַחַר כְּבוֹדוֹ יִתְבָּרַךְ, אָז יִזְכֶּה לְתַכְלִית הָעֲלִיָּה, לִבְחִינַת אַיֵּה, שֶׁעַל יְדֵי זֶה נִתְכַּפְּרִין וְנִתְתַּקְּנִין כָּל הָעֲווֹנוֹת בִּבְחִינַת וְאַיֵּה הַשֶּה לְעֹלָה, כְּמוֹ שֶׁמְּבֹאָר בַּמַּאֲמָר הַנַּ"ל: וְזֶה בְּחִינַת (אָבוֹת פב), טוֹב תּוֹרָה עִם דֶּרֶךְ אֶרֶץ שֶׁיְּגִיעַת שְׁנֵיהֶם מְשַׁכַּחַת עָווֹן. כִּי תּוֹרָה וְדֶרֶךְ אֶרֶץ הֵם שְׁתֵּי הַבְּחִינוֹת הַנַּ"ל, בְּחִינַת מְלֹא כָל הָאָרֶץ כְּבוֹדוֹ, דְּהַיְנוּ הִתְגַּלּוּת כְּבוֹדוֹ יִתְבָּרַךְ, שֶׁזֶּהוּ בְּחִינַת עֲבוֹדַת הַתּוֹרָה וְהַמִּצְווֹת. וְדֶרֶךְ אֶרֶץ, הַיְנוּ מַשָּא וּמַתָּן וְעִסְקֵי חֹל שֶׁאֵינָם דְּבָרִים שֶׁבִּקְדֻשָּׁה, שֶׁשָּׁם אֵין רוֹאִין הִתְגַּלּוּת כְּבוֹדוֹ יִתְבָּרַךְ, אֲבָל צְרִיכִין לַעֲסֹק גַּם בָּהֶם. וְשָׁם צְרִיכִין לְחַפֵּשֹ וּלְבַקֵּשׁ אַחַר כְּבוֹדוֹ יִתְבָּרַךְ וְאָז מְחַיֶּה אֶת עַצְמוֹ בִּבְחִינַת אַיֵּה מְקוֹם כְּבוֹדוֹ שֶׁהוּא מַאֲמָר סָתוּם, שֶׁהוּא שֹׁרֶשׁ הַכֹּל, שֶׁמִּגֹּדֶל הַסְתָּרָתוֹ מְקַבְּלִין מִמֶּנּוּ חִיּוּת כָּל הַקְּלִפּוֹת וְהָעֲווֹנוֹת, אֲבָל כְּשֶׁמְּחַפְּשִֹין וּמְבַקְּשִׁין אַיֵּה מְקוֹם כְּבוֹדוֹ, אֲזַי עוֹלֶה בְּתַכְלִית הָעֲלִיָּה לְשֹׁרֶשׁ הַקְּדֻשָּׁה, וַאֲזַי נִתְבַּטְּלִין כָּל הָעֲווֹנוֹת וְהַקְּלִפּוֹת. וְזֶהוּ, שֶׁיְּגִיעַת שְׁנֵיהֶם מְשַׁכַּחַת עָווֹן, כִּי צְרִיכִין שְׁנֵיהֶם תּוֹרָה וְדֶרֶךְ אֶרֶץ שֶׁהֵם שְׁתֵּי הָעֲבוֹדוֹת הַנַּ"ל. וְעַל יְדֵי שְׁנֵיהֶם דַּיְקָא מְבַטְּלִין הָעֲווֹנוֹת, כִּי מַשָּא וּמַתָּן לְבַד בְּוַדַּאי אֵינוֹ כְּלוּם, כִּי אַף עַל פִּי שֶׁיְּכוֹלִין לְחַפֵּשֹ וּלְבַקֵּשׁ גַּם שָׁם אֶת ה' יִתְבָּרַךְ עַד שֶׁיִּזְכֶּה לְתַכְלִית הָעֲלִיָּה לִבְחִינַת אַיֵּה כַּנַּ"ל. אֲבָל אַף עַל פִּי כֵן הוּא מְקוֹם סַכָּנָה מְאֹד וִיכוֹלִין לִהְיוֹת נִלְכָּד וְנִכְשָׁל שָׁם, חַס וְשָׁלוֹם, כִּי בֶּאֱמֶת מִבְּחִינַת אַיֵּה מְקַבְּלִין כֹּחַ כָּל הַחִיצוֹנִים מִגֹּדֶל הַסְתָּרָתוֹ וְהֶעְלֵמוֹ. וְעַל כֵּן בְּמַשָּא וּמַתָּן שֶׁמְּקַבֵּל חִיּוּת מִבְּחִינַת אַיֵּ"ה עַל כֵּן הַקְּדֻשָּׁה נֶעְלֶמֶת שָׁם מְאֹד. וּמֵחֲמַת זֶה בְּקַל יוּכַל לִהְיוֹת נִלְכָּד, חַס וְשָׁלוֹם, עַל יְדֵי עִסְקֵי עוֹלָם הַזֶּה בְּמַשָּא וּמַתָּן וְדֶרֶךְ אֶרֶץ וְחַס וְשָׁלוֹם, יִשְׁכַּח אוֹתוֹ יִתְבָּרַךְ לְגַמְרֵי, כְּמוֹ שֶׁכָּתוּב, "וְכֶסֶף וְזָהָב יִרְבֶּה לָךְ וְכוּ'". וּכְמוֹ שֶׁכָּתוּב, "וְרָם לְבָבֶךָ וְשָׁכַחְתָּ וְכוּ'". כִּי שָׁם הַקְּדֻשָּׁה נֶעְלֶמֶת בִּבְחִינַת אַיֵּה. וּכְשֶׁנִּכְנָסִין לְשָׁם, הַיְנוּ לִבְחִינַת דֶּרֶךְ אֶרֶץ וּמַשָּא וּמַתָּן שֶׁהֵם עִסְקֵי עוֹלָם הַזֶּה, צְרִיכִין לְבַקֵּשׁ וּלְחַפֵּשֹ שָׁם מְאֹד מְאֹד אוֹתוֹ יִתְבָּרַךְ. וְאָז דַּיְקָא יְכוֹלִין לְמָצְאוֹ וְלַעֲלוֹת לִבְחִינַת אַיֵּה כַּנַּ"ל. אֲבָל אִם, חַס וְשָׁלוֹם, לֹא יִזְכֶּה לְבַקֵּשׁ וּלְחַפֵּשֹ כָּרָאוּי אַחַר כְּבוֹדוֹ יִתְבָּרַךְ, חַס וְשָׁלוֹם, יִשְׁכַּח אוֹתוֹ לְגַמְרֵי וְכַנַּ"ל. עַל כֵּן מִי שֶׁרוֹצֶה לַעֲסֹק בְּמַשָּא וּמַתָּן וְדֶרֶךְ אֶרֶץ הוּא מֻכְרָח לַעֲשֹוֹת תּוֹרָתוֹ קֶבַע וּמְלַאכְתּוֹ עֲרַאי, כִּי בְּהַתּוֹרָה הַקְּדוֹשָׁה שָׁם הוּא בְּחִינַת הִתְגַּלּוּת כְּבוֹדוֹ יִתְבָּרַךְ וְעַל יְדֵי זֶה אֲפִלּוּ כְּשֶׁיֵּצֵא לַשּׁוּק לַעֲסֹק בְּדֶרֶךְ אֶרֶץ וּמַשָּא וּמַתָּן לֹא יִהְיֶה נִלְכָּד שָׁם חַס וְשָׁלוֹם, כִּי יִזְכֶּה לְבַקֵּשׁ וּלְחַפֵּשֹ גַּם שָׁם אַחַר כְּבוֹדוֹ יִתְבָּרַךְ מֵאַחַר שֶׁהוּא מִשְׁתַּדֵּל תָּמִיד לְגַלּוֹת כְּבוֹדוֹ יִתְבָּרַךְ, כִּי תּוֹרָתוֹ קֶבַע שֶׁהוּא הִתְגַּלּוּת כְּבוֹדוֹ כַּנַּ"ל. וְעַל כֵּן אֲפִלּוּ בְּעֵת שֶׁהוּא רָחוֹק מִכְּבוֹדוֹ יִתְבָּרַךְ, דְּהַיְנוּ בְּעֵת שֶׁעוֹסֵק בְּדִבְרֵי חֹל, גַּם שָׁם יְחַפֵּשֹ בְּוַדַּאי אַיֵּה מְקוֹם כְּבוֹדוֹ. וְעַל יְדֵי זֶה יִזְכֶּה לַעֲלוֹת בְּתַכְלִית הָעֲלִיָּה כַּנַּ"ל. וְגַם תּוֹרָה לְבַד בְּלִי שׁוּם דֶּרֶךְ אֶרֶץ גַּם כֵּן אִי אֶפְשָׁר, כִּי בְּהֶכְרֵחַ צָרִיךְ בְּכָל פַּעַם לַעֲלוֹת מִדַּרְגָּא לְדַרְגָּא. וְאָז מֻכְרָח שֶׁיִּהְיֶה לוֹ יְרִידָה קֹדֶם הָעֲלִיָּה, וְאָז בְּהֶכְרֵחַ שֶׁיְּחַיֶה עַצְמוֹ בִּבְחִינַת הַבַּקָּשָׁה וְהַחִפּוּשֹ הַנַּ"ל, שֶׁזֶּהוּ בְּחִינַת עֲבוֹדַת הַמַּשָּא וּמַתָּן וְדֶרֶךְ אֶרֶץ כַּנַּ"ל. שֶׁשָּׁם מְבַקְּשִׁין וּמְחַפְּשִֹין אַחַר כְּבוֹדוֹ יִתְבָּרַךְ, שֶׁעַל יְדֵי זֶה זוֹכִין לְתַכְלִית הָעֲלִיָּה לִבְחִינַת אַיֵּה, שֶׁעַל יְדֵי זֶה נִתְבַּטְּלִין כָּל הָעֲווֹנוֹת כַּנַּ"ל. וְזֶהוּ שֶׁיְּגִיעַת שְׁנֵיהֶם מְשַׁכַּחַת עָווֹן, כִּי עַל יְדֵי שְׁנֵי הַבְּחִינוֹת הַנַּ"ל נִתְבַּטְּלִין הָעֲווֹנוֹת כַּנַּ"ל:
<h3>אות ד</h3>
וְזֶהוּ מְרֻמָּז בְּסוֹף מַאֲמָר הַנַּ"ל שֶׁמְּדַבֵּר שָׁם מֵעִנְיַן דְּרָכִים וּכְשֶׁהוֹלֵךְ בַּדֶּרֶךְ אֲזַי הַתּוֹרָה הוֹלֶכֶת לְפָנָיו וְלִפְנֵי כָּל תּוֹרָה יֵשׁ סְפֵקוֹת וּבִלְבּוּלִים הַנַּ"ל. כִּי שְׁתֵּי הַבְּחִינוֹת הַנַּ"ל הֵם בְּחִינַת בְּשִׁבְתְּךָ בְּבֵיתֶךָ וּבְלֶכְתְּךָ בַדֶּרֶךְ, כִּי עֲבוֹדַת הַתּוֹרָה שֶׁהִיא בְּחִינַת הִתְגַּלּוּת כְּבוֹדוֹ, שֶׁהוּא קִיּוּם הָעוֹלָם, זֶהוּ בְּחִינַת בְּשִׁבְתְּךָ בְּבֵיתֶךָ, כִּי זֹאת הַקְּדֻשָּׁה קְבוּעָה וְקַיָּמָא לָעַד, אֲבָל כְּשֶׁמִּתְרַחֲקִים מִכְּבוֹדוֹ יִתְבָּרַךְ וְנִתְרַחֲקִין מִן הַתּוֹרָה, חַס וְשָׁלוֹם, אֲזַי הוּא בְּחִינַת נָע וָנָד וּמְטֻלְטָל, שֶׁזֶּהוּ בְּחִינַת וּבְלֶכְתְּךָ בַדֶּרֶךְ שֶׁאֵין לוֹ מְקוֹם קֶבַע, רַק הוּא נָע וָנָד וְלֹא נוֹדָע מְקוֹמוֹ אַיֵּה, כִּי הַיּוֹם מְקוֹמוֹ כָּאן וּמָחָר בְּמָקוֹם אַחֵר וְאֵין יוֹדְעִין אַיֵּה מְקוֹם כְּבוֹדוֹ. שֶׁזֶּהוּ בְּחִינָה הַשְּׁנִיָּה הַנַּ"ל שֶׁצְּרִיכִין לְחַפֵּשֹ וּלְבַקֵּשׁ אַיֵּה מְקוֹם כְּבוֹדוֹ, שֶׁזֶּהוּ בְּחִינַת מַשָּא וּמַתָּן וְדֶרֶךְ אֶרֶץ שֶׁרֹב הַמַּשָּא וּמַתָּן הוּא עַל יְדֵי דְּרָכִים שֶׁצְּרִיכִין לִהְיוֹת נָע וָנָד בִּשְׁבִיל פַּרְנָסָה וְאָז צְרִיכִין לְבַקֵּשׁ וּלְחַפֵּשֹ אַיֵּה מְקוֹם כְּבוֹדוֹ בְּחִינַת נֹדֵד הוּא לַלֶּחֶם אַיֵּה (אִיּוֹב טו), כִּי אָז צְרִיכִין לְחַפֵּשֹ וּלְבַקֵּשׁ אַיֵּה מְקוֹם כְּבוֹדוֹ וְכַנַּ"ל:
<h3>אות ה</h3>
וְזֶה בְּחִינַת כָּל הַגָּלֻיּוֹת שֶׁיִּשְֹרָאֵל הוֹלְכִין בַּגּוֹלָה וְהֵם נָעִים וְנָדִים כְּצִפּוֹר נוֹדֶדֶת מִן קִנָּהּ. וּכְמוֹ שֶׁהֵם נָעִים וְנָדִים כְּמוֹ כֵן, כִּבְיָכוֹל, קְדֻשַּׁת כְּבוֹדוֹ יִתְבָּרַךְ נָע וָנָד, כְּמוֹ שֶׁכָּתוּב, "כְּצִפּוֹר נוֹדֶדֶת מִן קִנָּהּ", שֶׁהֵם כְּנֶסֶת יִשְֹרָאֵל. "כֵּן אִישׁ נוֹדֵד מִמְּקוֹמוֹ", שֶׁאָז צְרִיכִין לְחַפֵּשֹ וּלְבַקֵּשׁ מְאֹד מְאֹד אַחַר כְּבוֹדוֹ וְלִשְׁאֹל וְלִדְרֹשׁ בְּכָל עֵת אַיֵּה מְקוֹם כְּבוֹדוֹ וְאָז, אִם תִּדְרְשֶׁנּוּ יִמָּצֵא לָךְ בְּוַדַּאי, כְּמוֹ שֶׁכָּתוּב, "וְהֵפִיץ ה' אֶתְכֶם בָּעַמִּים וְכוּ' וּבִקַּשְׁתֶּם מִשָּׁם אֶת ה' אֱלֹקֶיךָ וּמָצָאתָ כִּי תִדְרְשֶׁנּוּ בְּכָל לְבָבְךָ וּבְכָל נַפְשֶׁךָ בַּצַּר לְךָ וּמְצָאוּךָ וְכוּ'". כִּי בַּעֲווֹנוֹתֵינוּ הָרַבִּים, בְּעֵת הַגָּלוּת, וּבִפְרָט עַכְשָׁו בְּסוֹף הַגָּלוּת בְּעִקְבָא דִּמְשִׁיחָא אֲשֶׁר עַכְשָׁו הַהַסְתָּרָה מִתְגַּבֶּרֶת מְאֹד מְאֹד בַּאֲלָפִים וּרְבָבוֹת הַסְתָּרוֹת שֶׁבְּתוֹךְ הַסְתָּרָה אֲשֶׁר כָּל נְבִיאֵנוּ מִימוֹת מֹשֶׁה וְכָל הָאָבוֹת כֻּלָּם הִסְתַּכְּלוּ וְהִתְנַבְּאוּ עַל הַדּוֹרוֹת הָאֵלּוּ עַל עֹצֶם הַצָּרוֹת אֲשֶׁר יִקְרֶה לָנוּ בְּאַחֲרִית הַיָּמִים חַס וְשָׁלוֹם. וְעִקָּר שֶׁל כָּל הַצָּרוֹת הוּא צָרוֹת הַנֶּפֶשׁ אֲשֶׁר נִתְרַחַקְנוּ עַכְשָׁו מֵה' יִתְבָּרַךְ מְאֹד מְאֹד אֲשֶׁר לֹא הָיְתָה כָּזֹאת מִימֵי קֶדֶם, כִּי בֶּאֱמֶת צָרוֹת בְּגַשְׁמִיּוּת אַף עַל פִּי שֶׁבְּוַדַּאי עוֹבְרִים עַכְשָׁו עַל יִשְֹרָאֵל צָרוֹת רַבּוֹת מְאֹד וּמִסִּים וְאַרְנוֹנִיּוֹת רַבִּים, אַף עַל פִּי כֵן צָרוֹת בְּגַשְׁמִיּוּת כְּבָר סָבְלוּ יִשְֹרָאֵל בַּדּוֹרוֹת הַקַּדְמוֹנִים צָרוֹת רַבּוֹת יוֹתֵר וְיוֹתֵר כַּמָּה פְּעָמִים, כִּי הָיָה כַּמָּה גֵּרוּשִׁין וּשְׁמָדוֹת וַהֲרִיגוֹת וּבְרִיחוֹת וְכַיּוֹצֵא בָּזֶה הַרְבֵּה הַרְבֵּה, רַחֲמָנָא לִצְלַן, מֵעַתָּה. אֲבָל הָעִקָּר שֶׁהִתְנַבְּאוּ כָּל הַנְּבִיאִים עַל יָמִים הָאֵלֶּה עַל חֶבְלוֹ שֶׁל מָשִׁיחַ, אֲשֶׁר כַּמָּה תַּנָּאִים אָמְרוּ, יֵיתֵי וְלָא אַחְמִינָא וְכַיּוֹצֵא בַּדְּבָרִים הָאֵלֶּה שֶׁהִפְלִיגוּ רַבּוֹתֵינוּ זִכְרוֹנָם לִבְרָכָה בְּעֹצֶם הַצָּרוֹת שֶׁל אַחֲרִית הַיָּמִים, הָעִקָּר הוּא צָרוֹת הַנֶּפֶשׁ וְגֹדֶל הַסְתָּרַת כְּבוֹדוֹ יִתְבָּרַךְ שֶׁלֹּא הָיְתָה כָּזֹאת בַּדּוֹרוֹת הָרִאשׁוֹנִים, כִּי אָזְלַת יָד וְאֶפֶס עָצוּר וְעָזוּב. וְכָל הַצַּדִּיקִים הָאֲמִתִּיִּים נִסְתַּלְּקוּ, בַּעֲווֹנוֹתֵינוּ הָרַבִּים, וְהַשֶּׁקֶר הוֹלֵךְ וּמִתְגַּבֵּר וְהָאֱמֶת נֶעְדֶּרֶת וְנַעֲשֶֹה עֲדָרִים עֲדָרִים שֶׁל אֱמֶת, כִּי בַּעֲווֹנוֹתֵינוּ הָרַבִּים נִתְרַבֶּה הָאֱמֶת מְאֹד מְאֹד, כִּי כָּל אֶחָד אוֹמֵר שֶׁאֶצְלוֹ הָאֱמֶת אַף עַל פִּי שֶׁיּוֹדֵעַ בְּעַצְמוֹ נִגְעֵי לְבָבוֹ וְכָל מַה שֶּׁחָטָא וּפָגַם, אַף עַל פִּי כֵן הוּא מִתְפָּאֵר בְּגַדְלוּת שֶׁהוּא הִשִּיג דֶּרֶךְ אֱמֶת וְיוֹדֵעַ חָכְמוֹת חֲדָשׁוֹת בַּעֲבוֹדַת ה' וּמַטְעֶה וּמְעַקֵּם וּמְבַלְבֵּל כַּמָּה וְכַמָּה אֲנָשִׁים מִדַּרְכֵי ה' הָאֲמִתִּיִּים מִדֶּרֶךְ הַיָּשָׁן אֲשֶׁר דָּרְכוּ בּוֹ אֲבוֹתֵינוּ מֵעוֹלָם בְּלִי שׁוּם חָכְמוֹת וְהַמְצָאוֹת כְּלָל. כָּאֵלֶּה וְכָאֵלֶּה רַבּוֹת אֲשֶׁר עָצְמוּ מִסַּפֵּר בְּכַמָּה וְכַמָּה מִינֵי אֳפָנִים אֲשֶׁר הִתְגַּבֵּר הַשֶּׁקֶר עַל הָאֱמֶת בַּעֲווֹנוֹתֵינוּ הָרַבִּים, וְנִתְקַיֵּם, "וְתַשְׁלֵךְ אֱמֶת אַרְצָה" וּבִפְרָט הַצָּרָה הַגְּדוֹלָה מִכָּל הַצָּרוֹת אֲשֶׁר הִתְגַּבְּרָה עַכְשָׁו חָכְמַת הַפִילוֹסוֹפְיָא חָכְמוֹת חִיצוֹנִיּוֹת וְהִתְחִילוּ לְלַמֵּד נַעֲרֵי בְּנֵי יִשְֹרָאֵל חָכְמוֹת וּלְשׁוֹנוֹת הָעַכּוּ"ם אֲשֶׁר הַלְוַאי הָיוּ קוֹבְרִים אוֹתָם בְּחַיֵּיהֶם בְּוַדַּאי הָיָה טוֹב לָהֶם יוֹתֵר וְיוֹתֵר, כִּי הֵם הוֹרְגִים אוֹתָם וְאֶת עַצְמָם בַּיָּדַיִם וְעוֹקְרִים אֶת עַצְמָן וְאֶת בְּנֵיהֶם מִשְּׁנֵי עוֹלָמוֹת וּמַעֲבִירִים אֶת בְּנֵיהֶם לַמֹּלֶךְ וַעֲבוֹדָה זָרָה וְלִמְקוֹם הַטִּנֹּפֶת וְשׁוֹחֲטִים יַלְדֵיהֶם בִּשְׁאָט בְּנֶפֶשׁ בְּזָדוֹן וּבְמַעַל וְצוֹדִים נְפָשׁוֹת רַבּוֹת שֶׁפּוֹרְחוֹת לְגֵיהִנֹּם עֲדֵי אוֹבֵד עַל יְדֵי זֶה, כִּי אֵין רָעָה וְצָרָה גְּדוֹלָה מִזּוֹ: וְאִם הָיָה לָנוּ לֵב כָּשֵׁר לַה' יִתְבָּרַךְ כְּמוֹ אֲנָשִׁים כְּשֵׁרִים שֶׁל דּוֹרוֹת הַקּוֹדְמִים, הָיָה רָאוּי לָנוּ לִפֹּל עַל פָּנֵינוּ אַרְצָה וּלְהַכּוֹת רָאשֵׁינוּ בַּכֹּתֶל יוֹמָם וָלַיְלָה עַל כָּל הַצָּרוֹת הָאֵלֶּה אֲשֶׁר לֹא הָיָה כָּזֹאת מִימוֹת עוֹלָם. מַה נֹּאמַר מַה נְּדַבֵּר אוֹי לְעֵינֵינוּ שֶׁכָּךְ רוֹאוֹת, אוֹי לְאָזְנֵינוּ שֶׁכָּךְ שׁוֹמְעוֹת וְלֹא זוֹ אַף זוֹ כִּי אִם עוֹד הֵעֵזּוּ פְּנֵיהֶם וַיֹּאמְרוּ לָנוּ בְּפֶה מָלֵא, כִּי הֵם עוֹשִֹים טוֹבוֹת לִבְנֵי יִשְֹרָאֵל וְרוֹצִים לְחַנְּכָם בְּדֶרֶךְ הַיָּשָׁר. אוֹי וַאֲבוֹי! אוֹי וַאֲבוֹי עַל רֹאשָׁם! אוֹי לְנַפְשָׁם כִּי גָּמְלוּ לָהֶם רָעָה, כִּי הֵם מְמִירִין וּמַעֲבִירִין עַל דָּת בְּנֵיהֶם בְּיָדָם. כַּאֲשֶׁר רוֹאִין בַּחוּשׁ שֶׁכָּל מִי שֶׁנִּכְנָס בְּדַרְכֵיהֶם וְלוֹמֵד לְשׁוֹנוֹתֵיהֶם וְחָכְמוֹתֵיהֶם הוּא פּוֹרֵק עֹל לְגַמְרֵי וּמִתְלוֹצֵץ מִכָּל הַתּוֹרָה כֻּלָּהּ וְהֵם אֶפִּיקוֹרְסִים גְּמוּרִים מִלְּבַד מַה שֶּׁמְּבַטְּלִין בְּנֵי יִשְֹרָאֵל מִלִּמּוּד הַתּוֹרָה הַקְּדוֹשָׁה וּמַחֲטִיאִין הֶבֶל פִּיהֶם הַקָּדוֹשׁ שֶׁל תִּינוֹקוֹת שֶׁל בֵּית רַבָּן וַעֲדַיִן הֵם רוֹצִים לְהַטְעוֹת, חַס וְשָׁלוֹם, כְּאִלּוּ עוֹשִֹין טוֹבוֹת, יְהִי כֵן ה' עִמָּהֶם וְיַעֲשֶֹה לָהֶם ה' יִתְבָּרַךְ טוֹבוֹת כָּאֵלֶּה כַּאֲשֶׁר הֵם עוֹשִֹין לְנַעֲרֵי יִשְֹרָאֵל. וּבַעֲווֹנוֹתֵינוּ הָרַבִּים כְּבָר נִשְׁקְעוּ כָּל כָּךְ בְּטָעוּתָם עַל יְדֵי רִשְׁעָתָם הַגָּדוֹל אֲשֶׁר הֵבִיאוּ נַפְשָׁם מִקֹּדֶם בַּעֲבֵרוֹת גְּדוֹלוֹת, כִּי נָאֲפוּ וְהִרְבּוּ מַמְזֵרִים בְּיִשְֹרָאֵל עַד אֲשֶׁר אִי אֶפְשָׁר לַהֲשִׁיבָם עוֹד מִדַּרְכָּם הָרָעָה, כִּי עֲלֵיהֶם נֶאֱמַר, "כָּל בָּאֶיהָ לֹא יְשׁוּבוּן וְלֹא יַשִּיגוּ אָרְחוֹת חַיִּים". וְעַל צָרוֹת הַנֶּפֶשׁ כָּאֵלּוּ וְכָאֵלּוּ אֲשֶׁר נִתְרַבּוּ עַכְשָׁו בַּדּוֹרוֹת הַלָּלוּ בַּעֲווֹנוֹתֵינוּ הָרַבִּים, עֲלֵיהֶם הִתְנַבְּאוּ כָּל נְבִיאֵינוּ וַחֲכָמֵינוּ מִקֹּדֶם עַל דּוֹרוֹת הַלָּלוּ, כְּמוֹ שֶׁאָמַר דָּנִיֵּאל, "וְיִתְלַבְּנוּ וְיִצָּרְפוּ רַבִּים וְהִרְשִׁיעוּ רְשָׁעִים וְלֹא יָבִינוּ וְהַמַּשְֹכִּלִים יָבִינוּ". וּכְתִיב, וּמִן הַמַּשְֹכִּילִים יִכָּשְׁלוּ לִצְרֹף בָּהֶם וּלְבָרֵר וּלְלַבֵּן עַד עֵת קֵץ, כִּי עוֹד לַמּוֹעֵד. אַשְׁרֵי מִי שֶׁיִּזְכֶּה בַּדּוֹרוֹת הָאֵלֶּה לְהִתְחַזֵּק עַצְמוֹ בַּה' יִתְבָּרַךְ וְלֵילֵךְ בְּדֶרֶךְ הַיָּשָׁר וְהָאֱמֶת בִּתְמִימוּת וּבַדֶּרֶךְ הַיָּשָׁן אֲשֶׁר דָּרְכוּ בּוֹ אֲבוֹתֵינוּ מֵעוֹלָם וִיחַנֵּךְ אֶת בָּנָיו בְּתוֹרַת ה' בְּלִמּוּד גְּמָרָא וּפוֹסְקִים וּמְעַט מִקְרָא כְּמוֹ שֶׁנָּהֲגוּ בּוֹ אֲבוֹתֵינוּ מֵעוֹלָם וַאֲזַי זֶה וְזֶה יִתְקַיֵּם בְּיָדוֹ. וְלֹא כְּמוֹ הָאֶפִּיקוֹרְסִים שֶׁעוֹשִֹין עִקָּר מִלִּמּוּד הַמִּקְרָא וְחָכְמַת הַדִּקְדּוּק וּמְבַטְּלִים עִקַּר הַלִּמּוּד שֶׁהוּא גְּמָרָא וּפוֹסְקִים. וְרַבּוֹתֵינוּ זִכְרוֹנָם לִבְרָכָה אָמְרוּ, מִנְעוּ בְּנֵיכֶם מִן הַהִגָּיוֹן וְאָמְרוּ שֶׁתַּלְמוּד בַּבְלִי בָּלוּל מֵהַכֹּל מִקְרָא וּמִשְׁנָה וּגְמָרָא. וּבִפְרָט שֶׁבֶּאֱמֶת עִקַּר כַּוָּנוֹת הָאֶפִּיקוֹרְסִים הוּא רַק לְהִתְלַבֵּשׁ עַצְמוֹ בְּאֵיזֶה אֱמֶת, כִּי כָּל שֶׁקֶר שֶׁאֵין בּוֹ אֱמֶת בִּתְחִלָּתוֹ אֵינוֹ מִתְקַיֵּם וְכוּ'. עַל כֵּן מַטְעִין אֶת בְּנֵי יִשְֹרָאֵל וְאוֹמְרִים שֶׁהֵם עוֹשִֹין לָנוּ טוֹבָה שֶׁמְּלַמְּדִין בְּנֵי יִשְֹרָאֵל מִקְרָא וּלְעֵת עַתָּה מְבַטְּלִין אוֹתָן מֵעִקַּר הַלִּמּוּד מִגְּמָרָא וּפוֹסְקִים וְאַחַר כָּךְ מְבַטְּלִין אוֹתָן לְגַמְרֵי וְלוֹמְדִים אוֹתָם הֶבֶל מַעֲשֵֹה תַּעְתּוּעִים שֶׁהֵם חָכְמוֹת וּלְשׁוֹנוֹת שֶׁיֵּדַע הֵיכָן כּוּשׁ עוֹמֵד בְּמַפַּת הָעוֹלָם. אוֹי לָהֶם, אוֹי לְנַפְשָׁם שֶׁהֵם אוֹמְרִים שֶׁדִּין הַקָּדוֹשׁ שֶׁל הַמַּחֲלִיף פָּרָה בַּחֲמוֹר אֵין צָרִיךְ הַנַּעַר לֵידַע. וּשְׁטוּת הַזֶּה כַּמָּה זְנָבוֹת יֵשׁ לְהַתּוֹלָעִים הַמְשֻׁנִּים הַנִּמְצָאִים בָּאֲרָצוֹת הָרְחוֹקִים זֶה צָרִיךְ הַנַּעַר לֵידַע, כִּי הֵם מַדְפִּיסִים זֹאת בַּלּוּחוֹת שֶׁלָּהֶם שֶׁחִבְּרוּ בַּבֵּית חִנּוּךְ שֶׁלָּהֶם הָפְכְּכֶם רְאוּ כִּי ה' מָסַךְ בְּקִרְבָּם רוּחַ תַּעְתּוּעִים (מִלְּשׁוֹן הַכָּתוּב יְשַׁעְיָה יט, כט). ה' בְּרַחֲמָיו הַמְרֻבִּים יְרַחֵם עָלֵינוּ וְעַל זַרְעֵנוּ וְעַל פְּלֵטַת עַמּוֹ יִשְֹרָאֵל וְיַצִּיל אוֹתָנוּ וְאֶת זַרְעֵנוּ מֵהֶם וּמֵהֲמוֹנָם:
<h3>אות ו</h3>
עַל כֵּן עַכְשָׁו בְּתֹקֶף הַגָּלוּת הָאַחֲרוֹן בְּסוֹפוֹ צָרִיךְ כָּל אֶחָד וְאֶחָד לִזָּהֵר מְאֹד לֵילֵךְ עִם הַמַּאֲמָר הַנַּ"ל לְקַיֵּם כְּכָל הַכָּתוּב בּוֹ לִדְרֹשׁ וּלְבַקֵּשׁ וּלְחַפֵּשֹ מְאֹד מְאֹד בְּכָל עֵת וּבְכָל מָקוֹם אַחַר כְּבוֹדוֹ יִתְבָּרַךְ וְיִשְׁאַל וִיבַקֵּשׁ אַיֵּה מְקוֹם כְּבוֹדוֹ. וְאָז אִם יְבַקְּשֶׁנּוּ וְיִדְּרְשֶׁנּוּ הֵיטֵב, יוּכַל בְּוַדַּאי לְמָצְאוֹ יִתְבָּרַךְ אֲפִלּוּ אִם הוּא הַגָּרוּעַ שֶׁבַּגְּרוּעִים, אֲפִלּוּ אִם עָבַר מַה שֶּׁעָבַר וְגַם עַכְשָׁו הוּא בַּמָּקוֹם שֶׁהוּא, אַף עַל פִּי כֵן יְחַזֵּק יָדוֹ תָּמִיד לְבַקֵּשׁ וּלְחַפֵּשֹ אוֹתוֹ יִתְבָּרַךְ גַּם בִּמְקוֹמוֹ, אַף עַל פִּי שֶׁנָּפַל לַמְקוֹמוֹת הָרָעִים לְגַמְרֵי שֶׁהֵם מְקוֹמוֹת הַמְטֻנָּפוֹת שֶׁכְּבוֹדוֹ יִתְבָּרַךְ רָחוֹק מִשָּׁם, כְּמוֹ שֶׁכָּתוּב, "כִּי כְבוֹדִי לְאַחֵר לֹא אֶתֵּן". אַף עַל פִּי כֵן יִצְטַעֵר וְיִתְגַּעְגֵּעַ וְיִדְרֹשׁ וִיבַקֵּשׁ וִיחַפֵּשֹ אַיֵּה מְקוֹם כְּבוֹדוֹ. וַאֲזַי יִזְכֶּה לַעֲלוֹת בְּתַכְלִית הָעֲלִיָּה לִבְחִינַת אַיֵּה, שֶׁהוּא מַאֲמָר סָתוּם, שֶׁמִּשָּׁם מְקַבְּלִין חִיּוּת כָּל הָעֲשָֹרָה מַאֲמָרוֹת וְכָל הָעוֹלָמוֹת וְהַנְּשָׁמוֹת וְכָל הַמַּדְרֵגוֹת כֻּלָּם כַּנַּ"ל:
<h3>אות ז</h3>
וְזֶה בְּחִינַת מְלֶאכֶת הַמִּשְׁכָּן שֶׁנִּצְטַוּוּ אַחַר מַעֲשֵֹה הָעֵגֶל, כִּי הַמִּשְׁכָּן הוּא בְּחִינַת הַקְּדֻשָּׁה הַגָּבֹהַּ הַנַּ"ל, בְּחִינַת אַיֵּה שֶׁזּוֹכִין לִמְצֹא עַל יְדֵי הַבַּקָּשָׁה וְהַחִפּוּשֹ שֶׁמְּחַפְּשִֹין וּמְבַקְּשִׁין בְּעֵת שֶׁרְחוֹקִין מִן הַקְּדֻשָּׁה וְהוֹלְכִין נָע וָנָד וּמְטֻלְטָל. כִּי הַמִּשְׁכָּן לֹא הָיָה לוֹ קְבִיעוּת מָקוֹם וְאָז הָיְתָה, כִּבְיָכוֹל בְּחִינַת הַקְּדֻשָּׁה מְטֻלְטֶלֶת וְלֹא נוֹדַע אַיֵּה מְקוֹם כְּבוֹדוֹ, רַק בַּמָּקוֹם אֲשֶׁר יִשְׁכֹּן שָׁם הֶעָנָן שָׁם יַחֲנוּ בְּנֵי יִשְֹרָאֵל. וְיֵשׁ אֲשֶׁר יִהְיֶה שָׁם הֶעָנָן וְכוּ', כִּי אִלְמָלֵא לֹא חָטְאוּ יִשְֹרָאֵל הָיוּ נִכְנָסִין לְאֶרֶץ יִשְֹרָאֵל מִיָּד שֶׁשָּׁם עִקַּר קְבִיעוּת מְקוֹם קְדֻשָּׁתוֹ. וְשָׁם עִקַּר הִתְגַּלּוּת כְּבוֹדוֹ יִתְבָּרַךְ, כִּי שָׁם כָּל הָעֲשָֹרָה קְדֻשּׁוֹת שֶׁהֵם בְּחִינַת עֲשָֹרָה מַאֲמָרוֹת שֶׁבָּהֶם בָּרָא הָעוֹלָם בִּשְׁבִיל כְּבוֹדוֹ יִתְבָּרַךְ, אַךְ עַל יְדֵי שֶׁחָטְאוּ בָּעֵגֶל שֶׁהוּא עֲבוֹדָה זָרָה, שֶׁהוּא מְקוֹמוֹת הַמְטֻנָּפִים, וְנָפְלוּ מְאֹד וְנִתְרַחֲקוּ מִכְּבוֹדוֹ יִתְבָּרַךְ מְאֹד, עַל כֵּן הָיָה תִּקּוּנָם עַל יְדֵי בְּחִינָה הַנַּ"ל, עַל יְדֵי בְּחִינַת אַיֵּה כַּנַּ"ל, שֶׁעַל יְדֵי זֶה מְחַיִּין אֶת עַצְמָן אֲפִלּוּ אִם נוֹפְלִין לַעֲבוֹדָה זָרָה, שֶׁהוּא מְקוֹמוֹת הַמְטֻנָּפִים כַּנַּ"ל. וְזֶה בְּחִינַת מְלֶאכֶת הַמִּשְׁכָּן שֶׁצִּוָּה ה' יִתְבָּרַךְ שֶׁיִּבְנוּ מִשְׁכָּן מִכֶּסֶף וְזָהָב וּנְחֹשֶׁת וּשְׁאָר חֲפָצִים שֶׁל חֹל, אֲשֶׁר עַל יְדֵי רִבּוּי הַכֶּסֶף וְהַזָּהָב עָשֹוּ אֶת הָעֵגֶל, כְּמוֹ שֶׁכָּתוּב, "וְדִי זָהָב". כְּמוֹ שֶׁפֵּרֵשׁ רַשִׁ"י שָׁם. וְצִוָּה עֲלֵיהֶם ה' יִתְבָּרַךְ שֶׁבַּמֶּה שֶׁקִּלְקְלוּ בּוֹ יִתְתַּקְּנוּ וְשֶׁיְּחַפְּשֹוּ וִיבַקְּשׁוּ הַקְּדֻשָּׁה שָׁם דַּיְקָא וְכָל אִישׁ יְבַקֵּשׁ וִיחַפֵּשֹ אִם נִמְצְאוּ אֶצְלוֹ כֶּסֶף וְזָהָב וְכוּ' וְיָבִיא אוֹתוֹ לִמְלֶאכֶת הַמִּשְׁכָּן וְעַל יְדֵי זֶה דַּיְקָא בָּנוּ אֶת הַמִּשְׁכָּן שֶׁהָלַךְ עִמָּהֶם מִמָּקוֹם לְמָקוֹם. וּבְכָל מָקוֹם שֶׁעָמַד, שָׁם קָנָה קְדֻשָּׁה גָּבֹהַּ שָׁם וְהָיוּ נוֹהֲגִים שָׁם כָּל הַדִּינִים הַנּוֹהֲגִים בְּבֵית הַמִּקְדָּשׁ. וְזָר הָיָה אָסוּר לִכָּנֵס לְמָקוֹם שֶׁעָמַד שָׁם הַמִּשְׁכָּן וְכָל הַדִּינִים. וְאַחַר כָּךְ כְּשֶׁפָּרְקוּ אֶת הַמִּשְׁכָּן מִשָּׁם הָיוּ מֻתָּרִים כָּל הַזָּרִים וַאֲפִלּוּ טְמֵאִים לִכָּנֵס לְשָׁם, כִּי זֹאת הַקְּדֻשָּׁה הוּא בִּבְחִינַת אַיֵּה, בְּחִינַת אַיֵּה מְקוֹם כְּבוֹדוֹ, כִּי הִוא קְדֻשָּׁה גָּבֹהַּ וְנֶעְלֶמֶת מְאֹד עַד שֶׁאִי אֶפְשָׁר לֵידַע מְקוֹמוֹ אַיֵּה, רַק בְּמָקוֹם שֶׁזּוֹכִין לְמָצְאוֹ כְּפִי הַבַּקָּשָׁה וְהַחִפּוּשֹ, שָׁם זוֹכִין שֶׁיִּתְגַּלֶּה קְדֻשָּׁתוֹ. וְעַל כֵּן לֹא הָיָה לְהַמִּשְׁכָּן מָקוֹם קָבוּעַ, כִּי הוּא בִּבְחִינַת אַיֵּה מְקוֹם כְּבוֹדוֹ כַּנַּ"ל. וְעַל כֵּן נִבְנָה הַמִּשְׁכָּן מִכֶּסֶף וְזָהָב וּשְׁאָר חֲפָצִים שֶׁהֵם עִסְקֵי חֹל וְכַנַּ"ל. וְעַל כֵּן ל"ט מְלָאכוֹת שֶׁבָּהֶם כְּלוּלִים כָּל הַמַּשָּא וּמַתָּן וְהָעֲסָקִים, מִמִּשְׁכָּן גַּמְרִינָן, כִּי קְדֻשַּׁת הַמִּשְׁכָּן הוּא בְּחִינַת הַקְּדֻשָּׁה הַגָּבֹהַּ שֶׁהִיא בְּחִינַת אַיֵּה, שֶׁזֹּאת הַקְּדֻשָּׁה נֶעְלֶמֶת בְּמַשָּא וּמַתָּן
וְל"ט מְלָאכוֹת בְּכֶסֶף וְזָהָב וּשְׁאָר חֲפָצִים כַּנַּ"ל:
<h3>אות ח</h3>
וְזֶה בְּחִינַת מַה שֶּׁנִּתְּנָה הַתּוֹרָה בַּמִּדְבָּר דַּיְקָא. וְיִשְֹרָאֵל הָלְכוּ שָׁם בַּמִּדְבָּר אַרְבָּעִים שָׁנָה. וּבְכָל אֵלּוּ הָאַרְבָּעִים שָׁנָה הָלַךְ הַמִּשְׁכָּן עִמָּהֶם וְשָׁם נִדְבַּר ה' יִתְבָּרַךְ עִם מֹשֶׁה וְקִבְּלוּ אֶת הַתּוֹרָה מִפִּי מֹשֶׁה רַבֵּנוּ, עָלָיו הַשָּׁלוֹם. כְּמוֹ שֶׁכָּתוּב, "וַיְדַבֵּר ה' אֶל מֹשֶׁה בְּמִדְבַּר סִינַי וּבְאֹהֶל מוֹעֵד". וְכָל הַתּוֹרָה שֶׁכֻּלָּה כְּלוּלָה בַּעֲשֶֹרֶת הַדִּבְּרוֹת שֶׁהֵם בְּחִינַת עֲשָֹרָה מַאֲמָרוֹת שֶׁעַל יָדָם הִתְגַּלּוּת כְּבוֹדוֹ יִתְבָּרַךְ כַּנַּ"ל, בְּחִינַת מְלֹא כָל הָאָרֶץ כְּבוֹדוֹ. וְכָל הַתּוֹרָה כֻּלָּהּ כְּלָלִיּוּת כָּל עֲשָֹרָה חֶלְקֵי הַכָּבוֹד כֻּלָּם נִמְשָׁכִין מִבְּחִינַת הַמַּאֲמָר סָתוּם הַנַּ"ל שֶׁהִיא בְּרֵאשִׁית בְּחִינַת אַיֵּה מְקוֹם כְּבוֹדוֹ שֶׁהוּא בְּחִינַת שֹׁרֶשׁ הַתּוֹרָה, שֹׁרֶשׁ הַכָּבוֹד, שֹׁרֶשׁ הָעֲשָֹרָה מַאֲמָרוֹת כַּנַּ"ל. וְעַל כֵּן קֹדֶם שֶׁזּוֹכִין לְאֵיזֶה הִתְגַּלּוּת בְּתוֹרָה וַעֲבוֹדָה, שֶׁזֶּהוּ בְּחִינַת קַבָּלַת הַתּוֹרָה, צְרִיכִין שֶׁיִּהְיֶה מִקֹּדֶם כַּמָּה בִּלְבּוּלִים וּסְפֵקוֹת וּמְנִיעוֹת רַבּוֹת תַּאֲווֹת וּטְרָדוֹת וְכַיּוֹצֵא. כִּי כָּל זֶה נִמְשָׁךְ מִמְּקוֹמוֹת הַחִיצוֹנִים הַנַּ"ל שֶׁהֵם מְקַבְּלִין חִיּוּת מֵעֹצֶם הַסְתָּרַת וְהַעְלָמַת הַמַּאֲמָר סָתוּם בְּחִינַת אַיֵּה כַּנַּ"ל, כַּמְבֹאָר בְּסוֹף מַאֲמָר הַנַּ"ל שֶׁקֹּדֶם כָּל תּוֹרָה יֵשׁ אֵלּוּ הַבִּלְבּוּלִים וְכוּ', עַיֵּן שָׁם. וַאֲזַי כְּשֶׁמִּתְגַּבְּרִין עַל הָאָדָם אֵלּוּ הַבִּלְבּוּלִים וְהַמְנִיעוֹת וְהַתַּאֲווֹת וְכוּ' וְאֵינוֹ יוֹדֵעַ שׁוּם דֶּרֶךְ אֵיךְ לָצֵאת מֵהֶם וְאֵיךְ לִמְצֹא כְּבוֹדוֹ יִתְבָּרַךְ שָׁם וְשׁוֹאֵל וְדוֹרֵשׁ וּמְבַקֵּשׁ וּמְחַפֵּשֹ אַיֵּה מְקוֹם כְּבוֹדוֹ, אֲזַי הַיְרִידָה תַּכְלִית הָעֲלִיָּה, וַאֲזַי זוֹכֶה לִבְחִינַת הַמַּאֲמָר סָתוּם שֶׁהוּא בְּחִינַת אַיֵּה שֹׁרֶשׁ הַתּוֹרָה וְהַמַּאֲמָרוֹת כֻּלָּם. וַאֲזַי זוֹכֶה לְהַמְשִׁיךְ מִשָּׁם תּוֹרָה, כִּי עִקַּר כָּל הַתּוֹרָה נִמְשָׁךְ מִשָּׁם, כִּי מַמְשִׁיכִין הִתְגַּלּוּת כְּבוֹדוֹ יִתְבָּרַךְ שֶׁהוּא כְּלָלִיּוּת הַתּוֹרָה מֵאַיִן לְיֵשׁ. וְעִקַּר חִיּוּת כָּל הַכָּבוֹד וְהַתּוֹרָה וְהַמַּאֲמָרוֹת כֻּלָּם נִמְשָׁךְ מִשָּׁם מִבְּחִינַת הַמַּאֲמָר סָתוּם שֶׁהוּא בְּחִינַת אַיֵּה, שֶׁהוּא בְּרֵאשִׁית, שֶׁהוּא הַתְחָלַת הַתּוֹרָה שֶׁכָּל הַתּוֹרָה נִמְשָׁךְ מִשָּׁם כַּנַּ"ל, כִּי הַקְּלִפּוֹת וְהַחִיצוֹנִים בְּחִינַת מְקוֹמוֹת הַמְטֻנָּפִים מְקַבְּלִין חִיּוּת מֵעֹצֶם הֶסְתֵּרוֹ וְהֶעְלֵמוֹ שֶׁעַל יְדֵי זֶה יֵשׁ לָהֶם כֹּחַ לְהַסְתִּיר כְּבוֹדוֹ יִתְבָּרַךְ לְגַמְרֵי, חַס וְשָׁלוֹם, וּלְהַכְנִיס כְּפִירוֹת וּבִלְבּוּלִים וּסְפֵקוֹת בַּלֵּב שֶׁמִּשָּׁם עִקַּר כֹּחַ הַיֵצֶר הָרָע שֶׁנִּקְרָא אֵל אַחֵר, אֲבָל מִי שֶׁנּוֹפֵל לְשָׁם, חַס וְשָׁלוֹם. וְהוּא שׁוֹאֵל וּמְבַקֵּשׁ וּמְחַפֵּשֹ שָׁם אַיֵּה וְכוּ' כַּנַּ"ל, אֲזַי זוֹכֶה לַעֲלוֹת לְשֹׁרֶשׁ כָּל הַקְּדֻשּׁוֹת, לְשֹׁרֶשׁ הַתּוֹרָה, שֶׁהוּא בְּחִינַת אַיֵּה, בְּחִינַת בְּרֵאשִׁית, וּמַמְשִׁיךְ וּמְקַבֵּל הִתְגַּלּוּת הַתּוֹרָה מִשָּׁם. וְזֶהוּ בְּחִינַת קַבָּלַת הַתּוֹרָה בַּמִּדְבָּר דַּיְקָא אַחַר תֹּקֶף גָּלוּת מִצְרַיִם, כִּי בְּתֹקֶף הַשִּׁעְבּוּד שֶׁל גָּלוּת מִצְרַיִם, שֶׁהָיָה גָּלוּת הַנֶּפֶשׁ וְהַגּוּף, אָז "וַיִּצְעֲקוּ בְנֵי יִשְֹרָאֵל אֶל ה'", כִּי לֹא הָיוּ יוֹדְעִים שׁוּם עֵצָה וְתַחְבּוּלָה אֵיךְ לְהִנָּצֵל מֵהֶם רַק תָּפְסוּ אֻמָּנוּת אֲבוֹתָם וְצָעֲקוּ אֵלָיו יִתְבָּרַךְ וְהָיוּ מְצַפִּים וּמְבַקְּשִׁים לִמְצֹא כְּבוֹדוֹ יִתְבָּרַךְ. וְעַל יְדֵי זֶה זָכוּ לִגְאֻלָּה וְאָז הָלְכוּ בַּמִּדְבָּר מְקוֹם נָחָשׁ שָֹרָף וְעַקְרָב וְצִמָּאוֹן וְכוּ' שֶׁהוּא בְּחִינַת מְקוֹמוֹת הַחִיצוֹנִים הָרְחוֹקִים מִכְּבוֹדוֹ יִתְבָּרַךְ. וְשָׁם דַּיְקָא בִּקְּשׁוּ וְחִפְּשֹוּ אֶת ה' יִתְבָּרַךְ עַד שֶׁזָּכוּ לְקַבֵּל אֶת הַתּוֹרָה בַּמִּדְבָּר, שֶׁזֶּהוּ יְרִידָה תַּכְלִית עֲלִיָּה, כִּי בַּמִּדְבָּר דַּיְקָא שֶׁהוּא מְקוֹמוֹת הַחִיצוֹנִים כְּשֶׁמְּבַקְּשִׁין וּמְחַפְּשִֹין שָׁם אַחַר כְּבוֹדוֹ יִתְבָּרַךְ, אָז דַּיְקָא שָׁם זוֹכִין לְקַבָּלַת הַתּוֹרָה שֶׁנִּמְשָׁךְ מִבְּחִינַת אַיֵּה שֶׁזּוֹכִין עַל יְדֵי הַבַּקָּשָׁה וְהַחִפּוּשֹ בַּמְקוֹמוֹת הַחִיצוֹנִים דַּיְקָא שֶׁהוּא בְּחִינַת מִדְבָּר כַּנַּ"ל:
<h3>אות ט</h3>
וְזֶה שֶׁנָּפְלוּ יִשְֹרָאֵל לִסְפֵקוֹת קֹדֶם קַבָּלַת הַתּוֹרָה, כְּמוֹ שֶׁכָּתוּב, "הֲיֵשׁ ה' בְּקִרְבֵּנוּ אִם אָיִן". וְאִיתָא בַּזֹּהַר הַקָּדוֹשׁ שֶׁבָּחֲנוּ אִם בְּחִינַת הַקְּדֻשָּׁה הַנִּקְרָא 'יֵשׁ' שׁוֹרָה בְּקִרְבָּם. אִם בְּחִינַת 'אַיִן', הַיְנוּ כַּנַּ"ל כִּי שְׁנֵי בְּחִינוֹת הַנַּ"ל שֶׁהֵם הִתְגַּלּוּת הַקְּדֻשָּׁה, בְּחִינַת מְלֹא כָל הָאָרֶץ כְּבוֹדוֹ וּבְחִינַת אַיֵּה כַּנַּ"ל הֵם בְּחִינוֹת יֵשׁ וְאַיִן. וּמֵחֲמַת הַיִּסּוּרִים שֶׁהָיָה לָהֶם אָז שֶׁלֹּא הָיָה לָהֶם מַיִם. הִתְחִילוּ לִפֹּל לִסְפֵקוֹת וְלֹא יָדְעוּ אִם ה' בְּקִרְבָּם, וַאֲזַי הֵבִיא ה' יִתְבָּרַךְ עֲלֵיהֶם עֲמָלֵק. וְאָז הִסְתַּכְּלוּ כְּלַפֵּי מַעְלָה, כִּי כָּךְ דֶּרֶךְ הָאָדָם לִפְעָמִים כָּל זְמַן שֶׁאֵין הַבַּעַל דָּבָר מִתְגַּבֵּר עָלָיו כָּל כָּךְ עֲדַיִן הוּא מִתְרַשֵּׁל לְחַפֵּשֹ אַחַר כְּבוֹדוֹ יִתְבָּרַךְ, אַךְ כְּשֶׁהַבַּעַל דָּבָר מִתְפַּשֵּׁט עַל הָאָדָם מְאֹד וְרוֹצֶה לְהַפִּילוֹ לְגַמְרֵי, חַס וְשָׁלוֹם, וַאֲזַי מִתְעוֹרֵר קְדֻשַּׁת נֶפֶשׁ הָאָדָם. וְאָז דַּיְקָא הוּא מַתְחִיל לִדְרֹשׁ וּלְחַפֵּשֹ אַיֵּה מְקוֹם כְּבוֹדוֹ. שֶׁזֶּהוּ בְּחִינַת מִלְחֶמֶת עֲמָלֵק קֹדֶם קַבָּלַת הַתּוֹרָה, כִּי עֲמָלֵק הוּא זֻהֲמַת הַנָּחָשׁ בְּחִינַת מְקוֹמוֹת הַמְטֻנָּפִים הַנַּ"ל שֶׁשָּׁם אִי אֶפְשָׁר לִמְצֹא כְּבוֹדוֹ יִתְבָּרַךְ בְּשׁוּם אֹפֶן רַק צְרִיכִין לִצְעֹק אֶל ה' בְּקוֹל חָזָק מְאֹד לִדְרֹשׁ וּלְבַקֵּשׁ אַיֵּה, אֵיפוֹא כְּבוֹד קְדֻשָּׁתוֹ יִתְבָּרַךְ. וְאָז מִתְגַּבְּרִין עָלָיו וְעוֹלִין בְּתַכְלִית הָעֲלִיָּה בִּבְחִינַת וְהָיָה כַּאֲשֶׁר יָרִים מֹשֶׁה יָדוֹ וְגָבַר יִשְֹרָאֵל, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה: בִּזְמַן שֶׁהָיָה מֹשֶׁה מַגְבִּיהַּ יָדָיו וְיִשְֹרָאֵל מִסְתַּכְּלִין כְּלַפֵּי מַעְלָה הָיוּ נוֹצְחִין. וְלִכְאוֹרָה קָשֶׁה לָמָּה עָשָֹה מֹשֶׁה זֹאת עַל יְדֵי הֲרָמַת יָדָיו דַּיְקָא, הָיָה לוֹ לוֹמַר לָהֶם בְּפֶה מָלֵא שֶׁיְּשַׁעְבְּדוּ לִבָּם לַמָּקוֹם וְיַעֲזֹר לָהֶם ה' יִתְבָּרַךְ, אַךְ בֶּאֱמֶת הוּא עִנְיָן הַנַּ"ל שֶׁבְּעֵת שֶׁמִּתְגַּבֵּר תֹּקֶף זֻהֲמַת הַנָּחָשׁ, חַס וְשָׁלוֹם, שֶׁהוּא מְקוֹמוֹת הַמְטֻנָּפִים, שֶׁהוּא בְּחִינַת מִלְחֶמֶת עֲמָלֵק שֶׁשָּׁם אִי אֶפְשָׁר לִמְצֹא כְּבוֹדוֹ יִתְבָּרַךְ בְּשׁוּם אֹפֶן אֲזַי אִי אֶפְשָׁר לְדַבֵּר כְּלָל מִכְּבוֹדוֹ יִתְבָּרַךְ רַק לְרַמֵּז בְּיָדָיו כְּמוֹ מֹשֶׁה רַבֵּנוּ, עָלָיו הַשָּׁלוֹם, שֶׁהֵרִים יָדָיו לְרַמֵּז לָהֶם שֶׁיִּסְתַּכְּלוּ לְמַעְלָה, הַיְנוּ אַף עַל פִּי שֶׁמִּתְגַּבֵּר עַכְשָׁו מְקוֹמוֹת הַמְטֻנָּפִים כָּאֵלּוּ שֶׁהֵם בְּחִינַת מִלְחֶמֶת עֲמָלֵק שֶׁאִי אֶפְשָׁר לְדַבֵּר וּלְגַלּוֹת שָׁם כְּבוֹדוֹ יִתְבָּרַךְ, אַף עַל פִּי כֵן שְֹאוּ עֵינֵיכֶם לַמָּרוֹם וְהִסְתַּכְּלוּ לְמַעְלָה וְתִדְרְשׁוּ וּתְבַקְּשׁוּ וּתְחַפְּשֹוּ אַיֵּה אֵפוֹא הוּא יִתְבָּרַךְ. וְאָז הָיוּ יִשְֹרָאֵל נוֹצְחִים, כִּי עַל יְדֵי זֶה עוֹלִין בְּתַכְלִית הָעֲלִיָּה לִבְחִינַת אַיֵּה כַּנַּ"ל. וְעַל כֵּן זָכוּ אַחַר זֶה מִיָּד לְקַבָּלַת הַתּוֹרָה שֶׁהִיא נִמְשֶׁכֶת מִבְּחִינַת אַיֵּה שֶׁהוּא בְּרֵאשִׁית כַּנַּ"ל:
<h3>אות י</h3>
וְזֶה בְּחִינַת תֹּקֶף הַהַכְבָּדָה שֶׁהִכְבִּיד עֲלֵיהֶם פַּרְעֹה יוֹתֵר אַחַר שֶׁבָּא אֵלָיו מֹשֶׁה וְאָמַר לוֹ שֶׁיְּשַׁלְּחֵם. וְאָז שָׁאַל מֹשֶׁה, לָמָה הֲרֵעֹתָ לָעָם הַזֶּה וְכוּ'. כִּי הַגְּאֻלָּה צְרִיכָה לִהְיוֹת מִבְּחִינַת אַיֵּה שֶׁהוּא בְּחִינַת יוֹבֵל הַגָּדוֹל, שַׁעַר הַחֲמִשִּׁים שֶׁמִּשָּׁם נִגְאֲלוּ יִשְֹרָאֵל. עַל כֵּן בְּסוֹף הַגָּלוּת סָמוּךְ לְהַגְּאֻלָּה מַמָּשׁ הִסְתִּיר ה' יִתְבָּרַךְ עַצְמוֹ, כִּבְיָכוֹל, כָּל כָּךְ עַד שֶׁגַּם מֹשֶׁה רַבֵּנוּ בְּעַצְמוֹ לֹא הֵבִין דְּרָכָיו וְשָׁאַל קֻשְׁיוֹת שֶׁהוּא לָמָּה הֲרֵעֹתָ וְכוּ'. שֶׁזֶּהוּ בְּחִינַת אַיֵּה מְקוֹם כְּבוֹדוֹ. אַיֵּה הַבְטָחָתְךָ שֶׁהִבְטַחְתָּ לְגָאֳלָם וְעַכְשָׁו הוּא לְהֵפֶךְ?! וְאָז עַל יְדֵי זֶה דַּיְקָא נִגְאֲלוּ, כִּי אָז נִתְגַּלָּה ה' יִתְבָּרַךְ עוֹד לְמֹשֶׁה עַד שֶׁגְּאָלָם עַל יָדוֹ, כִּי מְרֻמָּז בְּסוֹף הַמַּאֲמָר הַנַּ"ל שֶׁגַּם הַצַּדִּיק הַגָּדוֹל בְּמַעֲלָה מְאֹד קֹדֶם שֶׁזּוֹכֶה לְהִתְגַּלּוּת הַתּוֹרָה צָרִיךְ שֶׁיָּבוֹאוּ עָלָיו סְפֵקוֹת מִתְּחִלָּה עַד שֶׁיִּשְׁאַל אַיֵּה וְכוּ'. וְעַל יְדֵי זֶה זוֹכֶה לְהִתְגַּלּוּת הַתּוֹרָה, שֶׁזֶּהוּ גַּם כֵּן בְּחִינַת הַגְּאֻלָּה, כִּי הַגְּאֻלָּה הִיא הַתְחָלַת קַבָּלַת הַתּוֹרָה וְגַם אָז זָכוּ לְכַמָּה מִצְווֹת, כִּי עִקַּר הַגְּאֻלָּה הִיא גְּאֻלַּת הַנֶּפֶשׁ לְהִתְקָרֵב לַה' יִתְבָּרַךְ שֶׁזֶּהוּ בְּחִינַת קַבָּלַת הַתּוֹרָה וְכַנַּ"ל:
<h3>אות יא</h3>
וְעַל כֵּן אַחַר כָּל הַגָּלֻיּוֹת זָכוּ לְקַבֵּל הַתּוֹרָה, כִּי אַחַר גָּלוּת מִצְרַיִם הָיָה עִקַּר קַבָּלַת הַתּוֹרָה. וְכֵן אַחַר גָּלוּת בָּבֶל זָכוּ לְקַבֵּל אֶת הַתּוֹרָה בִּימֵי מָרְדְּכַי וְאֶסְתֵּר. וְכֵן אַחַר גָּלוּת זֶה אָז יִהְיֶה עִקַּר הִתְגַּלּוּת הַתּוֹרָה, כִּי עִקַּר הִתְגַּלּוּת הַתּוֹרָה יִהְיֶה בִּימֵי מָשִׁיחַ שֶׁיָּבוֹא בִּמְהֵרָה בְּיָמֵינוּ, כִּי עַל יְדֵי הַגָּלוּת שֶׁגּוֹלִין בֵּין הָאֻמּוֹת שֶׁהֵם בְּחִינַת מְקוֹמוֹת הַמְטֻנָּפִים. וְשָׁם מְחַפְּשִֹין וּמְבַקְּשִׁין אַיֵּה וְכוּ' כַּנַּ"ל, בְּחִינַת וּבִקַּשְׁתֶּם מִשָּׁם אֶת ה' אֱלֹקֶיךָ וְכוּ' כַּנַּ"ל, עַל יְדֵי זֶה זוֹכִין לַעֲלִיָּה גְּדוֹלָה, לִבְחִינַת אַיֵּה, שֶׁמִּשָּׁם עִקַּר קַבָּלַת הַתּוֹרָה כַּנַּ"ל:
<h3>אות יב</h3>
וְזֶה בְּחִינַת מַה שֶּׁעִקַּר הַשִּׁעְבּוּד שֶׁל בַּעַל חוֹב הִיא עַל קַרְקָעוֹת. וְעַל כֵּן מִטַּלְטְלֵי דְּיַתְמֵי לֹא מִשְׁתַּעְבְּדֵי לְבַעַל חוֹב, כִּי בְּכָל הַדְּבָרִים שֶׁבָּעוֹלָם מְלֻבָּשׁ כְּבוֹדוֹ יִתְבָּרַךְ שֶׁמִּשָּׁם חִיּוּתָם. וְהַקְּדֻשָּׁה וְהַחִיּוּת אֱלֹקוּת הַמְלֻבָּשׁ בְּקַרְקָעוֹת וּמִטַּלְטְלִין הֵם בִּשְׁנֵי בְּחִינוֹת הַנַּ"ל, כִּי קַרְקָעוֹת הֵם בְּחִינַת הַקְּדֻשָּׁה הַקְּבוּעָה עוֹמֶדֶת וְקַיֶּמֶת. בִּבְחִינַת וְהָאָרֶץ לְעוֹלָם עֹמָדֶת, שֶׁזֶּהוּ בְּחִינַת מְלֹא כָל הָאָרֶץ כְּבוֹדוֹ, אֲבָל מִטַּלְטְלִין שֶׁהֵם מְטֻלְטָלִין וְנָעִים וְנָדִים, שָׁם הַקְּדֻשָּׁה נֶעְלֶמֶת בִּבְחִינַת אַיֵּה מְקוֹם כְּבוֹדוֹ, כִּי אֵין לָהֶם מָקוֹם קָבוּעַ שֶׁזֶּה נִמְשָׁךְ מִקְּדֻשַּׁת הַמִּשְׁכָּן שֶׁהָיָה מְטֻלְטָל וְהוֹלֵךְ מִמָּקוֹם לְמָקוֹם כַּנַּ"ל. כִּי עִקַּר הִתְגַּלּוּת כְּבוֹדוֹ יִתְבָּרַךְ הוּא בִּבְחִינַת הָאָרֶץ דַּיְקָא בִּבְחִינַת מְלֹא כָל הָאָרֶץ כְּבוֹדוֹ, מְלֹא כָל הָאָרֶץ דַּיְקָא, כִּי שָׁם עִקַּר הִתְגַּלּוּת כְּבוֹדוֹ יִתְבָּרַךְ, כִּי ה' יִתְבָּרַךְ כְּשֶׁרָצָה לִבְרֹא הָעוֹלָמוֹת כְּדֵי לְגַלּוֹת כְּבוֹדוֹ יִתְבָּרַךְ, כִּי הַכֹּל נִבְרָא בִּשְׁבִיל הַכָּבוֹד כַּנַּ"ל. וַאֲזַי רָאָה ה' יִתְבָּרַךְ שֶׁלְּגֹדֶל עֹצֶם אוֹר כְּבוֹדוֹ יִתְבָּרַךְ אִי אֶפְשָׁר לְגַלּוֹת כְּבוֹדוֹ כִּי אִם עַל יְדֵי תַּכְלִית הַצִּמְצוּם שֶׁהוּא נְקֻדַּת הַמֶּרְכָּז שֶׁל עוֹלָם הַגַּשְׁמִי הַזֶּה שֶׁהוּא הָאָרֶץ וְהֶעָפָר שֶׁהוּא חֹמֶר עָב וּמְגֻשָּׁם בְּתַכְלִית הַגַּשְׁמִיּוּת, שֶׁזֶּהוּ תַּכְלִית הַצִּמְצוּם. וְעַל יְדֵי תַּכְלִית הַצִּמְצוּם הַזֶּה שֶׁל הָאָרֶץ הַזֹּאת, עַל יְדֵי זֶה דַּיְקָא גִּלָּה כְּבוֹדוֹ יִתְבָּרַךְ, כִּי בְּלֹא זֶה הָיָה בִּלְתִּי אֶפְשָׁר לְגַלּוֹת כְּבוֹדוֹ יִתְבָּרַךְ מֵחֲמַת עֹצֶם הָאוֹר כַּנַּ"ל. וְעַל כֵּן נִבְרָא הָאָדָם בָּעוֹלָם הַגַּשְׁמִי הַזֶּה, כִּי עִקַּר הִתְגַּלּוּת כְּבוֹדוֹ יִתְבָּרַךְ הוּא עַל יְדֵי הָאָדָם דַּיְקָא, שֶׁהוּא תַּכְלִית כָּל הַנִּבְרָאִים שֶׁבִּשְׁבִילוֹ נִבְרָא הַכֹּל. וְעַל כֵּן נִבְרָא הָאָדָם עָפָר מִן הָאֲדָמָה, כִּי לְגֹדֶל עֹצֶם בְּהִירַת אוֹר נִשְׁמַת הָאָדָם שֶׁהוּא חֵלֶק אֱלוֹ"הַּ מִמַּעַל וְנִמְשָׁךְ מִמָּקוֹם גָּבֹהַּ וְעֶלְיוֹן מְאֹד מְאֹד, כִּי יִשְֹרָאֵל עָלָה בְּמַחֲשָׁבָה תְּחִלָּה, עַל כֵּן לֹא הָיָה אֶפְשָׁר שֶׁיּוּכַל שׁוּם עוֹלָם לִסְבֹּל אוֹר קְדֻשַּׁת נִשְׁמָתוֹ כִּי אִם עַל יְדֵי שֶׁנִּתְלַבֵּשׁ בַּגּוּף הַנַּעֲשֶֹה מֵעֲפַר הָאָרֶץ הַגַּשְׁמִי הַזֶּה שֶׁהוּא תַּכְלִית הַצִּמְצוּם כַּנַּ"ל. וְזֶה שֶׁכָּתוּב, "וַיִּיצֶר ה' אֱלֹקִים אֶת הָאָדָם עָפָר מִן הָאֲדָמָה". אָז דַּיְקָא, "וַיִּפַּח בְּאַפָּיו נִשְׁמַת חַיִּים". כִּי דַּיְקָא עַל יְדֵי שֶׁנּוֹצַר בְּגוּף עָכוּר כָּזֶה שֶׁהוּא עָפָר מִן הָאֲדָמָה, עַל יְדֵי זֶה דַּיְקָא הָיָה אֶפְשָׁר לוֹ לְקַבֵּל נִשְׁמַת חַיִּים שֶׁנִּמְשָׁךְ מִמָּקוֹר עֶלְיוֹן וְנוֹרָא מְאֹד שֶׁאִי אֶפְשָׁר לִסְבֹּל אוֹר כָּזֶה בְּשׁוּם עוֹלָם כִּי אִם עַל יְדֵי שֶׁנִּתְלַבֵּשׁ בְּצִמְצוּם כָּזֶה עָפָר מִן הָאֲדָמָה הַנַּ"ל. נִמְצָא, שֶׁעִקַּר הִתְגַּלּוּת כְּבוֹדוֹ יִתְבָּרַךְ הוּא בְּהָאָרֶץ דַּיְקָא בְּחִינַת מְלֹא כָל הָאָרֶץ כְּבוֹדוֹ. וּכְמוֹ שֶׁכָּתוּב, "וְיִמָּלֵא כְבוֹדוֹ אֶת כָּל הָאָרֶץ". וְכַיּוֹצֵא בָּזֶה הַרְבֵּה. אֲבָל מִטַּלְטְלִין שֶׁהֵם נָעִים וְנָדִים וְלֹא נוֹדָע מְקוֹמָם אַיֵּה, כִּי אֵין לָהֶם מָקוֹם קָבוּעַ, שָׁם צְרִיכִין לְבַקֵּשׁ וּלְחַפֵּשֹ הַקְּדֻשָּׁה בִּבְחִינַת אַיֵּה מְקוֹם כְּבוֹדוֹ, שֶׁזֶּהוּ בְּחִינַת הַמַּשָּא וּמַתָּן שֶׁצְּרִיכִין לְטַלְטֵל מִמָּקוֹם לְמָקוֹם וּלְהוֹלִיךְ הַסְּחוֹרָה מִמָּקוֹם לְמָקוֹם עַד אֲשֶׁר יִמְצְאוּ אֶת מְקוֹמוֹ לְמָכְרוֹ שָׁם. שֶׁזֶּהוּ בְּחִינַת שֶׁצְּרִיכִין לְבַקֵּשׁ וּלְחַפֵּשֹ אֶת מְקוֹמָם, כִּי בְּמָקוֹם שֶׁמְּקַבְּלִין חִיּוּת מֵה' יִתְבָּרַךְ יוֹתֵר שָׁם יְכוֹלִין לְהִשְֹתַּכֵּר בָּהֶם, אֲבָל אֵין יוֹדְעִין אֶת מְקוֹמָם אַיֵּה, כִּי הַיּוֹם חָשׁוּב הַסְּחוֹרָה כָּאן וּלְמָחָר בְּמָקוֹם אַחֵר. וְזֶהוּ מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה, מִטַּלְטְלֵי כָּל מִלֵּי מֵיטָב הוּא, דְּאִי לָא מִזְדְבָן הָכָא מִזְדְבָן בְּמָתָא אַחֲרִיתָא. כִּי אַף עַל פִּי שֶׁעִקַּר הַחִיּוּת נִמְשָׁךְ לְהַקַּרְקַע שֶׁשָּׁם עִקַּר כְּבוֹדוֹ כַּנַּ"ל. וְעַל כֵּן עִקַּר חִיּוּת הָאָדָם וְכָל הַנִּבְרָאִים הוּא מִקַּרְקָעוֹת כִּי הַכֹּל הָיָה מִן הֶעָפָר וְכָל הַמַּאֲכָלִים וְכָל הַדְּבָרִים שֶׁבָּעוֹלָם הַכֹּל מִן הֶעָפָר. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אַף עַל פִּי כֵן בִּבְחִינָה אַחַת יֵשׁ מַעֲלָה בְּמִטַּלְטְלִין עַל קַרְקָעוֹת, כִּי שָׁם בַּקַּרְקָעוֹת שֶׁמְּקַבְּלִין חִיּוּת מִבְּחִינַת הַמַּאֲמָרוֹת הַמִּתְגַּלִּין בְּחִינַת מְלֹא כָל הָאָרֶץ כְּבוֹדוֹ. עַל כֵּן שָׁם יֵשׁ צִמְצוּמִים רַבִּים, שֶׁזֶּהוּ בְּחִינַת עֲשָֹרָה מַאֲמָרוֹת שֶׁכָּל כָּבוֹד וְכָל מַאֲמָר יֵשׁ לוֹ צִמְצוּם וּגְבוּל לְבַדּוֹ כַּנַּ"ל, שֶׁזֶּהוּ בְּחִינַת מְצָרִים שֶׁיֵּשׁ לְכָל קַרְקַע וְקַרְקַע מֵצַר שֶׁלּוֹ. וּמֵחֲמַת הַצִּמְצוּמִים וְהַגְּבוּלִין שֶׁיֵּשׁ לְכָל מַאֲמָר וּמַאֲמָר מֵעֲשָֹרָה מַאֲמָרוֹת שֶׁבָּהֶם נִבְרָא הָעוֹלָם שֶׁעִקָּרָן מְלֻבָּשִׁין בְּקַרְקַע הָאָרֶץ. עַל כֵּן יֵשׁ שִׁנּוּיִים רַבִּים בְּמַעֲלוֹת הַקַּרְקָעוֹת, שֶׁזֶּהוּ בְּחִינַת עִדִּית וּבֵינוֹנִית וְזִבּוּרִית, שֶׁהֵם בְּחִינַת יָמִין וּשְֹמֹאל וְאֶמְצַע שֶׁבָּהֶם כְּלוּלִים כָּל הַצִּמְצוּמִים שֶׁל כָּל הָעֲשָֹרָה מַאֲמָרוֹת כַּנַּ"ל, אֲבָל מִטַּלְטְלִין הֵם גְּרוּעִים מִצַּד אֶחָד מֵחֲמַת שֶׁהֵם מְטֻלְטָלִים וְנָעִים וְנָדִים וְהַקְּדֻשָּׁה נִסְתֶּרֶת וְנֶעְלֶמֶת בָּהֶם וְאֵין יוֹדְעִין מְקוֹמָם אַיֵּה. אֲבָל כְּשֶׁמְּחַפְּשִֹין אֶת מְקוֹמָם יְכוֹלִין לִמְצֹא הַטּוֹב וְהַחִיּוּת שֶׁבָּהֶם בְּכָל דָּבָר וְדָבָר, כִּי מִטַּלְטְלֵי כָּל מִלֵּי מֵיטָב הוּא, כִּי מֵאַחַר שֶׁחִיּוּתָם מִבְּחִינַת אַיֵּה, שֶׁהוּא מַאֲמָר סָתוּם, שֶׁמִּשָּׁם מְקַבְּלִין הַכֹּל כַּנַּ"ל. וְשָׁם אֵין שַׁיָּךְ גְּבוּל וְצִמְצוּם עַל כֵּן בְּמִטַּלְטְלִין שֶׁנִּמְשָׁכִין מִשָּׁם אֵין שַׁיָּךְ שָׁם כְּלָל עִדִּית וּבֵינוֹנִית וְכוּ', כִּי שָׁם אֵין שׁוּם צִמְצוּם וּגְבוּל כְּלָל, רַק שֶׁצְּרִיכִין לְבַקֵּשׁ וּלְחַפֵּשֹ הַקְּדֻשָּׁה הַהוּא, כִּי אֵין יוֹדְעִין מְקוֹמוֹ אַיֵּה. אֲבָל כְּשֶׁמְּחַפְּשִֹין וּמוֹצְאִים הַחִיּוּת וְהַקָּדוּשָׁה הַנִּמְשָׁךְ מִשָּׁם, אֲזַי הַכֹּל טוֹב וְאֵין שׁוּם דָּבָר שֶׁלֹּא יָכוֹל לִמְצֹא בּוֹ טוֹב בְּהַקְּדֻשָּׁה הַנִּמְשָׁךְ מִבְּחִינַת אַיֵּה. וְעַל כֵּן מִטַּלְטְלֵי כָּל מִלֵּי מֵיטָב הוּא דְּאִי לָא מִזְדְבָן הָכָא מִזְדְבָן בְּמָתָא אַחֲרִיתָא, הַיְנוּ שֶׁשָּׁם בִּבְחִינַת מִטַּלְטְלִין בְּחִינַת אַיֵּה הַכֹּל טוֹב. וְכָל מִלֵּי מֵיטָב הוּא רַק שֶׁצְּרִיכִין לְבַקֵּשׁ וּלְחַפֵּשֹ שָׁם הַקְּדֻשָּׁה מְאֹד מְאֹד, כִּי אֵין שָׁם מָקוֹם קָבוּעַ. וְזֶהוּ דְּאִי לָא מִזְדְבָן הָכָא וְכוּ', כִּי בִּמְקוֹם הִתְגַּלּוּת קְדֻשַּׁת הַדָּבָר, שָׁם זוֹכִין לְהַצְלִיחַ וּלְהִשְֹתַּכֵּר בְּאוֹתוֹ הַדָּבָר וְכַנַּ"ל:
<h3>אות יג</h3>
וְעַל כֵּן הַמִּטַּלְטְלִין צְרִיכִין שְׁמִירָה יְתֵרָה מִגְּנֵבוֹת וְהֶזֵּקוֹת, כִּי שָׁם בִּבְחִינַת מִטַּלְטְלִין שָׁם צְרִיכִין שְׁמִירָה יְתֵרָה, כִּי עִקַּר אֲחִיזַת הַקְּלִפּוֹת וְהַחִיצוֹנִים הוּא מִבְּחִינַת אַיֵּה שֶׁהוּא הַמַּאֲמָר סָתוּם כַּנַּ"ל. וְעַל כֵּן בְּמִטַּלְטְלִין שֶׁנִּמְשָׁכִין מִשָּׁם שָׁכִיחַ בָּהֶם הַכְחָשׁוֹת וּכְפִירוֹת בְּיוֹתֵר וּגְנֵבוֹת וַאֲבֵדוֹת וְהֶזֵּקוֹת שֶׁכָּל זֶה נִמְשָׁךְ מִן הַחִיצוֹנִים שֶׁאֲחִיזָתָם מֵהַסְתָּרָתוֹ שֶׁל הַמַּאֲמָר סָתוּם כַּנַּ"ל. וְעַל כֵּן צְרִיכִין לְשָׁמְרָם מְאֹד וְלָשֹוּם עַיִן עֲלֵיהֶם מְאֹד וְלִבְלִי לְהַעְלִים עֵינוֹ מֵהֶם שֶׁזֶּהוּ בְּחִינַת שֶׁצְּרִיכִין תָּמִיד לָשֹוּם עֵינוֹ וְלִבּוֹ לִבְחִינַת הַקְּדֻשָּׁה הַנֶּעְלֶמֶת וְנִסְתֶּרֶת בְּכָל הַדְּבָרִים שֶׁבָּעוֹלָם שֶׁהוּא בְּחִינַת אַיֵּה, שֶׁצְּרִיכִין לְבַקֵּשׁ וּלְחַפֵּשֹ בְּכָל עֵת בְּחִינַת הַקְּדֻשָּׁה הַהִיא שֶׁלֹּא יִתְגַּבְּרוּ הַסִּטְרָא אָחֳרָא, חַס וְשָׁלוֹם, לְהַעֲלִים הַקְּדֻשָּׁה הַהִיא, מֵחֲמַת שֶׁהוּא מַאֲמָר סָתוּם וְנֶעְלָם. וְעַל יְדֵי הַהַסְתָּרָה שֶׁל הַמַּאֲמָר סָתוּם מִשָּׁם נִמְשָׁכִין אֲחִיזַת הַסִּטְרָא אָחֳרָא שֶׁמִּשָּׁם כָּל הַהֶזֵּקוֹת וְהַהַכְחָשׁוֹת, חַס וְשָׁלוֹם, כַּנַּ"ל. עַל כֵּן צְרִיכִין לְחַפֵּשֹ וּלְבַקֵּשׁ בְּכָל עֵת אַיֵּה מְקוֹם כְּבוֹדוֹ בְּכָל דָּבָר שֶׁבָּעוֹלָם וּלְהַאֲמִין שֶׁה' יִתְבָּרַךְ נֶעְלָם וְנִסְתָּר בְּכָל דָּבָר שֶׁבָּעוֹלָם וּלְהַאֲמִין שֶׁה' יִתְבָּרַךְ נֶעְלָם וְנִסְתָּר בְּכָל מָקוֹם וּבְכָל דָּבָר שֶׁבָּעוֹלָם וְכוּ'. וְעַל יְדֵי זֶה יִהְיֶה נִשְׁמָר מֵהֶם וְיִזְכֶּה לְמָצְאוֹ יִתְבָּרַךְ תָּמִיד וְכַנַּ"ל. וְעַל כֵּן הַקַּרְקַע אֵינָהּ נִגְזֶלֶת, כִּי שָׁם אֵין נֶאֱחָזִין כָּל כָּךְ הַגְּזֵלוֹת וְהַכְחָשׁוֹת שֶׁנִּמְשָׁכִין מִבְּחִינַת אַיֵּה וְכַנַּ"ל:
<h3>אות יד</h3>
וְעַל כֵּן מִטַּלְטְלֵי דְּיַתְמֵי לָא מִשְׁתַּעְבְּדֵי לְבַעַל חוֹב, כִּי כָּל הַמִּטַּלְטְלִין הֵם בִּרְשׁוּת הָאָדָם שֶׁהֵם תַּחַת רְשׁוּתוֹ וּצְרִיכִין לְקַבֵּל חִיּוּת וּשְׁמִירָה וְקִיּוּם מֵהָאָדָם, כִּי חִיּוּתָם נֶעְלָם וְנִסְתָּר כַּנַּ"ל, עַל כֵּן צָרִיךְ הָאָדָם לְהִתְעַסֵּק בָּהֶם תָּמִיד וּלְשָׁמְרָם וּלְהַמְשִׁיךְ לָהֶם חִיּוּת, הַיְנוּ לְבַקֵּשׁ הַחִיּוּת וְהַטּוֹב הַנֶּעְלָם בָּהֶם וְכַנַּ"ל. וְתֵכֶף כְּשֶׁנִּסְתַּלֵּק הָאָדָם אֲזַי נִשְׁמָתוֹ עוֹלָה לְמַעְלָה וְלֹא נוֹדָע מְקוֹמוֹ אַיֵּה, כִּי שֹׁרֶשׁ נִשְׁמָתוֹ הוּא מִבְּחִינַת אַיֵּה וְכוּ' שֶׁהוּא שֹׁרֶשׁ הַכֹּל וַאֲזַי שׁוּב אֵין הַמִּטַּלְטְלִין בִּרְשׁוּתוֹ כְּלָל, כִּי שֹׁרֶשׁ חִיּוּתָם שֶׁקִּבְּלוּ מִמֶּנּוּ שֶׁעַל יְדֵי זֶה הָיוּ בִּרְשׁוּתוֹ נִסְתַּלֵּק עַכְשָׁו לְמַעְלָה בִּבְחִינַת אַיֵּה כַּנַּ"ל, אֲבָל קַרְקַע לְעוֹלָם בִּרְשׁוּת בְּעָלֶיהָ עוֹמֶדֶת, כִּי חִיּוּתָהּ קְבוּעָה וְקַיָּמָא. וַאֲפִלּוּ כְּשֶׁנִּסְתַּלֵּק הָאָדָם הִיא בִּרְשׁוּת נַפְשׁוֹ, כִּי הָאָדָם כָּלוּל מֵהַכֹּל וְיֵשׁ לוֹ נֶפֶשׁ רוּחַ וּנְשָׁמָה. וְהַנֶּפֶשׁ נִמְשֶׁכֶת מִבְּחִינַת מְלֹא כָל הָאָרֶץ כְּבוֹדוֹ וְהַנְּשָׁמָה הִיא בְּחִינַת אַיֵּה מְקוֹם כְּבוֹדוֹ וְהָרוּחַ מְחַבֵּר שְׁנֵיהֶם יַחַד כַּיָּדוּעַ וּמוּבָן כָּל זֶה בַּכְּתָבִים וְדִבְרֵי רַבֵּנוּ זִכְרוֹנוֹ לִבְרָכָה. וּכְשֶׁנִּסְתַּלֵּק הָאָדָם, אֲזַי הַנֶּפֶשׁ נִשְׁאָר בְּזֶה הָעוֹלָם וְהַנְּשָׁמָה מִסְתַּלֶּקֶת לְמַעְלָה לִבְחִינַת אַיֵּה מְקוֹם כְּבוֹדוֹ וְהָרוּחַ מְחַבְּרָם יַחַד אִם זוֹכֶה. עַל כֵּן הַמִּטַּלְטְלִים שֶׁשָּׁרְשָׁם מִבְּחִינַת אַיֵּה נִסְתַּלֵּק חִיּוּתָם מֵהָאָדָם בְּעֵת הִסְתַּלְּקוּתוֹ, וְעַל כֵּן יוֹצְאִין מֵרְשׁוּתוֹ מִיָּד בְּעֵת הַהִסְתַּלְּקוּת וְנִכְנָסִין תֵּכֶף בִּרְשׁוּת הַיּוֹרְשִׁים, כִּי הַמִּטַּלְטְלִין צְרִיכִין תָּמִיד לִהְיוֹת בִּרְשׁוּת הָאָדָם שֶׁיְּחַפֵּשֹ וִיבַקֵּשׁ וְיַמְשִׁיךְ לָהֶם חִיּוּת וְכַנַּ"ל, אֲבָל הַקַּרְקַע חִיּוּתָהּ קְבִיעָה, כִּי מְקַבֶּלֶת מִבְּחִינַת מְלֹא כָל הָאָרֶץ כְּבוֹדוֹ שֶׁזֶּהוּ בְּחִינַת נֶפֶשׁ הָאָדָם שֶׁנִּשְׁאָר בָּאָרֶץ הַזֹּאת עַל כֵּן הַקַּרְקַע תָּמִיד נִקְרֵאת עַל שֵׁם הַמֵּת, כְּמוֹ שֶׁכָּתוּב, "לְהָקִים שֵׁם הַמֵּת עַל נַחֲלָתוֹ". וְעַל כֵּן עִקַּר שִׁעְבּוּדוֹ שֶׁל הַבַּעַל חוֹב הוּא רַק עַל הַקַּרְקַע, כִּי הַמִּטַּלְטְלִין כְּבָר יָצְאוּ מֵרְשׁוּתוֹ בְּעֵת הַהִסְתַּלְּקוּת וְהֵם עַכְשָׁו שֶׁל הַיּוֹרְשִׁים מַמָּשׁ, כִּי מְקַבְּלִין חִיּוּת מֵהֶם, כִּי צְרִיכִין לְקַבֵּל חִיּוּת חָדָשׁ בְּכָל עֵת מֵחֲמַת שֶׁהַקְּדֻשָּׁה נֶעְלֶמֶת שָׁם. שֶׁזֶּהוּ בְּחִינַת מַה שֶּׁהַמִּטַּלְטְלִין צְרִיכִין שְׁמִירָה וְהַשְׁגָּחָה וְנִעוּר וְשִׁטּוּחַ, שֶׁזֶּהוּ בְּחִינַת מַה שֶּׁצְּרִיכִין לְהַשְׁגִּיחַ עֲלֵיהֶם תָּמִיד לְהַמְשִׁיךְ לָהֶם חִיּוּת מִשָּׁרְשָׁם מֵחֲמַת שֶׁהַקְּדֻשָּׁה נֶעְלֶמֶת וְלֹא נוֹדָע מְקוֹמוֹ. עַל כֵּן אֵין חָל עֲלֵיהֶם שִׁעְבּוּד הַבַּעַל חוֹב, כִּי אֵין לָהֶם חִיּוּת קְבוּעָה רַק עַל יְדֵי הָאָדָם שֶׁמַּמְשִׁיךְ עֲלֵיהֶם הַחִיּוּת בְּכָל עֵת כַּנַּ"ל. עַל כֵּן הֵם עַכְשָׁו שֶׁל הַיּוֹרְשִׁים מַמָּשׁ וְאֵינָם שַׁיָּכִים לְהַבַּעַל חוֹב כְּלָל, אֲבָל הַקַּרְקַע כָּל הַחִיּוּת שֶׁנִּמְשָׁךְ לָהֶם עַל יְדֵי הָאָדָם בְּעֵת שֶׁקְּנָאָם קָבוּעַ בָּהֶם לְעוֹלָם, כִּי שָׁם הַחִיּוּת קָבוּעַ כַּנַּ"ל. וְגַם חִיּוּתָם הוּא בִּבְחִינַת נֶפֶשׁ הָאָדָם שֶׁנִּשְׁאָר בָּאָרֶץ גַּם אַחַר הִסְתַּלְּקוּת, עַל כֵּן הֵם שַׁיָּכִים לְבַעַל חוֹב שֶׁל הַנִּפְטָר, כִּי עֲדַיִן הֵם בִּרְשׁוּתוֹ כַּנַּ"ל:
<h3>אות טו</h3>
וְזֶה שֶׁכָּתְבוּ הַפּוֹסְקִים שֶׁהָאִדָּנָא גּוֹבִין מִמִּטַּלְטְלֵי דְּיַתְמֵי. כִּי עַכְשָׁו בְּסוֹף גָּלוּת הָאַחֲרוֹן שֶׁעַכְשָׁו גָּבְרָה הַהַסְתָּרָה מְאֹד וְה' יִתְבָּרַךְ נִסְתָּר מֵאִתָּנוּ מְאֹד מְאֹד בְּהַסְתָּרָה שֶׁבְּתוֹךְ הַסְתָּרָה, כְּמוֹ שֶׁכָּתוּב, "וְאָנֹכִי הַסְתֵּר אַסְתִּיר". וְאֵין לָנוּ עַכְשָׁו בַּמֶּה לְהַחֲיוֹת עַצְמֵנוּ כִּי אִם עַל יְדֵי הַבַּקָּשָׁה וְהַחִפּוּשֹ שֶׁאָנוּ מְחַפְּשִֹין וּמְבַקְּשִׁין אַיֵּה מְקוֹם כְּבוֹדוֹ. וּמִצְטַעֲרִין וּמִתְגַּעְגְּעִין לִגְאֻלַּת הַנֶּפֶשׁ לָשׁוּב אֵלָיו יִתְבָּרַךְ בֶּאֱמֶת, כְּמוֹ שֶׁכָּתוּב, "וּבִקַּשְׁתֶּם מִשָּׁם אֶת ה' אֱלֹקֶיךָ וּמָצָאתָ וְכוּ'". שֶׁזֶּה נֶאֱמַר עַל הַיָּמִים הָאֵלֶּה שֶׁהֵם אַחֲרִית הַיָּמִים שֶׁנִּזְכַּר שָׁם בַּפָּרָשָׁה הַהִוא. וְעִקַּר תֹּקֶף וַאֲרִיכוּת גָּלוּתֵנוּ הוּא רַק בִּשְׁבִיל זֶה כְּדֵי שֶׁנְּבַקֵּשׁ וּנְחַפֵּשֹ אַיֵּה מְקוֹם כְּבוֹדוֹ, כִּי אָנוּ צְרִיכִין עַכְשָׁו לַעֲלוֹת לַעֲלִיָּה גְּדוֹלָה לִזְכּוֹת לַגְּאֻלָּה הָאַחֲרוֹנָה שֶׁאָז יַעֲלוּ יִשְֹרָאֵל בְּתַכְלִית הָעֲלִיָּה, עַל כֵּן הִתְגַּבֵּר הַגָּלוּת מְאֹד בַּאֲרִיכוּת גָּדוֹל עַד אֲשֶׁר כָּל אֶחָד שׁוֹאֵל אַיֵּה הַבְטָחָתוֹ וְעַד מָתַי קֵץ הַפְּלָאוֹת. וְעַל יְדֵי שֶׁנִּזְכֶּה לְחַפֵּשֹ וּלְבַקֵּשׁ אֶת כְּבוֹדוֹ הֵיטֵב, נִזְכֶּה לְתַכְלִית הָעֲלִיָּה שֶׁהוּא בְּחִינַת אַיֵּה שֶׁאָז תִּהְיֶה הַגְּאֻלָּה שְׁלֵמָה. וְזֶהוּ בְּחִינַת (יְשַׁעְיָה כא( שֹׁמֵר מַה מִּלַּיְלָה, שֹׁמֵר מַה מִּלֵּיל וְכוּ' אִם תִּבְעָיוּן בְּעָיוּ שֻׁבוּ אֵתָיוּ. כִּי הַכֹּל קוֹרְאִין וְצוֹעֲקִין לַה' יִתְבָּרַךְ שֹׁמֵר מַה מִּלַּיְלָה מַה יִּהְיֶה הַסּוֹף מִגָּלוּת וְחֹשֶׁךְ הַזֶּה וּמָתַי נִזְכֶּה לִגְאֻלַּת הַמָּשִׁיחַ. וְה' יִתְבָּרַךְ מֵשִׁיב 'אִם תִּבְעָיוּן בְּעָיוּ' שֶׁהוּא לְשׁוֹן בַּקָּשָׁה וְחִפּוּשֹ, הַיְנוּ אִם תְּבַקְּשׁוּ וּתְחַפְּשֹוּ הֵיטֵב אַיֵּה מְקוֹם כְּבוֹדוֹ, שֻׁבוּ אֵתָיוּ, כִּי זֶה עִקַּר הַתְּשׁוּבָה כַּנַּ"ל. וְאָז תִּזְכּוּ לִגְאֻלָּה שְׁלֵמָה כַּנַּ"ל: וְעַל כֵּן הָאִדָּנָא גַּם מִטַּלְטְלֵי דְּיַתְמֵי מִשְׁתַּעְבְּדֵי, כִּי יִשְֹרָאֵל עַל יְדֵי רִבּוּי גָּלוּתָם שֶׁסָּבְלוּ כְּבָר כַּמָּה שָׁנִים וְהָיוּ מְטֻלְטָלִים וְנָעִים וְנָדִים בְּגָלֻיּוֹת רַבּוֹת, וּבִפְרָט בְּעֹצֶם גָּלוּת הַמַּר הַזֶּה עַל יְדֵי טִלְטוּלָם הַקָּשֶׁה, עַל יְדֵי זֶה קִדְּשׁוּ כָּל הַמְקוֹמוֹת וְהִמְשִׁיכוּ קְדֻשָּׁה לְכָל בְּחִינוֹת הַמְטֻלְטָלִים, כִּי עַל יְדֵי שֶׁיִּשְֹרָאֵל מְטֻלְטָלִים וְנָעִים וְנָדִים בְּגָלוּת, עַל יְדֵי זֶה הֵם מְבַקְּשִׁין וּמְחַפְּשִֹין בְּכָל עֵת אַיֵּה מְקוֹם כְּבוֹדוֹ עַד שֶׁזּוֹכִין בְּכָל עֵת לִקְדֻשָּׁה עֶלְיוֹנָה הַזֹּאת, וְעַל יְדֵי זֶה נִתְקַדְּשִׁין כָּל הַטִּלְטוּלִים שֶׁלָּהֶם. וְעַל כֵּן עַכְשָׁו שֶׁיִּשְֹרָאֵל סָבְלוּ גָּלֻיּוֹת כָּל כָּךְ כְּבָר נִתְקַדְּשׁוּ כָּל בְּחִינוֹת הַנִּיצוֹצוֹת הַמְטֻלְטָלִים עַד שֶׁעַכְשָׁו גַּם בָּהֶם הַקְּדֻשָּׁה קְבוּעָה וְקַיָּמָא, כִּי כְּבָר הִמְשִׁיכוּ הַקְּדֻשָּׁה בִּקְבִיעוּת עַל יְדֵי הַבַּקָּשָׁה וְהַחִפּוּשֹ שֶׁל רִבּוּי הַגָּלֻיּוֹת שֶׁעַל יְדֵי זֶה מְגַלִּין קְדֻשָּׁתוֹ בְּכָל מָקוֹם כַּנַּ"ל. וְעַל כֵּן עַכְשָׁו מִטַּלְטְלֵי כִּמְקַרְקְעֵי לְכָל דָּבָר, כִּי כְּבָר הַקְּדֻשָּׁה קְבוּעָה גַּם בָּהֶם כַּנַּ"ל:
<h3>אות טז</h3>
וְעַל כֵּן אֵין נִפְרָעִין מִנִּכְסֵי יְתוֹמִים אֶלָּא בִּשְׁבוּעָה, כִּי בְּכָל מָקוֹם שֶׁיֵּשׁ הַכְחָשָׁה צְרִיכִין שְׁבוּעָה, כִּי כְּשֶׁיֵּשׁ הַכְחָשָׁה וּכְפִירָה שֶׁהוּא מִן הַסִּטְרָא אָחֳרָא וְהַחִיצוֹנִים, שֶׁהֵם סִטְרָא דְּנוּקְבָּא שֶׁיְּנִיקָתָם מֵהַסְתָּרַת הַמַּאֲמָר סָתוּם כַּנַּ"ל וְאָז צְרִיכִין שְׁבוּעָה, כִּי שְׁבוּעָה וְנֵדֶר הֵם בִּבְחִינַת אַיֵּה שֶׁהוּא מַאֲמָר סָתוּם, שֶׁהוּא שֹׁרֶשׁ כָּל הַמַּאֲמָרוֹת וְכָל הַתּוֹרָה כֻּלָּהּ. וְעַל כֵּן כָּל אָדָם יָכוֹל לֶאֱסֹר עַל עַצְמוֹ כָּל מַה שֶּׁרוֹצֶה עַל יְדֵי שְׁבוּעָה וְנֵדֶר, כִּי מִשָּׁם מִבְּחִינַת שְׁבוּעָה וְנֵדֶר נִמְשָׁךְ כָּל הַתּוֹרָה, כִּי כָּל הַנּוֹדֵר וְנִשְׁבָּע כְּאִלּוּ נוֹדֵר וְנִשְׁבָּע בְּחַיֵּי הַמֶּלֶךְ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. כִּי מִשָּׁם חִיּוּת הַכֹּל, כִּי הֵם בִּבְחִינַת הַמַּאֲמָר סָתוּם כַּנַּ"ל וְעַל כֵּן כָּל אֶחָד יָכוֹל לֶאֱסֹר עַל עַצְמוֹ כָּל מַה שֶּׁרוֹצֶה עַל יְדֵי שְׁבוּעָה וְנֵדֶר. כִּי כְּשֶׁעוֹלֶה לְשָׁם הוּא מַמְשִׁיךְ לְעַצְמוֹ מִצְווֹת חֲדָשׁוֹת כִּרְצוֹנוֹ, כִּי מִשָּׁם נִמְשָׁךְ כָּל הַתּוֹרָה כַּנַּ"ל. עַל כֵּן יָכוֹל לַעֲשֹוֹת מֵהֶתֵּר אִסּוּר וּלְחַיֵּב עַצְמוֹ בַּמֶּה שֶׁאֵינוֹ חַיָּב עַל יְדֵי נֶדֶר וּשְׁבוּעָה. נִמְצָא, שֶׁעַכְשָׁו יֵשׁ לוֹ מִצְווֹת חֲדָשׁוֹת לְקַיֵּם מַה שֶּׁנָּדַר אוֹ נִשְׁבַּע, כִּי מִנֶּדֶר וּשְׁבוּעָה, שֶׁהֵם שֹׁרֶשׁ הַכֹּל, יָכוֹל לְהַמְשִׁיךְ לוֹ אוֹר הַתּוֹרָה וְהַמִּצְווֹת כִּרְצוֹנוֹ כַּנַּ"ל. וְעַל כֵּן כְּשֶׁיֵּשׁ הַכְחָשָׁה שֶׁאֲחִיזָתָם מִבְּחִינַת אַיֵּה, שֶׁאָז צְרִיכִין לְחַפֵּשֹ וּלְבַקֵּשׁ אַיֵּה וְכוּ' כְּדֵי לַעֲלוֹת לְשֹׁרֶשׁ הַקְּדֻשָּׁה שֶׁהוּא בְּחִינַת אַיֵּה וְכוּ' כַּנַּ"ל. עַל כֵּן צְרִיכִין שְׁבוּעָה שֶׁעַל יְדֵי זֶה עוֹלִין וּמִתְקַשְּׁרִין לִבְחִינַת אַיֵּה שֶׁעַל יְדֵי זֶה מִתְבַּטְּלִין כָּל הַחִיצוֹנִים וְכָל הַהַכְחָשׁוֹת וְהַכְּפִירוֹת הַבָּאִין מֵהֶם וְכַנַּ"ל: וְעַל כֵּן אֵין נִשְׁבָּעִין עַל הַקַּרְקָעוֹת, כִּי הֵם בִּבְחִינַת הַמַּאֲמָרוֹת הַמִּתְגַּלִּים בְּחִינַת מְלֹא כָל הָאָרֶץ כְּבוֹדוֹ וְעַל כֵּן אֵין שַׁיָּךְ שָׁם שְׁבוּעָה שֶׁהוּא בְּחִינַת אַיֵּה וְכַנַּ"ל. וְעַל כֵּן אֵין נִפְרָעִין מִנִּכְסֵי יְתוֹמִים אֶלָּא בִּשְׁבוּעָה, כִּי כְּשֶׁמֵּת וְשָׁלַט סִטְרָא דְּמוֹתָא שֶׁיְּנִיקָתָהּ מִבְּחִינַת אַיֵּה כַּנַּ"ל, שֶׁעַל יְדֵי זֶה נִסְתַּלֵּק וְלֹא נוֹדָע מְקוֹמוֹ אַיֵּה. עַל כֵּן אָז יָכוֹל לְהִתְאַחֵז הַשֶּׁקֶר, חַס וְשָׁלוֹם, שֶׁיְּנִיקָתוֹ מֵהַסְתָּרַת הַמַּאֲמָר סָתוּם כַּנַּ"ל. עַל כֵּן צְרִיכִין שְׁבוּעָה, שֶׁעַל יְדֵי זֶה עוֹלִין לְשֹׁרֶשׁ הַקְּדֻשָּׁה לִבְחִינַת אַיֵּה בְּחִינַת הַמַּאֲמָר סָתוּם. וּמַמְשִׁיכִין הֶאָרָה הַקְּדוֹשָׁה מִשָּׁם וְעַל יְדֵי זֶה נִתְבַּטֵּל יְנִיקָתָם וְנִתְגַּלֶּה הָאֱמֶת וְכַנַּ"ל:
<h3>אות יז</h3>
וְזֶה בְּחִינַת סְפִירַת הָעֹמֶר וּבְחִינַת פֶּסַח שֵׁנִי וּבְחִינַת לַ"ג בָּעֹמֶר, כִּי קֹדֶם קַבָּלַת הַתּוֹרָה צְרִיכִין לִסְפֹּר סְפִירַת הָעֹמֶר אַרְבָּעִים וְתִשְׁעָה יוֹם כְּדֵי לָצֵאת מִטֻּמְאָה לְטָהֳרָה כַּמּוּבָא שֶׁזֶּהוּ בְּחִינַת תְּשׁוּבָה. וְעִקַּר הַתְּשׁוּבָה לָצֵאת מִטֻּמְאָה לְטָהֳרָה הוּא עַל יְדֵי הַבַּקָּשָׁה וְהַחִפּוּשֹ שֶׁמְּחַפְּשִֹין וּמְבַקְּשִׁין אַיֵּה מְקוֹם כְּבוֹדוֹ, שֶׁעַל יְדֵי זֶה זוֹכִין לְתַכְלִית הָעֲלִיָּה, שֶׁזֶּהוּ בְּחִינַת סְפִירַת הָעֹמֶר שֶׁסּוֹפְרִין וּמוֹנִין הַיָּמִים מִיּוֹם אֶל יוֹם שֶׁזֶּהוּ בְּחִינַת אַיֵּה בְּחִינַת (יְשַׁעְיָה לג) אַיֵּה סֹפֵר, כִּי הַסְּפִירָה וְהַמִּנְיָן הוּא כְּמִי שֶׁמּוֹנֶה וְסוֹפֵר וּמְבַקֵּשׁ וּמְחַפֵּשֹ עַד שֶׁיִּמְצָא לִגַּע לְתַכְלִית מְבֻקָּשׁוֹ. וְעַל יְדֵי הַסְּפִירָה שֶׁל כָּל יוֹם וָיוֹם מִימֵי הַסְּפִירָה זוֹכִין לָצֵאת מִשַּׁעַר אֶחָד שֶׁל טֻמְאָה לְשַׁעַר אֶחָד שֶׁל קְדֻשָּׁה. וּמַמְשִׁיכִין מֹחַ וְדַעַת דִּקְדֻשָּׁה בְּכָל יוֹם וָיוֹם. וְהָעִקָּר עַל יְדֵי הַסְּפִירָה שֶׁהוּא בְּחִינַת בַּקָּשָׁה וְחִפּוּשֹ כַּנַּ"ל. עַד שֶׁזּוֹכִין בְּשָׁבוּעוֹת לְקַבָּלַת הַתּוֹרָה עַל יְדֵי זֶה וְכַנַּ"ל. כִּי בְּעֵת שֶׁהָאָדָם רָחוֹק מִקְּדֻשָּׁתוֹ יִתְבָּרַךְ וְהוּא נָע וָנָד וּמְטֻלְטָל וְדוֹחִין אוֹתוֹ מִקְּדֻשָּׁתוֹ מִדְּחִי אֶל דֶּחִי, רַחֲמָנָא לִצְלַן. אַף עַל פִּי כֵן אִם הוּא חָזָק וְאַמִּיץ לְבַקֵּשׁ וְלִדְרֹשׁ וּלְחַפֵּשֹ וְלַחְתֹּר בְּכָל עֵת וּלְהִתְגַּעְגֵּעַ וְלִכְסֹף וּלְבַקֵּשׁ אֶת שֶׁאָהֲבָה נַפְשׁוֹ לִמְצֹא אוֹתוֹ יִתְבָּרַךְ. אֲזַי אַף עַל פִּי שֶׁעֲדַיִן עוֹבְרִים יָמִים וְשָׁנִים הַרְבֵּה וְאֵינוֹ זוֹכֶה לְמָצְאוֹ יִתְבָּרַךְ וּלְהִתְקָרֵב אֵלָיו אַף עַל פִּי כֵן יֵדַע וְיַאֲמִין כִּי בְּכָל עֵת וָעֵת עַל יְדֵי כָּל בַּקָּשָׁה וּבַקָּשָׁה. וְעַל יְדֵי כָּל דְּרִישָׁה
וּדְרִישָׁה שֶׁדּוֹרֵשׁ וּמְבַקֵּשׁ וּמְחַפֵּשֹ לִמְצֹא כְּבוֹד קְדֻשָּׁתוֹ יִתְבָּרַךְ. וְעַל יְדֵי כָּל הַבָּטָה וְגַעְגּוּעַ שֶׁמַּבִּיט וְתוֹלֶה עֵינוֹ לְרַחֲמָיו יִתְבָּרַךְ וְעַל יְדֵי כָּל תְּנוּעָה וּתְנוּעָה שֶׁפּוֹנֶה לְהַקְּדֻשָּׁה, עַל יְדֵי כָּל זֶה זוֹכֶה בְּכָל פַּעַם לְשַׁבֵּר חוֹמוֹת בַּרְזֶל וְדַלְתוֹת נְחֹשֶׁת אַף עַל פִּי שֶׁאַחַר כָּךְ מִתְגַּבְּרִין עָלָיו בְּכָל פַּעַם, רַחֲמָנָא לִצְלַן, אַף עַל פִּי כֵן אֵין יְגִיעוֹ לָרִיק, חַס וְשָׁלוֹם, וְאֵין שׁוּם תְּנוּעָה שֶׁפּוֹנֶה לְהַקְּדֻשָּׁה נֶאֱבֶדֶת חַס וְשָׁלוֹם. וְאִם הוּא חָזָק וְאַמִּיץ לְבַקֵּשׁ וּלְחַפֵּשֹ יוֹתֵר אַף אִם יַעֲבֹר עָלָיו מָה, בְּוַדַּאי סוֹף כָּל סוֹף יִזְכֶּה לִמְצֹא אוֹתוֹ יִתְבָּרַךְ וְכַנַּ"ל. שֶׁזֶּהוּ בְּחִינַת סְפִירָה שֶׁאַף עַל פִּי שֶׁבְּכָל יוֹם וָיוֹם שֶׁסּוֹפְרִין וּמוֹנִין עֲדַיִן אֵין זוֹכִין לָצֵאת לְגַמְרֵי מִטֻּמְאָה לְטָהֳרָה וּלְקַבֵּל אֶת הַתּוֹרָה, אַף עַל פִּי כֵן בְּסוֹף הַסְּפִירָה זוֹכִין לְשָׁבוּעוֹת לְקַבֵּל אֶת הַתּוֹרָה עַל יְדֵי הַכֹּחַ וְהַזְּכוּת שֶׁסָּפְרוּ אַרְבָּעִים וְתִשְׁעָה יוֹם, כִּי בְּכָל יוֹם וָיוֹם מִימֵי הַסְּפִירָה מְקַבְּלִין מֹחַ וְדַעַת עַד שֶׁנִּשְׁלָם הַדַּעַת בְּיוֹם הַחֲמִשִּׁים וּמְקַבְּלִין אֶת הַתּוֹרָה אָז. כְּמוֹ כֵן הוּא בְּכָל אָדָם וּבְכָל זְמַן שֶׁצְּרִיכִין לַעֲבֹר עָלָיו עִדָּן וְעִדָּנִים הַרְבֵּה וְכַמָּה יַמִּים וּנְהָרוֹת וּתְהוֹמוֹת וּמֵימוֹת מְחֻלָּפִים צְרִיכִין לַעֲבֹר עָלָיו וּבְכַמָּה מִדְבָּרוֹת הַמְלֵאִים נְחָשִׁים וְעַקְרַבִּים גְּדוֹלִים וְנוֹרָאִים צָרִיךְ לַעֲבֹר בָּהֶם עַד אֲשֶׁר זוֹכֶה לִכָּנֵס לְשַׁעֲרֵי הַקְּדֻשָּׁה בֶּאֱמֶת. וְזֶה הַדָּבָר אִי אֶפְשָׁר לַפֶּה לְדַבֵּר וּלְבָאֵר וּלְסַפֵּר אֶחָד לַחֲבֵרוֹ עַד הֵיכָן הוּא צָרִיךְ לְהִתְחַזֵּק. וְאַף עַל פִּי שֶׁכְּבָר גִּלָּה רַבֵּנוּ זִכְרוֹנוֹ לִבְרָכָה כַּמָּה תּוֹרוֹת גְּבוֹהוֹת וְנוֹרָאוֹת עַל זֶה וְכַמָּה שִׁיחוֹת נָאוֹת עַל זֶה שֶׁמֵּהֶם יוּכַל הַמַּשְֹכִּיל לְהָבִין קְצָת אֵיךְ לְהִתְחַזֵּק תָּמִיד וְלִבְלִי לְהַנִּיחַ אֶת מְעַט הַטּוֹב שֶׁיָּכוֹל לַעֲשֹוֹת אֲפִלּוּ אִם נָפַל לִשְׁאוֹל תַּחְתִּיּוֹת מַמָּשׁ, חַס וְשָׁלוֹם, וּכְבָר דִּבַּרְנוּ בָּזֶה הַרְבֵּה, אַךְ אַף עַל פִּי כֵן עֲדַיִן צְרִיכִין לְמוֹדָעִי וְאִי אֶפְשָׁר לְהוֹדִיעַ וּלְבָאֵר הַכֹּל, כִּי לְכָל אֶחָד נִדְמֶה שֶׁעָלָיו אֵין אָנוּ מְכַוְּנִים בִּדְבָרֵינוּ, כִּי הוּא יֵשׁ לוֹ מְנִיעוֹת כָּאֵלֶּה וְנִתְפָּס בְּתַאֲוָתוֹ וּבִמְצוּדָתוֹ כָּל כָּךְ עַד שֶׁלְּאִישׁ כְּמוֹתוֹ אִי אֶפְשָׁר לָשׁוּב בֶּאֱמֶת לַה' יִתְבָּרַךְ, כִּי כְּבָר נִלְכַּד יָמִים וְשָׁנִים בַּמֶּה שֶׁנִּלְכַּד עַד אֲשֶׁר לֹא יַאֲמִין שׁוּב מִנִּי חֹשֶׁךְ, כָּךְ נִדְמֶה לְכָל אֶחָד. וְרַבֵּנוּ זִכְרוֹנוֹ לִבְרָכָה הָיָה קוֹרֵא תִּגָּר עַל זֶה מְאֹד וְאָמַר בְּזֶה הַלָּשׁוֹן, גִּיוַואלְד! זַייט אַייךְ נִיט מְיָאֵשׁ וּמָשַׁךְ מְאֹד תֵּבַת "גִּיוַואלְד". כִּי בֶּאֱמֶת הַכֹּל יְכוֹלִים לִזְכּוֹת לְהִתְקָרֵב לַה' יִתְבָּרַךְ בֶּאֱמֶת אֲפִלּוּ עַל יְדֵי מַאֲמָר זֶה הַנַּ"ל לְבַד, דְּהַיְנוּ שֶׁעַל כָּל פָּנִים יְחַפְּשֹוּ וִיבַקְּשׁוּ וְיִצְטַעֲרוּ וְיִתְגַּעְגְּעוּ לָשׁוּב אֵלָיו יִתְבָּרַךְ וְכַנַּ"ל. וְסוֹף כָּל סוֹף יִתְקָרֵב לַה' יִתְבָּרַךְ וְאָז יִרְאֶה שֶׁאֵין שׁוּם תְּנוּעָה נֶאֱבֶדֶת חַס וְשָׁלוֹם. וְעַל יְדֵי כָּל תְּנוּעָה וּבַקָּשָׁה שֶׁהוּא מְבַקֵּשׁ אֶת כְּבוֹדוֹ יִתְבָּרַךְ זָכָה לַעֲשֹוֹת אֵיזֶה תִּקּוּן. עַד שֶׁיִּזְכֶּה לַעֲלוֹת בְּתַכְלִית הָעֲלִיָּה, שֶׁזֶּהוּ סוֹד סְפִירָה וְקַבָּלַת הַתּוֹרָה וְכַנַּ"ל: וְזֶה בְּחִינַת עֹמֶר שְֹעוֹרִים שֶׁסּוֹפְרִין לַהֲנָפַת הָעֹמֶר שְֹעוֹרִים, כִּי שְֹעוֹרִים הוּא מַאֲכַל בְּהֵמָה שֶׁהוּא בְּחִינַת מִנְחַת קְנָאוֹת שֶׁל הַסּוֹטָה, כִּי הִיא עָשְֹתָה מַעֲשֵֹה בְּהֵמָה, אַף קָרְבָּנָהּ מַאֲכַל בְּהֵמָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעַל יְדֵי הֲנָפַת עֹמֶר שְֹעוֹרִים מְרַמְּזִין שֶׁיְּכוֹלִין לְבַקֵּשׁ וְלִמְצֹא כְּבוֹדוֹ יִתְבָּרַךְ אֲפִלּוּ בִּבְחִינַת בַּהֲמִיּוּת שֶׁהוּא בְּחִינַת הִתְגַּבְּרוּת הַתַּאֲווֹת, בְּחִינַת מְקוֹמוֹת הַמְטֻנָּפִים וְכָל זֶה עַל יְדֵי הַבַּקָּשָׁה וְהַחִפּוּשֹ אַיֵּה מְקוֹם כְּבוֹדוֹ שֶׁזֶּהוּ בְּחִינַת סְפִירָה וְכוּ' וְכַנַּ"ל:
<h3>אות יח</h3>
וְזֶה בְּחִינַת פֶּסַח שֵׁנִי שֶׁמִּצְוָה זוֹ לֹא נִתְּנָה עַל יְדֵי מֹשֶׁה עַד שֶׁשָּׁאֲלוּ הַטְּמֵאִים, לָמָּה נִגָּרַע לְבִלְתִּי הַקְרִיב אֶת קָרְבַּן ה' וְכוּ'. הַיְנוּ כַּנַּ"ל שֶׁבָּזֶה מְרַמְּזִין שֶׁאֵין שׁוּם יֵאוּשׁ בָּעוֹלָם, כִּי אֲפִלּוּ מִי שֶׁהוּא טָמֵא אוֹ בְּדֶרֶךְ רְחוֹקָה מְאֹד מֵה' יִתְבָּרַךְ וְאֵינוֹ יָכוֹל לְהַקְרִיב אֶת קָרְבַּן ה' בְּמוֹעֲדוֹ שֶׁאֵינוֹ זוֹכֶה לַעֲבֹד עֲבוֹדָתוֹ תָּמִיד כַּסֵּדֶר בְּמוֹעֲדוֹ וּבִזְמַנּוֹ כָּרָאוּי לְאִישׁ יִשְֹרָאֵל, אַף עַל פִּי כֵן אִם אֵינוֹ מְיָאֵשׁ עַצְמוֹ מֵחֲמַת זֶה וְהוֹלֵךְ אֶל הַצַּדִּיק הָאֱמֶת, שֶׁהוּא בְּחִינַת מֹשֶׁה, לִדְרֹשׁ אֶת ה' וְשׁוֹאֵל וּמְבַקֵּשׁ לָמָּה נִגָּרַע
לְהַקְרִיב אֶת קָרְבַּן ה' וְכוּ', כִּי אַף עַל פִּי שֶׁטִּמֵּאתִי אֶת נַפְשִׁי וְנִתְרַחַקְתִּי מֵה' יִתְבָּרַךְ אַף עַל פִּי כֵן אֲנִי שׁוֹאֵל עֵצָה וְתַחְבּוּלָה אֵיךְ לְהִתְקָרֵב לַה' יִתְבָּרַךְ, כִּי בְּוַדַּאי יֵשׁ עֵצָה גַּם בִּשְׁבִילִי אֵיךְ לְהִתְקָרֵב לַה' יִתְבָּרַךְ אַף עַל פִּי שֶׁהָיִיתִי טָמֵא וּבְדֶרֶךְ רְחוֹקָה מֵה' יִתְבָּרַךְ וַאֲזַי ה' יִתְבָּרַךְ מָלֵא רַחֲמִים עָלָיו וְזוֹכֶה עַל יְדֵי זֶה לְתַכְלִית הָעֲלִיָּה, וְזוֹכֶה עַל יְדֵי זֶה לְהוֹסִיף פָּרָשָׁה בַּתּוֹרָה. כִּי עַל יְדֵי שֶׁמְּבַקְּשִׁין וּמְחַפְּשִֹין אַיֵּה מְקוֹם כְּבוֹדוֹ, שֶׁעַל יְדֵי זֶה זוֹכִין לִבְחִינַת אַיֵּה שֶׁהוּא תַּכְלִית הָעֲלִיָּה כַּנַּ"ל, עַל יְדֵי זֶה זוֹכִין אַחַר כָּךְ לְהַמְשִׁיךְ מִשָּׁם חִדּוּשֵׁי תּוֹרָה שֶׁהוּא בְּחִינַת קַבָּלַת הַתּוֹרָה שֶׁנִּמְשָׁךְ מִשָּׁם מִבְּחִינַת אַיֵּה וְכַנַּ"ל, שֶׁזֶּהוּ בְּחִינַת פָּרָשַׁת פֶּסַח שֵׁנִי שֶׁנִּתַּן דַּיְקָא עַל יְדֵי שְׁאֵלַת הַטְּמֵאִים "לָמָּה נִגָּרַע"?. שֶׁהוּא בְּחִינַת שְׁאֵלָה וּבַקָּשָׁה אַיֵּה, אֵיפֹה מוֹצְאִין עֵצָה לְהִתְקָרֵב לִכְבוֹדוֹ יִתְבָּרַךְ שֶׁרָחוֹק מֵאִתָּנוּ מְאֹד. שֶׁזֶּהוּ בְּחִינַת אַיֵּה מְקוֹם כְּבוֹדוֹ, שֶׁעַל יְדֵי זֶה זוֹכִין לְתַכְלִית הָעֲלִיָּה שֶׁמִּשָּׁם מְקַבְּלִין הַתּוֹרָה וְכַנַּ"ל:
<h3>אות יט</h3>
וְזֶה בְּחִינַת לַ"ג בָּעֹמֶר, כִּי רַבִּי שִׁמְעוֹן בֶּן יוֹחַאי הִבְטִיחַ כִּי לֹא תִּשָּׁכַח מִפִּי זַרְעוֹ - שֶׁהַתּוֹרָה לֹא תִּשְׁתַּכַּח מִפִּי יִשְֹרָאֵל עַל יָדוֹ, כִּי בַּזֹּהַר דָּא יִפְקוּן מִן גָּלוּתָא (זֹהַר נָשֹא דַּף קכד ע"ב) כִּי תַּנָּא אֶחָד אָמַר, עֲתִידָה תּוֹרָה שֶׁתִּשְׁתַּכַּח מִיִּשְֹרָאֵל. וְרַבִּי שִׁמְעוֹן בֶּן יוֹחָאי אָמַר שֶׁלֹּא תִּשְׁתַּכַּח וְכוּ', כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (שַׁבָּת קלח). וּבֶאֱמֶת אֵלּוּ וָאֵלּוּ דִּבְרֵי אֱלֹקִים חַיִּים וּשְׁנֵיהֶם אֱמֶת עַל פִּי הַנַּ"ל כִּי אַף עַל פִּי שֶׁתִּשָּׁכַח, לֹא תִּשְׁתַּכַּח, כִּי כְּשֶׁנּוֹפְלִין, חַס וְשָׁלוֹם, לִבְחִינַת מְקוֹמוֹת הַמְטֻנָּפִים הָרְחוֹקִים מִכְּבוֹדוֹ יִתְבָּרַךְ זֶה בְּחִינַת שִׁכְחַת הַתּוֹרָה שֶׁהוּא כְּבוֹדוֹ כַּנַּ"ל, אֲבָל אַף עַל פִּי כֵן עַל יְדֵי שֶׁמְּחַפְּשִֹין וְדוֹרְשִׁין גַּם שָׁם אֶת ה' יִתְבָּרַךְ וְשׁוֹאֲלִין אַיֵּה אֵיפֹה כַּנַּ"ל, עַל יְדֵי זֶה זוֹכִין לַחֲזֹר לַה' יִתְבָּרַךְ בְּתַכְלִית הָעֲלִיָּה כַּנַּ"ל. נִמְצָא, שֶׁה' יִתְבָּרַךְ חָמַל עָלֵינוּ וְהוֹרָנוּ עֵצוֹת מֵרָחוֹק שֶׁגַּם בְּתוֹךְ עֹצֶם הַשִּׁכְחָה אַף עַל פִּי כֵן עַל יְדֵי הַשִּׁכְחָה בְּעַצְמוֹ שֶׁהִיא בְּחִינַת אַיֵּה שֶׁאֵין יוֹדְעִין מֵהַתּוֹרָה וּמִכְּבוֹדוֹ כְּלָל, אַף עַל פִּי כֵן עַל יְדֵי זֶה בְּעַצְמוֹ יְכוֹלִין לַחֲזֹר לַה' יִתְבָּרַךְ עַל יְדֵי הַבַּקָּשָׁה וְהַחִפּוּשֹ לְבַד כַּנַּ"ל. וְכָל זֶה בְּכֹחַ וּזְכוּת תּוֹרָתוֹ שֶׁל רַבִּי שִׁמְעוֹן בַּר יוֹחָאי שֶׁהוּא גִּלָּה סִתְרֵי תּוֹרָה וְכָל הַסִּתְרֵי תּוֹרָה הֵם בִּבְחִינַת הַמַּאֲמָר סָתוּם שֶׁהוּא בְּרֵאשִׁית בְּחִינַת אַיֵּה שֶׁשָּׁם כָּל רָזִין וּסְתִימִין דְּאוֹרַיְתָא. וְעַל כֵּן חִבֵּר רַבִּי שִׁמְעוֹן בַּר יוֹחָאי אֶת הַתִּקּוּנִים שֶׁהוּא שִׁבְעִים אַנְפִּין עַל תֵּבַת בְּרֵאשִׁית, שֶׁהוּא הַמַּאֲמָר סָתוּם, שֶׁשָּׁם כָּל הָרָזִין סְתִימִין כַּנַּ"ל וְעַל יְדֵי כֹּחַ הַזֶּה יֵשׁ לָנוּ כֹּחַ לְחַפֵּשֹ וּלְבַקֵּשׁ אוֹתוֹ יִתְבָּרַךְ אֲפִלּוּ בְּתַכְלִית גָּלוּת הַנֶּפֶשׁ, אֲפִלּוּ אִם נִתְרַחַקְנוּ מִכְּבוֹדוֹ מְאֹד, כִּי יְכוֹלִין לְחַפֵּשֹ אַיֵּה וְכוּ' עַד שֶׁזּוֹכִין לַעֲלוֹת בְּתַכְלִית הָעֲלִיָּה כַּנַּ"ל, כִּי כָּל זֶה הוּא בְּכֹחַ וּזְכוּת הַצַּדִּיקֵי אֱמֶת שֶׁזָּכוּ עַל יְדֵי קְדֻשָּׁתָם לַעֲלוֹת לְשָׁם לִבְחִינַת אַיֵּה בִּקְדֻשָּׁה גְּדוֹלָה עַד שֶׁהִשִּיגוּ שָׁם רָזִין סְתִימִין כַּנַּ"ל כְּמוֹ רַבִּי שִׁמְעוֹן בֶּן יוֹחָאי וַחֲבֵרָיו, וּבְכֹחָם יֵשׁ כֹּחַ אֲפִלּוּ לְמִי שֶׁנּוֹפֵל לְמָקוֹם שֶׁנּוֹפֵל לִבְחִינַת מְקוֹמוֹת הַמְטֻנָּפִים, יֵשׁ לוֹ כֹּחַ לְחַפֵּשֹ וּלְבַקֵּשׁ אַיֵּה מְקוֹם כְּבוֹדוֹ וְכוּ' עַד שֶׁעוֹלֶה לִבְחִינַת אַיֵּה כַּנַּ"ל, מֵאַחַר שֶׁכְּבָר הָיוּ צַדִּיקִים אֲמִתִּיִּים שֶׁזָּכוּ לָאוֹר הַזֶּה עַל כֵּן יֵשׁ כֹּחַ לְהַנּוֹפְלִים לְחַפֵּשֹ וּלְבַקֵּשׁ עַד שֶׁנִּתְתַּקְּנִין גַּם כֵּן, כִּי בֶּאֱמֶת עִקַּר כֹּחָם עַל יְדֵי הַצַּדִּיק הָאֱמֶת שֶׁזָּכָה לִבְחִינַת אַיֵּה בִּקְדֻשָּׁה, שֶׁזֶּהוּ בְּחִינַת רַבִּי שִׁמְעוֹן בֶּן יוֹחָאי שֶׁזָּכָה לְרָזִין סְתִימִין שֶׁהֵם בְּחִינַת אַיֵּה כַּנַּ"ל. כִּי לוּלֵא זְכוּת הַצַּדִּיק אֱמֶת לֹא הָיָה לָנוּ כֹּחַ אֲפִלּוּ לְחַפֵּשֹ וּלְבַקֵּשׁ כְּלָל וְחַס וְשָׁלוֹם הָיוּ נִטְבָּעִין, חַס וְשָׁלוֹם, וְלֹא הָיָה תְּקוּמָה, חַס וְשָׁלוֹם, לְהַנּוֹפְלִים וְנִתְרַחֲקוּ מִן הַקְּדֻשָּׁה, וּבִפְרָט עַכְשָׁו שֶׁיֵּשׁ בְּנֵי אָדָם שֶׁנָּפְלוּ מְאֹד לַחֲטָאִים וַעֲבֵרוֹת גְּמוּרוֹת, רַחֲמָנָא לִצְלַן, וּמֵהֵיכָן הָיוּ מְקַבְּלִין חִיּוּת וְכֹחַ לְהִתְעוֹרֵר עוֹד לְבַקֵּשׁ וּלְחַפֵּשֹ כְּבוֹדוֹ יִתְבָּרַךְ וְלָשׁוּב אֵלָיו, בְּוַדַּאי חַס וְשָׁלוֹם, הָיָה אוֹבֵד תִּקְוָתָם חָלִילָה, אַךְ בֶּאֱמֶת עַל יְדֵי כֹּחַ הַצַּדִּיקֵי אֱמֶת רַבִּי שִׁמְעוֹן בֶּן יוֹחָאי וַחֲבֵרָיו שֶׁזָּכוּ לִבְחִינַת אַיֵּה, עַל יְדֵי זֶה יֵשׁ כֹּחַ לְכָל הַנּוֹפְלִים אֲפִלּוּ לַמְקוֹמוֹת הַמְטֻנָּפִים שֶׁיְּחַפְּשֹוּ אַיֵּה וְכוּ' עַד שֶׁיַּעֲלוּ בְּתַכְלִית הָעֲלִיָּה לִבְחִינַת אַיֵּה, מֵאַחַר שֶׁכְּבָר הָיוּ צַדִּיקִים אֲמִתִּיִּים שֶׁזָּכוּ לִבְחִינַת אַיֵּה, שֶׁהוּא סִתְרֵי תּוֹרָה כַּנַּ"ל: וְזֶה בְּחִינַת וְעָנְתָה הַשִּׁירָה הַזֹּאת לְפָנָיו לָעַד כִּי לֹא תִּשָּׁכַח מִפִּי זַרְעוֹ. כִּי עִקַּר הַשִּׁירָה הוּא שֶׁמּוֹדִיעַ לְיִשְֹרָאֵל שֶׁבְּאַחֲרִית הַיָּמִים יִהְיוּ רְחוֹקִים מֵה' יִתְבָּרַךְ מְאֹד, כְּמוֹ שֶׁכָּתוּב שָׁם, "כִּי יִרְאֶה כִּי אָזְלַת יָד וְאֶפֶס עָצוּר וְעָזוּב". וְאָז נֶאֱמַר, "אֵי אֱלֹהֵימוֹ וְכוּ'". זֶה בְּחִינַת אַיֵּה שֶׁמְּחַפְּשִֹין וּמְבַקְּשִׁין אַיֵּה ה' יִתְבָּרַךְ וְעַל יְדֵי זֶה לֹא תִּשָּׁכַח מִפִּי זַרְעוֹ, כִּי עַל יְדֵי זֶה זוֹכִין לְמָצְאוֹ יִתְבָּרַךְ כַּנַּ"ל: וְזֶה בְּחִינַת לַ"ג בָּעֹמֶר, כִּי אָז פָּסְקוּ לָמוּת תַּלְמִידֵי רַבִּי עֲקִיבָא וְאָז נִסְתַּלֵּק רַבִּי שִׁמְעוֹן בַּר יוֹחָאי וְהוּא יוֹם הִלּוּלָא רַבָּא דִּידֵיהּ. כִּי רַבִּי עֲקִיבָא הָיָה דּוֹרֵשׁ כִּתְרֵי אוֹתִיּוֹת שֶׁהֵם בְּחִינַת אַיֵּה, בְּחִינַת מַאֲמָר סָתוּם, בְּחִינַת סִתְרֵי תּוֹרָה כַּנַּ"ל. וְעַל כֵּן כָּל עִנְיָנוֹ שֶׁל רַבִּי עֲקִיבָא סָתוּם וְנֶעְלָם וְאִי אֶפְשָׁר לְהָבִין עַד שֶׁגַּם מֹשֶׁה רַבֵּנוּ עָלָיו הַשָּׁלוֹם, לֹא הָיָה יָכֹל לְהָבִין וְשָׁאַל: זוֹ תּוֹרָה וְזוֹ שְֹכָרָהּ וְכוּ'. וְהֵשִׁיב לוֹ ה' יִתְבָּרַךְ, שְׁתֹק, כָּךְ עָלָה בְּמַחֲשָׁבָה (כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה מְנָחוֹת כט). שֶׁזֶּהוּ בְּחִינַת הַקֻּשְׁיוֹת שֶׁאִי אֶפְשָׁר לְהָבִין שָׁם דַּרְכֵי ה' יִתְבָּרַךְ שֶׁהֵם בִּבְחִינַת אַיֵּה, בְּחִינַת סִתְרִין וּגְנִיזִין דְּמַלְכָּא. וּמֵחֲמַת זֶה לֹא הָיוּ תַּלְמִידָיו נוֹהֲגִין כָּבוֹד זֶה בָּזֶה מֵחֲמַת שֶׁנִּמְשְׁכוּ מֵרַבִּי עֲקִיבָא שֶׁהוּא בְּחִינַת אַיֵּה מְקוֹם כְּבוֹדוֹ עַל כֵּן פָּגְמוּ בְּהַכָּבוֹד, כִּי בֶּאֱמֶת צָרִיךְ כָּל אֶחָד לִנְהֹג כָּבוֹד גָּדוֹל בַּחֲבֵרוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי כְּבוֹד יִשְֹרָאֵל הִיא כְּבוֹד ה' יִתְבָּרַךְ. וּכְשֶׁמְּכַבְּדִין אֶת יִשְֹרָאֵל כְּאִלּוּ מְכַבְּדִין לְהַקָּדוֹשׁ בָּרוּךְ הוּא. וְעַל יְדֵי זֶה מְגַלִּין כְּבוֹדוֹ יִתְבָּרַךְ שֶׁבִּשְׁבִיל זֶה הָיָה עִקַּר הַבְּרִיאָה כַּנַּ"ל, אֲבָל הֵם פָּגְמוּ בָּזֶה וְלֹא נָהֲגוּ כָּבוֹד זֶה בָּזֶה. וְזֶה נִמְשַׁךְ מֵחֲמַת שֶׁשָּׁרְשָׁם הָיָה מִבְּחִינַת אַיֵּה, כִּי בֶּאֱמֶת צְרִיכִין לְגַלּוֹת כְּבוֹדוֹ וּלְהַמְשִׁיךְ מִבְּחִינַת אַיֵּה לִבְחִינַת מְלֹא כָל הָאָרֶץ כְּבוֹדוֹ, כִּי הָעִקָּר לְגַלּוֹת כְּבוֹדוֹ, אַךְ מֵחֲמַת שֶׁשָּׁרְשָׁם הָיָה מִמָּקוֹם גָּבֹהַּ מְאֹד מִבְּחִינַת אַיֵּה, פָּגְמוּ בָּזֶה וְלֹא הִשְׁתַּדְּלוּ לְהַמְשִׁיךְ הַכָּבוֹד וּלְגַלּוֹת מִבְּחִינַת אַיֵּה לִבְחִינַת מְלֹא כָל הָאָרֶץ כְּבוֹדוֹ וְלֹא נָהֲגוּ כָּבוֹד בְּחַבְרֵיהֶם הַתַּלְמִידֵי חֲכָמִים. וּמֵחֲמַת זֶה נִסְתַּלְּקוּ בֵּין פֶּסַח לַעֲצֶרֶת שֶׁאָז עוֹסְקִין לָצֵאת מִטֻּמְאָה לְטָהֳרָה לְקַבֵּל אֶת הַתּוֹרָה וּלְגַלּוֹתָהּ מִבְּחִינַת אַיֵּה, שֶׁהוּא בְּחִינַת סִתְרֵי תּוֹרָה, לִבְחִינַת מְלֹא כָל הָאָרֶץ כְּבוֹדוֹ, שֶׁהוּא בְּחִינַת נִגְלוֹת, לְגַלּוֹת הַתּוֹרָה מֵהֶעְלֵם אֶל הַגִּלּוּי, עַל כֵּן נִסְתַּלְּקוּ. וְרַבִּי שִׁמְעוֹן בֶּן יוֹחָאי וַחֲבֵרָיו הָיוּ הַתִּקּוּן שֶׁלָּהֶם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה כִּי הֵם גִּלּוּ לָנוּ סִתְרֵי תּוֹרָה וְהִמְשִׁיכוּ וְהֵאִירוּ תּוֹרָה הַרְבֵּה בָּעוֹלָם. וּבְלַ"ג בָּעֹמֶר נִסְתַּלֵּק רַבִּי שִׁמְעוֹן בֶּן יוֹחָאי וְהַהִסְתַּלְּקוּת הוּא בְּחִינַת שֶׁנִּסְתַּלֵּק הַנְּשָׁמָה מִן הַגּוּף לְמַעְלָה. וְאָז נִסְתַּלֵּק בְּחִינַת אַיֵּה מִבְּחִינַת מְלֹא כָל הָאָרֶץ כְּבוֹדוֹ, כִּי בְּחִינַת מְלֹא כָל הָאָרֶץ כְּבוֹדוֹ מְלֻבָּשׁ בְּתוֹךְ הָאָרֶץ הַזֹּאת שֶׁהוּא בְּחִינַת גּוּף הָאָדָם, אֲבָל בְּחִינַת אַיֵּה זֶהוּ בְּחִינַת נְשָׁמָה שֶׁהִיא נִסְתֶּרֶת לְמַעְלָה לְמַעְלָה. וְעִקַּר הַחַיִּים כְּשֶׁשְּׁנֵיהֶם מְחֻבָּרִים יַחַד וּבְחִינַת אַיֵּה מֵאִיר בִּבְחִינַת מְלֹא כָל הָאָרֶץ כְּבוֹדוֹ, שֶׁזֶּהוּ תִּקּוּן כָּל הָעוֹלָמוֹת. וְהַמִּיתָה הִיא בְּחִינַת הִסְתַּלְּקוּת וּפֵרוּד, חַס וְשָׁלוֹם, בֵּין שְׁתֵּי הַבְּחִינוֹת הַנַּ"ל. וְאָז לֹא נוֹדָע מְקוֹמוֹ אַיֵּה, אֲבָל הַצַּדִּיקִים בְּמִיתָתָן קְרוּיִים חַיִּים, כְּמוֹ שֶׁאָמַר רַבִּי שִׁמְעוֹן בֶּן יוֹחָאי קֹדֶם הִסְתַּלְּקוּתוֹ, לֹא הַמֵּתִים יְהַלְלוּ יָהּ, רַק שָׁאנֵי הָנֵי דְּאִקְרוּן חַיִּים וְכַנַּ"ל, הַיְנוּ כִּי אַף עַל פִּי כֵן הוּא מֵאִיר גַּם בְּזֶה הָעוֹלָם וְנֶחֱשָׁב כְּאִלּוּ הוּא חַי מַמָּשׁ. אַדְּרַבָּא, עַכְשָׁו הוּא מֵאִיר יוֹתֵר וְיוֹתֵר, כְּמוֹ שֶׁאִיתָא בַּזֹּהַר הַקָּדוֹשׁ, צַדִּיקַיָּא שְׁכִיחֵי יָתִיר בְּהַאי עָלְמָא בָּתַר דְּאִסְתַּלָּקוּ וְכוּ'. כִּי הַצַּדִּיק כָּל מַה שֶּׁעוֹלֶה יוֹתֵר וְיוֹתֵר לִבְחִינַת אַיֵּה, הוּא מַמְשִׁיךְ מִשָּׁם הֶאָרָה יוֹתֵר וְיוֹתֵר לִבְחִינַת מְלֹא כָל הָאָרֶץ כְּבוֹדוֹ, כִּי עִקַּר עֲבוֹדַת הַצַּדִּיק בְּחַיָּיו וּבְמוֹתוֹ הוּא לְגַלּוֹת אֱלֹקוּתוֹ יִתְבָּרַךְ תָּמִיד וְכָל מַה שֶּׁנִּסְתַּלֵּק וְעוֹלֶה לְמַעְלָה לְמַעְלָה יוֹתֵר וְיוֹתֵר, לִבְחִינַת אַיֵּה. הוּא מַמְשִׁיךְ מִשָּׁם יוֹתֵר וְיוֹתֵר הֶאָרָה לְהִתְגַּלּוּת אֱלֹקוּת שֶׁנִּתְגַּלֶּה וְיָאִיר יוֹתֵר בְּחִינַת מְלֹא כָל הָאָרֶץ כְּבוֹדוֹ. וְזֶהוּ בְּחִינַת הִלּוּלָא שֶׁל רַבִּי שִׁמְעוֹן בֶּן יוֹחָאי בְּיוֹם לַ"ג בָּעֹמֶר שֶׁנִּסְתַּלֵּק, כִּי בְּכָל שָׁנָה וְשָׁנָה שֶׁאָז נִסְתַּלֵּק בְּיוֹם הִלּוּלָא דִּלֵיהּ עוֹלֶה לְמַעְלָה יוֹתֵר וְיוֹתֵר וְעִקַּר כָּל הָעֲלִיּוֹת הֵם בְּחִינַת אַיֵּה, כְּמוֹ שֶׁאִיתָא בַּזֹּהַר הַקָּדוֹשׁ (תִּקּוּנִים שֶׁבְּסוֹף הַזֹּהַר חָדָשׁ דַף קט), כַּד אִיהִי סְלִיקַת מַלְאָכֵי שַׁאֲלִין בְּגִינֵיהּ אַיֵּה מְקוֹם כְּבוֹדוֹ. וְכָל מַה שֶּׁנִּסְתַּלֵּק לְמַעְלָה יוֹתֵר הוּא מֵאִיר לָנוּ אֱלֹקוּתוֹ בְּהִתְגַּלּוּת יוֹתֵר וּמַמְשִׁיךְ הֶאָרָה יְתֵרָה מִבְּחִינַת אַיֵּה לִבְחִינַת מְלֹא כָל הָאָרֶץ כְּבוֹדוֹ. שֶׁעַל יְדֵי זֶה יֵשׁ לָנוּ כֹּחַ יוֹתֵר לְחַפְּשֹוֹ וּלְבַקְּשׁוֹ תָּמִיד עַד שֶׁגַּם אֲנַחְנוּ נִזְכֶּה לְמָצְאוֹ וְלֹא נִשְׁכַּח אוֹתוֹ וְתוֹרָתוֹ וּמִצְווֹתָיו לְעוֹלָם. כְּמוֹ שֶׁהִבְטִיחַ לָנוּ שֶׁבַּזֹּהַר דָּא יִפְקוּן מִן גָּלוּתָא כַּנַּ"ל. וְזֶהוּ לַ"ג בָּעֹמֶר בְּחִינַת גַּל עֵינַי וְאַבִּיטָה נִפְלָאוֹת מִתּוֹרָתֶךָ, בְּחִינַת סִתְרֵי תּוֹרָה, בְּחִינַת אַיֵּה, שֶׁעַל יְדֵי זֶה זוֹכִין לִתְשׁוּבָה שְׁלֵמָה כַּנַּ"ל, אָמֵן וְאָמֵן:
<h3>אות כ</h3>
וְזֶה בְּחִינַת עַל מִשְׁכָּבִי בַּלֵּילוֹת בִּקַּשְׁתִּי אֶת שֶׁאָהֲבָה נַפְשִׁי בִּקַּשְׁתִּיו וְלֹא מְצָאתִיו. "עַל מִשְׁכָּבִי בַּלֵּילוֹת" שֶׁהוּא חֹשֶׁךְ אֲפֵלָה, הַיְנוּ כְּשֶׁאָדָם נוֹפֵל, חַס וְשָׁלוֹם, מִקְּדֻשָּׁתוֹ יִתְבָּרַךְ, שֶׁזֶּהוּ בְּחִינַת לַיְלָה וְחֹשֶׁךְ. וַאֲזַי צָרִיךְ לְבַקֵּשׁ אֶת כְּבוֹדוֹ יִתְבָּרַךְ כַּנַּ"ל. שֶׁזֶּהוּ בִּקַּשְׁתִּי אֶת שֶׁאָהֲבָה נַפְשִׁי, אֲבָל "בִּקַּשְׁתִּיו וְלֹא מְצָאתִיו", כִּי נָפַל לִמְקוֹמוֹת כָּאֵלּוּ, רַחֲמָנָא לִצְלַן, שֶׁאִי אֶפְשָׁר לִמְצֹא שָׁם אֶת כְּבוֹדוֹ יִתְבָּרַךְ כַּנַּ"ל, אֲבָל אַף עַל פִּי כֵן אָסוּר לוֹ לְיָאֵשׁ עַצְמוֹ רַק לְחַפֵּשֹ וּלְבַקֵּשׁ יוֹתֵר וְיוֹתֵר. וְזֶהוּ "אָקוּמָה נָּא וַאֲסוֹבְבָה בָעִיר בַּשְּׁוָקִים וּבָרְחֹבוֹת אֲבַקְשָׁה אֵת שֶׁאָהֲבָה נַפְשִׁי וְכוּ'". 'בָּעִיר, בַּשְּׁוָקִים וּבָרְחוֹבוֹת'. זֶה בְּחִינַת הַקְּדֻשָּׁה הַנַּ"ל, בְּחִינַת אַיֵּה שֶׁזֹּאת הַקְּדֻשָּׁה נֶעְלֶמֶת וְנִסְתֶּרֶת בְּכָל עִסְקֵי חֹל. שֶׁהֵם בְּחִינַת עֲסָקִים וּמַשָּא וּמַתָּן שֶׁעוֹשִֹין בָּעִיר, בַּשְּׁוָקִים וּבָרְחוֹבוֹת, הַיְנוּ שֶׁהוּא שׁוֹאֵל וּמְבַקֵּשׁ וּמְחַפֵּשֹ אַיֵּה מְקוֹם כְּבוֹדוֹ שֶׁנִּסְתָּר וְנֶעְלָם בְּכָל עִנְיְנֵי הַמַּשָּא וּמַתָּן וְעִסְקֵי חֹל שֶׁעוֹשִֹין בָּעִיר, בַּשְּׁוָקִים וּבָרְחוֹבוֹת. וְזֶה 'אֲבַקְשָׁה אֶת שֶׁאָהֲבָה נַפְשִׁי' בְּחִינַת בַּקָּשָׁה וְחִפּוּשֹ הַנַּ"ל, אֲבָל עֲדַיִן בִּקַּשְׁתִּיו וְלֹא מְצָאתִיו, כִּי אִי אֶפְשָׁר לִמְצֹא שָׁם כְּבוֹדוֹ יִתְבָּרַךְ שֶׁנִּסְתָּר מְאֹד כַּנַּ"ל. "מְצָאוּנִי הַשֹּׁמְרִים הַסֹּבְבִים בָּעִיר אֶת שֶׁאָהֲבָה נַפְשִׁי רְאִיתֶם", הַיְנוּ עַל יְדֵי הַבַּקָּשָׁה וְהַחִפּוּשֹ אַף עַל פִּי שֶׁאִי אֶפְשָׁר לִמְצֹא כְּבוֹדוֹ יִתְבָּרַךְ שָׁם, אֲבָל עַל יְדֵי זֶה זָכָה לְהִתְקָרֵב וּלְהִתְחַבֵּר לְצַדִּיקִים אֲמִתִּיִּים שֶׁהֵם בְּחִינַת הַשּׁוֹמְרִים הַסּוֹבְבִים בָּעִיר, כִּי הֵם נְטוּרֵי קַרְתָּא. וּכְמוֹ שֶׁפֵּרֵשׁ רַשִׁ"י שָׁם שֶׁהֵם מֹשֶׁה וְאַהֲרֹן, וְעַל יָדָם זוֹכִין, עַל יְדֵי הַבַּקָּשָׁה וְהַחִפּוּשֹ הַנַּ"ל, לָשׁוּב אֵלָיו יִתְבָּרַךְ וְכַנַּ"ל. וְזֶהוּ, "שֶׁאָהֲבָה נַפְשִׁי רְאִיתֶם", הַיְנוּ שֶׁהַצַּדִּיקִים יוֹדְעִין מִכְּבוֹדוֹ יִתְבָּרַךְ וְכָל מַה שֶּׁעוֹלִין הֵם בְּמַעֲלָה יְתֵרָה יוֹתֵר לִבְחִינַת אַיֵּה, הֵם מְגַלִּים כְּבוֹדוֹ יוֹתֵר כַּנַּ"ל. וְעַל כֵּן עַל יָדָם זוֹכִים כָּל הַנּוֹפְלִים לַעֲלוֹת בְּתַכְלִית הָעֲלִיָּה עַל יְדֵי הַבַּקָּשָׁה וְהַחִפּוּשֹ לְבַד כַּנַּ"ל. וְזֶהוּ "כִּמְעַט שֶׁעָבַרְתִּי מֵהֶם", הַיְנוּ אַחַר שֶׁנִּסְתַּלְּקוּ. כְּמוֹ שֶׁפֵּרֵשׁ רַשִׁ"י שָׁם, הַיְנוּ כִּי אַף עַל פִּי שֶׁנִּסְתַּלֵּק הַצַּדִּיק, אַף עַל פִּי כֵן יְכוֹלִין לְהִתְקָרֵב לַה' יִתְבָּרַךְ עַל יָדוֹ, אַדְּרַבָּא, עַכְשָׁו יְכוֹלִין לְהִתְקָרֵב עַל יָדוֹ יוֹתֵר, כִּי כָּל מַה שֶּׁנִּסְתַּלֵּק לְמַעְלָה יוֹתֵר וְיוֹתֵר לִבְחִינַת אַיֵּה, הוּא מְגַלֶּה אֱלֹקוּתוֹ וּכְבוֹדוֹ יוֹתֵר וְיוֹתֵר כַּנַּ"ל, שֶׁזֶּהוּ בְּחִינַת הִלּוּלָא דְּרַבִּי שִׁמְעוֹן בַּר יוֹחָאי וְכוּ' וְכַנַּ"ל, וְזֶהוּ "עַד שֶׁהֲבֵיאתִיו אֶל בֵּית אִמִּי וְכוּ'", הַיְנוּ הַמִּשְׁכָּן וּכְמוֹ שֶׁנִּסְמַךְ לְשָׁם, "אַפִּרְיוֹן עָשָֹה לוֹ הַמֶּלֶךְ שְׁלֹמֹה", שֶׁפֵּרֵשׁ רַשִׁ"י שָׁם שֶׁקָּאֵי עַל הַמִּשְׁכָּן, הַיְנוּ כַּנַּ"ל. כִּי הַקְּדֻשָּׁה שֶׁזּוֹכִין לִמְצֹא עַל יְדֵי הַבַּקָּשָׁה וְהַחִפּוּשֹ אַחַר כְּבוֹדוֹ כַּנַּ"ל זֹאת הַקְּדֻשָּׁה הִיא בְּחִינַת קְדֻשַּׁת הַמִּשְׁכָּן שֶׁהָיָה מְהַלֵּךְ עִם יִשְֹרָאֵל בַּמִּדְבָּר שֶׁשָּׁם קִבְּלוּ אֶת הַתּוֹרָה בְּמִדְבַּר סִינַי בְּאֹהֶל מוֹעֵד, כִּי מִשָּׁם נִמְשָׁךְ כָּל הַתּוֹרָה כַּנַּ"ל:
<h3>אות כא</h3>
וְעַל כֵּן קַרְקָעוֹת נִקְנִין בְּקִנְיַן חֲלִיפִין שֶׁנַּעֲשֶֹה עַל יְדֵי מִטַּלְטְלִין דַּיְקָא, כִּי קִנְיַן סוּדָר שֶׁקּוֹנֶה הַכֹּל נַעֲשֶֹה בְּכֵלִים שֶׁהֵם מִטַּלְטְלִין דַּיְקָא, כִּי כְּשֶׁרוֹצֶה לִקְנוֹת קַרְקַע שֶׁהוּא בְּחִינַת הִתְגַּלּוּת כְּבוֹדוֹ יִתְבָּרַךְ, בְּחִינַת מְלֹא כָל הָאָרֶץ כְּבוֹדוֹ כַּנַּ"ל. וְעַל כֵּן כָּל מִי שֶׁאֵין לוֹ קַרְקַע, אֵינוֹ אָדָם (כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (יְבָמוֹת סג). כִּי כָּל אָדָם יֵשׁ לוֹ אֵיזֶה חֵלֶק בְּהָאָרֶץ שֶׁשָּׁם הִתְגַּלּוּת כְּבוֹדוֹ יִתְבָּרַךְ לְפִי חֶלְקוֹ בְּכָבוֹד דִּקְדֻשָּׁה וְכַנַּ"ל, אֲבָל אִי אֶפְשָׁר לִזְכּוֹת לְהִתְגַּלּוּת כְּבוֹדוֹ יִתְבָּרַךְ שֶׁהִיא בְּחִינַת קְנִיַּת קַרְקַע כַּנַּ"ל כִּי אִם עַל יְדֵי שֶׁעוֹלִין לִבְחִינַת אַיֵּה שֶׁמִּשָּׁם מַמְשִׁיכִין כְּבוֹדוֹ יִתְבָּרַךְ מֵאַיִן לְיֵשׁ וְכַנַּ"ל. וְעַל כֵּן נִקְנֶה הַקַּרְקַע עַל יְדֵי מִטַּלְטְלִין בְּקִנְיַן חֲלִיפִין, כִּי קְדֻשַּׁת הַמִּטַּלְטְלִין הֵם בִּבְחִינַת אַיֵּה וְכוּ' שֶׁמִּשָּׁם מַמְשִׁיכִין הַקְּדֻשָּׁה מֵאַיִן לְיֵשׁ לִבְחִינַת מְלֹא כָל הָאָרֶץ כְּבוֹדוֹ שֶׁהוּא בְּחִינַת הַקַּרְקַע וְכַנַּ"ל. וְעַל כֵּן נִקְרָא "חֲלִיפִין", כִּי הַקְּדֻשָּׁה הַנֶּעְלֶמֶת הַהִיא שֶׁהִיא בְּחִינַת אַיֵּה שָׁם יְכוֹלִין לְהַחֲלִיף כֹּחוֹ. בִּבְחִינַת וְקֹוֵי ה' יַחֲלִיפוּ כֹחַ וְכוּ', כִּי כָּל מִי שֶׁצָּרִיךְ לַעֲלוֹת מִדַּרְגָּא לְדַרְגָּא וּלְהַחֲלִיף כֹּחוֹ, הוּא צָרִיךְ לַעֲלוֹת לְשָׁם לִבְחִינַת אַיֵּה אֲשֶׁר שָׁם עִקַּר הַתִּקְוָה וְהַבִּטָּחוֹן שֶׁהַכֹּל מְקַוִּין וּמְצַפִּין וּמִסְתַּכְּלִין אֵלָיו וְתוֹלִין עֵינֵיהֶם אֵלָיו יִתְבָּרַךְ וְשָׁם מַחֲלִיפִין כֹּחוֹ, כִּי הוּא שֹׁרֶשׁ הַכֹּל וְאִי אֶפְשָׁר לָצֵאת מִדַּרְגָּא לְדַרְגָּא, מִצִּמְצוּם זֶה לְצִמְצוּם אַחֵר גָּבֹהַּ, לְהַחֲלִיף קַרְקַע בְּקַרְקַע טוֹבָה מִמֶּנָּה. כִּי אִם כְּשֶׁעוֹלִין עַד הַשֹּׁרֶשׁ שֶׁהוּא בְּחִינַת אַיֵּה, שֶׁהוּא שֹׁרֶשׁ הַכֹּל, שֶׁשָּׁם אֵין שׁוּם גְּבוּל וְצִמְצוּם וּמִשָּׁם נִמְשָׁכִין כָּל הַגְּבוּלִין וְהַצִּמְצוּמִים כַּנַּ"ל וְעַל כֵּן שָׁם יְכוֹלִין לְהַחֲלִיף כֹּחוֹ. וְזֶהוּ בְּחִינַת קִנְיַן סוּדָר שֶׁהוּא קִנְיַן חֲלִיפִין שֶׁעַל יָדוֹ קוֹנִין כָּל הַדְּבָרִים שֶׁבָּעוֹלָם, שֶׁזֶּהוּ עַל יְדֵי בְּחִינַת אַיֵּה הַנַּ"ל שֶׁנֶּעְלָם בִּבְחִינַת מִטַּלְטְלִין שֶׁשָּׁם זוֹכִין לְהַחֲלִיף וּלְחַדֵּשׁ כֹּחוֹ וּלְהַמְשִׁיךְ קִנְיָן וְחִיּוּת חָדָשׁ. בִּבְחִינַת וְקֹוֵי ה' יַחֲלִיפוּ כֹחַ. וְכַנַּ"ל:
<h3>אות כב</h3>
וְעַל כֵּן לֹא גִּלָּה ה' יִתְבָּרַךְ מְקוֹם הַמִּקְדָּשׁ עַד שֶׁחִפְּשֹוּ וּבִקְּשׁוּ אוֹתוֹ עַל יְדֵי דָּוִד הַמֶּלֶךְ עָלָיו הַשָּׁלוֹם, כְּמוֹ שֶׁכָּתוּב, "אִם אֶתֵּן שְׁנַת לְעֵינָי לְעַפְעַפַּי תְּנוּמָה עַד אֶמְצָא מָקוֹם לַה'". כִּי צְרִיכִין לְחַפֵּשֹ וּלְבַקֵּשׁ מְאֹד מְאֹד. וְאָז זוֹכִין לַעֲלוֹת לִבְחִינַת אַיֵּה וּמַמְשִׁיכִין הַקְּדֻשָּׁה מִבְּחִינַת אַיֵּה לִבְחִינַת מְלֹא כָל הָאָרֶץ כְּבוֹדוֹ, שֶׁזֶּהוּ בְּחִינַת קְדֻשַּׁת הַבֵּית הַמִּקְדָּשׁ שֶׁהָיָה קָבוּעַ וְקַיָּם לְעוֹלְמֵי עַד, כְּמוֹ שֶׁכָּתוּב, "זֹאת מְנוּחָתִי עֲדֵי עַד וְכוּ'". כִּי עִקַּר הִתְגַּלּוּת קְדֻשָּׁתוֹ יִתְבָּרַךְ בְּחִינַת מְלֹא כָל הָאָרֶץ כְּבוֹדוֹ הוּא בְּבֵית הַמִּקְדָּשׁ, אֲבָל אִי אֶפְשָׁר לִזְכּוֹת לָזֶה לִקְדֻשַּׁת הַבֵּית הַמִּקְדָּשׁ כִּי אִם עַל יְדֵי הַבַּקָּשָׁה וְהַחִפּוּשֹ, בְּחִינַת אִם אֶתֵּן שְׁנַת לְעֵינַי וְכוּ' עַד אֶמְצָא מָקוֹם וְכוּ':
<h3>אות כג</h3>
וְזֶהוּ בְּחִינַת מַה שֶּׁפֵּרֵשׁ רַשִׁ"י עַל פָּסוּק "עַל אַחַד הֶהָרִים אֲשֶׁר אֹמַר אֵלֶיךָ" שֶׁהַקָּדוֹשׁ בָּרוּךְ הוּא מַתְעֶה אֶת הַצַּדִּיקִים וְאֵינוֹ מְגַלֶּה לָהֶם תֵּכֶף וְכוּ'. וְכֵן "וּקְרָא אֶת הַקְּרִיאָה אֲשֶׁר אֹמַר אֵלֶיךָ וְכוּ'". כִּי כָּל זֶה הוּא בְּחִינָה הַנַּ"ל שֶׁאֵין זוֹכִין לִמְצֹא קְדֻשָּׁתוֹ וּמַדְרֵגָתוֹ מַה שֶּׁצָּרִיךְ כָּל אֶחָד, כִּי אִם עַל יְדֵי חִפּוּשֹ וּבַקָּשָׁה הַרְבֵּה כַּנַּ"ל. וְאָז זוֹכֶה לַעֲלוֹת בְּתַכְלִית הָעֲלִיָּה לִבְחִינַת אַיֵּה וּמִשָּׁם זוֹכֶה לְהַמְשִׁיךְ הִתְגַּלּוּת כְּבוֹדוֹ כַּנַּ"ל. כְּמוֹ דָּוִד הַמֶּלֶךְ עָלָיו הַשָּׁלוֹם שֶׁהוּא הָיָה עוֹסֵק בְּיוֹתֵר בְּבַקָּשָׁה וְחִפּוּשֹ לִמְצֹא כְּבוֹדוֹ יִתְבָּרַךְ. שֶׁזֶּהוּ בְּחִינַת כָּל סֵפֶר תְּהִלִּים שֶׁהוּא תְּחִנּוֹת וּבַקָּשׁוֹת וּצְעָקוֹת וּזְעָקוֹת לַה' יִתְבָּרַךְ בְּכַמָּה מִינֵי לְשׁוֹנוֹת שֶׁל תְּחִנָּה וּבַקָּשָׁה וְחִפּוּשֹ אַחַר כְּבוֹדוֹ יִתְבָּרַךְ, כְּמוֹ שֶׁכָּתוּב, "אֶזְכְּרָה נְגִינָתִי בַּלָּיְלָה עִם לְבָבִי אָשִֹיחָה וַיְחַפֵּשֹ רוּחִי הַלְעוֹלָמִים יִזְנַח ה' וְכוּ'". וּכְמוֹ שֶׁכָּתוּב, "שִׁטַּחְתִּי אֵלֶיךָ כַפָּי וְכוּ' פֵּרַשְֹתִּי יָדַי כָּל הַיּוֹם נַפְשִׁי כְּאֶרֶץ עֲיֵפָה לְךָ סֶלָה וְכוּ' עֵינַי תָּמִיד אֶל ה' וְכוּ' וַאֲנִי תָּמִיד אֲיַחֵל וְכוּ'" וְכַיּוֹצֵא בָּזֶה הַרְבֵּה. וּמֵחֲמַת שֶׁדָּוִד הַמֶּלֶךְ עָלָיו הַשָּׁלוֹם עָסַק בָּזֶה יוֹתֵר וְיוֹתֵר, עַל כֵּן הוּא דַּיְקָא זָכָה לִמְצֹא מְקוֹם קְבִיעוּת קְדֻשָּׁתוֹ לְעוֹלְמֵי עַד שֶׁהוּא מְקוֹם הַבֵּית הַמִּקְדָּשׁ שֶׁנִּתְגַּלָּה לְדָוִד דַּיְקָא. כִּי עַד יְמֵי דָּוִד נֶאֱמַר, "וָאֶהְיֶה מִתְהַלֵּךְ מֵאֹהֶל אֶל אֹהֶל וְכוּ'", רַק בִּימֵי דָּוִד נִתְגַּלָּה מְקוֹם קְבִיעוּת הַקְּדֻשָּׁה עַל יְדֵי הַבַּקָּשָׁה וְהַחִפּוּשֹ אֶת כְּבוֹדוֹ יִתְבָּרַךְ אֲשֶׁר יָגַע עַל זֶה מְאֹד בִּתְמִימוּת וּבִפְשִׁיטוּת בְּלִי שׁוּם חָכְמוֹת, רַק עַל יְדֵי תְּחִנּוֹת וּבַקָּשׁוֹת וְגַעְגּוּעִים וּרְצוֹנוֹת וְכִסּוּפִין וְכוּ', כְּמוֹ שֶׁאָמַר דָּוִד, "ה' לֹא גָבַהּ לִבִּי וְלֹא רָמוּ עֵינַי וְכוּ' אִם לֹא שִׁוִּיתִי וְדוֹמַמְתִּי נַפְשִׁי כַּגָּמֻל וְכוּ' יַחֵל יִשְֹרָאֵל אֶל ה' וְכוּ'". וְעַל יְדֵי זֶה זָכָה הוּא דַּיְקָא לִמְצֹא מְקוֹם הַבֵּית הַמִּקְדָּשׁ שֶׁשָּׁם הַקְּדֻשָּׁה קְבוּעָה לְעוֹלָם, כְּמוֹ שֶׁכָּתוּב, "זֹאת מְנוּחָתִי עֲדֵי עַד". וּמִמֶּנּוּ יֵצֵא מָשִׁיחַ שֶׁיָּבוֹא בִּמְהֵרָה בְּיָמֵינוּ וְיִבְנֶה בֵּית קָדְשֵׁנוּ וְתִפְאַרְתֵּנוּ בִּמְהֵרָה בְּיָמֵינוּ, אָמֵן: וְיֵשׁ עוֹד הַרְבֵּה בְּעִנְיָן זֶה עִנְיַן מְחִיקַת פָּרָשַׁת סוֹטָה וּמִן הֶעָפָר אֲשֶׁר יִהְיֶה בְּקַרְקַע הַמִּשְׁכָּן. וְעִנְיַן תֵּבַת נֹחַ, וְעִנְיַן כָּל נִדְרֵי שֶׁאוֹמְרִים בְּיוֹם הַכִּפּוּרִים, וְעִנְיַן בְּרֵאשִׁית בָּרָא אֱלֹקִים וְכוּ' וְהָאָרֶץ הָיְתָה תֹהוּ וָבֹהוּ וַיֹּאמֶר אֱלֹקִים יְהִי אוֹר וַיְהִי אוֹר. ה' יִתְבָּרַךְ יָאִיר עֵינֵינוּ בְּתוֹרָתוֹ שֶׁנִּזְכֶּה לְהָבִין דִּבּוּר אֶחָד שֶׁל רַבֵּנוּ הַגָּדוֹל וְהַקָּדוֹשׁ זִכְרוֹנוֹ לִבְרָכָה:
<h3>אות כד</h3>
וְזֶה, "אֶשָּא עֵינַי אֶל הֶהָרִים מֵאַיִן יָבֹא עֶזְרִי עֶזְרִי מֵעִם ה' עֹשֵֹה שָׁמַיִם וָאָרֶץ". שֶׁאַף עַל פִּי שֶׁהָאָדָם בַּדְּיוֹטָא הַתַּחְתּוֹנָה, חַס וְשָׁלוֹם, וּמֻנָּח בְּמָקוֹם שֶּׁמֻּנָּח וְנִדְמֶה לוֹ שֶׁאִי אֶפְשָׁר לוֹ בְּשׁוּם אֹפֶן לָשׁוּב אֶל ה' יִתְבָּרַךְ מֵעֹצֶם הִתְגַּבְּרוּת עֲווֹנוֹתָיו שֶׁמִּתְגַּבְּרִין עָלָיו בְּכָל פַּעַם יוֹתֵר וְיוֹתֵר וְכוּ' וְכַנַּ"ל. כְּמוֹ שֶׁשָּׁכִיחַ זֶה הַדָּבָר מְאֹד בְּרֹב בְּנֵי הַנְּעוּרִים שֶׁעִקָּר מַה שֶּׁאוֹבְדִין שְׁנֵי הָעוֹלָמוֹת הוּא מֵחֲמַת חֲלִישׁוּת דַּעְתָּם וְיֵאוּשָׁם מֵחֲמַת שֶׁרוֹאִין רִחוּקָם וּנְפִילָתָם הָעֲצוּמָה שֶׁמִּתְגַּבֶּרֶת בְּכָל יוֹם יוֹתֵר. אֲבָל מִי שֶׁזּוֹכֶה לִשָּא עֵינָיו לַמָּרוֹם בְּכָל מָקוֹם שֶׁהוּא וּלְחַפֵּשֹ וּלְבַקֵּשׁ אַיֵּה מְקוֹם כְּבוֹדוֹ כַּנַּ"ל שֶׁזֶּהוּ בְּחִינַת אֶשָּא עֵינַי אֶל הֶהָרִים מֵאַיִן יָבֹא עֶזְרִי שֶׁאֵינוֹ יוֹדֵעַ בֶּאֱמֶת אֵיךְ אֶפְשָׁר שֶׁיָּבוֹא לוֹ עֵזֶר וִישׁוּעָה, מֵאַחַר שֶׁבְּכָל יוֹם יִצְרוֹ מִתְגַּבֵּר עָלָיו. וְעַל פִּי רֹב הוּא מוֹסִיף חֵטְא עַל פֶּשַׁע, אֲבָל אַף עַל פִּי כֵן כְּשֶׁמְּקַיֵּם הָעֵצָה הַנַּ"ל וְשׁוֹאֵל וְדוֹרֵשׁ וּמְבַקֵּשׁ וּמְחַפֵּשֹ וְנוֹשֵֹא עַיִן לַמָּרוֹם בְּחִינַת אֶשָּא עֵינַי אֶל הֶהָרִים מֵאַיִן יָבֹא עֶזְרִי כַּנַּ"ל, אֲזַי תֵּכֶף עֶזְרִי מֵעִם ה' עֹשֵֹה שָׁמַיִם וָאָרֶץ, כִּי בְּוַדַּאי יָבוֹא לוֹ יְשׁוּעָה עַל יְדֵי זֶה, עַל יְדֵי הַבַּקָּשָׁה וְהַחִפּוּשֹ לְבַד כַּנַּ"ל:
<h2>גבית חוב מהיתומים ד:</h2>
<h3>אות כד</h3>
וּבוֹ עִנְיַן חֲנֻכָּה: עַל פִּי הַתּוֹרָה "אָנֹכִי" בְּסִימָן ד, עַיֵּן שָׁם כָּל הַתּוֹרָה וּמַה שֶּׁמְּבֹאָר שָׁם עַל דִּבְרֵי רַבָּה בַּר בַּר חָנָה וּמִלְאוּ מֵחַד גַּלְגַּלָּא דְּעֵינָא תְּלָת מְאָה גַּרְבֵי מִשְׁחָא זֶה בְּחִינַת הַדַּעַת כִּי שֶׁמֶן מִשְׁחַת קֹדֶשׁ זֶה בְּחִינַת שֵֹכֶל וְכוּ' וְכוּ':
<h3>אות א</h3>
וְזֶה בְּחִינַת חֲנֻכָּה שֶׁמִּצְוָתוֹ בְּשֶׁמֶן, כִּי נֵר שֶׁל מִצְוָה גָּבֹהַּ מְאֹד, כְּגוֹן נֵר שַׁבָּת וְיוֹם טוֹב וְנֵר תְּפִלָּה, וּבִפְרָט נֵרוֹת הַמְנוֹרָה הַטְּהוֹרָה, כִּי הַדְלָקַת נֵר מִצְוָה זֶה בְּחִינַת הַמְשָׁכַת אוֹר הָאֵין סוֹף שֶׁיָּאִיר לְהַדַּעַת לֵידַע כִּי ה' הוּא הָאֱלֹקִים שֶׁזֶּה עִקַּר הַתַּכְלִית, שֶׁבִּשְׁבִיל זֶה נִבְרָא הָאָדָם כְּדֵי לָדַעַת אוֹתוֹ יִתְבָּרַךְ, כְּמוֹ שֶׁאִיתָא בַּזֹּהַר הַקָּדוֹשׁ, בְּגִין דְּיִשְׁתְּמוֹדְעִין לֵיהּ. וְאִי אֶפְשָׁר לֵידַע מִמֶּנּוּ יִתְבָּרַךְ כִּי אִם עַל יְדֵי זֶה, עַל יְדֵי שֶׁזּוֹכִין שֶׁיִּפְתַּח לוֹ אוֹר הָאֵין סוֹף בְּחֶמְלָתוֹ הַגְּדוֹלָה בִּבְחִינַת רָצוֹא וָשׁוֹב וְכוּ', כְּמוֹ שֶׁמְּבֹאָר שָׁם. וַאֲזַי מֵאִיר הָרְשִׁימָה לָדַעַת כִּי ה' הוּא הָאֱלֹקִים. וְזֶה בְּחִינַת הָאוֹר שֶׁל כָּל הָאוֹרוֹת וּמִשָּׁם הַדְלָקַת כָּל הַנֵּרוֹת שֶׁל מִצְוָה בִּבְחִינַת (תְּהִלִּים יח) כִּי אַתָּה תָּאִיר נֵרִי ה' אֱלֹקַי וְכוּ'. וְזֶה בְּחִינַת נֵרוֹת הַמְנוֹרָה שֶׁנֶּאֱמַר בָּהֶם, בְּאֹהֶל מוֹעֵד מִחוּץ לַפָּרֹכֶת אֲשֶׁר עַל הָעֵדֻת יַעֲרֹךְ אֹתוֹ אַהֲרֹן וְכוּ'. כִּי עִקַּר הַדְלָקַת נֵרוֹת הַמְנוֹרָה הוּא בְּאֹהֶל מוֹעֵד סָמוּךְ לַאֲרוֹן הָעֵדוּת שֶׁהָיָה בְּבֵית קֹדֶשׁ קָדָשִׁים שֶׁשָּׁם עִקַּר הַבִּטּוּל אֶל הָאֵין סוֹף לִבְחִינַת רַעֲוָא דְּרַעֲוִין שֶׁזֶּהוּ בְּחִינַת קֹדֶשׁ קָדָשִׁים דְּכָל רְעוּתִין תְּקִיעִין תַּמָּן בְּחִינַת רַעֲוָא דְּרַעֲוִין שֶׁמִּשָּׁם עִקַּר הִתְגַּלּוּת אֱלֹקוּתוֹ יִתְבָּרַךְ, בִּבְחִינַת מִצִּיּוֹן מִכְלַל יֹפִי אֱלֹקִים הוֹפִיעַ וּמִשָּׁם מַמְשִׁיכִין הָאוֹר לְהַדְלִיק נֵרוֹת הַמְנוֹרָה לְמַעַן דַּעַת כָּל עַמֵּי הָאָרֶץ כִּי ה' הוּא הָאֱלֹקִים:
<h3>אות ב</h3>
וְזֶה בְּחִינַת תֹּקֶף הַנֵּס הַגָּדוֹל שֶׁל חֲנֻכָּה, כִּי מְבֹאָר בְּהַתּוֹרָה הַנַּ"ל שֶׁאִי אֶפְשָׁר לִזְכּוֹת לִבְחִינַת בִּטּוּל הַנַּ"ל לְהִכָּלֵל בְּרַעֲוָא דְּרַעֲוִין בִּבְחִינַת רָצוֹא וָשׁוֹב כִּי אִם עַל יְדֵי שֶׁמַּעֲלִין הַמַּלְכוּת לְשָׁרְשָׁהּ בִּבְחִינַת זַרְקָא דְּאִזְדְּרִיקַת לַאֲתַר דְּאִתְנְטִילַת מִתַּמָּן וּלְהַעֲלוֹת הַמַּלְכוּת לְשָׁרְשָׁהּ אִי אֶפְשָׁר כִּי אִם עַל יְדֵי וִדּוּי דְּבָרִים לִפְנֵי הַתַּלְמִיד חָכָם וְכוּ', עַיֵּן שָׁם כָּל הָעִנְיָן הַזֶּה,
מְבֹאָר שָׁם מִתְּחִלַּת הַתּוֹרָה עַד סוֹפָהּ. וְהַכְּלָל, שֶׁמִּי שֶׁרוֹצֶה לֵילֵךְ בַּדֶּרֶךְ הַקָּדוֹשׁ צָרִיךְ לְשַׁבֵּר כָּל הַמִּדּוֹת וְהַתַּאֲווֹת הַנִּמְשָׁכִין מֵהָאַרְבָּעָה יְסוֹדוֹת שֶׁזֶּה זוֹכִין עַל יְדֵי רְאִיַּת פְּנֵי הַצַּדִּיק וְעַל יְדֵי הַצְּדָקָה שֶׁנּוֹתְנִין לְהַצַּדִּיק. וַעֲדַיִן אֵינוֹ יוֹדֵעַ בְּאֵיזֶה דֶּרֶךְ מְהַלֵּךְ עַד שֶׁזּוֹכֶה לְהִתְוַדּוֹת וִדּוּי דְּבָרִים לִפְנֵי הַתַּלְמִיד חָכָם וְכוּ'. וְעַל יְדֵי זֶה אַתָּה נִכְלָל בָּאֵין סוֹף וְכוּ' וְכַנַּ"ל, וַאֲזַי כְּשֶׁהוּא בִּבְחִינַת וָשׁוֹב מֵאִיר הָרְשִׁימָה לְהַדַּעַת שֶׁכֻּלּוֹ טוֹב כֻּלּוֹ אֶחָד, שֶׁזֶּהוּ בְּחִינַת ה' הוּא הָאֱלֹקִים, שֶׁזֹּאת הַבְּחִינָה הוּא מֵעֵין עוֹלָם הַבָּא וְכוּ', עַיֵּן שָׁם כָּל הַקֶּשֶׁר וְהַבִּנְיָן הַנִּפְלָא וְהַנִּשְֹגָּב שֶׁל הַתּוֹרָה הַנּוֹרָאָה הַזֹּאת:
<h3>אות ג</h3>
וְזֶה הָיָה גֹּדֶל הַנֵּס הַנִּפְלָא שֶׁל חֲנֻכָּה, כִּי אָז גָּבְרָה מַלְכוּת הָרְשָׁעָה שֶׁהִוא הֵפֶךְ מַלְכוּת הַקְּדֻשָּׁה. וּמִגֹּדֶל הִתְגַּבְּרוּתָם רָצוּ לְהַשְׁכִּיחַ מִיִּשְֹרָאֵל הַתּוֹרָה וּלְהַעֲבִירָם עַל חֻקֵּי רְצוֹנוֹ. כְּדֵי שֶׁיִּתְגַּבֵּר מַלְכוּתָם הָרְשָׁעָה בְּיוֹתֵר, כִּי עַל יְדֵי וִדּוּי דְּבָרִים שֶׁהֵם תִּקּוּן הַחֲטָאִים זוֹכִין לָשׁוּב וּלְקַיֵּם אֶת כָּל דִּבְרֵי הַתּוֹרָה, וְעַל יְדֵי זֶה מַעֲלִין הַמַּלְכוּת לְשָׁרְשָׁהּ עַד שֶׁזּוֹכִין לְהִכָּלֵל בָּאֵין סוֹף כַּנַּ"ל. וְכֵן לְהֵפֶךְ כְּשֶׁזֶּה קָם וְכוּ' כְּשֶׁיִּשְֹרָאֵל עוֹבְרִין, חַס וְשָׁלוֹם, עַל מִצְווֹת הַתּוֹרָה וְאֵין מִתְוַדִּין וְשָׁבִין, חַס וְשָׁלוֹם, אֲזַי מִתְגַּבֶּרֶת, חַס וְשָׁלוֹם, מַלְכוּת הָרְשָׁעָה שֶׁהִיא כְּנֶגֶד מַלְכוּת דִּקְדֻשָּׁה וְכַמְבֹאָר שָׁם בִּתְחִלַּת הַתּוֹרָה, שֶׁבִּשְׁבִיל זֶה נִקְרָא מַלְכוּת הָרְשָׁעָה שֶׁל הָעֲבוֹדָה זָרָה וְהַסִּטְרָא אָחֳרָא אֱלֹקִים וְכוּ', עַיֵּן שָׁם. וְזֶהוּ עִקַּר אֲרִיכַת הַגָּלוּת הַמַּר וְהָאָרֹךְ הַזֶּה וְאֵין הַגְּאֻלָּה תְּלוּיָה אֶלָּא בִּתְשׁוּבָה, הַיְנוּ וִדּוּי דְּבָרִים לִפְנֵי הַתַּלְמִיד חָכָם, שֶׁזֶּה עִקַּר הַתְּשׁוּבָה, שֶׁעַל יְדֵי זֶה מַעֲלִין הַמַּלְכוּת לְשָׁרְשָׁהּ וְאָז תָּשׁוּב הַמַּלְכוּת לְבֵית דָּוִד וְיִמְלֹךְ עָלֵינוּ מְשִׁיחַ צִדְקֵנוּ שֶׁהוּא מַלְכוּת דִּקְדֻשָּׁה. וְעַל כֵּן הִתְגַּבְּרוּ אָז בְּיוֹתֵר מַלְכוּת יָוָן הָרְשָׁעָה לְבַטֵּל הַתּוֹרָה מִיִּשְֹרָאֵל, חַס וְשָׁלוֹם, כְּדֵי לְהַגְבִּיר כֹּחַ מַלְכוּתָם הָרְשָׁעָה וְכַנַּ"ל וְה' יִתְבָּרַךְ בְּרַחֲמָיו הַמְרֻבִּים עָמַד לָנוּ בְּכָל צָרוֹתֵינוּ וְעָשָֹה לָנוּ נֵס גָּדוֹל וְנוֹרָא וְעָמְדוּ מְעַט אֲנָשִׁים מִבֵּית חַשְׁמוֹנָאִי וְנִצְּחוּם וְהִכְנִיעוּ וְהִפִּילוּ מַלְכוּת הָרְשָׁעָה וְהִגְבִּירוּ מַלְכוּת דִּקְדֻשָּׁה. וְעַל כֵּן הָיָה תִּקּוּן הַנֵּס עַל יְדֵי צְלוֹחִית שֶׁל שֶׁמֶן שֶׁמָּצְאוּ חָתוּם בְּחוֹתָמוֹ שֶׁל כֹּהֵן גָּדוֹל וְכוּ', כִּי הַיְּוָנִים, שֶׁהֵם מַלְכוּת הָרְשָׁעָה, טִמְּאוּ כָּל הַשְּׁמָנִים בְּחִינַת שֶׁמֶן מִשְׁחַת קֹדֶשׁ שֶׁהוּא הַדַּעַת. וְאָז אִי אֶפְשָׁר לְהִכָּלֵל וּלְהִתְבַּטֵּל בְּאוֹר הָאֵין סוֹף, כִּי כָּל זָר וְכָל טָמֵא אִי אֶפְשָׁר לִכְנֹס וּלְהִכָּלֵל שָׁם וְהַנֵּס הָיָה עַל יְדֵי פַּךְ הַשֶּׁמֶן שֶׁל הַכֹּהֵן גָּדוֹל. זֶה בְּחִינַת שֶׁעִקַּר הַנֵּס וְהַיְשׁוּעָה שֶׁל חֲנֻכָּה שֶׁהִכְנִיעוּ מַלְכוּת הָרְשָׁעָה וְהִפִּילוֹ אוֹתָם מַפָּלָה גְּדוֹלָה עַד שֶׁנִּמְשָׁךְ עָלֵינוּ בְּכָל שָׁנָה וְשָׁנָה שֶׁיִּהְיֶה לָנוּ גַּם כֵּן כֹּחַ לְהַכְנִיעָם וּלְהַשְׁפִּילָם וּלְהַפִּילָם, עִקַּר תֹּקֶף הַנֵּס הַזֶּה נַעֲשֶֹה בְּכָל שָׁנָה וְשָׁנָה עַל יְדֵי צַדִּיקֵי הַדּוֹר הָאֲמִתִּיִּים שֶׁמְּקָרְבִים אֲנָשִׁים לַה' יִתְבָּרַךְ וּמַכְנִיסִים בָּהֶם הִרְהוּרֵי תְּשׁוּבָה עַד שֶׁמִּתְוַדִּים וִדּוּי דְּבָרִים לִפְנֵיהֶם. וְעַל יְדֵיהֶם נִמְשָׁךְ אוֹר גָּדוֹל וְנוֹרָא לְכָל יִשְֹרָאֵל עַד שֶׁיֵּדְעוּ כֻּלָּם אֶת ה' לְמִקְּטַנָּם וְעַד גְּדוֹלָם. כְּמוֹ שֶׁעָשָֹה לַאֲבוֹתֵינוּ בַּיָּמִים הָהֵם בַּזְּמַן הַזֶּה נֵס נִפְלָא וְנוֹרָא עַל יְדֵי מְעַט הַשֶּׁמֶן שֶׁל הַכֹּהֵן גָּדוֹל שֶׁהָיָה חָתוּם בְּחוֹתָמוֹ, הַיְנוּ כִּי הַכֹּהֵן גָּדוֹל זֶה בְּחִינַת הַצַּדִּיק הַגָּדוֹל הָאֲמִתִּי שֶׁיֵּשׁ לוֹ כֹּחַ לְהַעֲלוֹת כָּל הַוִּדּוּי דְּבָרִים שֶׁל יִשְֹרָאֵל וְלַעֲלוֹת וְלִכְנֹס וּלְהִכָּלֵל עַל יְדֵי זֶה בְּמָקוֹם שֶׁנִּכְנָס וְנִכְלָל, דְּהַיְנוּ בְּבֵית קָדְשֵׁי קָדָשִׁים שֶׁשָּׁם הוּא נְקֻדַּת הָאֶבֶן שְׁתִיָּה שֶׁעָמַד עָלָיו הָאָרוֹן וְהַכְּרוּבִים, וְשָׁם נִכְלָל בָּאֵין סוֹף, בְּרַעֲוָא דְּרַעֲוִין וְכַנַּ"ל, אֲבָל לֹא הָיָה כֹּחַ וּרְשׁוּת לְהַכֹּהֵן גָּדוֹל לִכְנֹס לְשָׁם כִּי אִם אַחַת בְּשָׁנָה בְּיוֹם הַכִּפּוּרִים בְּכֹחַ הַוִּדּוּי דְּבָרִים שֶׁהִתְוַדָּה תְּחִלָּה עֲבוּר כָּל יִשְֹרָאֵל עַל הַפָּר וְעַל הַשָֹּעִיר הַמִּשְׁתַּלֵּחַ וּבְזֹאת יָבֹא אַהֲרֹן אֶל הַקֹּדֶשׁ, כִּי אִי אֶפְשָׁר לִכְנֹס לְשָׁם לְבֵית קֹדֶשׁ קָדָשִׁים לִבְחִינַת רַעֲוָא דְּרַעֲוִין שֶׁשָּׁם נִפְתַּח אוֹר הָאֵין סוֹף, כְּמוֹ שֶׁכָּתוּב, "וְנֹעַדְתִּי שָׁמָּה לִבְנֵי יִשְֹרָאֵל וְכוּ'". כִּי אִם עַל יְדֵי הַוִּדּוּי דְּבָרִים שֶׁהִתְוַדָּה תְּחִלָּה שָׁלֹשׁ פְּעָמִים, כַּמְבֹאָר בַּפָּרָשָׁה שָׁם, כִּי גַּם כָּל יִשְֹרָאֵל הִתְוַדּוּ
אָז בְּיוֹם הַכִּפּוּרִים שֶׁאָז הַמִּצְוָה מִן הַתּוֹרָה לְהִתְוַדּוֹת בְּפֶה מָלֵא, וּבִפְרָט בְּעֵת שֶׁהִתְוַדָּה הַכֹּהֵן גָּדוֹל וְהִזְכִּיר אֶת הַשֵּׁם הַנִּכְבָּד וְהַנּוֹרָא שֶׁאָז הָיוּ כּוֹרְעִים וְכוּ' וְאָז הָיוּ מִתְוַדִּים, כַּמְבֹאָר בְּדִבְרֵי רַבּוֹתֵינוּ זִכְרוֹנָם לִבְרָכָה. וְהַכֹּהֵן גָּדוֹל בְּעֹצֶם כֹּחוֹ הָיָה לוֹ כֹּחַ עַל יְדֵי הַוִּדּוּיִים שֶׁהִתְוַדָּה לְהַגְבִּיהַּ וּלְהַעֲלוֹת כָּל הַוִּדּוּיִים שֶׁל יִשְֹרָאֵל שֶׁיִּהְיֶה נֶחֱשָׁב כְּאִלּוּ הִתְוַדּוּ לִפְנֵי הַתַּלְמִיד חָכָם וּכְעֵין מַה שֶּׁכָּתַב שָׁם אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה עַל מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה, מִי גָּרַם לִרְאוּבֵן שֶׁיּוֹדֶה יְהוּדָה וְכוּ' שֶׁעַל יְדֵי שֶׁזָּכַר מֹשֶׁה הַוִּדּוּי נֶחֱשַׁב כְּאִלּוּ הִתְוַדָּה לְפָנָיו, עַיֵּן שָׁם. נִמְצָא, שֶׁכֹּחַ הַכֹּהֵן גָּדוֹל לִכְנֹס לִפְנַי וְלִפְנִים לִבְחִינַת רַעֲוָא דְּרַעֲוִין הָיָה עַל יְדֵי וִדּוּי דְּבָרִים, שֶׁעַל יְדֵי זֶה דַּיְקָא נִכְלָל בָּאֵין סוֹף בִּבְחִינַת רַעֲוָא דְּרַעֲוִין וְכַנַּ"ל: וְעַל כֵּן עַל יְדֵי הַשֶּׁמֶן שֶׁל הַכֹּהֵן גָּדוֹל הָיָה תֹּקֶף הַנֵּס שֶׁהִדְלִיקוּ מִמֶּנּוּ נֵרוֹת הַמְנוֹרָה שֶׁהוּא בְּחִינַת אוֹר הָאֵין סוֹף שֶׁמֵּאִיר לְכָל יִשְֹרָאֵל לְדַעְתָּם, לְהוֹדִיעָם כִּי ה' הוּא הָאֱלֹקִים וְכַנַּ"ל. וְכֵן הוּא בְּכָל דּוֹר וָדוֹר שֶׁעַל יְדֵי הַצַּדִּיק הָאֱמֶת וּמְעַט אֲנָשָׁיו שֶׁנִּתְעוֹרְרוּ בִּתְשׁוּבָה עַד שֶׁהִתְוַדּוּ וִדּוּי דְּבָרִים לְפָנָיו שֶׁעַל יְדֵי זֶה נִכְלְלוּ בָּאֵין סוֹף, כִּי הוּא פָּתַח לָהֶם אוֹר הָאֵין סוֹף עַד שֶׁהֵאִיר בְּדַעְתָּם מַה שֶּׁהֵאִיר שֶׁאִי אֶפְשָׁר לְאֶחָד לְסַפֵּר לַחֲבֵרוֹ, כִּי הִתְנוֹצְצוּת אוֹר הָאֵין סוֹף שֶׁמֵּאִיר בְּדַעַת הַיִּשְֹרְאֵלִי הַזּוֹכֶה לְהִתְקָרֵב לַצַּדִּיק הָאֱמֶת זֶהוּ בְּחִינַת נוֹדָע בַּשְּׁעָרִים בַּעְלָהּ, כָּל חַד כְּפוּם מַה דִּמְשַׁעֵר בְּלִבֵּיהּ וְאִי אֶפְשָׁר לְדַבֵּר בָּזֶה, כִּי בִּשְׁעַת הַבִּטּוּל הוּא עַצְמוֹ לֹא יָדַע כְּמוֹ שֶׁמְּבֹאָר שָׁם בְּהַתּוֹרָה הַנַּ"ל. וְכָל מַה שֶּׁמְּדַבְּרִים מִגְּדֻלַּת הַבּוֹרֵא יִתְבָּרַךְ הוּא מִבְּחִינַת וָשׁוֹב שֶׁאָז כְּשֶׁשָּׁב לְיֵשׁוּתוֹ מַרְאֶה הָרְשִׁימָה לָדַעַת כִּי ה' הוּא הָאֱלֹקִים וּכְמוֹ שֶׁמְּבֹאָר שָׁם בְּהַתּוֹרָה הַנַּ"ל. וְעַל יְדֵי הַצַּדִּיק הַגָּדוֹל הַזֶּה וַאֲנָשָׁיו נִמְשָׁךְ הָאוֹר לְכָל יִשְֹרָאֵל שֶׁיִּזְכּוּ כֻּלָּם לָדַעַת אַחְדוּת הָאֵין סוֹף וְטוּבוֹ, שֶׁיִּזְכּוּ כֻּלָּם שֶׁיִּהְיֶה נִפְתָּח לָהֶם אוֹר הָאֵין סוֹף בִּבְחִינַת רָצוֹא וָשׁוֹב עַד שֶׁיִּזְכּוּ לָדַעַת כָּל אֶחָד מַה שֶּׁיֵּדַע וְיִתְנוֹצֵץ בְּמֹחוֹ, עַד שֶׁיֵּדְעוּ כֻּלָּם כִּי ה' הוּא הָאֱלֹקִים, שֶׁזֶּהוּ בְּחִינַת נֵרוֹת חֲנֻכָּה שֶׁהֵם בְּחִינַת נֵרוֹת הַמְנוֹרָה שֶׁהָיוּ דּוֹלְקִין בְּנֵס נִפְלָא שְׁמוֹנָה יָמִים עַל יְדֵי פַּךְ הַשֶּׁמֶן שֶׁל הַכֹּהֵן גָּדוֹל שֶׁהוּא בְּחִינַת כֹּחַ הַוִּדּוּי דְּבָרִים שֶׁנִּכְנַס בָּהֶם לִפְנַי וְלִפְנִים וְכוּ'. וְעַל יְדֵי זֶה נִקְבַּע לְדוֹרוֹת שֶׁיִּהְיֶה כֹּחַ בְּכָל שָׁנָה וְשָׁנָה לְכָל אֶחָד וְאֶחָד מִיִּשְֹרָאֵל לְהַדְלִיק וּלְהָאִיר בְּבֵיתוֹ בְּחִינַת נֵרוֹת הַמְנוֹרָה הַקְּדוֹשָׁה שֶׁהוּא נֵר חֲנֻכָּה שֶׁמַּדְלִיק כָּל אֶחָד בְּבֵיתוֹ, הַיְנוּ שֶׁיֵּשׁ לָנוּ כֹּחַ עַל יְדֵי הַצַּדִּיקֵי אֱמֶת וְאַנְשֵׁיהֶם שֶׁהֵם בְּחִינַת כֹּהֵן גָּדוֹל, בְּחִינַת כֹּחַ הַוִּדּוּי דְּבָרִים שֶׁהִתְוַדּוּ לִפְנֵיהֶם כַּנַּ"ל, עַל יְדֵי זֶה יֵשׁ לָנוּ כֹּחַ לְכָל אֶחָד וְאֶחָד לְהַדְלִיק וּלְהָאִיר בְּבֵיתוֹ נֵר חֲנֻכָּה שֶׁהוּא בְּחִינַת קְדֻשַּׁת נֵרוֹת הַמְנוֹרָה, שֶׁהֵם בְּחִינַת אוֹר הָאֵין סוֹף שֶׁמַּמְשִׁיכִין מִבֵּית קֹדֶשׁ קָדָשִׁים לְהָאִיר לְכָל יִשְֹרָאֵל בְּדַעְתָּם, הַיְנוּ בְּחִינַת שֶׁיִּפְתַּח לָהֶם אוֹר הָאֵין סוֹף בִּבְחִינַת רָצוֹא וָשׁוֹב עַד שֶׁיֵּדְעוּ הַכֹּל גְּדֻלָּתוֹ שֶׁל יוֹצֵר בְּרֵאשִׁית שֶׁכֻּלּוֹ טוֹב וְכֻלּוֹ אֶחָד. וְכָל הַמְאֹרָעוֹת, כֻּלָּם לְטוֹבָה, שֶׁזֶּהוּ בְּחִינַת עוֹלָם הַבָּא, כְּמוֹ שֶׁמְּבֹאָר שָׁם, שֶׁזֶּהוּ בְּחִינַת וּמִלְאוּ מֵחַד גַּלְגַּלָּא דְּעֵינָא תְּלָת מְאָה גַּרְבֵי מִשְׁחָא וְכוּ', בְּחִינַת הַשֶּׁמֶן שֶׁל נֵר חֲנֻכָּה שֶׁהוּא בְּחִינַת שֶׁמֶן הַמְנוֹרָה וְכַנַּ"ל:
<h3>אות ד</h3>
וְזֶהוּ מוּבָן שָׁם בְּהַתּוֹרָה הַנַּ"ל בַּסּוֹף עַל מַאֲמַר רַבָּה בַּר בַּר חָנָא, כִּי הֲדָרָן לְבָתַר תְּרֵיסַר יַרְחֵי שַׁתָּא חֲזֵינָן דַּהֲווּ מְנַסְּרָן מִגַּרְמַיְהוּ וְיַהֲבֵי לְבִנְיָנָא הֲנָךְ מְחוֹזֵיהּ, שֶׁפֵּרֵשׁ שָׁם שֶׁאֲפִלּוּ אוֹתָן שֶׁהֵם אֲחוֹרֵי הַקְּדֻשָּׁה לְגַמְרֵי גַּם הֵם נִתְעוֹרְרוּ בִּתְשׁוּבָה וְחָזְרוּ לַה' יִתְבָּרַךְ עַל יְדֵי שֶׁנִּתְעוֹרֵר הָאִישׁ הַיִּשְֹרְאֵלִי הַזֶּה שֶׁשָּׁב בֶּאֱמֶת וְקִיֵּם כָּל הַמְבֹאָר שָׁם עַד שֶׁנִּצּוֹל מִן הַקּוֹצִים וְהַפְּחָתִים וְכוּ' וְזָכָה לְהִתְוַדּוֹת וִדּוּי דְּבָרִים לִפְנֵי הַתַּלְמִיד חָכָם הָאֱמֶת עַד שֶׁנִּכְלָל בָּאֵין סוֹף. וְעַל יָדוֹ גַּם אוֹתָם שֶׁהֵם אֲחוֹרֵי הַקְּדֻשָּׁה לְגַמְרֵי נַעֲשֹוּ מֶרְכָּבָה לְהַקְּדֻשָּׁה וַאֲזַי גַּם הֵם יוֹדְעִים מֵה' יִתְבָּרַךְ בִּידִיעָה חֲדָשָׁה וְנִפְלָאָה, הַיְנוּ כַּנַּ"ל, שֶׁעַל יְדֵי כֹּחַ הַוִּדּוּי דְּבָרִים שֶׁל אֵלּוּ שֶׁזָּכוּ לְהִתְוַדּוֹת לִפְנֵי הַתַּלְמִיד חָכָם הָאֱמֶת, עַל יְדֵי זֶה הָאוֹר מֵאִיר לְכָל יִשְֹרָאֵל עַד שֶׁיִּזְכֶּה כָּל אֶחָד שֶׁיִּהְיֶה נִפְתָּח לוֹ אוֹר הָאֵין סוֹף, שֶׁמִּשָּׁם הַדְלָקַת נֵר חֲנֻכָּה, שֶׁהוּא בְּחִינַת נֵרוֹת הַמְנוֹרָה שֶׁמַּדְלִיק כָּל אֶחָד וְכַנַּ"ל:
<h3>אות ה</h3>
וְעַל כֵּן הָיָה עִקַּר הַנֵּס עַל יְדֵי שֶׁדָּלַק מְעַט הַשֶּׁמֶן שֶׁלֹּא הָיָה בּוֹ לְהַדְלִיק כִּי אִם יוֹם אֶחָד וְדָלַק שְׁמוֹנָה יָמִים, כִּי מְבֹאָר שָׁם בְּהַתּוֹרָה הַנַּ"ל שֶׁאוֹר הָאֵין סוֹף אֵינוֹ נִפְתָּח לְכָל אֶחָד בְּשָׁוֶה כִּי אִם כְּפִי מַה שֶּׁזּוֹכֶה בְּחֶמְלַת ה' עָלָיו, וְכָל כָּךְ תֵּבוֹת הוּא אוֹמֵר בִּמְסִירוּת נֶפֶשׁ וּבְהִתְלַהֲבוּת גָּדוֹל וְכוּ', עַיֵּן שָׁם. וְכָל מִי שֶׁזּוֹכֶה שֶׁיִּהְיֶה נִפְתָּח לוֹ בְּיוֹתֵר וְיוֹתֵר אוֹר הָאֵין סוֹף בְּוַדַּאי יֵשׁ לוֹ כֹּחַ יוֹתֵר לְהָאִיר לַאֲחֵרִים וּלְהוֹדִיעָם גְּדֻלָּתוֹ יִתְבָּרַךְ. וְאָז בִּימֵי מַתִּתְיָהוּ כֹּהֵן גָּדוֹל הָיָה תֹּקֶף הַנֵּס שֶׁמְּעַט הַשֶּׁמֶן וְהָאוֹר שֶׁלֹּא הָיָה בּוֹ לְהַדְלִיק כִּי אִם יוֹם אֶחָד דָּלַק שְׁמוֹנָה יָמִים, דְּהַיְנוּ שֶׁנִּפְתַּח לָהֶם אוֹר הָאֵין סוֹף בְּאוֹר נִפְלָא וְנוֹרָא כָּל כָּךְ עַד שֶׁדָּלַק הַנֵּר שְׁמוֹנָה יָמִים, עַד שֶׁמִּגֹּדֶל נִפְלְאוֹת הָאוֹר שֶׁנִּפְתַּח אָז בְּהִתְפַּתְּחוּת גָּדוֹל מְאֹד וְנִמְשַׁךְ הָאוֹר שֶׁל הַדִּבּוּר וְהַזְּרִיחָה כָּל כָּךְ, עַל יְדֵי זֶה נִמְשָׁךְ הָאוֹר לְכָל יִשְֹרָאֵל לְדוֹרוֹתָם. עַד שֶׁאָנוּ זוֹכִין בְּכָל שָׁנָה וְשָׁנָה בְּכֹחַ הַצַּדִּיקֵי אֱמֶת לְהָאִיר עָלֵינוּ הָאוֹר הַגָּדוֹל וְהַנּוֹרָא הַזֶּה שֶׁמִּשָּׁם הַדְלָקַת נֵר חֲנֻכָּה שֶׁהוּא בְּחִינַת נֵרוֹת הַמְנוֹרָה שֶׁהָיוּ דּוֹלְקִים נֶגֶד בֵּית קֹדֶשׁ קָדָשִׁים, שֶׁשָּׁם הוּא בְּחִינַת רַעֲוָא דְּרַעֲוִין, בְּחִינַת אוֹר הָאֵין סוֹף וְכַנַּ"ל בָּרוּךְ הַשֵּׁם לְעוֹלָם, אָמֵן וְאָמֵן:
<h3>אות ו</h3>
וְעַל כֵּן מִטַּלְטְלֵי דְּיַתְמֵי לָא מִשְׁתַּעְבְּדֵי לְבַעַל חוֹב, כִּי עִקַּר עֲבוֹדַת הָאָדָם בְּזֶה הָעוֹלָם הוּא כְּדֵי שֶׁיִּזְכֶּה לְהִכָּלֵל בְּאוֹר הָאֵין סוֹף שֶׁזֶּה עִקַּר הַתַּכְלִית וְזֶה עִקַּר תַּעֲנוּג עוֹלָם הַבָּא וְכַנַּ"ל. וְאִי אֶפְשָׁר לְהִכָּלֵל שָׁם כִּי אִם עַל יְדֵי שֶׁמְּבָרֵר כָּל הָאַרְבָּעָה יְסוֹדוֹת, דְּהַיְנוּ עַל יְדֵי שֶׁמְּקַדֵּשׁ וּמְטַהֵר עַצְמוֹ מִכָּל הַתַּאֲווֹת עַד שֶׁמַּכְנִיעַ הָרַע שֶׁבָּהֶן וּמְבָרֵר הַטּוֹב שֶׁבָּהֶן. וְהָעִקָּר הָעוֹלֶה עַל הַכֹּל הוּא שֶׁיִּזְכֶּה לַעֲנָוָה וְשִׁפְלוּת אֲמִתִּי, כִּי עֲנָוָה גְּדוֹלָה מֵהַכֹּל וְאִי אֶפְשָׁר לְהִכָּלֵל בָּאֵין סוֹף כִּי אִם עַל יְדֵי עֲנָוָה בִּשְׁלֵמוּת בְּתַכְלִית הַבִּטּוּל בִּבְחִינַת עֲנָוָה שֶׁל מֹשֶׁה וְכַמּוּבָן לְעֵיל בְּהַתּוֹרָה הַנַּ"ל. וְעַל כֵּן אִי אֶפְשָׁר לִזְכּוֹת לָזֶה כִּי אִם עַל יְדֵי צַדִּיק הַדּוֹר שֶׁהוּא עָנָו בֶּאֱמֶת, דְּהַיְנוּ עַל יְדֵי וִדּוּי דְּבָרִים לְפָנָיו, כִּי עֲנָוָה גְּדוֹלָה מֵהַכֹּל. וְאִי אֶפְשָׁר לִזְכּוֹת לַעֲנָוָה אֲמִתִּיִּית כִּי אִם עַל יְדֵי צַדִּיק הַדּוֹר שֶׁהוּא בְּחִינַת מֹשֶׁה שֶׁהָיָה עָנָו מִכָּל הָאָדָם וְאָז זוֹכֶה לִכְלֹל בָּאֵין סוֹף, שֶׁזֶּהוּ עִקַּר תַּכְלִית הָאָדָם שֶׁנִּבְרָא בִּשְׁבִיל זֶה אַשְׁרֵי הַזּוֹכֶה לָזֶה. וְכָל עִסְקֵי הָאָדָם, כָּל מַה שֶּׁעוֹסֵק בּוֹ בְּחַיָּיו, אֲפִלּוּ בִּמְלָאכָה וּמַשָּא וּמַתָּן, הַכֹּל בִּשְׁבִיל זֶה כְּדֵי שֶׁיִּתְבָּרְרוּ אֵלּוּ הַדְּבָרִים עַל יְדֵי זֶה עַד שֶׁיַּעֲלוּ וְיִכָּלְלוּ כֻּלָּם בְּשָׁרְשָׁן וְיִכָּלְלוּ עִמּוֹ יַחַד בְּאוֹר הָאֵין סוֹף שֶׁשָּׁם הוּא תַּכְלִית וָסוֹף שֶׁל כָּל הַדְּבָרִים שֶׁבָּעוֹלָם וְכָל אָדָם כְּפִי מַעֲשָֹיו הַטּוֹבִים וּכְפִי קְדֻשָּׁתוֹ וְטָהֳרָתוֹ בְּכָל הָעֲסָקִים שֶׁעָסַק כְּמוֹ כֵן זוֹכֶה לְהִכָּלֵל שָׁם, כִּי מִי שֶׁזָּכָה לְהֵיטִיב מַעֲשָֹיו וּלְקַדֵּשׁ אֶת עַצְמוֹ בְּתַכְלִית הַשְּׁלֵמוּת עַד שֶׁבִּטֵּל אֶת גּוּפוֹ בְּחַיָּיו בְּתַכְלִית בִּבְחִינַת מֹשֶׁה רַבֵּנוּ, הוּא זוֹכֶה תֵּכֶף בְּמִיתָתוֹ לְהִכָּלֵל בָּאֵין סוֹף וּלְהִתְעַנֵּג עַל ה' וְיִכָּלֵל כֻּלּוֹ שָׁם אַשְׁרֵי לוֹ, אֲבָל מִי שֶׁלֹּא קִדֵּשׁ עַצְמוֹ כָּל כָּךְ וְנִשְׁאָר בּוֹ עֲדַיִן אֲחִיזַת הַזֻּהֲמָה שֶׁל הַגּוּף, הוּא צָרִיךְ לְהִתְבַּלּוֹת בֶּעָפָר וְלִסְבֹּל שָׁם מַה שֶּׁסּוֹבֵל עַד שֶׁיִּזְדַּכֵּךְ לְגַמְרֵי. וְאָז יִהְיֶה נִכְלָל מַה שֶּׁיִּהְיֶה נִכְלָל מִמֶּנּוּ בְּמָקוֹם שֶׁצָּרִיךְ לְהִכָּלֵל. וְכֵן כָּל אֶחָד לְפִי מַדְרֵגָתוֹ לְפִי עֲבוֹדָתוֹ וּקְדֻשָּׁתוֹ, כִּי מִי שֶׁטָּרַח בְּעֶרֶב שַׁבָּת וְכוּ'. וְעַל כֵּן הַכֹּל צְרִיכִין לַחֲזֹר אֶל הֶעָפָר, כְּמוֹ שֶׁכָּתוּב, "הַכֹּל הָיָה מִן הֶעָפָר וְהַכֹּל שָׁב אֶל הֶעָפָר". כִּי שָׁם בֶּעָפָר נִבְחָן וְנִצְרָף וְנִזְדַּכֵּךְ כָּל אֶחָד, כִּי עָפָר כָּלוּל מִשְּׁתֵּי בְּחִינוֹת, כִּי הוּא בְּחִינַת עֲנָוָה וְשִׁפְלוּת, בְּחִינַת אַיִן. כְּמוֹ שֶׁכָּתוּב, "וְאָנֹכִי עָפָר וָאֵפֶר". וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, מִי שֶׁנַּעֲשֶֹה שָׁכֵן לֶעָפָר בְּחַיָּיו. וְגַם עָפָר הוּא תַּכְלִית הַיֵּשׁוּת וְהַגַּשְׁמִיּוּת וְכָל הָאַרְבָּעָה יְסוֹדוֹת כֻּלָּם כְּלוּלִים בֶּעָפָר, כִּי עָפָר מָאנָא דְּכֻלְּהִי (תִּקּוּנֵי זֹהַר תִּקּוּן ע קך). וְהָאָדָם נִבְרָא בִּשְׁבִיל זֶה עָפָר מִן הָאֲדָמָה כְּדֵי שֶׁיִּזְכֶּה לַעֲלוֹת וּלְהִכָּלֵל מִבְּחִינַת עָפָר תַּכְלִית הַגַּשְׁמִיּוּת וְהַיֵּשׁוּת לִבְחִינַת בִּטּוּל אֶל הָאֵין סוֹף עַל יְדֵי שֶׁיִּזְכֶּה לְקַדֵּשׁ וּלְטַהֵר אֶת עַצְמוֹ עַד שֶׁיָּבוֹא לַעֲנָוָה בְּתַכְלִית הַבִּטּוּל וְיָשִֹים עַצְמוֹ כְּעָפָר וְאָז יִזְכֶּה לְהִתְפַּשְּׁטוּת הַגַּשְׁמִיּוּת גַּם בְּחַיָּיו עַד שֶׁיִּזְכֶּה בְּמוֹתוֹ מִיָּד לְהִכָּלֵל בְּאוֹר הָאֵין סוֹף וַאֲזַי תֵּכֶף כְּשֶׁיִּהְיֶה נִקְבָּר בֶּעָפָר יִהְיֶה נִכְלָל בַּעֲנָוָה שֶׁל מֹשֶׁה, שֶׁהוּא בְּחִינַת עָפָר, וְאָז יִזְכֶּה לִשְׁלֵמוּתוֹ מִיָּד לְהִכָּלֵל בָּאֵין סוֹף בִּבְחִינַת הִסְתַּלְּקוּת מֹשֶׁה וְכוּ' כַּנַּ"ל. אֲבָל מִי שֶׁלֹּא זָכָה לָזֶה בִּשְׁלֵמוּת צָרִיךְ לְהִתְבַּלּוֹת בֶּעָפָר שֶׁהוּא תַּכְלִית הַיֵּשׁוּת וְהִיא מָאנָא דְּכֻלְּהִי. שֶׁהוּא כּוֹלֵל כָּל הָאַרְבָּעָה יְסוֹדוֹת וְשָׁרְשׁוֹ עֲנָוָה בְּחִינַת אַיִן, כִּי סוֹף מַעֲשֶֹה בְּמַחֲשָׁבָה תְּחִלָּה. וְשָׁם צָרִיךְ לְהִזְדַּכֵּךְ כָּל אֶחָד עַד שֶׁיָּשׁוּב לִבְחִינַת בִּטּוּל בְּחִינַת עֲנָוָה, שֶׁהוּא בְּחִינַת שֹׁרֶשׁ הֶעָפָר בַּקְּדֻשָּׁה הָעֶלְיוֹנָה. וְכָל יִשְֹרָאֵל יֵשׁ לָהֶם חֵלֶק לָעוֹלָם הַבָּא וְכֻלָּם נִקְרָאִים צַדִּיקִים, כְּמוֹ שֶׁכָּתוּב, "וְעַמֵּךְ כֻּלָּם צַדִּיקִים לְעוֹלָם יִירְשׁוּ אָרֶץ": וְעַל כֵּן כָּל אֶחָד מִיִּשְֹרָאֵל תֵּכֶף כְּשֶׁמֵּת וְהוּא שָׁב אֶל הֶעָפָר אֲזַי חוֹזֵר וְשָׁב עִמּוֹ אֶל הֶעָפָר כָּל הַחִיּוּת שֶׁל כָּל הַחֲפָצִים וְהַמִּטַּלְטְלִים שֶׁעָסַק בָּהֶם בְּחַיָּיו, כִּי הַכֹּל הָיָה מִן הֶעָפָר וְהַכֹּל צָרִיךְ לָשׁוּב אֶל הֶעָפָר לְהִזְדַּכֵּךְ שָׁם עַל יְדֵי הָאָדָם שֶׁעָסַק בָּהֶם עַד שֶׁיִּהְיוּ נִכְלָלִין עִמּוֹ בְּמָקוֹם שֶׁיִּהְיוּ נִכְלָלִין. וְעַל כֵּן מִטַּלְטְלֵי דְּיַתְמֵי לָא מִשְׁתַּעְבְּדֵי לְבַעַל חוֹב, כִּי הַמִּטַּלְטְלִין יוֹצְאִין מֵרְשׁוּת אֲבִיהֶם שֶׁמֵּת תֵּכֶף מִיָּד בְּמִיתָתוֹ וְשׁוּב אֵין לוֹ עֵסֶק בָּהֶם כְּלָל, כִּי זֶה עִקַּר תִּקּוּנָם עַל יָדוֹ, כִּי כָּל הַמִּטַּלְטְלִין הֵם מֵהָאַרְבָּעָה יְסוֹדוֹת וּבְחַיָּיו עָסַק בָּהֶם בְּמַשָּא וּמַתָּן אוֹ בִּמְלָאכָה. וְעַל כֵּן הָיָה צָרִיךְ לְבָרְרָם וְלָבוֹא עִמָּהֶם אֶל הַתַּכְלִית וְכוּ' כַּנַּ"ל. וְעַכְשָׁו בְּמִיתָתוֹ גָּמַר כָּל תִּקּוּנוֹ וְזִכּוּךְ שֶׁלּוֹ הוּא עַל יְדֵי הֶעָפָר שֶׁהִיא בְּחִינַת עֲנָוָה וּבִטּוּל וְכַנַּ"ל וּכְמוֹ כֵן כָּל הַמִּטַּלְטְלִים וְהַחֲפָצִים שֶׁלּוֹ צְרִיכִין לָשׁוּב עִמּוֹ לְשָׁם לִבְחִינַת עָפָר כְּדֵי שֶׁיִּזְדַּכְּכוּ שָׁם עִמּוֹ כְּפִי מַה שֶּׁיִּזְכֶּה, עַל כֵּן אֵין הַמִּטַּלְטְלִין שֶׁל הַמֵּת מְשֻׁעְבָּדִים עוֹד לְהַבַּעַל חוֹב, כִּי אֵין לוֹ עוֹד חֵלֶק בָּהֶם, כִּי עַתָּה כָּל תִּקּוּנוֹ שֶׁלּוֹ וְשֶׁל כָּל הַחֲפָצִים שֶׁעָסַק בָּהֶם הוּא רַק עַל יְדֵי הֶעָפָר וְכַנַּ"ל וְעַל כֵּן אֵין לְהַבַּעַל חוֹב שִׁעְבּוּד עֲלֵיהֶם כִּי אִם עַל הַקַּרְקָעוֹת שֶׁהֵם אֶרֶץ וְעָפָר שֶׁשָּׁם עַתָּה כָּל מְקוֹמוֹ וְזִכּוּךְ שֶׁלּוֹ וְתִקּוּנוֹ כַּנַּ"ל, כִּי כָּל הַהַלְוָאוֹת וְהַחוֹבוֹת שֶׁהָאָדָם חַיָּב לַחֲבֵרוֹ הֵם נִמְשָׁכִין מֵחֲמַת שֶׁלֹּא נִזְדַּכֵּךְ עֲדַיִן הָאַרְבָּעָה יְסוֹדוֹת מֵחֵטְא אָדָם הָרִאשׁוֹן שֶׁנִּגְזַר עָלָיו בְּזֵעַת אַפֶּיךָ תֹּאכַל לֶחֶם עַד שׁוּבְךָ אֶל הָאֲדָמָה וְכוּ' בְּחִינַת בְּעִצָּבוֹן תֹּאכֲלֶנָּה (בְּרֵאשִׁית ג) שֶׁמִּשָּׁם כָּל הָעֲנִיּוּת וְהַדַּחֲקוּת, שֶׁמִּשָּׁם בָּאִין כָּל הַחוֹבוֹת וְהַהַלְוָאוֹת. וְעַל כֵּן עֶבֶד לֹוֶה לְאִישׁ מַלְוֶה (מִשְׁלֵי כב( מֵחֲמַת שֶׁלֹּא בֵּרַר עֲדַיִן הָאַרְבָּעָה יְסוֹדוֹת מְזֻּהֲמָתָן שֶׁהֵם נִקְרָאִים עֲבָדִים, כְּמוֹ שֶׁכָּתַב שָׁם רַבֵּנוּ זִכְרוֹנוֹ לִבְרָכָה עַל פָּסוּק "מִבֵּית עֲבָדִים", שֶׁהָאַרְבָּעָה יְסוֹדוֹת נִקְרָאִים עֲבָדִים, וְצָרִיךְ כָּל אָדָם לְקַדֵּשׁ וּלְטַהֵר וּלְזַכֵּךְ כָּל הָאַרְבָּעָה יְסוֹדוֹת עַד שֶׁיֵּצֵא מִכָּל הַתַּאֲווֹת וְהַמִּדּוֹת הַנִּמְשָׁכִין מֵהֶם וְאָז יוֹצֵא מֵעַבְדוּת לְחֵרוּת. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (עֵרוּבִין נד) שֶׁאֵין לְךָ בֶּן חוֹרִין אֶלָּא מִי שֶׁעוֹסֵק בַּתּוֹרָה, שֶׁעַל יְדֵי זֶה מַכְנִיעַ הַיֵּצֶר הָרָע וְהָרַע שֶׁבְּאַרְבָּעָה יְסוֹדוֹת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אִם פָּגַע בְּךָ מְנֻוָּל זֶה מָשְׁכֵהוּ לְבֵית הַמִּדְרָשׁ אִם אֶבֶן הוּא נִמּוֹחַ וְכוּ'. אֲבָל מִי שֶׁלֹּא עָסַק בַּתּוֹרָה וְלֹא זִכֵּךְ הָאַרְבָּעָה יְסוֹדוֹת הוּא בְּחִינַת עֶבֶד וּמִשָּׁם בָּאִין כָּל הַהַלְוָאוֹת שֶׁשָּׁם בְּחִינַת עַבְדוּת, בְּחִינַת עֶבֶד לֹוֶה וְכוּ'. וְעַל כֵּן בֶּאֱמֶת צְרִיכִין לִשְׁמֹר אֶת עַצְמוֹ מְאֹד מֵחוֹבוֹת וְהַלְוָאוֹת. וּבְיוֹתֵר צְרִיכִין לְבַקֵּשׁ מֵה' יִתְבָּרַךְ וּלְהִשְׁתַּדֵּל בְּכָל כֹּחוֹ שֶׁלֹּא יָמוּת בַּעַל חוֹב חַס וְשָׁלוֹם, כִּי הַחוֹבוֹת הוּא בְּחִינַת עַבְדוּת, בְּחִינַת פְּגַם הָאַרְבָּעָה יְסוֹדוֹת שֶׁעַל יְדֵי זֶה אִי אֶפְשָׁר לְנַפְשׁוֹ לְהִכָּלֵל בָּאֵין סוֹף, כִּי אִי אֶפְשָׁר לְהִכָּלֵל שָׁם עַד שֶׁיֵּצֵא מֵעַבְדוּת לְחֵרוּת, דְּהַיְנוּ שֶׁיֵּצֵא מֵהָאַרְבָּעָה יְסוֹדוֹת שֶׁהֵם בְּחִינַת עֲבָדִים וְיִהְיֶה נִכְלָל בְּאַיִן וְכַנַּ"ל. וְעַל כֵּן כְּשֶׁמֵּת וְנִשְׁאָר בַּעַל חוֹב שׁוּב אִי אֶפְשָׁר לוֹ לְתַקֵּן הַחוֹב עַל יְדֵי הַמִּטַּלְטְלִין שֶׁלּוֹ, כִּי כְּבָר יָצְאוּ מֵרְשׁוּתוֹ לְגַמְרֵי בְּמוֹתוֹ, כִּי צְרִיכִין לָשׁוּב וְלַחֲזֹר עִמּוֹ אֶל הֶעָפָר, דְּהַיְנוּ שֶׁכָּל אֲחִיזָתוֹ בָּהֶם וְכָל מַה שֶּׁעָסַק בָּהֶם הַכֹּל חוֹזֵר עִמּוֹ עַתָּה אֶל הֶעָפָר שֶׁשָּׁם גְּמַר הַתִּקּוּן וְהַזִּכּוּךְ. וְעַל כֵּן אֵין לְהַבַּעַל חוֹב שִׁעְבּוּד עֲלֵיהֶם כִּי אִם עַל הַקַּרְקָעוֹת שֶׁהֵם עָפָר וָאָרֶץ שֶׁשָּׁם גְּמַר תִּקּוּנוֹ וְעַל כֵּן עַל יְדֵי הַקַּרְקָעוֹת שֶׁהֵם עָפָר, יוּכַל לְסַלֵּק הַחוֹב וּלְתַקֵּן פְּגַם הָאַרְבָּעָה יְסוֹדוֹת שֶׁלֹּא זִכֵּךְ שֶׁמִּשָּׁם בָּא הַחוֹב שֶׁהוּא בְּחִינַת עַבְדוּת כַּנַּ"ל, כִּי עַתָּה כָּל תִּקּוּנוֹ עַל יְדֵי עָפָר שֶׁשָּׁם נִקְבָּר הַמֵּת וְשָׁם כָּל זִכּוּכוֹ וְתִקּוּנוֹ כַּנַּ"ל:
<h3>אות ז</h3>
וְזֶה שֶׁמּוּבָא בַּשֻּׁלְחָן עָרוּךְ וְהָאִדָּנָא גּוֹבִין מִמִּטַּלְטְלֵי דְּיַתְמֵי. כִּי עַכְשָׁו בַּעֲווֹנוֹתֵינוּ הָרַבִּים הַדּוֹרוֹת פְּגוּמִים בְּתֹקֶף הַגָּלוּת וְשָׁכִיחַ הַרְבֵּה בְּנֵי אָדָם שֶׁמֵּתִים בַּעֲלֵי חוֹבוֹת וְגַם הֵם פְּגוּמִים בְּמַעֲשֵֹיהֶם הַרְבֵּה, רַחֲמָנָא לִצְלַן, כִּי הָא בְּהָא תַּלְיָא כַּנַּ"ל, וְאָז אֵינוֹ יָכוֹל לְהִתְתַּקֵּן מִיָּד בַּעֲפַר קְבוּרָתוֹ וְצָרִיךְ לְהִתְגַּלְגֵּל הַרְבֵּה וְעָלָיו נֶאֱמַר (יְשַׁעְיָהוּ כג), "גַּם שָׁם לֹא יָנוּחַ לָךְ". שֶׁאֵין לוֹ מְנוּחָה בַּקֶּבֶר וְצָרִיךְ לְשׁוֹטֵט וּלְהִתְגַּלְגֵּל בַּמֶּה שֶׁיִּתְגַּלְגֵּל כְּפִי מִשְׁפָּטוֹ עַד שֶׁיְּבָרֵר מַה שֶּׁהָיָה צָרִיךְ לְבָרֵר וְאָז יָשׁוּב לְהִתְתַּקֵּן עַל יְדֵי בְּחִינַת עָפָר. וְעַל כֵּן אֲנָשִׁים כָּאֵלּוּ, רַחֲמָנָא לִצְלַן, הֵם מְקֻשָּׁרִים עֲדַיִן בְּהַמִּטַּלְטְלִים וְהַחֲפָצִים שֶׁלָּהֶם גַּם אַחַר מִיתָתָם, כִּי אֵינָם שָׁבִים עִמּוֹ אֶל הֶעָפָר, כִּי גַּם הוּא אֵין לוֹ מְנוּחָה שָׁם מֵחֲמַת שֶׁפָּגַם הַרְבֵּה וּמֵת בַּעַל חוֹב. עַל כֵּן תִּקְּנוּ חֲכָמֵינוּ זִכְרוֹנָם לִבְרָכָה הָאִדָּנָָא שֶׁיִּגְבוּ מִמִּטַּלְטְלִין שֶֹל הַמֵּת, כִּי לֹא יָצְאוּ מֵרְשׁוּתוֹ לְגַמְרֵי כְּמוֹ בַּדּוֹרוֹת הָרִאשׁוֹנִים שֶׁלֹּא הָיוּ פְּגוּמִים כָּל כָּךְ כַּנַּ"ל וְגַם עַל יְדֵי זֶה שֶׁגּוֹבִין מֵהַמִּטַּלְטְלִין שֶׁל הַמֵּת הַחוֹבוֹת שֶׁחַיָּב הוּא לוֹ טוֹבָה וְתִקּוּן גָּדוֹל, כִּי עַל יְדֵי סִלּוּק הַחוֹב נִתְבַּטֵּל מִמֶּנּוּ בְּחִינַת הָעַבְדוּת שֶׁזֶּה עִקַּר תִּקּוּנוֹ. עַל כֵּן הָאִדָּנָא גּוֹבִין מִמִּטַּלְטְלֵי דְּיַתְמֵי, כִּי עֲדַיִן לֹא נִפְרָד מֵהֶם לְגַמְרֵי. וְעַל כֵּן בְּוַדַּאי עֲדַיִן הַשִּׁעְבּוּד עֲלֵיהֶם וַאֲזַי בְּוַדַּאי הוּא טוֹבָה גְּדוֹלָה לְפָנָיו כְּשֶׁיִּגְבוּ מֵהֶם הַחוֹבוֹת שֶׁלּוֹ וִיבַטְּלוּ הָעַבְדוּת מִמֶּנּוּ עַל כֵּן עַתָּה גּוֹבִין מֵהֶם:
<h3>אות ח</h3>
וְעַל כֵּן אֵין נִפְרָעִין מִנִּכְסֵי יְתוֹמִים אֶלָּא בִּשְׁבוּעָה. שְׁבוּעָה הִוא הִתְקַשְּׁרוּת וּבִטּוּל אֶל אוֹר הָאֵין סוֹף בְּחִינַת וּבוֹ תִּדְבָּק וּבִשְׁמוֹ תִּשָּׁבֵעַ. וְעַל כֵּן עִקַּר שְׁבוּעָה בִּנְקִיטַת חֵפֶץ, כִּי עַל יְדֵי הַתּוֹרָה נִכְלָלִין וְנִתְדַּבְּקִין שָׁם וְכָל הַהַכְחָשׁוֹת הֵם לְמַטָּה בְּשִׁנּוּי הָרְצוֹנוֹת וְהַתְּמוּנוֹת בִּבְחִינַת הַיֵּשׁוּת שֶׁשָּׁם יֵשׁ אֲחִיזַת הָרַע וְהַשֶּׁקֶר וְהַחִלּוּף וְהַתְּמוּרוֹת, אֲבָל לְמַעְלָה בְּשֹׁרֶשׁ הַכֹּל בִּרְצוֹן אֵין סוֹף שֶׁאֵין בּוֹ תְּמוּנָה שָׁם כֻּלּוֹ טוֹב שָׁם כֻּלּוֹ אֱמֶת. וְעַל כֵּן בְּכָל מָקוֹם שֶׁיֵּשׁ הַכְחָשָׁה צְרִיכִין שְׁבוּעָה שֶׁהִיא הִתְקַשְּׁרוּת וּבִטּוּל אֶל הָאֵין סוֹף שֶׁשָּׁם כֻּלּוֹ אֱמֶת וְעַל כֵּן אֵין גּוֹבִין מִנִּכְסֵי יְתוֹמִים כִּי אִם בִּשְׁבוּעָה, וְהַטַּעַם שֶׁמָּא צְרָרֵי אַתְּפְסֵיהּ, כִּי אָנוּ מְחֻיָּבִים לְהַחֲזִיק כָּל אֶחָד מִיִּשְֹרָאֵל בְּחֶזְקַת כַּשְׁרוּת שֶׁבְּוַדַּאי לֹא מֵת בַּעַל חוֹב שֶׁעַל יְדֵי זֶה אֵינוֹ יָכוֹל לְהִכָּלֵל בְּשָׁרְשׁוֹ בָּאֵין סוֹף כַּנַּ"ל. וְעַל כֵּן מִסְּתָמָא סִלֵּק הַחוֹב בְּחַיָּיו וְנִכְלָל בְּמִיתָתוֹ בְּמָקוֹם שֶׁצָּרִיךְ לְהִכָּלֵל, כִּי כָּל אֶחָד מִיִּשְֹרָאֵל שָׁב בִּתְשׁוּבָה וּמִתְוַדֶּה קֹדֶם מִיתָתוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה כָּל הַמּוּמָתִין מִתְוַדִּין. וּבְוַדַּאי הִסְתַּכֵּל עַל עַצְמוֹ לְסַלֵּק כָּל הַחוֹבוֹת כְּדֵי שֶׁיּוּכַל לְהִכָּלֵל בְּשָׁרְשׁוֹ בָּאֵין סוֹף וְכַנַּ"ל, וְעַל כֵּן אֵין אָדָם נֶאֱמָן לִגְבּוֹת מֵהֶם אֶלָּא בִּשְׁבוּעָה שֶׁהוּא בְּחִינַת הִתְקַשְּׁרוּת אֶל הָאֵין סוֹף, וְאָז בְּוַדַּאי יֵשׁ לוֹ הַנֶּאֱמָנוּת מֵאַחַר שֶׁהוּא מְקַשֵּׁר אֶת עַצְמוֹ עַתָּה עַל יְדֵי הַשְּׁבוּעָה לְאוֹר הָאֵין סוֹף שֶׁשָּׁם כֻּלּוֹ אֱמֶת כַּנַּ"ל:
<h3>אות ט</h3>
וְעַל כֵּן הִשְׁבִּיעַ יַעֲקֹב אֶת יוֹסֵף שֶׁיִּשָּא אוֹתוֹ לְאֶרֶץ יִשְֹרָאֵל. וְכֵן יוֹסֵף הִשְׁבִּיעַ לְאֶחָיו. כִּי עִקַּר הַכְּלָלִיּוּת וּבִטּוּל אֶל הָאֵין סוֹף הוּא עַל יְדֵי קְבוּרַת אֶרֶץ יִשְֹרָאֵל שֶׁשָּׁם הֶעָפָר קֹדֶשׁ וְשָׁם זוֹכִין בְּלֹא צַעַר לְהִכָּלֵל שָׁם, אֲבָל יַעֲקֹב וְיוֹסֵף מֵחֲמַת שֶׁנִּסְתַּלְּקוּ בְּמִצְרַיִם שֶׁהוּא בֵּית עֲבָדִים, שֶׁשָּׁם עִקַּר אֲחִיזַת זֻהֲמַת הַנָּחָשׁ, שֶׁהוּא פְּגַם הָאַרְבָּעָה יְסוֹדוֹת שֶׁנִּקְרָאִים עֲבָדִים, בִּפְרָט אָז שֶׁהָיָה צָרִיךְ לְהַתְחִיל הַגָּלוּת שֶׁהוּא הִתְגַּבְּרוּת מֶמְשַׁלְתָּם שֶׁל הַמִּצְרִים שֶׁהֵם הַפְּגָם שֶׁל הָאַרְבָּעָה יְסוֹדוֹת, בְּחִינַת עַבְדוּת הַהֵפֶךְ מַמָּשׁ מֵהַבִּטּוּל וְהַכְּלָלִיּוּת בְּאוֹר הָאֵין סוֹף וְכַנַּ"ל, עַל כֵּן לֹא רָצוּ לִסְמֹךְ עַל הַבְטָחָה לְבַד שֶׁיַּבְטִיחוּם לְהַעֲלוֹתָם מִשָּׁם, כִּי חָשְׁשׁוּ שֶׁמֵּחֲמַת תֹּקֶף הִתְגַּבְּרוּת זֻהֲמָתָם יִתְגַּבְּרוּ וְלֹא יַנִּיחוּ אוֹתָם לַעֲלוֹת וּלְהִקָּבֵר בָּאָרֶץ לְהִכָּלֵל שָׁם בְּמָקוֹם שֶׁצְּרִיכִין לְהִכָּלֵל עַל כֵּן תִּקְּנוּ זֹאת עַל יְדֵי הַשְּׁבוּעָה דַּיְקָא שֶׁהִשְׁבִּיעַ יַעֲקֹב לְיוֹסֵף וְכֵן יוֹסֵף לְאֶחָיו, כִּי הַשְּׁבוּעָה הִוא בְּחִינַת הִתְקַשְּׁרוּת וּבִטּוּל אֶל הָאֵין סוֹף כַּנַּ"ל. וְעַל עַל יְדֵי הַשְּׁבוּעָה דַּיְקָא בְּוַדַּאי יִתְקַיְּמוּ דִּבְרֵיהֶם לְהַעֲלוֹתָם וּלְקָבְרָם בָּאָרֶץ וּלְהִכָּלֵל שָׁם בָּאֵין סוֹף, כִּי הַשְּׁבוּעָה הִיא בִּבְחִינָה זֹאת וְכַנַּ"ל:
<h3>אות י</h3>
וְזֶה בְּחִינַת מַה שֶּׁשָּׁמַעְתִּי מִפִּי הַחֲבֵרִים שֶׁשָּׁמְעוּ מֵרַבֵּנוּ הַנּוֹרָא זִכְרוֹנוֹ לִבְרָכָה עֵצָה עַל אַחַר הִסְתַּלְּקוּת שֶׁיִּזְכֶּה לָבוֹא לְמָקוֹם שֶׁצָּרִיךְ לָבוֹא. שֶׁיִּשָּׁבַע שְׁבוּעָה בִּנְקִיטַת חֵפֶץ וְכוּ', כִּי הַשְּׁבוּעָה דַּיְקָא הוּא תִּקּוּן לָזֶה כַּנַּ"ל:
<h3>אות יא</h3>
וְזֶה בְּחִינַת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה, הֶקְדֵּשׁ חָמֵץ וְשִׁחְרוּר מַפְקִיעִין מִידֵי שִׁעְבּוּד. כִּי עִקַּר הַשִּׁעְבּוּד הוּא נִמְשָׁךְ מִבְּחִינַת פְּגַם הָאַרְבָּעָה יְסוֹדוֹת שֶׁלֹּא נִתְבָּרְרוּ עֲדַיִן שֶׁהֵם בְּחִינַת עֲבָדִים כַּנַּ"ל שֶׁמִּשָּׁם נִמְשָׁךְ דַּחֲקוּת הַפַּרְנָסָה, שֶׁמִּשָּׁם כָּל הַהַלְוָאוֹת בְּחִינַת עֶבֶד לֹוֶה לְאִישׁ מַלְוֶה וְכַנַּ"ל. וְעַל כֵּן הֶקְדֵּשׁ וְכוּ' מַפְקִיעִין מִידֵי שִׁעְבּוּד, כִּי אֵלּוּ הַשְּׁלֹשָׁה: הֶקְדֵּשׁ וְכוּ', הֵם הַהֵפֶךְ מִשִּׁעְבּוּד, כִּי הֵם בִּבְחִינַת הִתְקַשְּׁרוּת וּבִטּוּל אֶל הָאֵין סוֹף שֶׁהוּא הַהֵפֶךְ מֵעַבְדוּת, דְּהַיְנוּ שֶׁהֵם בִּבְחִינַת תִּקּוּן הָאַרְבָּעָה יְסוֹדוֹת שֶׁעַל יְדֵי זֶה זוֹכִין לְהִתְבַּטֵּל וּלְהִכָּלֵל בְּאוֹר הָאֵין סוֹף וְכַנַּ"ל. כִּי הֶקְדֵּשׁ זֶה בְּחִינַת בִּטּוּל אֶל הָאֵין סוֹף שֶׁזֶּה עִקַּר הַהֶקְדֵּשׁ שֶׁיֵּשׁ כֹּחַ בְּיַד הָאָדָם לְהַקְדִּישׁ קְדֻשַּׁת הַגּוּף הַבְּהֵמָה וְכַיּוֹצֵא. וְזֶה מֵחֲמַת שֶׁבֶּאֱמֶת כָּל דָּבָר שָׁרְשׁוֹ וְחִיּוּתוֹ מֵאוֹר הָאֵין סוֹף שֶׁהוּא ה' יִתְבָּרַךְ בָּרוּךְ הוּא. וְכָל דָּבָר צָרִיךְ לַחֲזֹר לְשָׁרְשׁוֹ וְהַכֹּל בְּיַד הָאָדָם שֶׁבִּשְׁבִילוֹ נִבְרָא הַכֹּל כְּדֵי שֶׁיַּחֲזֹר וְיִכְלֹל הַכֹּל בְּשָׁרְשׁוֹ בְּאוֹר הָאֵין סוֹף וְעַל כֵּן יֵשׁ כֹּחַ בְּיַד הָאָדָם לְהַקְדִּישׁ כָּל דָּבָר, כִּי תֵּכֶף כְּשֶׁמַּקְדִּישׁ הַדָּבָר בְּדִבּוּרוֹ נִתְקַשֵּׁר הַדָּבָר מִיָּד לְאוֹר הָאֵין סוֹף שֶׁהוּא שֹׁרֶשׁ כָּל הַקְּדֻשּׁוֹת וְשָׁם כֻּלּוֹ קָדוֹשׁ, כְּמוֹ שֶׁכָּתוּב, "כִּי קָדוֹשׁ אֲנִי ה'". וְזֶה עִקַּר הַהֶקְדֵּשׁ שֶׁיֵּשׁ כֹּחַ בְּיַד הָאָדָם לַעֲשֹוֹת מִדִּבְרֵי חֹל קֹדֶשׁ עַל יְדֵי שֶׁמְּקַשְּׁרוֹ וּמְבַטְּלוֹ בְּאוֹר הָאֵין סוֹף שֶׁהוּא שֹׁרֶשׁ הַכֹּל וּבִשְׁבִיל זֶה נִבְרָא כָּל דָּבָר כְּדֵי שֶׁיַּחֲזֹר וְיֻכְלַל בְּשָׁרְשׁוֹ בְּאוֹר הָאֵין סוֹף וְהַכֹּל עַל יְדֵי הָאָדָם וְכַנַּ"ל. וְעַל כֵּן עִקַּר הַהֶקְדֵּשׁ עַל יְדֵי הַדִּבּוּר, כִּי כָּל הַדְּבָרִים נִבְרְאוּ עַל יְדֵי הַדִּבּוּר, הַיְנוּ עַל יְדֵי תְּמוּנוֹת הָאוֹתִיּוֹת שֶׁמִּשָּׁם כָּל הַיֵּשׁוּת וְכָל הָרְצוֹנוֹת שֶׁהֵם נִמְשָׁכִין מֵרְצוֹן אֵין סוֹף שֶׁאֵין בּוֹ תְּמוּנָה, שֶׁשָּׁם כֻּלּוֹ קֹדֶשׁ. וְעַל כֵּן תֵּכֶף כְּשֶׁקּוֹרֵא עָלָיו שֵׁם קֹדֶשׁ בְּדִבּוּרוֹ נִתְקַשֵּׁר הַחִיּוּת שֶׁלּוֹ, שֶׁהוּא תְּמוּנַת אוֹתִיּוֹת הַדִּבּוּרִים שֶׁהֵם בְּחִינַת רְצוֹנוֹת. בִּרְצוֹן אֵין סוֹף שֶׁאֵין בּוֹ תְּמוּנָה, שֶׁשָּׁם כֻּלּוֹ קָדוֹשׁ, שֶׁשָּׁם שֹׁרֶשׁ כָּל הַדְּבָרִים וְשָׁם חוֹזֵר וְנִכְלָל הַכֹּל וְכַנַּ"ל. נִמְצָא, שֶׁהֶקְדֵּשׁ הוּא בְּחִינַת הִתְקַשְּׁרוּת וּבִטּוּל בְּאוֹר הָאֵין סוֹף שֶׁהוּא הֵפֶךְ הָעַבְדוּת, הֵפֶךְ פְּגַם הָאַרְבָּעָה יְסוֹדוֹת שֶׁנִּקְרָאִים עֲבָדִים וְעַל כֵּן הַהֶקְדֵּשׁ מַפְקִיעַ מִידֵי שִׁעְבּוּד שֶׁל הַחוֹב שֶׁהוּא בְּחִינַת עַבְדוּת, בְּחִינַת עֶבֶד לֹוֶה וְכוּ'. וְכֵן חָמֵץ מַפְקִיעַ מִידֵי שִׁעְבּוּד, כִּי אִסּוּר חָמֵץ הוּא בְּפֶסַח שֶׁאָז הוֹצִיאָנוּ ה' יִתְבָּרַךְ מִמִּצְרַיִם. וְעִקַּר הַגְּאֻלָּה שֶׁל מִצְרַיִם הָיְתָה עַל יְדֵי שֶׁאָז נִתְגַּלָּה אוֹרוֹ הַגָּדוֹל יִתְבָּרַךְ בְּהִתְגַּלּוּת נִפְלָא, כַּמְבֹאָר בַּכַּוָּנוֹת. שֶׁעַל יְדֵי זֶה הָיְתָה עִקַּר הַגְּאֻלָּה. וּכְמוֹ שֶׁכָּתוּב: "וְעָבַרְתִּי בְאֶרֶץ מִצְרַיִם". וְתַרְגּוּמוֹ, וְאִתְגְּלֵיתִי וְכוּ', הַיְנוּ שֶׁאָז נִפְתַּח לָהֶם אוֹר הָאֵין סוֹף בְּהִתְגַּלּוּת נִפְלָא. וְעַל יְדֵי זֶה זָכוּ לַגְּאֻלָּה וְאָז נֶאֱסַר הֶחָמֵץ, כִּי מֵחֲמַת שֶׁאָז לֹא הָיוּ רְאוּיִים עֲדַיִן לַגְּאֻלָּה כַּמּוּבָא. רַק ה' יִתְבָּרַךְ פָּסַח וְדִלֵּג עַל הַקֵּץ וּגְאָלָם קֹדֶם זְמַנָּם וְנִתְגַּלָּה לָהֶם אוֹר הָאֵין סוֹף קֹדֶם שֶׁנִּתְקַדְּשׁוּ כָּרָאוּי לָזֶה, עַל כֵּן אֲסוּרִים בְּחָמֵץ בְּמַשֶּׁהוּ, כְּדֵי שֶׁלֹּא יִפָּגְמוּ כְּלֵי הַמֹּחִין עַל יְדֵי אֲכִילַת חָמֵץ, חַס וְשָׁלוֹם, וְלֹא יוּכְלוּ לְקַבֵּל אוֹר הַזְּרִיחָה שֶׁל הָרְשִׁימָה מֵהַבִּטּוּל אַף גַּם יִתְחַמֵּץ לְבָבָם עַל יְדֵי זֶה יוֹתֵר, מֵחֲמַת שֶׁאֵינָם רְאוּיִים עֲדַיִן לָזֶה, עַל כֵּן צְרִיכִין לִזָּהֵר אָז מֵחָמֵץ בְּמַשֶּׁהוּ, כְּדֵי שֶׁיּוּכְלוּ לְהִכָּלֵל בְּאוֹר הָאֵין סוֹף שֶׁעַל יְדֵי זֶה הָיְתָה עִקַּר הַגְּאֻלָּה. וְעַל כֵּן חָמֵץ
מַפְקִיעַ מִידֵי שִׁעְבּוּד, כִּי אִסּוּר חָמֵץ הוּא כְּדֵי שֶׁיּוּכְלוּ לְהִכָּלֵל בְּאוֹר הָאֵין סוֹף שֶׁנִּתְגַּלָּה אָז בְּפֶסַח בִּשְׁעַת יְצִיאַת מִצְרַיִם בְּהִתְגַּלּוּת נִפְלָא כַּנַּ"ל. וְעַל כֵּן הוּא מַפְקִיעַ מִידֵי שִׁעְבּוּד שֶׁהוּא בְּחִינַת עַבְדוּת, שֶׁהוּא הַהֵפֶךְ מִזֶּה כַּנַּ"ל. וְכֵן שִׁחְרוּר מַפְקִיעַ מִידֵי שִׁעְבּוּד, כִּי שִׁחְרוּר הוּא בִּטּוּל הָעַבְדוּת, כִּי מְשַׁחְרֵר הָעֶבֶד וְיוֹצֵא לְחֵרוּת. וְאָז יוֹצֵא הָעֶבֶד מִידֵי עַבְדוּת וְנַעֲשֶֹה יִשְֹרָאֵל. וּקְדֻשַּׁת יִשְֹרָאֵל בִּכְלָל הִיא בִּבְחִינַת בִּטּוּל אֶל הָאֵין סוֹף, כִּי כָּל יִשְֹרָאֵל כְּלוּלִים בְּמֹשֶׁה עַל יְדֵי קַבָּלַת הַתּוֹרָה שֶׁהוּא זָכָה לְהִכָּלֵל בְּאוֹר הָאֵין סוֹף וְעִמּוֹ כָּל יִשְֹרָאֵל כָּל אֶחָד כְּפִי חֶלְקוֹ בְּהַתּוֹרָה וּבְמֹשֶׁה כֵּן זוֹכֶה לְהִכָּלֵל בְּאוֹר הָאֵין סוֹף וְעַל כֵּן שִׁחְרוּר שֶׁהוּא בִּטּוּל הָעַבְדוּת וְזוֹכֶה לִקְדֻשַּׁת יִשְֹרָאֵל עַל כֵּן מַפְקִיעַ מִידֵי שִׁעְבּוּד, שֶׁהוּא בְּחִינַת פְּגַם הָעַבְדוּת וְכַנַּ"ל: וּבְעִנְיַן אִסּוּר חָמֵץ בְּפֶסַח יֵשׁ עֲדַיִן הַרְבֵּה לְבָאֵר. וְעַיֵּן לְקַמָּן בְּהִלְכוֹת אַפּוֹתֵיקֵי הֲלָכָה ב, עַל פִּי הַתּוֹרָה הַנַּ"ל מְבֹאָר קְצָת מֵעֵין זֶה:
<h2>גבית חוב מהיתומים ה:</h2>
<h3>אות יא</h3>
הַבָּא לִפָּרַע מִנִּכְסֵי יְתוֹמִים לֹא יִפָּרַע אֶלָּא בִּשְׁבוּעָה. וְעִנְיַן הַדִּין אֵין אָדָם מוֹרִישׁ שְׁבוּעָה נֶגֶד יְתוֹמִים לְבָנָיו אִם מֵת לוֹוֶה בְּחַיֵּי מַלְוֶה עַל פִּי הַתּוֹרָה "כִּי מְרַחֲמָם יְנַהֲגֵם" וְכוּ' בְּלִקּוּטֵי תִּנְיָנָא סִימָן ז:
<h3>אות א</h3>
וְהַכְּלָל, כִּי עִקַּר הַפַּרְנָסָה וְהַמָּמוֹן וְהָעֲשִׁירוּת נִמְשָׁךְ מִכְּלָלִיּוּת הַשָּגוֹת בֵּן וְתַלְמִיד שֶׁהֵם בְּחִינַת הֶאָרַת דָּרֵי מַטָּה וְדָרֵי מַעְלָה, שֶׁהֵם בְּחִינַת הַשָּגוֹת וְהֶאָרוֹת מְלֹא כָל הָאָרֶץ כְּבוֹדוֹ וְאַיֵּה מְקוֹם כְּבוֹדוֹ וְכוּ'. כִּי צְרִיכִין לְכָלְלָם וּלְיַחֲדָם זֶה בָּזֶה, כִּי אַף עַל פִּי שֶׁעִקַּר הַהֶאָרָה בְּדָרֵי מַעְלָה הוּא בְּחִינַת אַיֵּה וְכוּ', אַף עַל פִּי כֵן צְרִיכִין לְכָלְלָם בִּבְחִינַת מְלֹא כָל הָאָרֶץ כְּבוֹדוֹ וְכוּ'. וְכֵן בְּדָרֵי מַטָּה אַף עַל פִּי שֶׁעִקַּר הֶאָרָתָם הוּא בְּחִינַת מְלֹא כָל הָאָרֶץ כְּבוֹדוֹ, בְּחִינַת הָקִיצוּ וְרַנְּנוּ שֹׁכְנֵי עָפָר לְעוֹרֵר וּלְהָקִיץ וּלְהַחֲיוֹת אֶת כָּל הַשּׁוֹכְנֵי עָפָר הַמֻּנָּחִים בַּדְּיוֹטָא הַתַּחְתּוֹנָה מְאֹד מְאֹד אֲפִלּוּ אוֹתָם שֶׁהֵם בְּתוֹךְ הָאָרֶץ מַמָּשׁ וְכוּ' לְהָאִיר לָהֶם וּלְגַלּוֹת לָהֶם, כִּי ה' יִתְבָּרַךְ עֲדַיִן עִמָּם וְכוּ', כִּי מְלֹא כָל הָאָרֶץ כְּבוֹדוֹ וְכוּ', אַף עַל פִּי כֵן צְרִיכִין לְהָאִיר עֲלֵיהֶם גַּם בְּחִינַת אַיֵּה, בְּחִינַת מַה, בְּחִינַת מֶה חָמִית מַה פִּשְׁפַּשְׁתְּ מַה יָּדַעְתְּ, בְּחִינַת עַיִן לֹא רָאֲתָה וְכוּ' כְּדֵי שֶׁיִּהְיֶה לָהֶם יִרְאָה וְכוּ', עַיֵּן שָׁם. וְעַל יְדֵי כְּלָלִיּוּת הָעוֹלָמוֹת שֶׁהוּא בְּחִינַת כְּלָלִיּוּת שְׁנֵי הַהַשָּגוֹת הַנַּ"ל יַחַד, עַל יְדֵי זֶה דַּיְקָא נִמְשָׁךְ הַפַּרְנָסָה וְכוּ', כַּמְבֹאָר שָׁם כָּל זֶה, עַיֵּן שָׁם הֵיטֵב הֵיטֵב:
<h3>אות ב</h3>
וְזֶה בְּחִינַת הַשְּׁבוּעָה שֶׁצְּרִיכִין לִשָּׁבַע כְּשֶׁיֵּשׁ הַכְחָשָׁה בֵּין אֶחָד לַחֲבֵרוֹ, כִּי עִקַּר הַשֶּׁקֶר וְהַכְחָשָׁה נִמְשָׁךְ מִפְּגָם שֶׁפּוֹגֵם בִּבְחִינַת יִחוּד וּכְלָלִיּוּת שְׁנֵי הַהַשָּגוֹת הַנַּ"ל, שֶׁפּוֹגֵם וְעוֹשֶֹה פֵּרוּד, חַס וְשָׁלוֹם, בֵּינֵיהֶם, שֶׁזֶּה עִקַּר פְּגַם הַשֶּׁקֶר שֶׁהוּא הָרַע וְהַטֻּמְאָה, שֶׁמִּשָּׁם כָּל הָעֲווֹנוֹת וְהַפְּגָמִים שֶׁבָּעוֹלָם, רַחֲמָנָא לִצְלַן, כִּי בֶּאֱמֶת עִקַּר הָאֱמוּנָה הַקְּדוֹשָׁה וְקִיּוּם כָּל הַתּוֹרָה כֻּלָּהּ בְּנוּיָה וּמְיֻסֶּדֶת עַל זֶה לִכְלֹל שְׁנֵי הַהַשָּגוֹת הַנַּ"ל יַחַד, שֶׁהֵם, הַשָּגַת מְלֹא כָל הָאָרֶץ כְּבוֹדוֹ וְאַיֵּה מְקוֹם כְּבוֹדוֹ, כִּי ה' יִתְבָּרַךְ סְתִים וְגַלְיָא וְאוֹרַיְתָא סְתִים וְגַלְיָא וְכוּ'. וּכְמוֹ שֶׁאִיתָא בַּזֹּהַר הַקָּדוֹשׁ, כִּי הוּא יִתְבָּרַךְ נֶעְלָם מִצַּד עַצְמוֹ וְנִגְלֶה מִצַּד פְּעֻלּוֹתָיו וּכְמוֹ שֶׁמְּבֹאָר מִזֶּה בְּמָקוֹם אַחֵר. עַל כֵּן עִקַּר הָאֱמוּנָה הַקְּדוֹשָׁה לְהַאֲמִין כִּי ה' הוּא הָאֱלֹקִים, כְּמוֹ שֶׁכָּתוּב, "אַתָּה הָרְאֵתָ לָדַעַת כִּי ה' הוּא הָאֱלֹקִים וְכוּ'". וּכְמוֹ שֶׁכָּתוּב, "וְיָדַעְתָּ הַיּוֹם וַהֲשֵׁבֹתָ אֶל לְבָבֶךָ כִּי ה' הוּא הָאֱלֹקִים בַּשָּׁמַיִם מִמַּעַל וְעַל הָאָרֶץ מִתָּחַת וְכוּ'". הַיְנוּ כְּלָלִיּוּת הַשָּגוֹת עֶֶלְיוֹנִים וְתַחְתּוֹנִים, כִּי ה' זֶה בְּחִינַת סְתִים וְנֶעְלָם, בְּחִינַת זֶה שְׁמִי לְעֹלָם, בְּחִינַת הַשָּגַת אַיֵּה, בְּחִינַת נֶעְלָם וְנִסְתָּר, בְּחִינַת מֶה חָמִית וְכוּ'. וֶאֱלֹקִים בְּחִינַת הִתְגַּלּוּת כְּבוֹד מַלְכוּתוֹ יִתְבָּרַךְ, בְּחִינַת וֵאלֹקִים מַלְכִּי מִקֶּדֶם, בְּחִינַת כִּי מֶלֶךְ כָּל הָאָרֶץ אֱלֹקִים, שֶׁזֶּהוּ בְּחִינַת הַשָּגַת דָּרֵי מַטָּה בְּחִינַת מְלֹא כָל הָאָרֶץ כְּבוֹדוֹ. וְצָרִיךְ לְכָלְלָם יַחַד לֵידַע וּלְהַאֲמִין כִּי הַכֹּל אֶחָד בְּחִינַת וְיָדַעְתָּ הַיּוֹם וַהֲשֵׁבֹתָ אֶל לְבָבֶךָ, כִּי ה' הוּא הָאֱלֹקִים בַּשָּׁמַיִם מִמַּעַל שֶׁהוּא בְּחִינַת דָּרֵי מַעְלָה. וְעַל הָאָרֶץ מִתָּחַת שֶׁהוּא בְּחִינַת דָּרֵי מַטָּה כִּי הַכֹּל אֶחָד וְכַנַּ"ל:
<h3>אות ג</h3>
וּבָזֶה תָּלוּי כָּל קִיּוּם הַתּוֹרָה הַקְּדוֹשָׁה, כִּי בָּזֶה תָּלוּי כָּל הַבְּחִירָה וְהַנִּסָּיוֹן שֶׁל הָאָדָם וְכָל מַה שֶּׁעוֹבֵר עָלָיו כָּל יְמֵי חַיָּיו שֶׁהַכֹּל הוּא בִּשְׁבִיל הַבְּחִירָה וְהַנִּסָּיוֹן, הַכֹּל בְּעִנְיָן זֶה, כִּי דֶּרֶךְ ה' יִתְבָּרַךְ שֶׁמֵּאִיר פָּנָיו בְּכָל פַּעַם וּבְתוֹךְ כָּךְ מַסְתִּיר פָּנָיו וְזֶה הוּא בִּכְלָלִיּוּת וּבִפְרָטִיּוּת, וּבִפְרָטֵי פְּרָטִיּוּת. בִּכְלָלִיּוּת - זְמַן כָּל הָעוֹלָם. וּבִפְרָטִיּוּת - בְּכָל דּוֹר וָדוֹר. וְכֵן בְּכָל אָדָם וּבְכָל זְמַן, וְעַל יְדֵי זֶה כָּל הַנִּסָּיוֹן וְהַבְּחִירָה שֶׁל כָּל אָדָם בְּכָל עֵת כָּל יְמֵי חַיָּיו. וּמִי שֶׁמֵּשִֹים לֵב לָזֶה יָכוֹל לִרְאוֹת קְצָת מִזֶּה בְּכָל הַהַרְפַּתְקָאוֹת וְהַתְּלָאוֹת וְהַהַצָּלוֹת וְהַהַרְחָבוֹת וְהַיְשׁוּעוֹת הַנִּפְלָאוֹת הָעוֹבְרִין עָלָיו בְּכָל יְמֵי חַיָּיו וּבְיוֹתֵר בְּעִנְיַן הַפַּרְנָסָה. וּכְמוֹ שֶׁרָאִינוּ בִּיצִיאַת מִצְרַיִם מִיּוֹם שֶׁנִּתְגַּלָּה ה' יִתְבָּרַךְ לְמֹשֶׁה לְגָאֳלָם עַד הַסּוֹף, שֶׁבִּתְחִלָּה הֵאִיר ה' פָּנָיו לְמֹשֶׁה בְּהֶאָרָה נִפְלָאָה וּשְׁלָחוֹ לְגָאֳלָם וּמָסַר בְּיָדוֹ מוֹפְתִים וְאוֹתוֹת נוֹרָאוֹת לְגַלּוֹת אֱלֹקוּתוֹ וּלְגָאֳלָם כְּדֵי שֶׁיַּאֲמִינוּ יִשְֹרָאֵל בּוֹ יִתְבָּרַךְ עַד שֶׁיִּזְכּוּ לְקַבֵּל הַתּוֹרָה. וְכֵן הָיָה שֶׁבָּא מֹשֶׁה לְיִשְֹרָאֵל וַיַּעַשֹ הָאֹתֹת לְעֵינֵי הָעָם וַיַּאֲמֵן הָעָם וַיִּשְׁמְעוּ כִּי פָקַד ה' אֶת עַמּוֹ וְכוּ'. וְאַחַר כָּךְ תֵּכֶף כְּשֶׁבָּא מֹשֶׁה לְפַרְעֹה לְגָאֳלָם, וּפַרְעֹה הִקְשָׁה אֶת רוּחוֹ וְלֹא דַּי שֶׁלֹּא הִנִּיחָם לָצֵאת מִמִּצְרַיִם, אַף גַּם הִכְבִּיד עֲלֵיהֶם הָעֲבוֹדָה בְּיוֹתֵר לִבְלִי לִתֵּן לָהֶם תֶּבֶן וְכוּ' אֲזַי תֵּכֶף נִתְעוֹרֵר כְּפִירוֹת בְּדָתָן וַאֲבִירָם וְהַכְּרוּכִים אַחֲרֵיהֶם עַד שֶׁיָּצְאוּ נִצָּבִים לִקְרַאת מֹשֶׁה וְאָמְרוּ, "יֵרֶא ה' עֲלֵיכֶם וְיִשְׁפֹּט וְכוּ'". וְזֶה מֵחֲמַת שֶׁהָיָה הַסְתָּרַת פָּנִים כָּזֶה שֶׁלֹּא דַּי שֶׁלֹּא זָכוּ לַגְּאֻלָּה כַּאֲשֶׁר הִבְטִיחָם מֹשֶׁה, אַף גַּם הִכְבִּיד עֲלֵיהֶם הָעֲבוֹדָה כָּל כָּךְ. וְכֵן הִתְנַהֵג אַחַר כָּךְ בְּכָל פַּעַם, כַּמְבֹאָר הֵיטֵב בְּכָל הַפָּרָשִׁיּוֹת הַמְדַבְּרִים מִיצִיאַת מִצְרַיִם, וּבִפְרָט בְּפָרָשַׁת בְּשַׁלַּח. שֶׁאַחַר שֶׁגָּמַר ה' יִתְבָּרַךְ מַעֲשֵֹהוּ עַל יְדֵי מֹשֶׁה וְהוֹצִיאָם מִמִּצְרַיִם בְּאוֹתוֹת נוֹרָאוֹת כָּאֵלֶּה וּכְבָר רָאוּ דָּתָן וַאֲבִירָם וְכָל הַכְּרוּכִים אַחֲרֵיהֶם שֶׁהָיָה לָהֶם טִינָא בַּלֵּב עַל מֹשֶׁה כֻּלָּם רָאוּ בְּעֵינֵיהֶם שֶׁדְּבַר ה' אֱמֶת בְּפִי מֹשֶׁה שֶׁאַף עַל פִּי שֶׁפַּרְעֹה הִכְבִּיד עֲלֵיהֶם הָעֲבוֹדָה אַחַר שֶׁבָּא מֹשֶׁה לְגָאֳלָם, אַף עַל פִּי כֵן 'דְּבַר אֱלֹקֵינוּ יָקוּם לְעוֹלָם' כַּאֲשֶׁר רָאוּ בְּעֵינֵיהֶם שֶׁהוֹצִיאָם מֹשֶׁה רַבֵּנוּ בְּיַד חֲזָקָה וּבִזְרוֹעַ נְטוּיָה בְּאוֹתוֹת וּמוֹפְתִים נוֹרָאִים כָּאֵלֶּה, אַף עַל פִּי כֵן כְּשֶׁבָּאוּ עַל הַיָּם וְרָאוּ 'וְהִנֵּה מִצְרַיִם נֹסֵעַ אַחֲרֵיהֶם' וְרֹב יִשְֹרָאֵל הַכְּשֵׁרִים וְהַתְּמִימִים עָשֹוּ כַּהֹגֶן וְכָרָאוּי וַיִּצְעֲקוּ אֶל ה' כִּי תָּפְסוּ אֻמָּנוּת אֲבוֹתָם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה וּמוּבָא בְּפֵרוּשׁ רַשִׁ"י, אַךְ הָיוּ בָּהֶם כִּתּוֹת הַמְבַקְּשִׁים תּוֹאֲנָה וְהַכֹּל הָיָה עַל פִּי דִּבּוּרִים רָעִים וְדֵעוֹת רָעוֹת שֶׁל רָאשֵׁי הַחוֹלְקִים שֶׁהֵם דָּתָן וַאֲבִירָם שֶׁהִטְעוּ אוֹתָם כָּל כָּךְ עַד שֶׁאָמְרוּ הֲמִבְּלִי אֵין קְבָרִים בְּמִצְרַיִם לְקַחְתָּנוּ לָמוּת בַּמִּדְבָּר וְכוּ': וְכֵן אַחַר כָּךְ כְּשֶׁהֶרְאָה ה' יִתְבָּרַךְ אֶת יָדוֹ הַגְּדוֹלָה עַל יְדֵי מֹשֶׁה וּבָקַע לָהֶם אֶת הַיָּם וְהִטְבִּיעַ אֶת מִצְרַיִם. וְיִשְֹרָאֵל עָבְרוּ בַּיַּבָּשָׁה בְּתוֹךְ הַיָּם וּבָזְזוּ מֵהֶם הוֹן רַב מְאֹד, אַף עַל פִּי כֵן אַחַר כָּךְ הִסְתִּיר ה' יִתְבָּרַךְ פָּנָיו עַד שֶׁהָלְכוּ שְׁלֹשֶׁת יָמִים בַּמִּדְבָּר וְלֹא מָצְאוּ מַיִם וְאַחַר כָּךְ וַיָּבֹאוּ מָרָתָה וְלֹא יָכְלוּ לִשְׁתֹּת מַיִם מִמָּרָה כִּי מָרִים הֵם וְכוּ'. וְאָז "וַיִּלֹנוּ הָעָם עַל מֹשֶׁה לֵאמֹר מַה נִּשְׁתֶּה וְכוּ'". נִמְצָא, שֶׁאַף עַל פִּי שֶׁרָאוּ בִּתְחִלָּה הֶאָרַת פָּנִים כָּל כָּךְ שֶׁהוֹצִיאָם מִמִּצְרַיִם וְקָרַע לָהֶם אֶת הַיָּם בְּנִפְלָאוֹת וְנוֹרָאוֹת כָּאֵלֶּה, אַף עַל פִּי כֵן תֵּכֶף כְּשֶׁהִסְתִּיר ה' יִתְבָּרַךְ פָּנָיו מֵהֶם בִּשְׁבִיל נִסָּיוֹן וְלֹא מָצְאוּ מַיִם בָּאוּ בִּתְלוּנוֹת וּמְרִיבוֹת וְכֵן הָיָה בְּכָל פַּעַם, וּבִפְרָט בְּעִנְיַן הַמָּן שֶׁהוּא בְּחִינַת פַּרְנָסָה, כְּמוֹ שֶׁכָּתוּב, "הִנְנִי מַמְטִיר לָכֶם לֶחֶם מִן הַשָּׁמָיִם וְיָצָא הָעָם וְלָקְטוּ דְּבַר יוֹם בְּיוֹמוֹ לְמַעַן אֲנַסֶּנּוּ הֲיֵלֵךְ בְּתוֹרָתִי אִם לֹא". וְהַכֹּל הָיָה עַל יְדֵי דָּתָן וַאֲבִירָם, כִּי הֵם שֶׁיָּצְאוּ לִקְרַאת מֹשֶׁה בְּמִצְרַיִם כְּאִלּוּ מְקַנְּאִים בִּשְׁבִיל יִשְֹרָאֵל וְאָמְרוּ לְמֹשֶׁה וְאַהֲרֹן, "יֵרֶא ה' עֲלֵיכֶם וְיִשְׁפֹּט וְכוּ'". וְהֵם שֶׁעוֹרְרוּ כָּל הַתְּלוּנוֹת וּמְרִיבוֹת עַל ה' וְעַל מֹשֶׁה, וְהֵם שֶׁהוֹתִירוּ מִן הַמָּן אַף עַל פִּי שֶׁרָאוּ נֵס נוֹרָא כָּזֶה שֶׁיּוֹרֵד לָהֶם לֶחֶם מִן הַשָּׁמַיִם אֲשֶׁר לֹא נִשְׁמַע כָּזֹאת וְלֹא נִרְאָה כָּזֹאת מִיּוֹם בְּרִיאַת הָעוֹלָם. וּמֹשֶׁה הִזְהִירָם, "אִישׁ אַל יוֹתֵר מִמֶּנּוּ עַד בֹּקֶר", אַף עַל פִּי כֵן הִתְחַזְּקוּ בְּרִשְׁעוּתָם וּכְפִירוּתָם וְהוֹתִירוּ מִן הַמָּן וְאַף עַל פִּי שֶׁרָאוּ שֶׁהִבְאִישׁ וְיָרֻם תּוֹלָעִים וְכוּ' וְאַחַר כָּךְ בַּיּוֹם הַשִּׁשִּׁי מָצְאוּ לֶחֶם יוֹמַיִם וְלֹא הִבְאִישׁ כַּאֲשֶׁר אָמַר מֹשֶׁה אַף עַל פִּי כֵן יָצְאוּ לִלְקֹט בַּיּוֹם הַשְּׁבִיעִי וְכֵן אַחַר כָּךְ כְּשֶׁלֹּא הָיָה מַיִם בִּרְפִידִים לִשְׁתּוֹת, כְּתִיב: "וַיָּלֶן הָעָם עַל מֹשֶׁה לָמָּה זֶה הֶעֱלִיתָנוּ מִמִּצְרַיִם לְהָמִית אֹתִי וְאֶת בָּנַי וְאֶת מִקְנַי בַּצָּמָא וְכוּ'". וְאָז נָתַן לָהֶם אֶת הַבְּאֵר וְכוּ' וַיִּקְרָא שֵׁם הַמָּקוֹם מַסָּה וּמְרִיבָה עַל רִיב בְּנֵי יִשְֹרָאֵל וְעַל נַסֹּתָם אֶל ה' לֵאמֹר הֲיֵשׁ ה' בְּקִרְבֵּנוּ אִם אָיִן וְעַל יְדֵי זֶה וַיָּבֹא עֲמָלֵק, כְּמוֹ שֶׁפֵּרֵשׁ רַשִׁ"י שָׁם. וְכֵן אַחַר כָּךְ כָּל יְמֵי מֹשֶׁה הִתְנַהֵג כָּךְ כַּמְפֹרָשׁ בַּתּוֹרָה. וְכֵן אַחַר כָּךְ בְּכָל דּוֹר וָדוֹר בִּימֵי הַשּׁוֹפְטִים וְהַמְלָכִים שֶׁבְּכָל פַּעַם הֵאִיר ה' פָּנָיו וְעָשָֹה לָהֶם אוֹתוֹת גְּדוֹלוֹת. וְאַחַר כָּךְ הִסְתִּיר פָּנָיו וְאָז הָיוּ לָהֶם נִסְיוֹנוֹת וְרַבִּים עָמְדוּ בַּנִּסָּיוֹן וְזָכוּ לִשְׁנֵי עוֹלָמוֹת לָנֶצַח, וְרַבִּים נִכְשְׁלוּ וְסָרוּ מִדַּרְכֵי ה' עַל יְדֵי זֶה. וּקְצָת פָּרְקוּ עֹל לְגַמְרֵי עַד שֶׁגָּרְמוּ לְהַחֲרִיב הַבֵּית הַמִּקְדָּשׁ פַּעֲמַיִם וַעֲדַיִן הַגָּלוּת מִתְאָרֵךְ עַל יְדֵי זֶה, כִּי גַּם עַתָּה בְּתֹקֶף אֲרִיכוּת מְרִירוּת גָּלוּתֵנוּ הִתְגַּבְּרָה הַהַסְתָּרָה שֶׁבְּתוֹךְ הַסְתָּרָה מְאֹד מְאֹד וְנִתְקַיֵּם בַּעֲווֹנוֹתֵינוּ הָרַבִּים, "וְאָנֹכִי הַסְתֵּר אַסְתִּיר פָּנַי בַּיּוֹם הַהוּא וְכוּ'", אַף עַל פִּי כֵן מִי שֶׁחָפֵץ בֶּאֱמֶת לְהִתְקָרֵב לַה' יִתְבָּרַךְ וּלְתוֹרָתוֹ הַקְּדוֹשָׁה הוּא רוֹאֶה גַּם עַתָּה בְּכָל פַּעַם הֶאָרַת פְּנֵי ה' וַחֲסָדָיו וְנִפְלְאוֹתָיו הַנּוֹרָאוֹת בְּתוֹךְ עֹצֶם הַהַסְתָּרוֹת הָרַבּוֹת מְאֹד. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, הֵן הֵן גְּבוּרוֹתָיו הֵן הֵן נוֹרְאוֹתָיו שֶֹה אֶחָד בֵּין שִׁבְעִים זְאֵבִים וְכוּ'. וּכְמוֹ כֵן הוּא בִּפְרָטִיּוּת וּבִפְרָטֵי פְּרָטִיּוּת בְּכָל אָדָם וּבְכָל עֵת וּבְכָל יוֹם וָיוֹם. וְאִי אֶפְשָׁר לְבָאֵר כָּל זֶה, רַק הַמַּשְֹכִּיל הֶחָפֵץ בָּאֱמֶת יָכוֹל לְהָבִין וְלִרְאוֹת כָּל זֶה כַּמָּה נִסִּים וְנִפְלְאוֹת ה' יִתְבָּרַךְ עוֹשֶֹה עִמָּנוּ גַּם עַתָּה בְּכָל עֵת עִם כְּלָלִיּוּת יִשְֹרָאֵל, וּבִפְרָטִיּוּת עִם כָּל אֶחָד וְאֶחָד, בִּכְלָלִיּוּת כָּל יְמֵי חַיָּיו, וּבִפְרָטִיּוּת בְּכָל עֵת כְּמוֹ שֶׁאָנוּ אוֹמְרִים שָׁלֹשׁ פְּעָמִים בְּכָל יוֹם, "עַל נִסֶּיךָ שֶׁבְּכָל יוֹם עִמָּנוּ וְעַל נִפְלְאוֹתֶיךָ וְטוֹבוֹתֶיךָ שֶׁבְּכָל עֵת עֶרֶב וָבֹקֶר וְצָהֳרָיִם וְכוּ'":
<h3>אות ד</h3>
וְהַכְּלָל, שֶׁכָּל הַבְּחִירָה וְהַנִּסָּיוֹן שֶׁל הָאָדָם, בִּפְרָט בְּעִנְיַן הַפַּרְנָסָה שֶׁזֶּה כִּמְעַט הָעִקָּר שֶׁמַּטְרִיד וּמְבַלְבֵּל אֶת הָאָדָם מִלְּהִשְׁתַּדֵּל לְהִתְקָרֵב לַה' יִתְבָּרַךְ וּלְתוֹרָתוֹ, עִקַּר הַנִּסָּיוֹן הוּא בַּבְּחִינָה הַנַּ"ל. מַה שֶּׁה' יִתְבָּרַךְ מַרְאֶה פְּנֵי חַסְדּוֹ וִישׁוּעָתוֹ בְּכָל פַּעַם וְתֵכֶף מַסְתִּיר פָּנָיו. וַאֲזַי הַמֵּסִית שֶׁבְּלֵב הָאָדָם מַכְנִיס בּוֹ דְּאָגוֹת וִיגוֹנוֹת וְתוֹאֲנוֹת בַּלֵּב כְּאִלּוּ אִי אֶפְשָׁר לוֹ לַעֲסֹק בַּתּוֹרָה מֵחֲמַת עֹל הַפַּרְנָסָה. כַּאֲשֶׁר יָכוֹל לְהָבִין כָּל אֶחָד בְּעַצְמוֹ. אִם יָשִֹים לֵב בֶּאֱמֶת עַל כָּל דְּרָכָיו וּלְהָבִין כָּל דְּבָרֵינוּ אֵלֶּה, לְהָבִין מִזֶּה רְמָזִים לְעַצְמוֹ בְּכָל עֵת, כִּי עִקַּר הַפַּרְנָסָה וְהָעֲשִׁירוּת נִמְשָׁךְ רַק מִבְּחִינָה הַנַּ"ל, מִבְּחִינַת כְּלָלִיּוּת הָעוֹלָמוֹת עֶלְיוֹן בְּתַחְתּוֹן וְתַחְתּוֹן בְּעֶלְיוֹן שֶׁהוּא בְּחִינַת שְׁנֵי הַהַשָּגוֹת הַנַּ"ל שֶׁל בְּחִינַת בֵּן וְתַלְמִיד, שֶׁהֵם בְּחִינַת מְלֹא וְאַיֵּה, שֶׁהֵם בְּחִינַת סְתִים וְגַלְיָא, גַּלְיָא וּסְתִים שֶׁמְּגַלֶּה וּמֵאִיר פָּנָיו בְּכָל פַּעַם עַל יְדֵי עֹצֶם הַחֲסָדִים וְהַיְשׁוּעוֹת וְהַנִּפְלָאוֹת שֶׁעוֹשֶֹה עִמָּנוּ בְּכָל יוֹם וּבְכָל עֵת בִּכְלָלִיּוּת וּבִפְרָטִיּוּת וּמַסְתִּיר פָּנָיו וְכוּ' וְאַחַר כָּךְ חוֹזֵר וּמְגַלֶּה פְּנֵי חַסְדּוֹ. וְכֵן מִתְנַהֵג בְּכָל עֵת. וּבֶאֱמֶת גַּם בְּתוֹךְ תֹּקֶף הַהַסְתָּרָה עַצְמָהּ מֵאִיר פָּנָיו יִתְבָּרַךְ בִּבְחִינַת וְאָנֹכִי הַסְתֵּר אַסְתִּיר פָּנַי בַּיּוֹם הַהוּא וְכוּ' וְעָנְתָה הַשִּׁירָה הַזֹּאת וְכוּ'. שֶׁהִבְטִיחַ שֶׁהַתּוֹרָה לֹא תִּשְׁתַּכַּח מִיִּשְֹרָאֵל אֲפִלּוּ בְּתֹקֶף הַהַסְתָּרָה שֶׁבְּתוֹךְ הַהַסְתָּרָה. וּכְמוֹ שֶׁכָּתוּב (יְשַׁעְיָה מה), "אָכֵן אַתָּה אֵל מִסְתַּתֵּר אֱלֹקֵי יִשְֹרָאֵל מוֹשִׁיעַ". שֶׁגַּם בְּתוֹךְ הַהַסְתָּרָה עַצְמָהּ הוּא יִתְבָּרַךְ אֱלֹקֵי יִשְֹרָאֵל מוֹשִׁיעַ. וּמִי שֶׁמַּאֲמִין בָּזֶה בִּשְׁלֵמוּת זוֹכֶה לְפַרְנָסָה וַעֲשִׁירוּת דִּקְדֻשָּׁה, כִּי כָּל הַפַּרְנָסָה וְהָעֲשִׁירוּת נִמְשָׁךְ מִזֶּה, כִּי זֶה בְּחִינַת כְּלָלִיּוּת הַשָּגַת בֵּן וְתַלְמִיד שֶׁהוּא בְּחִינַת יַם הַחָכְמָה שֶׁמִּשָּׁם מְקַבֵּל הַמַּלְכוּת הַפַּרְנָסָה, כְּמוֹ שֶׁמְּבֹאָר שָׁם. וְכָל הַשְּׁקָרִים וְהַהַכְחָשׁוֹת שֶׁבֵּין אָדָם לַחֲבֵרוֹ בְּעִנְיַן הַמָּמוֹן וְהַפַּרְנָסָה, הַכֹּל נִמְשָׁךְ מִפְּגָם שֶׁפּוֹגֵם וְעוֹשֶֹה פֵּרוּד, חַס וְשָׁלוֹם, בֵּין שְׁנֵי הַהַשָּגוֹת הַנַּ"ל. שֶׁמִּשָּׁם כָּל הַיְגוֹנוֹת וְהַדְּאָגוֹת וְהָעַצְבוּת שֶׁל חֶסְרוֹן הַפַּרְנָסָה עַד שֶׁבָּא לִידֵי הַכְחָשׁוֹת לְכַחֵשׁ בַּעֲמִיתוֹ בְּפִקָּדוֹן אוֹ בִּתְשֹוּמֶת יָד וְכוּ'. כִּי אִם הָיָה מַאֲמִין בְּהָאֱמֶת כִּי מְלֹא כָל הָאָרֶץ כְּבוֹדוֹ וְהוּא יִתְבָּרַךְ הַזָּן וּמְכַלְכֵּל כָּל הָעוֹלָם בְּטוּבוֹ. וּכְמוֹ שֶׁרוֹאֶה בְּעֵינָיו שֶׁה' יִתְבָּרַךְ הֶחֱיָה וְזָן וְכִלְכֵּל אוֹתוֹ בְּחַסְדּוֹ עַד הֵנָּה. בְּוַדַּאי לֹא הָיָה בָּא לִידֵי כְּפִירָה וְהַכְחָשָׁה לִכְפֹּר מָמוֹן חֲבֵרוֹ. וְגַם לֹא הָיָה דּוֹאֵג כָּל כָּךְ עַל הַפַּרְנָסָה, רַק הָיָה בּוֹטֵחַ בַּה' כַּאֲשֶׁר זָן אוֹתוֹ עַד הֵנָּה בְּכַמָּה וְכַמָּה שִׁנּוּיִים וּדְרָכִים נִפְלָאִים. כֵּן יָכוֹל לַעֲשֹוֹת נִפְלָאוֹת גַּם עַתָּה לְפַרְנְסוֹ בְּיֶתֶר שְֹאֵת, כִּי כָּל אָדָם שֶׁבָּעוֹלָם יָכוֹל לִרְאוֹת נִפְלְאוֹת ה' בְּפַרְנָסָתוֹ. וַאֲפִלּוּ מִי שֶׁפַּרְנָסָתוֹ דְּחוּקָה וּמְצֻמְצֶמֶת מְאֹד, אַף עַל פִּי כֵן גַּם זֶה מְעַט הַמָּזוֹן וְהַכְּסוּת שֶׁבְּצִמְצוּם, הַכֹּל בָּא לוֹ בִּדְרָכִים נִפְלָאִים וּבְהַשְׁגָּחָה גְּדוֹלָה מֵאִתּוֹ יִתְבָּרַךְ עַל יְדֵי סִבּוֹת שׁוֹנוֹת שֶׁסִּבֵּב ה' יִתְבָּרַךְ עַד שֶׁפִּרְנֵס וְזָן אוֹתוֹ בְּכָל יוֹם: וְאִי אֶפְשָׁר לְבָאֵר כָּל זֶה רַק כָּל הַמַּאֲמִין בְּהַשְׁגָּחָתוֹ יִתְבָּרַךְ וּמֵשִֹים לֵב לִדְרָכָיו יָכוֹל לְהָבִין כָּל זֶה. וְצָרִיךְ לָשֹוּם לֵב לִזְכֹּר הֵיטֵב כָּל מַה שֶּׁעָבַר עָלָיו עַד הֵנָּה. בְּכַמָּה סִבּוֹת שׁוֹנוֹת עָזַר לוֹ ה' יִתְבָּרַךְ בְּכָל הַדְּבָרִים, וּבִפְרָט בְּעִנְיַן הַפַּרְנָסָה. וּבְכָל פַּעַם הָיוּ לוֹ חֶסְרוֹנוֹת הַרְבֵּה וְה' יִתְבָּרַךְ לֹא עָזַב חַסְדּוֹ בְּכָל יוֹם וּפִרְנֵס אוֹתוֹ בְּכָל יוֹם וּבְכָל עֵת בְּהַשְׁגָּחָה נִפְלָאָה וְאִם עַתָּה נִדְמֶה לוֹ שֶׁנִּתְעַכֵּב הַפַּרְנָסָה יִבְטַח בַּה', כִּי גַּם עַתָּה לֹא יַעֲזֹב חַסְדּוֹ וּמָאן דְּבָרָא יוֹמָא בָּרָא מְזוֹנָא וְכוּ' וְיִבְטַח בַּה' וְיִשָּׁעֵן בֶּאֱלֹקָיו, כְּמוֹ שֶׁכָּתוּב, "בָּרוּךְ ה' יוֹם יוֹם יַעֲמָס לָּנוּ הָאֵל יְשׁוּעָתֵנוּ סֶלָה". וְכֵן בִּפְסוּקִים הַרְבֵּה, כִּי עִקַּר נִסְיוֹן הַפַּרְנָסָה הוּא מַמָּשׁ כְּמוֹ הַנִּסָּיוֹן שֶׁל הַמָּן שֶׁיָּרַד בְּכָל יוֹם וְלֹא יָרַד בְּפַעַם אַחַת עַל כָּל הַשָּׁנָה וְהַכֹּל בִּשְׁבִיל נִסָּיוֹן וּבְחִירָה כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. כְּדֵי שֶׁיִּתְלוּ עֵינֵיהֶם לַמָּרוֹם. וּכְמוֹ כֵן מִתְנַהֵג עַכְשָׁו. וּכְמוֹ שֶׁכָּתוּב, "הַדּוֹר אַתֶּם רְאוּ דְּבַר ה'". רְאוּ בַּמֶּה נִתְפַּרְנְסוּ אֲבוֹתֵיכֶם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁיִּרְמְיָה הוֹצִיא לָהֶם צִנְצֶנֶת הַמָּן וְכוּ'. וּבָזֶה גִּלָּה לָנוּ וְהֶרְאָה לָנוּ כִּי גַּם עַתָּה אֲנָן נִזּוֹנִין בִּבְחִינַת מָן מַמָּשׁ. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, לֹא נִתְּנָה תּוֹרָה אֶלָּא לְאוֹכְלֵי הַמָּן, דְּהַיְנוּ מִי שֶׁמַּאֲמִין בְּהַשְׁגָּחָתוֹ יִתְבָּרַךְ שֶׁפַּרְנָסָתוֹ בִּבְחִינַת יְרִידַת הַמָּן מַמָּשׁ וְכַנַּ"ל (וְעַיֵּן מִזֶּה בְּמָקוֹם אַחֵר), אֲבָל מִי שֶׁפּוֹגֵם בָּזֶה וְרוֹצֶה שֶׁה' יִתְבָּרַךְ יְגַלֶּה לוֹ פְּנֵי חַסְדּוֹ בְּכָל עֵת וְתֵכֶף כְּשֶׁנִּדְמֶה לוֹ אֵיזֶה הַסְתָּרַת פָּנִים עַל יְדֵי הַחֶסְרוֹנוֹת שֶׁחָסֵר לוֹ בְּכָל פַּעַם, עַל יְדֵי זֶה בָּא בְּלִבּוֹ תְּלוּנוֹת וּדְאָגוֹת וִיגוֹנוֹת וּמִתְבַּטֵּל מִתּוֹרָה וּתְפִלָּה עַד שֶׁיּוּכַל לָבוֹא לִידֵי הַכְחָשָׁה לִכְפֹּר מָמוֹן חֲבֵרוֹ, עַל יְדֵי זֶה שֶׁנֶּחֱשָׁב כְּאִלּוּ עוֹבֵד עַכּוּ"ם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי הוּא בְּחִינַת כְּפִירָה מַמָּשׁ, רַחֲמָנָא לִצְלַן, כִּי אִם הָיָה מַאֲמִין בַּה' יִתְבָּרַךְ בְּוַדַּאי לֹא הָיָה כּוֹפֵר בְּמָמוֹן חֲבֵרוֹ וְעִקַּר הַכְּפִירָה נִמְשֶׁכֶת מִפְּגָם הַנַּ"ל שֶׁעוֹשֶֹה פֵּרוּד בֵּין מְלֹא וְאַיֵּה. וְרוֹצֶה לִרְאוֹת וּלְהָבִין הַכֹּל בְּעֵינָיו, אֲבָל בֶּאֱמֶת צְרִיכִין לְהָבִין שֶׁאִי אֶפְשָׁר לְהַשִּיג דְּרָכָיו יִתְבָּרַךְ בִּשְׁלֵמוּת כִּי הוּא יִתְבָּרַךְ סְתִים וְגַלְיָא, שֶׁזֶּהוּ בְּחִינַת מְלֹא וְאַיֵּה, שֶׁבֶּאֱמֶת כֻּלּוֹ אֶחָד רַק שֶׁאִי אֶפְשָׁר לְהָבִין כָּל זֶה וּצְרִיכִין לְהִתְחַזֵּק בֶּאֱמוּנָה גְּדוֹלָה בְּכָל זֶה, בִּפְרָט בְּעֵת שֶׁנִּדְמֶה לוֹ אֵיזֶה הַסְתָּרַת פָּנִים, חַס וְשָׁלוֹם, לְהַאֲמִין שֶׁגַּם שָׁם מֻסְתָּר ה' יִתְבָּרַךְ וְהַשְׁגָּחָתוֹ וְחַסְדּוֹ כִּי חַסְדֵי ה' כִּי לֹא תָמְנוּ וְכוּ'. וּבְוַדַּאי יַעֲזֹר לוֹ ה' יִתְבָּרַךְ וְיַחֲזֹר וִיגַלֶּה פְּנֵי חַסְדּוֹ כַּאֲשֶׁר כֵּן עָבַר עָלָיו כַּמָּה פְּעָמִים וְכַנַּ"ל:
<h3>אות ה</h3>
נִמְצָא, שֶׁכָּל הַהַכְחָשׁוֹת נִמְשָׁכִין מִבְּחִינַת פְּגָם וּפֵרוּד, חַס וְשָׁלוֹם, בִּבְחִינַת כְּלָלִיּוּת שְׁתֵּי הַהַשָּגוֹת הַנַּ"ל שֶׁל בֵּן וְתַלְמִיד, שֶׁעַל יְדֵי זֶה נִפְגָּם וְנֶחְסָר הַפַּרְנָסָה שֶׁנִּמְשָׁךְ מִשָּׁם. וְעַל כֵּן כְּשֶׁיֵּשׁ הַכְחָשָׁה צְרִיכִים שְׁבוּעָה, כִּי הַשְּׁבוּעָה הוּא בְּחִינַת חִבּוּר וּכְלָלִיּוּת שְׁתֵּי הַהַשָּגוֹת הַנַּ"ל בְּחִינַת 'כֹּל', בְּחִינַת כִּי כֹל בַּשָּׁמַיִם וּבָאָרֶץ. כִּי הַשְּׁבוּעָה בִּבְחִינַת יְסוֹד שֶׁהוּא בְּחִינַת כֹּל הַנַּ"ל, בְּחִינַת בְּרִית וּשְׁבוּעָה, כִּי הַשְּׁבוּעָה הִיא בְּשֵׁם ה' וּבִנְקִיטַת חֵפֶץ שֶׁהוּא הַסֵּפֶר תּוֹרָה, וְעִקַּר הַחִבּוּר וְהַכְּלָלִיּוּת שֶׁל שְׁתֵּי הַהַשָּגוֹת הַנַּ"ל הוּא עַל יְדֵי הַתּוֹרָה הַקְּדוֹשָׁה שֶׁהִיא גַּם כֵּן סְתִים וְגַלְיָא, כִּי עַל יְדֵי כָּל מִצְוָה וּמִצְוָה שֶׁבַּתּוֹרָה אָנוּ מַמְשִׁיכִין אֱלֹקוּתוֹ יִתְבָּרַךְ לְמַטָּה בְּתוֹךְ הָאָרֶץ הַזֹּאת בִּבְחִינַת מְלֹא כָל הָאָרֶץ כְּבוֹדוֹ, כִּי אָנוּ לוֹקְחִין הַצִּיצִית הַקְּדוֹשִׁים שֶׁבְּשָׁרְשָׁם הֵם אוֹר גָּדוֹל וְנוֹרָא וְנִשְֹגָּב מְאֹד מְאֹד וְאָנוּ מַמְשִׁיכִין אוֹר גָּבֹהַּ כָּזֶה עָלֵינוּ לְתוֹךְ זֶה הָעוֹלָם הַגַּשְׁמִי עַל יְדֵי שֶׁאָנוּ מִתְעַטְּפִין בְּצִיצִית. נִמְצָא, שֶׁעַל יָדָם אָנוּ מְגַלִּים כִּי מְלֹא כָל הָאָרֶץ כְּבוֹדוֹ וְאַף עַל פִּי כֵן צְרִיכִין לֵידַע כִּי עֲדַיִן אוֹר הַצִּיצִית נוֹרָא וְנִשְֹגָּב וְנֶעְלָם מֵאִתָּנוּ מְאֹד, כִּי שְֹכַר מִצְוָה בְּהַאי עָלְמָא לֵיכָּא, כִּי אִי אֶפְשָׁר לְהַשִּיג סוֹד טַעַם הַצִּיצִית שֶׁהוּא בְּחִינַת שְֹכַר הַמִּצְוָה בְּזֶה הָעוֹלָם. וְכֵן בְּכָל הַמִּצְווֹת וּבְכָל דִּבְרֵי הַתּוֹרָה שֶׁאָנוּ מַמְשִׁיכִין אֱלֹקוּתוֹ עָלֵינוּ בְּזֶה הָעוֹלָם הַגַּשְׁמִי בִּבְחִינַת סְתִים וְגַלְיָא הַנַּ"ל, בְּחִינַת מְלֹא וְאַיֵּה וְכַנַּ"ל. וְזֶהוּ גַּם כֵּן בְּחִינַת שֵׁם ה' שֶׁהוּא גַּם כֵּן סְתִים וְגַלְיָא, כִּי עַל יְדֵי שְׁמוֹ יִתְבָּרַךְ אָנוּ קוֹרְאִים אוֹתוֹ יִתְבָּרַךְ וּמַמְשִׁיכִים אֱלֹקוּתוֹ לְמַטָּה בִּבְחִינַת מְלֹא כָל הָאָרֶץ כְּבוֹדוֹ, אֲבָל אַף עַל פִּי כֵן עֲדַיִן הַשָּגַת שְׁמוֹ יִתְבָּרַךְ נֶעְלָם מֵאִתָּנוּ. וְזֶהוּ בְּחִינַת לֹא כְּשֶׁאֲנִי נִכְתָּב אֲנִי נִקְרָא, בְּחִינַת זֶה שְׁמִי לְעֹלָם. "לְעֶלֶם" כְּתִיב וְזֶה זִכְרִי לְדוֹר דּוֹר. שֶׁצְּרִיכִין לִקְרוֹתוֹ בְּשֵׁם אֲדֹנָי בְּחִינַת מַלְכוּת, בְּחִינַת אַדְנוּתוֹ וּמַלְכוּתוֹ יִתְבָּרַךְ שֶׁמָּלֵא כָּל הָעוֹלָם וּלְכַוֵּן בְּשֵׁם הֲוָיָה שֶׁהוּא בְּחִינַת סְתִים וְנֶעְלָם, בְּחִינַת אַיֵּה וְכַנַּ"ל וְעַל יְדֵי זֶה כּוֹלְלִין הָעוֹלָמוֹת עֶֶלְיוֹנִים וְתַחְתּוֹנִים יַחַד וְכַנַּ"ל. וְעַל כֵּן עַל יְדֵי הַשְּׁבוּעָה שֶׁהוּא בְּחִינַת כָּל הַנַּ"ל, כִּי נִשְׁבָּעִין בְּשֵׁם ה' וּבִנְקִיטַת חֵפֶץ, עַל יְדֵי זֶה נִתְבָּרֵר הָאֱמֶת וְנִתְבַּטֵּל הַהַכְחָשָׁה וְהַכְּפִירָה שֶׁנִּמְשֶׁכֶת מִפְּגָם וּפֵרוּד, חַס וְשָׁלוֹם, בֵּין שְׁתֵּי הַהַשָּגוֹת הַנַּ"ל וְכַנַּ"ל. וְכֵן מְבֹאָר בְּסִפְרֵי קַבָּלָה שֶׁשְּׁבוּעָה הִוא בְּחִינַת יְסוֹד, בְּחִינַת 'כָּל' הַנַּ"ל, הַיְנוּ כַּנַּ"ל:
<h3>אות ו</h3>
וְעַל כֵּן הַבָּא לִפָּרַע מִנִּכְסֵי יְתוֹמִים לֹא יִפָּרַע אֶלָּא בִּשְׁבוּעָה אַף עַל פִּי שֶׁאֵין הַכְחָשָׁה, כִּי מֵאַחַר שֶׁשָּׁלְטָה סִטְרָא דְּמוֹתָא שֶׁמֵּת הַלּוֹוֶה אִי אֶפְשָׁר לְבָרֵר הָאֱמֶת כִּי אִם עַל יְדֵי הַשְּׁבוּעָה שֶׁהִיא בְּחִינַת הִתְקַשְּׁרוּת וּכְלָלִיּוּת שְׁתֵּי הַהַשָּגוֹת הַנַּ"ל. כִּי עִקַּר הַמִּיתָה נִמְשֶׁכֶת מִפְּגָם הַנַּ"ל שֶׁפָּגַם אָדָם הָרִאשׁוֹן בְּחֶטְאוֹ וְעָשָֹה פֵּרוּד בֵּין שְׁתֵּי הַהַשָּגוֹת הַנַּ"ל שֶׁמִּשָּׁם נִמְשֶׁכֶת הַמִּיתָה שֶׁמַּפְרִיד בֵּין הַנֶּפֶשׁ וְהַגּוּף בְּחִינַת כִּי הַמָּוֶת יַפְרִיד, כִּי שֹׁרֶשׁ הַנֶּפֶשׁ נִמְשָׁךְ מִבְּחִינַת אַיֵּה, וְהַגּוּף נִמְשָׁךְ מִבְּחִינַת מְלֹא בְּחִינַת מַלְכוּת וּצְרִיכִים לְחַבְּרָם וּלְכָלְלָם יַחַד, שֶׁזֶּה עִקַּר הַחַיִּים, אֲבָל עַל יְדֵי פְּגַם אָדָם הָרִאשׁוֹן וַחֲטָאֵי הַדּוֹרוֹת גּוֹרְמִים פֵּרוּד, חַס וְשָׁלוֹם, עַד שֶׁמֻּכְרָח הַנֶּפֶשׁ לִפְרֹד מִן הַגּוּף שֶׁזֶּהוּ בְּחִינַת פֵּרוּד בֵּין הַהַשָּגוֹת הַנַּ"ל וְעִקַּר הַתִּקּוּן עַל יְדֵי הַצַּדִּיקִים הָאֲמִתִּיִּים שֶׁהֵם בְּמִיתָתָם קְרוּיִים חַיִּים, כִּי הַמָּוֶת אֵינוֹ מַפְרִיד בֵּינֵיהֶם בֵּין הַנֶּפֶשׁ וְהַגּוּף עַל יְדֵי שֶׁקִּיְּמוּ הַתּוֹרָה וְהַמִּצְווֹת בִּשְׁלֵמוּת שֶׁעַל יְדֵי זֶה עִקַּר הַחִבּוּר וְהַכְּלָלִיּוּת. וְעִקַּר הַתִּקּוּן עַל יְדֵי הַדַּעַת שֶׁמַּשְׁאִיר אַחֲרָיו הַצַּדִּיק הָאֱמֶת שֶׁזֶּה עִקַּר הַחֲלִיפוּת עַל יְדֵי שֶׁגַּם אַחַר הִסְתַּלְּקוּתוֹ לְמַעְלָה לְמַעְלָה הוּא מֵאִיר בְּדָרֵי מַטָּה, כַּמְבֹאָר הֵיטֵב בְּהַתּוֹרָה הַנַּ"ל. וְכֵן כָּל אָדָם כְּפִי קִיּוּמוֹ אֶת הַתּוֹרָה וְהַמִּצְווֹת וּכְפִי הִתְקָרְבוּתוֹ לְצַדִּיקֵי אֱמֶת כֵּן מְבַטֵּל סִטְרָא דְּמוֹתָא וְזוֹכֶה לְחַיִּים גַּם אַחַר מִיתָתוֹ. וְעַל כֵּן מֵאַחַר שֶׁשָּׁלְטָה סִטְרָא דְּמוֹתָא, שֶׁהוּא בְּחִינַת פֵּרוּד, שֶׁמִּשָּׁם אֲחִיזַת הַשֶּׁקֶר שֶׁהוּא הֵפֶךְ הָאֱמֶת, שֶׁהוּא סַמָּא דְּחַיֵּי, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה לְעִנְיַן אַתְרָא דַּהֲווּ קָרוּ לֵיהּ קֻשְׁטָא שֶׁלֹּא הָיוּ מֵתִים שָׁם עַל יְדֵי שֶׁלֹּא הָיָה שָׁם שֶׁקֶר. נִמְצָא, שֶׁמִּיתָה הוּא בְּחִינַת שֶׁקֶר. עַל כֵּן כְּשֶׁשָּׁלְטָה סִטְרָא דְּמוֹתָא אִי אֶפְשָׁר לְבָרֵר הָאֱמֶת כִּי אִם עַל יְדֵי הַשְּׁבוּעָה שֶׁהִוא בְּחִינַת הִתְקַשְּׁרוּת וּכְלָלִיּוּת הָעוֹלָמוֹת בְּחִינַת חַיִּים כַּנַּ"ל. וְעַל כֵּן בְּרֹב הַשְּׁבוּעוֹת נִזְכָּר לְשׁוֹן חַיִּים, כְּמוֹ שֶׁכָּתוּב, "חַי ה' וְכוּ'". אוֹ עַל כָּל פָּנִים חֵי נַפְשִׁי, כִּי הַשְּׁבוּעָה בְּחִינַת חַיִּים כַּנַּ"ל:
<h3>אות ז</h3>
וְעַל כֵּן כְּשֶׁמֵּת לוֹוֶה בְּחַיֵּי מַלְוֶה. וְאַחַר כָּךְ מֵת הַמַּלְוֶה, וּבָאִים הַיְתוֹמִים לִגְבּוֹת מִן הַיְתוֹמִים, אֵין יְכוֹלִים לִגְבּוֹת כְּלָל, כִּי אֵין אָדָם מוֹרִישׁ שְׁבוּעָה לְבָנָיו, כִּי הַשְּׁבוּעָה נֶגֶד יַתְמֵי הַלּוֹוֶה אֵין יָכוֹל לִשָּׁבַע כִּי אִם הַמַּלְוֶה כְּשֶׁהוּא בַּחַיִּים חִיּוּתוֹ שֶׁיָּכוֹל לְבָרֵר הָאֱמֶת עַל יְדֵי הַשְּׁבוּעָה שֶׁהִוא בְּחִינַת חַיִּים, בְּחִינַת הִתְקַשְּׁרוּת וּכְלָלִיּוּת הָעוֹלָמוֹת כַּנַּ"ל. אֲבָל מֵאַחַר שֶׁשָּׁלְטָה הַמִּיתָה גַּם בְּהַמַּלְוֶה וְנִפְרַד חִיּוּתוֹ מִגּוּפוֹ כְּמוֹ הַלּוֹוֶה שֶׁמֵּת גַּם כֵּן אֵין מִי שֶׁיַּכְרִיעַ בֵּינֵיהֶם, מֵאַחַר שֶׁשָּׁלְטָה הַמִּיתָה בִּשְׁנֵיהֶם וְנִשְׁאָרִים הַנְּכָסִים בְּחֶזְקַת יַתְמֵי הַלּוֹוֶה כְּמוֹ בַּתְּחִלָּה, כִּי כְּנֶגֶד יְתוֹמִים אֵין יָכוֹל לְהוֹרִישׁ שְׁבוּעָה, כִּי עִקַּר הַיְרֻשָּׁה שֶׁשַּׁיָּךְ לַבָּנִים נִמְשָׁךְ מִבְּחִינָה הַנַּ"ל, מֵחֲמַת שֶׁכָּל הַמָּמוֹן וְהָעֲשִׁירוּת נִמְשָׁךְ מֵהַדַּעַת הַנַּ"ל שֶׁמַּשְׁאִיר אַחֲרָיו לְבֵן וְתַלְמִיד כַּנַּ"ל. עַל כֵּן מַגִּיעַ מָמוֹן הַיְרֻשָּׁה לְהַבָּנִים שֶׁעֲלֵיהֶם נִמְשָׁךְ הֶאָרַת הַדַּעַת שֶׁל אֲבִיהֶם, כִּי עִקַּר הַדַּעַת מְקַבֵּל הַבֵּן שֶׁכָּל עַצְמוֹ נִמְשָׁךְ מֵאָבִיו, כְּמוֹ שֶׁמְּבֹאָר בְּהַתּוֹרָה הַנַּ"ל. וְזֶה סוֹד טַעַם יְרֻשַּׁת הַבָּנִים שֶׁנִּמְשָׁךְ מֵהַשְׁאָרַת הַדַּעַת שֶׁל הַצַּדִּיק הָאֱמֶת לְבֵן וְתַלְמִיד שֶׁמִּשָּׁם כָּל שֶׁפַע הַפַּרְנָסָה וְהָעֲשִׁירוּת. וְעַל כֵּן שַׁיָּךְ הַיְרֻשָּׁה לַבָּנִים וַאֲפִלּוּ אִם הָאָב וְהַבֵּן אֵינָם בְּנֵי דַּעַת הַתּוֹרָה, אַף עַל פִּי כֵן מֵאַחַר שֶׁהֵם מִזֶּרַע יִשְֹרָאֵל, בְּוַדַּאי מֻשְׁרָשׁ נַפְשָׁם בְּהַתּוֹרָה וּבְהַצַּדִּיק יְסוֹד עוֹלָם, בִּפְרָט שֶׁבְּוַדַּאי כָּל אֶחָד מִיִּשְֹרָאֵל יֵשׁ לוֹ אֵיזֶה חֵלֶק בַּתּוֹרָה אֲפִלּוּ עַם הָאָרֶץ עַל יְדֵי הַמִּצְווֹת וּנְקֻדּוֹת טוֹבוֹת שֶׁנִּמְצָאִים בָּהֶם. וְזֶה כָּל הַשְׁאָרָתוֹ אַחַר מוֹתוֹ. וּמִשָּׁם כָּל שֹׁרֶשׁ הַשְׁפָּעַת מָמוֹנוֹ וַעֲשִׁירוּתוֹ. וּכְשֶׁמֵּת נִשְׁאָר הַמָּמוֹן שֶׁנִּמְשָׁךְ מִזֶּה הַדַּעַת בְּשָׁרְשׁוֹ לְבָנָיו אַחֲרָיו, כִּי הַכֹּל אֶחָד, כִּי הַמָּמוֹן נִמְשָׁךְ מִכְּלָלִיּוּת הַשָּגוֹת בֵּן וְתַלְמִיד שֶׁזֶּה עִקַּר הַחֲלִיפוּת וְהַהַשְׁאָרָה וְכַנַּ"ל. וְעַל כֵּן אֵין יָכוֹל לְהוֹרִישׁ כִּי אִם הַמָּמוֹן שֶׁבֵּרֵר בְּחַיָּיו שֶׁנִּמְשַׁךְ מִכְּלָלִיּוּת הַנַּ"ל, אֲבָל הַמָּמוֹן שֶׁלֹּא הָיָה לוֹ זְכוּת כִּי אִם עַל יְדֵי שְׁבוּעָה נֶגֶד יְתוֹמִים שֶׁהָיָה צָרִיךְ לְבָרֵר עַל יְדֵי הַשְּׁבוּעָה, שֶׁהוּא בְּחִינַת חַיִּים וּכְלָלִיּוּת כַּנַּ"ל וּבְתוֹךְ כָּךְ נִפְטַר וְשָׁלְטָה גַּם בּוֹ סִטְרָא דְּמוֹתָא שׁוּב אֵין לוֹ זְכוּת בּוֹ לְהַשְׁאִיר לְבָנָיו אַחֲרָיו מֵאַחַר שֶׁהוּא בְּעַצְמוֹ לֹא זָכָה לְבָרֵר הָאֱמֶת בַּחַיִּים עַד שֶׁנִּפְטַר. וְנִשְׁאָרִים הַנְּכָסִים בְּחֶזְקַת יַתְמֵי הַלּוֹוֶה:
<h2>גבית חוב מהלקוחות ואפותיקי א:</h2>
<h3>אות ז</h3>
אֲפִלּוּ אַפּוֹתֵיקֵי מְפֹרָשׁ שֶׁאָמַר לוֹ, לֹא יְהֵא לְךָ פֵּרָעוֹן אֶלָּא מִזֶּה, אֵינוֹ חָל כִּי אִם אַקַרְקַע. וְכֵן עֶבֶד יֵשׁ לוֹ קוֹל וְדִינוֹ כְּקַרְקַע, אֲבָל בְּמִטַּלְטְלִין אֲפִלּוּ עֲשָֹאָם אַפּוֹתֵיקֵי אֵינוֹ מוֹעִיל וְאֵין הַבַּעַל חוֹב טוֹרְפָם מֵהַלּוֹקֵחַ, כִּי מִטַּלְטְלִין אֵין לָהֶם קוֹל. וְעַיֵּן בַּשֻּׁלְחָן עָרוּךְ הַדִּינִים אֵלּוּ, כִּי עִקַּר הַשִּׁעְבּוּד עַל קַרְקָעוֹת: עַל פִּי מַה שֶּׁנִּתְבָּאֵר לְעֵיל בַּהֲלָכוֹת הַקּוֹדְמִים, שֶׁעִקַּר שֹׁרֶשׁ הָעֲשִׁירוּת הוּא קַרְקָעוֹת וְעַל כֵּן הֵם סְמוּכִים בְּיוֹתֵר לְהַנֶּפֶשׁ כַּנַּ"ל. וּכְבָר מְבֹאָר שֶׁעִקַּר הַשִּׁעְבּוּד הוּא עַל גּוּף הַלּוֹוֶה בְּעַצְמוֹ וּמֵחֲמַת שִׁעְבּוּד עַצְמוֹ עַל יְדֵי זֶה נִשְׁתַּעְבְּדִין כָּל הַנְּכָסִים כַּנַּ"ל. וְעַל כֵּן הַבַּעַל חוֹב טוֹרֵף מִן הַקַּרְקָעוֹת אֲפִלּוּ מִיַּד הַלּוֹקֵחַ, כִּי אֵין הַמְכִירָה מַפְקִיעַ מִידֵי הַשִּׁעְבּוּד שֶׁיֵּשׁ לְהַמַּלְוֶה עַל הַלּוֹוֶה מִנְּכָסָיו, כִּי מֵחֲמַת שֶׁהַקַּרְקָעוֹת נִשְׁרָשִׁים בְּנַפְשׁוֹ בְּיוֹתֵר כַּנַּ"ל. עַל כֵּן אִי אֶפְשָׁר לְמָכְרָם לְגַמְרֵי לַחֲלוּטִין וְתָמִיד נִשְׁאָר פְּנִימִיּוּת שָׁרְשָׁם, דְּהַיְנוּ פְּנִימִיּוּת שֹׁרֶשׁ הַנֶּפֶשׁ אֵצֶל הַמּוֹכֵר. וְזֶה שֶׁמָּצִינוּ שֶׁבִּזְמַן שֶׁהַיּוֹבֵל נוֹהֵג. שֶׁלֹּא הָיָה אֶפְשָׁר לִמְכֹּר קַרְקַע לִצְמִיתֻת, כְּמוֹ שֶׁכָּתוּב: "וְהָאָרֶץ לֹא תִּמָּכֵר לִצְמִיתוּת כִּי לִי הָאָרֶץ". וְהָיָה בְּיַד הַמּוֹכֵר לְגָאֳלָהּ אַחַר הַמְכִירָה כְּפִי הַדִּין הַמְפֹרָשׁ בַּתּוֹרָה. וַאֲפִלּוּ אִם לֹא הָיָה גְּאֻלָּה, הָיְתָה חוֹזֶרֶת אֵלָיו בַּיּוֹבֵל, אֲבָל לַחֲלוּטִין וְלִצְמִיתוּת אִי אֶפְשָׁר לְמָכְרָהּ כְּלָל. וְכָל זֶה מֵחֲמַת שֶׁעִקַּר שָׁרְשֵׁי הַנְּפָשׁוֹת שָׁם. וְעַל כֵּן הֵם נִשְׁרָשִׁים עִם הָאָדָם בְּיוֹתֵר. וְעַל כֵּן תָּמִיד נִשְׁאָר פְּנִימִיּוּת שָׁרְשָׁם אֵצֶל הַמּוֹכֵר הַשָֹּדֶה שֶׁהִיא שֶׁלּוֹ מִנַּחֲלַת אֲבוֹתָיו, כִּי הִיא עִקַּר הַנַּחֲלָה, כִּי שָׁם שָׁרְשֵׁי הַנְּפָשׁוֹת כַּנַּ"ל. וְעַל כֵּן אִי אֶפְשָׁר לְמָכְרָהּ לְעוֹלָם. וּמֵאַחַר שֶׁנִּשְׁאָר פְּנִימִיּוּת שָׁרְשָׁהּ אֶצְלוֹ עַל כֵּן בְּיָדוֹ לְגָאֳלָהּ, כִּי עֲדַיִן לֹא יָצְאָה לְגַמְרֵי מִיָּדוֹ וּרְשׁוּתוֹ כַּנַּ"ל וְעַל כֵּן בַּיּוֹבֵל שֶׁאָז חוֹזְרִים כָּל הַדְּבָרִים לִמְקוֹרָם וְשָׁרְשָׁם עַל כֵּן הַשָּדוֹת חוֹזְרוֹת לַבְּעָלִים אָז, כִּי פְּנִימִיּוּת מְקוֹרָם וְשָׁרְשָׁם נִשְׁאָר אֵצֶל הַמּוֹכֵר כַּנַּ"ל וְעַל כֵּן מֵאַחַר שֶׁהַקַּרְקָעוֹת נִשְׁאָר שָׁרְשָׁם תָּמִיד אֵצֶל הַמּוֹכֵר וְאִי אֶפְשָׁר לְמָכְרָם לְגַמְרֵי לְהוֹצִיאָם לְגַמְרֵי עִם פְּנִימִיּוּת שָׁרְשָׁם, עַל כֵּן לְעוֹלָם חָל עֲלֵיהֶם שִׁעְבּוּד הַבַּעַל חוֹב אֲפִלּוּ אַחַר הַמְכִירָה, כִּי שִׁעְבּוּד הַבַּעַל חוֹב עַל גּוּף הַלּוֹוֶה עַצְמוֹ וְהַנְּכָסִים מִמֵּילָא מְשֻׁעְבָּדִין כַּנַּ"ל. וּמֵאַחַר שֶׁבִּבְחִינַת הַלּוֹוֶה בְּעַצְמוֹ עֲדַיִן יֵשׁ אֶצְלוֹ בְּחִינַת פְּנִימִיּוּת שֹׁרֶשׁ נִכְסֵי הַקַּרְקָעוֹת, עַל כֵּן בְּוַדַּאי מִמֵּילָא מְשֻׁעְבָּדִין לְהַמַּלְוֶה הַקַּרְקָעוֹת אַף אַחַר הַמְכִירָה, כִּי עֲדַיִן נִשְׁאָר שָׁרְשָׁם אֵצֶל הַלּוֹוֶה. וְעִקַּר שִׁעְבּוּדוֹ עַל הַלּוֹוֶה וְהַנְּכָסִים מְשֻׁעְבָּדִים מִמֵּילָא כַּנַּ"ל, אֲבָל הַמִּטַּלְטְלִין שֶׁהֵם בִּבְחִינַת פֵּרוֹת. וְאֵינָם סְמוּכִים וְנִשְׁרָשִׁים עִמּוֹ כָּל כָּךְ וְכַנַּ"ל: וְעַל כֵּן הַמִּטַּלְטְלִין נִמְכָּרִין מְכִירָה חֲלוּטָה לְעוֹלָם, כִּי תֵּכֶף יוֹצְאִין מֵרְשׁוּת לִרְשׁוּת, מֵחֲמַת שֶׁאֵינָם נִשְׁרָשִׁין עִמּוֹ כָּל כָּךְ כַּנַּ"ל. וְעַל כֵּן הַמְכִירָה מַפְקִיעַ מִידֵי שִׁעְבּוּד, כִּי אַחַר הַמְכִירָה תֵּכֶף יוֹצְאִין לְגַמְרֵי מֵרְשׁוּת הַמּוֹכֵר. וְעַל כֵּן אֵין עֲלֵיהֶם שׁוּם שִׁעְבּוּד הַמַּלְוֶה, כִּי עִקַּר שִׁעְבּוּדוֹ עַל הַלּוֹוֶה בְּעַצְמוֹ, אֲבָל הַנְּכָסִים בְּוַדַּאי יֵשׁ בְּיַד הַלּוֹוֶה לְמָכְרָם וּלְנָתְנָם וְלַעֲשֹוֹת בָּהֶם כִּרְצוֹנוֹ, רַק בְּעֵת שֶׁבָּא הַמַּלְוֶה לִגְבּוֹת הַחוֹב. כְּשֶׁאֵין הַלּוֹוֶה פּוֹרְעוֹ גּוֹבֶה מִנְּכָסָיו שֶׁהֵם מְשֻׁעְבָּדִין לוֹ אַגַּב הַלּוֹוֶה בְּעַצְמוֹ כַּנַּ"ל וּמֵאַחַר שֶׁקָּדַם וּמְכָרָם. וְהַמְכִירָה שֶׁל הַמִּטַּלְטְלִין הִוא מְכִירָה גְּמוּרָה וְיוֹצְאִין מִיָּדוֹ וּרְשׁוּתוֹ לְגַמְרֵי כַּנַּ"ל. עַל כֵּן נִפְקָע שִׁעְבּוּד הַמַּלְוֶה מֵהֶם וְאֵין לוֹ עֲלֵיהֶם שׁוּם שִׁעְבּוּד. וַאֲפִלּוּ אִם עֲשָֹאָם אַפּוֹתֵיקֵי, עִם כָּל זֶה הָאַפּוֹתֵיקֵי הוּא רַק שִׁעְבּוּד וְאֵינָהּ מְכִירָה גְּמוּרָה אֲפִלּוּ אַפּוֹתֵיקֵי מְפֹרָשׁ, כִּי יָכוֹל לְסַלְּקוֹ בְּמָעוֹת. עַיֵּן בַּשֻּׁלְחָן עָרוּךְ. וְעַל כֵּן הַמְכִירָה הִיא גְּדוֹלָה בְּיוֹתֵר וּמַפְקִיעַ הַשִּׁעְבּוּד, כִּי הַמְכִירָה שֶׁל הַמִּטַּלְטְלִין הִיא מְכִירָה גְּמוּרָה כַּנַּ"ל. וְזֶה בְּחִינַת הֶקְדֵּשׁ, חָמֵץ וְשִׁחְרוּר מַפְקִיעִין מִידֵי שִׁעְבּוּד. וְהֶקְדֵּשׁ דָּמִים אֵין מַפְקִיעַ הַשִּׁעְבּוּד כִּי אִם קְדֻשַּׁת הַגּוּף, כִּי כְּשֶׁמַּקְדִּישִׁין קְדֻשַּׁת הַגּוּף עַל יְדֵי זֶה יוֹצֵא הַדָּבָר לְגַמְרֵי מֵרְשׁוּתוֹ מֵאַחַר שֶׁנִּתְקַדֵּשׁ הַגּוּף נֶאֱסַר עָלָיו לְגַמְרֵי, כִּי קְדֻשַּׁת הַגּוּף, הַיְנוּ בְּחִינַת קָרְבָּן שֶׁמַּקְדִּישׁוֹ לְקָרְבָּן וּבְהַקָּרְבָּן יוֹצֵא כֹּחַ פְּנִימִיּוּת שֹׁרֶשׁ נֶפֶשׁ הַבְּהֵמָה שֶׁהִיא אֵצֶל הָאָדָם. וְזֶהוּ עִקַּר בְּחִינַת הַקָּרְבָּן שֶׁמַּקְרִיב גַּם נַפְשׁוֹ עִם הַקָּרְבָּן. וְכַמּוּבָא שֶׁזֶּהוּ עִקַּר בְּחִינַת הַקָּרְבָּן שֶׁיַּעֲלֶה גַּם נַפְשׁוֹ עִמּוֹ וְזֶהוּ כַּנַּ"ל, כִּי הַקָּרְבָּן הוּא מָמוֹנוֹ שֶׁל אָדָם שֶׁשָּׁם שֹׁרֶשׁ נַפְשׁוֹ. וּכְשֶׁמַּעֲלֶה וּמַקְרִיב הַקָּרְבָּן נִמְצָא שֶׁעוֹלֶה וְנִקְרָב גַּם נַפְשׁוֹ עִמּוֹ בִּבְחִינַת מִן הַבְּהֵמָה מִן הַבָּקָר וְכוּ' תַּקְרִיבוּ אֶת קָרְבַּנְכֶם 'קָרְבַּנְכֶם' דַּיְקָא כַּמּוּבָא. שֶׁגַּם נַפְשׁוֹ עוֹלָה עִמּוֹ כַּנַּ"ל. וְזֶה בְּחִינַת הַסְּמִיכָה. כְּמוֹ שֶׁכָּתוּב, "וְסָמַךְ אֶת יָדוֹ עָלָיו", 'יָדוֹ' דַּיְקָא, כִּי שָׁם פְּנִימִיּוּת כָּל הַנְּפָשׁוֹת וְהָרוּחוֹת בִּבְחִינַת בְּיָדְךָ אַפְקִיד רוּחִי, בְּחִינַת אֲשֶׁר בְּיָדוֹ נֶפֶשׁ כָּל חָי וְרוּחַ כָּל בְּשַֹר אִישׁ, כְּמוֹ שֶׁכָּתַב רַבֵּנוּ נֵרוֹ יָאִיר סִימָן נד חֵלֶק א. הַיְנוּ שֶׁבְּחִינַת הָרוּחַ הוּא בְּהַיָּדַיִם כְּמוֹ שֶׁכָּתַב רַבֵּנוּ, נֵרוֹ יָאִיר, כַּמָּה פְּעָמִים. וְהָרוּחַ הִיא פְּנִימִיּוּת שָׁרְשֵׁי הַנְּפָשׁוֹת כַּיָּדוּעַ. וְזֶהוּ בְּחִינַת הַסְּמִיכָה שֶׁהִוא בַּיָּדַיִם דַּיְקָא, דְּהַיְנוּ שֶׁסּוֹמֵךְ יָדָיו עַל הַקָּרְבָּן וַאֲזַי מַסְמִיךְ עַל הַקָּרְבָּן גַּם בְּחִינַת פְּנִימִיּוּת הַנֶּפֶשׁ שֶׁהִיא בַּיָּדַיִם שֶׁשָּׁם בְּחִינַת הָרוּחַ כַּנַּ"ל. וַאֲזַי מַעֲלֶה וּמַקְרִיב גַּם פְּנִימִיּוּת נֶפֶשׁ הַקָּרְבָּן שֶׁהָיָה אֶצְלוֹ. וְעַל יְדֵי זֶה גַּם נַפְשׁוֹ עוֹלָה עִם הַקָּרְבָּן כַּנַּ"ל: נִמְצָא, שֶׁהַקָּרְבָּן שֶׁהוּא קְדֻשַּׁת הַגּוּף. אֲזַי הוּא מַקְדִּישׁ וּמוֹצִיא מִיָּדוֹ גַּם פְּנִימִיּוּת שֹׁרֶשׁ הַנֶּפֶשׁ כַּנַּ"ל. וְעַל כֵּן מַפְקִיעַ מִידֵי שִׁעְבּוּד מֵאַחַר שֶׁלֹּא נִשְׁאָר אֵצֶל הַלּוֹוֶה שׁוּם שֹׁרֶשׁ וְשַׁיָּכוּת כְּלָל כַּנַּ"ל. וְזֶהוּ בְּחִינַת שִׁחְרוּר שֶׁמַּפְקִיעַ גַּם כֵּן מִידֵי שִׁעְבּוּד כִּי עֲבָדִים הוּקְשׁוּ לְקַרְקָעוֹת. וְעַל כֵּן גַּם עֲלֵיהֶם חָל שִׁעְבּוּד הָאַפּוֹתֵיקֵי וְאִם מְכָרָם מוֹצִיא מִיַּד הַלּוֹקֵחַ, כְּמוֹ שֶׁנִּפְסַק בַּשֻּׁלְחָן עָרוּךְ. כִּי עֶבֶד דּוֹמֶה לְאִשָּׁה, כִּי חַיָּב בַּמִּצְווֹת שֶׁהָאִשָּׁה חַיֶּבֶת בָּהֶן. וְעַל כֵּן דּוֹמֶה לְקַרְקָעוֹת בִּבְחִינַת אִשָּׁה, קַרְקַע, עוֹלָם, כְּמוֹ שֶׁכָּתַב רַבֵּנוּ בְּמָקוֹם אַחֵר רֶמֶז זֶה וְעַל כֵּן אִי אֶפְשָׁר לְהוֹצִיא הָעֶבֶד כִּי אִם עַל יְדֵי גֵּט שִׁחְרוּר כְּמוֹ הָאִשָּׁה עַל יְדֵי גֵּט כְּרִיתוּת, כִּי הַגֵּט שִׁחְרוּר הוּא בִּבְחִינַת גֵּט כְּרִיתוּת. כְּמוֹ שֶׁכָּתוּב בַּמִּשְׁנָה, בְּכַמָּה דְּרָכִים שָׁוֶה הַגֵּט לְשִׁחְרוּר, הַיְנוּ מֵחֲמַת שֶׁהָעֶבֶד הוּא בְּחִינַת קַרְקַע וְנִשְׁרָשׁ בְּנַפְשׁוֹ בְּיוֹתֵר. עַל כֵּן אִי אֶפְשָׁר לְהוֹצִיאוֹ כִּי אִם עַל יְדֵי גֵּט שִׁחְרוּר, דְּהַיְנוּ עַל יְדֵי כְּתָב שֶׁעַל יָדוֹ יוֹצֵא פְּנִימִיּוּת הַנֶּפֶשׁ. וּכְמוֹ שֶׁנִּתְבָּאֵר לְעֵיל בְּהִלְכוֹת הַלְוָאָה בְּחִינַת גֵּט שֶׁהוּא בִּכְתָב דַּיְקָא, עַיֵּן שָׁם. וְעַל כֵּן הַשִּׁחְרוּר מוֹצִיא גַּם כֵּן מִידֵי שִׁעְבּוּד מֵאַחַר שֶׁעַל יְדֵי הַשִּׁחְרוּר מוֹצִיא גַּם פְּנִימִיּוּת הַנֶּפֶשׁ, שֶׁעַל יְדֵי זֶה נִפְקָע הַשִּׁעְבּוּד כַּנַּ"ל. וְכֵן חָמֵץ וּשְׁאָר אִסּוּרֵי הֲנָאָה מוֹצִיא גַּם כֵּן מִידֵי שִׁעְבּוּד כְּמוֹ שֶׁנִּפְסַק בַּשֻּׁלְחָן עָרוּךְ. מֵאַחַר שֶׁמּוֹצִיאוֹ לְגַמְרֵי מֵרְשׁוּתוֹ וְלֹא נִשְׁאָר לוֹ בָּהֶם הֲנָאָה שֶׁל כְּלוּם. עַל כֵּן מַפְקִיעַ הַשִּׁעְבּוּד גַּם כֵּן וְכַנַּ"ל: וְזֶה בְּחִינַת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה בְּעִנְיָן זֶה שֶׁהַטַּעַם הוּא שֶׁהַקַּרְקָעוֹת וְכֵן הָעֶבֶד יֵשׁ לוֹ קוֹל וְעַל כֵּן מוֹעִיל שִׁעְבּוּד הָאַפּוֹתֵיקֵי , אֲבָל מִטַּלְטְלִין אֵין לָהֶם קוֹל, כִּי הַקּוֹל הוּא בְּחִינַת הָרוּחַ כַּיָּדוּעַ שֶׁהוּא בְּחִינַת פְּנִימִיּוּת שֹׁרֶשׁ הַנֶּפֶשׁ כַּנַּ"ל. וְעַל כֵּן הַקַּרְקָעוֹת שֶׁהֵם עִקַּר שֹׁרֶשׁ הַנֶּפֶשׁ. וְכֵן הָעֶבֶד שֶׁהוּא דּוֹמֶה לְאִשָּׁה שֶׁהִיא עִקַּר בְּחִינַת הַנֶּפֶשׁ, בְּחִינַת הָעֲשִׁירוּת. וְעַל כֵּן יֵשׁ לָהֶם קוֹל, כִּי הַקּוֹל סָמוּךְ לְהַדִּבּוּר תָּמִיד שֶׁזֶּה בְּחִינַת רוּחַ וְנֶפֶשׁ. וּמֵאַחַר שֶׁהֵם עִקַּר שֹׁרֶשׁ הַנֶּפֶשׁ, עַל כֵּן הַקּוֹל שֶׁהִיא בְּחִינַת הָרוּחַ שֶׁהִיא בְּחִינַת פְּנִימִיּוּת שֹׁרֶשׁ הַנֶּפֶשׁ סָמוּךְ אֲלֵיהֶם, כִּי הַקּוֹל הוּא פְּנִימִיּוּת שָׁרְשָׁם כַּנַּ"ל. וְעַל כֵּן יֵשׁ לָהֶם קוֹל, אֲבָל מִטַּלְטְלִין שֶׁהֵם עַנְפֵי הַשֹּׁרֶשׁ וְאֵינָם סְמוּכִים לְהַקּוֹל כָּל כָּךְ, עַל כֵּן אֵין לָהֶם קוֹל, וְעַל כֵּן אֵין הַשִּׁעְבּוּד חָל עֲלֵיהֶם כַּנַּ"ל: וְעַל כֵּן בַּיּוֹבֵל עַל יְדֵי קוֹל שׁוֹפָר חוֹזְרִים הַשָּדוֹת וְכֵן שְׁאָר הַדְּבָרִים ]אֵינָם חוֹזְרִים[ לְשָׁרְשָׁם כִּי אִם בַּיּוֹבֵל שֶׁהוּא בְּחִינַת שֹׁרֶשׁ כָּל הַנְּפָשׁוֹת. וְזֶה נִתְגַּלֶּה עַל יְדֵי הַקּוֹל שֶׁהוּא בְּחִינַת פְּנִימִיּוּת שָׁרְשֵׁי הַנְּפָשׁוֹת כַּנַּ"ל. עַל כֵּן אָז חוֹזְרִים כֻּלָּם לְשָׁרְשָׁם עַל יְדֵי הַקּוֹל שׁוֹפָר כַּנַּ"ל: פֵּרוּשׁ אַפּוֹתֵיקֵי אַפּוֹ תְּהֵא קָאֵי, כִּי הַמָּמוֹן הוּא בְּחִינַת רֶגֶל שֶׁהוּא בְּחִינַת עֲמִידָה. כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (פְּסָחִים קיט), וְאֶת כָּל הַיְקוּם אֲשֶׁר בְּרַגְלֵיהֶם - זֶה מָמוֹנוֹ שֶׁל אָדָם שֶׁמַּעֲמִידוֹ עַל רַגְלָיו. וְזֶה אַפּוֹ תְּהֵא קָאֵי מִכָּאן יִהְיֶה מָמוֹנְךָ שֶׁהוּא בְּחִינַת רַגְלָיו כַּנַּ"ל:
<h2>גבית חוב מהלקוחות ואפותיקי ב:</h2>
<h3>אות ז</h3>
אִסּוּר הֲנָאָה מַפְקִיעַ מִידֵי שִׁעְבּוּד כְּמוֹ קְדֻשַּׁת הַגּוּף וְכוּ', עַיֵּן שָׁם בַּשֻּׁלְחָן עָרוּךְ:
<h3>אות א</h3>
עַל פִּי מַה שֶּׁכָּתַב רַבֵּנוּ הַקָּדוֹשׁ זִכְרוֹנוֹ לִבְרָכָה בַּמַּאֲמָר "אָנֹכִי ה' אֱלֹקֶיךָ אֲשֶׁר הוֹצֵאתִיךָ מֵאֶרֶץ מִצְרַיִם מִבֵּית עֲבָדִים" בְּסִימָן ד, עַיֵּן שָׁם הֵיטֵב, מֵעִנְיַן הַעֲלָאַת הַמַּלְכוּת לְשָׁרְשָׁהּ בִּבְחִינַת זַרְקָא דְּאִזְדְּרִיקַת לַאֲתַר דְּאִתְנְטִילַת מִתַּמָּן, כִּי הַמַּלְכוּת הִוא בְּחִינַת רָצוֹן, בְּחִינַת תְּמוּנַת אוֹתִיּוֹת הַמְלֻבָּשִׁים בְּכָל הַיֵּשׁוּת. וְכָל הָרְצוֹנוֹת מְקַבְּלִין מֵרְצוֹן אֵין סוֹף שֶׁאֵין בּוֹ שׁוּם שִׁנּוּי וְכוּ' וְזֶה בְּחִינַת הִתְפַּשְּׁטוּת הַגַּשְׁמִיּוּת. בִּבְחִינַת וְהַחַיּוֹת רָצוֹא וָשׁוֹב דַּיְקָא, כִּי ה' יִתְבָּרַךְ רוֹצֶה בַּעֲבוֹדָתֵנוּ, כְּמוֹ שֶׁכָּתוּב, "וְאָבִיתָ תְּהִלָּה מִגּוּשֵׁי עָפָר וְכוּ'". וּכְשֶׁחוֹזֵר מֵהַבִּטּוּל, אֲזַי הָרְשִׁימוּ מֵאִיר לָדַעַת כִּי ה' הוּא הָאֱלֹקִים. שֶׁזֶּה בְּחִינַת יְדִיעָה שְׁלֵמָה וְכוּ'. וְכָל זֶה עַל יְדֵי שֶׁמַּעֲלִין הַמַּלְכוּת לְשָׁרְשָׁהּ עַל יְדֵי וִדּוּי דְּבָרִים לִפְנֵי תַּלְמִיד חָכָם. וְעַל יְדֵי תִּקּוּן כָּל הַמִּדּוֹת רָעוֹת הַבָּאִים מֵאַרְבָּעָה יְסוֹדוֹת וְכוּ', עַיֵּן שָׁם כָּל זֶה הֵיטֵב. וּבְסוֹף סִיּוּם הַפָּסוּק שֶׁזֶּה בְּחִינַת מִבֵּית עֲבָדִים שֶׁהֵם הָאַרְבָּעָה יְסוֹדוֹת שֶׁהֵם כֻּלָּם תַּחַת גַּלְגַּל הַיָּרֵחַ שֶׁמְּכֻנֶּה בְּשֵׁם עֶבֶד, כְּמוֹ שֶׁאִיתָא בַּזֹּהַר הַקָּדוֹשׁ, הִנֵּה יַשְֹכִּיל עַבְדִּי, דָּא סִהֲרָא, (עַיֵּן שָׁם בַּזֹּהַר בְּפָרָשַׁת וַיֵּשֶׁב):
<h3>אות ב</h3>
וְהִנֵּה יָדוּעַ לְכָל מֵבִין שֶׁהַלּוֹוֶה הוּא בִּבְחִינַת מִעוּט הַיָּרֵחַ שֶׁמִּשָּׁם בָּא הָעֲנִיּוּת שֶׁעַל יְדֵי זֶה צָרִיךְ אֶחָד לִלְווֹת מֵחֲבֵרוֹ. כַּמּוּבָא בַּזֹּהַר הַנַּ"ל שֶׁבִּפְגִימוּתָא דְּסִהֲרָא - מִסְכְּנוּתָא וְכוּ'. וְעַל כֵּן עֶבֶד לֹוֶה לְאִישׁ מַלְוֶה (מִשְׁלֵי כב) זֶה בְּחִינַת סִהֲרָא הַנַּ"ל שֶׁנִּקְרֵאת עֶבֶד כַּנַּ"ל וְעִקַּר הַדָּבָר מֵחֲמַת פְּגַם הָאַרְבָּעָה יְסוֹדוֹת עַל יְדֵי פְּגַם מִדּוֹת וְתַאֲווֹת רָעוֹת הַבָּאִים מֵהֶם שֶׁהֵם בְּחִינַת עֵץ הַדַּעַת טוֹב וָרָע שֶׁמִּשָּׁם עִקַּר פְּגִימַת הַלְּבָנָה, שֶׁעַל יְדֵי זֶה בָּא עֲנִיּוּת בְּחִינַת בְּעִצָּבוֹן תֹּאכֲלֶנָּה (בְּרֵאשִׁית ג), דְּהַיְנוּ חֶסְרוֹן הַפַּרְנָסָה, שֶׁעַל יְדֵי זֶה צְרִיכִין לִפֹּל לִבְחִינַת עֶבֶד, בְּחִינַת עֶבֶד לֹוֶה לְאִישׁ מַלְוֶה כַּנַּ"ל, כִּי עִקַּר הָעַבְדוּת מַה שֶּׁנִּקְרֵאת הַלְּבָנָה שֶׁהִיא בְּחִינַת מַלְכוּת בְּשֵׁם עֶבֶד כַּנַּ"ל הָעִקָּר הוּא רַק מֵחֲמַת פְּגִימוּתָהּ וּמִעוּטָהּ שֶׁאֵינָהּ יְכוֹלָה לַעֲלוֹת וְלִכָּלֵל בְּשָׁרְשָׁהּ בִּבְחִינַת זַרְקָא דְּאִזְדְּרִיקַת וְכוּ', כִּי אֲזַי כְּשֶׁהַלְּבָנָה בְּחִינַת מַלְכוּת עוֹלָה לְשָׁרְשָׁהּ אֲזַי נִתְבַּטֵּל בְּחִינַת עַבְדוּת לְגַמְרֵי, כִּי עִקַּר הָעַבְדוּת הוּא בִּבְחִינַת יֵשׁוּת שֶׁהִיא בְּחִינַת עֲשִֹיָּה וּכְשֶׁמַּגְבִּיר הָאָדָם, חַס וְשָׁלוֹם, אֶת הַחֹמֶר עַל הַצּוּרָה עַל יְדֵי מַעֲשָֹיו הָרָעִים עַל יְדֵי פְּגַם הַמִּדּוֹת וְהַתַּאֲווֹת שֶׁל הָאַרְבָּעָה יְסוֹדוֹת הַמְכֻנִּים בְּשֵׁם עֲבָדִים, כִּי הֵם בְּחִינַת עֲשִֹיָּה וְיֵשׁוּת, בְּחִינַת עַבְדוּת כַּנַּ"ל אֲזַי הוּא, חַס וְשָׁלוֹם, בְּחִינַת פְּגִימַת הַלְּבָנָה שֶׁהִיא בְּחִינַת מַלְכוּת בְּמִעוּטָהּ מֵחֲמַת שֶׁאֵינָהּ יְכוֹלָה לַעֲלוֹת לְשָׁרְשָׁהּ וּלְקַבֵּל מִשָּׁם שֶׁפַע וְרֹב טוּב עַל יְדֵי שֶׁהִתְגַּבֵּר הַחֹמֶר וְיֵשׁוּת עַל הָרְצוֹנוֹת הַמְלֻבָּשִׁין בָּהֶם שֶׁהֵם בְּחִינַת מַלְכוּת כַּנַּ"ל וַאֲזַי, כִּבְיָכוֹל, גַּם הַלְּבָנָה נִקְרֵאת בְּשֵׁם עֶבֶד כַּנַּ"ל עַל יְדֵי שֶׁהִתְגַּבֵּר עָלֶיהָ בְּחִינַת עַבְדוּת שֶׁהוּא בְּחִינַת יֵשׁוּת כַּנַּ"ל, וַאֲזַי מִפְּגִימַת הַלְּבָנָה בָּא עֲנִיּוּת. שֶׁעַל יְדֵי זֶה צְרִיכִין לִלְווֹת אֶחָד מֵחֲבֵרוֹ וְעַל כֵּן נִקְרָא הַלּוֹוֶה עֶבֶד כַּנַּ"ל. וּבֶאֱמֶת זֶה הָאִישׁ שֶׁבָּא לִידֵי מִדָּה זוֹ שֶׁמֻּכְרָח מֵחֲמַת דָּחְקוֹ לִלְווֹת מֵחֲבֵרוֹ כְּשֶׁחֲבֵרוֹ גּוֹמֵל עִמּוֹ חֶסֶד וּמַלְוֶה לוֹ הוּא עוֹשֶֹה בָּזֶה מִצְוָה גְּדוֹלָה מְאֹד מְאֹד, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (סֻכָּה מ"ט ע"ב), גְּדוֹלָה גְּמִילוּת חֲסָדִים יוֹתֵר מִן הַצְּדָקָה וְכוּ', כִּי הַמַּלְוֶה לַחֲבֵרוֹ גְּמִילוּת חֶסֶד הוּא עוֹשֶֹה בָּזֶה תִּקּוּן גָּדוֹל מְאֹד וְעוֹשֶֹה טוֹבָה גְּדוֹלָה לַחֲבֵרוֹ בְּגַשְׁמִיּוּת וּבְרוּחָנִיּוּת, כִּי זֶה הַצָּרִיךְ לִלְווֹת הוּא בִּבְחִינַת מִעוּט הַיָּרֵחַ כַּנַּ"ל וְהָעוֹזֵר לוֹ וּמַלְוֶה לוֹ הוּא מַשְׁלִים וּמְמַלֵּא אוֹתוֹ מִפְּגִימוּתוֹ בִּבְחִינַת מִלּוּי הַיָּרֵחַ. וְעַל יְדֵי זֶה בְּעַצְמוֹ יָכוֹל לִהְיוֹת שֶׁיַּעֲזֹר לַחֲבֵרוֹ שֶׁיּוּכַל לְהִנָּצֵל מֵהָעֲנִיּוּת לְגַמְרֵי עַל יְדֵי שֶׁמִּלֵּא חֶסְרוֹנוֹ שֶׁזֶּה בְּחִינַת מִלּוּי פְּגִימַת הַלְּבָנָה, שֶׁעַל יְדֵי זֶה אֵינָם יְכוֹלִים הַחִיצוֹנִים לִינֹק מִמֶּנּוּ כָּל כָּךְ וְאֵינָם יוֹנְקִים הַשֶּׁפַע שֶׁלּוֹ וְעַל יְדֵי זֶה יָכוֹל לָצֵאת מֵעֲנִיּוּת לַעֲשִׁירוּת, כִּי הַמַּלְוֶה לַחֲבֵרוֹ הוּא מְתַקֵּן בָּזֶה בְּחִינַת פְּגִימַת הַלְּבָנָה שֶׁעַל יְדֵי זֶה נִתְבַּטֵּל הָעֲנִיּוּת: וְעַל כֵּן נַעֲשֶֹה מִזֶּה תִּקּוּן גָּדוֹל מְאֹד כְּשֶׁמַּלְוֶה לַחֲבֵרוֹ גְּמִילוּת חֶסֶד, כִּי הוּא מְמַלֵּא פְּגִימַת הַיָּרֵחַ שֶׁזֶּה עִקַּר עֲבוֹדָתֵנוּ כַּיָּדוּעַ וְעַל כֵּן הִזְהִירָה הַתּוֹרָה עַל זֶה כַּמָּה פְּעָמִים, אֲבָל גַּם הַלּוֹוֶה צָרִיךְ לִזָּהֵר מְאֹד לְקַיֵּם מִצְוַת פְּרִיעַת בַּעַל חוֹב לְשַׁלֵּם לַחֲבֵרוֹ וּבָזֶה הוּא מַעֲלֶה אֶת הַמַּלְכוּת לְשָׁרְשָׁהּ, כִּבְיָכוֹל, בִּבְחִינַת זַרְקָא דְּאִזְדְּרִיקַת לַאֲתַר דְּאִתְנְטִילַת מִתַּמָּן, כִּי הַמַּלְוֶה לַחֲבֵרוֹ בָּזֶה מְעוֹרֵר, כִּבְיָכוֹל, הַשֶּׁפַע לְהַשְׁפִּיעַ לִבְחִינַת מַלְכוּת שֶׁתִּתְמַלֵּא מֵחֶסְרוֹנָהּ כְּדֵי שֶׁתּוּכַל לְהִתְגַּבֵּר וּלְבָרֵר מַה שֶּׁצְּרִיכָה לְבָרֵר כְּדֵי שֶׁתּוּכַל לַעֲלוֹת וְאַחַר כָּךְ כְּשֶׁהַלּוֹוֶה חוֹזֵר וּמְשַׁלֵּם מַה שֶּׁלָּוָה מֵחֲבֵרוֹ בָּזֶה מְקַיֵּם מִצְוַת פְּרִיעַת בַּעַל חוֹב וְעַל יְדֵי מִצְוָה זוֹ, כִּבְיָכוֹל, חוֹזֵר וְעוֹלָה הַמַּלְכוּת לְשָׁרְשָׁהּ. כִּי הַמַּלְוֶה הוּא בִּבְחִינַת הָרָצוֹן בְּחִינַת נְדִיב לֵב וְעַל יְדֵי זֶה מְעוֹרֵר הָרָצוֹן הָעֶלְיוֹן לְהַשְׁפִּיעַ לַמַּלְכוּת שֶׁהִיא בַּעֲנִיּוּת וּכְשֶׁחוֹזֵר וּמְשַׁלֵּם מַה שֶּׁלָּוָה. נִמְצָא, שֶׁחוֹזֵר וּמַעֲלֶה אֶת הַמָּמוֹן שֶׁהוּא בְּחִינַת עֲשִׁירוּת שֶׁנִּשְׁתַּלְשֵׁל מִבְּחִינַת מַלְכוּת הוּא חוֹזֵר אוֹתוֹ לְשָׁרְשׁוֹ וְעַל יְדֵי זֶה גַּם לְמַעְלָה חוֹזֵר בְּחִינַת הַמַּלְכוּת לְשָׁרְשָׁהּ לָרָצוֹן הָעֶלְיוֹן. וּכְשֶׁחוֹזֵר וְעוֹלָה הַמַּלְכוּת לְשָׁרְשָׁהּ אֲזַי הִיא עוֹלָה עִם כָּל הַבֵּרוּרִים שֶׁבֵּרְרָה בָּעֵת שֶׁהָיְתָה לְמַטָּה בִּבְחִינַת עֲנִיּוּת וְעִקַּר הַבֵּרוּרִים נַעֲשֹוּ עַל יְדֵי הַסִּיּוּעַ שֶׁסִּיַּע וְעַל יְדֵי הַגְּמִילוּת חֶסֶד שֶׁגָּמַל אֶחָד עִם חֲבֵרוֹ שֶׁעַל יְדֵי זֶה מְמַלְּאִין פְּגִימָתָהּ קְצָת וְעַל יְדֵי זֶה יֵשׁ לָהּ כֹּחַ לְבָרֵר וְזֶה עִקַּר מִצְוַת הַהַלְוָאָה, כִּי זֶה הַלּוֹוֶה שֶׁנָּפַל לַעֲנִיּוּת עַד שֶׁצָּרִיךְ לִלְווֹת וְכָל זֶה הוּא מֵחֲמַת שֶׁאֵין בּוֹ כֹּחַ לְבָרֵר הַנִּיצוֹצוֹת הַשַּׁיָּכִים לְשֹׁרֶשׁ נִשְׁמָתוֹ וְהֵם נֶאֱחָזִים בָּהֶם וְעַל יְדֵי זֶה בָּא עֲנִיּוּת וְעַל כֵּן הוּא צָרִיךְ מִי שֶׁיַּחֲזִיק בְּיָדוֹ" כְּמוֹ שֶׁכָּתוּב, "וְכִי יָמוּךְ אָחִיךָ וְהֶחֱזַקְתָּ בּוֹ אַל תִּקַּח מֵאִתּוֹ נֶשֶׁךְ וְכוּ'". כִּי עַל יְדֵי שֶׁמַּחֲזִיקִין בְּיָדוֹ בְּהַלְוָאַת חֵן עַל יְדֵי זֶה מַשְׁלִימִין אוֹתוֹ קְצָת וְעַל יְדֵי זֶה יֵשׁ בּוֹ כֹּחַ לְבָרֵר וְעַל יְדֵי זֶה יוּכַל לְהִנָּצֵל מִן הָעֲנִיּוּת כַּנַּ"ל:
<h3>אות ג</h3>
וְנַחֲזֹר לָעִנְיָן הַנַּ"ל עִנְיַן קְדֻשַּׁת הַגּוּף שֶׁמַּפְקִיעַ מִידֵי שִׁעְבּוּד וְכֵן אִסּוּר הֲנָאָה כַּנַּ"ל, כִּי כָּל נִכְסֵי הַלּוֹוֶה מְשֻׁעְבָּדִים לַמַּלְוֶה, כִּי בָּאוּ בִּבְחִינַת עַבְדוּת, כִּי כָּל הַדְּבָרִים הֵם מֵאַרְבָּעָה יְסוֹדוֹת וְכָל הַנְּכָסִים שֶׁל אָדָם שֶׁהֵם הָעֲשִׁירוּת שֶׁלּוֹ הֵם בְּחִינַת מַלְכוּת וּמֵאַחַר שֶׁהֻצְרַךְ לִלְווֹת שֶׁהוּא בְּחִינַת מִעוּט הַיָּרֵחַ, בְּחִינַת עֶבֶד כַּנַּ"ל וְעַל כֵּן כָּל נְכָסָיו הֵם בִּבְחִינַת עַבְדוּת וְעַל כֵּן קְדֻשַּׁת הַגּוּף מַפְקִיעַ מִידֵי שִׁעְבּוּד, כִּי קְדֻשַּׁת הַגּוּף הוּא בְּחִינַת בִּטּוּל הַיֵּשׁוּת וְהַגּוּף, כִּי נִכְלָל הַדָּבָר בִּקְדֻשָּׁה עֶלְיוֹנָה, כִּי כָּל הַדְּבָרִים שֶׁבָּעוֹלָם צְרִיכִים לְהִכָּלֵל בְּשָׁרְשָׁם בִּבְחִינַת אַיִן. וּכְשֶׁמַּקְדִּישׁ הַדָּבָר קְדֻשַּׁת הַגּוּף אֲזַי נִכְלָל מִיֵּשׁ לְאַיִן, כִּי נִקְרָא עָלָיו שֵׁם קֹדֶשׁ וְקֹדֶשׁ הוּא בְּחִינַת חָכְמָה כַּמּוּבָא וְהַחָכְמָה מֵאַיִן תִּמָּצֵא, כְּמוֹ שֶׁכָּתַב רַבֵּנוּ שָׁם בַּמַּאֲמָר הַנַּ"ל. וְעַל כֵּן מַפְקִיעַ מִידֵי שִׁעְבּוּד, כִּי נִתְבַּטֵּל הָעַבְדוּת לְגַמְרֵי, כִּי עִקַּר הָעַבְדוּת בִּבְחִינַת גּוּף וְיֵשׁוּת עַל יְדֵי שֶׁמַּגְבִּיר, חַס וְשָׁלוֹם, הַחֹמֶר עַל הַצּוּרָה, אֲבָל עַל יְדֵי קְדֻשַּׁת הַגּוּף שֶׁנִּכְלָל הַגּוּף בַּקְּדֻשָּׁה וְעוֹלֶה מִיֵּשׁ לְאַיִן בְּחִינַת קֹדֶשׁ כַּנַּ"ל אֲזַי נִתְבַּטֵּל הָעַבְדוּת לְגַמְרֵי כַּנַּ"ל וְהָבֵן:
<h3>אות ד</h3>
וְזֶה בְּחִינַת אִסּוּר הֲנָאָה שֶׁמַּפְקִיעַ גַּם כֵּן מִידֵי שִׁעְבּוּד כְּמוֹ קְדֻשַּׁת הַגּוּף, כִּי עִקַּר הַשִּׁעְבּוּד שֶׁנִּכְסֵי הַלּוֹוֶה מְשֻׁעְבָּדִים לַמַּלְוֶה זֶה בְּחִינַת בֵּרוּרִים שֶׁבִּשְׁבִיל זֶה עִקַּר הַהַלְוָאָה, כִּי הַלּוֹוֶה צָרִיךְ לְבָרֵר מַה שֶּׁצָּרִיךְ לְבָרֵר עַד שֶׁיְּתַקֵּן בְּחִינַת מִעוּט הַיָּרֵחַ וְעַל יְדֵי זֶה יֵצֵא מֵעֲנִיּוּת וִישַׁלֵּם לַחֲבֵרוֹ. וְעַל כֵּן כָּל נְכָסָיו מְשֻׁעְבָּדִים לַחֲבֵרוֹ, כִּי כֻּלָּם מְשֻׁעְבָּדִים לַחֲזֹר וְלַעֲלוֹת לְשָׁרְשָׁם בְּעֵת שֶׁיֻּגְמַר זְמַן בֵּרוּרָם שֶׁזֶּה בְּחִינַת שִׁעְבּוּד נִכְסֵי הַלּוֹוֶה לְהַמַּלְוֶה עַד שֶׁיְּשַׁלֵּם לוֹ שֶׁהוּא בְּחִינַת הַעֲלָאַת הַבֵּרוּרִים לְשָׁרְשָׁם כַּנַּ"ל (כִּי הַכְּלָל כִּי בְּאִתְעָרוּתָא דִּלְתַתָּא אִתְּעַר לְעֵלָּא( וְעַל כֵּן אִסּוּר הֲנָאָה מַפְקִיעַ מִידֵי שִׁעְבּוּד וְכַנַּ"ל, כִּי זֶה יָדוּעַ, כִּי אֵין בָּנוּ כֹּחַ לְבָרֵר כִּי אִם בַּמֶּה שֶׁהִתִּירָה הַתּוֹרָה, אֲבָל הַדְּבָרִים שֶׁאָסְרָה הַתּוֹרָה לָנוּ אֵין בָּנוּ כֹּחַ לְבָרְרָם וּלְהַעֲלוֹתָם לְשָׁרְשָׁם, וּבִפְרָט אִסּוּרֵי הֲנָאָה שֶׁאֵין לָנוּ בָּהֶם שׁוּם תְּפִיסַת יָד וַאֲפִלּוּ בַּהֲנָאָה אֲסוּרִים לָנוּ. מֵחֲמַת שֶׁאֵין בָּנוּ כֹּחַ לְבָרְרָם כְּלָל וְלֹא זוֹ אַף זוֹ, כִּי גַּם הַתּוֹרָה מָסְרָה בְּיָדֵינוּ שֶׁאָנוּ יְכוֹלִים לֶאֱסֹר עַל עַצְמֵנוּ כָּל דָּבָר שֶׁנִּרְצֶה וַאֲפִלּוּ בַּהֲנָאָה, כִּי הַבֵּרוּר הוּא בִּבְחִירַת הָאָדָם וְכָל הָעוֹלָם וּמְלֹאָהּ נָתַן ה' לִבְנֵי אָדָם וְהַכֹּל בִּבְחִירַת הָאָדָם לְבָרְרָם וּלְהַעֲלוֹתָם אוֹ לְהֵפֶךְ, חַס וְשָׁלוֹם, וְעַל כֵּן כְּשֶׁאָדָם רוֹצֶה לֶאֱסֹר עַל עַצְמוֹ אֵיזֶה דָּבָר אֲפִלּוּ בַּהֲנָאָה הַיְכֹלֶת בְּיָדוֹ, כִּי הַדָּבָר בִּרְשׁוּתוֹ לְסַלֵּק יָדוֹ וּרְשׁוּתוֹ מֵאֵיזֶה דָּבָר שֶׁיִּהְיֶה עָלָיו כְּמוֹ אִסּוּר וַאֲזַי אֵינוֹ מְבָרְרוֹ וְעַל כֵּן כְּשֶׁאוֹסֵר הַדָּבָר בַּהֲנָאָה מִמֵּילָא נִפְקָע הַשִּׁעְבּוּד, כִּי עִקַּר הַשִּׁעְבּוּד הוּא בִּבְחִינַת בֵּרוּר. וּכְשֶׁאוֹסְרוֹ בַּהֲנָאָה אֵין בּוֹ בֵּרוּר וְאֵין חָל עָלָיו הַשִּׁעְבּוּד, כִּי עִקַּר שִׁעְבּוּד הַנְּכָסִים הוּא בִּשְׁבִיל לְשַׁלֵּם לַבַּעַל חוֹב שֶׁזֶּהוּ בְּחִינַת הַחְזָרַת הַמַּלְכוּת לְשָׁרְשָׁהּ כַּנַּ"ל שֶׁזֶּהוּ בְּחִינַת בֵּרוּרִים שֶׁעוֹלִים כָּל הַבֵּרוּרִים לְמַעְלָה וְעַל כֵּן כְּשֶׁאוֹסֵר בַּהֲנָאָה אֵין בּוֹ בֵּרוּר. וְעַל כֵּן מַפְקִיעַ מִידֵי שִׁעְבּוּד כְּמוֹ קְדֻשַּׁת הַגּוּף שֶׁמַּפְקִיעַ מִידֵי שִׁעְבּוּד מֵחֲמַת שֶׁכְּבָר עָלָה לְמַעְלָה לִבְחִינַת קֹדֶשׁ בְּחִינַת אַיִן עַל יְדֵי הַהֶקְדֵּשׁ וְאֵין חָל עָלָיו שׁוּם שִׁעְבּוּד, כְּמוֹ כֵן לְהֵפֶךְ אִסּוּר הֲנָאָה מַפְקִיעַ מִידֵי שִׁעְבּוּד, כִּי אֵין בּוֹ בֵּרוּר. מֵאַחַר שֶׁאָסוּר בַּהֲנָאָה וְהַכֹּחַ בְּיַד הַלּוֹוֶה לְהַקְדִּישׁ אוֹ לֶאֱסֹר בַּהֲנָאָה וּלְהַפְקִיעַ הַשִּׁעְבּוּד אַף עַל פִּי שֶׁכָּל נְכָסָיו מְשֻׁעְבָּדִים לְהַמַּלְוֶה, בִּפְרָט בְּשֶׁעֲשָֹאוֹ אַפּוֹתֵיקֵי, אַף עַל פִּי כֵן יֵשׁ כֹּחַ בְּיַד הַלּוֹוֶה עַל זֶה, כִּי עִקַּר הַבֵּרוּר שֶׁל כָּל הַדְּבָרִים תָּלוּי בִּבְחִירַת הָאָדָם, בִּבְחִירָתוֹ דַּיְקָא כַּיָּדוּעַ. וְעִקַּר הַבֵּרוּר הוּא בִּבְחִינַת לוֹוֶה כִּי שָׁם עִקַּר הַבֵּרוּר בִּבְחִינַת מִעוּט הַיָּרֵחַ שֶׁהוּא בְּחִינַת עֲנִיּוּת וְהַלְוָאָה וְעַל כֵּן שָׁם עִקַּר הַבְּחִירָה וְעַל כֵּן נָתְנוּ הַבְּחִירָה לְהַלּוֹוֶה לְהַקְדִּישׁ אוֹ לֶאֱסֹר אַף עַל פִּי שֶׁעוֹשֶֹה שֶׁלֹּא כַּדִּין, אַף עַל פִּי כֵן הַבְּחִירָה בְּיָדוֹ עַל זֶה מֵאַחַר שֶׁשָּׁם עִקַּר הַבֵּרוּר וְעִקַּר הַהַלְוָאָה הָיְתָה כְּדֵי לְעָזְרוֹ כְּדֵי שֶׁיּוּכַל לְבָרֵר כַּנַּ"ל וְעִקַּר הַבֵּרוּר תָּלוּי בַּבְּחִירָה דַּיְקָא וְעַל כֵּן הַבְּחִירָה בְּיַד הַלּוֹוֶה עַל זֶה כַּנַּ"ל וְהָבֵן הַדְּבָרִים הֵיטֵב:
<h3>אות ה</h3>
וְזֶה בְּחִינַת הֲשָׁבַת הָעֲבוֹט כַּמָּה פְּעָמִים, כְּמוֹ שֶׁכָּתוּב, "הָשֵׁב תָּשִׁיב" כַּמָּה פְּעָמִים. אָמַר הַקָּדוֹשׁ בָּרוּךְ הוּא, וַהֲרֵי נַפְשְׁךָ עוֹלָה בְּכָל לַיְלָה וְאֵינִי מְעַכְּבָהּ עַל כַּמָּה עֲווֹנוֹת, אַף אַתָּה הָשֵׁב תָּשִׁיב. כִּי בֶּאֱמֶת הֲשָׁבַת הָעֲבוֹט הוּא הֲשָׁבַת הַנֶּפֶשׁ מַמָּשׁ, כִּי הַמָּמוֹן הוּא הַנֶּפֶשׁ, כַּמּוּבָא בְּדִבְרֵי רַבֵּנוּ כַּמָּה פְּעָמִים וְצָרִיךְ לְקַבֵּל אֶת הַמַּשְׁכּוֹן וּלְהַחֲזִיר אֲפִלּוּ כַּמָּה פְּעָמִים, כִּי כְּשֶׁהַלּוֹוֶה מְשַׁלֵּם לַחֲבֵרוֹ הוּא מַחֲזִיר הַמָּמוֹן שֶׁהוּא הַנֶּפֶשׁ לְשָׁרְשָׁהּ וּבָזֶה מַעֲלֶה הַמַּלְכוּת לְשָׁרְשָׁהּ כַּנַּ"ל, אֲבָל כְּשֶׁהַלּוֹוֶה הוּא עָנִי עֲדַיִן וְאֵין לוֹ בַּמֶּה לְשַׁלֵּם וְאֵין לוֹ רַק כְסוּתֹה לְבַדָּהּ לִתֵּן לְמַשְׁכּוֹן. נִמְצָא, כְּשֶׁנּוֹתֵן לוֹ הַמַּשְׁכּוֹן כְּאִלּוּ נוֹתֵן נַפְשׁוֹ מַמָּשׁ כִּי הַנֶּפֶשׁ שָׁרְשָׁהּ בַּעֲשִׁירוּת כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה (סִימָן סט) וְזֶה בְּחִינַת הִסְתַּלְּקוּת הַנֶּפֶשׁ, אֲבָל ה' יִתְבָּרַךְ רוֹצֶה בַּעֲבוֹדָתֵנוּ וְכוּ' וְעַל כֵּן אֲפִלּוּ כְּשֶׁזּוֹכִין לִבְחִינַת בִּטּוּל צָרִיךְ שֶׁיִּהְיֶה הַבִּטּוּל בִּבְחִינַת וְהַחַיּוֹת רָצוֹא וָשׁוֹב. כַּמְבֹאָר בַּמַּאֲמָר הַנַּ"ל הֵיטֵב, עַיֵּן שָׁם. כִּי צָרִיךְ שֶׁלֹּא יִשָּׁאֵר שָׁם בְּעֵת הַבִּטּוּל עַד עֵת שֶׁיָּבוֹא ה' יִתְבָּרַךְ לִטֹּל פִּקְדוֹנוֹ, כִּי הוּא יִתְבָּרַךְ רוֹצֶה בַּעֲבוֹדָתֵנוּ, כִּי אַף עַל פִּי שֶׁזֶּהוּ עִקַּר הַתַּכְלִית לְהִכָּלֵל בְּשָׁרְשׁוֹ, אַף עַל פִּי כֵן בְּהֶכְרֵחַ לַחֲזֹר אֶל הַיֵּשׁוּת וְהַגּוּף כְּדֵי לְבָרֵר עוֹד בֵּרוּרִים, כִּי כָּל הַיָּמִים אֲשֶׁר הַצַּדִּיק חַי הוּא מְבָרֵר בֵּרוּרִים, כְּמוֹ כֵן מַמָּשׁ הוּא בְּחִינַת הֲשָׁבַת הָעֲבוֹט כַּמָּה פְּעָמִים זֶה בְּחִינַת וְהַחַיּוֹת רָצוֹא וָשׁוֹב, כִּי כְּשֶׁאַחַר כָּךְ מַחֲזִיר לוֹ הַמַּשְׁכּוֹן לְהֶעָנִי הַלּוֹוֶה אֲזַי מַחֲזִיר לוֹ חִיּוּתוֹ וְנַפְשׁוֹ וְנִשְׁלָם מֵחֶסְרוֹנוֹ קְצָת וְיֵשׁ כֹּחַ לְנַפְשׁוֹ לְבָרֵר וְיָכוֹל לִהְיוֹת שֶׁיּוּכַל לָצֵאת מֵהָעֲנִיּוּת לְגַמְרֵי עַל יְדֵי זֶה וְכֵן צָרִיךְ לְהִתְנַהֵג עִמּוֹ כַּמָּה פְּעָמִים אוּלַי יוּכַל לְהַחֲזִיק בְּיָדוֹ לְסָמְכוֹ מִנְּפִילָתוֹ לְהַעֲלוֹתוֹ מֵהָעֲנִיּוּת. עַל יְדֵי שֶׁמְּמַלֵּא פְּגִימוּתוֹ בְּכָל פַּעַם. וּבָזֶה אֶפְשָׁר לְתָרֵץ קֻשְׁיַת רַבּוֹתֵינוּ זִכְרוֹנָם לִבְרָכָה, אִם כֵּן לָמָּה מְקַבֵּל אֶת הַמַּשְׁכּוֹן? מֵאַחַר שֶׁצָּרִיךְ לְהַחֲזִירוֹ בְּכָל פַּעַם, אַךְ בֶּאֱמֶת עַל יְדֵי שֶׁמְּקַבֵּל אֶת הַמַּשְׁכּוֹן מֵהַלּוֹוֶה עַל יְדֵי זֶה חוֹזֵר וְעוֹלֶה הַדָּבָר לְשָׁרְשׁוֹ כַּנַּ"ל וְעַל כֵּן יָכוֹל לְהַגִּיעַ טוֹבָה לְהַלּוֹוֶה כְּשֶׁאַחַר כָּךְ מַחֲזִיר לוֹ אֶת הַמַּשְׁכּוֹן, כִּי נִתְחַדֵּשׁ נַפְשׁוֹ שֶׁשָּׁרְשָׁהּ בַּמָּמוֹן עַל יְדֵי שֶׁעָלְתָה לְשָׁרְשָׁהּ וְחָזְרָה בִּבְחִינַת (אֵיכָה ג) חֲדָשִׁים לַבְּקָרִים רַבָּה אֱמוּנָתֶךָ כִּי הַחְזָרַת הַמַּשְׁכּוֹן הוּא מַמָּשׁ הַחְזָרַת הַנֶּפֶשׁ כַּנַּ"ל כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁאָמַר הַקָּדוֹשׁ בָּרוּךְ הוּא, וַהֲלֹא אֲנִי מַחֲזִיר לְךָ אֶת הַנֶּפֶשׁ וְכוּ' וְעַל כֵּן עַל יְדֵי שֶׁמְּקַבֵּל הַמַּשְׁכּוֹן וּמַחֲזִירוֹ מִזֶּה נַעֲשֶֹה בְּחִינַת הִתְחַדְּשׁוּת הַנֶּפֶשׁ וְעַל כֵּן יֵשׁ כֹּחַ יוֹתֵר בְּיָדוֹ לְבָרֵר וְיוּכַל לָצֵאת מֵהָעֲנִיּוּת, כִּי זֶהוּ גַּם כֵּן בְּחִינַת וְהַחַיּוֹת רָצוֹא וָשׁוֹב הַנַּ"ל, כִּי בִּשְׁבִיל זֶה צָרִיךְ לַעֲלוֹת בְּכָל פַּעַם לְשָׁרְשׁוֹ בְּרָצוֹא וָשׁוֹב כְּדֵי לְחַדֵּשׁ נַפְשׁוֹ וְנִשְׁמָתוֹ כְּדֵי שֶׁיִּהְיֶה לוֹ כֹּחַ יוֹתֵר בַּעֲבוֹדַת ה' לְבָרֵר וּלְהַעֲלוֹת נִיצוֹצוֹת יוֹתֵר וְיוֹתֵר עַל יְדֵי שֶׁמְּחַדֵּשׁ נִשְׁמָתוֹ בְּכָל פַּעַם עַל יְדֵי הַבִּטּוּל בְּרָצוֹא וָשׁוֹב. וְהָבֵן הַדְּבָרִים הֵיטֵב הֵיטֵב וְעַיֵּן שָׁם בַּמַּאֲמָר "אָנֹכִי" הַנַּ"ל כָּל הַדְּבָרִים עַל מַתְכֻּנְתָּן הֵיטֵב: זֶה הַסִּיּוּם נִכְתַּב בְּקִצּוּר קְצָת וְהָבֵן הַדְּבָרִים הֵיטֵב:
<h2>גבית חוב מהלקוחות ואפותיקי ג:</h2>
<h3>אות ה</h3>
עִנְיַן אַפּוֹתֵיקֵי לְבַעַל חוֹב שֶׁאֵינוֹ חָל כִּי אִם עַל קַרְקָעוֹת וְלֹא עַל מִטַּלְטְלִין, כַּמְבֹאָר בַּשֻּׁלְחָן עָרוּךְ:
<h3>אות א</h3>
עַל פִּי הַמַּאֲמָר "אַחֲוֵי לָן מָנָא דְּלָא שָׁוְיָא לְחַבָּלָה וְכוּ'", עַיֵּן שָׁם כָּל הַמַּאֲמָר בְּלִקּוּטֵי הָרִאשׁוֹן סִימָן כה: וְהַכְּלָל, כִּי כָּל אָדָם צָרִיךְ לְשַׁבֵּר אֶת הַמְדַמֶּה שֶׁהוּא תַּאֲווֹת הַבַּהֲמִיּוּת וְלַעֲלוֹת אֶל הַשֵֹּכֶל. וּכְשֶׁזּוֹכֶה לְשֵֹכֶל צָרִיךְ לְהוֹצִיא מְתִיקוּת שִֹכְלוֹ מִכֹּחַ אֶל הַפֹּעַל. וְאַחַר כָּךְ צָרִיךְ לְהִשְׁתַּדֵּל לִזְכּוֹת לַשֵּכֶל הַנִּקְנֶה, כִּי יֵשׁ שֵֹכֶל בְּכֹחַ וְשֵֹכֶל הַפֹּעַל וְשֵֹכֶל הַנִּקְנֶה, דְּהַיְנוּ מַה שֶּׁאָדָם יוֹדֵעַ הַרְבֵּה דְּבָרִים בִּידִיעָה אַחַת וְכוּ'. וְעִקַּר קִיּוּמוֹ שֶׁל אָדָם לְאַחַר מִיתָתוֹ אֵינוֹ אֶלָּא שֵֹכֶל הַנִּקְנֶה. וְזֶה הַשְׁאָרוֹתָיו לְאַחַר מִיתָה וְכוּ'. וְדַע, שֶׁבְּכָל עוֹלָם וְעוֹלָם וּבְכָל מַדְרֵגָה וּמַדְרֵגָה יֵשׁ שָׁם דִּמְיוֹנוֹת אֵלּוּ וְכוּ'. וּכְשֶׁאָדָם נֶעְתָּק מִמַּדְרֵגָה לְמַדְרֵגָה אָז צָרִיךְ לוֹ לֵילֵךְ דֶּרֶךְ אֵלּוּ הַדִּמְיוֹנוֹת כְּדֵי לְהַגִּיעַ אֶל הַקְּדֻשָּׁה וְכוּ', עַיֵּן שָׁם. וְאִי אֶפְשָׁר לְהַכְנִיעַ הַקְּלִפּוֹת וְהַדִּמְיוֹנוֹת וְכוּ' שֶׁבְּכָל מַדְרֵגָה אֶלָּא עַל יְדֵי הִתְגַּלּוּת גְּדֻלַּת הַבּוֹרֵא יִתְבָּרַךְ וְכוּ'. שֶׁנִּתְגַּלֶּה עַל יְדֵי צְדָקָה שֶׁנּוֹתְנִין לְעָנִי הָגוּן שֶׁעַל יְדֵי זֶה נִתְגַּלִּין הַגְּוָנִין עִלָּאִין שֶׁיֵּשׁ בְּכֶסֶף וְזָהָב וְכוּ'. כִּי מְקוֹם הַגְּוָנִין אֵינָן אֶלָּא אֵצֶל אִישׁ הַיִּשְֹרְאֵלִי בִּבְחִינַת יִשְֹרָאֵל אֲשֶׁר בְּךָ אֶתְפָּאָר. וְעַל יְדֵי צְדָקָה שֶׁנּוֹתֵן מִמָּמוֹנוֹ נִתְתַּקֵּן כָּל מָמוֹנוֹ וְנִתְגַּלִּין הַגְּוָנִין וּמְאִירִין. נִמְצָא הַכְּלָל, שֶׁעַל יְדֵי מָמוֹן דִּקְדֻשָּׁה, דְּהַיְנוּ מָמוֹן יִשְֹרְאֵלִי, הַיְנוּ כְּשֶׁזּוֹכִין לְתַקֵּן וּלְקַדֵּשׁ מָמוֹנוֹ עַל יְדֵי צְדָקָה שֶׁנּוֹתְנִין לַעֲנִיִּים הֲגוּנִים, עַל יְדֵי מָמוֹן זֶה נִתְגַּלִּין הַגְּוָנִין עִלָּאִין שֶׁהֵם גְּדֻלַּת הַבּוֹרֵא. וְעַל יְדֵי זֶה זוֹכִין לְשַׁבֵּר הַקְּלִפּוֹת וְהַדִּמְיוֹנוֹת שֶׁבְּכָל מַדְרֵגָה וּמַדְרֵגָה. וְזוֹכִין לָצֵאת בְּכָל פַּעַם מִן הַמְדַמֶּה וְלַעֲלוֹת אֶל הַשֵֹּכֶל וְכוּ' כַּנַּ"ל:
<h3>אות ב</h3>
וְזֶה בְּחִינַת טוֹב תּוֹרָה עִם דֶּרֶךְ אֶרֶץ שֶׁיְּגִיעַת שְׁנֵיהֶם מְשַׁכַּחַת עָוֹן וְכוּ'. (אָבוֹת פב). כִּי הַתּוֹרָה הִוא הַשֵֹּכֶל דִּקְדֻשָּׁה, כִּי עִקַּר הַחָכְמָה וְהַשֵּכֶל הִוא הַתּוֹרָה הַקְּדוֹשָׁה הַנִּקְרֵאת "רֵאשִׁית חָכְמָה" (תְּהִלִּים קיא) "רֵאשִׁית דָּעַת" (מִשְׁלֵי א) אֲבָל אִי אֶפְשָׁר לִזְכּוֹת לַתּוֹרָה שֶׁהִוא הַשֵֹּכֶל דִּקְדֻשָּׁה כִּי אִם כְּשֶׁמְּשַׁבְּרִין תְּחִלָּה הַמְדַמֶּה וְהַקְּלִפָּה הַקּוֹדֶמֶת לַפֵּירֵי בְּכָל דַּרְגָּא וְדַרְגָּא כַּנַּ"ל. וְזֶה אִי אֶפְשָׁר כִּי אִם עַל יְדֵי הַגְּוָנִין הַמְאִירִין בְּכֶסֶף וְזָהָב וְכוּ' כַּנַּ"ל. וְזֶהוּ בְּחִינַת דֶּרֶךְ אֶרֶץ שֶׁהוּא מַשָּא וּמַתָּן, כִּי עִקַּר הַמַּשָּא וּמַתָּן דִּקְדֻשָּׁה צָרִיךְ שֶׁיִּהְיֶה בְּכַוָּנָה זוֹ שֶׁיְּכַוֵּן שֶׁיִּזְכֶּה עַל יְדֵי מַשָּא וּמַתָּן זֶה לְהַרְוִיחַ מָמוֹן כְּדֵי שֶׁיּוּכַל לַעֲשֹוֹת מִמֶּנּוּ צְדָקָה. וּלְהַחֲזִיק יְדֵי תַּלְמִידֵי חֲכָמִים וַעֲנִיִּים הֲגוּנִים כְּדֵי שֶׁיִּתְגַּלֶּה גְּדֻלַּת הַבּוֹרֵא עַל יְדֵי מָמוֹנוֹ עַל יְדֵי הַגְּוָנִין שֶׁיָּאִירוּ בָּהֶם כַּנַּ"ל. כְּדֵי שֶׁיִּזְכֶּה עַל יְדֵי זֶה לַעֲלוֹת מִדַּרְגָּא לְדַרְגָּא כַּנַּ"ל, כִּי כָּל אֶחָד מִיִּשְֹרָאֵל אִי אֶפְשָׁר לוֹ לִהְיוֹת עוֹמֵד עַל מַדְרֵגָה אַחַת וּבְהֶכְרֵחַ צָרִיךְ שֶׁיַּעֲלֶה בְּכָל פַּעַם מִמַּדְרֵגָה לְמַדְרֵגָה. וּבְכָל פַּעַם שֶׁרוֹצֶה לַעֲלוֹת מִמַּדְרֵגָה לְמַדְרֵגָה אֲזַי מִתְגַּבְּרִין בְּכָל פַּעַם הַקְּלִפּוֹת וְהַדִּמְיוֹנוֹת שֶׁבְּכָל מַדְרֵגָה כַּנַּ"ל וְצָרִיךְ לְהַכְנִיעַ אוֹתָם עַל יְדֵי הֶאָרַת הַגְּוָנִין שֶׁבְּמָמוֹן דִּקְדֻשָּׁה. עַל כֵּן צָרִיךְ לַעֲסֹק גַּם בְּדֶרֶךְ אֶרֶץ, דְּהַיְנוּ מַשָּא וּמַתָּן כְּדֵי שֶׁיִּזְכֶּה לְהָאִיר הַגְּוָנִין שֶׁיֵּשׁ בְּכֶסֶף וְזָהָב כְּדֵי שֶׁיִּזְכֶּה עַל יְדֵי זֶה לְשַׁבֵּר הַקְּלִפָּה הַקּוֹדֶמֶת לַפֵּירֵי וְאָז יִזְכֶּה לַתּוֹרָה, שֶׁהִוא הַשֵֹּכֶל דִּקְדֻשָּׁה כַּנַּ"ל. וְזֶהוּ, 'טוֹב תּוֹרָה עִם דֶּרֶךְ אֶרֶץ שֶׁיְּגִיעַת שְׁנֵיהֶם מְשַׁכַּחַת עָוֹן', כִּי הַתּוֹרָה הִוא הַשֵֹּכֶל דִּקְדֻשָּׁה שֶׁהוּא הֵפֶךְ הַמְדַמֶּה שֶׁהֵם תַּאֲווֹת הַבְּהֵמִיּוֹת שֶׁמִּשָּׁם כָּל הָעֲווֹנוֹת, רַחֲמָנָא לִצְלַן, אֲבָל צְרִיכִין לָזֶה דֶּרֶךְ אֶרֶץ שֶׁהוּא מַשָּא וּמַתָּן שֶׁעַל יְדֵי זֶה מְגַלִּין הַגְּוָנִין שֶׁיֵּשׁ בְּכֶסֶף וְזָהָב שֶׁעִקַּר הַכְנָעַת הַמְדַמֶּה שֶׁהוּא בְּחִינַת עָווֹן הוּא עַל יְדֵי זֶה כַּנַּ"ל. וְזֶהוּ שֶׁיְּגִיעַת שְׁנֵיהֶם מְשַׁכַּחַת עָוֹן כַּנַּ"ל:
<h3>אות ג</h3>
וְזֶה בְּחִינַת קַבָּלַת הַתּוֹרָה אַחַר יְצִיאַת מִצְרַיִם, כִּי יְצִיאַת מִצְרַיִם הוּא בְּחִינַת שְׁבִירַת הַמְדַמֶּה שֶׁהוּא בְּחִינַת מִצְרַיִם וּפַרְעֹה. שֶׁהֵם בְּחִינַת כֹּחַ הַמְדַמֶּה שֶׁהוּא כֹּחַ בָּטֵל שֶׁזֶּהוּ בְּחִינַת פַּרְעֹה, כְּמוֹ שֶׁכָּתוּב, "לָמָּה תַּפְרִיעוּ אֶת הָעָם וְכוּ'". כְּפֵרוּשׁ רַבֵּנוּ זִכְרוֹנוֹ לִבְרָכָה בְּמָקוֹם אַחֵר (סִימָן סד) וְעַל כֵּן כְּשֶׁיָּצְאוּ מִמִּצְרַיִם זָכוּ לִרְכוּשׁ גָּדוֹל וְה' יִתְבָּרַךְ הִזְהִיר עַל זֶה אֶת מֹשֶׁה מְאֹד, כְּמוֹ שֶׁכָּתוּב, "דַּבֶּר נָא בְּאָזְנֵי הָעָם וְיִשְׁאֲלוּ וְכוּ' כְּלֵי כֶסֶף וּכְלֵי זָהָב וּשְֹמָלוֹת וְכוּ'". כִּי הַכֶּסֶף וְזָהָב וְהָעֲשִׁירוּת הַגָּדוֹל שֶׁבָּא לְיַד יִשְֹרָאֵל בִּשְׁעַת יְצִיאַת מִצְרַיִם, עַל יְדֵי זֶה הָיָה עִקַּר הַגְּאֻלָּה שֶׁהִיא שְׁבִירַת הַמְדַמֶּה שֶׁזֶּה עִקַּר הַגְּאֻלָּה לְשַׁבֵּר הַמְדַמֶּה שֶׁהוּא בְּחִינַת גָּלוּת פַּרְעֹה וּמִצְרַיִם וְלִזְכּוֹת אֶל הַשֵֹּכֶל שֶׁהוּא בְּחִינַת קַבָּלַת הַתּוֹרָה שֶׁבִּשְׁבִיל זֶה יָצְאוּ מִמִּצְרַיִם, כְּמוֹ שֶׁכָּתוּב, "בְּהוֹצִיאֲךָ אֶת הָעָם מִמִּצְרַיִם תַּעַבְדוּן אֶת הָאֱלֹקִים עַל הָהָר הַזֶּה". נִמְצָא, שֶׁיְּצִיאַת מִצְרַיִם הוּא בְּחִינַת שְׁבִירַת הַמְדַמֶּה, וְלִזְכּוֹת אֶל הַשֵֹּכֶל שֶׁהוּא קַבָּלַת הַתּוֹרָה כַּנַּ"ל. עַל כֵּן הִזְהִירָם ה' יִתְבָּרַךְ שֶׁיִּשְׁאֲלוּ כְּלֵי כֶסֶף וּכְלֵי זָהָב וְכוּ' כְּדֵי שֶׁיָּבוֹא הַמָּמוֹן אֶל הַקְּדֻשָּׁה כְּדֵי לְהָאִיר הַגְּוָנִין עִלָּאִין שֶׁיֵּשׁ בְּכֶסֶף וְזָהָב. הַמְאִירִין אֵצֶל אִישׁ הַיִּשְֹרְאֵלִי דַּיְקָא שֶׁעַל יְדֵי זֶה עִקַּר שְׁבִירַת הַמְדַמֶּה שֶׁהוּא בְּחִינַת יְצִיאַת מִצְרַיִם כַּנַּ"ל. וְאָז זָכוּ אַחַר כָּךְ אֶל קַבָּלַת הַתּוֹרָה שֶׁהִיא הַשֵֹּכֶל דִּקְדֻשָּׁה. וְהַשֵּכֶל יֵשׁ בּוֹ שָׁלֹשׁ בְּחִינוֹת שֶׁהֵם: שֵֹכֶל בְּכֹחַ וְשֵֹכֶל בְּפֹעַל וְשֵֹכֶל הַנִּקְנֶה כַּנַּ"ל. וְזֶהוּ בְּחִינַת שֶׁהַתּוֹרָה מְשֻׁלֶּשֶׁת בְּכָל הַבְּחִינוֹת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (שַׁבָּת פח), בְּרִיךְ רַחֲמָנָא דְּיָהִיב לָן אוֹרְיָן תְּלִיתָאָה עַל יַד תְּלִיתָאָה וְכוּ'. כִּי הַתּוֹרָה כְּלוּלָה מִשָּׁלֹשׁ בְּחִינוֹת הַנַּ"ל שֶׁהֵם בְּחִינַת שֵֹכֶל בְּכֹחַ וְשֵֹכֶל בְּפֹעַל וְשֵֹכֶל הַנִּקְנֶה, שֶׁהֵם בְּחִינַת חָכְמָה בִּינָה וָדַעַת, כִּי חָכְמָה הוּא בְּחִינַת שֵֹכֶל בְּכֹחַ כַּיָּדוּעַ. כִּי חָכְמָה הִיא בְּחִינַת כֹּחַ הַשֵֹּכֶל לְבַד קֹדֶם שֶׁמַּתְחִיל לְהִתְבּוֹנֵן דָּבָר בְּשִֹכְלוֹ. וְעַל כֵּן נִקְרָא חָכְמָה שֶׁהוּא בְּחִינַת כֹּ"חַ מַה, הַיְנוּ שֵֹכֶל בְּכֹחַ שֶׁנִּקְרָא מַ"ה, כִּי עֲדַיִן אֵין בּוֹ שׁוּם תְּפִיסָה. וּבִינָה הוּא שֵֹכֶל בְּפֹעַל, דְּהַיְנוּ מַה שֶּׁמִּתְבּוֹנֵן בְּחָכְמָתוֹ וּמוֹצִיא מְתִיקוּת שִֹכְלוֹ מִכֹּחַ אֶל הַפֹּעַל וּמֵבִין דָּבָר מִתּוֹךְ דָּבָר, אֲבָל אַף עַל פִּי שֶׁכְּבָר הִתְחִיל לְעַיֵּן וּלְהִתְבּוֹנֵן בְּשִֹכְלוֹ וּלְהָבִין דָּבָר מִתּוֹךְ דָּבָר, אֲבָל לֹא הִשִּיג תַּכְלִית מְבֻקָּשׁוֹ מַה שֶּׁרָצָה לִפְעֹל בְּשִֹכְלוֹ. וְאַחַר כָּךְ כְּשֶׁזּוֹכֶה וּמַשִּיג תַּכְלִית מְבֻקָּשׁוֹ זֶה בְּחִינַת שֵֹכֶל הַנִּקְנֶה שֶׁזֶּהוּ בְּחִינַת דַּעַת, כִּי דַּעַת הוּא הַשֵֹּכֶל הַנּוֹלָד עַל יְדֵי הַחָכְמָה וְהַבִּינָה, דְּהַיְנוּ מַה שֶּׁהִשִּיג וְיָדַע דָּבָר עַל מְכוֹנוֹ עַל יְדֵי תְּבוּנוֹת שִֹכְלוֹ. וְזֶה בְּחִינַת אוֹרְיָן תְּלִיתָאָה שֶׁהֵם: מִקְרָא, מִשְׁנָה, תַּלְמוּד, כִּי מִקְרָא הוּא בְּחִינַת שֵֹכֶל בְּכֹחַ, כִּי שָׁם בַּמִּקְרָא אֵין רוֹאִין תְּבוּנוֹת הַשֵֹּכֶל, רַק שָׁם הַשֵֹּכֶל בְּכֹחַ. וּצְרִיכִין לְהוֹצִיא הַשֵֹּכֶל מִכֹּחַ אֶל הַפֹּעַל וְזֶה בְּחִינַת מִשְׁנָה שֶׁשָּׁם מְפֹרָשִׁין כָּל הַהֲלָכוֹת הַיּוֹצְאִין מִן הַמִּקְרָא, אֲבָל עֲדַיִן אֵין יוֹדְעִין מִשָּׁם גְּמַר הַהֲלָכָה עַד שֶׁזּוֹכִין לְתַלְמוּד שֶׁשָּׁם מְפַלְפְּלִין, עַד שֶׁמְּבַקְּרִין שְׁמַעַתְּתָא אַלִּבָּא דְּהִלְכְתָא, עַד שֶׁזּוֹכִין לֵידַע גְּמַר הַפְּסַק דִּין אֵיךְ לְהִתְנַהֵג וּלְקַיֵּם מִצְווֹת הַתּוֹרָה שֶׁזֶּהוּ בְּחִינַת שֵֹכֶל הַנִּקְנֶה. שֶׁזֶּהוּ עִקַּר הַקִּיּוּם וְהַהַשְׁאָרָה שֶׁל הָאָדָם לְאַחַר מִיתָתוֹ, דְּהַיְנוּ כְּשֶׁזּוֹכֶה לְהִתְבּוֹנֵן בְּשִֹכְלוֹ עַד שֶׁיִּזְכֶּה לֵידַע וּלְהַשִּיג דָּבָר עַל מְכוֹנוֹ, דְּהַיְנוּ שֶׁיֵּדַע עֵצָה טוֹבָה אֵיךְ לְהִתְנַהֵג בַּעֲבוֹדַת ה', כִּי לֹא הַמִּדְרָשׁ עִקָּר
אֶלָּא הַמַּעֲשֶֹה, דְּהַיְנוּ מַה שֶּׁזּוֹכִין עַל יְדֵי תְּבוּנַת שִֹכְלוֹ לְהָבִין וּלְהַשִּיג אֵיזֶה עֻבְדָּא טוֹבָה אֵיךְ לַעֲשֹוֹת וּלְהִתְנַהֵג בַּעֲבוֹדַת ה' שֶׁזֶּהוּ עִקַּר קִיּוּם הַשֵֹּכֶל. וְזֶהוּ עִקַּר הַהַשְׁאָרָה שֶׁל הָאָדָם לְאַחַר מִיתָתוֹ כְּשֶׁזּוֹכֶה שֶׁנִּשְׁאָר מִמֶּנּוּ עֵצוֹת טוֹבוֹת וּדְרָכִים יְשָׁרִים לַעֲבוֹדַת ה' וְכַנַּ"ל:
<h3>אות ד</h3>
וְזֶה בְּחִינַת לְעוֹלָם יְשַׁלֵּשׁ אָדָם מְעוֹתָיו שְׁלִישׁ בְּיָדוֹ שְׁלִישׁ בִּפְרַקְמַטְיָא שְׁלִישׁ בְּקַרְקַע (כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה בָּבָא מְצִיעָא מב), כִּי עַל יְדֵי מָמוֹן דִּקְדֻשָּׁה שֶׁל אִישׁ הַיִּשְֹרְאֵלִי זוֹכִין לְשַׁבֵּר הַמְדַמֶּה וְלַעֲלוֹת אֶל הַשֵֹּכֶל שֶׁכָּלוּל מִשָּׁלֹשׁ בְּחִינוֹת שֶׁהֵם שֵֹכֶל בְּכֹחַ וְשֵֹכֶל בְּפֹעַל וְשֵֹכֶל הַנִּקְנֶה כַּנַּ"ל. וְעַל כֵּן צָרִיךְ לְשַׁלֵּשׁ מְעוֹתָיו כְּנֶגֶד שָׁלֹשׁ בְּחִינוֹת שֶׁיֵּשׁ בַּשֵּכֶל כַּנַּ"ל שֶׁזּוֹכִין עַל יְדֵי הַמָּמוֹן דִּקְדֻשָּׁה כַּנַּ"ל. כִּי שְׁלִישׁ
בְּיָדוֹ, דְּהַיְנוּ מַה שֶּׁיֵּשׁ בְּיָדוֹ מָעוֹת בְּעֵין זֶה כְּנֶגֶד הַשֵֹּכֶל בְּכֹחַ, כִּי הַמָּמוֹן בְּעַצְמוֹ אֵין בּוֹ שׁוּם פְּעֻלָּה עֲדַיִן, כִּי אִי אֶפְשָׁר לֶאֱכֹל אֶת הַמָּמוֹן וְלֹא לְהִתְכַּסּוֹת בּוֹ רַק הוּא בְּחִינַת כֹּחַ, כִּי הַכֶּסֶף יַעֲנֶה אֶת הַכֹּל שֶׁכָּל דָּבָר יְכוֹלִין לִקְנוֹת עַל יְדֵי הַמָּמוֹן וְזֶה כְּנֶגֶד בְּחִינַת שֵֹכֶל בְּכֹחַ. וּשְׁלִישׁ בְּמִטַּלְטְלִין זֶהוּ בְּחִינַת שֵֹכֶל בְּפֹעַל, כִּי שָׁם כְּבָר יָצָא מִכֹּחַ אֶל הַפֹּעַל, כִּי בְּמִטַּלְטְלִין יֵשׁ בָּהֶם פְּעֻלּוֹת צָרְכֵי הָאָדָם שֶׁיְּכוֹלִין לַעֲשֹוֹת בָּהֶם. וּשְׁלִישׁ בְּקַרְקַע זֶה בְּחִינַת שֵֹכֶל הַנִּקְנֶה שֶׁהוּא עִקַּר קִיּוּם וְהַשְׁאָרָה שֶׁל הָאָדָם לְאַחַר מִיתָתוֹ שֶׁזֶּהוּ בְּחִינַת קַרְקָעוֹת שֶׁנִּקְרָאִים נְכָסִים שֶׁיֵּשׁ לָהֶם אַחֲרָיוּת עַל שֵׁם שֶׁהֵם מִתְקַיְּמִים אַחֲרָיו שֶׁל אָדָם, שֶׁזֶּהוּ בְּחִינַת שֵֹכֶל הַנִּקְנֶה שֶׁהוּא עִקַּר הַשְׁאָרָתוֹ שֶׁל אָדָם לְאַחַר מִיתָתוֹ. כְּמוֹ הַקַּרְקָעוֹת שֶׁהֵם עִקַּר הַנַּחֲלָה וְהַהַשְׁאָרָה שֶׁל הָאָדָם. וְכָל אִישׁ יִשְֹרָאֵל צָרִיךְ לְהִשְׁתַּדֵּל שֶׁיִּזְכֶּה שֶׁיִּהְיֶה כָּל מָמוֹנוֹ מָמוֹן דִּקְדֻשָּׁה, בְּאֹפֶן שֶׁיִּזְכֶּה עַל יְדֵי קְדֻשַּׁת מָמוֹנוֹ לְהַכְנִיעַ הַמְדַמֶּה וְלַעֲלוֹת אֶל הַשֵֹּכֶל שֶׁכָּלוּל מִשָּׁלֹשׁ בְּחִינוֹת כַּנַּ"ל. עַל כֵּן הִזְהִירוּ רַבּוֹתֵינוּ זִכְרוֹנָם לִבְרָכָה שֶׁיְּשַׁלֵּשׁ אָדָם אֶת מְעוֹתָיו שְׁלִישׁ בְּיָדוֹ וְכוּ'. כְּנֶגֶד שָׁלֹשׁ בְּחִינוֹת שֶׁיֵּשׁ בַּשֵּכֶל, כִּי הוּא צָרִיךְ שֶׁיִּהְיֶה מָמוֹנוֹ בִּקְדֻשָּׁה כָּל כָּךְ וּלְהַרְבּוֹת בִּצְדָקָה עַד שֶׁיִּהְיֶה מָמוֹנוֹ בִּבְחִינַת הַשֵֹּכֶל מַמָּשׁ. שֶׁהוּא מְשֻׁלָּשׁ בְּשׁלֹשׁ בְּחִינוֹת הַנַּ"ל, כִּי עַל יְדֵי מָמוֹנוֹ שֶׁבִּקְדֻשָּׁה זוֹכֶה לְשׁלֹשׁ בְּחִינוֹת שֶׁל הַשֵֹּכֶל כַּנַּ"ל:
<h3>אות ה</h3>
וְעַל כֵּן עִקַּר סְמִיכָה שֶׁל הַבַּעַל חוֹב הוּא עַל קַרְקָעוֹת וְאֵין הָאַפּוֹתֵיקֵי חָל כִּי אִם עַל קַרְקָעוֹת, אַף עַל פִּי שֶׁעִקַּר הַפֵּרָעוֹן שֶׁל הַבַּעַל חוֹב הוּא בְּמָעוֹת דַּיְקָא, כַּמְבֹאָר בַּפּוֹסְקִים, אֲבָל עִקַּר סְמִיכָתוֹ שֶׁל הַבַּעַל חוֹב הוּא עַל קַרְקָעוֹת שֶׁעֲלֵיהֶם עִקַּר הַשִּׁעְבּוּד וְהַסְּמִיכָה, כִּי כָּל הַהַלְוָאוֹת וְהַחוֹבוֹת הֵם נִמְשָׁכִים עַל יְדֵי הִתְגַּבְּרוּת הַמְדַמֶּה, חַס וְשָׁלוֹם, שֶׁהוּא כֹּחַ הַבַּהֲמִיּוּת שֶׁמִּשָּׁם נִמְשָׁכִין הַחוֹבוֹת וְהַהַלְוָאוֹת שֶׁהֵם בְּחִינַת עֲבָדִים, בְּחִינַת עֶבֶד לֹוֶה לְאִישׁ מַלְוֶה, וְעַבְדוּת הוּא בְּחִינַת בַּהֲמִיּוּת שֶׁהוּא כֹּחַ הַמְדַמֶּה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁעֲבָדִים הֵם עַם הַדּוֹמֶה לַחֲמוֹר, כְּמוֹ שֶׁכָּתוּב, "שְׁבוּ לָכֶם פֹּה עִם הַחֲמוֹר וְכוּ'". וְעַל כֵּן עִקַּר פִּרְעוֹן הַחוֹב עַל יְדֵי כֶּסֶף דַּיְקָא, כִּי לְבַטֵּל וּלְסַלֵּק הַחוֹב הוּא דַּיְקָא עַל יְדֵי מָמוֹן. שֶׁהוּא בְּחִינַת גְּוָנִין עִלָּאִין שֶׁעַל יְדֵי זֶה מַכְנִיעִין הַמְדַמֶּה שֶׁמִּשָּׁם כָּל הַחוֹבוֹת כַּנַּ"ל, אֲבָל אַף עַל פִּי כֵן עִקַּר סְמִיכָה שֶׁל הַבַּעַל חוֹב הוּא עַל קַרְקָעוֹת שֶׁהֵם בְּחִינַת שֵֹכֶל הַנִּקְנֶה, כִּי כָּל זְמַן שֶׁאֵין זוֹכִין לַשֵּכֶל הַנִּקְנֶה דִּקְדֻשָּׁה אִי אֶפְשָׁר לִסְמֹךְ עַל הַשֵֹּכֶל, כִּי עֲדַיִן יְכוֹלִין הַקְּלִפּוֹת, חַס וְשָׁלוֹם, לְהִתְאַחֵז בּוֹ וּלְקַלְקֵל הַשֵֹּכֶל הַזֶּה. וְעַל כֵּן הַכְּסָפִים שֶׁהֵם בִּבְחִינַת שֵֹכֶל בְּכֹחַ צְרִיכִין שְׁמִירָה יְתֵרָה, כְּמוֹ שֶׁכָּתוּב, "וְצַרְתָּ הַכֶּסֶף בְּיָדֶךָ", כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. כִּי עִקַּר הַקִּיּוּם וְהַשְּׁמִירָה מִן הַקְּלִפּוֹת וְהַדִּמְיוֹנוֹת הוּא כְּשֶׁזּוֹכִין לַשֵּכֶל הַנִּקְנֶה, דְּהַיְנוּ לִזְכּוֹת לְהַשִּיג אֵיזֶה עֲבוֹדָה עַל יְדֵי הַשֵֹּכֶל שֶׁזֶּהוּ עִקַּר הַשֵֹּכֶל כִּי לֹא הַמִּדְרָשׁ עִקָּר אֶלָּא הַמַּעֲשֶֹה, כְּמוֹ שֶׁכָּתוּב (תְּהִלִּים קיא), "רֵאשִׁית חָכְמָה יִרְאַת ה'". שֶׁעִקַּר הַחָכְמָה לִזְכּוֹת עַל יָדָהּ לְיִרְאַת ה', כְּמוֹ שֶׁכָּתוּב, "אָז תָּבִין יִרְאַת ה'" (מִשְׁלֵי ב). שֶׁעִקַּר הַהִתְבּוֹנְנוּת הוּא לִזְכּוֹת לְיִרְאַת ה' שֶׁהוּא בְּחִינַת שֵֹכֶל הַנִּקְנֶה שֶׁהוּא בְּחִינַת מַעֲשִֹים טוֹבִים, כְּמוֹ שֶׁכָּתוּב, "רֵאשִׁית חָכְמָה יִרְאַת ה' שֵֹכֶל טוֹב לְכָל עוֹשֵֹיהֶם". לְלוֹמְדֵיהֶם לֹא נֶאֱמַר אֶלָּא 'לְעוֹשֵֹיהֶם', כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי עִקַּר הַטּוֹב וְהַמְתִיקוּת שֶׁל הַשֵֹּכֶל הוּא כְּשֶׁבָּא לִידֵי מַעֲשֶֹה, כִּי עִקַּר הַלִּמּוּד דִּקְדֻשָּׁה הוּא לִלְמֹד וּלְלַמֵּד לִשְׁמֹר וְלַעֲשֹוֹת וּלְקַיֵּם. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (שַׁבָּת לא), וְהָיָה אֱמוּנַת עִתֶּיךָ חֹסֶן וְכוּ' שֶׁהֵם שִׁשָּׁה סִדְרֵי מִשְׁנָה. וְאַף עַל פִּי כֵן אִי אִיכָּא יִרְאַת ה' הִיא אוֹצָרוֹ אֵין וְאִי לָא לָא, כִּי עִקַּר הָאוֹצָר וְהַשְּׁמִירָה וְהַקִּיּוּם וְהַהַשְׁאָרָה שֶׁל הַשֵֹּכֶל הוּא הַיִּרְאָה שֶׁהוּא בְּחִינַת קִיּוּם הַתּוֹרָה בְּמַעֲשֶֹה, כִּי הַכֹּל תָּלוּי בַּיִּרְאָה, כְּמוֹ שֶׁכָּתוּב, "מָה ה' אֱלֹקֶיךָ שֹׁאֵל מֵעִמָּךְ כִּי אִם לְיִרְאָה וְכוּ' לִשְׁמֹר אֶת מִצְוֹת ה' וְכוּ'". כִּי יִרְאָה הוּא בְּחִינַת שֵֹכֶל הַנִּקְנֶה שֶׁהוּא בְּחִינַת יַעֲקֹב שֶׁנִּקְרָא יִרְאָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי שֵֹכֶל בְּכֹחַ וְשֵֹכֶל בְּפֹעַל וְשֵֹכֶל הַנִּקְנֶה שֶׁהֵם בְּחִינַת חָכְמָה בִּינָה וָדַעַת כַּנַּ"ל הֵם בְּחִינַת תְּלַת אֲבָהָן שֶׁהֵם אַבְרָהָם יִצְחָק וְיַעֲקֹב כַּנּוֹדָע. וְכָל זְמַן שֶׁלֹּא בָּא הַשֵֹּכֶל לִידֵי מַעֲשֶֹה, שֶׁהוּא בְּחִינַת שֵֹכֶל הַנִּקְנֶה, עֲדַיִן יֵשׁ בּוֹ אֲחִיזָה לַחִיצוֹנִים חַס וְשָׁלוֹם, וּצְרִיכִין שְׁמִירָה גְּדוֹלָה מֵהֶם וְעַל כֵּן אַבְרָהָם יָצָא מִמֶּנּוּ יִשְׁמָעֵאל וְיִצְחָק יָצָא מִמֶּנּוּ עֵשָֹו, כִּי הֵם בִּבְחִינַת שֵֹכֶל בְּכֹחַ וְשֵֹכֶל בְּפֹעַל שֶׁשָּׁם עֲדַיִן יֵשׁ לָהֶם אֲחִיזָה, אֲבָל יַעֲקֹב הוּא בְּחִינַת שֵֹכֶל הַנִּקְנֶה, בְּחִינַת דַּעַת, בְּחִינַת יִרְאָה שֶׁהוּא עִקַּר קִיּוּמָן וּכְלָלוּתָן שֶׁל הָאָבוֹת, כְּמוֹ שֶׁכָּתוּב בְּאַבְרָהָם, "כִּי בְיִצְחָק יִקָּרֵא לְךָ זָרַע". וְלֹא כָּל יִצְחָק, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי עִקַּר הַהַשְׁאָרָה וְהַקִּיּוּם שֶׁל הָאָבוֹת שֶׁהֵם בְּחִינַת הַשֵֹּכֶל הוּא בְּחִינַת יַעֲקֹב, שֶׁהוּא בְּחִינַת יִרְאָה, שֶׁהִיא בְּחִינַת כְּלָלִיּוּת הַתּוֹרָה שֶׁנִּקְרֵאת עַל שֵׁם יַעֲקֹב, כְּמוֹ שֶׁכָּתוּב (דְּבָרִים לג), "תּוֹרָה צִוָּה לָנוּ מֹשֶׁה מוֹרָשָׁה קְהִלַּת יַעֲקֹב":
וְעַל כֵּן קַרְקָעוֹת שֶׁהֵם בִּבְחִינַת שֵֹכֶל הַנִּקְנֶה הֵם נְכָסִים שֶׁיֵּשׁ לָהֶם אַחֲרָיוּת שֶׁעֲלֵיהֶם עִקַּר הַסְּמִיכָה שֶׁל הַבַּעַל חוֹב שֶׁיְּסֻלַּק מֵחוֹבוֹ וַעֲלֵיהֶם חָל הָאַפּוֹתֵיקֵי שֶׁהוּא אַפֹּהּ תְּהֵא קָאֵי, כִּי עִקַּר הַקִּיּוּם הוּא עַל בְּחִינַת שֵֹכֶל הַנִּקְנֶה שֶׁהוּא בְּחִינַת קַרְקָעוֹת כַּנַּ"ל:
<h3>אות ו</h3>
עַל כֵּן אַחַר מַעֲשֵֹה הָעֵגֶל נִצְטַוּוּ עַל מְלֶאכֶת הַמִּשְׁכָּן, כִּי הַדָּבָר תָּמוּהַּ מְאֹד אֵיךְ בָּאוּ יִשְֹרָאֵל לִידֵי עָווֹן זֶה אַחַר קַבָּלַת הַתּוֹרָה שֶׁזָּכוּ אָז לְמַדְרֵגָה גָּבֹהַּ וְעֶלְיוֹנָה מְאֹד מְאֹד, לְהַשָּגַת נְבוּאָה פָּנִים בְּפָנִים וְכוּ', וְאֵיךְ יָבוֹאוּ אַחַר כָּךְ לִידֵי חֵטְא כָּזֶה? ! אַךְ הוּא עַל פִּי הַנַּ"ל, כִּי בְּכָל פַּעַם שֶׁצְּרִיכִין לַעֲלוֹת מִדַּרְגָּא לְדַרְגָּא מִתְגַּבֵּר מֵחָדָשׁ הַמְדַמֶּה שֶׁהֵם הַקְּלִפּוֹת וְכוּ' וְלִפְעָמִים כְּשֶׁאֵין הָאָדָם זוֹכֶה לְהִתְגַּבֵּר לְשַׁבֵּר מֵחָדָשׁ כָּל הַקְּלִפּוֹת וְהַדִּמְיוֹנוֹת וְכוּ' יוּכַל לִפֹּל מְאֹד, חַס וְשָׁלוֹם, בְּעֵת שֶׁצָּרִיךְ לַעֲלוֹת לַמַּדְרֵגָה הַשְּׁנִיָּה. וְעַל כֵּן אָמְרוּ רַבּוֹתֵינוּ זִכְרוֹנָם לִבְרָכָה, אַל תַּאֲמִין בְּעַצְמְךָ עַד יוֹם מוֹתְךָ וְכוּ'. וּמִזֶּה נִמְשַׁךְ שֶׁיִּשְֹרָאֵל בָּאוּ לִידֵי מִכְשׁוֹל זֶה בְּסוֹף הָאַרְבָּעִים יוֹם שֶׁהָיוּ צְרִיכִין לַעֲלוֹת לְמַדְרֵגָה גָּבֹהַּ יוֹתֵר וְיוֹתֵר וְלֹא הִשְׁתַּדְּלוּ לְשַׁבֵּר מֵחָדָשׁ אֶת הַכֹּחַ הַמְדַמֶּה עַד שֶׁנִּכְשְׁלוּ. וְאָז כְּשֶׁנִּתְרַצָּה ה' יִתְבָּרַךְ לְמֹשֶׁה צִוָּהוּ עַל מְלֶאכֶת הַמִּשְׁכָּן, דְּהַיְנוּ שֶׁגִּלָּה ה' יִתְבָּרַךְ לְמֹשֶׁה הָעֵצָה אֵיךְ לִזְכּוֹת לְשַׁבֵּר הַקְּלִפּוֹת וְהַדִּמְיוֹנוֹת שֶׁבְּכָל מַדְרֵגָה וּמַדְרֵגָה שֶׁהוּא עַל יְדֵי מְלֶאכֶת הַמִּשְׁכָּן, שֶׁהוּא בְּחִינַת צְדָקָה נִדְבַת לֵב, שֶׁעַל יְדֵי זֶה מְאִירִין הַגְּוָנִין עִלָּאִין שֶׁיֵּשׁ בְּכֶסֶף וְזָהָב וְכוּ', שֶׁזֶּהוּ עִקַּר בְּחִינַת מְלֶאכֶת הַמִּשְׁכָּן, שֶׁשָּׁם הָיוּ מְאִירִין כָּל הַגְּוָנִין הַקְּדוֹשִׁים, שֶׁזֶּהוּ בְּחִינַת שְׁלֹשָׁה עָשָֹר דְּבָרִים שֶׁנֶּאֶמְרוּ בִּמְלֶאכֶת הַמִּשְׁכָּן שֶׁהֵם, זָהָב וָכֶסֶף וּנְחֹשֶׁת וּתְכֵלֶת וְאַרְגָּמָן וְכוּ', שֶׁהֵם כְּלָלִיּוּת כָּל הַגְּוָנִין הַקְּדוֹשִׁים, שֶׁכֻּלָּם הָיוּ מְאִירִין עַל יְדֵי מְלֶאכֶת הַמִּשְׁכָּן עַל יְדֵי הַצְּדָקָה וְנִדְבַת לֵב שֶׁל כָּל אֶחָד מִיִּשְֹרָאֵל. וְעַל יְדֵי זֶה זוֹכִין לְשַׁבֵּר הַקְּלִפּוֹת שֶׁבְּכָל דַּרְגָּא וְדַרְגָּא וְעַל כֵּן הָיָה הַמִּשְׁכָּן הוֹלֵךְ עִמָּהֶם בַּמִּדְבָּר מִמָּקוֹם לְמָקוֹם, כִּי בְּכָל פַּעַם הָיוּ צְרִיכִין לְטַהֵר מָקוֹם חָדָשׁ מִקְּלִפּוֹת כְּפִי הַמַּדְרֵגָה שֶׁהָיוּ צְרִיכִים לַעֲלוֹת בְּכָל פַּעַם. שֶׁזֶּהוּ בְּחִינַת מַסְעֵי בְּנֵי יִשְֹרָאֵל בַּמִּדְבָּר אַרְבָּעִים שָׁנָה, כִּי בְּאֵלּוּ הַמַּסָּעוֹת שֶׁל יִשְֹרָאֵל כְּלוּלִים כָּל הָעֲלִיּוֹת שֶׁל כָּל יִשְֹרָאֵל בְּכָל הַדּוֹרוֹת מִדַּרְגָּא לְדַרְגָּא שֶׁבְּכָל עֲלִיָּה וַעֲלִיָּה שֶׁבְּכָל דַּרְגָּא צְרִיכִין לְגַלּוֹת הַגְּוָנִין שֶׁעַל יְדֵי זֶה מְטַהֲרִין אֶת הַמָּקוֹם וְהַמַּדְרֵגָה מִן הַקְּלִפּוֹת וְכוּ', שֶׁזֶּהוּ בְּחִינַת הֲקָמַת הַמִּשְׁכָּן שֶׁהָיוּ מְקִימִין אוֹתוֹ בְּכָל פַּעַם בְּכָל מַסָּע וּמַסָּע כְּדֵי לְהָאִיר הַגְּוָנִין עִלָּאִין שֶׁהָיוּ מְאִירִין בַּמִּשְׁכָּן, שֶׁעַל יְדֵי זֶה מְטַהֲרִין כָּל הַמַּדְרֵגוֹת שֶׁזֶּהוּ בְּחִינַת מַסְעֵי בְּנֵי יִשְֹרָאֵל כַּנַּ"ל: וְעַל כֵּן כָּל הַמַּשָּא וּמַתָּן שֶׁעוֹשִֹין בִּקְדֻשָּׁה הוּא בִּבְחִינַת מְלֶאכֶת הַמִּשְׁכָּן כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה (בְּלִקּוּטֵי תִּנְיָנָא סִימָן ד), כִּי כְּשֶׁעוֹשִֹין מַשָּא וּמַתָּן בִּקְדֻשָּׁה אֲזַי מְאִירִין הַגְּוָנִין בְּהַמָּמוֹן שֶׁל הַמַּשָּא וּמַתָּן שֶׁזֶּהוּ בְּחִינַת מְלֶאכֶת הַמִּשְׁכָּן שֶׁשָּׁם הָיוּ מְאִירִין הַגְּוָנִין שֶׁעַל יְדֵי זֶה מַכְנִיעִין וּמְשַׁבְּרִין הַמְנִיעוֹת וְהַדִּמְיוֹנוֹת שֶׁבְּכָל מַדְרֵגָה וּמַדְרֵגָה וְכוּ' כַּנַּ"ל. שֶׁזֶּהוּ בְּחִינַת טוֹב תּוֹרָה עִם דֶּרֶךְ אֶרֶץ וְכוּ' כַּנַּ"ל: שַׁיָּךְ לְעֵיל: וְעַל כֵּן נִסְמְכָה קַבָּלַת הַתּוֹרָה לְפָרָשַׁת מִשְׁפָּטִים מִלְּפָנֶיהָ וּמִלְּאַחֲרֶיהָ, כַּמּוּבָא בַּמִּדְרָשׁ פָּרָשַׁת יִתְרוֹ, כִּי עַל יְדֵי הַמִּשְׁפָּט שֶׁעוֹשִֹין בֵּין אָדָם לַחֲבֵרוֹ שֶׁלֹּא יִגְזֹל וְלֹא יַעֲשֹׁק אֶחָד אֶת חֲבֵרוֹ, עַל יְדֵי זֶה נִתְתַּקֵּן הַמָּמוֹן וַאֲזַי הַמָּמוֹן בִּקְדֻשָּׁה. וּמְאִירִין בּוֹ הַגְּוָנִין שֶׁאֵינָם מְאִירִין כִּי אִם בְּמָמוֹן יִשְֹרְאֵלִי שֶׁהוּא מָמוֹן כָּשֵׁר עַל פִּי דָּת וּמִשְׁפָּט. שֶׁאֵין בּוֹ גָּזֵל וְעֹשֶׁק וְעַוְלָה. וְעַל כֵּן הַמִּשְׁפָּט הוּא בְּחִינַת צְדָקָה, כְּמוֹ שֶׁכָּתוּב (תְּהִלִּים צט), "מִשְׁפָּט וּצְדָקָה בְּיַעֲקֹב וְכוּ'". כִּי מִשְׁפָּט וּצְדָקָה הֵם בְּחִינָה אַחַת. שֶׁעַל יָדָם נִתְתַּקֵּן הַמָּמוֹן דִּקְדֻשָּׁה וּמְאִירִין בּוֹ הַגְּוָנִין, שֶׁעַל יְדֵי זֶה זוֹכִין לְשַׁבֵּר הַמְדַמֶּה וְלַעֲלוֹת אֶל הַשֵֹּכֶל שֶׁהוּא בְּחִינַת קַבָּלַת הַתּוֹרָה כַּנַּ"ל וְעַל כֵּן נִסְמַךְ קַבָּלַת הַתּוֹרָה לְפָרָשַׁת וְאַתָּה תֶחֱזֶה וְכוּ' וְשָׁפְטוּ אֶת הָעָם וְכוּ' וּלְפָרָשַׁת מִשְׁפָּטִים כַּנַּ"ל:
הִלְכוֹת גְּבִיַּת חוֹב מֵהַלְּקוּחוֹת ואפותיקי ד: בְּהִלְכוֹת גְּבִיַּת חוֹב מֵהַיְתוֹמִים הֲלָכָה ד עַל פִּי "אָנֹכִי" מֵעֵין מַה שֶּׁכָּתַבְתִּי בַּהֲלָכָה ב הַנַּ"ל:
<h2>גבית חוב מהלקוחות ואפותיקי ה:</h2>
<h3>אות ו</h3>
עַל פִּי הַתּוֹרָה תִּקְעוּ א בְּלִקּוּטֵי תִּנְיָנָא סִימָן א, עַיֵּן שָׁם כָּל הַתּוֹרָה:
<h3>אות א</h3>
וְזֶה בְּחִינַת מַה שֶּׁעִקַּר הַשִּׁעְבּוּד שֶׁל הַחוֹב חָל עַל הַקַּרְקַע דַּיְקָא, כִּי כָּל הַהַלְוָאוֹת נִמְשָׁכִין מִפְּגַם הַבְּחִינוֹת הַנֶּאֱמָרִים בְּהַתּוֹרָה הַנַּ"ל, כִּי שָׁם מְבֹאָר שֶׁהַצַּדִּיק הָאֱמֶת הָעוֹסֵק תָּמִיד בִּתְפִלָּה בְּתַכְלִית הַשְּׁלֵמוּת הוּא בְּחִינַת הַמַּלְוֶה הַגָּדוֹל שֶׁהַכֹּל מְקַבְּלִים וְלוֹוִים מִמֶּנּוּ, כְּמוֹ שֶׁאִיתָא בַּזֹּהַר, כָּל כּוֹכְבַיָּא לוֹוִין
דָּא מִן דָּא סִהֲרָא לָוֵי מִן שִׁמְשָׁא וְכוּ', עַיֵּן שָׁם. כִּי כָּל הַכּוֹכָבִים וּמַזָּלוֹת וְכָל הַכֹּחוֹת הַנִּמְשָׁכִין מֵהֶם וְכָל הַמַּלְאָכִים הַמְמֻנִּים עֲלֵיהֶם גָּבֹהַּ מֵעַל גָּבֹהַּ, כֻּלָּם מְקַבְּלִים וְלוֹוִים מִדְּבַר ה' שֶׁהוּא בְּחִינַת תְּפִלָּה בִּשְׁלֵמוּת שֶׁל הַצַּדִּיקֵי אֱמֶת שֶׁהֵם בִּבְחִינַת הַמַּלְוֶה הַגָּדוֹל, כִּי הַכֹּל לוֹוִים וּמְקַבְּלִים כֹּחָם מֵהֶם מֵרוּם כָּל דַּרְגִּין עַד תַּכְלִית הָאָרֶץ הַגַּשְׁמִי הַזֹּאת שֶׁעָלֶיהָ גְּדֵלִים כָּל הָעֲשָֹבִים וְהַצְּמָחִים וְכוּ'. וּמֵאַחַר שֶׁכֻּלָּם הֵם בְּחִינַת לוֹוִים מֵהַמַּלְוֶה הַגָּדוֹל שֶׁהוּא הַבַּעַל תְּפִלָּה, בְּוַדַּאי צְרִיכִים לְסַלֵּק לוֹ הַהַלְוָאָה שֶׁלּוֹוִים מִמֶּנּוּ. וְהַסִּלּוּק הוּא שֶׁמַּחֲזִירִים כֹּחָם לְהַמַּלְוֶה הַגָּדוֹל וּמְסַיְּעִין לוֹ וְעוֹזְרִים לוֹ שֶׁיּוּכַל לְהַכְנִיס כָּל כֹּחוֹתָם לְתוֹךְ דִּבּוּר הַתְּפִלָּה בִּבְחִינַת וַיֵּצֵא יִצְחָק לָשֹוּחַ בַּשָֹּדֶה, שֶׁתְּפִלָּתוֹ הָיְתָה עִם כָּל שִֹיחַ הַשָֹּדֶה שֶׁהֶחֱזִירוּ כֹּחָם לְתוֹךְ תְּפִלָּתוֹ וְכוּ', עַיֵּן שָׁם. וְכֵן כָּל בָּאֵי עוֹלָם. וְעִקָּר הוּא הָאָדָם כְּשֶׁמְּקַבֵּל אֵיזֶה כֹּחַ וְחִיּוּת מִזֶּה הָעוֹלָם, כְּגוֹן אֲכִילָה וּשְׁתִיָּה אוֹ מַָלְבּוּשִׁים וְכֶסֶף וְזָהָב וְכוּ', צָרִיךְ לֵידַע וּלְהַאֲמִין שֶׁהַכֹּל נִמְשָׁךְ מִדְּבַר ה' שֶׁהוּא הַתְּפִלָּה הַשְּׁלֵמָה שֶׁעוֹסְקִים בָּהּ הַצַּדִּיקֵי אֱמֶת, כִּי כָּל הַדְּבָרִים שֶׁבָּעוֹלָם הַכֹּל הָיָה מִן הֶעָפָר שֶׁמִּשָּׁם גָּדֵל וְצוֹמֵחַ הַכֹּל. וְכֵן כָּל הַכֶּסֶף וְזָהָב וּנְחֹשֶׁת וְכוּ', הַכֹּל הָיָה מִן הֶעָפָר. וְהֶעָפָר מְקַבֶּלֶת הַכֹּל מִן הַכֹּחוֹת הַנַּ"ל. שֶׁכֻּלָּם מְקַבְּלִים וְלוֹוִים זֶה מִזֶּה עַד הַמַּלְוֶה הַגָּדוֹל שֶׁהוּא הַבַּעַל תְּפִלָּה כַּנַּ"ל וְעַל כֵּן כָּל מִי שֶׁמְּקַבֵּל אֵיזֶה דָּבָר מֵהָעוֹלָם הַכֹּל בִּבְחִינַת הַלְוָאָה מֵהַמַּלְוֶה הַגָּדוֹל כַּנַּ"ל. וְצָרִיךְ לִרְאוֹת לְסַלֵּק לְהַמַּלְוֶה הַגָּדוֹל הַחוֹב שֶׁלָּוָה מִמֶּנּוּ בְּכָל עֵת וְשָׁעָה. וְהַסִּלּוּק הוּא שֶׁצָּרִיךְ לְהִשְׁתַּדֵּל לְהַחֲזִיר כָּל הַכֹּחוֹת לְתוֹךְ הַתְּפִלָּה שֶׁיִּתְפַּלֵּל עִם כָּל הַכֹּחוֹת שֶׁלָּוָה וּמְקַבֵּל בְּכָל עֵת מֵהַמַּלְוֶה הַגָּדוֹל, וּלְקַשֵּׁר כָּל תְּפִלּוֹתָיו אֵלָיו עַד שֶׁתִּהְיֶה נִכְלֶלֶת תְּפִלָּתוֹ עִם כָּל הַכֹּחוֹת הַנַּ"ל בְּתוֹךְ תְּפִלַּת הַמַּלְוֶה הַגָּדוֹל שֶׁתְּפִלָּתוֹ בְּתַכְלִית הַשְּׁלֵמוּת. וַאֲזַי נִשְׁלָם וְנִתְעַלֶּה תְּפִלַּת הַצַּדִּיק שֶׁהוּא הַמַּלְוֶה הַגָּדוֹל בִּשְׁלֵמוּת יוֹתֵר וְיוֹתֵר, כִּי כָּל מַה שֶּׁיִּשְֹרָאֵל מִתְפַּלְּלִים בְּכַוָּנָה וּבְכֹחַ יוֹתֵר וּמְקַשְּׁרִים תְּפִלָּתָם וְכֹחוֹתָם לְהַצַּדִּיק הַנַּ"ל נִשְׁלָם וְנִתְעַלֶּה תְּפִלַּת הַצַּדִּיק יוֹתֵר וְיוֹתֵר וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁהַצַּדִּיק נִתְעַלֶּה עַל יְדֵי יִשְֹרָאֵל כְּשֶׁעוֹשִֹים רְצוֹנוֹ יִתְבָּרַךְ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כְּלוּם נָתַתִּי לְךָ גְּדֻלָּה כִּי אִם בִּשְׁבִיל יִשְֹרָאֵל (בְּרָכוֹת לב ע"א). וַאֲזַי כְּשֶׁתְּפִלַּת הַצַּדִּיק שֶׁהוּא הַמַּלְוֶה הַגָּדוֹל הַנַּ"ל נִתְעַלֶּה יוֹתֵר, אֲזַי תֵּכֶף חוֹזֵר וּמַשְׁפִּיעַ כָּל הַכֹּחוֹת מִדַּרְגָּה לְדַרְגָּה מִלְּמַעְלָה מַעְלָה עַד תַּכְלִית הָאָרֶץ הַגַּשְׁמִי וְחוֹזְרִים וְנִשְׁפָּעִים כָּל הַהַשְׁפָּעוֹת טוֹבוֹת לְיִשְֹרָאֵל הָעוֹסְקִים בְּתִקּוּן זֶה עַל יְדֵי תְּפִלּוֹתָם שֶׁמְּקַשְּׁרִים לְהַצַּדִּיק. נִמְצָא, שֶׁכָּל מַה שֶּׁמְּסַלְּקִים הַחוֹב וְהַלְוָאָה לְהַצַּדִּיק הַמַּלְוֶה הַנַּ"ל תֵּכֶף וּמִיָּד חוֹזֵר וְנוֹתֵן וּמַשְׁפִּיעַ לָהֶם וּמַלְוֶה לָהֶם בְּכִפְלֵי כִּפְלַיִם וַאֲזַי הֵם צְרִיכִים עוֹד לַחֲזֹר כָּל הַכֹּחוֹת אֵלָיו כַּנַּ"ל. וַאֲזַי חוֹזֵר וּמַשְׁפִּיעַ לָהֶם וּמַלְוֶה לָהֶם. וְכֵן חוֹזֵר חָלִילָה לְעוֹלָם בִּבְחִינַת כִּי בִּגְלַל הַדָּבָר הַזֶּה יְבָרֶכְךָ ה' וְכוּ', גַּלְגַּל הוּא שֶׁחוֹזֵר בָּעוֹלָם. כִּי הוּא חוֹזֵר חָלִילָה כְּמוֹ גַּלְגַּל הַחוֹזֵר וּכְעֵין שֶׁאָמְרוּ רַבּוֹתֵינוּ זִכְרוֹנָם לִבְרָכָה לְעִנְיַן צְדָקָה, יוֹתֵר מִמַּה שֶּׁהַבַּעַל הַבַּיִת עוֹשֶֹה עִם הֶעָנִי, הֶעָנִי עוֹשֶֹה עִם הַבַּעַל הַבַּיִת: וּכְמוֹ שֶׁפֵּרֵשׁ אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בְּהַתּוֹרָה "אִית לָן בֵּירָא" (סִימָן לא לִקּוּטֵי א) וְכוּ' בְּעִנְיַן שְׁתֵּי הַתְּנוּעוֹת שֶׁל הַגַּלְגַּל מִמִּזְרָח לְמַעֲרָב וּמִמַּעֲרָב לְמִזְרָח וְכוּ'. וְזֶה אֲפִלּוּ בְּעָנִי סְתָם. מִכָּל שֶׁכֵּן וְכָל שֶׁכֵּן בָּעִנְיָן הַנַּ"ל. כְּשֶׁמְּקַשְּׁרִין עַצְמָן לְהַצַּדִּיק שֶׁהוּא הַמַּלְוֶה הַגָּדוֹל הֵן בְּעִנְיַן הַתְּפִלָּה כַּנַּ"ל. הֵן כְּשֶׁזּוֹכִין לִתֵּן לוֹ מָמוֹן אוֹ חֲפָצִים שֶׁבְּכָל זֶה מַחֲזִירִין אֵלָיו הַכֹּחוֹת שֶׁקִּבְּלוּ וְלָווּ מִמֶּנּוּ כַּנַּ"ל וַאֲזַי תֵּכֶף חוֹזֵר וּמַשְׁפִּיעַ לָהֶם בְּכִפְלֵי כִּפְלַיִם עַל יְדֵי שֶׁהוּא מִתְפַּלֵּל עִם כָּל הַכֹּחוֹת הָאֵלּוּ בִּשְׁלֵמוּת יוֹתֵר וַאֲזַי חוֹזֵר וּמַשְׁפִּיעַ לָהֶם בְּכִפְלֵי כִּפְלַיִם וַאֲזַי צְרִיכִים עוֹד לְהַחֲזִיר כָּל הַכֹּחוֹת לְהַצַּדִּיק הַמַּלְוֶה הַנַּ"ל וַאֲזַי הַצַּדִּיק חוֹזֵר וּמִתְפַּלֵּל בִּשְׁלֵמוּת יוֹתֵר וּמַשְׁפִּיעַ לָהֶם יוֹתֵר וְיוֹתֵר וְכֵן חוֹזֵר חָלִילָה לְעוֹלָם. וְאִם הָיָה הָעוֹלָם מִתְנַהֵג כָּךְ, הָיוּ חוֹזְרִים כָּל הַהַשְׁפָּעוֹת טוֹבוֹת לְיִשְֹרָאֵל עַד שֶׁהָיָה חוֹזֵר כָּל הַגְּדֻלָּה לְיִשְֹרָאֵל כְּמוֹ שֶׁאָנוּ מְצַפִּין לִזְכּוֹת לָזֶה כְּשֶׁיָּבוֹא מָשִׁיחַ בִּמְהֵרָה בְּיָמֵינוּ, כִּי תְּפִלָּה בִּשְׁלֵמוּת הַנַּ"ל הִוא בְּחִינַת הִתְנוֹצְצוּת מָשִׁיחַ, כְּמוֹ שֶׁמְּבֹאָר שָׁם, עַיֵּן שָׁם:
<h3>אות ב</h3>
אֲבָל כְּשֶׁאֵינוֹ מְקַיֵּם כָּל זֶה וּמְקַבֵּל כֹּחוֹת הַשֶּׁפַע לְעַצְמוֹ וְאֵינוֹ מִשְׁתַּדֵּל לְסַלֵּק וּלְהַחֲזִיר הַכֹּל לְשָׁרְשׁוֹ לְהַמַּלְוֶה הַגָּדוֹל כַּנַּ"ל, אֲזַי הוּא בִּבְחִינַת לֹוֶה רָשָׁע וְלֹא יְשַׁלֵּם וּמִזֶּה הַטַּעַם בְּעַצְמוֹ קָרָא דָּוִד אֶת הָרָשָׁע בְּשֵׁם לוֹוֶה רָשָׁע וְלֹא יְשַׁלֵּם, כִּי כָּל הַפְּגָּמִים כְּלוּלִים בָּזֶה, כִּי כָּל מַה שֶּׁפּוֹגֵם בְּהַחִיּוּת וְהַכֹּחַ וְהַשֶּׁפַע שֶׁמְּקַבֵּל וְאֵינוֹ מַחֲזִירָם לְשָׁרְשׁוֹ שֶׁהוּא הַמַּלְוֶה הַגָּדוֹל, הוּא בִּכְלַל לֹוֶה רָשָׁע וְלֹא יְשַׁלֵּם וְכַנַּ"ל. וְזֶהוּ לֹוֶה רָשָׁע וְלֹא יְשַׁלֵּם וְצַדִּיק חוֹנֵן וְנוֹתֵן, הַיְנוּ שֶׁהַכָּתוּב מִתְפַּלֵּא וּמַתְמִיהַּ עַל פְּגַם הַלּוֶֹה רָשָׁע שֶׁאֵינוֹ מְשַׁלֵּם וּמַחֲזִיר הַכֹּחוֹת לְהַמַּלְוֶה הַגָּדוֹל, שֶׁהוּא הַצַּדִּיק הָאֱמֶת הָעוֹסֵק בִּתְפִלָּה כַּנַּ"ל, כִּי הֲלֹא הַצַּדִּיק חוֹנֵן וְנוֹתֵן תָּמִיד בְּלִי הֶפְסֵק כָּל הַהַשְׁפָּעוֹת טוֹבוֹת וְתֵכֶף כְּשֶׁתַּחֲזִיר וּתְשַׁלֵּם וּתְסַלֵּק לוֹ הַכֹּחוֹת, תֵּכֶף וּמִיָּד הוּא חוֹזֵר וּמַשְׁפִּיעַ לְךָ בְּכִפְלֵי כִּפְלַיִם כַּנַּ"ל וְאֵיךְ תָּעֵז פָּנֶיךָ בִּפְנֵי בַּעַל חוֹבְךָ הַמַּלְוֶה הַגָּדוֹל שֶׁהוּא הַצַּדִּיק הַחוֹנֵן וְנוֹתֵן לְךָ כָּל הַהַשְׁפָּעוֹת תָּמִיד לִבְלִי לְהִשְׁתַּדֵּל לְטוֹבָתְךָ לְהַחֲזִיר לוֹ כָּל הַכֹּחוֹת תָּמִיד עַל יְדֵי תְּפִלָּה וּצְדָקָה וְכוּ' כַּנַּ"ל? וְזֶה שֶׁכָּתוּב שָׁם בְּאוֹתוֹ הַמִּזְמוֹר בְּסָמוּךְ בְּשֶׁבַח הַצַּדִּיק, "כָּל הַיּוֹם חוֹנֵן וּמַלְוֶה וְכוּ'". כִּי הַצַּדִּיק הוּא בְּחִינַת הַמַּלְוֶה הַגָּדוֹל הַנַּ"ל שֶׁהוּא חוֹנֵן וּמַלְוֶה כָּל הַיּוֹם תָּמִיד בְּלִי הֶפְסֵק וְכַנַּ"ל:
<h3>אות ג</h3>
וְכָל הַהַלְוָאוֹת שֶׁבָּעוֹלָם נִמְשָׁכִין מִזֶּה, מִפְּגָם הַנַּ"ל, שֶׁעַל יְדֵי שֶׁפּוֹגֵם בַּבְּחִינָה הַנַּ"ל וְאֵינוֹ מְסַלֵּק הַהַלְוָאָה לְהַצַּדִּיק כַּנַּ"ל, עַל יְדֵי זֶה בָּא לִידֵי הַלְוָאָה מַמָּשׁ שֶׁמֻּכְרָח לִלְווֹת מָמוֹן מֵאֲחֵרִים, כִּי בְּוַדַּאי כְּשֶׁעוֹשִֹין רְצוֹנוֹ שֶׁל מָקוֹם בִּשְׁלֵמוּת אֵין צְרִיכִין לָבוֹא לִידֵי הַלְוָאָה כְּלָל, אַדְּרַבָּא, הוּא מַלְוֶה לַאֲחֵרִים, כְּמוֹ שֶׁכָּתוּב, "וְהִלְוִיתָ גּוֹיִם רַבִּים וְאַתָּה לֹא תִלְוֶה וְכוּ". וְהַכֹּל הוּא בַּבְּחִינָה הַנַּ"ל כְּשֶׁזּוֹכֶה לִתְפִלָּה בִּשְׁלֵמוּת עַל יְדֵי שֶׁמְּקַשֵּׁר תְּפִלָּתוֹ לְצַדִּיק הַדּוֹר שֶׁהוּא בְּחִינַת הַמַּלְוֶה הַגָּדוֹל, אֲזַי הוּא נִכְלָל בּוֹ וְאָז הוּא זוֹכֶה גַּם כֵּן לִהְיוֹת מַלְוֶה וְלֹא לוֹוֶה בְּחִינַת וְהִלְוִיתָ וְכוּ' וְאַתָּה לֹא תִלְוֶה. וּלְהֵפֶךְ לְהֵפֶךְ הוּא צָרִיךְ לִהְיוֹת לוֹוֶה עַל יְדֵי שֶׁפָּגַם בַּבְּחִינָה הַנַּ"ל וְלֹא הֶחֱזִיר כָּל הַכֹּחוֹת לִהְיוֹת נִכְלָל בְּהַמַּלְוֶה הַגָּדוֹל וְכַנַּ"ל:
<h3>אות ד</h3>
נִמְצָא, שֶׁכָּל הַהַלְוָאוֹת בָּאִים מִפְּגַם הַתְּפִלָּה וְכַנַּ"ל. וּפְגַם הַתְּפִלָּה הוּא עַל יְדֵי שָׁלֹשׁ עֲבוֹדוֹת הַמְבֹאָרִין שָׁם בְּהַתּוֹרָה הַנַּ"ל שֶׁהֵם בְּחִינַת עֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים וְכוּ', עַיֵּן שָׁם. שֶׁהֵם נִקְרָאִים עֲבוֹדוֹת הֵפֶךְ עֲבוֹדַת הַתְּפִלָּה וְכוּ', עַיֵּן שָׁם. וְעַל כֵּן הַלּוֹוֶה נִקְרָא בְּשֵׁם עֶבֶד, בְּחִינַת עֶבֶד לֹוֶה לְאִישׁ מַלְוֶה, כִּי עִקַּר הַהַלְוָאָה נִמְשָׁךְ מִפְּגַם הַתְּפִלָּה שֶׁנִּמְשָׁךְ עַל יְדֵי פְּגַם שָׁלֹשׁ הָעֲבוֹדוֹת הַנַּ"ל, דְּהַיְנוּ פְּגַם הָאֱמוּנָה וּפְגַם הַבְּרִית וְכוּ'. וְעַל כֵּן עִקַּר הָעַבְדוּת וְהַשִּׁעְבּוּד חָל עַל הַקַּרְקַע, כִּי שָׁם מַגִּיעַ עִקַּר פְּגַם הָעֲבוֹדוֹת הַנַּ"ל שֶׁמֵּהֶם בָּא יְגִיעַת וְטִרְדַּת הַפַּרְנָסָה בְּחִינַת בְּזֵעַת אַפֶּיךָ תֹּאכַל לֶחֶם, שֶׁהוּא בְּחִינַת עֲבוֹדָה שֶׁצָּרִיךְ לַעֲבֹד וְלַעֲמֹל בִּשְׁבִיל הַפַּרְנָסָה שֶׁנִּמְשָׁךְ מֵחֵטְא אָדָם הָרִאשׁוֹן שֶׁפָּגַם בַּתְּפִלָּה וּפָגַם בִּבְחִינַת שָׁלֹשׁ עֲבוֹדוֹת הַנַּ"ל שֶׁהֵם, עֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים, כְּמוֹ שֶׁאִיתָא בַּזֹּהַר שֶׁאָדָם הָרִאשׁוֹן בְּחֶטְאוֹ פָּגַם בְּכָל זֶה, עַיֵּן שָׁם. וְעִקַּר הַפְּגָם הִגִּיעַ לְהַקַּרְקַע, כְּמוֹ שֶׁכָּתוּב, "אֲרוּרָה הָאֲדָמָה בַּעֲבוּרֶךָ בְּעִצָּבוֹן תֹּאכֲלֶנָּה וְכוּ'". שֶׁהֵם רִבּוּי הַיְגִיעוֹת שֶׁצְּרִיכִין בְּיוֹתֵר בַּעֲבוֹדַת הָאֲדָמָה. וְעִקַּר הַתִּקּוּן הוּא עַל יְדֵי תִּקּוּן הַתְּפִלָּה בִּשְׁלֵמוּת כַּנַּ"ל, שֶׁעִקַּר הַתִּקּוּן עַל יְדֵי הָאֲדָמָה דַּיְקָא, כִּי מִשָּׁם, מֵעֲפַר הָאֲדָמָה, מִשָּׁם דַּיְקָא צְרִיכִין לְהַחֲזִיר כָּל הַכֹּחוֹת עַד לְמַעְלָה כַּנַּ"ל, כִּי ה' יִתְבָּרַךְ בָּרָא הַכֹּל מֵרֹאשׁ וְעַד סוֹף בִּשְׁבִיל הָאָדָם דַּיְקָא שֶׁהוּא עוֹמֵד עַל הָאָרֶץ הַזֹּאת. וְעַל כֵּן כָּל הַכֹּחוֹת הַנִּמְשָׁכִין מִדְּבַר ה' מִמַּעְלָה מַעְלָה מִדַּרְגָּא לְדַרְגָּא שֶׁכֻּלָּם בִּבְחִינַת לוֹוִין זֶה מִזֶּה וְזֶה מִזֶּה, כָּל פְּעֻלָּתָם אֵינָהּ נִשְׁלֶמֶת עַד שֶׁמַּגִּיעִין הַכֹּחוֹת עַד לְמַטָּה, עַד תַּכְלִית הֶעָפָר הַגַּשְׁמִי הַזֶּה כְּשֶׁצּוֹמְחִין הַצְּמָחִים עַל יְדֵי הַכֹּחוֹת, אָז דַּיְקָא נִשְׁלָם פְּעֻלּוֹת כָּל הַכֹּחוֹת שֶׁקִּבְּלוּ וְלָווּ זֶה מִזֶּה עַד דְּבַר ה' כַּנַּ"ל. וְאָז דַּיְקָא יְכוֹלִים לְהַחֲזִיר וּלְסַלֵּק כָּל הַהַלְוָאוֹת בַּבְּחִינָה הַנַּ"ל, דְּהַיְנוּ עַל יְדֵי שֶׁמַּחֲזִירִים כָּל הַכֹּחוֹת לְתוֹךְ הַתְּפִלָּה שֶׁהִיא בְּחִינַת דְּבַר ה' שֶׁמִּשָּׁם הַתְחָלַת הַמְשָׁכַת כָּל הַכֹּחוֹת הַנַּ"ל. וּלְשָׁם צְרִיכִין לְהַחֲזִירָם, אֲבָל אֵין יְכוֹלִים לְהַחֲזִירָם לְשָׁם שֶׁזֶּהוּ בְּחִינַת סִלּוּק הַהַלְוָאָה כַּנַּ"ל כִּי אִם כְּשֶׁמַּגִּיעִים הַכֹּחוֹת עַד הָאָרֶץ דַּיְקָא וּפוֹעֲלִים פְּעֻלָּתָם בָּאָרֶץ לְהַצְמִיחַ צְמָחִים שֶׁהֵם חִיּוּת כָּל בָּאֵי עוֹלָם. וּכְשֶׁבְּנֵי אָדָם מְקַבְּלִים וְיוֹנְקִים מֵאֵלּוּ הַצְּמָחִים שֶׁגָּדְלוּ בָּאָרֶץ עַל יְדֵי כָּל הַכֹּחוֹת הַנַּ"ל אָז הֵם מְחֻיָּבִים לְהוֹדוֹת וּלְבָרֵךְ לַה' יִתְבָּרַךְ וּלְהִתְפַּלֵּל אֵלָיו יִתְבָּרַךְ וְעַל יְדֵי זֶה הֵם מַחֲזִירִים כָּל הַכֹּחוֹת לְשָׁרְשָׁם כַּנַּ"ל, אֲבָל כָּל זְמַן שֶׁלֹּא בָּאוּ וְהִגִּיעוּ הַכֹּחוֹת לָאָרֶץ עֲדַיִן לֹא נִשְׁלָם פְּעֻלָּתָם, וְעַל כֵּן אִי אֶפְשָׁר לְסַלֵּק הַהַלְוָאוֹת, דְּהַיְנוּ לְהַחֲזִיר כָּל הַכֹּחוֹת לְשָׁרְשָׁם לִדְבַר ה' כִּי אִם כְּשֶׁמַּגִּיעִים הַכֹּחוֹת עַד הָאָרֶץ הַגַּשְׁמִי כַּנַּ"ל. וְזֶה בְּחִינַת (הוֹשֵׁעַ ב), "וְהָיָה בַּיּוֹם הַהוּא אֶעֱנֶה נְאֻם ה' אֶעֱנֶה אֶת הַשָּׁמָיִם וְהֵם יַעֲנוּ אֶת הָאָרֶץ. וְהָאָרֶץ תַּעֲנֶה אֶת הַדָּגָן וְאֶת הַתִּירוֹשׁ וְאֶת הַיִּצְהָר וְהֵם יַעֲנוּ אֶת יִזְרְעֶאל". וְעַיֵּן הַפֵּרוּשׁ בְּפֵרוּשׁ רַשִׁ"י וּמְצוּדוֹת דָּוִד, שֶׁפֵּרְשׁוּ שֶׁכְּשֶׁה' יִתְבָּרַךְ מַשְׁפִּיעַ בְּכֹחוֹ לִצֹּק אֶל הַשָּׁמַיִם מִפֶּלֶג הַטּוֹב הַתְּלוּיִים בְּמַאֲמָר נֶחֱשָׁב שֶׁעוֹנֶה לָהֶם עַל בַּקָּשָׁתָם שֶׁמְּבַקְּשִׁים תָּמִיד לְקַבֵּל הַשֶּׁפַע הַטּוֹב מִמֶּנּוּ. וְכֵן הַשָּׁמַיִם כְּשֶׁמַּשְׁפִּיעִים כֹּחָם עַל הָאָרֶץ נֶחֱשָׁב שֶׁהֵם עוֹנִים לָהֶם. וְאַחַר כָּךְ כְּשֶׁיִּשְֹרָאֵל מְקַבְּלִים הַשֶּׁפַע מֵהָאָרֶץ נֶחֱשָׁב שֶׁהָאָרֶץ עוֹנָה לָהֶם, וַאֲזַי תֵּכֶף צְרִיכִים יִשְֹרָאֵל לְהַחֲזִיר כָּל הַכֹּחוֹת שֶׁקִּבְּלוּ מֵהָאָרֶץ. וְהָאָרֶץ קִבְּלָה מִלְּמַעְלָה מַעְלָה לְהַחֲזִיר הַכֹּל לְשָׁרְשָׁם שֶׁהוּא דְּבַר ה' עַל יְדֵי שֶׁיִּתְפַּלְּלוּ בְּכֹחוֹת אֵלּוּ שֶׁעַל יְדֵי זֶה נִכְלָלִים בִּבְחִינַת הַמַּלְוֶה הַגָּדוֹל שֶׁהוּא הַבַּעַל תְּפִלָּה שֶׁזּוֹכֶה לְהִכָּלֵל בִּדְבַר ה' כַּנַּ"ל, כִּי מִשָּׁם, מִתְּפִלָּה, שֶׁהוּא דְּבַר ה', נִמְשְׁכוּ כָּל הַכֹּחוֹת הָאֵלּוּ וּלְשָׁם צְרִיכִים לְהַחֲזִירָם. וּכְמוֹ שֶׁתִּרְגֵּם יוֹנָתָן עַל פָּסוּק זֶה, "וְהָיָה בַּיּוֹם הַהוּא אֶעֱנֶה וְכוּ'" - וִיהֵי
בְעִדָּנָא הַהִיא אֲקַבֵּיל צְלוֹתְכוֹן אָמַר ה' אַפְקִיד אֶת שְׁמַיָּא וְכוּ'. וְזֶה בְּחִינַת כִּי כַּאֲשֶׁר יֵרֵד הַגֶּשֶׁם וְהַשֶּׁלֶג מִן הַשָּׁמַיִם וְכוּ', עַיֵּן לְקַמָּן: וְזֶה בְּחִינַת מִכְּנַף הָאָרֶץ זְמִרֹת שָׁמַעְנוּ, 'מִכְּנַף הָאָרֶץ' דַּיְקָא כַּנַּ"ל. וְזֶה בְּחִינַת אֶרֶץ נָתְנָה יְבוּלָהּ יְבָרְכֵנוּ אֱלֹקִים וְכוּ' וְיִירְאוּ אוֹתוֹ כָּל אַפְסֵי אָרֶץ. שֶׁדַּיְקָא כְּשֶׁהָאָרֶץ נוֹתֶנֶת יְבוּלָהּ שֶׁמַּחֲזֶרֶת כָּל הַכֹּחוֹת לְשָׁרְשָׁם כְּמוֹ שֶׁפֵּרֵשׁ אֲדוֹנֵנוּ מוֹרֵנוּ וְרַבֵּנוּ בְּסִימָן יא שֶׁיְּבוּל הוּא רָאשֵׁי תֵּבוֹת, וַ'יֵּצֵא יִ'צְחָק לָ'שֹוּחַ בַּ'שָֹּדֶה וְכוּ', עַיֵּן שָׁם. דְּהַיְנוּ, שֶׁכָּל יְבוּל הָאָרֶץ חוֹזְרִים וְנוֹתְנִים כֹּחָם לְתוֹךְ הַתְּפִלָּה וְאָז דַּיְקָא 'וְיִירְאוּ אוֹתוֹ כָּל אַפְסֵי אָרֶץ', שֶׁכֻּלָּם יְרֵאִים מִמֶּנּוּ יִתְבָּרַךְ וּמוֹדִים וּמִתְפַּלְּלִים אֵלָיו, כִּי יִרְאָה בְּחִינַת תְּפִלָּה, בְּחִינַת אִשָּׁה יִרְאַת ה' הִיא תִתְהַלָּל, כְּמוֹ שֶׁמּוּבָא בְּמָקוֹם אַחֵר. וּלְהֵפֶךְ כְּשֶׁקַּיִן פָּגַם בְּכָל הָעֲבוֹדוֹת הַנַּ"ל שֶׁהֵם עֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים כִּי הָרַג אֶת הֶבֶל זֶהוּ שְׁפִיכוּת דָּמִים. וְקִנְאָתוֹ הָיָה עַל הַתְּאוֹמָה יְתֵרָה זֶהוּ גִּלּוּי עֲרָיוֹת וְאָמַר לַה' יִתְבָּרַךְ, לֹא יָדַעְתִּי, הֲשֹׁמֵר אָחִי אָנֹכִי?! וְגָנַב דַּעַת הָעֶלְיוֹנָה, זֶהוּ בְּחִינַת פְּגַם אֱמוּנָה שֶׁהִיא בְּחִינַת עֲבוֹדָה זָרָה. עַל כֵּן נֶאֱמַר בּוֹ: "אֲרוּרָה הָאֲדָמָה בַּעֲבוּרֶךָ כִּי תַעֲבֹד אֶת הָאֲדָמָה לֹא תֹסֵף תֵּת כֹּחָהּ לָךְ". זֶהוּ עִקַּר הַפְּגָם וְהַקִּלְקוּל הֶעָצוּם הַמַּגִּיעַ עַל יְדֵי פְּגַם שָׁלֹשׁ הָעֲבוֹדוֹת הַנַּ"ל, שֶׁעַל יְדֵי זֶה פּוֹגְמִים בַּתְּפִלָה, שֶׁעַל יְדֵי זֶה אֵין הָאֲדָמָה נוֹתֶנֶת כֹּחָהּ לְהָאָדָם לְהַחֲזִיר הַכֹּל לִדְבַר ה' לְסַלֵּק כָּל הַהַלְוָאוֹת כַּנַּ"ל בִּבְחִינַת אֶרֶץ נָתְנָה יְבוּלָהּ, בְּחִינַת וַיֵּצֵא יִצְחָק לָשֹוּחַ בַּשָֹּדֶה וְכוּ' שֶׁפָּגַם בָּזֶה עַל יְדֵי פְּגַם שָׁלֹשׁ הָעֲבוֹדוֹת הַנַּ"ל שֶׁהֵם מַפְסִידִין אֶת הַתְּפִלָּה, נֶאֱמַר בּוֹ הַהֵפֶךְ מִזֶּה מַמָּשׁ שֶׁהוּא, "כִּי תַעֲבֹד אֶת הָאֲדָמָה לֹא תֹסֵף תֵּת כֹּחָהּ לָךְ". וְכַנַּ"ל:
<h3>אות ה</h3>
נִמְצָא, שֶׁעִקַּר הַתִּקּוּן שֶׁל סִלּוּק הַהַלְוָאוֹת שֶׁהוּא עַל יְדֵי שֶׁמַּחֲזִירִים כָּל הַכֹּחוֹת לְתוֹךְ הַתְּפִלָּה הוּא דַּיְקָא עַל יְדֵי הָאָרֶץ כְּשֶׁמַּגִּיעִים הַכֹּחוֹת עַד הָאָרֶץ וְכַנַּ"ל. וְעַל כֵּן עִקַּר שִׁעְבּוּד שֶׁל הַהַלְוָאָה הוּא עַל הַקַּרְקַע דַּיְקָא, כִּי הַשִּׁעְבּוּד שֶׁהוּא בְּחִינַת עַבְדוּת שֶׁבָּא עַל יְדֵי הַהַלְוָאָה שֶׁנִּמְשְׁכָה עַל יְדֵי שֶׁפָּגַם בְּשָׁלֹשׁ עֲבוֹדוֹת הַנַּ"ל, שֶׁהֵם הֶפְסֵד הַתְּפִלָּה, שֶׁעַל יְדֵי זֶה נָפַל לְעַבְדוּת שֶׁל הַהַלְוָאָה בְּחִינַת עֶבֶד לֹוֶה לְאִישׁ מַלְוֶה עַל יְדֵי שֶׁלֹּא סִלֵּק הַהַלְוָאָה שֶׁל הַכֹּחוֹת שֶׁכָּל הַכּוֹכָבִים וְכוּ' לוֹוִין זֶה מִזֶּה וְכוּ' שֶׁלֹּא סִלְּקָם עַל יְדֵי תְּפִלָּה כַּנַּ"ל. כָּל זֶה הַשִּׁעְבּוּד וְהָעַבְדוּת עִקָּרוֹ נוֹפֵל עַל הַקַּרְקַע שֶׁעַד שָׁם צְרִיכִים שֶׁיַּגִּיעוּ הַכֹּחוֹת מִלְּמַעְלָה מַעְלָה, כִּי אָז דַּיְקָא כְּשֶׁמַּגִּיעִים עַד הָאָרֶץ הַגַּשְׁמִי, אָז דַּיְקָא צְרִיכִים לַחֲזֹר לְשָׁרְשָׁם עַל יְדֵי שֶׁחוֹזְרִים וּמִתְפַּלְּלִים בָּהֶם, שֶׁזֶּהוּ בְּחִינַת סִלּוּק הַהַלְוָאוֹת הַנַּ"ל וְעַל כֵּן כְּשֶׁפּוֹגְמִים בַּתְּפִלָה עַל יְדֵי שָׁלֹשׁ הָעֲבוֹדוֹת הַנַּ"ל, שֶׁעַל יְדֵי זֶה נוֹפְלִים לְעַבְדוּת וְשִׁעְבּוּד שֶׁל הַהַלְוָאָה כַּנַּ"ל, עִקַּר הַשִּׁעְבּוּד חָל עַל הַקַּרְקַע, כִּי מִשָּׁם דַּוְקָא סִלּוּק כָּל הַחוֹבוֹת וְהַהַלְוָאוֹת כַּנַּ"ל:
<h3>אות ו</h3>
עַל כֵּן אֵין כֹּחַ לְהַלּוֹוֶה לִמְכֹּר הַקַּרְקַע לְאַחֵר וּכְשֶׁמּוֹכְרָהּ, אֲזַי הַמַּלְוֶה טוֹרֵף הַקַּרְקַע מֵהַלָּקוֹחוֹת, כִּי הַקַּרְקַע תָּמִיד בְּחֶזְקַת הַמַּלְוֶה, כִּי מֵאַחַר שֶׁהוּא מַלְוֶה לַחֲבֵרוֹ הוּא נֶגֶד חֲבֵרוֹ בִּבְחִינַת מַשְׁפִּיעַ שֶׁכֹּחוֹ בִּבְחִינַת הַמַּלְוֶה הַגָּדוֹל הַנַּ"ל שֶׁהַכֹּל לוֹוִין מִמֶּנּוּ וְהַכֹּל מְשֻׁעְבָּדִים אֵלָיו וְעִקַּר הַשִּׁעְבּוּד עַל הָאָרֶץ, כִּי הָאָרֶץ וּמְלֹאָהּ מְשֻׁעְבָּד לְהַמַּלְוֶה הַגָּדוֹל לְהַחֲזִיר כָּל הַכֹּחוֹת אֵלָיו כַּנַּ"ל וְזֶה הַמַּלְוֶה לַחֲבֵרוֹ מְקַבֵּל כֹּחַ מִשָּׁם. וְעַל כֵּן הַקַּרְקַע שֶׁל הַלּוֹוֶה מְשֻׁעְבֶּדֶת לוֹ לְהוֹצִיאָהּ אֲפִלּוּ מֵהַלָּקוֹחוֹת, כִּי הַקַּרְקַע דַּיְקָא מְשֻׁעְבֶּדֶת לְסַלֵּק הַהַלְוָאוֹת בְּרוּחָנִיּוּת לְהַמַּלְוֶה הַגָּדוֹל כַּנַּ"ל וְעַל כֵּן גַּם בְּגַשְׁמִיּוּת סִלּוּק כָּל הַחוֹבוֹת וְהַלְוָאוֹת חָל עַל הַקַּרְקַע דַּיְקָא וְכַנַּ"ל:
<h3>אות ז</h3>
וְזֶה בְּחִינַת הֶקְדֵּשׁ, חָמֵץ וְשִׁחְרוּר מוֹצִיאִין מִידֵי שִׁעְבּוּד, כִּי אֵלּוּ הַשְּׁלֹשָׁה הֵם בְּחִינַת תִּקּוּן שָׁלֹשׁ הָעֲבוֹדוֹת הַנַּ"ל שֶׁמַּפְסִידִין אֶת הַתְּפִלָּה שֶׁמִּשָּׁם בָּא הַשִּׁעְבּוּד וְהָעַבְדוּת כַּנַּ"ל, כִּי הֶקְדֵּשׁ זֶה בְּחִינַת תִּקּוּן הָאֱמוּנָה שֶׁהִיא בְּחִינַת קֹדֶשׁ, כְּמוֹ שֶׁמְּבֹאָר בְּמָקוֹם אַחֵר בְּחִינַת וְעִם קְדוֹשִׁים נֶאֱמָן. כִּי הֶקְדֵּשׁ הוּא בְּחִינַת עֲבוֹדוֹת הַבֵּית הַמִּקְדָּשׁ שֶׁמִּשָּׁם עִקַּר עֲלִיַּת הַתְּפִלָּה. כִּי 'הֶקְדֵּשׁ' הַיְנוּ קְדֻשַּׁת הַגּוּף, כְּגוֹן שׁוֹר לְקָרְבָּן שֶׁהוּא עֲבוֹדוֹת הַבֵּית הַמִּקְדָּשׁ שֶׁשָּׁם עִקַּר הָאֱמוּנָה שֶׁהוּא כְּלָלִיּוּת הַקְּדֻשָּׁה, בְּחִינַת מִקְּדָשׁ ה' כּוֹנֲנוּ יָדֶיךָ, בְּחִינַת וַיְהִי יָדָיו אֱמוּנָה. וְעַל כֵּן שָׁם עִקַּר עֲלִיּוֹת הַתְּפִלָּה, כְּמוֹ שֶׁכָּתוּב, "כִּי בֵיתִי בֵּית תְּפִלָּה". כִּי תִּקּוּן הַתְּפִלָּה עַל יְדֵי אֱמוּנָה שֶׁהוּא הֵפֶךְ הָעֲבוֹדָה זָרָה וְהַכְּפִירוֹת שֶׁהֵם בְּחִינַת עֲבוֹדָה דְּסִטְרָא אָחֳרָא שֶׁמַּפְסִיד הַתְּפִלָּה כַּנַּ"ל. וְחָמֵץ הוּא בְּחִינַת תִּקּוּן גִּלּוּי עֲרָיוֹת שֶׁהוּא סִטְרָא דְּמוֹתָא בְּחִינַת רַגְלֶיהָ יֹרְדוֹת מָוֶת שֶׁהוּא בְּחִינַת אִסּוּר חָמֵץ, בְּחִינַת כָּל מַחְמֶצֶת לֹא תֹאכֵלוּ תַּמָּן חָמֵץ תַּמָּן מֵת, כְּמוֹ שֶׁאִיתָא בַּזֹּהַר הַקָּדוֹשׁ. כִּי עִקַּר זֹאת הַתַּאֲוָה בָּאָה עַל יְדֵי חִמּוּץ הַמֹּחַ שֶׁהוּא בְּחִינַת חָמֵץ, כַּמּוּבָא בְּהַתּוֹרָה בַּחֲצֹצְרוֹת (סִימָן ה). וְעַל כֵּן אִסּוּר חָמֵץ בְּפֶסַח, שֶׁהוּא לְהַכְנִיעַ וּלְבַעֵר חִמּוּץ הַמֹּחַ, לְבַטֵּל זֹאת הַתַּאֲוָה זֶהוּ בְּחִינַת תִּקּוּן גִּלּוּי עֲרָיוֹת. וְשִׁחְרוּר זֶה בְּחִינַת אַל תְּהִי בָז לְכָל אָדָם, שֶׁהוּא הֵפֶךְ שְׁפִיכַת דָּמִים כְּמוֹ שֶׁמְּבֹאָר שָׁם כִּי אֵינוֹ מְבַזֶּה וּמְמָאֵס אֲפִלּוּ אֶת עַבְדּוֹ בִּבְחִינַת אִם אֶמְאַס מִשְׁפַּט עַבְדִּי (אִיּוֹב לא) וְכוּ', כִּי בְּוַדַּאי כְּשֶׁמְּשַׁחְרֵר עַבְדּוֹ הוּא בִּשְׁבִיל אֵיזֶה נַחַת רוּחַ שֶׁעָשָֹה לוֹ וַאֲפִלּוּ שֶׁעַבְדּוֹ מְשֻׁעְבָּד לוֹ וְאַף עַל פִּי כֵן אֵינוֹ מְבַזֶּה אוֹתוֹ וּמְשַׁחְרְרוֹ שֶׁזֶּהוּ בְּחִינַת 'אַל תְּהִי בָז לְכָל אָדָם'. נִמְצָא, שֶׁאֵלּוּ הַשְּׁלֹשָׁה, הֶקְדֵּשׁ וְחָמֵץ וְשִׁחְרוּר, הֵם הַהֵפֶךְ מִשָּׁלֹשׁ עֲבוֹדוֹת הַנַּ"ל שֶׁהֵם מַפְסִידִין עֲבוֹדוֹת הַתְּפִלָּה. עַל כֵּן הֵם מַפְקִיעִין מִידֵי שִׁעְבּוּד שֶׁבָּא עַל יְדֵי פְּגַם הַתְּפִלָּה, שֶׁבָּא עַל יְדֵי שָׁלֹשׁ עֲבוֹדוֹת הַנַּ"ל, שֶׁמִּשָּׁם עִקַּר הַשִּׁעְבּוּד וְכַנַּ"ל:
<h3>אות ח</h3>
וְזֶה בְּחִינַת פּוּרִים שֶׁהוּא לְהַכְנִיעַ וּלְבַטֵּל קְלִפַּת הָמָן עֲמָלֵק בְּכָל דּוֹר וָדוֹר בְּכָל שָׁנָה וְשָׁנָה, כִּי הָמָן עֲמָלֵק, יִמַּח שְׁמָם, הֵם הַהֵפֶךְ מִכָּל הַתִּקּוּנִים הַנֶּאֱמָרִים בְּהַתּוֹרָה הַנַּ"ל שֶׁעַל יָדָם זוֹכִים לֶאֱחֹז בְּכִסֵּא הַכָּבוֹד וְכוּ', שֶׁעַל יְדֵי זֶה זוֹכִים שֶׁתִּתְקַיֵּם מֶמְשַׁלְתָּם עַל הַמַּלְאָכִים, כַּמְבֹאָר שָׁם, עַיֵּן שָׁם הֵיטֵב מֵרֹאשׁ הַתּוֹרָה עַד סוֹפָהּ, כִּי עֲמָלֵק כָּלוּל מִכָּל הַקְּלִפּוֹת וְהַסִּטְרִין אָחֳרָנִין שֶׁכָּל כֹּחָם נִמְשָׁךְ מִקִּנְאַת הַמַּלְאָכִים שֶׁרוֹצִים לְהַפִּיל אֶת הָאָדָם, חַס וְשָׁלוֹם, שֶׁלֹּא תִּתְקַיֵּם מֶמְשַׁלְתּוֹ עֲלֵיהֶם שֶׁמִּשָּׁם נִמְשַׁךְ חֵטְא אָדָם הָרִאשׁוֹן שֶׁגָּרַם קִלְקוּל וּמִיתָה לְדוֹרוֹת שֶׁהָיָה עַל יְדֵי קִנְאַת הַמַּלְאָכִים שֶׁהִתְקַנְּאוּ בּוֹ הַרְבֵּה עַל שֶׁהָיוּ רוֹאִין גְּדֻלָּתוֹ שֶׁהָיוּ הַמַּלְאָכִים צוֹלִין לוֹ בָּשָֹר וּמְצַנְּנִין לוֹ יַיִן וְנִתְקַנְּאוּ בּוֹ עַד שֶׁרָכַב הַס"ם וְכוּ', כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְכֵן בְּכָל דּוֹר וָדוֹר עִקַּר כֹּחַ הַס"ם וְחֵילוֹתָיו הָרוֹצִים
לְהַחֲטִיא אֶת הָאָדָם וּלְהַפִּילוֹ, חַס וְשָׁלוֹם, נִמְשָׁךְ מִקִּנְאַת הַמַּלְאָכִים הַנַּ"ל. וּמִשָּׁם יְנִיקַת עֲמָלֵק שֶׁכָּלוּל מִכָּל הַקְּלִפּוֹת שֶׁהֵם בְּחִינַת שָֹרֵי הַשִּׁבְעִים עַכּוּ"ם שֶׁכָּלוּל מִכֻּלָּם בְּחִינַת רֵאשִׁית גּוֹיִם עֲמָלֵק כַּמּוּבָא בְּמָקוֹם אַחֵר. וְהוּא חוֹתֵר תָּמִיד לְקַלְקֵל כָּל הַתִּקּוּנִים הַמְבֹאָרִים שָׁם שֶׁעַל יָדָם יְכוֹלִין לֶאֱחֹז בְּכִסֵּא כָּבוֹד לְהִנָּצֵל מִקִּנְאָתָם, כִּי מְבֹאָר שָׁם שֶׁהַתִּקּוּן הוּא עַל יְדֵי יִרְאָה שֶׁהוּא בְּחִינַת בִּנְיַן יְרוּשָׁלַיִם שֶׁזּוֹכִין לָזֶה עַל יְדֵי שָׁלֹשׁ רְגָלִים שֶׁמַּכְנִיעִין הַשָּׁלֹשׁ תַּאֲווֹת שֶׁהֵם בְּחִינַת שָׁלֹשׁ מִשְׁמָרוֹת שֶׁל הַלַּיְלָה שְׁלֹשָׁה מִינֵי חֹשֶׁךְ שֶׁהֵם תַּאֲוַת מָמוֹן וְתַאֲוַת נִאוּף וְתַאֲוַת אֲכִילָה. וַעֲמָלֵק בְּהֵפֶךְ מִכָּל זֶה. בְּחִינַת וְלֹא יָרֵא אֱלֹקִים, כִּי הוּא מִתְגַּבֵּר בְּתַאֲוַת אֲכִילָה בְּחִינַת הַלְעִיטֵנִי נָא הַנֶּאֱמַר בְּעֵשָֹו שֶׁמִּמֶּנּוּ יָצָא עֲמָלֵק: וְעַל כֵּן חָתַר הַבַּעַל דָּבָר לְהַכְשִׁיל אֶת יִשְֹרָאֵל בִּפְגַם אֲכִילָה שֶׁהוּא מַה שֶּׁנֶּהֱנוּ מִסְּעֻדַּת אֲחַשְׁוֵרוֹשׁ שֶׁעַל יְדֵי זֶה הִתְגַּבֵּר הָמָן עֲמָלֵק. וְכֵן תַּאֲוַת נִאוּף עַל יָדוֹ בִּבְחִינַת אֲשֶׁר קָרְךָ בַּדֶּרֶךְ כַּיָּדוּעַ. וְכֵן תַּאֲוַת מָמוֹן בִּבְחִינַת וְלַחוֹטֶא נָתַן עִנְיָן לֶאֱסֹף וְלִכְנוֹס וְכוּ'. זֶה הָמָן. וּכְמוֹ שֶׁכָּתַב אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בְּסִימָן נו בְּהַתּוֹרָה "וּבְיוֹם הַבִּכּוּרִים". וְהַתִּקּוּן לְכָל זֶה הֵם הַשָּׁלֹשׁ רְגָלִים שֶׁכֻּלָּם הֵם זֵכֶר לִיצִיאַת מִצְרַיִם. וַעֲמָלֵק הוּא הַהֵפֶךְ מֵהַשְּׁלֹשָׁה רְגָלִים, כִּי הוּא שֶׁכּוֹפֵר בִּיצִיאַת מִצְרַיִם. וְעַל כֵּן הוּא הָרִאשׁוֹן שֶׁבָּא לְהִלָּחֵם עִם יִשְֹרָאֵל אַחַר שֶׁיָּצְאוּ מִמִּצְרַיִם בְּאוֹתוֹת נוֹרָאוֹת, כְּמוֹ שֶׁכָּתוּב, "וַיָּבֹא עֲמָלֵק וַיִּלָּחֶם עִם יִשְֹרָאֵל וְכוּ'". וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, מָשָׁל לְאַמְבַּטִי רוֹתַחַת בָּא בֶּן בְּלִיַּעַל וְקָפַץ לְתוֹכָהּ וְכוּ', כִּי הוּא בֶּן בְּלִיַּעַל וְחָצוּף וְעַז פָּנִים כָּזֶה אַף עַל פִּי שֶׁרוֹאֶה אוֹתוֹת וּמוֹפְתִים כָּאֵלֶּה אֵינוֹ רוֹצֶה לְהַכְנִיעַ עַצְמוֹ נֶגֶד הָאֱמֶת וְהוּא הֵפֶךְ עֲבוֹדַת הַתְּפִלָּה שֶׁמַּכְנִיעַ וּמְבַטֵּל רְפוּאוֹת הָרוֹפְאִים וְהַדָּאקְטוֹרִים, כִּי עֲמָלֵק הוּא בְּחִינַת כְּפִירוֹת וַחֲקִירוֹת הַפִּילוֹסוֹפְיָא שֶׁהוּא הֵפֶךְ הַתְּפִלָּה כְּמוֹ שֶׁמּוּבָא בְּמָקוֹם אַחֵר, כִּי הוּא כָּלוּל מִכָּל הַשָּׁלֹשׁ הָעֲבוֹדוֹת שֶׁהֵם מַפְסִידִין עֲבוֹדוֹת הַתְּפִלָּה שֶׁהֵם, עֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים, דְּהַיְנוּ הֵפֶךְ אַל תְּהִי בָז לְכָל אָדָם, כִּי הוּא מְבַזֶּה וּמְבַיֵּשׁ הַכֹּל, כִּי הוּא כּוֹפֵר גָּדוֹל שֶׁהוּא בְּחִינַת עֲבוֹדָה זָרָה. וְכֵן גִּלּוּי עֲרָיוֹת נִמְשָׁךְ מִמֶּנּוּ כַּנַּ"ל. וְכֵן שְׁפִיכַת דָּמִים כִּי בָּא לְהִלָּחֵם עִם יִשְֹרָאֵל בְּחִנָּם וְלִשְׁפֹּךְ דָּמָם חַס וְשָׁלוֹם, כִּי הוּא מְבַזֶּה כָּל אָדָם וְאֵין שׁוּם אָדָם נֶחֱשָׁב בְּעֵינָיו, אֲפִלּוּ הָעַכּוּ"ם וְאֻמּוֹת הָעוֹלָם כִּי אִם הָיָה נֶחֱשָׁב בְּעֵינָיו לִכְלוּם אֵיזֶה אָדָם שֶׁבָּעוֹלָם בְּוַדַּאי לֹא הָיָה בָּא לְהִלָּחֵם עִם יִשְֹרָאֵל אַחֲרֵי שֶׁפַּרְעֹה וְחֵילוֹ, שֶׁהָיָה מֶלֶךְ אַדִּיר וְחָזָק כָּזֶה, נִכְנַע וְנָפַל לִפְנֵי יִשְֹרָאֵל כָּל כָּךְ וּפֶה שֶׁאָמַר, מִי ה' וְכוּ', אָמַר, ה' הַצַּדִּיק וְכוּ' כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. אֲבָל עֲמָלֵק בְּרִשְׁעָתוֹ הַגְּדוֹלָה לֹא דַּי שֶׁהָיָה שֹוֹנֵא וּמְבַזֶּה אֶת יִשְֹרָאֵל, אַף גַּם פַּרְעֹה וְכָל הָאֻמּוֹת הָיוּ מְבֻזִּין בְּעֵינָיו וְלֹא הָיוּ נֶחֱשָׁבִין בְּעֵינָיו לִכְלוּם. וְאָמַר בְּלִבּוֹ, פַּרְעֹה וַעֲבָדָיו הֵם נִבְזִים וּשְׁפָלִים וַחֲסוּרֵי דֵּעָה שֶׁהִכְנִיעוּ עַצְמָן נֶגֶד מֹשֶׁה, אֲבָל הוּא חָכָם וּמֵבִין בְּיוֹתֵר וְאֵינוֹ מַכְנִיעַ דַּעְתּוֹ אֶל הָאֱמֶת וְהָאֱמוּנָה לְהַאֲמִין בְּשׁוּם אוֹת וּמוֹפֵת וְכוּ' עַד שֶׁבָּא לְהִלָּחֵם עִם יִשְֹרָאֵל. וְזֶה עִקַּר בְּחִינַת קְלִפּוֹת הָמָן שֶׁבִּזָּה הַכֹּל, כִּי לֹא דַּי שֶׁהוּא מְשֻׁקָּע בְּכָל תַּאֲווֹת רָעוֹת, אַף גַּם הוּא מְבַזֶּה הַכֹּל כְּאִלּוּ אֵין שׁוּם אָדָם שֶׁיִּהְיֶה לוֹ דַּעַת נֶגְדּוֹ בְּחִינַת לֹא חָשַׁב אֱנוֹשׁ. וּכְמוֹ שֶׁכָּתוּב בְּהָמָן, "וַיִּבֶז בְּעֵינָיו לִשְׁלֹחַ יָד בְּמָרְדֳּכַי לְבַדּוֹ וַיְבַקֵּשׁ הָמָן לְהַשְׁמִיד וְכוּ'". הֲרֵי שֶׁהָיָה מָרְדְּכַי הַצַּדִּיק מְבֻזֶּה בְּעֵינָיו כָּל כָּךְ עַד שֶׁלֹּא נֶחְשַׁב בְּעֵינָיו אֲפִלּוּ לְהִנָּקֵם בּוֹ לְבַדּוֹ לְהָרְגוֹ וּלְאַבְּדוֹ, כִּי כָּל כָּךְ הָיָה מְבֻזֶּה בְּעֵינָיו וְעַל כֵּן רָצָה לְהִתְגַּבֵּר לְהַשְׁמִיד וְלַהֲרֹג וּלְאַבֵּד אֶת כָּל הַיְּהוּדִים, דְּהַיְנוּ שְׁפִיכַת דָּמִים שֶׁהוּא הַהֵפֶךְ מִבְּחִינַת אַל תְּהִי בָז לְכָל אָדָם, כִּי הוּא בִּזָּה הַכֹּל בְּיוֹתֵר. וְכַמְבֹאָר בְּרִשְׁעַת הַמְסִירָה שֶׁלּוֹ כַּמָּה בִּזָּה אֶת יִשְֹרָאֵל, כְּמוֹ שֶׁכָּתוּב: "יֶשְׁנוֹ עַם אֶחָד מְפֻזָּר וּמְפֹרָד בֵּין הָעַמִּים וְכוּ'". וְכַמְבֹאָר בַּגְּמָרָא וּמִדְרָשִׁים. וְעַל כֵּן עִקַּר פְּגַם הַכִּסֵּא כָּבוֹד עַל יָדוֹ בִּבְחִינַת, 'כִּי יָד עַל כֵּס יָהּ' שֶׁאֵין הַשֵּׁם שָׁלֵם וְכִסֵּא שָׁלֵם עַד שֶׁיִּמָּחֶה זֵכֶר עֲמָלֵק, כִּי עֲמָלֵק הוּא בְּחִינַת פְּגַם הַכִּסֵּא כָּבוֹד עַל יְדֵי שֶׁהוּא מִתְגַּבֵּר לְהַחֲטִיא אֶת יִשְֹרָאֵל לְקַלְקֵל, חַס וְשָׁלוֹם, כָּל הַתִּקּוּנִים הַנַּ"ל שֶׁעַל יָדָם אוֹחֲזִין בְּכִסֵּא הַכָּבוֹד שֶׁהוּא שָׁרְשֵׁי נִשְׁמוֹת יִשְֹרָאֵל שֶׁעַל יְדֵי זֶה שְׁלֵמוּת הַכִּסֵּא, כִּי כָּל מַה שֶּׁיִּשְֹרָאֵל אוֹחֲזִין שָׁם בְּיוֹתֵר וּמְקַשְּׁרִין עַצְמָן לְשָׁם, מְאִירִין יוֹתֵר שָׁרְשֵׁי הַנְּשָׁמוֹת וְנִשְׁלָם וְנִגְדָּל הַכִּסֵּא כָּבוֹד בְּיוֹתֵר, כִּי 'בְּרָב עָם הַדְרַת מֶלֶךְ' וְעַל כֵּן מַתְחֶלֶת הַמְּגִלָּה לְסַפֵּר מִכִּסֵּא מַלְכוּת שֶׁל אֲחַשְׁוֵרוֹשׁ, כְּמוֹ שֶׁכָּתוּב, "כְּשֶׁבֶת הַמֶּלֶךְ עַל כִּסֵּא מַלְכוּתוֹ". כִּי כִּסְאוֹ שֶׁל אֲחַשְׁוֵרוֹשׁ, שֶׁהוּא מַלְכוּת הָרְשָׁעָה, הוּא הַהֵפֶךְ מִכִּסֵּא דִּקְדֻשָּׁה, כִּי אֶת זֶה לְעֻמַּת זֶה עָשָֹה הָאֱלֹקִים וְעַל כֵּן רָצוּ לְהִתְגַּבֵּר בְּכִסֵּא מַלְכוּת דְּסִטְרָא אָחֳרָא שֶׁלֹּא לְהַנִּיחַ אֶת יִשְֹרָאֵל לֶאֱחֹז בְּכִסֵּא הַכָּבוֹד, וְעַל כֵּן אָז הִכְשִׁילוּ אוֹתָם בְּכָל הַקִּלְקוּלִים הַנַּ"ל שֶׁהֶחֱטִיאוּם בִּסְעֻדָּתוֹ שֶׁל אוֹתוֹ רָשָׁע שֶׁאָז הִתְקַלְקְלוּ בִּזְנוּת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְכֵן פָּגְמוּ בָּאֱמוּנָה עַל יְדֵי שֶׁהִשְׁתַּחֲווּ לַצֶּלֶם שֶׁל נְבוּכַדְנֶצַּר, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. הַכֹּל כְּדֵי לְקַלְקֵל, חַס וְשָׁלוֹם, הַתִּקּוּנִים הַנַּ"ל, כְּדֵי שֶׁלֹּא יוּכְלוּ לְהִתְאַחֵז בְּכִסֵּא הַכָּבוֹד וְכַנַּ"ל:
<h3>אות ט</h3>
וְהַתִּקּוּן הָיָה עַל יְדֵי מָרְדְּכַי שֶׁהוּא בְּחִינַת מָר דְּרוֹר מָרֵי דַּכְיָא. שֶׁהוּא בְּחִינַת הַצַּדִּיק הָאֱמֶת שֶׁיָּכוֹל לַעֲשֹוֹת רֹאשׁ הַשָּׁנָה שֶׁהוּא דָּן אֶת הַכֹּל לְכַף זְכוּת שֶׁהוּא הַהֵפֶךְ מִבִּזּוּי אֲנָשִׁים, כִּי הוּא מְקַיֵּם 'אַל תְּהִי בָז לְכָל אָדָם' וְחוֹתֵר בְּכָל כֹּחוֹ לְהוֹצִיא אֶת הַכֹּל מֵחֲרָפוֹת וּבִזְיוֹנוֹת וּלְהַכְנִיסָן לְתוֹךְ כָּבוֹד דִּקְדֻשָּׁה, כִּי הוּא מְקַיֵּם אַל תָּדִין אֶת חֲבֵרְךָ עַד שֶׁתַּגִּיעַ לִמְקוֹמוֹ. וּכְמוֹ שֶׁמְּבֹאָר שָׁם, עַיֵּן שָׁם. כִּי מָר דְּרוֹר בְּשָֹמִים רֹאשׁ שֶׁהוּא שֶׁמֶן הַמִּשְׁחָה עַל יְדֵי זֶה מַעֲלִין כָּל הַדְּבָרִים לְתוֹךְ הַכָּבוֹד דִּקְדֻשָּׁה, כִּי עַל יְדֵי שֶׁמֶן הַמִּשְׁחָה נִמְשְׁחוּ כָּל עֲבוֹדַת הַמִּשְׁכָּן וְכֵלָיו וְכָל הַכֹּהֲנִים וְהַמְלָכִים שֶׁכֻּלָּם קִבְּלוּ כְּבוֹדָם וְיָצְאוּ מֵחֹל לְקֹדֶשׁ, מִבִּזּוּי לְכָבוֹד עַל יְדֵי שֶׁמֶן הַמִּשְׁחָה שֶׁמְּקַדֵּשׁ הַכֹּל, כִּי כָּל הַכָּבוֹד דִּקְדֻשָּׁה הָיָה בַּמִּשְׁכָּן, כְּמוֹ שֶׁכָּתוּב, "מִשְׁכַּן כְּבוֹדוֹ", וּכְתִיב, "וּכְבוֹד ה' מָלֵא אֶת הַמִּשְׁכָּן". וְכֵן הַכֹּהֲנִים וּבִגְדֵיהֶם שֶׁהָיוּ לְכָבוֹד וּלְתִפְאֶרֶת כֻּלָּם נִתְקַדְּשׁוּ וְזָכוּ לִכְבוֹדָם עַל יְדֵי שֶׁנִּמְשְׁחוּ בְּשֶׁמֶן הַמִּשְׁחָה וְעַל יְדֵי זֶה הָיָה לָהֶם כֹּחַ לְכַפֵּר עַל יִשְֹרָאֵל עַל יְדֵי הַקָּרְבָּנוֹת שֶׁהִקְרִיבוּ בַּמִּשְׁכָּן, שֶׁעַל יְדֵי זֶה בִּטְּלוּ מִיִּשְֹרָאֵל כָּל הַבִּזְיוֹנוֹת וְהַחֲרָפוֹת וְהַבּוּשׁוֹת שֶׁהֵם הָעֲווֹנוֹת וְהֶעֱלוּ אֶת הַכֹּל מִבִּזָּיוֹן לְכָבוֹד וְהַכֹּל הָיָה עַל יְדֵי שֶׁמֶן הַמִּשְׁחָה שֶׁעַל יְדֵי זֶה הָיָה כָּל קְדֻשָּׁתוֹ. וְכֵן כָּל הַכָּבוֹד שֶׁל הַמְלָכִים שֶׁל יִשְֹרָאֵל הָיָה עַל יְדֵי שֶׁמֶן הַמִּשְׁחָה. וְעַל כֵּן הַגּוֹאֵל צֶדֶק נִקְרָא בְּשֵׁם מָשִׁיחַ עַל שֵׁם שֶׁנִּמְשַׁח בְּשֶׁמֶן הַמִּשְׁחָה, כִּי מָשִׁיחַ יַעֲסֹק בָּזֶה בְּיוֹתֵר לְהַעֲלוֹת הַכֹּל מִבִּזָּיוֹן לְכָבוֹד וּלְקַיֵּם בְּתַכְלִית הַשְּׁלֵמוּת אַל תְּהִי בָז לְכָל אָדָם, לִבְלִי לְבַזּוֹת שׁוּם אָדָם שֶׁבָּעוֹלָם, רַק לַעֲסֹק עִם הַכֹּל לְתַקְּנוֹ, לְהַעֲלוֹתוֹ מִבִּזָּיוֹן לְכָבוֹד דִּקְדֻשָּׁה. כְּמוֹ שֶׁכָּתוּב, "יָחֹס עַל דַּל וְאֶבְיוֹן וְנַפְשׁוֹת אֶבְיוֹנִים יוֹשִׁיעַ מִתּוֹךְ וּמֵחָמָס יִגְאַל נַפְשָׁם וְיֵיקַר דָּמָם בְּעֵינָיו". 'וְיֵיקַר' דַּיְקָא הֵפֶךְ וַיִּבֶז וְכוּ' וְעַל כֵּן הוּא נִקְרָא בְּיוֹתֵר מֵהַכֹּל עַל שֵׁם שֶׁמֶן הַמִּשְׁחָה, כִּי נִקְרָא מָשִׁיחַ כַּנַּ"ל, כִּי זֶה עִקַּר בְּחִינַת שֶׁמֶן הַמִּשְׁחָה שֶׁמַּעֲלֶה הַכֹּל מִבִּזָּיוֹן לְכָבוֹד דִּקְדֻשָּׁה וְכַנַּ"ל וּמִשָּׁם הָיָה שֹׁרֶשׁ מָרְדְּכַי הַצַּדִּיק בְּחִינַת מֹר דְּרוֹר בְּשָֹמִים רֹאשׁ שֶׁל שֶׁמֶן הַמִּשְׁחָה שֶׁזֶּה הֵפֶךְ הָמָן שֶׁהָיָה מְבַזֶּה אֶת הַכֹּל, כִּי הוּא מִשְׁתַּדֵּל לְהַעֲלוֹת אֶת כָּל אָדָם מִבִּזָּיוֹן לְכָבוֹד כַּנַּ"ל, כִּי הוּא אוֹחֵז בְּכִסֵּא הַכָּבוֹד עַל יְדֵי שֶׁהִתְגַּבֵּר לְהַכְנִיעַ וּלְשַׁבֵּר כָּל הַתַּאֲווֹת וּלְתַקֵּן כָּל הַקִּלְקוּלִים הַבָּאִים עַל יְדֵי קְלִפַּת הָמָן עֲמָלֵק כַּנַּ"ל עַד שֶׁזּוֹכֶה לִבְחִינַת כָבוֹד יַנְחִלֵם וְכוּ' שֶׁעַל יְדֵי זֶה הוּא בִּבְחִינַת מְקוֹמוֹ שֶׁל עוֹלָם וְיָכוֹל לַעֲשֹוֹת רֹאשׁ הַשָּׁנָה לָדוּן אֶת הַכֹּל לְכַף זְכוּת, שֶׁכָּל זֶה הוּא בְּחִינַת הַמִּשְׁכָּן שֶׁנִּמְשַׁח בְּשֶׁמֶן הַמִּשְׁחָה, שֶׁהוּא בִּבְחִינַת קְדֻשַּׁת הַבֵּית הַמִּקְדָּשׁ שֶׁשָּׁם עִקַּר הַמָּקוֹם דִּקְדֻשָּׁה בְּחִינַת מַה נּוֹרָא הַמָּקוֹם הַזֶּה, כִּי שָׁם
נִכְלָלִין בִּבְחִינַת לְמַעְלָה מֵהַמָּקוֹם, כִּי שָׁם עִקַּר הַדְּבֵקוּת וְהַכְּלָלִיּוּת לְהִכָּלֵל בּוֹ יִתְבָּרַךְ שֶׁהוּא לְמַעְלָה מֵהַמָּקוֹם:
<h3>אות י</h3>
כִּי ה' יִתְבָּרַךְ מְקוֹמוֹ שֶׁל עוֹלָם, כִּי הוּא יִתְבָּרַךְ לְמַעְלָה מֵהַמָּקוֹם וְאֵין לוֹ שׁוּם מָקוֹם בְּכָל הָעוֹלָמוֹת הָעֶלְיוֹנִים הָרוּחָנִיִּים וְהַזַּכִּים בְּתַכְלִית זַכּוּת הָרוּחָנִיּוּת עַד שֶׁכָּל דָּרֵי מַעְלָה שׁוֹאֲלִים אַיֵּה מְקוֹם כְּבוֹדוֹ, אֲבָל מֵאַהֲבָתוֹ אֶת יִשְֹרָאֵל שֶׁעִקָּרָם הֵם הַצַּדִּיקִים שֶׁשִּׁבְּרוּ אֶת תַּאֲוָתָם וְזָכוּ לְכָל הַתִּקּוּנִים הַנַּ"ל הוּא מְצַמְצֵם אֶת עַצְמוֹ, כִּבְיָכוֹל, עַד שֶׁמַּשְׁרֶה שְׁכִינָתוֹ בְּתוֹךְ הַבֵּית הַמִּקְדָּשׁ שֶׁבְּזֶה הָעוֹלָם הַגַּשְׁמִי דַּיְקָא עַד שֶׁנִּקְרָא מְקוֹמוֹ, כְּמוֹ שֶׁכָּתוּב, "עַד אֶמְצָא מָקוֹם לַה' מִשְׁכָּנוֹת וְכוּ'". וְכֵן כָּל הַצַּדִּיקִים הֵם מֶרְכַּבְתּוֹ שֶׁל מָקוֹם, כִּי זֶה עִקַּר גְּדֻלָּתוֹ יִתְבָּרַךְ שֶׁבּוֹחֵר בַּעֲבוֹדַת הַצַּדִּיקִים שֶׁהֵם בְּזֶה הָאָרֶץ הַגַּשְׁמִי דַּיְקָא וּמִשָּׁם דַּיְקָא הֵם נִכְלָלִים בּוֹ יִתְבָּרַךְ, שֶׁהוּא מְקוֹמוֹ שֶׁל עוֹלָם, עַד שֶׁנֶּחֱשָׁב שֶׁכָּאן בְּזֶה הָעוֹלָם דַּיְקָא הוּא מְקוֹמוֹ יִתְבָּרַךְ בִּבְחִינַת מְלֹא כָל הָאָרֶץ כְּבוֹדוֹ, בְּחִינַת מַה נּוֹרָא הַמָּקוֹם הַזֶּה, בְּחִינַת עַד אֶמְצָא מָקוֹם לַה' הַנַּ"ל. וְעַל יְדֵי זֶה הֵם יְכוֹלִים לַעֲשֹוֹת רֹאשׁ הַשָּׁנָה לָדוּן אֶת הַכֹּל לְכַף זְכוּת שֶׁעַל יְדֵי זֶה עִקַּר הַתִּקּוּן שֶׁל בְּחִינַת פּוּרִים שֶׁמַּצִּילִים יִשְֹרָאֵל מִשְּׁפִיכַת דָּמִים שֶׁרָצָה הָמָן, יִמַּח שְׁמוֹ, לְהַשְׁמִידָם וּלְאַבְּדָם עַל יְדֵי רִבּוּי הַקִּלְקוּלִים וְהַקִּטְרוּגִים שֶׁמָּצָא עֲלֵיהֶם. אֲבָל הַצַּדִּיק הָאֱמֶת בְּחִינַת מָרְדְּכַי מֹר דְּרוֹר טָרַח וְיָגַע וּבִזָּה עַצְמוֹ בְּכָל הַבִּזְיוֹנוֹת, כִּי מָרְדְּכַי יָדַע אֶת כָּל אֲשֶׁר נַעֲשָֹה מֵרֹאשׁ וְעַד סוֹף. וְעַד הֵיכָן הַדָּבָר מַגִּיעַ בְּכָל דּוֹר וָדוֹר, בְּכָל שָׁנָה וְשָׁנָה. וַיֵּצֵא בְּתוֹךְ הָעִיר וַיִּקְרַע אֶת בְּגָדָיו וַיִּלְבַּשׁ שַֹק וָאֵפֶר וַיִּזְעַק זְעָקָה גְּדוֹלָה וּמָרָה. וְכֵן הִכְנִיס בְּכָל יִשְֹרָאֵל לָצוּם וְלִזְעֹק הַרְבֵּה, כְּמוֹ שֶׁכָּתוּב, "וְדִבְרֵי הַצֹּמוֹת וְזַעֲקָתָם". כִּי הַצַּדִּיק מְבַזֶּה אֶת עַצְמוֹ בִּבְחִינַת נִבְזֶה בְּעֵינָיו נִמְאָס, אֲבָל שְׁאָר בְּנֵי אָדָם כֻּלָּם חֲשׁוּבִים בְּעֵינָיו מְאֹד אֲפִלּוּ הַגָּרוּעַ וְהַפָּחוּת מְאֹד, כִּי הוּא מְקַיֵּם בִּשְׁלֵמוּת אַל תְּהִי בָז לְכָל אָדָם, כִּי הוּא בִּבְחִינַת מְקוֹמוֹ שֶׁל עוֹלָם שֶׁדָּן אֶת הַכֹּל לְכַף זְכוּת כַּנַּ"ל, וְעַל יְדֵי זֶה הִצִּיל אֶת יִשְֹרָאֵל וְנַעֲשֶֹה תֹּקֶף הַנֵּס שֶׁל פּוּרִים בְּכָל דּוֹר וָדוֹר וּבְכָל שָׁנָה וְשָׁנָה:
<h3>אות יא</h3>
וְזֶה בְּחִינַת מָר דְּרוֹר לְשׁוֹן חֵרוּת, הֵפֶךְ הָעֲבוֹדוֹת דְּסִטְרָא אָחֳרָא הַנַּ"ל שֶׁהֵם פְּגַם הַתְּפִלָּה, כִּי חֵרוּת הֵפֶךְ הָעַבְדוּת וְהַשִּׁעְבּוּד הַנַּ"ל. וְזֶה בְּחִינַת יוֹבֵל שֶׁנֶּאֱמַר בּוֹ, "וּקְרָאתֶם דְּרוֹר בָּאָרֶץ לְכָל יֹשְׁבֶיהָ". שֶׁהָעֲבָדִים יוֹצְאִים לְחֵרוּת וְהַשָּדוֹת חוֹזְרִים לְבַעֲלֵיהֶם, כְּמוֹ שֶׁכָּתוּב, "בִּשְׁנַת הַיּוֹבֵל הַזֹּאת תָּשֻׁבוּ אִישׁ אֶל אֲחֻזָּתוֹ וְאִישׁ אֶל מִשְׁפַּחְתּוֹ תָּשֻׁבוּ". וְהַכֹּל עַל יְדֵי הַשּׁוֹפָר, כְּמוֹ שֶׁכָּתוּב, "וְהַעֲבַרְתֶּם שׁוֹפַר תְּרוּעָה". שֶׁהוּא בְּחִינַת שׁוֹפָר שֶׁל רֹאשׁ הַשָּׁנָה שֶׁתּוֹקְעִין בְּכָל שָׁנָה, כִּי שׁוֹפָר שֶׁל רֹאשׁ הַשָּׁנָה וְשֶׁל יוֹם הַכִּפּוּרִים שֶׁל יוֹבֵל הֵם בְּחִינָה אַחַת. כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה , נֶאֱמַר תְּרוּעָה בְּרֹאשׁ הַשָּׁנָה וּתְרוּעָה בְּיוֹם הַכִּפּוּרִים שֶׁל יוֹבֵל. וְהֵם לְמֵדִים זֶה מִזֶּה לִתֵּן אֶת שֶׁל זֶה בָּזֶה, כִּי הֵם בְּחִינָה אַחַת, בְּחִינַת קִבּוּץ גָּלֻיּוֹת, בְּחִינַת וְהָיָה בַּיּוֹם הַהוּא יִתָּקַע בְּשׁוֹפָר גָּדוֹל וּבָאוּ הָאֹבְדִים בְּאֶרֶץ אַשּׁוּר וְהַנִּדָּחִים וְכוּ' שֶׁהֵם בְּחִינַת הַבְּזוּיִים וְהַגְּרוּעִים הָאוֹבְדִים וְנִדָּחִים בְּחֶרְפַּת עֲווֹנוֹתֵיהֶם וְכֻלָּם יָשׁוּבוּ וְיָבוֹאוּ וְיִשְׁתַּחֲווּ לִפְנֵי ה' בְּהַר הַקֹּדֶשׁ בִּירוּשָׁלַיִם שֶׁהוּא בְּחִינַת יִרְאָה שָׁלֵם שֶׁעַל יְדֵי זֶה עִקַּר הַתִּקּוּן לֶאֱחֹז בְּכִסֵּא הַכָּבוֹד שֶׁהוּא בְּחִינַת מְקוֹמוֹ שֶׁל עוֹלָם כְּמוֹ שֶׁמְּבֹאָר שָׁם בְּהַתּוֹרָה הַנַּ"ל. וּכְמוֹ שֶׁכָּתוּב שָׁם בְּסוֹף הַתּוֹרָה שֶׁשּׁוֹפָר כָּלוּל מִכָּל הַתִּקּוּנִים הַמְבֹאָרִים שָׁם כְּמוֹ שֶׁפֵּרֵשׁ שָׁם עַל פָּסוּק תִּקְעוּ בַחֹדֶשׁ שׁוֹפָר, עַיֵּן שָׁם:
<h3>אות יב</h3>
וְעַל כֵּן עָשָֹה הָמָן עֵץ גָּבֹהַּ חֲמִשִּׁים אַמָּה לְקַלְקֵל וְלִפְגֹּם, חַס וְשָׁלוֹם, בִּבְחִינַת יוֹבֵל שֶׁהוּא שְׁנַת הַחֲמִשִּׁים שֶׁאָז מַעֲבִירִין שׁוֹפָר תְּרוּעָה שֶׁהוּא בְּחִינַת רֹאשׁ הַשָּׁנָה שֶׁהוּא הַהֵפֶךְ מִבִּזּוּי אֲנָשִׁים שֶׁהוּא בְּחִינַת קְלִפַּת עֲמָלֵק. וְעַל כֵּן בֶּאֱמֶת בְּתֹקֶף כֹּחוֹ שֶׁל מָרְדְּכַי נִתְהַפֵּךְ הַגַּלְגַּל עָלָיו וְתָלוּהוּ עָלָיו, כִּי לֹא חָפֵץ בִּבְרָכָה וַתִּרְחַק מִמֶּנּוּ, כִּי הַצַּדִּיק הָאֱמֶת בְּחִינַת מָרְדְּכַי רוֹצֶה לְזַכּוֹת אֶת הַכֹּל אֲפִלּוּ הַגָּרוּעַ שֶׁבַּגְּרוּעִים, כִּי הוּא מְקַיֵּם בִּשְׁלֵמוּת אַל תְּהִי בָז לְכָל אָדָם כַּנַּ"ל, אֲבָל כָּל זֶה אִם זֶה הַבָּזוּי רוֹצֶה בְּתִקּוּנוֹ שֶׁל הַצַּדִּיק, אֲבָל כְּשֶׁזֶּה הַבָּזוּי אֵינוֹ חָפֵץ בְּבִרְכַּת תִּקּוּן שֶׁל הַצַּדִּיק אַדְּרַבָּה, הוּא מְבַזֶּה וּמְחָרֵף אֶת הַצַּדִּיק בְּכָל הַבִּזְיוֹנוֹת וְשׁוֹפֵךְ דָּמוֹ בְּבוּשׁוֹת וּבִזְיוֹנוֹת רַבּוֹת עַד שֶׁרוֹצֶה גַּם לִשְׁפֹּךְ דָּמוֹ מַמָּשׁ, חַס וְשָׁלוֹם, עִם כָּל הַנִּלְוִים אֵלָיו, חַס וְשָׁלוֹם, כְּמוֹ הָמָן שֶׁבִּזָּה אֶת מָרְדְּכַי כָּל כָּךְ עַד שֶׁלֹּא נֶחְשַׁב בְּעֵינָיו אֲפִלּוּ לִנְקֹם בּוֹ לְבַדּוֹ, כְּמוֹ שֶׁכָּתוּב, "וַיִּבֶז בְּעֵינָיו וְכוּ'" כַּנַּ"ל, עַל כֵּן אִישׁ כָּזֶה בְּוַדַּאי אָסוּר לְזַכּוֹתוֹ. וְאָסוּר לַחֲמֹל עָלָיו כִּי הַבָּא לְהָרְגְךָ וְכוּ'. וּבָזֶה פָּגַם שָׁאוּל הַמֶּלֶךְ שֶׁלֹּא שָׁמַר מִצְוַת ה' עַל יְדֵי שְׁמוּאֵל הַנָּבִיא וְהֶחֱיָה אֶת אֲגָג וְכוּ'. כִּי סָבַר שֶׁגַּם אוֹתוֹ אֵין לְבַזּוֹת, עַד שֶׁחָמַל עָלָיו וְעָבַר עַל מִצְוַת ה', כִּי שָׁאוּל הַמֶּלֶךְ הָיָה קָטָן בְּעֵינָיו מְאֹד כִּי הָיָה נֶחְבָּא אֶל הַכֵּלִים. וּכְמוֹ שֶׁכָּתוּב, "וַיִּבְזֻהוּ וְכוּ' וַיְהִי כְּמַחֲרִישׁ". אֲבָל בֶּאֱמֶת פָּגַם בָּזֶה גַּם כֵּן כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, מִכָּל שֶׁכֵּן בַּמֶּה שֶׁהֶחֱיָה אֶת אֲגָג שֶׁמִּמֶּנּוּ יָצָא הָמָן, כִּי אַף עַל פִּי שֶׁצְּרִיכִין לְקַיֵּם אַל תְּהִי בָז לְכָל אָדָם וְכוּ', אֲבָל זֶה הַמְבַזֶּה כָּל אָדָם וְרוֹצֶה לְאַבֵּד אֶת הַכֹּל בְּוַדַּאי צְרִיכִין לְהִשְׁתַּדֵּל לְהָרְגוֹ שֶׁלֹּא יַחֲרִיב אֶת הָעוֹלָם, חַס וְשָׁלוֹם, שֶׁזֶּהוּ בְּחִינַת מִצְוַת זְכִירַת מַעֲשֵֹה עֲמָלֵק לִמְחוֹת זִכְרוֹ מִן הָעוֹלָם. וְעַל כֵּן מָרְדְּכַי תִּקֵּן כָּל זֶה, כִּי הוּא הָיָה מְקַיֵּם אַל תְּהִי בָז וְכוּ' בִּשְׁלֵמוּת כַּנַּ"ל, אֲבָל כְּשֶׁבָּא הָמָן לְיָדוֹ נָקַם בּוֹ הַרְבֵּה וְקִיֵּם, וְאַתָּה עַל בָּמוֹתֵימוֹ תִּדְרֹךְ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְלֹא רָצָה לַחֲמֹל עָלָיו וְעַל בָּנָיו וּבָזֶה תִּקֵּן פְּגַם שָׁאוּל שֶׁחָמַל עַל אֲגָג, כִּי אָסוּר לִסְמֹךְ עַל דַּעְתּוֹ נֶגֶד מִצְווֹת הַתּוֹרָה שֶׁצִּוְּתָה לִמְחוֹת אֶת זֵכֶר עֲמָלֵק, כִּי זֶה הַמְבַזֶּה כָּל אָדָם, וּכְשֶׁמִּתְגַּבֵּר, חַס וְשָׁלוֹם, הוּא מַכְנִיס בְּלֵב שְׁאָר בְּנֵי אָדָם לְבַזּוֹת כָּל אָדָם, כִּי בְּהִתְגַּבְּרוּתוֹ, חַס וְשָׁלוֹם, מִתְפַּשֶּׁטֶת זֻהֲמַת קְלִפָּתוֹ בָּעוֹלָם חַס וְשָׁלוֹם, בְּוַדַּאי צְרִיכִים לְשָׁרְשׁוֹ מִן הָעוֹלָם שֶׁלֹּא יִשָּׁאֵר זִכְרוֹ בָּעוֹלָם כְּדֵי שֶׁתִּתְבַּטֵּל קְלִפָּתוֹ מִן הָעוֹלָם שֶׁמְּבַזֵּית הַכֹּל כְּדֵי שֶׁעַל יְדֵי זֶה נוּכַל לְקַיֵּם אַל תְּהִי בָז לְכָל אָדָם, כִּי כָּל מַה שֶּׁמַּכְנִיעִין וְעוֹקְרִים יוֹתֵר קְלִפַּת הָמָן שֶׁמְּבַזֶּה הַכֹּל. כְּמוֹ כֵן מִתְגַּבֵּר כֹּחַ הַצַּדִּיק שֶׁמְּקַיֵּם אַל תְּהִי בָז וְכוּ'. שֶׁמְּכַבֵּד וּמְזַכֶּה אֶת הַכֹּל וּמַמְשִׁיךְ קְדֻשַּׁת הַשּׁוֹפָר שֶׁל רֹאשׁ הַשָּׁנָה וְיוֹבֵל שֶׁעַל יְדֵי זֶה דָּנִים אֶת הַכֹּל לְכַף זְכוּת וְכוּ' וְכַנַּ"ל:
<h3>אות יג</h3>
וְעַל כֵּן כָּל שֹוֹנְאֵי יִשְֹרָאֵל שֶׁכְּלָלוּתָם הוּא הָמָן עֲמָלֵק, יִמַּח שְׁמָם, כֻּלָּם מִתְגָּרִים עַל הַבֵּית הַמִּקְדָּשׁ וְאֶרֶץ יִשְֹרָאֵל, כְּמוֹ שֶׁכָּתוּב: "אָמְרוּ בְלִבָּם נִינָם יָחַד שָֹרְפוּ כָל מוֹעֲדֵי אֵל בָּאָרֶץ". וּכְמוֹ שֶׁפֵּרֵשׁ רַשִׁ"י שָׁם: מַחֲשָׁבָה אַחַת לָהֶם הָרִאשׁוֹנִים כָּאַחֲרוֹנִים לְהִזְדַּוֵּג לְפַטְרוֹנָם שֶׁל יִשְֹרָאֵל תְּחִלָּה וְכוּ' שֶׁהֲרֵי שָֹרְפוּ כָּל מוֹעֲדֵי אֵל בָּאָרֶץ וְכוּ' פְּלִשְׁתִּים הֶחֱרִיבוּ שִׁילֹה נְבוּכַדְנֶצַּר הֶחֱרִיב בַּיִת רִאשׁוֹן, טִיטוּס הֶחֱרִיב בַּיִת שֵׁנִי. וְכֵן הָמָן וּבָנָיו, יִמַּח שְׁמָם, בִּתְחִלַּת מַלְכוּת אֲחַשְׁוֵרוֹשׁ כָּתְבוּ שִֹטְנָה לְעַכֵּב בִּנְיַן בֵּית הַמִּקְדָּשׁ וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. כִּי עִקַּר הִשְׁתּוֹקְקוּת שֶׁל ה' יִתְבָּרַךְ הוּא לְהַשְׁרוֹת שְׁכִינָתוֹ לְמַטָּה בָּאָרֶץ הַזֹּאת דַּיְקָא. כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, מִיּוֹם שֶׁבָּרָא הַקָּדוֹשׁ בָּרוּךְ הוּא אֶת עוֹלָמוֹ נִתְאַוָּה לִקְבֹּעַ דִּירָתוֹ בַּתַּחְתּוֹנִים וְכוּ'. וּכְמוֹ שֶׁכָּתוּב, "ד' אֲדוֹנֵינוּ מָה אַדִּיר שִׁמְךָ בְּכָל הָאָרֶץ". וְעִקַּר מְקוֹמוֹ, כִּבְיָכוֹל, בְּזֶה הָעוֹלָם הוּא בִּמְקוֹם הַמִּשְׁכָּן וְהַבֵּית הַמִּקְדָּשׁ, כִּי שָׁם נִקְרָא מְקוֹמוֹ בִּבְחִינַת עַד אֶמְצָא מָקוֹם לַה' וְכוּ', בְּחִינַת מַה נּוֹרָא הַמָּקוֹם הַזֶּה. שֶׁכָּךְ הָיָה רְצוֹנוֹ יִתְבָּרַךְ בִּבְרִיאַת עוֹלָמוֹ שֶׁדַּיְקָא בְּזֶה הָאָרֶץ הַגַּשְׁמִי בְּתַכְלִית הַגַּשְׁמִיּוּת, שָׁם דַּיְקָא יַמְשִׁיכוּ הַצַּדִּיקִים אֱלֹקוּתוֹ לְמַטָּה עַד שֶׁיִּהְיֶה נִכְלָל גַּשְׁמִיּוּת הַמָּקוֹם דַּיְקָא בִּבְחִינַת לְמַעְלָה מֵהַמָּקוֹם, בִּבְחִינַת מְקוֹמוֹ שֶׁל עוֹלָם וְכַנַּ"ל, אֲבָל עִקַּר בְּחִינָה זֹאת זוֹכִים רַק בְּאֶרֶץ יִשְֹרָאֵל וּבֵית הַמִּקְדָּשׁ שֶׁשָּׁם עִקַּר קְדֻשַּׁת הַמָּקוֹם עַד שֶׁנִּכְלָלִין דֶּרֶךְ שָׁם בִּמְקוֹמוֹ שֶׁל עוֹלָם. וְעַל כֵּן הִתְגָּרוּ הַשּוֹנְאִים לְהַחֲרִיב הַבֵּית הַמִּקְדָּשׁ וּלְהַגְלוֹת אֶת יִשְֹרָאֵל מֵאַרְצָם הַקְּדוֹשָׁה כְּדֵי לְסַלֵּק שְׁכִינָתוֹ מֵהַתַּחְתּוֹנִים, חַס וְשָׁלוֹם, שֶׁזֶּה כָּל תְּשׁוּקָתוֹ יִתְבָּרַךְ. וּבֶאֱמֶת גָּרְמוּ חֻרְבָּן גָּדוֹל וְצָרָה גְּדוֹלָה אֲשֶׁר עַל זֶה אָנוּ צְרִיכִין לְקוֹנֵן הַרְבֵּה בְּכָל יוֹם עַל אֲשֶׁר גָּלִינוּ מֵאַרְצֵנוּ בַּעֲווֹנוֹתֵינוּ וְנֶחֱרַב בֵּית מִקְדָּשֵׁנוּ, אֲבָל אַף עַל פִּי כֵן עֲדַיִן לֹא אָבְדָה תִּקְוָתֵנוּ וְתוֹחַלְתֵּנוּ מֵה', כִּי בְּעַבְדוּתֵנוּ לֹא עֲזָבָנוּ אֱלֹקֵינוּ. וַיֵּט עָלֵינוּ חֶסֶד בְּתֹקֶף מְרִירוּת גָּלוּתֵנוּ שֶׁנָּתַן לָנוּ צַדִּיקֵי אֱמֶת בְּכָל דּוֹר שֶׁהֵם בְּחִינַת מֶרְכַּבְתּוֹ שֶׁל מָקוֹם שֶׁהֵם מַמְשִׁיכִים אֱלֹקוּתוֹ לְמַטָּה בָּאָרֶץ הַזֹּאת גַּם בְּתֹקֶף הַגָּלוּת, כִּי בְּכָל מָקוֹם שֶׁגָּלוּ יִשְֹרָאֵל שְׁכִינָה עִמָּהֶם וְהַכֹּל בְּכֹחַ הַצַּדִּיקִים שֶׁבְּכָל דּוֹר וָדוֹר, כִּי הַצַּדִּיקִים אוֹחֲזִים בְּכִסֵּא הַכָּבוֹד כַּנַּ"ל שֶׁעַל יְדֵי זֶה נִכְלָלִים בִּמְקוֹמוֹ שֶׁל עוֹלָם מִתּוֹךְ הָעוֹלָם הַגַּשְׁמִי הַזֶּה דַּיְקָא, כִּי זֶה כָּל מַעֲלַת הַצַּדִּיקִים הַקְּדוֹשִׁים שֶׁזָּכוּ לְמַה שֶּׁזָּכוּ שֶׁהַכֹּל הָיָה מֵחֲמַת שֶׁהֵם בְּמָקוֹם גַּשְׁמִי כָּזֶה. וּמְקַדְּשִׁין עַצְמָן כָּל כָּךְ וּפוֹרְשִׁין עַצְמָן מִכָּל הַתַּאֲווֹת עַד שֶׁזּוֹכִין לֶאֱחֹז בְּכִסֵּא הַכָּבוֹד עַד שֶׁנִּכְלָלִין מִזֶּה הַמָּקוֹם שֶׁבָּאָרֶץ הַגַּשְׁמִי הַזֹּאת דַּיְקָא, בִּבְחִינַת מְקוֹמוֹ שֶׁל עוֹלָם כַּנַּ"ל. וְעַל יְדֵי זֶה הֵם מַגְבִּיהִין אֶת כָּל הַמְקוֹמוֹת שֶׁל זֶה הָעוֹלָם שֶׁיִּהְיֶה נִכְלָל בִּבְחִינַת מְקוֹמוֹ שֶׁל עוֹלָם. שֶׁזֶּהוּ בְּחִינַת קִבּוּץ גָּלֻיּוֹת, בְּחִינַת וְהָיָה בַּיּוֹם הַהוּא יִתָּקַע בְּשׁוֹפָר גָּדוֹל וּבָאוּ הָאֹבְדִים בְּאֶרֶץ אַשּׁוּר וְהַנִּדָּחִים וְכוּ'. כִּי הֵם דָּנִים הַכֹּל לְכַף זְכוּת עַל יְדֵי שֶׁהֵם בִּבְחִינַת מְקוֹמוֹ שֶׁל עוֹלָם וְיוֹדְעִין מְקוֹם כָּל אֶחָד וְאֶחָד וּמַגְבִּיהִין כָּל אֶחָד מִמְּקוֹמוֹ הַגַּשְׁמִי לִבְחִינַת לְמַעְלָה מֵהַמָּקוֹם שֶׁשָּׁם שֹׁרֶשׁ מְקוֹמוֹ שֶׁל כָּל אֶחָד וְאֶחָד. וְעַל יְדֵי זֶה הַכֹּל יַחְזְרוּ לִמְקוֹמָם הַקָּדוֹשׁ לְאֶרֶץ יִשְֹרָאֵל וִירוּשָׁלַיִם וּבֵית הַמִּקְדָּשׁ בִּבְחִינַת וּבָאוּ הָאֹבְדִים וְכוּ' הַנַּ"ל וְהִשְׁתַּחֲווּ לַה' בְּהַר הַקֹּדֶשׁ בִּירוּשָׁלַיִם. וְעַל יְדֵי זֶה בְּעַצְמוֹ יִזְכּוּ הַצַּדִּיקִים שֶׁיִּהְיֶה לָהֶם מֶמְשָׁלָה עַל הַמַּלְאָכִים שֶׁיִּהְיֶה מְחִצָּתָן לִפְנִים מִמַּלְאֲכֵי הַשָּׁרֵת, כִּי הַמַּלְאָכִים אֵינָם יְכוֹלִים כָּל כָּךְ לְהִכָּלֵל בִּבְחִינַת מְקוֹמוֹ שֶׁל עוֹלָם מֵחֲמַת שֶׁלֹּא הָיוּ בַּמָּקוֹם הַגַּשְׁמִי שֶׁל זֶה הָעוֹלָם וְלֹא נִבְחֲנוּ בְּנִסָּיוֹן בְּגַשְׁמִיּוּת הַמָּקוֹם הָאַרְצִי הַזֶּה, אֲבָל הַצַּדִּיקִים שֶׁהָיוּ בַּמָּקוֹם הַגַּשְׁמִי שֶׁל זֶה הָעוֹלָם וְנִבְחֲנוּ וְנִצְטָרְפוּ, עַל יְדֵי זֶה דַּיְקָא יִכָּלְלוּ בִּבְחִינַת לְמַעְלָה מֵהַמָּקוֹם עַד שֶׁיִּהְיֶה מְחִצָּתָן לִפְנִים מִמַּלְאֲכֵי הַשָּׁרֵת:
<h3>אות יד</h3>
נִמְצָא, שֶׁעִקַּר תִּקּוּן הָאָדָם הוּא דַּיְקָא עַל יְדֵי שֶׁהוּא בָּאָרֶץ הַגַּשְׁמִי הַזֶּה. וּכְשֶׁזּוֹכֶה לְתַקֵּן מַעֲשָֹיו. זוֹכֶה עַל יְדֵי הָאָרֶץ הַזֹּאת דַּיְקָא לְהִכָּלֵל בִּבְחִינַת לְמַעְלָה מִן הַמָּקוֹם וְכַנַּ"ל וּבִשְׁבִיל זֶה נִבְרָא הָאָדָם. וְאִם לֹא הָיָה חוֹטֵא בְּעֵץ הַדַּעַת הָיָה זוֹכֶה לָזֶה בַּחַיִּים חִיּוּתוֹ, אֲבָל מֵחֲמַת שֶׁחָטָא מִיָּד נִגְזַר עָלָיו מִיתָה לְדוֹרוֹת שֶׁלֹּא יוּכַל לִזְכּוֹת לָזֶה אֲפִלּוּ אִם יְתַקֵּן מַעֲשָֹיו כִּי אִם לְאַחַר מִיתָתוֹ כְּשֶׁיָּשׁוּב אֶל הֶעָפָר דַּיְקָא, כְּמוֹ שֶׁכָּתוּב, "כִּי עָפָר אַתָּה וְאֶל עָפָר תָּשׁוּב". כִּי מֵחֲמַת קִלְקוּל חֶטְאוֹ הוּא צָרִיךְ לֵירֵד יוֹתֵר וְיוֹתֵר לְתוֹךְ גַּשְׁמִיּוּת הֶעָפָר, דְּהַיְנוּ שֶׁיָּמוּת וְיִהְיֶה נִקְבָּר בְּתוֹךְ הָאָרֶץ עַד שֶׁיִּתְהַפֵּךְ גּוּפוֹ לְעָפָר מַמָּשׁ. וְאָז דַּיְקָא יָשׁוּב מִן הֶעָפָר דַּיְקָא לַחֲזֹר וְלִחְיוֹת בִּתְחִיַּת הַמֵּתִים וְלָשׁוּב לְשָׁרְשׁוֹ מִשָּׁם דַּיְקָא, לִהְיוֹת נִכְלָל בִּבְחִינַת לְמַעְלָה מֵהַמָּקוֹם, בִּבְחִינַת הָקִיצוּ וְרַנְּנוּ שֹׁכְנֵי עָפָר דַּיְקָא. וְעִקַּר הַתִּקּוּן עַל יְדֵי הַצַּדִּיקִים הַגְּדוֹלִים שֶׁתִּקְּנוּ מַעֲשֵֹיהֶם בְּתַכְלִית הַשְּׁלֵמוּת עַד שֶׁגַּם בְּחַיֵּיהֶם הָיוּ אוֹחֲזִים בִּבְחִינַת כִּסֵּא הַכָּבוֹד שֶׁעַל יְדֵי זֶה יְכוֹלִים לַעֲשֹוֹת רֹאשׁ הַשָּׁנָה לָדוּן הַכֹּל לְכַף זְכוּת עַל יְדֵי שֶׁנִּכְלָלִים בִּבְחִינַת מְקוֹמוֹ שֶׁל עוֹלָם כַּנַּ"ל, אֲבָל גַּם הַצַּדִּיקִים הַקְּדוֹשִׁים הָאֵלּוּ הֵם גְּדוֹלִים בְּמִיתָתָם יוֹתֵר מִבְּחַיֵּיהֶם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. כִּי אַחַר מִיתָתָם הַקְּדוֹשָׁה דַּיְקָא כְּשֶׁהֵם שׁוֹכְנִים בְּתוֹךְ הֶעָפָר הַגַּשְׁמִי דַּיְקָא, מִשָּׁם דַּיְקָא הֵם נִכְלָלִים יוֹתֵר וְיוֹתֵר בִּבְחִינַת מְקוֹמוֹ שֶׁל עוֹלָם, בִּבְחִינַת יְרִידָה תַּכְלִית הָעֲלִיָּה. וְעַל כֵּן אָז דַּיְקָא הֵם מַמְלִיצִים טוֹב בְּיוֹתֵר עַל יִשְֹרָאֵל אֲשֶׁר כָּל קִיּוּמֵנוּ עַתָּה עַל יָדָם, כְּמוֹ שֶׁכָּתוּב בַּזֹּהַר הַקָּדוֹשׁ, אִלְמָלֵא תְּפִלַּת הַצַּדִּיקִים הַמֵּתִים עַל הַחַיִּים לָא אִתְקַיֵּם עָלְמָא רִגְעָא חֲדָא. כִּי אַחַר מִיתָתָם כְּשֶׁהֵם שׁוֹכְנִים בְּתוֹךְ הֶעָפָר מַמָּשׁ, אָז דַּיְקָא הֵם נִכְלָלִים יוֹתֵר וְיוֹתֵר בִּבְחִינַת מְקוֹמוֹ שֶׁל עוֹלָם כַּנַּ"ל, וְאָז יְכוֹלִים בְּיוֹתֵר לְהַמְלִיץ טוֹב עַל יִשְֹרָאֵל לְזַכּוֹתָם לְפִי מְקוֹמָם וְכַנַּ"ל. וְעַל כֵּן הוֹלְכִים בְּעֶרֶב רֹאשׁ הַשָּׁנָה דַּיְקָא עַל קִבְרֵיהֶם הַקָּדוֹשׁ, כִּי אָז אַחַר מִיתָתָם הַקְּדוֹשָׁה, אָז דַּיְקָא הֵם עוֹשִֹים רֹאשׁ הַשָּׁנָה בְּתַכְלִית הַשְּׁלֵמוּת יוֹתֵר וְיוֹתֵר מִבְּחַיֵּיהֶם, כִּי עַתָּה עַל יְדֵי קְבוּרָתָם הַקְּדוֹשָׁה בָּאָרֶץ הַגַּשְׁמִי הַזֹּאת שֶׁהוּא בְּחִינַת אֶרֶץ יִשְֹרָאֵל, בִּבְחִינַת צַדִּיקִים יִירְשׁוּ אָרֶץ, עַל יְדֵי זֶה דַּיְקָא הֵם נִכְלָלִים יוֹתֵר וְיוֹתֵר בִּבְחִינַת לְמַעְלָה מֵהַמָּקוֹם בִּשְׁלֵמוּת נִפְלָא, שֶׁעַל יְדֵי זֶה נִמְשָׁךְ הַחֶסֶד הַנִּפְלָא שֶׁל רֹאשׁ הַשָּׁנָה לָדוּן אֶת הַכֹּל לְכַף זְכוּת כְּמוֹ שֶׁמְּבֹאָר שָׁם, שֶׁעַל יְדֵי זֶה הֵם עוֹשִֹין רֹאשׁ הַשָּׁנָה שֶׁהוּא חֶסֶד נִפְלָא וְכוּ', עַיֵּן שָׁם: וְזֶה שֶׁדִּקְדֵּק הַפָּסוּק כְּשֶׁהִזְכִּיר הַצַּדִּיקִים הַקְּדוֹשִׁים שֶׁכָּל תִּקְוָתֵנוּ עֲלֵיהֶם. דִּקְדֵּק לְהַזְכִּיר שָׁם שֶׁהֵם בָּאָרֶץ, כְּמוֹ שֶׁכָּתוּב, "לִקְדוֹשִׁים אֲשֶׁר בָּאָרֶץ הֵמָּה וְאַדִּירֵי כָּל חֶפְצִי בָם". 'אֲשֶׁר בָּאָרֶץ הֵמָּה' דַּיְקָא, כִּי דַּיְקָא עַל יְדֵי שֶׁהֵם שׁוֹכְבִים בְּתוֹךְ הָאָרֶץ הֶעָפָר הַגַּשְׁמִי אַחַר הִסְתַּלְּקוּתָם שֶׁשָּׁם תַּכְלִית נְקֻדַּת הַמֶּרְכָּז הַגַּשְׁמִי מְאֹד. מִשָּׁם דַּיְקָא עוֹלִין לְמַעְלָה מַעְלָה מַה שֶּׁאֵין שׁוּם מַלְאָךְ וְשָֹרָף יָכוֹל לַעֲלוֹת לְשָׁם כַּנַּ"ל. וּמִשָּׁם, מִתּוֹךְ הָאָרֶץ הַגַּשְׁמִי שֶׁנִּקְבְּרוּ שָׁם, מִשָּׁם דַּיְקָא הֵם מַעֲלִין וּמְתַקְּנִים הַכֹּל יִהְיֶה מִי שֶׁיִּהְיֶה וּמֵיטִיבִין עִמָּנוּ בְּכָל הַטּוֹבוֹת בִּבְחִינַת וְאַדִּירֵי כָּל חֶפְצִי בָם וְכַנַּ"ל:
<h2>העושה שליח לגבות חובו והלכות הרשאה ה:</h2>
<h3>אות טו</h3>
עַל פִּי הַתּוֹרָה הַנַּ"ל. וְעַל פִּי מַה שֶּׁכָּתַבְנוּ לְמַעְלָה יִתְבָּאֵר קְצָת רְמָזִים בְּהִלְכוֹת הָעוֹשֶֹה שָׁלִיחַ לִגְבּוֹת חוֹבוֹ. וּבְהִלְכוֹת הַרְשָׁאָה שֶׁהֵם שַׁיָּכִים זֶה לָזֶה, כַּמְבֹאָר שָׁם בְּחֹשֶׁן מִשְׁפָּט בְּסִימָן קכא וקכב. וְזֶה לְשׁוֹן הַשֻּׁלְחָן עָרוּךְ בִּתְחִלַּת סִימָן קכא, שָׁלַח לוֹ חוֹבוֹ אוֹ פִּקְדוֹנוֹ עַל יְדֵי שָׁלִיחַ אִם אָמַר לוֹ הַמַּלְוֶה לְשָׁלְחוֹ עַל יָדוֹ וְנֶאֱבַד פָּטוּר, אֲפִלּוּ לֹא אָמַר לוֹ פֶּה אֶל פֶּה, אֶלָּא שֶׁשָּׁלַח לוֹ בִּכְתָב, שְׁלַח לִי עַל יְדֵי פְּלוֹנִי וּשְׁלָחָם עַל יָדוֹ וְנֶאֶבְדוּ, פָּטוּר. וְהוּא שֶׁיַּכִּיר שֶׁהוּא כְּתַב יָדוֹ וְכוּ'. וְעַיֵּן שָׁם בְּסָעִיף א וְסָעִיף ב וְסָעִיף ג וּבְסָעִיף ד, עַיֵּן שָׁם: כִּי כְּבָר מְבֹאָר שֶׁכָּל הָעֲבוֹדוֹת שֶׁהָאָדָם עוֹבֵד ה' יִתְבָּרַךְ, בִּפְרָט עֲבוֹדַת הַתְּפִלָּה שֶׁהִיא עִקַּר עֲבוֹדָה שֶׁבַּלֵּב, הַכֹּל צְרִיכִים לְקַשֵּׁר לְהַצַּדִּיק הָאֱמֶת שֶׁהוּא בְּחִינַת הַמַּלְוֶה הַגָּדוֹל שֶׁצְּרִיכִים לְסַלֵּק לוֹ כָּל הַחוֹבוֹת וְהַהַלְוָאוֹת שֶׁלּוֹוִין וּמְקַבְּלִין מִמֶּנּוּ בְּכָל יוֹם וּבְכָל עֵת וּבְכָל שָׁעָה שֶׁהֵם כָּל הַהַשְׁפָּעוֹת שֶׁהָאָדָם מְקַבֵּל. וְהַסִּלּוּק הוּא עַל יְדֵי הַכֹּחוֹת שֶׁהָאָדָם מַכְנִיס בַּעֲבוֹדָתוֹ, בִּפְרָט בַּתְּפִלָה כְּשֶׁזּוֹכֶה לְקַשֵּׁר הַכֹּל לְהַצַּדִּיק הָאֱמֶת שֶׁהוּא בְּחִינַת הַמַּלְוֶה הַגָּדוֹל, עַל יְדֵי זֶה מְקַיֵּם בְּחִינַת סִלּוּק כָּל הַחוֹבוֹת וְהַהַלְוָאוֹת שֶׁלָּוָה וּמְקַבֵּל בְּכָל עֵת וְכוּ' וְכַנַּ"ל. וְלִפְעָמִים הָאָדָם רָחוֹק מְאֹד מֵהַמַּלְוֶה הַגָּדוֹל שֶׁהוּא הַצַּדִּיק הָאֱמֶת בְּעַצְמוֹ וְאֵינוֹ יָכוֹל לָצֵאת יְדֵי חוֹבָתוֹ לְסַלֵּק חוֹבוֹ הַנַּ"ל כִּי אִם עַל יְדֵי שָׁלִיחַ שֶׁהֵם שְׁאָרֵי צַדִּיקִים אוֹ כְּשֵׁרִים וִירֵאִים הַמְקֹרָבִים לְהַצַּדִּיק הַמַּלְוֶה הַגָּדוֹל הַנַּ"ל. שֶׁאֵינוֹ יָכוֹל לְקַשֵּׁר עַצְמוֹ לְהַצַּדִּיק הַנַּ"ל כִּי אִם עַל יָדָם שֶׁהֵם בְּחִינַת שְׁלִיחִים וְרוֹצֶה לְסַלֵּק חוֹבוֹ עַל יְדֵי בְּחִינַת שְׁלִיחוּת חוֹב הַהַלְוָאָה עַל יְדֵי שָׁלִיחַ. אֲזַי הַדִּין, אִם הָאֱמֶת שֶׁהוּא שְׁלוּחוֹ, כְּגוֹן שֶׁאָמַר לוֹ בְּפֵרוּשׁ שֶׁרָאוּי לִסְמֹךְ עָלָיו, אוֹ שֶׁשָּׁלַח לוֹ כְּתַב יָדוֹ שֶׁהֵם בְּחִינַת הַתּוֹרוֹת וְהַחִדּוּשִׁים נִפְלָאִים שֶׁגִּלָּה שֶׁכֻּלָּם מְסוּרִים בְּיַד שְׁלוּחוֹ זֶה, אֲזַי אֲפִלּוּ אִם נֶאֶבְדוּ בַּדֶּרֶךְ קֹדֶם שֶׁבָּאוּ לְיַד הַמַּלְוֶה הַגָּדוֹל אֵין הָאַחֲרָיוּת עַל הַלּוֹוֶה וּכְבָר נִפְטַר מֵחוֹבוֹ, כִּי הַמַּלְוֶה הַגָּדוֹל כֹּחוֹ גָּדוֹל וְעָצוּם וְיוּכַל לִמְצֹא חוֹבוֹתָיו בְּכָל מָקוֹם שֶׁהֵם, וּבִלְבַד כְּשֶׁנִּשְׁלְחוּ עַל יְדֵי שְׁלוּחוֹ הַנֶּאֱמָן בֶּאֱמֶת, אֲבָל אִם שְׁלָחָם עַל יְדֵי שָׁלִיחַ שֶׁלֹּא נִשְׁלַח מֵהַמַּלְוֶה הַגָּדוֹל כְּלָל, רַק הוּא בְּעַצְמוֹ עֲשָֹאוֹ לְשָׁלִיחַ בְּעַצְמוֹ, כִּי נִדְמֶה אֵלָיו לְאִישׁ צַדִּיק וְנִתְקָרֵב אֵלָיו וְקִשֵּׁר כָּל עֲבוֹדָתוֹ אֵלָיו, כִּי סָבַר שֶׁיֵּשׁ לוֹ כֹּחַ לְהָבִיא הַכֹּל לְשָׁרְשׁוֹ לְהַמַּלְוֶה הַגָּדוֹל וּבֶאֱמֶת לֹא נִשְׁלַח מִמֶּנּוּ כְּלָל וְנֶאֱבַד בַּדֶּרֶךְ, אֲזַי הָאַחֲרָיוּת עַל הַלּוֹוֶה, מֵאַחַר שֶׁבֶּאֱמֶת לֹא נִשְׁלַח מֵהַמַּלְוֶה הַגָּדוֹל כְּלָל. כִּי זֶה יָדוּעַ בְּכָל הַסְּפָרִים שֶׁבְּכָל הָעֲבוֹדָה שֶׁל הָאָדָם, וּבִפְרָט הָעֲבוֹדוֹת הַתְּפִלָּה צְרִיכִין זְכוּת גָּדוֹל שֶׁיּוּכַל לְהַעֲלוֹת תְּפִלָּתוֹ לַמָּקוֹם הַצָּרִיךְ שֶׁתַּעֲשֶֹה הַתִּקּוּן הַצָּרִיךְ בְּכָל הָעוֹלָמוֹת, וּבִפְרָט בְּשֹׁרֶשׁ נִשְׁמָתוֹ. וְקֹדֶם שֶׁהַתְּפִלָּה וְהָעֲבוֹדָה עוֹלָה לְשָׁם יֵשׁ לָהּ סַכָּנוֹת רַבּוֹת וַעֲצוּמוֹת בַּדֶּרֶךְ מֵרִבּוּי הַמְקַטְרְגִים הָאוֹרְבִים עַל הַדְּרָכִים כַּיָּדוּעַ בַּסְּפָרִים. עַל כֵּן עִקַּר תִּקּוּן הָעֲבוֹדָה, וּבִפְרָט עֲבוֹדַת הַתְּפִלָּה הִיא עַל יְדֵי שֶׁמְּקַשְּׁרִים הַכֹּל לְהַצַּדִּיק הָאֱמֶת שֶׁהוּא בְּחִינַת הַמַּלְוֶה הַגָּדוֹל כַּנַּ"ל, אֲבָל זֶה הַצַּדִּיק הַגָּדוֹל רָחוֹק מְאֹד מְאֹד מֵהָעוֹלָם עַד שֶׁיֵּשׁ כַּמָּה וְכַמָּה שֶׁאֵינָם יְכוֹלִים לְהִתְקַשֵּׁר אֵלָיו בְּעַצְמוֹ כִּי אִם עַל יְדֵי שְׁלוּחָיו שֶׁהֵם אֲנָשָׁיו וְתַלְמִידָיו הָאֲמִתִּיִּים. וְאָז כָּל הָאַחֲרָיוּת עַל הַמַּלְוֶה בְּעַצְמוֹ, אֲבָל כְּשֶׁאֵינוֹ נִזְהָר וּמַנִּיחַ עַצְמוֹ לִטְעוֹת וּמְקַשֵּׁר עֲבוֹדָתוֹ לְמִי שֶׁאֵינוֹ שְׁלוּחוֹ שֶׁל הַמַּלְוֶה הַגָּדוֹל כְּלָל, אֲזַי כָּל הָאַחֲרָיוּת עָלָיו בְּעַצְמוֹ וְכַנַּ"ל:
<h3>אות טז</h3>
וְזֶה בְּחִינַת דִּינֵי הַרְשָׁאָה. וְזֶה לְשׁוֹן הַשֻּׁלְחָן עָרוּךְ בְּסִימָן קפב סָעִיף א:
אַף עַל פִּי שֶׁלּוֹוֶה שֶׁשָּׁלַח לַמַּלְוֶה חוֹבוֹ בְּצִוּוּיוֹ עַל יְדֵי שְׁלוּחוֹ וְנֶאֶבְדוּ, פָּטוּר. כְּמוֹ שֶׁנִּתְבָּאֵר. אִם יִרְצֶה הַלּוֹוֶה לֹא יְשַׁלְּחֶנּוּ לוֹ עַל יְדֵי שְׁלוּחוֹ וְכוּ', עַד שֶׁיָּבוֹא בְּהַרְשָׁאָה וְכוּ'. וְעִקַּר הַדִּין הוּא, שֶׁאֵין הַשָּׁלִיחַ יָכוֹל לְהַכְרִיחַ אֶת הַלּוֹוֶה לְהַעֲמִידוֹ בְּדִין שֶׁיְּסַלֵּק לוֹ חוֹבוֹ כִּי אִם כְּשֶׁיֵּשׁ בְּיָדוֹ הַרְשָׁאָה, אֲבָל בְּלֹא הַרְשָׁאָה אַף עַל פִּי שֶׁהוּא בֶּאֱמֶת שָׁלִיחַ שֶׁנִּשְׁלַח מֵהַמַּלְוֶה לִגְבּוֹת חוֹבוֹ יָכוֹל הַלּוֹוֶה לוֹמַר, לָאו בַּעַל דְּבָרִים דִּידִי אַתְּ וְיָבוֹא הַמַּלְוֶה בְּעַצְמוֹ וְיִתְבָּעֵנִי בְּדִין, הַיְנוּ כִּי אֲפִלּוּ כְּשֶׁהוּא בֶּאֱמֶת בְּחִינַת שָׁלִיחַ מֵהַמַּלְוֶה הַגָּדוֹל, דְּהַיְנוּ שֶׁהוּא בֶּאֱמֶת מֵאַנְשֵׁי הַצַּדִּיק וְהַצַּדִּיק צִוָּהוּ שֶׁיִּשְׁתַּדֵּל לִגְבּוֹת חוֹבוֹתָיו, דְּהַיְנוּ שֶׁיֵּלֵךְ וְיַזְהִיר וְיַזְכִּיר אֶת הַכֹּל שֶׁיַּעַסְקוּ בַּעֲבוֹדַת ה', וּבִפְרָט בִּתְפִלָּה שֶׁזֶּה בְּחִינַת סִלּוּק חוֹבוֹת הַהַלְוָאָה כַּנַּ"ל, אַף עַל פִּי כֵן אֵין לוֹ כֹּחַ לָדוּן אֶת הָעוֹלָם בְּעַצְמוֹ לְהַכְרִיחָם בְּדִינָא וְדַיְּנָא שֶׁיְּסַלְּקוּ הַחוֹבוֹת הַנַּ"ל, כִּי לִשְׁפֹּט וְלָדוּן אֶת הָעוֹלָם שֶׁזֶּהוּ בְּחִינַת רֹאשׁ הַשָּׁנָה, שֶׁהוּא יוֹמָא דְדִינָא, אֵין כֹּחַ לְשׁוּם אָדָם כִּי אִם לְהַמַּלְוֶה הַגָּדוֹל בְּעַצְמוֹ שֶׁיָּכוֹל לֶאֱחֹז עַצְמוֹ בְּכִסֵּא הַכָּבוֹד שֶׁהֵם שָׁרְשֵׁי נִשְׁמוֹת יִשְֹרָאֵל שֶׁהוּא דַּיְקָא יָכוֹל לַעֲשֹוֹת רֹאשׁ הַשָּׁנָה לָדוּן אֶת כָּל הָעוֹלָם לְפִי מְקוֹמָם וְכוּ', כַּמְבֹאָר שָׁם הֵיטֵב בְּהַתּוֹרָה הַנַּ"ל. אֲבָל שְׁאָר בְּנֵי אָדָם אַף עַל פִּי שֶׁהֵם בְּחִינַת שְׁלוּחָיו לֹא נַעֲשֹוּ שְׁלוּחִים כִּי אִם לְזָרֵז וּלְהַזְכִּיר שֶׁיְּסַלְּקוּ חוֹבוֹתָם כַּנַּ"ל, אֲבָל לֹא לְהַכְרִיחָם וּלְדוּנָם בְּדִין וּמִשְׁפָּט, כִּי מִי יוֹדֵעַ מָקוֹם שֶׁל כָּל אֶחָד וְאֶחָד אֵיךְ לְדוּנָם וּלְשָׁפְטָם לְפִי מְקוֹמָם, כִּי זֶה אֵין יוֹדֵעַ כִּי אִם הַצַּדִּיק הָאֱמֶת הַמַּלְוֶה הַגָּדוֹל בְּעַצְמוֹ שֶׁיָּכוֹל לַעֲשֹוֹת רֹאשׁ הַשָּׁנָה וְכוּ', כְּמוֹ שֶׁמְּבֹאָר שָׁם, עַיֵּן שָׁם הֵיטֵב. וְעַל כֵּן אֵין לְהַשָּׁלִיחַ כֹּחַ לְתָבְעָם בְּדִין וּמִשְׁפָּט כִּי אִם כְּשֶׁבָּא בְּהַרְשָׁאָה בְּפֵרוּשׁ עַל זֶה וְגַם הוּא נִקְרָא אֲשֶׁר לֹא טוֹב עָשָֹה בְּעַמָּיו, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה וּמְבֹאָר בַּשֻּׁלְחָן עָרוּךְ, "וַאֲשֶׁר לֹא טוֹב עָשָֹה בְּעַמָּיו", זֶה הַבָּא בְּהַרְשָׁאָה וְכוּ', כִּי אֵין מִי שֶׁיּוּכַל לִשְׁפֹּט וְלָדוּן אֶת הָעוֹלָם כִּי אִם בְּחִינַת הַמַּלְוֶה הַגָּדוֹל בְּעַצְמוֹ שֶׁהוּא יָכוֹל לַעֲשֹוֹת רֹאשׁ הַשָּׁנָה כַּנַּ"ל, כִּי הוּא יוֹדֵעַ לָדוּן הַכֹּל לְכַף זְכוּת בְּחֶסֶד וּבְרַחֲמִים גְּדוֹלִים לְפִי מְקוֹמָם, כִּי הוּא יוֹדֵעַ מְקוֹם כָּל אֶחָד וְאֶחָד וְכוּ', אֲבָל מִי שֶׁהוּא בִּבְחִינַת שָׁלִיחַ, אֵינוֹ יָכוֹל לָדוּן וְלִשְׁפֹּט כְּלָל, כַּמְבֹאָר שָׁם הֵיטֵב בְּהַתּוֹרָה הַנַּ"ל שֶׁאֵין מִי שֶׁיּוּכַל לִשְׁפֹּט אֶת הָעוֹלָם כִּי אִם מִי שֶׁהוּא בִּבְחִינַת מְקוֹמוֹ שֶׁל עוֹלָם וְכוּ'. וְיוֹתֵר מִזֶּה מְבֹאָר בְּסוֹד נוֹרְאוֹת הַמַּעֲשֶֹה הַשַּׁיָּכָה לַתּוֹרָה הַזֹּאת הַכְּתוּבָה בְּרֶמֶז בְּעָלְמָא מְעַט רָאשֵׁי פְּרָקִים בַּסֵּפֶר חַיֵּי מוֹהֲרַ"ן:
<h3>אות יז</h3>
וְעַל כֵּן לֹא נִתְרַצָּה מֹשֶׁה רַבֵּנוּ בִּשְׁלִיחוּת הַשָּׁלִיחַ כְּשֶׁאָמַר ה' יִתְבָּרַךְ , הִנְנִי שֹׁלֵחַ לְפָנֶיךָ מַלְאָךְ וְכוּ'. וּבִקֵּשׁ מֹשֶׁה וְאָמַר, אִם אֵין פָּנֶיךָ הֹלְכִים אַל תַּעֲלֵנוּ מִזֶּה וְכוּ'. וְה' יִתְבָּרַךְ הוֹדָה לוֹ וְאָמַר לוֹ, פָּנַי יֵלֵכוּ וַהֲנִחֹתִי לָךְ וְכוּ'. כִּי אֵין מִי שֶׁיָּכוֹל לְשָׁפְטֵנוּ בְּרַחֲמִים וָחֶסֶד כִּי אִם ה' יִתְבָּרַךְ בְּעַצְמוֹ שֶׁהוּא מְקוֹמוֹ שֶׁל עוֹלָם. וְכֵן הַצַּדִּיק הָאֱמֶת בְּחִינַת מֹשֶׁה הַנִּכְלָל בּוֹ וְכוּ' כַּנַּ"ל. וּכְמוֹ שֶׁפֵּרֵשׁ רַשִׁ"י שָׁם עַל פָּסוּק "הִשָּׁמֶר מִפָּנָיו אַל תַּמֵּר בּוֹ כִּי לֹא יִשָֹּא לְפִשְׁעֲכֶם". כִּי אֵין בְּיָדוֹ לִסְלֹחַ, כִּי הוּא רַק שָׁלִיחַ וְכוּ', הַיְנוּ כַּנַּ"ל. וְעַל כֵּן כְּשֶׁנִּתְרַצָּה ה' יִתְבָּרַךְ לְמֹשֶׁה שֶׁלֹּא יִשְׁלַח שָׁלִיחַ, רַק שֶׁיֵּלֵךְ בְּעַצְמוֹ עִם יִשְֹרָאֵל, אָז גִּלָּה לוֹ מִדַּת טוּבוֹ וְרַחֲמָיו הַמְרֻבִּים שֶׁאֵינָם כָּלִים, כְּמוֹ שֶׁכָּתוּב, "אֲנִי אַעֲבִיר כָּל טוּבִי עַל פָּנֶיךָ וְכוּ' וְחַנֹּתִי וְכוּ' וְרִחַמְתִּי וְכוּ'". אָז אָמַר לוֹ, הִנֵּה מָקוֹם אִתִּי, שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה מִזֶּה שֶׁהַקָּדוֹשׁ בָּרוּךְ הוּא מְקוֹמוֹ שֶׁל עוֹלָם וְאֵין הָעוֹלָם מְקוֹמוֹ וְכוּ', הַיְנוּ כִּי זֶה עִקַּר גֹּדֶל נִפְלְאוֹת רַחֲמָיו וַחֲסָדָיו שֶׁאֵינָם כָּלִים לְעוֹלָם מֵחֲמַת שֶׁהוּא יִתְבָּרַךְ בְּחִינַת מְקוֹמוֹ שֶׁל עוֹלָם וְכוּ'. עַל כֵּן הוּא יוֹדֵעַ מְקוֹם כָּל אֶחָד וְאֶחָד וְעַל יְדֵי זֶה הוּא דָּן אֶת הַכֹּל בְּחֶסֶד וּבְרַחֲמִים גְּדוֹלִים, כַּמְבֹאָר שָׁם הֵיטֵב בְּהַתּוֹרָה הַנַּ"ל, עַיֵּן שָׁם הֵיטֵב:
<h3>אות יח</h3>
וְזֶה בְּחִינַת מֹשֶׁה קִבֵּל תּוֹרָה מִסִּינַי וּמְסָרָהּ לִיהוֹשֻׁעַ וִיהוֹשֻׁעַ לִזְקֵנִים וּזְקֵנִים לִנְבִיאִים וּנְבִיאִים מְסָרוּהָ לְאַנְשֵׁי כְנֶסֶת הַגְּדוֹלָה. וְנִסְמַךְ לָזֶה מִיָּד, הֵם אָמְרוּ שְׁלֹשָׁה דְּבָרִים הֱוֵי מְתוּנִים בַּדִּין וְהַעֲמִידוּ תַלְמִידִים הַרְבֵּה וַעֲשֹוּ סְיָג לַתּוֹרָה. כִּי זֶה יָדוּעַ בַּמִּדְרָשִׁים וּבְכָל הַסְּפָרִים מִגֹּדֶל קִטְרוּג הַמַּלְאָכִים עַל קַבָּלַת הַתּוֹרָה שֶׁאָמְרוּ, מָה אַדִּיר שִׁמְךָ בְּכָל הָאָרֶץ אֲשֶׁר תְּנָה הוֹדְךָ עַל הַשָּׁמָיִם וְכוּ'. וְכֵן בִּבְרִיאַת אָדָם הָרִאשׁוֹן קִטְרְגוּ הַמַּלְאָכִים מְאֹד וְאָמְרוּ, מָה אֱנוֹשׁ כִּי תִזְכְּרֶנּוּ, בַּר נָשׁ דְּאַתְּ עָתִיד לְמִיבְרֵי עָתִיד לְמֶחֱטָא קַמָּךְ וּלְאַרְגָּזָא קַמָּךְ וְכוּ'. וְכָל זֶה הוּא בְּחִינַת מַה שֶּׁכָּתַב אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בִּתְחִלַּת הַתּוֹרָה הַזֹּאת שֶׁהַמַּלְאָכִים מִתְקַנְּאִים וּמִתְגָּרִים מְאֹד בְּהָאָדָם שֶׁנִּבְרָא שֶׁיִּהְיֶה לוֹ מֶמְשָׁלָה עֲלֵיהֶם, כִּי מִגֹּדֶל הַקִּנְאָה קִטְרְגוּ עַל בְּרִיאָתוֹ וְאַחַר כָּךְ קִטְרְגוּ עַל מֹשֶׁה כְּשֶׁרָצָה לְקַבֵּל אֶת הַתּוֹרָה. וְכֵן בְּכָל אָדָם וּבְכָל זְמַן הֵם מְקַטְרְגִים וּמִתְגָּרִים בְּכָל אֶחָד, בִּפְרָט בְּמִי שֶׁרוֹצֶה לִכְנֹס בַּעֲבוֹדַת ה' לְהִתְנַדֵּב אֵלָיו יִתְבָּרַךְ, שֶׁעַל יְדֵי זֶה יָכוֹל לָבוֹא לְזֶה הַתַּכְלִית שֶׁבִּשְׁבִילוֹ נִבְרָא, שֶׁיִּהְיֶה לוֹ מֶמְשָׁלָה עֲלֵיהֶם, הֵם מִתְגָּרִים וּמִתְקַנְּאִים בּוֹ מְאֹד וְרוֹצִים לְהַפִּילוֹ, חַס וְשָׁלוֹם. וְכָל מַה שֶּׁחוֹתֵר יוֹתֵר לְהִתְקָרֵב לַה' יִתְבָּרַךְ הֵם מִתְגָּרִים בּוֹ בְּיוֹתֵר. וּמִזֶּה בָּאִים כָּל הַנְּפִילוֹת וְהַהִתְרַחֲקוּת שֶׁל רֹב בְּנֵי אָדָם, בִּפְרָט בַּדּוֹרוֹת הַלָּלוּ בְּעִקְבוֹת מְשִׁיחָא, כִּי כָּל כֹּחַ שֶׁל הַיֵּצֶר הָרָע וְחֵילוֹתָיו שֶׁמִּתְגָּרִים עַל כָּל אָדָם בְּאֵיזֶה בְּחִינָה שֶׁהוּא, הַכֹּל נִמְשָׁךְ מִקִּטְרוּג הַמַּלְאָכִים הַנַּ"ל. וּמִי שֶׁהוּא אִישׁ חַיִל וְרוֹצֶה לָחוּס עַל חַיָּיו וְתַכְלִיתוֹ הַנִּצְחִי הוּא מִתְגַּבֵּר כָּאֲרִי וְעַז כַּנָּמֵר בְּכָל פַּעַם וְאֵינוֹ מַנִּיחַ עַצְמוֹ לִפֹּל בְּכָל פַּעַם, אֲבָל עִקַּר הַהִתְגַּבְּרוּת הוּא עַל יְדֵי כָּל מַה שֶּׁנֶּאֱמַר בְּהַתּוֹרָה הַנַּ"ל, עַיֵּן שָׁם, דְּהַיְנוּ שֶׁיֹּאחֵז אֶת עַצְמוֹ בְּכִסֵּא הַכָּבוֹד שֶׁהוּא שָׁרְשֵׁי נִשְׁמוֹת יִשְֹרָאֵל שֶׁזֶּהוּ בְּחִינַת מְאַחֵז פְּנֵי כִסֵּה וְכוּ' הַנֶּאֱמַר בְּמֹשֶׁה כְּשֶׁקִּטְרְגוּ עָלָיו הַמַּלְאָכִים בִּשְׁעַת קַבָּלַת הַתּוֹרָה וְכוּ'. וְלִזְכּוֹת לָזֶה צְרִיכִים לְכָל הַתִּקּוּנִים הַנֶּאֱמָרִים שָׁם, דְּהַיְנוּ לְתַקֵּן הַיִּרְאָה שֶׁבַּלֵּב עַל יְדֵי תִּקּוּן הַשָּׁלֹשׁ מִדּוֹת שֶׁהֵם תַּאֲווֹת אֲכִילָה וּמִשְׁגָּל וּמָמוֹן וְכוּ' שֶׁנִּתְתַּקְּנִים עַל יְדֵי שֶׁמְּקַבְּלִים כָּרָאוּי הַשָּׁלֹשׁ רְגָלִים וְכוּ' וְעַל יְדֵי זֶה זוֹכִין לְהַשְׁפָּעַת נְבוּאָה וְעַל יְדֵי הַשְׁפָּעַת הַנְּבוּאָה זוֹכִין לִתְפִלָּה וְכוּ' עַד שֶׁזּוֹכִין לֶאֱחֹז בְּכִסֵּא הַכָּבוֹד, וְעַל יְדֵי זֶה יְכוֹלִין לַעֲשֹוֹת רֹאשׁ הַשָּׁנָה לָדוּן אֶת הַכֹּל לְכַף זְכוּת עַל יְדֵי שֶׁהוּא בִּבְחִינַת מְקוֹמוֹ שֶׁל עוֹלָם, שֶׁעַל יְדֵי זֶה יוֹדֵעַ מְקוֹם כָּל אֶחָד וְאֶחָד וְיָכוֹל לְקַיֵּם, אַל תָּדִין אֶת חֲבֵרְךָ עַד שֶׁתַּגִּיעַ לִמְקוֹמוֹ וְכַנַּ"ל: וְהִנֵּה לִכְאוֹרָה קָשֶׁה לְהָבִין הָעֵצָה שֶׁכָּתוּב בַּתּוֹרָה הַזֹּאת לַעֲמֹד כְּנֶגֶד קִטְרוּג הַמַּלְאָכִים עַל יְדֵי שֶׁיֹּאחֵז עַצְמוֹ בְּכִסֵּא הַכָּבוֹד וְכוּ', כִּי הֲלֹא זֶה בְּעַצְמוֹ קָשֶׁה עָלֵינוּ מְאֹד בְּיוֹתֵר. וְאִם אָמְנָם בְּרַחֲמָיו לֹא הֶעֱלִים מֵאִתָּנוּ כָּל הָעֵצוֹת וְהַדְּרָכִים אֵיךְ לִזְכּוֹת לָזֶה, דְּהַיְנוּ עַל יְדֵי שְׁבִירַת הַשָּׁלֹשׁ מִדּוֹת הַנַּ"ל. וְהָעֵצָה לְשַׁבְּרָם הוּא עַל יְדֵי קַבָּלַת הַשְּׁלֹשָׁה רְגָלִים כָּרָאוּי וְכוּ' עַד שֶׁזּוֹכִין לְהַשְׁפָּעַת הַנְּבוּאָה וְכוּ' עִם כָּל זֶה גַּם הָעֵצוֹת בְּעַצְמָן קָשִׁים עָלֵינוּ לְקַיְּמָם. (וּכְמוֹ שֶׁכָּתַבְנוּ זֶה בְּמָקוֹם אַחֵר כַּמָּה פְּעָמִים), וּבִפְרָט שֶׁבֶּאֱמֶת כָּל הִתְגָּרוּת הַמַּלְאָכִים שֶׁמִּשָּׁם נִשְׁתַּלְשֵׁל כָּל כֹּחוֹת הַיֵּצֶר הָרָע וְחֵילוֹתָיו הוּא בְּעִנְיַן הַתַּאֲווֹת הַנַּ"ל שֶׁהֵם תַּאֲווֹת מָמוֹן וּמִשְׁגָּל וַאֲכִילָה, שֶׁהֵם בְּחִינַת שָׁלֹשׁ מִשְׁמָרוֹת, שָׁלֹשׁ מִינֵי חֹשֶׁךְ וְכוּ', וּבִפְרָט גֹּדֶל הַהִתְגָּרוּת עַל הַתְּפִלָּה כַּיָּדוּעַ רִבּוּי הַבִּלְבּוּלִים מְאֹד בִּשְׁעַת הַתְּפִלָּה. וְאִם כֵּן מֵאַיִן יָבוֹא עֶזְרֵנוּ לַעֲמֹד כְּנֶגֶד קִטְרוּג הַמַּלְאָכִים שֶׁמֵּהֶם כֹּחַ הַיֵצֶר הָרָע שֶׁכּוֹרֶה שַׁחַת בְּכָל עֵת עַל כָּל אָדָם לְהַפִּילוֹ וּלְהוֹרִידוֹ מְאֹד, חַס וְשָׁלוֹם. עַל כֵּן בֶּאֱמֶת אֵין לָנוּ עַל מִי לְהִשָּׁעֵן כִּי אִם עַל אָבִינוּ שֶׁבַּשָּׁמַיִם וְעַל כֹּחַ הַצַּדִּיק הָאֱמֶת שֶׁמַּמְשִׁיךְ חִדּוּשֵׁי תּוֹרָה בְּכָל עֵת חִדּוּשִׁים אֲמִתִּיִּים הַמְבִיאִין לִידֵי מַעֲשֶֹה שֶׁזֶּהוּ בְּחִינַת קַבָּלַת הַתּוֹרָה בְּכָל דּוֹר בְּכָל שָׁנָה וְשָׁנָה כַּיָּדוּעַ, כִּי זֶה הַצַּדִּיק הוּא בְּחִינַת מֹשֶׁה שֶׁהוּא עִקַּר כְּלַל קַבָּלַת הַתּוֹרָה בְּכָל דּוֹר, שֶׁהוּא כְּבָר נִצַּח הַמִּלְחָמָה וְזָכָה לְשַׁבֵּר כָּל הַתַּאֲווֹת הַנַּ"ל וְכוּ' עַד שֶׁזָּכָה לְכָל הַתִּקּוּנִים הַנַּ"ל, עַד שֶׁזָּכָה לֶאֱחֹז עַצְמוֹ בְּכִסֵּא הַכָּבוֹד וְלַעֲשֹוֹת רֹאשׁ הַשָּׁנָה, שֶׁעַל יְדֵי זֶה נִצּוֹל מִקִּנְאַת הַמַּלְאָכִים, עַד שֶׁגָּבְרָה יָדוֹ וְחָטַף הַתּוֹרָה לְיָדוֹ וְהוֹרִידָהּ לְמַטָּה וּמְסָרָהּ לְיִשְֹרָאֵל. וּמִגֹּדֶל כֹּחוֹ הֶעָצוּם הוּא מִתְגַּבֵּר עַד שֶׁיָּכוֹל לְהַצִּיל אֶת כָּל אֶחָד וְאֶחָד מִיִּשְֹרָאֵל הָרוֹצֶה לְהִתְקָרֵב אֵלָיו בֶּאֱמֶת לְהַצִּילוֹ מִקִּנְאַת הַמַּלְאָכִים לְבַל יַפִּילוּ אוֹתוֹ בְּשׁוּם אֹפֶן בָּעוֹלָם. וְזֶה עַל יְדֵי שֶׁיָּכוֹל לַעֲשֹוֹת רֹאשׁ הַשָּׁנָה עַל יְדֵי בְּחִינָה הַנַּ"ל, דְּהַיְנוּ שֶׁיָּכוֹל לָדוּן אֶת הַכֹּל לִזְכוּת בְּחֶסֶד נִפְלָא עַל יְדֵי שֶׁיּוֹדֵעַ מְקוֹם כָּל אֶחָד וְאֶחָד, כִּי הוּא בִּבְחִינַת מְקוֹמוֹ שֶׁל עוֹלָם וְכוּ' כַּנַּ"ל. וְעַל יְדֵי זֶה הוּא מַכְנִיס אֶת כָּל אֶחָד לְכַף זְכוּת בֶּאֱמֶת וּמוֹצֵא נְקֻדּוֹת טוֹבוֹת בְּכָל מִדָּה וּבְכָל תִּקּוּן מֵהַתִּקּוּנִים הַנַּ"ל אֲפִלּוּ בְּהַגָּרוּעַ שֶׁבַּגְּרוּעִים עַד שֶׁיָּכוֹל לְזַכּוֹת גַּם אוֹתוֹ לְכָל הַתִּקּוּנִים הַנַּ"ל, עַד שֶׁיִּזְכֶּה לְפִי בְּחִינָתוֹ לֶאֱחֹז עַצְמוֹ בְּכִסֵּא הַכָּבוֹד, עַד שֶׁלֹּא יוּכְלוּ לְהַפִּילוֹ בְּשׁוּם אֹפֶן, כִּי הַצַּדִּיק הָאֱמֶת לוֹחֵם בַּעֲדוֹ מִלְחֶמֶת ה'. וְהָעִקָּר עַל יְדֵי שֶׁהַצַּדִּיק זוֹכֶה לִהְיוֹת נִכְלָל בִּבְחִינַת מְקוֹמוֹ שֶׁל עוֹלָם, שֶׁעַל יְדֵי זֶה יוֹדֵעַ מְקוֹם שֶׁל כָּל אֶחָד וְאֶחָד, שֶׁעַל יְדֵי זֶה יָכוֹל לַעֲשֹוֹת רֹאשׁ הַשָּׁנָה כַּנַּ"ל:
<h3>אות יט</h3>
וְזֶה בְּחִינַת מֹשֶׁה קִבֵּל תּוֹרָה מִסִּינַי וּמְסָרָהּ לִיהוֹשֻׁעַ שֶׁאָנוּ עוֹסְקִין בַּמַּסֶּכְתָּא הַקְּדוֹשָׁה הַזֹּאת בִּימֵי הַסְּפִירָה שֶׁבֵּין פֶּסַח לַעֲצֶרֶת, שֶׁאָנוּ מְכִינִים עַצְמֵנוּ לְקַבָּלַת הַתּוֹרָה בְּשָׁבוּעוֹת בְּכָל שָׁנָה וְשָׁנָה, דְּהַיְנוּ לִזְכּוֹת מֵעַתָּה לְקַבֵּל הַתּוֹרָה מֵחָדָשׁ בְּאֹפֶן שֶׁנִּזְכֶּה לְקַיְּמָהּ, שֶׁזֶּה הָעִקָּר, כִּי לֹא הַמִּדְרָשׁ הוּא הָעִקָּר אֶלָּא הַמַּעֲשֶֹה. וְעַל כֵּן הִתְחִיל הַתַּנָּא בַּמַּסֶּכְתָּא הַזֹּאת, שֶׁהִיא אָבוֹת, מֹשֶׁה קִבֵּל תּוֹרָה מִסִּינַי דַּיְקָא, כִּי סִינַי הוּא בְּחִינַת עֲנָוָה וְשִׁפְלוּת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁבִּשְׁבִיל זֶה נִתְּנָה הַתּוֹרָה בְּהַר סִינַי מִפְּנֵי שֶׁהוּא הַר נָמוּךְ, לְהוֹרוֹת שֶׁאִי אֶפְשָׁר לִזְכּוֹת לְקַבָּלַת הַתּוֹרָה כִּי אִם עַל יְדֵי עֲנָוָה וְשִׁפְלוּת כְּמוֹ מֹשֶׁה רַבֵּנוּ עָלָיו הַשָּׁלוֹם, כִּי אִי אֶפְשָׁר לְקַבֵּל אֶת הַתּוֹרָה וּלְהוֹרִידָהּ לְיִשְֹרָאֵל לְזַכּוֹת אֶת כָּל אֶחָד וְאֶחָד שֶׁיִּזְכֶּה לְקַיְּמָהּ כִּי אִם עַל יְדֵי עֲנָוָה וְשִׁפְלוּת אֲמִתִּי כְּמוֹ מֹשֶׁה, כִּי עַל יְדֵי עֲנָוָה אֲמִתִּיִּית שֶׁהוּא בְּחִינַת אַיִן מַמָּשׁ, הוּא דַּיְקָא יָכוֹל לַעֲלוֹת וְלִכְלֹל בִּבְחִינַת מְקוֹמוֹ שֶׁל עוֹלָם, שֶׁהוּא בְּחִינַת לְמַעְלָה מֵהַמָּקוֹם, שֶׁשָּׁם דַּיְקָא יוֹדְעִים מָקוֹם שֶׁל כָּל אֶחָד וְאֶחָד וִיכוֹלִים לְזַכּוֹת אֶת כָּל אֶחָד וְאֶחָד כַּנַּ"ל. כִּי מִי שֶׁאֵינוֹ בְּתַכְלִית הָעֲנָוָה הַזֹּאת וְאֵינוֹ בְּתַכְלִית הַבִּטּוּל רַק עֲדַיִן יֵשׁ לוֹ אֵיזֶה יֵשׁוּת, עֲדַיִן הוּא בְּתוֹךְ בְּחִינַת מָקוֹם וְאֵינוֹ נִכְלָל בִּשְׁלֵמוּת בִּבְחִינַת לְמַעְלָה מֵהַמָּקוֹם, וְעַל כֵּן אֵינוֹ יוֹדֵעַ אֶת מָקוֹם שֶׁל כָּל אֶחָד וְאֶחָד וְאֵינוֹ יָכוֹל לָדוּן אֶת כָּל אֶחָד לִזְכוּת לְפִי מְקוֹמוֹ וְכַנַּ"ל, רַק זֶה הַצַּדִּיק שֶׁהוּא עָנָו כְּמֹשֶׁה, שֶׁהוּא אַיִן מַמָּשׁ בְּתַכְלִית הַבִּטּוּל בֶּאֱמֶת וּמֵאַחַר שֶׁהוּא בִּבְחִינַת אַיִן בֶּאֱמֶת אֵין לוֹ שׁוּם מָקוֹם כְּלָל, עַל כֵּן הוּא נִכְלָל בֶּאֱמֶת בִּבְחִינַת לְמַעְלָה מֵהַמָּקוֹם וְיָכוֹל לַעֲשֹוֹת רֹאשׁ הַשָּׁנָה, דְּהַיְנוּ לְזַכּוֹת אֶת כָּל אֶחָד וְאֶחָד לְפִי מְקוֹמוֹ כַּנַּ"ל, מֵאַחַר שֶׁיּוֹדֵעַ מְקוֹם כָּל אֶחָד וְכַנַּ"ל. וְעַל כֵּן מִכָּל הַמַּעֲלוֹת וְהַקְּדֻשּׁוֹת שֶׁל מֹשֶׁה רַבֵּנוּ, עָלָיו הַשָּׁלוֹם, אֲדוֹן כָּל הַנְּבִיאִים וְהַחֲכָמִים, לֹא שִׁבְּחָה הַתּוֹרָה אוֹתוֹ כִּי אִם בְּמַעֲלַת הָעֲנָוָה, כְּמוֹ שֶׁכָּתוּב, "וְהָאִישׁ מֹשֶׁה עָנָו מְאֹד וְכוּ'". כִּי זֶה הָעִקָּר, שֶׁעַל יְדֵי זֶה דַּיְקָא זָכָה לְקַבָּלַת הַתּוֹרָה וּלְמָסְרָהּ לְיִשְֹרָאֵל, כִּי עִקַּר קַבָּלַת הַתּוֹרָה שֶׁזָּכָה מֹשֶׁה הָיָה עִקַּר הַגְּבוּרָה וְהַמִּלְחָמָה שֶׁיְּקַבְּלָהּ בְּאֹפֶן שֶׁיּוּכַל לְמָסְרָהּ לִיהוֹשֻׁעַ תַּלְמִידוֹ שֶׁיּוּכַל לְמָסְרָהּ לְיִשְֹרָאֵל מִדּוֹר לְדוֹר לְעוֹלָם, כִּי עַל מֹשֶׁה בְּעַצְמוֹ לֹא הָיוּ הַמַּלְאָכִים מְקַטְרְגִים כָּל כָּךְ, כִּי יָדְעוּ גֹּדֶל קְדֻשָּׁתוֹ הָעֲצוּמָה שֶׁכְּבָר נִצַּח וְשִׁבֵּר הַיֵּצֶר הָרָע בְּתַכְלִית, אַךְ כָּל עִקַּר קִטְרוּגָם הָיָה עַל שֶׁרָצָה מֹשֶׁה לְקַבֵּל אֶת הַתּוֹרָה וּלְמָסְרָהּ לִיהוֹשֻׁעַ תַּלְמִידוֹ שֶׁתִּהְיֶה נִמְשֶׁכֶת לְיִשְֹרָאֵל לְדוֹרוֹת עוֹלָם. וְעַל זֶה סָבְרוּ שֶׁיֵּשׁ לָהֶם כֹּחַ לְקַטְרֵג מֵחֲמַת שֶׁרָאוּ שֶׁאֵין מַעֲשֵֹי הַדּוֹרוֹת עוֹלִים יָפֶה וְעַל כֵּן סָבְרוּ שֶׁיְּכוֹלִים לְקַטְרֵג כְּמוֹ שֶׁקִּטְרְגוּ עַל בְּרִיאַת אָדָם הָרִאשׁוֹן מֵחֲמַת שֶׁרָאוּ שֶׁסּוֹפוֹ לַחֲטֹא. וְאַף עַל פִּי שֶׁעַכְשָׁו כְּבָר רָאוּ מַעֲשֵֹה ה' שֶׁה' יִתְבָּרַךְ גָּמַר כִּרְצוֹנוֹ וּכְבָר הָיוּ בָּעוֹלָם הָאָבוֹת אַבְרָהָם וְיִצְחָק וְיַעֲקֹב וְהַשְּׁבָטִים הַקְּדוֹשִׁים עַד שֶׁיָּצָא אוֹר נִפְלָא כָּזֶה שֶׁהוּא מֹשֶׁה רַבֵּנוּ שֶׁהִתְגַּבֵּר וְנִצַּח הַמִּלְחָמָה כָּרָאוּי, אַף עַל פִּי כֵן קִטְרְגוּ עַל מַה שֶּׁרוֹצֶה לְמָסְרָהּ לְיִשְֹרָאֵל לְדוֹרוֹת, כִּי רָאוּ שֶׁעֲתִידִים לַחֲטֹא בְּאוֹתוֹ הַדּוֹר, מִכָּל שֶׁכֵּן בַּדּוֹרוֹת הָאֲחֵרִים, בִּפְרָט בְּסוֹף הַדּוֹרוֹת, אֲבָל מֹשֶׁה בְּעֹצֶם כֹּחוֹ לֹא דַּי שֶׁהִתְגַּבֵּר עֲלֵיהֶם וְקִבֵּל אֶת הַתּוֹרָה אַף גַּם קִבְּלָהּ בְּכֹחַ כָּזֶה עַד שֶׁיּוּכַל לְמָסְרָהּ לִיהוֹשֻׁעַ תַּלְמִידוֹ שֶׁיּוּכַל לְהַמְשִׁיכָהּ מִדּוֹר לְדוֹר לְעוֹלָם. וְכָל זֶה זָכָה עַל יְדֵי שֶׁקִּבְּלָהּ מִסִּינַי שֶׁהוּא בְּחִינַת שִׁפְלוּת אֲמִתִּי, שֶׁעַל יְדֵי זֶה נִכְלָלִים בִּבְחִינַת מְקוֹמוֹ שֶׁל עוֹלָם, שֶׁעַל יְדֵי זֶה יְכוֹלִים לְהַטּוֹת כְּלַפֵּי חֶסֶד וּלְזַכּוֹת אֶת כָּל אֶחָד וְאֶחָד לְפִי מְקוֹמוֹ, שֶׁעַל יְדֵי זֶה יְכוֹלִים לְהַצִּיל אֲפִלּוּ אֶת הַגָּרוּעַ שֶׁבַּגְּרוּעִים מִקִּטְרוּג הַמַּלְאָכִים עַד שֶׁגַּם הוּא יִזְכֶּה לִבְחִינַת קַבָּלַת הַתּוֹרָה וּלְהַמְשִׁיכָהּ לְדוֹרוֹת, כִּי הַמְשָׁכַת הַתּוֹרָה מִדּוֹר לְדוֹר חוֹבָה עַל כָּל אֶחָד וְאֶחָד מִיִּשְֹרָאֵל, כְּמוֹ שֶׁכָּתוּב, "וְשִׁנַּנְתָּם לְבָנֶיךָ וְדִבַּרְתָּ בָּם וְכוּ' וְלִמַּדְתֶּם אֹתָם אֶת בְּנֵיכֶם וְכוּ'". וּכְמוֹ שֶׁמְּבֹאָר בְּהַתּוֹרָה "כִּי מְרַחֲמָם" וְכוּ' שֶׁהַחִיּוּב עַל כָּל אֶחָד מִיִּשְֹרָאֵל לַעֲסֹק בְּיִשּׁוּב הָעוֹלָם, דְּהַיְנוּ לְדַבֵּר עִם חֲבֵרָיו לְעוֹרְרָם לַעֲבוֹדָתוֹ יִתְבָּרַךְ וְכוּ', אֲבָל הַבַּעַל דָּבָר מִתְגָּרֶה עַל כָּל אָדָם וְאֵינוֹ מַנִּיחוֹ לַעֲסֹק בָּזֶה וְאִם יִרְצֶה לְהִתְגַּבֵּר כְּנֶגְדּוֹ, הוּא מִתְגָּרֶה בּוֹ בְּיוֹתֵר וְיוֹתֵר כַּיָּדוּעַ וְכַנַּ"ל. עַל כֵּן עִקַּר הַתִּקּוּן עַל יְדֵי הַצַּדִּיק שֶׁהוּא עָנָו כְּמֹשֶׁה שֶׁעַל יְדֵי זֶה יָכוֹל לַעֲלוֹת וְלִכְלֹל בִּבְחִינַת מְקוֹמוֹ שֶׁל עוֹלָם, שֶׁעַל יְדֵי זֶה הוּא מְזַכֶּה אֶת כָּל אֶחָד וְאֶחָד וּמַצִּילוֹ מִקִּטְרוּג הַמַּלְאָכִים עַד שֶׁמְּזַכֵּהוּ שֶׁגַּם הוּא יֹאחֵז עַצְמוֹ בְּכִסֵּא הַכָּבוֹד וְכוּ' וְכַנַּ"ל, כִּי כָּל הַתִּקּוּנִים הַמְבֹאָרִים בַּתּוֹרָה הַנַּ"ל עִקַּר תַּכְלִיתָם הוּא עֲנָוָה וְשִׁפְלוּת שֶׁזֶּה עִקַּר תַּכְלִית שְׁלֵמוּת הַכֹּל כַּיָּדוּעַ, כִּי מְבֹאָר שָׁם שֶׁהַתִּקּוּן עַל יְדֵי בִּנְיַן יְרוּשָׁלַיִם, דְּהַיְנוּ תִּקּוּן הַיִּרְאָה שֶׁבַּלֵּב וְעִקַּר תַּכְלִית הַיִּרְאָה הוּא עֲנָוָה בִּבְחִינַת עֵקֶב עֲנָוָה יִרְאַת ה', שֶׁעַל יְדֵי זֶה ה' יִתְבָּרַךְ מְקַבֵּל תְּפִלָּתוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה וְכַמְבֹאָר בִּדְבָרָיו זִכְרוֹנוֹ לִבְרָכָה וְכֵן כֻּלָּם:
<h3>אות כ</h3>
וְזֶה, מֹשֶׁה קִבֵּל תּוֹרָה מִסִּינַי שֶׁהוּא בְּחִינַת עֲנָוָה וְשִׁפְלוּת אֲמִתִּי, שֶׁעַל יְדֵי זֶה הוּא בִּבְחִינַת מְקוֹמוֹ שֶׁל עוֹלָם וְיָכוֹל לַעֲשֹוֹת רֹאשׁ הַשָּׁנָה לָדוּן אֶת הַכֹּל לְכַף זְכוּת, עַל יְדֵי זֶה דַּיְקָא קִבֵּל אֶת הַתּוֹרָה וּמְסָרָהּ לִיהוֹשֻׁעַ שֶׁהָיָה לוֹ כֹּחַ לְמָסְרָהּ לִיהוֹשֻׁעַ תַּלְמִידוֹ אַף עַל פִּי שֶׁהוּא בְּעַצְמוֹ לֹא הָיָה לוֹ זֶה הַכֹּחַ בִּשְׁלֵמוּת עַד שֶׁהֻצְרַךְ מֹשֶׁה לְהִתְפַּלֵּל עָלָיו, יָהּ יוֹשִׁיעֲךָ מֵעֲצַת הַמְרַגְּלִים, שֶׁעַל שֵׁם זֶה נִקְרָא יְהוֹשֻׁעַ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. כִּי הַמְרַגְּלִים פָּגְמוּ בְּכָל הַנַּ"ל עַל יְדֵי שֶׁפָּגְמוּ בְּאֶרֶץ יִשְֹרָאֵל שֶׁשָּׁם יְרוּשָׁלַיִם וּבֵית הַמִּקְדָּשׁ שֶׁכָּלוּל מִכָּל הַתִּקּוּנִים הַנַּ"ל, כִּי שָׁם בְּאֶרֶץ יִשְֹרָאֵל וּבֵית הַמִּקְדָּשׁ הוּא עִקַּר תִּקּוּן שֶׁל קְדֻשַּׁת הַשָּׁלֹשׁ רְגָלִים, כְּמוֹ שֶׁכָּתוּב, "שָׁלוֹשׁ פְּעָמִים בַּשָּׁנָה יֵרָאֶה כָל זְכוּרְךָ וְכוּ'". וְעַל כֵּן שָׁם עִקַּר מְקוֹם הַנְּבוּאָה הַנִּמְשֶׁכֶת מִבֵּין שְׁנֵי הַכְּרוּבִים וְכוּ'. וְשָׁם עִקַּר הַתְּפִלָּה, כְּמוֹ שֶׁכָּתוּב, "כִּי בֵיתִי בֵּית תְּפִלָּה". וְשָׁם שַׁעַר הַשָּׁמַיִם לַעֲלוֹת וְלִכְלֹל דֶּרֶךְ שָׁם, לַעֲלוֹת מִבְּחִינַת מָקוֹם לִבְחִינַת לְמַעְלָה מֵהַמָּקוֹם. וְעַל כֵּן נִקְרָא הַבֵּית הַמִּקְדָּשׁ בְּשֵׁם מָקוֹם, כְּמוֹ שֶׁכָּתוּב "וַיִּפְגַּע בַּמָּקוֹם וְכוּ' מַה נּוֹרָא הַמָּקוֹם הַזֶּה". כִּי שָׁם נִכְלָלִין בִּמְקוֹמוֹ שֶׁל עוֹלָם וְעַל כֵּן שָׁם מְקוֹם הַמִּשְׁפָּט, כִּי שָׁם יָשְׁבוּ הַסַּנְהֶדְרִין בְּלִשְׁכַּת הַגָּזִית, כִּי הַמִּשְׁפָּט צָרִיךְ לִהְיוֹת בְּרַחֲמִים לְהַטּוֹת כְּלַפֵּי חֶסֶד לַהֲפֹךְ בִּזְכוּת כָּל אֶחָד. כְּמוֹ שֶׁכָּתוּב, "וְשָׁפְטוּ הָעֵדָה וְהִצִּילוּ הָעֵדָה", וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעַל כֵּן הָיָה עִקַּר הַמִּשְׁפָּט בְּבֵית הַמִּקְדָּשׁ, שֶׁשָּׁם נִכְלָלִין בִּמְקוֹמוֹ שֶׁל עוֹלָם, שֶׁעַל יְדֵי זֶה יְכוֹלִין לָדוּן אֶת הַכֹּל לִזְכוּת כַּנַּ"ל (וּכְמוֹ שֶׁמְּבֹאָר מִזֶּה בְּמָקוֹם אַחֵר).
וְהַמְרַגְּלִים פָּגְמוּ בְּאֶרֶץ יִשְֹרָאֵל, וְעַל כֵּן פָּגְמוּ בְּכָל זֶה, וְעַל כֵּן לֹא יָכְלוּ לַעֲמֹד כְּנֶגֶד קִטְרוּג הַמַּלְאָכִים עַד שֶׁהִפִּילוּ אוֹתָם, שֶׁזֶּה בְּחִינַת מַה שֶּׁאָמְרוּ , וְשָׁם רָאִינוּ אֶת הַנְּפִילִים שֶׁהֵם בְּנֵי הַמַּלְאָכִים שַׁמְחְזַאי וַעֲזָאֵל שֶׁנָּפְלוּ מִלְּמַעְלָה עַל יְדֵי שֶׁקִּטְרְגוּ עַל בְּרִיאַת הָאָדָם. וַעֲדַיִן הֵם מְקַטְרְגִין, וְהֵם הִתְגָּרוּ בְּהַמְרַגְּלִים, כְּמוֹ שֶׁכָּתוּב שָׁם, "וַנְּהִי בְעֵינֵינוּ כַּחֲגָבִים וְכֵן הָיִינוּ בְּעֵינֵיהֶם". כִּי הַמְרַגְּלִים נָפְלוּ בְּעֵינֵיהֶם כְּנֶגְדָּם. וְזֶה הָיָה עִקַּר הַפְּגָם שֶׁלָּהֶם, כִּי לֹא הֶאֱמִינוּ בְּעֹצֶם תֹּקֶף נִפְלְאוֹת כֹּחוֹ שֶׁל מֹשֶׁה רַבָּם שֶׁיֵּשׁ לוֹ כֹּחַ לְהַצִּילָם מִקִּטְרוּג הַמַּלְאָכִים וּלְזַכּוֹתָם בִּקְדֻשַּׁת קַבָּלַת הַתּוֹרָה לְדוֹרוֹת וּלְהַנְחִילָם אֶרֶץ יִשְֹרָאֵל וְהַבֵּית הַמִּקְדָּשׁ שֶׁשָּׁם עִקַּר הַתִּקּוּן כַּנַּ"ל. וִיהוֹשֻׁעַ נִצּוֹל מֵעֲצַת הַמְרַגְּלִים עַל יְדֵי גֹּדֶל כֹּחוֹ שֶׁל מֹשֶׁה רַבּוֹ שֶׁלֹּא מָשׁ מִתּוֹךְ הָאֹהֶל וּבֵרְכוֹ, יָהּ יוֹשִׁיעֲךָ מֵעֲצַת הַמְרַגְּלִים. וְלֹא דַּי שֶׁנִּצּוֹל מֵהֶם, אַף גַּם זָכָה לְקַבֵּל אֶת כָּל הַתּוֹרָה מִמֹּשֶׁה וּלְהַמְשִׁיכָהּ לְדוֹרוֹת. וְהַכֹּל בְּכֹחוֹ שֶׁל מֹשֶׁה עַל יְדֵי שֶׁהָיָה עָנָו כָּזֶה עַד שֶׁזָּכָה לְהִכָּלֵל בִּשְׁלֵמוּת בִּבְחִינַת מְקוֹמוֹ שֶׁל עוֹלָם וְכוּ' וְכַנַּ"ל. וְזֶה, מֹשֶׁה קִבֵּל תּוֹרָה מִסִּינַי, שֶׁהוּא בְּחִינַת שִׁפְלוּת וַעֲנָוָה. וּמְסָרָהּ לִיהוֹשֻׁעַ וְכוּ', כִּי דַּיְקָא עַל יְדֵי בְּחִינַת סִינַי הָיָה לוֹ כֹּחַ לְקַבְּלָהּ וּלְמָסְרָהּ לִיהוֹשֻׁעַ תָּמִיד לְהַמְשִׁיכָהּ לְדוֹרוֹת כַּנַּ"ל:
<h3>אות כא</h3>
וְזֶה, וִיהוֹשֻׁעַ לִזְקֵנִים וּזְקֵנִים לִנְבִיאִים וּנְבִיאִים מְסָרוּהָ לְאַנְשֵׁי כְנֶסֶת הַגְּדוֹלָה. זֶה רֶמֶז עַל כָּל הַתִּקּוּנִים הַנֶּאֱמָרִים בַּתּוֹרָה הַנַּ"ל. שֶׁעַל יָדָם זוֹכִין שֶׁיּוּכַל לֶאֱחֹז אֶת עַצְמוֹ בְּכִסֵּא הַכָּבוֹד, שֶׁעַל יְדֵי זֶה נִצּוֹלִין מִקִּנְאַת הַמַּלְאָכִים כַּנַּ"ל. וְזֶה בְּחִינַת וִיהוֹשֻׁעַ לִזְקֵנִים, זְקֵנִים הֵם בְּחִינַת הַשְּׁלֹשָׁה אָבוֹת שֶׁנִּקְרָאִים זְקֵנִים, כְּמוֹ שֶׁכָּתוּב בְּאַבְרָהָם, "וְאַבְרָהָם זָקֵן בָּא בַּיָּמִים". וְכֵן בְּיִצְחָק, "וַיְהִי כִּי זָקֵן יִצְחָק" וְכֵן בְּיַעֲקֹב כְּתִיב, "וְעֵינֵי יִשְֹרָאֵל כָּבְדוּ מִזֹּקֶן". וְכַמּוּבָא בְּמִדְרָשׁ רַבָּה. וְהַשְּׁלֹשָׁה אָבוֹת הֵם בִּבְחִינַת הַשָּׁלֹשׁ רְגָלִים כַּיָּדוּעַ וְעַל יְדֵי הַשָּׁלֹשׁ רְגָלִים שֶׁהֵם בְּחִינַת הָאָבוֹת, בְּחִינַת זְקֵנִים שֶׁעַל יָדָם מְתַקְּנִים הַשָּׁלֹשׁ תַּאֲווֹת הַנַּ"ל, עַל יְדֵי זֶה זוֹכִין לְהַשְׁפָּעַת הַנְּבוּאָה, כְּמוֹ שֶׁכָּתוּב שָׁם. וְזֶה, וּזְקֵנִים לִנְבִיאִים. וְעַל יְדֵי נְבוּאָה זוֹכִין לִשְׁלֵמוּת הַתְּפִלָּה. וְזֶה, וּזְקֵנִים מְסָרוּהָ לְאַנְשֵׁי כְנֶסֶת הַגְּדוֹלָה שֶׁהֵם בְּחִינַת תִּקּוּן הַתְּפִלָּה, כִּי כָּל תִּקּוּן הַתְּפִלָּה נִמְשָׁךְ עַל יְדֵי אַנְשֵׁי כְנֶסֶת הַגְּדוֹלָה שֶׁהֵם סִדְּרוּ לָנוּ כָּל סֵדֶר הַתְּפִלָּה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְאַף עַל פִּי שֶׁכָּל הַתִּקּוּנִים הַנַּ"ל צָרִיךְ כָּל אָדָם לְקַיְּמָם כְּדֵי לִזְכּוֹת לֶאֱחֹז עַצְמוֹ בְּכִסֵּא הַכָּבוֹד כַּנַּ"ל, אַךְ אַף עַל פִּי כֵן זֶה יָדוּעַ וּמְבֹאָר בְּכַמָּה מְקוֹמוֹת שֶׁכָּל הַתִּקּוּנִים הֵם בִּכְלָלִיּוּת וּבִפְרָטִיּוּת בְּכַמָּה וְכַמָּה בְּחִינוֹת. וְעַל כֵּן כָּל צַדִּיק יֵשׁ לוֹ מִדָּה וְתִקּוּן בִּפְנֵי עַצְמוֹ, אַף עַל פִּי שֶׁבְּוַדַּאי הוּא כָּלוּל מִכָּל תִּקּוּנֵי הַמִּדּוֹת כְּמוֹ מִדַּת חֶסֶד לְאַבְרָהָם וּגְבוּרָה לְיִצְחָק, אַף עַל פִּי שֶׁבֶּאֱמֶת בְּוַדַּאי הָיָה לְאַבְרָהָם שְׁלֵמוּת בְּכָל הַמִּדּוֹת, אַךְ עִקַּר תִּקּוּן מִדַּת הַחֶסֶד נֶחֱשָׁב לְאַבְרָהָם וּגְבוּרָה לְיִצְחָק וְכוּ'. וּכְמוֹ כֵן בָּעִנְיָן הַנַּ"ל וְהָבֵן:
<h3>אות כב</h3>
וְזֶה שֶׁנִּסְמַךְ מִיָּד לְמִשְׁנָה זֹאת, הֵם אָמְרוּ שְׁלֹשָׁה דְּבָרִים, הֱווּ מְתוּנִים בַּדִּין, הַיְנוּ שֶׁצְּרִיכִין לִהְיוֹת מָתוּן בַּדִּין לִבְלִי לַחֲטֹף לָדוּן אֶת חֲבֵרוֹ, כִּי הַמִּשְׁפָּט לֵאלֹקִים הוּא וּצְרִיכִין לִהְיוֹת מָתוּן מָתוּן הֵיטֵב הֵיטֵב אֵיךְ לָדוּן אֶת חֲבֵרוֹ, כִּי אִי אֶפְשָׁר לָדוּן אֶת חֲבֵרוֹ כִּי אִם כְּשֶׁהוּא בִּבְחִינַת מְקוֹמוֹ שֶׁל עוֹלָם וְכוּ' כַּנַּ"ל. וְזֶהוּ, וְהַעֲמִידוּ תַלְמִידִים הַרְבֵּה, כִּי בְּוַדַּאי מִי שֶׁהוּא בִּבְחִינָה זֹאת יָכוֹל לְהַעֲמִיד תַּלְמִידִים הַרְבֵּה, כִּי לֹא יְרַחֵק שׁוּם תַּלְמִיד אַף עַל פִּי שֶׁאֵינוֹ כְּדַאי לְפִי מַעֲשָֹיו לְקָרְבוֹ, אַף עַל פִּי כֵן יִמְצָא בּוֹ אֵיזֶה זְכוּת וּנְקֻדָּה טוֹבָה עַל יְדֵי שֶׁהוּא בִּבְחִינַת מְקוֹמוֹ שֶׁל עוֹלָם וְכַנַּ"ל. וְזֶהוּ: וַעֲשֹוּ סְיָג לַתּוֹרָה, כִּי אַף עַל פִּי כֵן הוּא צָרִיךְ לַעֲשֹוֹת סְיָג וְגָדֵר וּמְחִצָּה לַתּוֹרָה לְרַחֵק אֶת מִי שֶׁהוּא לְהֵפֶךְ מַמָּשׁ, כִּי אַף עַל פִּי שֶׁצְּרִיכִין לָדוּן אֶת הַכֹּל לְכַף זְכוּת לְפִי מְקוֹמוֹ, אַף עַל פִּי כֵן מִי שֶׁהוּא חוֹלֵק גָּמוּר, וְהָעִקָּר עַל יְדֵי שֶׁאֵינוֹ מְבַטֵּל גָּבְהוֹ וְגַאֲוָתוֹ שֶׁעוֹשֶֹה מַעֲשֵֹה זִמְרִי כְּמוֹ שֶׁיּוֹדֵעַ בְּעַצְמוֹ, וְאַף עַל פִּי כֵן מַטְעֶה אֶת עַצְמוֹ וְאֵינוֹ רוֹצֶה לְהַכְנִיעַ אֶת עַצְמוֹ נֶגֶד הַצַּדִּיק הָאֱמֶת, מִכָּל שֶׁכֵּן כְּשֶׁחוֹלֵק עָלָיו וּמְבַזֶּה אוֹתוֹ. וַאֲזַי הַבָּא לִטָּמֵא פּוֹתְחִין לוֹ, שֶׁמְּגָרְשִׁין אוֹתוֹ מִלְּהִתְקָרֵב אֶל נְקֻדַּת הָאֱמֶת עַל יְדֵי הַסְּיָגִים וְהַגְּדָרִים שֶׁעוֹשֶֹה הַצַּדִּיק בְּעַצְמוֹ לְתוֹרָתוֹ שֶׁלֹּא יִתְקָרֵב אֵלָיו זָר. וְעִקַּר הַהִתְרַחֲקוּת הוּא מֵחֲמַת הַגַּסּוּת וְהַגֵּאוּת שֶׁהוּא הַהֵפֶךְ מַמָּשׁ מִבְּחִינַת סִינַי שֶׁהוּא עֲנָוָה וְהַשִּׁפְלוּת שֶׁמִּשָּׁם קִבֵּל מֹשֶׁה אֶת הַתּוֹרָה וּמְסָרָהּ לִיהוֹשֻׁעַ וְכוּ' וְכוּ' לְדוֹרוֹת עוֹלָם, אֲבָל אַף עַל פִּי כֵן בְּהֶכְרֵחַ הַבְּחִירָה חָפְשִׁיִּית, כִּי הַכֹּל נִבְרָא בִּשְׁבִיל הַבְּחִירָה. וְעַל כֵּן אַף עַל פִּי שֶׁצְּרִיכִין לָדוּן אֶת הַכֹּל לִזְכוּת כְּדֵי לְהַעֲמִיד תַּלְמִידִים הַרְבֵּה, אַף עַל פִּי כֵן צְרִיכִין לַעֲשֹוֹת סְיָג לַתּוֹרָה, לְרַחֵק מִי שֶׁרָאוּי לְרַחֲקוֹ מֵחֲמַת גַּסּוּתוֹ עַד אֲשֶׁר יִכָּנַע לְבָבוֹ הֶעָרֵל וְשָׁב וְרָפָא לוֹ. וְכֵן מוּבָן בִּדְבָרָיו זִכְרוֹנוֹ לִבְרָכָה בְּכַמָּה מְקוֹמוֹת שֶׁהַצַּדִּיק אוֹמֵר תּוֹרָתוֹ בִּבְחִינָה זֹאת לְקָרֵב אֶת מִי שֶׁרוֹצֶה לְהִתְקָרֵב וּלְרַחֵק הַהֵפֶךְ בִּבְחִינַת זָכָה נַעֲשֶֹה לוֹ סַם חַיִּים לֹא זָכָה וְכוּ'. כִּי יְשָׁרִים דַרְכֵי ה' וְכַנַּ"ל:
<h2>ערב ה:</h2>
<h3>אות כג</h3>
וְזֶה בְּחִינַת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה, הַרְחֵק מִן הָעֶרְבוֹנוֹת. כִּי כְּבָר מְבֹאָר לְעֵיל (בְּאוֹת ג) שֶׁכָּל הַהַלְוָאוֹת נִמְשָׁכִין מֵחֲמַת שֶׁפָּגַם בַּתְּפִלָּה שֶׁלֹּא הִתְפַּלֵּל בְּכַוָּנָה כָּרָאוּי וְלֹא קִשֵּׁר תְּפִלָּתוֹ לְהַצַּדִּיק הָאֱמֶת שֶׁהוּא בְּחִינַת הַמַּלְוֶה הַגָּדוֹל שֶׁכָּל הָעוֹלָמוֹת וְכָל הַגַּלְגַּלִּים וְחַמָּה וּלְבָנָה וְכוֹכָבִים וְכוּ', מִכָּל שֶׁכֵּן כָּל הָעוֹלָם הַשָּׁפָל הַזֶּה הָאָרֶץ וְכָל אֲשֶׁר עָלֶיהָ וְכוּ', כֻּלָּם הֵם בְּחִינַת לוֹוִים וּמְקַבְּלִים מִמֶּנּוּ. וְכָל סִלּוּק חוֹבָם וְהַלְוָאָתָם הַכֹּל תָּלוּי בְּהָאָדָם שֶׁבִּשְׁבִילוֹ נִבְרָא הַכֹּל שֶׁצָּרִיךְ שֶׁיִּתְפַּלֵּל בְּכַוָּנָה וּלְקַשֵּׁר תְּפִלָּתוֹ לְצַדִּיק הָאֱמֶת שֶׁהוּא הַמַּלְוֶה הַגָּדוֹל, שֶׁעַל יְדֵי זֶה חוֹזְרִים וְשָׁבִים כָּל הַכֹּחוֹת אֵלָיו, שֶׁזֶּהוּ בְּחִינַת סִלּוּק כָּל הַהַלְוָאוֹת הַנַּ"ל וְכַמְבֹאָר לְעֵיל כָּל זֶה, עַיֵּן שָׁם. וּמִי שֶׁפּוֹגֵם בָּזֶה, עַל יְדֵי זֶה נוֹפֵל לְהַלְוָאוֹת וְחוֹבוֹת וְכוּ' וּמֵחֲמַת זֶה קָשֶׁה לְסַלֵּק חוֹבוֹת הַהַלְוָאוֹת, כִּי עִקַּר סִלּוּק הַחוֹבוֹת וְהַהַלְוָאוֹת כְּתִקּוּנָם הוּא עַל יְדֵי תִּקּוּן הַתְּפִלָּה בִּשְׁלֵמוּת שֶׁעַל יְדֵי זֶה עִקַּר סִלּוּק הַהַלְוָאוֹת וְכוּ' כַּנַּ"ל. וּבִשְׁבִיל זֶה צְרִיכִין לְהִתְרַחֵק מִן הָעַרְבוּת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי מִי יוּכַל לְהַכְנִיס אֶת עַצְמוֹ בָּזֶה לְסַלֵּק חוֹבוֹת וְהַלְוָאוֹת שֶׁל חֲבֵרוֹ, כִּי הַלְוַאי שֶׁיַּפְקִיעַ אֶת עַצְמוֹ לְסַלֵּק חוֹבוֹת הַהַלְוָאָה שֶׁלּוֹ, דְּהַיְנוּ שֶׁיִּזְכֶּה לְהִתְפַּלֵּל בְּכַוָּנָה וּלְקַשֵּׁר תְּפִלָּתוֹ לְצַדִּיקֵי אֱמֶת שֶׁהֵם בְּחִינַת הַמַּלְוֶה הַגָּדוֹל, שֶׁזֶּה עִקַּר סִלּוּק הַהַלְוָאוֹת שֶׁל כָּל אָדָם, כִּי כָּל בְּנֵי אָדָם שֶׁבָּעוֹלָם כֻּלָּם הֵם בִּבְחִינַת לוֹוִים מֵהַמַּלְוֶה הַגָּדוֹל שֶׁהֵם לוֹוִים וּמְקַבְּלִים מִמֶּנּוּ כָּל הַשְׁפָּעָתָם וְחִיּוּתָם וְכַנַּ"ל. וְאַשְׁרֵי מִי שֶׁיּוֹצֵא יְדֵי חוֹבָתוֹ לְסַלֵּק חוֹבוֹת שֶׁל עַצְמוֹ עַל יְדֵי תִּקּוּן הַתְּפִלָּה כָּרָאוּי כַּנַּ"ל. וְאֵיךְ יוּכַל לְהַכְנִיס עַצְמוֹ לַעֲרֹב בְּעַד חֲבֵרוֹ שֶׁבָּא לִידֵי הַלְוָאָה בְּגַשְׁמִיּוּת שֶׁנִּמְשָׁךְ מֵחֲמַת שֶׁנִּפְגַּם בְּיוֹתֵר עֲבוֹדַת הַתְּפִלָּה, וְאֵיךְ יוּכַל לַעֲרֹב בַּעֲדוֹ לְסַלֵּק הַהַלְוָאָה מֵאַחַר שֶׁעִקַּר הַסִּלּוּק כְּתִקּוּנוֹ הוּא עַל יְדֵי תִּקּוּן הַתְּפִלָּה שֶׁיְּקַשֵּׁר תְּפִלָּתוֹ כָּרָאוּי לְהַמַּלְוֶה הַגָּדוֹל עַד שֶׁיָּשׁוּבוּ כָּל הַכֹּחוֹת וְהַחִיּוּת לְשָׁרְשָׁם לִדְבַר ה' שֶׁשָּׁם בְּחִינַת סִלּוּק כָּל הַהַלְוָאוֹת שֶׁל כָּל בָּאֵי עוֹלָם, וְזֶה מֻטָּל עַל כָּל אָדָם בְּעַצְמוֹ. שֶׁכְּפִי הַשֶּׁפַע וְהַחִיּוּת שֶׁמְּקַבֵּל, שֶׁהוּא בְּחִינַת הַלְוָאָה מֵהַמַּלְוֶה הַגָּדוֹל, כֵּן יִתְחַזֵּק בַּעֲבוֹדָתוֹ עַד שֶׁיַּחֲזֹר וְיַעֲלֶה הַכֹּחַ לְשָׁרְשׁוֹ שֶׁהוּא עִקַּר סִלּוּק הַהַלְוָאָה בְּרוּחָנִיּוּת וְעַל יְדֵי זֶה יִתְתַּקֵּן גַּם הַהַלְוָאָה בְּגַשְׁמִיּוּת. וְזֶה חוֹבָה עַל כָּל אָדָם בְּעַצְמוֹ, אֲבָל אִישׁ אַחֵר קָשֶׁה לוֹ מְאֹד לְסַלֵּק חוֹבוֹת וְהַלְוָאוֹת שֶׁל חֲבֵרוֹ, כִּי כָּל אֶחָד יֵשׁ לוֹ שְׁבִיל וְצִנּוֹר מְיֻחָד שֶׁדֶּרֶךְ שָׁם מְקַבֵּל הַשְׁפָּעָתוֹ וְחִיּוּתוֹ שֶׁזֶּה בְּחִינַת הַלְוָאָה, וְדֶרֶךְ הַצִּנּוֹר שֶׁלּוֹ צָרִיךְ לְהַעֲלוֹת כָּל הַכֹּחוֹת וְהַחִיּוּת לְשָׁרְשׁוֹ עַל יְדֵי תִּקּוּן הַתְּפִלָּה שֶׁזֶּהוּ בְּחִינַת סִלּוּק הַהַלְוָאָה. וְעַל כֵּן קָשֶׁה לְאַחֵר לְסַלֵּק בְּעַד חֲבֵרוֹ, כִּי אֵיךְ יוּכַל לַעֲלוֹת דֶּרֶךְ הַצִּנּוֹר שֶׁל חֲבֵרוֹ לְסַלֵּק חוֹבוֹתָיו:
<h3>אות כד</h3>
וְזֶה בְּחִינַת הַדִּין הַמְבֹאָר בַּשֻּׁלְחָן עָרוּךְ, עָרֵב בִּשְׁעַת מַתַּן מָעוֹת, מִשְׁתַּעְבֵּד. שֶׁלֹּא בִּשְׁעַת מַתַּן מָעוֹת, אֵינוֹ מִשְׁתַּעְבֵּד, אֶלָּא בְּקִנְיָן. וּמְקוֹרוֹ בְּהַמִּשְׁנָה בְּסוֹף בָּבָא בַתְרָא שֶׁאָמַר שִׁמְעוֹן בֶּן נַנָּס, הֲרֵי הַחוֹנֵק אֶת חֲבֵרוֹ בַּשּׁוּק וְכוּ', שֶׁכֵּן לֹא עַל אֱמוּנָתוֹ הִלְוָהוּ. וְהַתַּנָּא שִׁבַּח מְאֹד אֶת דְּבָרָיו וְאָמַר, הָרוֹצֶה שֶׁיַּחְכִּים וְכוּ', עַד יְשַׁמֵּשׁ אֶת שִׁמְעוֹן בֶּן נַנָּס:
<h3>אות כה</h3>
וְזֶה, כִּי עִקַּר שֹׁרֶשׁ הָעַרְבוּת נִמְשָׁךְ מִבְּחִינַת קַבָּלַת הַתּוֹרָה שֶׁהָיוּ כָּל יִשְֹרָאֵל עֲרֵבִים זֶה לָזֶה. וְזֶה מֵחֲמַת שֶׁבְּשֹׁרֶשׁ נִשְׁמוֹת יִשְֹרָאֵל נֶחֱשָׁבִים כֻּלָּם כְּאֶחָד, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק: "כָּל הַנֶּפֶשׁ הַבָּאָה לְבֵית יַעֲקֹב וְכוּ'", שֶׁנִּקְרָאִים נֶפֶשׁ אֶחָד, כִּי נִמְשָׁכִים מִמְּקוֹר הָאַחְדוּת וְעַל כֵּן כָּל יִשְֹרָאֵל עֲרֵבִים זֶה לָזֶה בְּקַבָּלַת הַתּוֹרָה, אֲבָל תִּקּוּן זֶה הָעַרְבוּת, דְּהַיְנוּ לְסַלֵּק הַחוֹב שֶׁחַיָּב כָּל אֶחָד, עִקַּר תִּקּוּנוֹ עַל יְדֵי בְּחִינַת הַמַּלְוֶה הַגָּדוֹל הַנַּ"ל שֶׁתְּפִלָּתוֹ בִּשְׁלֵמוּת בִּבְחִינַת הִתְנוֹצְצוּת מָשִׁיחַ שֶׁהוּא הַמַּלְוֶה לְכָל אֶחָד. וְהוּא הֶעָרֵב בְּעַד כָּל אֶחָד שֶׁסּוֹף כָּל סוֹף יְסַלֵּק חוֹבוֹת הַלְוָאוֹתָיו בִּשְׁלֵמוּת, כִּי בְּנֵי יִשְֹרָאֵל שֶׁנַּעֲשֹוּ עֲרֵבִים זֶה לָזֶה רֻבָּם כְּכֻלָּם אֵינָם יְכוֹלִים לְסַלֵּק חִיּוּב הָעַרְבוּת, כִּי הַלְוַאי שֶׁיַּפְקִיעַ אֶת עַצְמוֹ. וְעַל כֵּן הָעִקָּר הוּא הַצַּדִּיקֵי אֱמֶת שֶׁהֵם בִּבְחִינַת הַמַּלְוֶה הַגָּדוֹל הַנַּ"ל שֶׁהוּא אוֹחֵז בְּכִסֵּא הַכָּבוֹד, שֶׁהוּא שֹׁרֶשׁ נִשְׁמוֹת כָּל יִשְֹרָאֵל וְהוּא יָכוֹל לַעֲשֹוֹת רֹאשׁ הַשָּׁנָה לָדוּן אֶת כָּל אֶחָד לְכַף זְכוּת לְפִי מְקוֹמוֹ מֵחֲמַת שֶׁהוּא בִּבְחִינַת מְקוֹמוֹ שֶׁל עוֹלָם וְכוּ' כַּנַּ"ל. וְהוּא הַמַּלְוֶה וְהוּא בְּעַצְמוֹ הֶעָרֵב בְּעַד כָּל אֶחָד שֶׁבְּוַדַּאי יְסַלֵּק הַלְוָאָתוֹ, כִּי זֶה הַצַּדִּיק הַמַּלְוֶה הַגָּדוֹל הוּא טוֹב לַכֹּל תָּמִיד וְאֵינוֹ מַפְסִיק טוּבוֹ וְחַסְדּוֹ לְעוֹלָם, וַאֲפִלּוּ מִי שֶׁלָּוָה מִמֶּנּוּ וְאֵינוֹ מְסַלֵּק לוֹ הוּא מַלְוֶה לוֹ עוֹד יוֹתֵר וְיוֹתֵר כַּמָּה וְכַמָּה פְּעָמִים בְּלִי מִסְפָּר עַד שֶׁסּוֹף כָּל סוֹף יַרְחִיב יָדוֹ וִיסַלֵּק לוֹ הַכֹּל. וְאִם, חַס וְשָׁלוֹם, אַף עַל פִּי כֵן יִמְרֹד בּוֹ וְלֹא יִרְצֶה לְסַלֵּק לוֹ יֵשׁ כֹּחַ לְזֶה הַמַּלְוֶה הַגָּדוֹל לִגְבּוֹת חוֹבוֹתָיו מִמֶּנּוּ לְעוֹלָם וְיוּכַל לִמְצֹא אוֹתוֹ וְלֹא יוּכַל לְהִסָּתֵר מִמֶּנּוּ. וַאֲפִלּוּ בְּמֶלֶךְ בָּשָֹר וָדָם יֵשׁ דֻּגְמָא זֹאת בְּגַשְׁמִיּוּת. כְּמוֹ לְמָשָׁל שֶׁנִּמְצָא מֶלֶךְ אַדִּיר חָסִיד וְטוֹב מְאֹד גּוֹמֵל חֶסֶד בְּלִי שִׁעוּר וְהוֹנוֹ וּרְכוּשׁוֹ וַעֲשִׁירוּתוֹ וּמֶמְשַׁלְתּוֹ גְּדוֹלָה וּרְחָבָה מְאֹד מְאֹד וְדַרְכּוֹ לִגְמֹל חֶסֶד לְהַלְווֹת לְכָל הַבָּאִים וּמְבַקְּשִׁים לְקַבֵּל טוֹבָתוֹ, וְתֵכֶף כְּשֶׁמְּסַלְּקִים לוֹ, הוּא מַלְוֶה לָהֶם עוֹד בְּכִפְלֵי כִּפְלַיִם. וַאֲפִלּוּ מִי שֶׁאֵינוֹ מְסַלֵּק כָּרָאוּי תֵּכֶף כְּשֶׁבָּא וּמְבַקֵּשׁ מִמֶּנּוּ עוֹד הַלְוָאָה הוּא מַלְוֶה לוֹ עוֹד, כְּדֵי שֶׁיַּרְחִיב יָדוֹ וְכֵן לְעוֹלָם. אֲבָל מִי שֶׁמּוֹרֵד בּוֹ וְאֵינוֹ מַכְנִיעַ עַצְמוֹ תַּחְתָּיו, הוּא יָכוֹל לְמָצְאוֹ בְּכָל מָקוֹם שֶׁהוּא וְגוֹבֶה מִמֶּנּוּ חוֹבוֹתָיו מִכָּל מַה שֶּׁמּוֹצֵא אֶצְלוֹ וְאִם אֵינוֹ מַסְפִּיק, הוּא מְיַסְּרוֹ וּמַעֲנִישׁוֹ כְּפִי הַחוֹבוֹת הַמַּגִּיעִים מִמֶּנּוּ. אַךְ בְּמֶלֶךְ בָּשָֹר וָדָם אֵינוֹ יָכוֹל לְיַסְּרוֹ רַק עַד שֶׁתֵּצֵא נִשְׁמָתוֹ. וְעַל כֵּן לִפְעָמִים אֵינוֹ יָכוֹל לְהִפָּרַע מִמֶּנּוּ כָּרָאוּי כְּפִי חוֹבוֹתָיו. וְגַם לִפְעָמִים הוּא בּוֹרֵחַ בְּמָקוֹם שֶׁאִי אֶפְשָׁר לְמָצְאוֹ, אֲבָל אֵצֶל ה' יִתְבָּרַךְ כְּתִיב, "אֵין חֹשֶׁךְ וְאֵין צַלְמָוֶת לְהִסָּתֶר שָׁם כָּל פֹּעֲלֵי אָוֶן". וְעַל כֵּן נֶאֱמַר בּוֹ יִתְבָּרַךְ, "מִי כָמֹהוּ מוֹרֶה". וּכְמוֹ שֶׁפֵּרֵשׁ רַשִׁ"י שָׁם, מֶלֶךְ בָּשָֹר וָדָם וְכוּ', עַיֵּן שָׁם. וְהַצַּדִּיקֵי אֱמֶת בְּחִינַת הַמַּלְוֶה הַגָּדוֹל הַנַּ"ל שֶׁזּוֹכִִים לִדְבַר ה', שֶׁהוּא שֹׁרֶשׁ הַכֹּל, נִכְלָלִים בּוֹ יִתְבָּרַךְ וְיֵשׁ לָהֶם מֶמְשָׁלָה נִצְחִיִּית שֶׁהִוא מֶמְשֶׁלֶת ה' יִתְבָּרַךְ בְּחִינַת צַדִּיק מוֹשֵׁל. וְזֶה הַצַּדִּיק הַמַּלְוֶה הַגָּדוֹל הוּא מַלְוֶה תָּמִיד לְכָל הָרוֹצֶה לְקַבֵּל טוֹבָתוֹ בִּבְחִינַת כָּל הַיּוֹם חוֹנֵן וּמַלְוֶה וְכוּ'. וַאֲפִלּוּ מִי שֶׁאֵינוֹ מְשַׁלֵּם לוֹ כָּרָאוּי הוּא מַלְוֶה לוֹ עוֹד עַד שֶׁיַּרְחִיב יָדוֹ וִיסַלֵּק. וְאִם עֲדַיִן אֵינוֹ מְסַלֵּק, הוּא מַלְוֶה לוֹ עוֹד כְּדֵי לְהַרְחִיב יָדוֹ. וְכֵן כַּמָּה פְּעָמִים בְּלִי שִׁעוּר. בִּבְחִינַת 'לֹוֶה רָשָׁע וְלֹא יְשַׁלֵּם וְצַדִּיק חוֹנֵן וְנוֹתֵן' שֶׁאַף עַל פִּי שֶׁאֵינוֹ מְשַׁלֵּם הַצַּדִּיק חוֹנֵן וְנוֹתֵן יוֹתֵר וְיוֹתֵר עַד שֶׁיַּרְחִיב יָדוֹ וִישַׁלֵּם וְכֵן לְעוֹלָם, כִּי טוּבוֹ אֵינוֹ נִפְסָק לְעוֹלָם, כִּי זֶה הַצַּדִּיק הוּא בִּבְחִינַת מְקוֹמוֹ שֶׁל עוֹלָם שֶׁדָּן אֶת הַכֹּל לִזְכוּת כְּפִי מְקוֹמוֹ וְעַל כֵּן מוֹצֵא בּוֹ זְכוּת תָּמִיד לְהוֹסִיף וּלְהַשְׁפִּיעַ לוֹ רַב טוּב וָחֶסֶד מִמָּקוֹם עֶלְיוֹן וְנוֹרָא מְאֹד בְּאֹפֶן שֶׁיּוּכַל לְהַרְחִיב יָדוֹ לְסַלֵּק חוֹבוֹתָיו. וְאִם אַף עַל פִּי כֵן יִתְעַקֵּשׁ הַלּוֹוֶה רָשָׁע וְיִמְרֹד בּוֹ, חַס וְשָׁלוֹם, וְלֹא יִרְצֶה עוֹד לְהַכְנִיעַ תַּחְתָּיו לְקַבֵּל טוֹבָתוֹ יֵשׁ לוֹ כֹּחַ וּמֶמְשָׁלָה לִגְבּוֹת וּלְהִפָּרַע מִמֶּנּוּ לְעוֹלָם כִּי מֶמְשַׁלְתּוֹ שֶׁל ה' יִתְבָּרַךְ בְּיָדוֹ. שֶׁנֶּאֱמַר בּוֹ, "אֵין חֹשֶׁךְ וְכוּ' לְהִסָּתֶר שָׁם". וּכְמוֹ שֶׁכָּתוּב, "וְאִם יַחְתְּרוּ בִשְׁאוֹל מִשָּׁם יָדִי תִּקָּחֵם וְכוּ'". אֲבָל דַּרְכּוֹ לְהֵיטִיב תָּמִיד וְהוּא מְסַבֵּב סִבּוֹת וְגִלְגּוּלִים שׁוֹנִים בְּלִי שִׁעוּר בְּדַרְכֵי טוּבוֹ וְחַסְדּוֹ הַנִּפְלָא עַד שֶׁיִּתְרַצֶּה לְהַכְנִיעַ עַצְמוֹ לְבַקֵּשׁ מִמֶּנּוּ טוֹבָתוֹ, וַאֲזַי הוּא מַשְׁפִּיעַ לוֹ בְּכָל פַּעַם עוֹד חֶסֶד וְטוֹב מִמָּקוֹם גָּבֹהַּ בְּיוֹתֵר עַד שֶׁסּוֹף כָּל סוֹף יָשׁוּבוּ הַכֹּל אֶל ה' וִיסַלְּקוּ חוֹבוֹתָם כָּרָאוּי. וְעַל כֵּן רַק צַדִּיקִים כָּאֵלּוּ שֶׁהֵם בִּבְחִינַת מַלְוֶה הַגָּדוֹל, בְּחִינַת הִתְנוֹצְצוּת מָשִׁיחַ, הֵם יְכוֹלִים לִהְיוֹת עָרֵב בְּעַד כָּל אֶחָד וְאֶחָד, כִּי יֵשׁ לָהֶם כֹּחַ לַעֲזֹר לְכָל אֶחָד עַד שֶׁיְּסַלֵּק לָהֶם וְכוּ' וְכַנַּ"ל. וְעַל כֵּן עִקַּר הָעַרְבוּת נִמְשָׁךְ מִבְּחִינַת מָשִׁיחַ שֶׁבָּא מִיהוּדָה שֶׁאָמַר, "אָנֹכִי אֶעֶרְבֶנּוּ וְכוּ'". כִּי יְהוּדָה בְּחִינַת מָשִׁיחַ, עִקַּר הֶעָרֵב בְּעַד כָּל יִשְֹרָאֵל שֶׁעֲרֵבִים זֶה בָּזֶה, כִּי הוּא יְתַקֵּן הַכֹּל וְכַנַּ"ל:
<h3>אות כו</h3>
וְזֶה בְּחִינַת מָה הָעֵרָבוֹן אֲשֶׁר אֶתֶּן לָךְ וַתֹּאמֶר חֹתָמְךָ וּפְתִילֶךָ וּמַטְּךָ וְכוּ'. כִּי הֵם הָיוּ צְרִיכִים לְהַמְשִׁיךְ נִשְׁמַת מָשִׁיחַ בָּעוֹלָם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, עַל כֵּן הִזְכִּירָה עֵרָבוֹן, כִּי הוּא הֶעָרֵב בְּעַד כָּל יִשְֹרָאֵל שֶׁיְּסַלְּקוּ כָּל חוֹבוֹתָם, כִּי הוּא יְתַקֵּן הַכֹּל כַּנַּ"ל. וְעִקַּר הַתִּקּוּן עַל יְדֵי הַתְּפִלָּה בִּשְׁלֵמוּת כַּנַּ"ל שֶׁזֶּה זוֹכִין עַל יְדֵי תִּקּוּן הַשָּׁלֹשׁ עֲבוֹדוֹת הַמְבֹאָרִים שָׁם שֶׁהֵם אֱמוּנָה הֵפֶךְ עֲבוֹדָה זָרָה וְתִקּוּן הַבְּרִית וְתִקּוּן שְׁפִיכוּת דָּמִים שֶׁהוּא בְּחִינַת אַל תְּהִי בָז לְכָל אָדָם וְכוּ', כְּמוֹ שֶׁמְּבֹאָר שָׁם. וְזֶהוּ בְּחִינַת חֹתָמְךָ וּפְתִילֶךָ וּמַטְּךָ. 'חֹתָמְךָ', זֶה בְּחִינַת תִּקּוּן הַחוֹתָם אוֹת בְּרִית קֹדֶשׁ, שֶׁזֶּהוּ בְּחִינַת תְּפִלִּין הַמְרֻמָּזִים בְּחֹתָמְךָ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי תְּפִלִּין הֵם בְּחִינַת פִּתּוּחֵי חוֹתָם קֹדֶשׁ לַה' שֶׁנַּעֲשִֹים עַל יְדֵי תִּקּוּן חוֹתַם הַבְּרִית, כְּמוֹ שֶׁמּוּבָא בְּמָקוֹם אַחֵר (בְּהַתּוֹרָה תִּקְּעוּ אֱמוּנָה עַיֵּן שָׁם). 'וּפְתִילֶךָ' זֶה בְּחִינַת צִיצִית, תִּקּוּן הַלְּבוּשִׁים, שֶׁהֵם בְּחִינַת כָּבוֹד, כִּי רַבִּי יוֹחָנָן קָרָא לְמָאנֵיהּ מְכַבְּדוּתָא, שֶׁזֶּהוּ בְּחִינַת תִּקּוּן אַל תְּהִי בָז לְכָל אָדָם, בְּחִינַת אֵיזֶה מְכֻבָּד הַמְכַבֵּד אֶת הַבְּרִיּוֹת וְכוּ'. 'וּמַטְּךָ' זֶה בְּחִינַת אֱמוּנָה, כִּי עִקַּר הָאֱמוּנָה נִתְגַּלָּה עַל יְדֵי הָאוֹתוֹת וְהַמּוֹפְתִים שֶׁעָשָֹה מֹשֶׁה בְּמַטֵּהוּ, כְּמוֹ שֶׁכָּתוּב, "וְאֶת הַמַּטֶּה הַזֶּה תִּקַּח בְּיָדֶךָ אֲשֶׁר תַּעֲשֶֹה בּוֹ אֶת הָאֹתֹת". שֶׁעַל יְדֵי זֶה נִתְגַּלָּה הָאֱמוּנָה הַקְּדוֹשָׁה, כְּמוֹ שֶׁכָּתוּב, "וַיַּעַשֹ הָאֹתֹת לְעֵינֵי הָעָם וַיַּאֲמֵן הָעָם וְכוּ'". וְעַל כֵּן נִקְרְאוּ הַשְּׁבָטִים הַקְּדוֹשִׁים בְּשֵׁם מַטּוֹת, כִּי הֵם כְּלַל בְּנֵי יִשְֹרָאֵל שֶׁמַּמְשִׁיכִין הָאֱמוּנָה הַקְּדוֹשָׁה בָּעוֹלָם שֶׁהוּא בְּחִינַת מַטֵּה מֹשֶׁה. עַל כֵּן 'וּמַטְּךָ' זֶה בְּחִינַת אֱמוּנָה. נִמְצָא, שֶׁאֵלּוּ הַשְּׁלֹשָׁה חֹתָמְךָ וּפְתִילֶךָ וּמַטְּךָ הֵם בְּחִינַת תִּקּוּן שָׁלֹשׁ הָעֲבוֹדוֹת הַנַּ"ל שֶׁעַל יָדָם עִקַּר תִּקּוּן הַתְּפִלָּה, שֶׁעַל יְדֵי זֶה עִקַּר סִלּוּק כָּל הַחוֹבוֹת, שֶׁזֶּהוּ הַשְּׁלֵמוּת יִהְיֶה נִשְׁלָם עַל יְדֵי מָשִׁיחַ שֶׁהוּא הֶעָרֵב בְּעַד הַכֹּל לְסַלֵּק הַכֹּל כַּנַּ"ל. וְעַל כֵּן לָקְחָה הָעֵרָבוֹן אֵלּוּ הַשְּׁלֹשָׁה חֹתָמְךָ וְכוּ' וְכַנַּ"ל:
<h3>אות כז</h3>
וְעַל כֵּן עָרֵב בִּשְׁעַת מַתַּן מָעוֹת מִשְׁתַּעְבֵּד, כִּי זֶה הַמַּלְוֶה לַחֲבֵרוֹ וְגוֹמֵל עִמּוֹ חֶסֶד, עַל יְדֵי זֶה הוּא נִכְלָל בִּבְחִינַת הַמַּלְוֶה הַגָּדוֹל הַנַּ"ל שֶׁהוּא בִּבְחִינַת מְקוֹמוֹ שֶׁל עוֹלָם, שֶׁשָּׁם כָּל נִשְׁמוֹת יִשְֹרָאֵל הַכֹּל אֶחָד, שֶׁמֵּחֲמַת זֶה כָּל יִשְֹרָאֵל עֲרֵבִים זֶה לָזֶה וּמִשָּׁם שֹׁרֶשׁ הָעַרְבוּת כַּנַּ"ל. וְעַל כֵּן בִּשְׁעַת מַתַּן מָעוֹת מִשְׁתַּעְבֵּד הֶעָרֵב, כִּי הֶעָרֵב אֵין יָכוֹל לְהִשְׁתַּעְבֵּד בְּעַד חֲבֵרוֹ כִּי אִם עַל יְדֵי שֶׁמְּקַבֵּל מִשֹּׁרֶשׁ הָעַרְבוּת הַנַּ"ל וְעַל כֵּן בִּשְׁעַת מַתַּן מָעוֹת שֶׁהַמַּלְוֶה נוֹתֵן מָעוֹת וּמַשְׁפִּיעַ לְהַלּוֹוֶה אֲזַי עַל יְדֵי הַמִּצְוָה הַזֹּאת נִתְעוֹרֵר שֹׁרֶשׁ הַחֶסֶד שֶׁל הַמַּלְוֶה הַגָּדוֹל שֶׁנִּמְשָׁךְ מִמְּקוֹמוֹ שֶׁל עוֹלָם, שֶׁשָּׁם הַכֹּל אֶחָד, שֶׁשָּׁם שֹׁרֶשׁ הָעַרְבוּת. וְעַל כֵּן אָז דַּיְקָא יָכוֹל לְהַכְנִיס עָרֵב תַּחְתָּיו מֵחֲמַת שֶׁשָּׁם הַכֹּל אֶחָד וְכַנַּ"ל, אֲבָל לְאַחַר מַתַּן מָעוֹת אֵינוֹ מִשְׁתַּעְבֵּד, כִּי מֵאַחַר שֶׁכְּבָר לָוָה הַלּוֹוֶה וְאֵינוֹ מְסַלֵּק שֶׁזֶּה נִמְשָׁךְ מֵחֲמַת שֶׁנִּתְרַחֵק מִשָּׁרְשׁוֹ
וְאֵינוֹ יָכוֹל לְסַלֵּק הַלְוָאוֹתָיו וְכַנַּ"ל. וְעַל כֵּן אָז אִי אֶפְשָׁר לְהֶעָרֵב לְהִשְׁתַּעְבֵּד, כִּי אֵיךְ יוּכַל אֶחָד לַעֲרֹב בְּעַד חֲבֵרוֹ, כִּי הֲלֹא הוּא בְּמָקוֹם אַחֵר לְגַמְרֵי מִמֶּנּוּ וְאֵין יָכוֹל לַעֲרֹב בַּעֲדוֹ כִּי אִם כְּשֶׁעוֹלִים וּמִתְקַשְּׁרִים לְשָׁרְשֵׁי נִשְׁמוֹת יִשְֹרָאֵל, שֶׁעַל יְדֵי זֶה נִכְלָלִים בִּבְחִינַת מְקוֹמוֹ שֶׁל עוֹלָם שֶׁשָּׁם הַכֹּל אֶחָד וְשָׁם נִכְלָלִים כָּל הַמְקוֹמוֹת וְכָל הַצִּנּוֹרוֹת יַחַד וְעַל כֵּן מִשָּׁם דַּיְקָא יְכוֹלִים לְהַמְשִׁיךְ תִּקּוּן לְסַלֵּק אֲפִלּוּ חוֹבוֹת חֲבֵרוֹ שֶׁלָּזֶה מַכְנִיס עַצְמוֹ הֶעָרֵב. וְזֶה אֵין זוֹכֶה כִּי אִם הַמַּלְוֶה הַגָּדוֹל וְכַנַּ"ל. וְעַל כֵּן בִּשְׁעַת מַתַּן מָעוֹת עַל יְדֵי הַמִּצְוָה שֶׁל הַהַלְוָאָה נִכְלָל שָׁם בִּבְחִינַת הַמַּלְוֶה הַגָּדוֹל וְכַנַּ"ל, עַל כֵּן אָז דַּיְקָא הֶעָרֵב מְשֻׁעְבָּד בְּלֹא קִנְיָן, אֲבָל אַחַר כָּךְ אֵין יָכוֹל לְהִשְׁתַּעְבֵּד לַעֲרֹב בְּעַד חֲבֵרוֹ, כִּי אַחַר כָּךְ נִתְרַחֵק מִשָּׁם וְכַנַּ"ל:
<h3>אות כח</h3>
וְעַל כֵּן אַחַר מַתַּן מָעוֹת אֵינוֹ מִשְׁתַּעְבֵּד אֶלָּא בְּקִנְיָן, כִּי כָּל הַקִּנְיָנִים הֵם בִּבְגָדִים וּלְפָנִים בְּיִשְֹרָאֵל בְּמִנְעָל, כְּמוֹ שֶׁכָּתוּב, "וְזֹאת לְפָנִים בְּיִשְֹרָאֵל עַל הַגְּאוּלָּה וְכוּ', שָׁלַף אִישׁ נַעֲלוֹ וְכוּ'". כִּי הַקִּנְיָן הוּא שֶׁלֹּא יְשַׁנֶּה עוֹד. וְכָל הַשִּׁנּוּיִים הֵם לְמַטָּה בְּשִׁנּוּי הַמְקוֹמוֹת שֶׁשָּׁם אֲחִיזַת הַשֶּׁקֶר וְהַשִּׁנּוּי, אֲבָל לְמַעְלָה בִּבְחִינַת שֹׁרֶשׁ נִשְׁמוֹת יִשְֹרָאֵל שֶׁשָּׁם הַכֹּל אֶחָד, אֵין שׁוּם שִׁנּוּי וָשֶׁקֶר בִּבְחִינַת שְׁאֵרִית יִשְֹרָאֵל לֹא יַעֲשֹוּ עַוְלָה וְכוּ'. וְעַל כֵּן מְקַבְּלִין קִנְיַן סוּדָר, כִּי הַבְּגָדִים וְהַלְּבוּשִׁין הֵם בִּבְחִינַת כִּסֵּא הַכָּבוֹד, בְּחִינַת שֹׁרֶשׁ נִשְׁמוֹת יִשְֹרָאֵל, כְּמוֹ שֶׁכָּתוּב, "לְבוּשִׁין תְּקִינַת לְהוֹן דְּמִנַּיְהוּ פָּרְחִין נִשְׁמָתִין לִבְנֵי נָשָׁא וְכוּ'". וְעַל כֵּן כָּל הַקִּנְיָנִים עַל יְדֵי הַבְּגָדִים שֶׁעַל יְדֵי זֶה מְקַשְּׁרִין עַצְמָן לְשֹׁרֶשׁ נִשְׁמוֹת יִשְֹרָאֵל שֶׁשָּׁם אֵין שׁוּם שִׁנּוּי וָשֶׁקֶר, חַס וְשָׁלוֹם. וְעַל כֵּן אַחַר הַקִּנְיָן אֵין יְכוֹלִין לְשַׁנּוֹת עוֹד, וּמִי שֶׁמְּשַׁנֶּה אַחַר כָּךְ כְּאִלּוּ עוֹקֵר עַצְמוֹ מִשֹּׁרֶשׁ נִשְׁמוֹת יִשְֹרָאֵל, חַס וְשָׁלוֹם, וְעַל כֵּן בְּקִנְיָן מִשְׁתַּעְבֵּד הֶעָרֵב גַּם לְאַחַר מַתַּן מָעוֹת, כִּי עַל יְדֵי הַקִּנְיָן עוֹלִים לְשֹׁרֶשׁ נִשְׁמוֹת יִשְֹרָאֵל שֶׁשָּׁם הַכֹּל אֶחָד שֶׁכָּל הַנְּשָׁמוֹת כְּלוּלִים יַחַד זֶה בָּזֶה, שֶׁעַל יְדֵי זֶה כָּל אֶחָד עָרֵב בְּעַד חֲבֵרוֹ שֶׁמִּשָּׁם שֹׁרֶשׁ הָעַרְבוּת וְכַנַּ"ל:
<h3>אות כט</h3>
וְזֶה מְרֻמָּז בַּמֶּה שֶׁאָמַר שִׁמְעוֹן בֶּן נַנָּס עַל זֶה הַדִּין שֶׁעָרֵב שֶׁלֹּא בִּשְׁעַת הַלְוָאָה אֵינוֹ מִשְׁתַּעְבֵּד, הֲרֵי הַחוֹנֵק אֶת חֲבֵרוֹ בַּשּׁוּק וְכוּ' וְהַדָּבָר תָּמוּהַּ לִכְאוֹרָה לָמָּה הִזְכִּיר דַּוְקָא מַה שֶּׁחֲבֵרוֹ תּוֹבְעוֹ וְאֵינוֹ מְסַלֵּק בְּשֵׁם הַחוֹנֵק אֶת חֲבֵרוֹ וְכִי לָא סַגִּי בְּלָאו הָכֵי?! אַךְ כָּל דִּבְרֵיהֶם רָזִין עִלָּאִין וַעֲמֻקִּין וְכָל מַה שֶּׁיְּכוֹלִין לִמְצֹא אֵיזֶה רְמָזִים לַעֲבוֹדַת הַבּוֹרֵא יִתְבָּרַךְ בְּדִבְרֵיהֶם הַקְּדוֹשִׁים מְחֻיָּב כָּל אֶחָד לְפִי בְּחִינָתוֹ לַחְתֹּר וְלִמְצֹא כָּל מַה שֶּׁיּוּכַל. וְעַל פִּי הַנַּ"ל מְקֻשָּׁר הֵיטֵב, כִּי זֶה הַלּוֹוֶה וְאֵינוֹ מְשַׁלֵּם, שֶׁזֶּה נִמְשָׁךְ מֵחֲמַת שֶׁלֹּא הֶחֱזִיר כָּל הַכֹּחוֹת וְהַחִיּוּת וְהַשֶּׁפַע שֶׁקִּבֵּל מֵהַמַּלְוֶה הַגָּדוֹל לֹא הֶחֱזִירָם לְשָׁרְשָׁם כַּנַּ"ל. שֶׁמִּזֶּה הַפְּגָם נִמְשָׁךְ שֶׁהוּא לוֹוֶה וְאֵינוֹ מְשַׁלֵּם וְכַנַּ"ל. עַל כֵּן נֶחֱשָׁב כְּאִלּוּ נֶחְנָק בִּגְרוֹנוֹ, כִּי הַצַּוָּאר וְהַגָּרוֹן שֶׁל הָאָדָם שֶׁשָּׁם תָּלוּי כָּל חִיּוּת הָאָדָם, דֶּרֶךְ שָׁם מְקַבְּלִין כָּל הַהַלְוָאוֹת שֶׁהֵם הַחִיּוּת וְהַכֹּחוֹת, וְדֶרֶךְ שָׁם צְרִיכִין לְבַקֵּשׁ לְהַעֲלוֹתָם לְשָׁרְשָׁם, כִּי כָּל הַהַשְׁפָּעוֹת וְהַכֹּחוֹת שֶׁמְּקַבֵּל כָּל אֶחָד, כֻּלָּם הֵם בִּשְׁבִיל חִיּוּתוֹ וְקִיּוּמוֹ שֶׁתָּלוּי בְּצַוָּארוֹ, שֶׁדֶּרֶךְ שָׁם מְקַבֵּל הַמַּאֲכָל לְתוֹךְ גּוּפוֹ שֶׁהוּא חִיּוּתוֹ וְקִיּוּמוֹ. וּכְמוֹ שֶׁכָּתוּב, "כָּל עֲמַל הָאָדָם לְפִיהוּ", שֶׁדֶּרֶךְ שָׁם מְקַבֵּל הַחִיּוּת לְכָל גּוּפוֹ וְדֶרֶךְ שָׁם צָרִיךְ לְהַחֲזִיר הַחִיּוּת לְשָׁרְשׁוֹ, שֶׁזֶּהוּ בְּחִינַת סִלּוּק הַחוֹבוֹת, שֶׁעִקַּר הַתִּקּוּן עַל יְדֵי הַתְּפִלָּה שֶׁהִיא דְּבַר ה' שֶׁיּוֹצֵא מִצַּוָּארוֹ וּגְרוֹנוֹ, כְּמוֹ שֶׁכָּתוּב, "קְרָא בְגָרוֹן אַל תַּחְשֹֹךְ". וּכְתִיב, "רוֹמְמוֹת אֵל בִּגְרוֹנָם וְכוּ'". שֶׁעַל יְדֵי שֶׁמְּדַבֵּר רוֹמְמוֹת אֵל בִּגְרוֹנוֹ וְצַוָּארוֹ, עַל יְדֵי זֶה חוֹזֵר וּמַעֲלֶה כָּל הַחִיּוּת וְהַכֹּחוֹת שֶׁקִּבֵּל דֶּרֶךְ שָׁם, שֶׁזֶּהוּ בְּחִינַת סִלּוּק הַחוֹבוֹת כַּנַּ"ל. וּמִי שֶׁפּוֹגֵם בָּזֶה וְעַל יְדֵי זֶה אֵינוֹ יָכוֹל לְסַלֵּק הַחוֹבוֹת הוּא נֶחֱשָׁב שֶׁנֶּחְנָק בִּגְרוֹנוֹ, דְּהַיְנוּ שֶׁאֵינוֹ יָכוֹל לְהַכְנִיס הָרוּחַ חַיִּים וּלְהוֹצִיא הָרוּחַ חַיִּים שֶׁזֶּה עִקַּר חִיּוּת הָאָדָם כַּיָּדוּעַ בִּבְחִינַת הֶבֶל סָלִיק הֶבֶל נָחִית וְכַנַּ"ל. וְזֶה הַלּוֹוֶה שֶׁפּוֹגֵם בָּזֶה וְאֵינוֹ יָכוֹל לְסַלֵּק נֶחֱשָׁב כְּנֶחְנָק בִּגְרוֹנוֹ מַמָּשׁ כַּנַּ"ל. וְזֶה שֶׁאָמַר הַתַּנָּא עַל הֶעָרֵב שֶׁלֹּא בִּשְׁעַת מַתַּן מָעוֹת שֶׁאֵינוֹ מִשְׁתַּעְבֵּד. הֲרֵי הַחוֹנֵק אֶת חֲבֵרוֹ וְכוּ', כִּי מֵאַחַר שֶׁהוּא תּוֹבְעוֹ וְאֵינוֹ מְסַלֵּק הֲרֵי הוּא בִּבְחִינַת חֶנֶק מַמָּשׁ וּמֵחֲמַת זֶה אֵינוֹ יָכוֹל לַעֲרֹב בַּעֲדוֹ עוֹד מֵאַחַר שֶׁכְּבָר רָחוֹק מִשָּׁרְשׁוֹ שֶׁשָּׁם הַכֹּל אֶחָד, שֶׁשָּׁם שֹׁרֶשׁ הָעַרְבוּת כַּנַּ"ל. אֲבָל עַתָּה שֶׁכְּבָר נִפְסָק מֵחִיּוּתוֹ עַל יְדֵי שֶׁאֵינוֹ מַעֲלֶה הַחִיּוּת לְשָׁרְשׁוֹ, שֶׁזֶּהוּ בְּחִינַת חֶנֶק כַּנַּ"ל, אֵיךְ אֶפְשָׁר שֶׁיַּעֲרֹב בַּעֲדוֹ וְכַנַּ"ל. וְעַל כֵּן אֲחִיתֹפֶל שֶׁמָּרַד בְּמַלְכוּת בֵּית דָּוִד שֶׁהוּא בְּחִינַת מָשִׁיחַ, שֶׁעַל יָדוֹ תִּקּוּן כָּל הָעוֹלָם לְהַחֲזִיר וּלְסַלֵּק הַכֹּל לְשָׁרְשׁוֹ. וַאֲחִיתֹפֶל שֶׁפָּגַם בָּזֶה, עַל כֵּן הָיָה עָנְשׁוֹ בְּחֶנֶק, כְּמוֹ שֶׁכָּתוּב, "וַיְצַו אֶל בֵּיתוֹ וַיֵּחָנַק". כִּי הִפְסִיק הַחִיּוּת מִשָּׁרְשׁוֹ עַל יְדֵי שֶׁמָּרַד בְּדָוִד, שֶׁהוּא בְּחִינַת מָשִׁיחַ, שֶׁזֶּהוּ בְּחִינַת חֶנֶק כַּנַּ"ל:
<h3>אות ל</h3>
וְעַל כֵּן כָּל הַקִּנְיָנִים נִלְמָדִים מִפָּסוּק, וְזֹאת לְפָנִים בְּיִשְֹרָאֵל וְכוּ' שָׁלַף אִישׁ נַעֲלוֹ וְכוּ' שֶׁזֶּה נֶאֱמַר בְּעֵת שֶׁנָּשָֹא בֹּעַז אֶת רוּת שֶׁמִּשָּׁם נוֹלַד דָּוִד שֶׁמִּמֶּנּוּ יֵצֵא מָשִׁיחַ, שֶׁהוּא יְתַקֵּן הַכֹּל וְיַעֲלֶה הַכֹּל לְשָׁרְשׁוֹ, שֶׁשָּׁם כֻּלּוֹ אֱמֶת וְאֵין שׁוּם שִׁנּוּי שֶׁמִּשָּׁם נִמְשָׁכִין כָּל הַקִּנְיָנִים שֶׁיְּקַיֵּם דְּבָרוֹ וְלֹא יְשַׁנֶּה עוֹד כַּנַּ"ל:
<h3>אות לא</h3>
וְעַל כֵּן קֹדֶם שָׁבוּעוֹת, שֶׁהוּא קַבָּלַת הַתּוֹרָה, קוֹרִים פָּרָשַׁת בְּמִדְבַּר שֶׁנִּצְטַוּוּ לִמְנוֹת אֶת יִשְֹרָאֵל כְּשֶׁהוּקַם הַמִּשְׁכָּן כְּמוֹ שֶׁנָּתְנוּ רַבּוֹתֵינוּ זִכְרוֹנָם לִבְרָכָה סִימָן, מְנוּ וְעִצְרוּ, כִּי בְּכָל שָׁנָה וְשָׁנָה צָרִיךְ כָּל אֶחָד מִיִּשְֹרָאֵל לְהַמְשִׁיךְ עַל עַצְמוֹ קְדֻשַּׁת קַבָּלַת הַתּוֹרָה בְּשָׁבוּעוֹת, שֶׁעַל יְדֵי זֶה יָבוֹא אֶל הַתַּכְלִית שֶׁבִּשְׁבִילוֹ נִבְרָא הָעוֹלָם שֶׁהוּא שֶׁיִּהְיֶה לוֹ מֶמְשָׁלָה עַל הַמַּלְאָכִים, אֲבָל צְרִיכִין לִרְאוֹת שֶׁיִּהְיֶה לְהַמֶּמְשָׁלָה קִיּוּם שֶׁלֹּא יַפִּילוּ אוֹתוֹ, חַס וְשָׁלוֹם, הַמַּלְאָכִים הַמִּתְקַנְּאִים בָּזֶה, וְלָזֶה צְרִיכִין לֶאֱחֹז עַצְמוֹ בְּכִסֵּא הַכָּבוֹד שֶׁהוּא בְּחִינַת שָׁרְשֵׁי נִשְׁמוֹת יִשְֹרָאֵל, בְּחִינַת אֵם כָּל חָי וְכוּ'. וְעַל כֵּן קוֹרִין קֹדֶם לָזֶה פָּרָשַׁת בְּמִדְבַּר שֶׁהוּא מִסְפַּר בְּנֵי יִשְֹרָאֵל שֶׁנִּצְטַוּוּ לָשֵֹאת רֹאשׁ בְּנֵי יִשְֹרָאֵל לֶאֱסֹף וּלְקַבֵּץ כֻּלָּם לַהֲבִיאָם בְּמִסְפָּר וּבְמִנְיָן כְּדֵי לְעוֹרֵר כָּל שָׁרְשֵׁי נַפְשׁוֹתָם הַחֲצוּבוֹת מִכִּסֵּא הַכָּבוֹד כְּדֵי לֶאֱחֹז עַצְמוֹ בָּהֶם, כְּדֵי לְהִנָּצֵל מִקִּנְאַת הַמַּלְאָכִים וְעַל כֵּן נִצְטַוּוּ לִמְנוֹתָם בְּמִסְפַּר שֵׁמוֹת, כִּי הַשֵּׁם הוּא הַנֶּפֶשׁ. כְּמוֹ שֶׁכָּתוּב, "נֶפֶשׁ חַיָּה הוּא שְׁמוֹ" (כְּמוֹ שֶׁמּוּבָא בְּמָקוֹם אַחֵר), כְּדֵי לְעוֹרֵר שָׁרְשֵׁי נַפְשׁוֹתָם שֶׁזֶּה צְרִיכִין קֹדֶם קַבָּלַת הַתּוֹרָה בְּשָׁבוּעוֹת, שֶׁאָז מִתְעוֹרֵר קִנְאַת הַמַּלְאָכִים, כְּמוֹ שֶׁנִּתְקַנְּאוּ בְּמֹשֶׁה כְּשֶׁעָלָה לְקַבֵּל אֶת הַתּוֹרָה עַד שֶׁנָּתַן לוֹ ה' יִתְבָּרַךְ עֵצָה לֶאֱחֹז עַצְמוֹ בְּכִסֵּא הַכָּבוֹד וְכוּ', כְּמוֹ שֶׁמְּבֹאָר. וְעַל כֵּן נִצְטַוּוּ לִמְנוֹתָם לַהֲבִיאָם כֻּלָּם בְּמִנְיָן וּבְמִסְפָּר אִישׁ מֵהֶם לֹא יֵעָדֵר בִּבְחִינַת הַמּוֹצִיא בְמִסְפָּר צְבָאָם אִישׁ מֵהֶם לֹא נֶעְדָּר וְלִמְנוֹתָם בִּשְׁמוֹתָם דַּיְקָא, כְּדֵי לְעוֹרֵר כָּל שָׁרְשֵׁי נִשְׁמוֹתָם, כְּדֵי לְהִנָּצֵל מִקִּנְאַת הַמַּלְאָכִים כַּנַּ"ל, כִּי עַל זֶה הַמִּסְפָּר נִצְטַוּוּ אַחַר שֶׁהוּקַם הַמִּשְׁכָּן, כִּי הַכֹּל בְּחִינָה אַחַת, כִּי מְלֶאכֶת הַמִּשְׁכָּן נִצְטַוּוּ לְתַקֵּן חֵטְא הָעֵגֶל, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעִקַּר הַחֵטְא נִמְשַׁךְ מִקִּנְאַת הַמַּלְאָכִים שֶׁנִּתְגָּרוּ בָּהֶם כָּל כָּךְ עַל שֶׁקִּבְּלוּ אֶת הַתּוֹרָה עַד שֶׁהֶחֱטִיאוּם, כִּי אַף עַל פִּי שֶׁמֹּשֶׁה רַבֵּנוּ נִצּוֹל מֵהֶם עַל יְדֵי שֶׁאָחַז בְּכִסֵּא הַכָּבוֹד, אֲבָל בִּשְׁאָר בְּנֵי יִשְֹרָאֵל הִתְגָּרוּ עַד שֶׁהֶחֱטִיאוּם כָּל כָּךְ. וְעַל כֵּן נִצְטַוּוּ לְהָקִים אֶת הַמִּשְׁכָּן וְלִמְנוֹתָם כֻּלָּם וְשֶׁיֵּלְכוּ כֻּלָּם סְבִיב הַמִּשְׁכָּן, כִּי הַמִּשְׁכָּן עִם כָּל תִּקּוּנוֹ וְכֵלָיו וְכָל יִשְֹרָאֵל שֶׁהָלְכוּ סָבִיב, הַכֹּל הוּא בִּבְחִינַת תִּקּוּן כִּסֵּא הַכָּבוֹד הַנַּ"ל שֶׁהוּא הֶאָרַת שָׁרְשֵׁי נַפְשׁוֹת יִשְֹרָאֵל, כִּי הַמִּשְׁכָּן בְּחִינַת בֵּית הַמִּקְדָּשׁ, שֶׁהוּא בְּחִינַת כִּסֵּא הַכָּבוֹד, כְּמוֹ שֶׁכָּתוּב, "כִּסֵּא כָבוֹד מָרוֹם מֵרִאשׁוֹן מְקוֹם מִקְדָּשֵׁנוּ". וְהַכֹּל כְּדֵי לְתַקֵּן כָּל הַנַּ"ל לְהִנָּצֵל מִקִּנְאַת הַמַּלְאָכִים עַל יְדֵי שֶׁנֹּאחֵז עַצְמֵנוּ כֻּלָּנוּ בְּכִסֵּא הַכָּבוֹד שֶׁהוּא בְּחִינַת הַמִּשְׁכָּן וְכָל תִּקּוּנָיו עִם כָּל יִשְֹרָאֵל סְבִיבָיו בְּמִסְפַּר שְׁמוֹת וְכוּ' וְכַנַּ"ל וְעַל כֵּן קוֹרִין פָּרָשָׁה זֹאת קֹדֶם שָׁבוּעוֹת וְכַנַּ"ל:
<h3>אות לב</h3>
וְזֶה בְּחִינַת נְסִיעוֹת בְּנֵי יִשְֹרָאֵל שֶׁהָלְכוּ בַּמִּדְבָּר מִמַּסָּע לְמַסָּע עִם הַמִּשְׁכָּן וְכֵלָיו וְכָל יִשְֹרָאֵל סְבִיבָיו. וְזֶה בְּחִינַת מֵה' מִצְעֲדֵי גָּבֶר כּוֹנָנוּ וְדַרְכּוֹ יֶחְפָּץ שֶׁנִּסְמַךְ לְפָסוּק לֹוֶה רָשָׁע וְכוּ'. וְזֶה בְּחִינַת גֹּדֶל יִקְרַת מַעֲלַת הֲלִיכַת יִשְֹרָאֵל וּנְסִיעָתָם לְבָתֵּי כְּנֵסִיּוֹת וּלְבָתֵּי מִדְרָשׁוֹת וְלִדְבַר מִצְוָה, בִּפְרָט כְּשֶׁהוֹלְכִים לְהִתְקָרֵב לְצַדִּיקֵי אֱמֶת שֶׁהֵם בִּבְחִינַת מְקוֹמוֹ שֶׁל עוֹלָם. וְזֶה בְּחִינַת עֹמְדוֹת הָיוּ רַגְלֵינוּ בִּשְׁעָרַיִךְ יְרוּשָׁלָיִם יְרוּשָׁלַיִם הַבְּנוּיָה וְכוּ' וְזֶה בְּחִינַת מַה יָּפוּ פְעָמַיִךְ בַּנְּעָלִים וְכוּ' חַמּוּקֵי יְרֵכַיִךְ כְּמוֹ חֲלָאִים וְכוּ' אֵלּוּ הַשִּׁיתִין שֶׁמְּחוּלָלִין וּמְנֻקָּבִין עַד הַתְּהוֹם מַעֲשֵֹה יְדֵי אָמָּן, מַעֲשֵֹה יְדֵי אָמָּנוּתוֹ שֶׁל יוֹצֵר בְּרֵאשִׁית. וְזֶה כְּשֶׁכָּרָה דָּוִד שִׁתִּין קָפָא תְּהוֹמָא כוּ' וְעַל יְדֵי זֶה נֶחְנַק אֲחִיתֹפֶל. וְזֶה כִגְבֹהַּ שָׁמַיִם עַל הָאָרֶץ גָּבַר חַסְדּוֹ עַל יְרֵאָיו, כִּרְחֹק מִזְרָח מִמַּעֲרָב וְכוּ', כִּי הוּא יָדַע יִצְרֵנוּ זָכוּר כִּי עָפָר אֲנָחְנוּ וְכֵן אֱנוֹשׁ כֶּחָצִיר יָמָיו וְכוּ' עַד בְּכָל מְקוֹמוֹת מֶמְשַׁלְתּוֹ וְכוּ'. וְזֶה הִנֵּה מַה טּוֹב וּמַה נָּעִים שֶׁבֶת אַחִים גַּם יָחַד כַּשֶּׁמֶן הַטּוֹב עַל הָרֹאשׁ וְכוּ', כְּטַל חֶרְמוֹן שֶׁיֹּרֵד עַל הַרְרֵי צִיּוֹן וְכוּ'. וְזֶה בְּהַעֲלֹתְךָ אֶת הַנֵּרֹת אֶל מוּל פְּנֵי הַמְּנוֹרָה יָאִירוּ שִׁבְעַת הַנֵּרוֹת וְכוּ'. וְזֶה בְּחִינַת כ' סִיוָן, וְזֶה שֶׁנִּסְמַךְ פָּרָשַׁת נְסָכִים לְפָרָשַׁת הַמְרַגְּלִים:
<h3>אות לג</h3>
וּלְבָאֵר הָעִנְיָן, כִּי הַכְּלָל הוּא שֶׁעִקַּר גְּדֻלַּת הָאָדָם שֶׁיָּכוֹל לִזְכּוֹת שֶׁיִּהְיֶה לוֹ מֶמְשָׁלָה עַל הַמַּלְאָכִים הוּא מֵחֲמַת שֶׁהָאָדָם יָרַד לְמָקוֹם נָמוּךְ וּמְגֻשָּׁם כָּזֶה שֶׁהוּא גַּשְׁמִיּוּת הֶעָפָר, שֶׁהוּא תַּכְלִית גַּשְׁמִיּוּת הַמָּקוֹם, וְעַל יְדֵי זֶה יֵשׁ לוֹ בְּחִירָה וְנִסְיוֹנוֹת הַרְבֵּה וּכְשֶׁזּוֹכֶה לְתַקֵּן מַעֲשָֹיו אֲזַי זֶה הָאָדָם דַּיְקָא יָכוֹל לִזְכּוֹת לַעֲלוֹת לִבְחִינַת מְקוֹמוֹ שֶׁל עוֹלָם וְלִמְשֹׁל עַל הַמַּלְאָכִים. וְעִקַּר זְכוּתוֹ וּגְדֻלָּתוֹ הוּא דַּיְקָא מֵחֲמַת שֶׁהוּא בְּתַכְלִית תַּכְלִית גַּשְׁמִיּוּת הַמָּקוֹם וְכַנַּ"ל. וְזֶה הַצַּדִּיק שֶׁזּוֹכֶה לָזֶה בֶּאֱמֶת יָכוֹל לָדוּן לְכַף זְכוּת גַּם אֶת כָּל הָעוֹלָם כֻּלּוֹ מֵחֲמַת שֶׁיּוֹדֵעַ מְקוֹמוֹ שֶׁל כָּל אֶחָד וְאֶחָד שֶׁעַל יְדֵי זֶה נִכְשָׁל בַּמֶּה שֶׁנִּכְשָׁל, חַס וְשָׁלוֹם, וְיָכוֹל לְזַכּוֹתוֹ וּלְהַעֲלוֹתוֹ מִמְּקוֹמוֹ לִבְחִינַת לְמַעְלָה מֵהַמָּקוֹם וּלְתַקֵּן הַכֹּל שֶׁזֶּהוּ בְּחִינַת מַה שֶּׁיָּכוֹל לַעֲשֹוֹת רֹאשׁ הַשָּׁנָה וְכוּ', כַּמְבֹאָר וּמוּבָן כָּל זֶה לְעֵיל. וְלִזְכּוֹת לְכָל זֶה הוּא עַל יְדֵי שֶׁאוֹחֵז אֶת עַצְמוֹ בִּבְחִינַת כִּסֵּא הַכָּבוֹד שֶׁהוּא שָׁרְשֵׁי נִשְׁמוֹת יִשְֹרָאֵל, שֶׁזֶּהוּ בְּחִינַת תִּקּוּן הַמִּשְׁכָּן וְכָל נַפְשׁוֹת יִשְֹרָאֵל סְבִיבָיו וְכוּ' וְכַנַּ"ל, כִּי כָּל שָׁרְשֵׁי הַנְּפָשׁוֹת נִמְשָׁכִין מֵהַמִּשְׁכָּן וּבֵית הַמִּקְדָּשׁ שֶׁהֵם בְּחִינַת כִּסֵּא הַכָּבוֹד כַּנַּ"ל. וְעַל כֵּן נִקְרָא הַבֵּית הַמִּקְדָּשׁ חֲדַר הַמִּטּוֹת עַל שֵׁם שֶׁהוּא פִּרְיָן וְרִבְיָן שֶׁל יִשְֹרָאֵל כְּמוֹ שֶׁאָמְרוּ חֲכָמֵינוּ זִכְרוֹנָם לִבְרָכָה, הַיְנוּ שֶׁמִּשָּׁם נִמְשָׁכִין כָּל שָׁרְשֵׁי הַנְּשָׁמוֹת וְכַנַּ"ל. וְזֶה בְּחִינַת הִנֵּה מִטָּתוֹ שֶׁלִּשְׁלֹמֹה. וּפֵרֵשׁ רַשִׁ"י, זֶה הַמִּשְׁכָּן. שִׁשִּׁים גִּבֹּרִים סָבִיב לָהּ פֵרֵשׁ רַשִׁ"י שֶׁהֵם שִּׁשִּׁים רִבּוֹא נַפְשׁוֹת בֵּית יִשְֹרָאֵל, הַיְנוּ כַּנַּ"ל שֶׁכָּל הַשִּׁשִּׁים רִבּוֹא נַפְשׁוֹת יִשְֹרָאֵל נִמְשָׁכִין מֵהַמִּשְׁכָּן וּבֵית הַמִּקְדָּשׁ כִּי שָׁם שָׁרְשָׁם כַּנַּ"ל. וְזֶהוּ כֻּלָּם אֲחֻזֵי חֶרֶב מְלֻמְּדֵי מִלְחָמָה וְכוּ', כִּי כָּל בְּנֵי יִשְֹרָאֵל צְרִיכִין לִהְיוֹת מְלֻמְּדֵי מִלְחָמָה, לַעֲמֹד בַּמִּלְחָמָה הַגְּדוֹלָה שֶׁבְּזֶה הָעוֹלָם שֶׁלֹּא יַפִּילוּ אוֹתָם קִנְאַת הַמַּלְאָכִים שֶׁמִּשָּׁם כָּל כֹּחוֹת הַיֵּצֶר הָרַע שֶׁל כָּל אָדָם כַּנַּ"ל. וְעַל כֵּן נִקְרָאִים כֻּלָּם יוֹצְאֵי צָבָא, כַּמְבֹאָר בְּפָרָשַׁת בְּמִדְבַּר, כִּי כָּל אֶחָד מִיִּשְֹרָאֵל מִקָּטֹן וְעַד גָּדוֹל הוּא מֻכְרָח וּמְחֻיָּב לִהְיוֹת אִישׁ מִלְחָמָה לָצֵאת בַּצָּבָא לִלְחֹם מִלְחֶמֶת ה' בְּזֶה הָעוֹלָם וְעִקַּר הַכֹּחַ עַל יְדֵי שֶׁיְּקַשֵּׁר עַצְמוֹ עִם כְּלַל נַפְשׁוֹת יִשְֹרָאֵל עַל יְדֵי הַצַּדִּיק הָאֱמֶת שֶׁיָּכוֹל לֶאֱחֹז עַצְמוֹ בְּכִסֵּא הַכָּבוֹד וְכַנַּ"ל:
<h3>אות לד</h3>
וְזֶה בְּחִינַת מַה שֶּׁהָלְכוּ יִשְֹרָאֵל עִם הַמִּשְׁכָּן בְּכָל מַסְעֵיהֶם, כִּי כָּל נְסִיעוֹת יִשְֹרָאֵל בַּמִּדְבָּר עִם הַמִּשְׁכָּן הָיָה כְּדֵי לְהָרִים אֶת כָּל הַמְקוֹמוֹת הַחֲרֵבִים מְקוֹם נָחָשׁ שָֹרָף וְעַקְרָב וְצִמָּאוֹן, לְהָרִים הַכֹּל שֶׁיִּהְיֶה נִכְלָל בִּקְדֻשַּׁת אֶרֶץ יִשְֹרָאֵל שֶׁשָּׁם הַבֵּית הַמִּקְדָּשׁ וְקֹדֶשׁ קָדָשִׁים, שֶׁשָּׁם הַסֻּלָּם מֻצָּב אַרְצָה וְרֹאשׁוֹ מַגִּיעַ הַשָּׁמַיְמָה שֶׁדֶּרֶךְ שָׁם נִכְלָלִין בִּמְקוֹמוֹ שֶׁל עוֹלָם וְכַנַּ"ל. וְזֶה בְּחִינַת כָּל הַגָּלֻיּוֹת שֶׁל יִשְֹרָאֵל בִּכְלָל וְכָל הַטִּלְטוּלִים וְהַנְּסִיעוֹת שֶׁל כָּל אֶחָד מִיִּשְֹרָאֵל בִּפְרָטִיּוּת, הַכֹּל כְּדֵי לְהָרִים וּלְהַגְבִּיהַּ כָּל הַמְקוֹמוֹת שֶׁיִּהְיוּ נִכְלָלִין בִּקְדֻשַּׁת אֶרֶץ יִשְֹרָאֵל כְּדֵי שֶׁיַּעֲלוּ לִבְחִינַת לְמַעְלָה מֵהַמָּקוֹם שֶׁזֶּהוּ עֲבוֹדַת אִישׁ הַיִּשְֹרָאֵל בְּזֶה הָעוֹלָם כַּנַּ"ל. וְהָעִקָּר כְּשֶׁאָדָם הוֹלֵךְ אוֹ נוֹסֵעַ לִדְבַר מִצְוָה לְבָתֵּי כְּנֵסִיּוֹת וּלְבָתֵּי מִדְרָשׁוֹת וְכַיּוֹצֵא. וְהָעִקָּר בְּיוֹתֵר כְּשֶׁהוֹלֵךְ לְהִתְקָרֵב לְצַדִּיק הָאֱמֶת שֶׁיָּכוֹל לַעֲשֹוֹת רֹאשׁ הַשָּׁנָה שֶׁהוּא בִּבְחִינַת מְקוֹמוֹ שֶׁל עוֹלָם כַּנַּ"ל שֶׁאֲזַי בְּכָל פְּסִיעָה וּפְסִיעָה מְתַקֵּן הַרְבֵּה, כִּי מֵרִים וּמַגְבִּיהַּ
אֶת הַמָּקוֹם לִבְחִינַת לְמַעְלָה מֵהַמָּקוֹם מֵאַחַר שֶׁהוֹלֵךְ לְהִתְקָרֵב לְהַצַּדִּיקִים שֶׁהֵם בִּבְחִינַת מְקוֹמוֹ שֶׁל עוֹלָם וְכַנַּ"ל. וְזֶה בְּחִינַת מֵה' מִצְעֲדֵי גֶבֶר כּוֹנָנוּ וְדַרְכּוֹ יֶחְפָּץ שֶׁנִּסְמַךְ לְפָסוּק לֹוֶה רָשָׁע וְלֹא יְשַׁלֵּם וְצַדִּיק חוֹנֵן וְנוֹתֵן שֶׁמְּדַבֵּר מֵהַצַּדִּיק שֶׁהוּא הַמַּלְוֶה הַגָּדוֹל וְכַנַּ"ל שֶׁהוּא אוֹחֵז בְּכִסֵּא הַכָּבוֹד, שֶׁעַל יְדֵי זֶה הוּא נִכְלָל בִּבְחִינַת מְקוֹמוֹ שֶׁל עוֹלָם. וְזֶהוּ "כִּי מְבֹרָכָיו יִירְשׁוּ אָרֶץ" בְּוַדַּאי בְּחִינַת צַדִּיקִים יִירְשׁוּ אָרֶץ, כִּי כָּל מְקֹרָבָיו וְהַמִּתְבָּרְכִים מִמֶּנּוּ יוֹרְשִׁים הָאָרֶץ כִּי הֵם מַגְבִּיהִים הָאָרֶץ הַגַּשְׁמִי לְמַעְלָה לִבְחִינַת מְקוֹמוֹ שֶׁל עוֹלָם כַּנַּ"ל. "וּמְקֻלָּלָיו יִכָּרֵתוּ", כִּי זֶה עִקַּר הַכָּרֵת, רַחֲמָנָא לִצְלַן, שֶׁל הַחוֹטְאִים בְּזֶה הָעוֹלָם וְלֹא דַּי לָהֶם בָּזֶה אַף גַּם הֵם חוֹלְקִים עַל הַצַּדִּיק הָאֱמֶת עַד שֶׁהֵם בִּכְלַל מְקֻלָּלָיו, שֶׁהֵם נִכְרָתִין מִשָּׁרְשָׁם, כִּי נִשְׁאָרִים קְבוּרִים בְּגַשְׁמִיּוּת הָאָרֶץ וְאֵינָם יְכוֹלִים לְהַגְבִּיהַּ עַצְמָן לְמַעְלָה, שֶׁזֶּה עִקַּר סוֹד הַכָּרֵת, רַחֲמָנָא לִצְלַן, כַּמּוּבָן בַּסְּפָרִים: וְזֶהוּ שֶׁנִּסְמַךְ מִיָּד "מֵה' מִצְעֲדֵי גֶבֶר כּוֹנָנוּ וְדַרְכּוֹ יֶחְפָּץ". כִּי זֶה עִקַּר הַנִּסָּיוֹן שֶׁל הָאָדָם בְּזֶה הָעוֹלָם שֶׁה' יִתְבָּרַךְ הֵכִין מִצְעֲדֵי גֶבֶר בְּזֶה הָעוֹלָם הַגַּשְׁמִי. וְשָׁם דַּיְקָא דַּרְכּוֹ יֶחְפָּץ בְּאֵיזֶה דֶּרֶךְ יֵלֵךְ, כִּי כָּל הַתּוֹרָה כֻּלָּהּ נִקְרָא בְּשֵׁם דֶּרֶךְ, כְּמוֹ שֶׁכָּתוּב, "בְּכָל הַדֶּרֶךְ אֲשֶׁר צִוָּה ה' אֱלֹקֵיכֶם אֶתְכֶם תֵּלֵכוּ". וּכְתִיב, "כִּי יְשָׁרִים דַּרְכֵי ה' וְצַדִּיקִים יֵלְכוּ בָם וּפֹשְׁעִים יִכָּשְׁלוּ בָם". וּכְתִיב, "כִּי יוֹדֵעַ ה' דֶּרֶךְ צַדִּיקִים וְדֶרֶךְ רְשָׁעִים תֹּאבֵד". כִּי כָּל זֶה הָעוֹלָם הָעוֹבֵר הוּא בְּחִינַת דֶּרֶךְ שֶׁהָאָדָם יָרַד מִמָּקוֹם גָּבֹהַּ וְעֶלְיוֹן מְאֹד מְאֹד לְזֶה הָעוֹלָם, לֶעָפָר הַגַּשְׁמִי הַזֶּה, כְּדֵי שֶׁיֵּלֵךְ וְיַעֲבֹר בּוֹ מִסְפַּר יְמֵי חַיָּיו וְשָׁם עִקַּר הַנִּסָּיוֹן וְהַבְּחִירָה. וְאִם יִזְכֶּה יָרִים הוּא דַּיְקָא גַּשְׁמִיּוּת הַמָּקוֹם לְמַעְלָה וְכוּ' וְכַנַּ"ל. וְזֶהוּ מֵה' מִצְעֲדֵי גֶבֶר כּוֹנָנוּ, שֶׁכָּל פְּסִיעָה וּפְסִיעָה שֶׁהָאָדָם צוֹעֵד בְּרַגְלָיו, כֻּלָּם כּוֹנְנוּ מֵה'. כִּי ה' יִתְבָּרַךְ שֶׁהוּא לְמַעְלָה מֵהַמָּקוֹם הֵכִין בְּנִפְלְאוֹתָיו מִצְעֲדֵי גֶּבֶר בֶּעָפָר הַגַּשְׁמִי הַזֶּה שֶׁהוּא עִקַּר תַּכְלִית הַמָּקוֹם שֶׁצִּמְצֵם הוּא יִתְבָּרַךְ בְּצִמְצוּמִים רַבִּים מִבְּחִינַת לְמַעְלָה מֵהַמָּקוֹם עַד שֶׁבָּרָא הַמָּקוֹם הַגַּשְׁמִי הַזֶּה לְהָכִין בּוֹ מִצְעֲדֵי גֶּבֶר. וְדַיְקָא עַל יְדֵי מִצְעֲדֵי גֶּבֶר בֶּעָפָר הַגַּשְׁמִי הַזֶּה, שֶׁהוּא תַּכְלִית הַמָּקוֹם, עַל יְדֵי זֶה דַּיְקָא צָרִיךְ הָאָדָם הַגַּשְׁמִי לְדַבֵּק עַצְמוֹ בַּה' יִתְבָּרַךְ וּבְתוֹרָתוֹ הַקְּדוֹשָׁה עַד שֶׁיַּעֲלֶה מִגַּשְׁמִיּוּת הַמָּקוֹם דַּיְקָא לִבְחִינַת לְמַעְלָה מֵהַמָּקוֹם, וְזֶה מֵחֲמַת שֶׁבְּכָאן, בֶּעָפָר הַגַּשְׁמִי הַזֶּה, הוּא עִקַּר הַבְּחִירָה כַּנַּ"ל וְזֶהוּ וְדַרְכּוֹ יֶחְפָּץ שֶׁה' יִתְבָּרַךְ הֵכִין מִצְעֲדֵי גֶּבֶר שֶׁשָּׁם עִקַּר הַבְּחִירָה בְּחִינַת וְדַרְכּוֹ יֶחְפָּץ שֶׁה' יִתְבָּרַךְ חָפֵץ בְּדֶרֶךְ הָאָדָם שֶׁהוּא בְּעַצְמוֹ דַּיְקָא יִבְחֹר וִיבָרֵר לוֹ דֶּרֶךְ הַטּוֹב וְכַנַּ"ל. וְזֶהוּ בְּחִינַת מַה שֶּׁכָּתַבְנוּ לְעֵיל, שֶׁכָּל סִלּוּק הַחוֹבוֹת לַה' יִתְבָּרַךְ אִי אֶפְשָׁר כִּי אִם כְּשֶׁמַּגִּיעַ כָּל כֹּחוֹת הַשֶּׁפַע לְזֶה הֶעָפָר הַגַּשְׁמִי דַּיְקָא, כִּי כָּל מַה שֶּׁבָּרָא ה' יִתְבָּרַךְ מֵרֹאשׁ וְעַד סוֹף הַכֹּל כְּדֵי שֶׁיִּהְיוּ נִמְשָׁכִים כָּל כֹּחוֹת הַחִיּוּת וְהַשֶּׁפַע עַד תַּכְלִית גַּשְׁמִיּוּת הַמָּקוֹם וּמִשָּׁם דַּיְקָא מִתַּכְלִית גַּשְׁמִיּוּת הַמָּקוֹם יַעֲלוּ לְמַעְלָה לְמַעְלָה עַד שֶׁיַּעֲלוּ לִבְחִינַת לְמַעְלָה מֵהַמָּקוֹם וְכַנַּ"ל וְעַל כֵּן נִסְמַךְ 'מֵה' מִצְעֲדֵי גֶבֶר כּוֹנָנוּ וְכוּ'' לְפָסוּק 'לֹוֶה וְכוּ'' (וְכַנַּ"ל) וְהָבֵן הֵיטֵב הֵיטֵב:
<h3>אות לה</h3>
וְזֶה "כִּי כִגְבֹהַּ שָׁמַיִם עַל הָאָרֶץ גָּבַר חַסְדּוֹ עַל יְרֵאָיו". 'כִגְבֹהַּ שָׁמַיִם עַל הָאָרֶץ' דַּיְקָא כְּמוֹ כֵן 'גָּבַר חַסְדּוֹ וְכוּ'', כִּי כְּבָר מְבֹאָר שֶׁהַצַּדִּיק שֶׁנִּכְלָל בִּבְחִינַת לְמַעְלָה מֵהַמָּקוֹם הוּא מַמְשִׁיךְ חֶסֶד נִפְלָא שֶׁהוּא בְּחִינַת רֹאשׁ הַשָּׁנָה לָדוּן אֶת כָּל אֶחָד לִזְכוּת לְפִי מְקוֹמוֹ מֵחֲמַת שֶׁיּוֹדֵעַ מָקוֹם שֶׁל כָּל אֶחָד וְאֶחָד לְהֵיכָן יָרַד וּמֵהֵיכָן נִמְשָׁךְ וְכוּ'. וְזֶהוּ 'כִּי כִגְבֹהַּ שָׁמַיִם עַל הָאָרֶץ', מֵחֲמַת שֶׁה' יִתְבָּרַךְ יוֹדֵעַ כַּמָּה וְכַמָּה גָּבֹהַּ שָׁמַיִם עַל הָאָרֶץ וְהָאָדָם הַזֶּה יָרַד מִמָּקוֹם גָּבֹהַּ כָּזֶה לְמָקוֹם גַּשְׁמִי כָּזֶה שֶׁהוּא עֲפַר הָאָרֶץ, וְעַל כֵּן מֵחֲמַת זֶה בְּעַצְמוֹ גָּבַר חַסְדּוֹ וְכוּ', כִּי עַל יְדֵי זֶה עִקַּר הַמְשָׁכַת הַחֶסֶד שֶׁל הַצַּדִּיק הָאֱמֶת מֵחֲמַת שֶׁהָאָדָם יָרַד מִשָּׁמַיִם לָאָרֶץ וְכַנַּ"ל. וְזֶהוּ 'גָּבַר חַסְדּוֹ עַל יְרֵאָיו', כִּי זֶה הַחֶסֶד מַמְשִׁיכִין הַיְרֵאִים דַּיְקָא שֶׁהֵם הַצַּדִּיקֵי אֱמֶת שֶׁזּוֹכִין לֶאֱחֹז בְּכִסֵּא הַכָּבוֹד, שֶׁעַל יְדֵי זֶה יְכוֹלִים לַעֲלוֹת לְמַעְלָה מֵהַמָּקוֹם וְלַעֲשֹוֹת רֹאשׁ הַשָּׁנָה כַּנַּ"ל, שֶׁכָּל זֶה תָּלוּי בַּיִּרְאָה שֶׁהוּא בְּחִינַת בִּנְיַן יְרוּשָׁלַיִם, כַּמְבֹאָר בִּתְחִלַּת הַתּוֹרָה הַנַּ"ל, עַיֵּן שָׁם הֵיטֵב. נִמְצָא מְקֻשָּׁר יָפֶה הַפָּסוּק 'כִּי כִגְבֹהַּ שָׁמַיִם מֵעַל הָאָרֶץ' כְּמוֹ כֵן מַמָּשׁ 'גָּבַר חַסְדּוֹ עַל יְרֵאָיו', כִּי דַּיְקָא עַל יְדֵי זֶה מַמְשִׁיכִין הַיְרֵאִים שֶׁעוֹלִים לְמַעְלָה מֵהַמָּקוֹם, מַמְשִׁיכִין הַחֶסֶד הַנִּפְלָא הַנַּ"ל שֶׁל רֹאשׁ הַשָּׁנָה, מֵחֲמַת שֶׁהָאָדָם יָרַד מִשָּׁמַיִם שֶׁהֵם גְּבוֹהִים כָּל כָּךְ לָאָרֶץ הַיְרוּדָה הַגַּשְׁמִי הַזֶּה וְכַנַּ"ל. וְלֹא דַּי לָנוּ בָּזֶה כִּי אִם גַּם בַּמָּקוֹם הַגַּשְׁמִי הַזֶּה הֵפִיץ אוֹתָנוּ בְּאַרְבַּע כַּנְפוֹת הָאָרֶץ וְאָנוּ רְחוֹקִים מִמְּקוֹם מִקְדָּשֵׁנוּ כָּל כָּךְ וְה' יִתְבָּרַךְ בְּרַחֲמָיו יוֹדֵעַ לְכַמָּה פְּשָׁעִים בָּאוּ בְּנֵי אָדָם עַל יְדֵי הַפִּזּוּר הַזֶּה לִמְקוֹמוֹת רְחוֹקִים כָּאֵלֶּה וְעַל יְדֵי זֶה מְעוֹרֵר הַצַּדִּיק חֲסָדִים וְרַחֲמִים רַבִּים לִמְחֹל עַל כָּל פְּשָׁעֵינוּ וּלְהַכְנִיסֵנוּ לְכַף זְכוּת וּלְהַחֲזִירֵנוּ בִּתְשׁוּבָה אֵלָיו יִתְבָּרַךְ. וְזֶהוּ "כִּרְחֹק מִזְרָח מִמַּעֲרָב הִרְחִיק מִמֶּנּוּ אֶת פְּשָׁעֵינוּ" וְהוּא מוּבָן לַמַּשְֹכִּיל מֵאֵלָיו, כִּי עַל יְדֵי זֶה הַמֶּרְחָק בְּעַצְמוֹ שֶׁרָחוֹק מִזְרָח מִמַּעֲרָב וְיִשְֹרָאֵל נְפוֹצִים בְּכָל אַרְבַּע קְצָווֹת בְּמִזְרָח וּבְמַעֲרָב וְכוּ', עַל יְדֵי זֶה בְּעַצְמוֹ הִרְחִיק מִמֶּנּוּ אֶת פְּשָׁעֵינוּ וְכַנַּ"ל. וְזֶהוּ "כִּי הוּא יָדַע יִצְרֵנוּ זָכוּר כִּי עָפָר אֲנָחְנוּ", 'עָפָר' דַּיְקָא שֶׁהוּא יִתְבָּרַךְ זוֹכֵר שֶׁיָּרַדְנוּ מִשָּׁמַיִם עַד עֲפַר הָאָרֶץ הַגַּשְׁמִי הַזֶּה שֶׁשָּׁם כָּל כֹּחוֹת הַיְצָרִים רָעִים, וְעַל יְדֵי זֶה הוּא דָּן אוֹתָנוּ בְּרַחֲמִים וְחֶסֶד גָּדוֹל, מֵחֲמַת שֶׁהוּא יוֹדֵעַ יִצְרֵנוּ עַל יְדֵי שֶׁהוּא זוֹכֵר כִּי עָפָר אֲנָחְנוּ, שֶׁיָּרַדְנוּ לְמָקוֹם גַּשְׁמִי כָּזֶה מִשָּׁמַיִם לָאָרֶץ וְכוּ' וְכַנַּ"ל. וְזֶהוּ "אֱנוֹשׁ כֶּחָצִיר יָמָיו כְּצִיץ הַשָֹּדֶה כֵּן יָצִיץ וְכוּ'". כִּי הָאָדָם הוּא מַמָּשׁ כֶּחָצִיר וּכְצִיץ וְצֶמַח הַשָֹּדֶה, שֶׁכָּל תַּכְלִיתָם כְּשֶׁיֵּשׁ צַדִּיק שֶׁיָּכוֹל לְהַעֲלוֹת כָּל כֹּחוֹתָם לְמַעְלָה בִּבְחִינַת וַיֵּצֵא יִצְחָק לָשֹוּחַ בַּשָֹּדֶה וְכַנַּ"ל. וְזֶהוּ כָּל עֲבוֹדַת הָאָדָם בְּזֶה הָעוֹלָם כַּנַּ"ל.: וְזֶהוּ, "כִּי רוּחַ עָבְרָה בּוֹ וְאֵינֶנּוּ וְלֹא יַכִּירֶנּוּ עוֹד מְקוֹמוֹ". וְהוּא נִדְרָשׁ לִשְׁנֵי פָּנִים, כִּי מִי שֶׁאֵינוֹ זוֹכֶה נֶאֱמַר עָלָיו כִּפְשׁוּטוֹ שֶׁרוּחַ קִמְעָא עוֹבֶרֶת עַל הָאָדָם וְנַעֲשֶֹה אַיִן וְאֶפֶס כְּמוֹ חָצִיר יָבֵשׁ וּכְצִיץ נוֹבֵל וְלֹא נִכָּר כְּלָל מְקוֹם עָשְׁרוֹ וְגַדְלוּתוֹ שֶׁהִתְפַּשֵּׁט בְּזֶה הָעוֹלָם כְּאִלּוּ יִחְיֶה לָנֶצַח. וּכְמוֹ שֶׁצּוֹעֵק דָּוִד הַמֶּלֶךְ עָלָיו הַשָּׁלוֹם וְכָל הַצַּדִּיקִים עַל זֶה בְּכַמָּה לְשׁוֹנוֹת, כְּמוֹ שֶׁכָּתוּב, "כִּי לֹא בְמוֹתוֹ יִקַּח הַכֹּל וְכוּ'". "קִרְבָּם בָּתֵּימוֹ לְעוֹלָם וְכוּ'". "וְאָדָם בִּיקָר בַּל יָלִין וְכוּ'". וְכֵן הַרְבֵּה. אֲבָל אִם זוֹכֶה לְהֵיטֵב מַעֲשָֹיו אֲזַי הוּא מַעֲלֶה כָּל הַכֹּחוֹת לַה' יִתְבָּרַךְ וְעוֹלֶה דַּיְקָא מִגַּשְׁמִיּוּת הַמָּקוֹם הַזֶּה לִבְחִינַת לְמַעְלָה מֵהַמָּקוֹם וְנִכְלָל בְּאֵין סוֹף. וְעָלָיו מִתְפָּרֵשׁ הַפָּסוּק לְטוֹבָה כִּי רוּחַ עָבְרָה בוֹ וְאֵינֶנּוּ, שֶׁהָרוּחַ חַיִּים עוֹבֵר דֶּרֶךְ הָאָדָם דַּיְקָא שֶׁבּוֹ תָּלוּי הַכֹּל, וְעַל יְדֵי זֶה 'וְאֵינֶנּוּ', שֶׁנִּכְלָל בְּאֵין סוֹף. וְזֶהוּ "וְלֹא יַכִּירֶנּוּ עוֹד מְקוֹמוֹ", כִּי נִכְלָל הַמָּקוֹם בִּבְחִינַת לְמַעְלָה מֵהַמָּקוֹם אֲשֶׁר רַק בִּשְׁבִיל זֶה יָרַד לַמָּקוֹם הַגַּשְׁמִי הַזֶּה וְכַנַּ"ל. וְזֶהוּ "וְחֶסֶד ה' מֵעוֹלָם וְעַד עוֹלָם עַל יְרֵאָיו", הַיְנוּ בְּחִינַת הַחֶסֶד הַנַּ"ל שֶׁמַּמְשִׁיכִין הַיְרֵאִים שֶׁעוֹלִין לְמַעְלָה מֵהַמָּקוֹם וְכַנַּ"ל. וְזֶהוּ שֶׁסִּיֵּם, "בָּרְכוּ ה' מַלְאָכָיו גִּבֹּרֵי כ- חַ עֹשֵֹי דְבָרוֹ לִשְׁמֹעַ וְכוּ'", שֶׁהֵם הַצַּדִּיקִים, שֶׁהֵם גִּבּוֹרֵי כֹחַ שֶׁזּוֹכִין לִדְבַר ה' בְּחִינַת עֹשֵֹי דְבָרוֹ וְכוּ' עַד בָּרְכוּ ה' כָּל מַעֲשָֹיו בְּכָל מְקוֹמוֹת מֶמְשַׁלְתּוֹ וְכוּ'. 'בְּכָל מְקוֹמוֹת' דַּיְקָא, כִּי הַצַּדִּיקִים מַגְבִּיהִין כָּל הַמְקוֹמוֹת לְמֶמְשַׁלְתּוֹ יִתְבָּרַךְ עַד שֶׁנִּכְלָל הַכֹּל בִּבְחִינַת לְמַעְלָה מֵהַמָּקוֹם וְכַנַּ"ל. וְזֶה שֶׁהִזְכִּיר שָׁם מִקֹּדֶם, "ה' בַּשָּׁמַיִם הֵכִין כִּסְאוֹ וּמַלְכוּתוֹ בַּכֹּל מָשָׁלָה", כִּי זֶה עִקַּר הַתִּקּוּן עַל יְדֵי כִּסֵּא הַכָּבוֹד שֶׁאוֹחֲזִים בּוֹ הַצַּדִּיקִים שֶׁעַל יְדֵי זֶה מַעֲלִין הַכֹּל עַד שֶׁמַּמְשִׁיכִין מַלְכוּתוֹ וּמֶמְשַׁלְתּוֹ בְּכָל הָעוֹלָם כֻּלּוֹ בְּחִינַת וּמַלְכוּתוֹ בַּכֹּל מָשָׁלָה וְכַנַּ"ל, שֶׁזֶּהוּ בְּחִינַת רֹאשׁ הַשָּׁנָה שֶׁעוֹסְקִין אָז לְגַלּוֹת מַלְכוּתוֹ בְּכָל הָעוֹלָם כְּמוֹ שֶׁתִּקְּנוּ לָנוּ רַבּוֹתֵינוּ זִכְרוֹנָם לִבְרָכָה לְהַרְבּוֹת בִּתְפִלָּה עַל זֶה וְתִמְלֹךְ וְכוּ' וּמְלֹךְ כוּ' עַד וְיֹאמַר כָּל אֲשֶׁר נְשָׁמָה בְּאַפּוֹ ה' אֱלֹהֵי יִשְֹרָאֵל מֶלֶךְ וּמַלְכוּתוֹ בַּכֹּל מָשָׁלָה וּמְסַיְּמִין מֶלֶךְ עַל כָּל הָאָרֶץ דַּיְקָא, כִּי זֶה עִקַּר גְּדֻלָּתוֹ יִתְבָּרַךְ וְכַנַּ"ל:
<h3>אות לו</h3>
וְזֶה בְּחִינַת עֹמְדוֹת הָיוּ רַגְלֵינוּ בִּשְׁעָרַיִךְ יְרוּשָׁלָיִם, כִּי כְּבָר מְבֹאָר שֶׁעִקַּר הָעֲלִיָּה מֵהַמָּקוֹם לִבְחִינַת לְמַעְלָה מֵהַמָּקוֹם הוּא בִּירוּשָׁלַיִם שֶׁשָּׁם הַבֵּית הַמִּקְדָּשׁ וְכַנַּ"ל, וְצָרִיךְ הָאָדָם לְכַוֵּן בְּכָל מָקוֹם שֶׁנִּתְפַּזֵּר לְשָׁם בְּכָל מָקוֹם שֶׁמַּעֲמִיד רַגְלָיו כְּאִלּוּ הוּא עוֹמֵד בִּירוּשָׁלַיִם, כִּי רַק בִּשְׁבִיל זֶה נִתְפַּזֵּר וְנִגְלֶה לְשָׁם כְּדֵי שֶׁיָּרִים וְיַגְבִּיהַּ זֶה הַמָּקוֹם הַגַּשְׁמִי וְהָרָחוֹק מְאֹד לִבְחִינַת יְרוּשָׁלַיִם וּבֵית הַמִּקְדָּשׁ שֶׁשָּׁם עוֹלִים לְמַעְלָה מֵהַמָּקוֹם כַּנַּ"ל וְזֶה עַל יְדֵי שֶׁיִּזְכֹּר בַּה' יִתְבָּרַךְ בְּכָל מָקוֹם שֶׁדּוֹרֵךְ שָׁם רַגְלוֹ, מִכָּל שֶׁכֵּן כְּשֶׁזּוֹכֶה לְהִתְפַּלֵּל וּלְפָרֵשׁ שִֹיחָתוֹ שָׁם, כִּי כָּל הָעֲבוֹדוֹת וְהַתְּפִלּוֹת צְרִיכִין לַעֲלוֹת דֶּרֶךְ אֶרֶץ יִשְֹרָאֵל בִּבְחִינַת וְהִתְפַּלְלוּ אֵלֶיךָ דֶּרֶךְ אַרְצָם. וְזֶהוּ "עֹמְדוֹת הָיוּ רַגְלֵינוּ בִּשְׁעָרַיִךְ יְרוּשָׁלָיִם", שֶׁכָּל מָקוֹם שֶׁעוֹמְדוֹת שָׁם רַגְלֵינוּ, בִּשְׁעָרַיִךְ יְרוּשָׁלָיִם כַּנַּ"ל. וְזֶהוּ "יְרוּשָׁלַיִם הַבְּנוּיָה כְּעִיר שֶׁחֻבְּרָה לָהּ יַחְדָּו", שֶׁהוּא יְרוּשָׁלַיִם שֶׁל מַעְלָה, שֶׁהוּא לְמַעְלָה מֵהַמָּקוֹם, כִּי דֶּרֶךְ יְרוּשָׁלַיִם עוֹלִין מֵהַמָּקוֹם הַגַּשְׁמִי לְמַעְלָה מֵהַמָּקוֹם. וְזֶהוּ "שֶׁשָּׁם עָלוּ שְׁבָטִים שִׁבְטֵי יָהּ וְכוּ' לְהֹדוֹת לְשֵׁם ה' וְכוּ'", הַיְנוּ הוֹדָאָה וּתְפִלָּה בְּחִינַת דְּבַר ה', שֶׁזֶּהוּ הָעִקָּר, שֶׁעַל יְדֵי זֶה עוֹלִים מֵהַמָּקוֹם לְמַעְלָה מֵהַמָּקוֹם וְכַנַּ"ל. וְזֶהוּ "כִּי שָׁמָּה יָשְׁבוּ כִסְאוֹת לְמִשְׁפָּט וְכוּ'". 'כִּי שָׁם' דַּיְקָא יוֹשְׁבִין כִסְאוֹת לְמִשְׁפָּט, כִּי שָׁם שׁוֹפְטִין וְדָנִין אֶת הַכֹּל לִזְכוּת, מֵחֲמַת שֶׁהוּא לְמַעְלָה מֵהַמָּקוֹם, שֶׁעַל יְדֵי זֶה עִקַּר הַחֶסֶד לִשְׁפֹּט הַכֹּל בְּחֶסֶד לְפִי מְקוֹמוֹ שֶׁזֶּהוּ בְּחִינַת רֹאשׁ הַשָּׁנָה וְכַנַּ"ל. וְזֶהוּ "כִסְאוֹת לְמִשְׁפָּט כִּסְאוֹת לְבֵית דָּוִד". דָּוִד הוּא מָשִׁיחַ, כְּמוֹ שֶׁכָּתוּב: "מָשִׁיחַ אֱלֹקֵי יַעֲקֹב", הַיְנוּ שֶׁהַכִּסְאוֹת לְמִשְׁפָּט הֵם רַק לִזְכוּת וּלְחֶסֶד בִּבְחִינַת כִּסְאוֹת לְבֵית דָּוִד שֶׁהוּא בְּחִינַת מָשִׁיחַ, שֶׁהוּא זוֹכֶה לְכָל הַתִּקּוּנִים הַנַּ"ל עַד שֶׁזּוֹכֶה לַעֲשֹוֹת רֹאשׁ הַשָּׁנָה לָדוּן אֶת הַכֹּל לִזְכוּת לְפִי מְקוֹמוֹ מֵחֲמַת שֶׁהוּא בְּחִינַת מְקוֹמוֹ שֶׁל עוֹלָם עַל יְדֵי שֶׁאוֹחֵז אֶת עַצְמוֹ בְּכִסֵּא הַכָּבוֹד וְכַנַּ"ל:
<h3>אות לז</h3>
וְזֶה שֶׁנִּסְמַךְ פָּרָשַׁת נְסָכִים לְפָרָשַׁת מְרַגְּלִים, כִּי הַמְרַגְּלִים פָּגְמוּ וְכָפְרוּ בְּכָל הַנַּ"ל, כִּי הֵם פָּגְמוּ בְּאֶרֶץ יִשְֹרָאֵל שֶׁשָּׁם עִקַּר הָעֲלִיָּה וְהַכְּלָלִיּוּת שֶׁיִּהְיֶה נִכְלָל כָּל אֶחָד מִמְּקוֹמוֹ דַּיְקָא בִּבְחִינַת לְמַעְלָה מֵהַמָּקוֹם, שֶׁעַל יְדֵי זֶה עִקַּר סְלִיחַת הָעֲווֹנוֹת מֵחֲמַת שֶׁעַל יְדֵי זֶה דָּנִין אֶת הַכֹּל לְכַף זְכוּת וְכַנַּ"ל. וְזֶהוּ בְּחִינַת 'וְכִפֶּר אַדְמָתוֹ עַמּוֹ', 'אַדְמָתוֹ' דַּיְקָא שֶׁעַל יְדֵי אַדְמָתוֹ בְּחִינַת אֶרֶץ יִשְֹרָאֵל אַדְמַת קֹדֶשׁ עַל יְדֵי זֶה נִתְכַּפֵּר עַמּוֹ, כִּי עַל יְדֵי זֶה מְעוֹרְרִין רַחֲמֵי ה' יִתְבָּרַךְ שֶׁיִּסְתַּכֵּל לָדוּן כָּל אֶחָד בְּרַחֲמָיו לְפִי מְקוֹמוֹ שֶׁיִּזְכֹּר כִּי אֲדָמָה וְעָפָר אֲנַחְנוּ שֶׁיָּרַדְנוּ לְמָקוֹם מְגֻשָּׁם כָּל כָּךְ וְכַנַּ"ל כָּל זֶה זוֹכִין עַל יְדֵי הַצַּדִּיק הָאֱמֶת שֶׁאוֹחֵז בְּכִסֵּא הַכָּבוֹד וְכוּ' שֶׁהוּא בְּחִינַת מֹשֶׁה וְכַנַּ"ל שֶׁנִּצּוֹל כְּבָר מִקִּנְאַת הַמַּלְאָכִים וְכוּ' כַּנַּ"ל. וְהַמְרַגְּלִים פָּגְמוּ בְּאֶרֶץ יִשְֹרָאֵל וְלֹא הֶאֱמִינוּ בְּגֹדֶל כֹּחַ קְדֻשַּׁת אֶרֶץ יִשְֹרָאֵל שֶׁיְּכוֹלִים שָׁם לִזְכּוֹת לְכָל זֶה, כִּי לֹא הֶאֱמִינוּ בְּגֹדֶל כֹּחוֹ שֶׁל מֹשֶׁה עַל כֵּן אָמְרוּ שֶׁהָאָרֶץ זָבַת חָלָב וּדְבַשׁ. אֶפֶס כִּי עַז הָעָם וְכוּ' עֲמָלֵק יוֹשֵׁב וְכוּ' כִּי חָזָק הוּא מִמֶּנּוּ וְכוּ', הַיְנוּ שֶׁאִי אֶפְשָׁר לִכְבֹּשׁ וְלָבוֹא לִקְדֻשַּׁת אֶרֶץ יִשְֹרָאֵל שֶׁהִיא כְּלַל הַקְּדֻשָּׁה, כִּי חָזָק הוּא מִמֶּנּוּ, כִּי הַמִּלְחָמָה חֲזָקָה מְאֹד מְאֹד. וְזֶה הָיָה מֵחֲמַת שֶׁהִתְגָּרָה בָּהֶם בְּחִינַת קִנְאַת הַמַּלְאָכִים שֶׁמְּקַטְרְגִין עַל הָאָדָם שֶׁהֵם הַנְּפִילִים שֶׁרָאוּ כְּמוֹ שֶׁכָּתוּב שָׁם. 'וְשָׁם רָאִינוּ אֶת הַנְּפִילִים בְּנֵי עֲנָק שֶׁהֵם שַׁמְחְזַאי וַעֲזָאֵל שֶׁנָּפְלוּ מִן הַשָּׁמַיִם עַל שֶׁקִּטְרְגוּ עַל הָאָדָם וַעֲדַיִן עַתָּה הֵם בְּחִינַת יְצָרִים רָעִים הַמְפַתִּים אֶת הָאָדָם שֶׁנִּמְשָׁךְ מִשֹּׁרֶשׁ הַקִּנְאָה, כַּמּוּבָן בַּסְּפָרִים. וּבָזֶה הִפְחִידוּ בְּיוֹתֵר הַמְרַגְּלִים אֶת יִשְֹרָאֵל, כַּמּוּבָן בַּפָּסוּק כְּמוֹ שֶׁכָּתוּב, "וַנְּהִי בְעֵינֵינוּ כַּחֲגָבִים וְכוּ'". כִּי אָמְרוּ שֶׁאִי אֶפְשָׁר לְנַצֵּחַ הַמִּלְחָמָה מִגֹּדֶל הַהִתְגָּרוּת שֶׁלָּהֶם וְכַנַּ"ל. אֲבָל כָּל זֶה מֵחֲמַת גַּסּוּתָם שֶׁנָּפְלוּ לְתַאֲוַת הָרָאשׁוּת וְהַמַּנְהִיגוּת וְהַהִתְמַנּוּת שֶׁל שֶׁקֶר וְהֵעֵזוּ פְּנֵיהֶם נֶגֶד בַּעַל חוֹבָם שֶׁהוּא הַמַּלְוֶה הַגָּדוֹל, שֶׁהוּא מֹשֶׁה רַבֵּנוּ, וְלֹא הֶאֱמִינוּ בְּגֹדֶל כֹּחוֹ, עַל כֵּן נָפְלוּ כָּל כָּךְ. וּכְמוֹ שֶׁכָּתוּב בַּזֹּהַר הַקָּדוֹשׁ שֶׁנְּפִילָתָם הָיָה מֵחֲמַת תַּאֲוַת הָרָאשׁוּת וְהַמַּנְהִיגוּת, כְּמוֹ שֶׁכָּתוּב, בְּמִדְבְּרָא זָכִינוּ לְמֶהֱוֵי רֵישִׁין וְכוּ', עַיֵּן שָׁם (פָּרָשַׁת שְׁלַח דַּף קנח עא). אֲבָל יְהוֹשֻׁעַ וְכָלֵב הִתְחַזְּקוּ וְעָמְדוּ בַּנִּסָּיוֹן וְאָמְרוּ, עָלֹה נַעֲלֶה וְיָרַשְׁנוּ אֹתָהּ, אֲפִלּוּ אוֹמֵר לָנוּ עֲשֹוּ סֻלָּמוֹת וַעֲלוּ לַשָּׁמַיִם וְכוּ'. כִּי יְהוֹשֻׁעַ נִתְבָּרֵךְ מִמֹּשֶׁה רַבֵּנוּ, עָלָיו הַשָּׁלוֹם, שֶׁאָמַר לוֹ, יָהּ יוֹשִׁיעֲךָ מֵעֲצַת הַמְרַגְּלִים וְכוּ', עַד שֶׁזָּכָה עַל יְדֵי זֶה שֶׁנִּמְסַר לוֹ כָּל הַתּוֹרָה עַד שֶׁיִּהְיֶה לוֹ כֹּחַ לְמָסְרָהּ לְכָל יִשְֹרָאֵל וְכַנַּ"ל. וְכָלֵב הִתְגַּבֵּר עַל יְדֵי שֶׁהָלַךְ וְהִשְׁתַּטֵּחַ עַל קִבְרֵי אָבוֹת, שֶׁזֶּהוּ בְּחִינַת קִבְרֵי צַדִּיקִים שֶׁהוֹלְכִים בְּעֶרֶב רֹאשׁ הַשָּׁנָה וְכַנַּ"ל: וְעַל כֵּן נִסְמַךְ פָּרָשַׁת נְסָכִים לְפָרָשַׁת מְרַגְּלִים, כִּי הַנְּסָכִים מְרַמְּזִים בְּיוֹתֵר עַל גֹּדֶל כֹּחַ קְדֻשַּׁת הַצַּדִּיקֵי אֱמֶת שֶׁהֵם עוֹסְקִים בְּבִנְיַן הַמִּשְׁכָּן וְהַבֵּית הַמִּקְדָּשׁ, שֶׁהוּא בְּחִינַת קְדֻשַּׁת אֶרֶץ יִשְֹרָאֵל, שֶׁעַל יְדֵי זֶה הֵם עוֹלִין לִבְחִינַת מְקוֹמוֹ שֶׁל עוֹלָם, שֶׁעַל יְדֵי זֶה הֵם מְכַפְּרִין עֲווֹנוֹת וּמַעֲלִין כָּל אֶחָד מִמְּקוֹמוֹ הַגַּשְׁמִי לְמַעְלָה מֵהַמָּקוֹם וְכַנַּ"ל. שֶׁזֶּהוּ בְּחִינַת כָּל הַקָּרְבָּנוֹת שֶׁהָיוּ בְּבֵית הַמִּקְדָּשׁ, שֶׁהָיוּ עַל מִזְבַּח אֲדָמָה דַּיְקָא, כְּמוֹ שֶׁכָּתוּב, "מִזְבַּח אֲדָמָה תַּעֲשֶֹה לִי אוֹ מִזְבַּח אֲבָנִים". שֶׁהוּא גַּם כֵּן תַּכְלִית גַּשְׁמִיּוּת הַמָּקוֹם, כִּי עַל יְדֵי זֶה דַּיְקָא עִקַּר הַמְחִילָה וְהַסְּלִיחָה שֶׁמְּכַפֵּר הַמִּזְבֵּחַ מֵחֲמַת שֶׁעַל יְדֵי זֶה עוֹלִים מֵהַמָּקוֹם הַגַּשְׁמִי שֶׁל הֶעָפָר וַאֲדָמָה לְמַעְלָה לִבְחִינַת לְמַעְלָה מֵהַמָּקוֹם וְכוּ' וְכַנַּ"ל. אֲבָל רַחֲמֵי ה' יִתְבָּרַךְ וַחֲסָדָיו גְּדוֹלִים וַעֲצוּמִים מְאֹד מְאֹד עַד אֵין חֵקֶר וְצִוָּה בְּרַחֲמָיו לְנַסֵּךְ נְסָכִים לְתוֹךְ הַשִּׁיתִין שֶׁמְּחוּלָלִין וְיוֹרְדִין עַד הַתְּהוֹם, כִּי יֵשׁ נְפָשׁוֹת שֶׁנָּפְלוּ בַּעֲווֹנוֹתֵיהֶם הַגְּדוֹלִים וְהָרַבִּים מְאֹד עַד הַתְּהוֹם תַּחְתִּיּוֹת מַמָּשׁ, כִּי לֹא דַּי לָהֶם שֶׁנָּפְלוּ מִשָּׁמַיִם לָאָרֶץ, אַף גַּם נָפְלוּ נְפִילוֹת אַחַר נְפִילוֹת עַד אֲשֶׁר יָרְדוּ בְּתוֹךְ הָאָרֶץ, עַד הַתְּהוֹם מַמָּשׁ. שֶׁזֶּהוּ בְּחִינַת 'שַׁתַּנִי בְּבוֹר תַּחְתִּיּוֹת בְּמַחֲשַׁכִּים בִּמְצֹלוֹת', שֶׁזֶּהוּ בְּחִינַת תְּהוֹם אֶל תְּהוֹם קוֹרֵא וְכוּ' שֶׁנֶּאֱמַר עַל תֹּקֶף הַגָּלוּת, כְּמוֹ שֶׁפֵּרֵשׁ רַשִׁ"י, שֶׁעִקָּרוֹ גָּלוּת הַנֶּפֶשׁ. וְגַם מִשָּׁם צְרִיכִין לְהַעֲלוֹת הַנְּפָשׁוֹת בִּבְחִינַת וּמִתְּהוֹמוֹת הָאָרֶץ תָּשׁוּב תַּעֲלֵנִי וְזֶה בְּחִינַת נְסָכִים שֶׁיּוֹרְדִין לְתוֹךְ הַשִּׁיתִין שֶׁמְּחוּלָלִין וְיוֹרְדִין עַד הַתְּהוֹם. שֶׁבִּשְׁעַת הַקָּרְבָּנוֹת מְנַסְּכִים נְסָכִים שֶׁיּוֹרְדִים עַד הַתְּהוֹם כְּדֵי לְהַעֲלוֹת הַנְּפָשׁוֹת גַּם מִתְּהוֹם תַּחְתִּיּוֹת וְעַל כֵּן אָז דַּיְקָא אוֹמְרִים הַלְוִיִּים שִׁיר עַל הַדּוּכָן, כִּי אָז עִקַּר הַשִּׁיר וְהַתְּהִלָּה לַה' יִתְבָּרַךְ כְּשֶׁעוֹלִין מִתַּכְלִית גַּשְׁמִיּוּת הַמָּקוֹם מִנְּקֻדַּת הַמֶּרְכָּז מַמָּשׁ שֶׁבְּבֶטֶן הָאֲדָמָה, שֶׁהוּא בֶּטֶן שְׁאוֹל, שֶׁעָלָיו נֶאֱמַר, "מִבֶּטֶן שְׁאוֹל שִׁוַּעְתִּי שָׁמַעְתָּ קוֹלִי - וַתַּעֲלֶה שַׁוְעָתִי לְפָנֶיךָ אֶל הֵיכַל קָדְשֶׁךָ". שֶׁהוּא הַבֵּית הַמִּקְדָּשׁ, שֶׁדֶּרֶךְ שָׁם עוֹלִין לְמַעְלָה מֵהַמָּקוֹם כַּנַּ"ל, כִּי זֶה עִקַּר שִׁבְחוֹ וּגְדֻלָּתוֹ יִתְבָּרַךְ כְּשֶׁעוֹלִין מִתַּכְלִית תַּכְלִית הָרִחוּק, מִתַּכְלִית הַגַּשְׁמִיּוּת דְּגַשְׁמִיּוּת לְמַעְלָה לְמַעְלָה מִכָּל הַמַּלְאָכִים הָרוּחָנִיִּים עַד לְמַעְלָה מֵהַמָּקוֹם שֶׁבִּשְׁבִיל זֶה נִבְרָא הָאָדָם וְכַנַּ"ל:
<h3>אות לח</h3>
וְעַל כֵּן דָּוִד שֶׁעָסַק וְיָגַע כָּל יָמָיו עַד שֶׁמָּצָא מָקוֹם לַה' שֶׁהוּא מְקוֹם הַבֵּית הַמִּקְדָּשׁ, מְקוֹם הָאֶבֶן שְׁתִיָּה, וְהֵכִין כָּל הַהִצְטָרְכוּת לַבֵּית הַמִּקְדָּשׁ, עַל כֵּן הִתְיַגֵּעַ לִכְרוֹת אֶת הַשִּׁיתִין עַד הַתְּהוֹם, כִּי זֶה הָיָה כָּל עֵסֶק דָּוִד לְהַעֲלוֹת הַנְּפָשׁוֹת הַנְּפוּלוֹת מִתְּהוֹם תַּחְתִּיּוֹת כְּמוֹ שֶׁצָּעַק עַל זֶה בְּכַמָּה מִזְמוֹרִים, כְּמוֹ שֶׁכָּתוּב, "טָבַעְתִּי בִּיוֵן מְצוּלָה וְאֵין מָעֳמָד וְכוּ' הַצִּילֵנִי מִטִּיט וְאַל אֶטְבָּעָה וְכוּ'". וּכְתִיב, "וַיַּעֲלֵנוּ מִבּוֹר שָׁאוֹן מִטִּיט הַיָּוֵן וְכוּ' וּמִתְּהוֹמוֹת הָאָרֶץ תָּשׁוּב תַּעֲלֵנִי וְכוּ' יַעֲלוּ שָׁמַיִם יֵרְדוּ תְּהוֹמוֹת וְכוּ' וַיִּצְעֲקוּ וְכוּ'". וְכֵן הַרְבֵּה. כִּי דָּוִד הוּא מָשִׁיחַ שֶׁהוּא יַעֲסֹק בָּזֶה בְּיוֹתֵר שֶׁעַל יְדֵי זֶה תָּבוֹא הַגְּאֻלָּה וְכַנַּ"ל, וְעַל כֵּן כָּרָה אֶת הַשִּׁיתִין שֶׁיּוֹרְדִין עַד הַתְּהוֹם כְּדֵי לְהַעֲלוֹת הַנְּפָשׁוֹת גַּם מִשָּׁם. וְזֶהוּ שֶׁאָמְרוּ רַבּוֹתֵינוּ זִכְרוֹנָם לִבְרָכָה (סֻכָּה פֶּרֶק הֶחָלִיל), כְּשֶׁכָּרָה דָּוִד שִׁיתִין קָפָא תְּהוֹמָא וּבָעֵי לְמִשְׁטְפֵיהּ עָלְמָא, אָמַר, מִי אִיכָּא דְּיָדַע וְכוּ', עַד הֲוָה שָׁם אֲחִיתֹפֶל וְכוּ' וְקִלְלַת חָכָם אֲפִלּוּ עַל תְּנַאי בָּאָה עַל כֵּן נֶחְנַק בִּגְרוֹנוֹ. כִּי צְרִיכִין לָזֶה אָמָּנוּת גָּדוֹל וְנִפְלָא לְהַעֲלוֹת מִתְּהוֹם תַּחְתִּיּוֹת לְמַעְלָה לְמַעְלָה לִבְחִינַת לְמַעְלָה מֵהַמָּקוֹם, כִּי ה' יִתְבָּרַךְ רוֹצֶה בְּקִיּוּם הָעוֹלָם שֶׁעִקָּרוֹ הוּא הַבְּחִירָה שֶׁבִּשְׁבִיל זֶה נִבְרָא הַכֹּל וְעַל כֵּן בְּהֶכְרֵחַ שֶׁיִּתְקַיֵּם גַּשְׁמִיּוּת הַמָּקוֹם כְּדֵי שֶׁיִּהְיֶה בְּחִירָה עַל כֵּן כְּשֶׁכָּרָה דָּוִד שִׁיתִין עַד הַתְּהוֹם וְרָצָה לְהַעֲלוֹת מֵהַתְּהוֹם עַד לְמַעְלָה מֵהַמָּקוֹם תֵּכֶף קָפָא תְּהוֹמָא וּבָעֵי לְמִשְׁטְפֵיהּ עָלְמָא, כִּי אָמַר, אִם כֵּן יִתְבַּטֵּל הָעוֹלָם לְגַמְרֵי עַל כֵּן הֻכְרְחוּ לִכְתֹּב שֵׁם וּלְהַשְׁלִיךְ לְשָׁם, כִּי הַשֵּׁם הוּא הַחִיּוּת שֶׁהוּא מַגְבִּיל הַחִיּוּת מֵחֵי הַחַיִּים מִבְּחִינַת לְמַעְלָה מֵהַמָּקוֹם עַד תַּכְלִית גַּשְׁמִיּוּת הַמָּקוֹם, כַּמּוּבָן בְּהַתּוֹרָה "הַסְתָּרָה" (סִימָן נו, עַיֵּן שָׁם). וְעַל יְדֵי זֶה הַשֵּׁם בְּעַצְמוֹ קוֹרִין אֶת ה' יִתְבָּרַךְ וּמְדַבְּקִין עַצְמָן אֵלָיו בִּבְחִינַת רָצוֹא וָשׁוֹב כָּל הַיָּמִים שֶׁצְּרִיכִין לִחְיוֹת עַל פְּנֵי הָאֲדָמָה, כִּי ה' יִתְבָּרַךְ רוֹצֶה שֶׁיִּתְקַיֵּם הָאָדָם וְלֹא יִתְבַּטֵּל לְגַמְרֵי כַּיָּדוּעַ. וְעַל כֵּן אֲחִיתֹפֶל שֶׁהָיָה שָׁם וְלֹא גִּלָּה זֹאת מִיָּד עַד שֶׁקִּלֵּל דָּוִד הָיָה עָנְשׁוֹ שֶׁנֶּחְנַק כִּי יְשָׁרִים דַּרְכֵי ה', כִּי אֲחִיתֹפֶל הָיָה מוֹרֵד בְּמַלְכוּת בֵּית דָּוִד וּפָגַם בְּכָל הַנַּ"ל, כִּי לֹא הֶאֱמִין שֶׁיְּכוֹלִין לְהַעֲלוֹת מֵהַתְּהוֹם וּמִתַּכְלִית גַּשְׁמִיּוּת לִבְחִינַת לְמַעְלָה מֵהַמָּקוֹם עַד שֶׁעַל יְדֵי זֶה הִפִּיל הַרְבֵּה נְפָשׁוֹת עַד שֶׁרָצָה לְהַפִּיל, חַס וְשָׁלוֹם, אֶת דָּוִד בְּעַצְמוֹ וְחֵרֵף אֶת דָּוִד עַל עֲווֹן בַּת שֶׁבַע כְּאִלּוּ אֶפֶס תִּקְוָה, חַס וְשָׁלוֹם, כִּי בֶּאֱמֶת דָּוִד לֹא חָטָא, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אַךְ אַף לְפִי טָעוּתוֹ שֶׁחָטָא בְּוַדַּאי אֵין שׁוּם דָּבָר שֶׁעוֹמֵד בִּפְנֵי הַתְּשׁוּבָה, כַּמּוּבָא בְּכָל סִפְרֵי קֹדֶשׁ וְהוּא רָצָה לְהַפִּיל אֶת דָּוִד וְכָל הַתְּלוּיִים בּוֹ כְּאִלּוּ אֶפֶס תִּקְוָה לְהַנֶּפֶשׁ הַחוֹטֵאת, כַּמּוּבָא בַּמִּדְרָשׁ עַל פָּסוּק, "מַה תִּתְהַלֵּל בְּרָעָה הַגִּבּוֹר וְכוּ'" שֶׁמֵּבִיא הַמָּשָׁל כְּשֶׁאֶחָד עוֹמֵד אֵצֶל הַבּוֹר שֶׁאֵין זֶה גְּבוּרָה לְהַפִּילוֹ, חַס וְשָׁלוֹם, רַק עִקַּר הַגְּבוּרָה לְהַעֲלוֹת הָאָדָם מִן הַבּוֹר וְכוּ'. וְעַל כֵּן אָמַר דָּוִד, מַה תִּתְהַלֵּל בְּרָעָה הַגִּבּוֹר, שֶׁאֵין זֶה גְּבוּרָה וְאֵין לְהִתְהַלֵּל בָּזֶה מַה שֶּׁאַתָּה רוֹצֶה לְהַפִּיל, חַס וְשָׁלוֹם, וְגַם לֹא תַּעֲלֶה בְּיָדֶיךָ זֹאת, חַס וְשָׁלוֹם, לְהַפִּילֵנוּ חָלִילָה, כִּי חֶסֶד אֵל כָּל הַיּוֹם, כִּי חַסְדֵי ה' לֹא תָמְנוּ וְלֹא כָלוּ רַחֲמָיו. וְכָל זֶה הָיָה מֵחֲמַת שֶׁאֲחִיתֹפֶל בְּעַצְמוֹ הָיָה מֵהַנְּפִילִים שֶׁנָּפַל בְּעַצְמוֹ עַל יְדֵי רִבּוּי חֲטָאָיו וְלֹא רָצָה לָשׁוּב וּמָצָא תּוֹאֲנָה לְעַצְמוֹ שֶׁכְּבָר אֶפֶס תִּקְוָה עַל כֵּן רָצָה לְהַפִּיל גַּם אֶת אֲחֵרִים, חַס וְשָׁלוֹם, כַּמָּצוּי זֹאת הָרָעָה בָּעוֹלָם עַתָּה בַּעֲווֹנוֹתֵינוּ הָרַבִּים שֶׁמְּצוּיִים הַרְבֵּה שֶׁנָּפְלוּ בְּעַצְמָם כְּמוֹ שֶׁנָּפְלוּ עַד שֶׁמַּפִּילִים גַּם אֲחֵרִים חַס וְשָׁלוֹם (וְעַיֵּן בִּדְבָרֵינוּ מִזֶּה בְּמָקוֹם אַחֵר). וְעַל כֵּן הָיָה עָנְשׁוֹ שֶׁנֶּחְנַק בִּגְרוֹנוֹ, כַּמְבֹאָר לְעֵיל מִזֶּה עַל מַאֲמַר רַבּוֹתֵינוּ זִכְרוֹנָם לִבְרָכָה, הֲרֵי הַחוֹנֵק אֶת חֲבֵרוֹ וְכוּ', עַיֵּן שָׁם, כִּי דֶּרֶךְ הַגָּרוֹן נִמְשָׁךְ הַחִיּוּת מִמַּעְלָה לְמַטָּה וְדֶרֶךְ שָׁם עוֹלָה הַתְּפִלָּה וְהַשִּׁיר וְהַשֶּׁבַח מִמַּטָּה לְמַעְלָה וְכַנַּ"ל וְעַל כֵּן הַגָּרוֹן בִּבְחִינַת הַשִּׁיתִין, כְּמוֹ שֶׁכָּתַב אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה עַל מַאֲמַר רַבּוֹתֵינוּ זִכְרוֹנָם לִבְרָכָה, כָּל הַמְמַלֵּא גְּרוֹנָם שֶׁל תַּלְמִידֵי חֲכָמִים יַיִן, כְּאִלּוּ מְנַסֵּךְ יַיִן עַל גַּבֵּי הַמִּזְבֵּחַ, שֶׁיּוֹרֵד לְתוֹךְ הַשִּׁיתִין שֶׁמְּחוּלָלִין וְיוֹרְדִין עַד הַתְּהוֹם (סִימָן מט לִקּוּטֵי א). וְזֶהוּ בְּעַצְמוֹ בְּחִינַת הַבֵּית הַמִּקְדָּשׁ שֶׁנִּקְרָא צַוָּארוֹ שֶׁל עוֹלָם, כְּמוֹ שֶׁכָּתוּב, "עַד צַוָּאר יֶחֱצֶה". (יְשַׁעְיָה ל), כְּמוֹ שֶׁפֵּרֵשׁ רַשִׁ"י שָׁם וּכְמוֹ שֶׁכָּתוּב, "צַוָּארֵךְ כְּמִגְדַּל הַשֵּׁן". כִּי עִקַּר הַמְשָׁכַת כָּל כֹּחוֹת הַשֶּׁפַע וְהַחִיּוּת מִמַּעְלָה לְמַטָּה הוּא דֶּרֶךְ הַבֵּית הַמִּקְדָּשׁ וְכֵן עֲלִיַּת כָּל הַתְּפִלּוֹת
שֶׁנִּמְשָׁכִין מִכֹּחוֹת אֵלּוּ לְמַעְלָה, לְמַעְלָה מִן הַמָּקוֹם הַכֹּל מֵהַבֵּית הַמִּקְדָּשׁ וְכַנַּ"ל עַל כֵּן נִקְרָא צַוָּאר וְכַנַּ"ל. וַאֲחִיתֹפֶל שֶׁפָּגַם בָּזֶה עַל כֵּן נֶחְנַק בִּגְרוֹנוֹ וְכַנַּ"ל. וְעַל כֵּן נִסְמַךְ פָּרָשַׁת נְסָכִים אַחַר פָּרָשַׁת הַמְרַגְּלִים לְהוֹרוֹת כִּי ה' יִתְבָּרַךְ יִגְמֹר אֶת שֶׁלּוֹ בְּחַסְדּוֹ, כִּי אַף עַל פִּי שֶׁפָּגְמוּ הַמְרַגְּלִים בְּאֶרֶץ יִשְֹרָאֵל כָּל כָּךְ שֶׁעַל יְדֵי זֶה גָּרְמוּ בְּכִיָּה לְדוֹרוֹת בַּיִת רִאשׁוֹן וּבַיִת שֵׁנִי, אַף עַל פִּי כֵן אַתָּה מָרוֹם לְעוֹלָם ה', כִּי סוֹף כָּל סוֹף יַעֲלֶה הַכֹּל אֲפִלּוּ מִתְּהוֹם תַּחְתִּיּוֹת שֶׁעַל זֶה מְרַמֵּז פָּרָשַׁת נְסָכִים שֶׁיּוֹרְדִין לְתוֹךְ הַשִּׁיתִין שֶׁמְּחוּלָלִין עַד הַתְּהוֹם לְהַעֲלוֹת הַנְּפָשׁוֹת מִשָּׁם וְכַנַּ"ל:
<h3>אות לט</h3>
וְזֶהוּ "מַה יָּפוּ פְעָמַיִךְ בַּנְּעָלִים בַּת נָדִיב וְכוּ'", שֶׁנֶּאֱמַר עַל הָעוֹלִים לָרֶגֶל. וְכֵן עַל כָּל הוֹלְכִים לִדְבַר מִצְוָה, בִּפְרָט כְּשֶׁהוֹלְכִים לְהַקְבִּיל פְּנֵי רַבָּם הָאֲמִתִּי שֶׁיָּכוֹל לְהַעֲלוֹתָם מִתְּהוֹם תַּחְתִּיּוֹת לְמַעְלָה מֵהַמָּקוֹם וְכַנַּ"ל. וְזֶהוּ שֶׁנִּסְמַךְ לָזֶה "חַמּוּקֵי יְרֵכַיִךְ כְּמוֹ חֲלָאִים". וְדָרְשׁוּ רַבּוֹתֵינוּ זִכְרוֹנָם לִבְרָכָה, אֵלּוּ הַשִּׁיתִין שֶׁמְּחוּלָלִין וְיוֹרְדִין עַד הַתְּהוֹם, הַיְנוּ כַּנַּ"ל, כִּי דַּיְקָא עַל יְדֵי הַהֲלִיכָה לִדְבַר מִצְוָה מַעֲלִין בְּכָל פְּסִיעָה גַּשְׁמִיּוּת הַמָּקוֹם לְמַעְלָה מֵהַמָּקוֹם עַד שֶׁמַּעֲלִין מִתְּהוֹם תַּחְתִּיּוֹת לְמַעְלָה שֶׁזֶּהוּ בְּחִינַת הַשִּׁיתִין וְכַנַּ"ל. וְזֶה מַעֲשֵׁה יְדֵי אָמָּן - מַעֲשֵׁה יְדֵי אָמָּנוּתוֹ שֶׁל יוֹצֵר בְּרֵאשִׁית, כִּי יֵשׁ בָּזֶה אָמָּנוּת גָּדוֹל וְנִפְלָא לְהַעֲלוֹת מֵהַתְּהוֹם וְאַף עַל פִּי כֵן יִתְקַיֵּם הָעוֹלָם וְלֹא יֵחָרֵב כְּמוֹ שֶׁרָצָה הַתְּהוֹם לִשְׁטֹף בִּימֵי דָּוִד, כִּי ה' יִתְבָּרַךְ רוֹצֶה בְּקִיּוּם הָעוֹלָם וְכַנַּ"ל: וְזֶה שֶׁמּוּבָא בְּמִדְרָשׁ רַבָּה וַיִּשְׁלַח פָּרָשָׁה עח, כָּל אוֹתָן הַשָּׁנִים שֶׁעָשָֹה יַעֲקֹב אָבִינוּ בְּבֵית אֵל לֹא נִמְנַע מִלְּנַסֵּךְ. אָמַר רַבִּי חָנָן, כָּל מִי שֶׁיּוֹדֵעַ כַּמָּה נִסּוּכִים נִסֵּךְ אָבִינוּ יַעֲקֹב בְּבֵית אֵל יוֹדֵעַ לְחַשֵּׁב אֶת מֵי טְבֶרְיָה וּפֵרֵשׁ הַ'מַּתְּנוֹת כְּהֻנָּה', כְּלוֹמַר כְּשֵׁם שֶׁאִי אֶפְשָׁר לְשַׁעֵר מֵי טְבֶרְיָה, כָּךְ אִי אֶפְשָׁר לֵידַע מִסְפַּר נְסָכָיו, עַד כָּאן לְשׁוֹנוֹ. כִּי יַעֲקֹב בָּחִיר שֶׁבָּאָבוֹת עָסַק בָּזֶה בְּיוֹתֵר לְהַעֲלוֹת הַנְּפָשׁוֹת מֵעִמְקֵי עִמְקֵי הַתְּהוֹם תַּחְתִּיּוֹת עַל כֵּן הִרְבָּה מְאֹד מְאֹד בִּנְסָכִים בְּלִי שִׁעוּר כַּנַּ"ל, כִּי עִקַּר עֲלִיָּתָם בְּיוֹתֵר מֵעִמְקֵי עִמְקֵי עֲמָקִים הוּא עַל יְדֵי הַנְּסָכִים שֶׁיּוֹרְדִין עַד הַתְּהוֹם וְכוּ' כַּנַּ"ל. וְעַל כֵּן סוֹף עִקַּר הַגְּאֻלָּה שֶׁאֵין אַחֲרֶיהָ גָּלוּת יִהְיֶה עַל יְדֵי יַעֲקֹב שֶׁעַל יָדוֹ יִבָּנֶה הַבַּיִת הַשְּׁלִישִׁי שֶׁלֹּא יֵחָרֵב לְעוֹלָם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי עִקַּר שְׁלֵמוּת הַגְּאֻלָּה שֶׁלֹּא תִּהְיֶה אַחֲרֶיהָ גָּלוּת הוּא כְּשֶׁהַצַּדִּיקֵי אֱמֶת
יַעֲלוּ הַנְּפָשׁוֹת לַהֲשִׁיבָם בִּתְשׁוּבָה בְּאֹפֶן שֶׁלֹּא יוּכְלוּ לְהַפִּילָם עוֹד שֶׁזֶּה עִקַּר קִבּוּץ נִדְחֵי יִשְֹרָאֵל מִקְּצֵה הַשָּׁמַיִם וְכוּ' וְכוּ'. עַל כֵּן עָסַק יַעֲקֹב בִּנְסָכִים דַּיְקָא בְּיוֹתֵר, כִּי עַל יְדֵי נְסָכִים מַעֲלִין בְּיוֹתֵר מִתַּכְלִית תַּכְלִית הַיְרִידָה עַד הַתְּהוֹם בְּלִי קֵץ. וְגוֹמְרִים הַגְּאֻלָּה עַד שֶׁיִּהְיֶה בִּנְיַן בֵּית הַמִּקְדָּשׁ שֶׁיִּבָּנֶה בִּזְכוּתוֹ שֶׁלֹּא יֵחָרֵב לְעוֹלָם, שֶׁשָּׁם יַקְרִיבוּ כָּל הַקָּרְבָּנוֹת וּקְטֹרֶת וּנְסָכִים וְכַנַּ"ל שֶׁעַל יְדֵי זֶה יִתְתַּקֵּן הַכֹּל בִּשְׁלֵמוּת וְיִתְקַיֵּם הַבֵּית הַמִּקְדָּשׁ לְעוֹלָם בִּמְהֵרָה בְּיָמֵינוּ, אָמֵן:
<h3>אות מ</h3>
וְזֶה בְּחִינַת הִנֵּה מַה טּוֹב וּמַה נָּעִים שֶׁבֶת אַחִים גַּם יָחַד כַּשֶּׁמֶן הַטּוֹב עַל הָרֹאשׁ שֶׁהוּא שֶׁמֶן הַמִּשְׁחָה. כִּי עַל פִּי כָּל הַמְבֹאָר לְעֵיל מוּבָן מִמֵּילָא גֹּדֶל מַעֲלַת הַשָּׁלוֹם בֵּין יִשְֹרָאֵל וּכְמוֹ שֶׁהִפְלִיגוּ רַבּוֹתֵינוּ זִכְרוֹנָם לִבְרָכָה בָּזֶה הַרְבֵּה בְּעִנְיַן מַעֲלַת הַשָּׁלוֹם שֶׁעוֹלֶה עַל הַכֹּל, כִּי כְּבָר מְבֹאָר שֶׁעִקַּר קִיּוּם הָאָדָם וְתִקּוּנוֹ הַנִּצְחִי הוּא עַל יְדֵי שֶׁיֹּאחֵז עַצְמוֹ בְּכִסֵּא הַכָּבוֹד שֶׁהוּא שָׁרְשֵׁי נִשְׁמוֹת יִשְֹרָאֵל וְכוּ' וְכוּ' וְכַנַּ"ל, וְעַל כֵּן בְּוַדַּאי צְרִיכִין לָזֶה שֶׁיִּהְיֶה שָׁלוֹם גָּדוֹל עִם כָּל יִשְֹרָאֵל וְשֶׁיִּהְיֶה שָׁלוֹם בֵּין כָּל אֶחָד לַחֲבֵרוֹ כְּדֵי שֶׁיִּתְקַשְּׁרוּ יַחַד בְּאַהֲבָה וְשָׁלוֹם כָּל שָׁרְשֵׁי נִשְׁמוֹתָם וְלֹא יִהְיֶה בֵּינֵיהֶם שׁוּם פֵּרוּד עַל יְדֵי אֵיזֶה שִֹנְאָה וּמַחֲלֹקֶת, חַס וְשָׁלוֹם, כְּדֵי שֶׁיּוּכַל לְהִתְאַחֵז בְּשָׁרְשֵׁי נַפְשׁוֹתָם הַנִּכְלָלִים יַחַד עַל יְדֵי הָאַהֲבָה וְהַשָּׁלוֹם:
<h3>אות מא</h3>
וְקֹרַח פָּגַם בְּכָל זֶה עַל יְדֵי תַּאֲוַת הַהִתְנַשְּאוּת וְהָרָאשׁוּת, שֶׁזֶּהוּ בְּחִינַת מַנְהִיגוּת שֶׁל שֶׁקֶר שֶׁהִתְאַוָּה לִנְשִֹיאוּת אֱלִיצָפָן מַה שֶּׁלֹּא הָיָה רָאוּי לָזֶה וְעַל יְדֵי זֶה חָלַק עַל מֹשֶׁה רַבּוֹ שֶׁכָּל תִּקּוּנוֹ וְחִיּוּתוֹ וְקִיּוּמוֹ עַל יָדוֹ. וְעַל כֵּן הָיָה עָנְשׁוֹ מִדָּה בְּמִדָּה שֶׁנִּבְלַע בְּתוֹךְ הָאָרֶץ בְּחַיָּיו וְיָרַד חַיִּים שְׁאוֹלָה לַמַּדְרֵגָה הַתַּחְתּוֹנָה שֶׁל שְׁאוֹל, כִּי קֹרַח הָיָה מִנּוֹשְֹאֵי הָאָרוֹן וּבְכֹחוֹ שֶׁל מֹשֶׁה רַבֵּנוּ הָיָה זוֹכֶה לְהִתְאַחֵז בְּכִסֵּא הַכָּבוֹד וְלַעֲלוֹת עַל יְדֵי זֶה מֵהַמָּקוֹם לִבְחִינַת לְמַעְלָה מֵהַמָּקוֹם וְכַנַּ"ל, אַף עַל פִּי שֶׁמִצַּד מַעֲשָֹיו לֹא הָיָה רָאוּי לָזֶה, אֲבָל גֹּדֶל כֹּחוֹ שֶׁל מֹשֶׁה הָיָה עָצוּם מְאֹד עַד שֶׁהָיָה יָכֹל לְזַכּוֹת אֶת כָּל יִשְֹרָאֵל לָזֶה וְגַם קֹרַח הָיָה זוֹכֶה לָזֶה, בִּפְרָט שֶׁהָיָה מִנּוֹשְֹאֵי הָאֲרוֹן הָעֵדוּת שֶׁעַל יָדוֹ דַּיְקָא עוֹלִים לְמַעְלָה מֵהַמָּקוֹם, כִּי מְקוֹם הָאָרוֹן אֵינוֹ מִן הַמִּדָּה, כִּי הוּא לְמַעְלָה מֵהַמָּקוֹם וְעַל כֵּן עָמַד הָאָרוֹן בְּבֵית הַמִּקְדָּשׁ עַל הָאֶבֶן שְׁתִיָּה שֶׁהוּא נְקֻדַּת הָעוֹלָם, שֶׁדֶּרֶךְ שָׁם עוֹלֶה הַמָּקוֹם לְמַעְלָה מֵהַמָּקוֹם וְכַנַּ"ל (וְעַיֵּן בְּמָקוֹם אַחֵר מִזֶּה - בְּהִלְכוֹת צִיצִית הֲלָכָה ג'). אֲבָל כָּל זֶה הָיָה זוֹכֶה קֹרַח אִם הָיָה מַכִּיר אֶת מְקוֹמוֹ אֵיךְ אֵינוֹ רָאוּי לָזֶה מִצַּד מַעֲשָֹיו רַק בְּכֹחוֹ שֶׁל מֹשֶׁה רַבּוֹ. וְהָיָה צָרִיךְ לְקַשֵּׁר עַצְמוֹ עִם כָּל יִשְֹרָאֵל בְּאַהֲבָה וְשָׁלוֹם גָּדוֹל עַד שֶׁיְּחַזְּקוּ זֶה אֶת זֶה שֶׁיּוּכְלוּ לְהִכָּלֵל בְּמֹשֶׁה רַבֵּנוּ וּבְתוֹךְ כְּלַל נִשְׁמוֹת יִשְֹרָאֵל וְהָיָה זוֹכֶה בְּכֹחוֹ שֶׁל מֹשֶׁה לִכְלֹל בִּבְחִינַת לְמַעְלָה מֵהַמָּקוֹם וְכַנַּ"ל עַד שֶׁהָיָה זוֹכֶה שֶׁהָיָה מֹשֶׁה רַבֵּנוּ מַעֲלֶה עַל יָדוֹ הַרְבֵּה נְפָשׁוֹת מֵאַחַר שֶׁזִּכָּה אוֹתוֹ לִהְיוֹת מִנּוֹשְֹאֵי הָאָרוֹן שֶׁעַל יְדֵי זֶה מַעֲלִין לְמַעְלָה מֵהַמָּקוֹם וְכַנַּ"ל, אֲבָל קֹרַח מֵחֲמַת גַּאֲוָתוֹ וְתַאֲוַת הַמַּנְהִיגוּת וְהַנְּשִֹיאוּת לֹא חָפַץ בַּבְּרָכָה וַתִּרְחַק מִמֶּנּוּ, כִּי הִתְקַנֵּא בְּמֹשֶׁה וְאַהֲרֹן וְאָמַר שֶׁהוּא בְּעַצְמוֹ יָכוֹל לִזְכּוֹת לְכָל הַמַּעֲלוֹת עַד שֶׁהֵסִית וְהִדִּיחַ כַּמָּה רָאשֵׁי בְּנֵי יִשְֹרָאֵל נְשִֹיאֵי עֵדָה שֶׁיַּחְלְקוּ עַל מֹשֶׁה, כִּי רָצָה לְהִתְאַחֵז עִמָּהֶם שֶׁהֵם רָאשֵׁי הַדּוֹר לַחֲלֹק עַל מֹשֶׁה מֵחֲמַת שֶׁיָּדַע שֶׁכֹּחַ מֹשֶׁה בְּעַצְמוֹ עַל יְדֵי שֶׁמְּקַשֵּׁר עַצְמוֹ עִם רָאשֵׁי הַדּוֹר וְכוּ', כַּמְבֹאָר בְּהַתּוֹרָה הַנַּ"ל. שֶׁעִקַּר הָאֲחִיזָה בְּכִסֵּא הַכָּבוֹד הוּא עַל יְדֵי רָאשֵׁי הַדּוֹר הָאֲמִתִּיִּים שֶׁכְּלוּלִים מִכַּמָּה נְשָׁמוֹת וְכוּ', כַּמְבֹאָר שָׁם הֵיטֵב, עַיֵּן שָׁם. וְעַל כֵּן רָצָה קֹרַח לְחַלֵּק רָאשֵׁי הַדּוֹר מִמֹּשֶׁה וְלַחֲלֹק עָלָיו וּבֶאֱמֶת הָיְתָה עֵת צָרָה גְּדוֹלָה. וְזֶהוּ "וַיִּקַּח קֹרַח" - וְאִתְפְּלֵג קֹרַח. שֶׁלָּקַח עַצְמוֹ לְצַד אֶחָד לִהְיוֹת נֶחֱלָק מִתּוֹךְ הָעֵדָה, שֶׁעַל יְדֵי זֶה הֶחֱלִיק וְהִפְרִיד בֵּין הַמָּקוֹם וּבֵין לְמַעְלָה מֵהַמָּקוֹם, כִּי רַק מֹשֶׁה יָכוֹל בְּכֹחוֹ לְקַשֵּׁר עַצְמוֹ עִם שָׁרְשֵׁי נִשְׁמוֹת יִשְֹרָאֵל עַל יְדֵי רָאשֵׁי הַדּוֹר הָאֲמִתִּיִּים הַכְּלוּלִים בּוֹ, כִּי מֹשֶׁה זָכָה לְכָל הַתִּקּוּנִים הַנַּ"ל וְעַל כֻּלָּם מַה שֶּׁהָיָה עָנָו מִכָּל הָאָדָם וְהָיָה אַיִן מַמָּשׁ שֶׁעַל יְדֵי זֶה עָלָה לְמַעְלָה מֵהַמָּקוֹם וְהוּא מְזַכֶּה אֶת כָּל יִשְֹרָאֵל הַכְּלוּלִים בּוֹ שֶׁיַּעֲלוּ לְמַעְלָה מֵהַמָּקוֹם. וּכְמוֹ שֶׁנִּתְבַּאֵר לְעֵיל עַל הַמִּשְׁנָה, מֹשֶׁה קִבֵּל תּוֹרָה מִסִּינַי דַּיְקָא, אֲבָל קֹרַח וַעֲדָתוֹ, שֶׁהֵם בְּחִינַת הַחוֹלְקִים וְהַמִּתְנַגְּדִים עַל הָאֱמֶת שֶׁבְּכָל דּוֹר הֵם הַהֵפֶךְ מִכָּל זֶה, כִּי לֹא זָכוּ לְשׁוּם תִּקּוּן מִתִּקּוּנִים הַנַּ"ל, כִּי פָּגְמוּ בַּבְּרִית, כְּמוֹ שֶׁאָמְרוּ חֲכָמֵינוּ זִכְרוֹנָם לִבְרָכָה, הֵם חָטְאוּ עַל נַפְשׁוֹתָם, וּבִפְרָט קֹרַח שֶׁאִשְׁתּוֹ הִטְעָתוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְלֹא דַּי לָהֶם בָּזֶה אַף גַּם הִתְגָּאוּ הַרְבֵּה נֶגֶד מֹשֶׁה וְאָמְרוּ כִּי כָל הָעֵדָה כֻּלָּם קְדֹשִׁים וּבְתוֹכָם ה' וּמַדּוּעַ תִּתְנַשְּאוּ וְכוּ'? כְּאִלּוּ מֹשֶׁה וְאַהֲרֹן חֲפֵצִים, חַס וְשָׁלוֹם, בְּכָבוֹד וְהִתְנַשְּאוּת לְתַאֲוָתָם, חָלִילָה, כִּי הֵם מְהַפְּכִים מֵהֵפֶךְ אֶל הֵפֶךְ וְעַל כֵּן הָיָה מַפַּלְתָּם עַל יְדֵי קְטֹרֶת שֶׁרָצוּ לְהַקְטִיר קְטֹרֶת זָרָה, כִּי רֵיחַ הַקְּטֹרֶת הוּא עִקַּר תִּקּוּן וַעֲלִיַּת כָּל הַקָּרְבָּנוֹת שֶׁבַּמִּשְׁכָּן וּבֵית הַמִּקְדָּשׁ שֶׁכֻּלָּם הָיוּ לְרֵיחַ נִיחוֹחַ, אֲבָל הָעוֹלֶה עַל כֻּלָּם הָיָה רֵיחַ הַקְּטֹרֶת, כִּי לֵית קֻרְבָּנָא חֲבִיבָא קָמֵיהּ קֻדְשָׁא בְּרִיךְ הוּא כַּקְּטֹרֶת, כִּי כָּל הַקָּרְבָּנוֹת הֵם בְּחִינַת תְּפִלָּה שֶׁמַּעֲלָה כָּל כֹּחוֹת שֶׁל שִֹיחַ הַשָּדֶה לְשָׁרְשָׁם בִּבְחִינַת וַיֵּצֵא יִצְחָק לָשֹוּחַ בַּשָּדֶה וְהָעִקָּר הוּא הָרֵיחַ שֶׁהוּא חִיּוּת הַנְּשָׁמָה וְכוּ' וְכוּ', שֶׁזֶּהוּ בְּחִינַת הִתְנוֹצְצוּת מָשִׁיחַ, כְּמוֹ שֶׁכָּתוּב שָׁם (בְּאוֹת י"ב) וְעַל שֵׁם זֶה נִקְרָא מָטָר וְכוּ', עַיֵּן שָׁם. וְעַל כֵּן חָבִיב מֵהַכֹּל הַקְּטֹרֶת שֶׁהָיָה רַק לְרֵיחַ, כִּי עִקַּר הַתִּקּוּן שֶׁל הַקָּרְבָּנוֹת וְהַתְּפִלּוֹת הֵם בְּחִינַת רֵיחַ, בְּחִינַת רֵיחַ אַחַד עָשָֹר סַמְמָנֵי הַקְּטֹרֶת שֶׁהָיָה בָּהֶם חֶלְבְּנָה שֶׁהֵם מַעֲלִין הַנִּיצוֹצוֹת וְהַנְּפָשׁוֹת הַנְּפוּלִין מֵעִמְקֵי עִמְקֵי הַקְּלִפּוֹת מִסִּטְרָא דְּמוֹתָא מַמָּשׁ וּמַעֲלִין אוֹתָם לְעֵלָּא וּלְעֵלָּא, כִּי סִלּוּקָא דִּקְטֹרֶת עַד אֵין סוֹף, כַּמְבֹאָר בַּזֹּהַר הַקָּדוֹשׁ, הַיְנוּ שֶׁעִקַּר הָעֲלִיָּה מִתַּכְלִית גַּשְׁמִיּוּת הַמָּקוֹם לַעֲלוֹת לְמַעְלָה מֵהַמָּקוֹם הוּא עַל יְדֵי רֵיחַ הַקְּטֹרֶת. וְקֹרַח בְּגַאֲוָתוֹ טָעָה וְאָמַר שֶׁגַּם הוּא יָכוֹל לַעֲלוֹת עַל יְדֵי הַקְּטֹרֶת, אֲבָל בֶּאֱמֶת הָיָה כָּל מַפַּלְתּוֹ עַל יְדֵי זֶה, כִּי לְהַעֲלוֹת רֵיחַ הַתְּפִלָּה וְהַקָּרְבָּנוֹת לְעֵלָּא וּלְעֵלָּא זֶה אֵין זוֹכֶה כִּי אִם הַצַּדִּיקֵי אֱמֶת שֶׁהֵם בְּחִינַת מֹשֶׁה מָשִׁיחַ וְכַנַּ"ל:
<h3>אות מב</h3>
וְעַל כֵּן הָיָה עָנְשׁוֹ מִדָּה בְּמִדָּה שֶׁפָּתְחָה הָאָרֶץ פִּיהָ וּבָלְעָה אוֹתָם בְּחַיֵּיהֶם לְתוֹךְ בֶּטֶן הָאָרֶץ הַגַּשְׁמִי, כִּי יְשָׁרִים דַּרְכֵי ה', כִּי מְבֹאָר לְעֵיל סוֹד הַקְּבוּרָה בָּאָרֶץ, שֶׁהוּא שֶׁדַּיְקָא עַל יְדֵי זֶה שֶׁהָאָדָם נִקְבָּר בְּתוֹךְ הָאָרֶץ הַגַּשְׁמִי, עַל יְדֵי זֶה דַּיְקָא זוֹכֶה בִּתְחִיַּת הַמֵּתִים שֶׁיַּעֲלֶה לְמַעְלָה מֵהַמָּקוֹם, כִּי אִי אֶפְשָׁר לַעֲלוֹת לְמַעְלָה מֵהַמָּקוֹם כִּי אִם עַל יְדֵי שֶׁיּוֹרְדִים דַּיְקָא לְתַכְלִית גַּשְׁמִיּוּת הַמָּקוֹם, אֲבָל הָעִקָּר אֵין זוֹכִין לָזֶה כִּי אִם גְּדוֹלֵי הַצַּדִּיקִים בְּנֵי הָעֲלִיָּה הַמֻּבְחָרִים, שֶׁזֶּהוּ בְּחִינַת גֹּדֶל מַעֲלַת הַהֲלִיכָה עַל קִבְרֵי הַצַּדִּיקִים הָאֲמִתִּיִּים וְכַנַּ"ל, אֲבָל שְׁאָר הָעוֹלָם אֲפִלּוּ הַכְּשֵׁרִים וְהַצַּדִּיקִים שֶׁאֵינָם בְּתַכְלִית הַשְּׁלֵמוּת אֵין זוֹכִין לָזֶה כִּי אִם בְּכֹחוֹ שֶׁל הַצַּדִּיק הַגָּדוֹל שֶׁהוּא בִּבְחִינַת מֹשֶׁה, שֶׁהוּא יָכוֹל לְזַכּוֹת וּלְהַעֲלוֹת אֲפִלּוּ אֶת הַגָּרוּעַ שֶׁבַּגְּרוּעִים, כִּי הוּא מְקַיֵּם בִּשְׁלֵמוּת, אַל תָּדִין אֶת חֲבֵרְךָ עַד שֶׁתַּגִּיעַ לִמְקוֹמוֹ וְכוּ' וְכַנַּ"ל. וְעַל כֵּן קֹרַח שֶׁפָּגַם בָּזֶה מְאֹד וְחָלַק עַל מֹשֶׁה רַבֵּנוּ. וּבָזֶה הֶחֱלִיק וְהִפְרִיד מְאֹד מְאֹד אֶת הַמָּקוֹם מִבְּחִינַת לְמַעְלָה מֵהַמָּקוֹם, עַל כֵּן הָיָה עָנְשׁוֹ שֶׁיָּרַד מִיָּד לְתוֹךְ בֶּטֶן הָאָרֶץ לְתוֹךְ תַּכְלִית גַּשְׁמִיּוּת הָאָרֶץ בַּחַיִּים חִיּוּתוֹ, לְהוֹדִיעַ וּלְהוֹרוֹת שֶׁנִּפְסַק מִשָּׁרְשׁוֹ בְּחַיָּיו, כִּי עִקַּר הַתִּקּוּן שֶׁל כָּל אָדָם הוּא כְּפִי הַתּוֹרָה וּמַעֲשִֹים טוֹבִים שֶׁמְּסַגֵּל בְּחַיָּיו, שֶׁעַל יְדֵי זֶה זוֹכֶה אַחַר כָּךְ בְּעֵת מִיתָתוֹ שֶׁנִּשְׁמָתוֹ עוֹלָה לְמַעְלָה וְגוּפוֹ יוֹרֵד לָאָרֶץ אֲבָל נִשְׁאָר בּוֹ רֹשֶׁם מֵחִיּוּת נַפְשׁוֹ שֶׁהוּא סוֹד הַבְלֵי דְגַרְמִי הַמְבֹאָר בַּזֹּהַר הַקָּדוֹשׁ, שֶׁהוּא סוֹד הַשֵּׁם שֶׁשּׁוֹאֲלִין אוֹתוֹ אַחַר מִיתָתוֹ מַה שְּׁמוֹ, שֶׁהוּא בְּחִינַת נַפְשׁוֹ הַנִּשְׁאֶרֶת עִמּוֹ בַּקֶּבֶר, וְכָל תִּקּוּנוֹ עַל יְדֵי שֶׁמִּתְקַשֵּׁר מִתּוֹךְ קְבוּרָתוֹ בָּאָרֶץ לְשֹׁרֶשׁ נַפְשׁוֹ וְרוּחוֹ וְנִשְׁמָתוֹ עַד שֶׁיִּזְכֶּה עַל יְדֵי קְבוּרָתוֹ בָּאָרֶץ דַּיְקָא לַעֲלוֹת וְלִכְלֹל בִּבְחִינַת לְמַעְלָה מֵהַמָּקוֹם כַּנַּ"ל. אֲבָל כָּל זֶה בְּוַדַּאי אִי אֶפְשָׁר לִזְכּוֹת כִּי אִם עַל יְדֵי הַצַּדִּיק הַגָּדוֹל שֶׁזָּכָה בְּחַיָּיו לְשַׁבֵּר כָּל תַּאֲווֹת עוֹלָם הַזֶּה וְכוּ' וְכוּ' עַד שֶׁזָּכָה לִכְלֹל בִּבְחִינַת לְמַעְלָה מֵהַמָּקוֹם שֶׁהוּא בְּחִינַת בַּעַל הַשָּדֶה שֶׁכָּל הַתִּקּוּן עַל יָדוֹ וְכַנַּ"ל, אֲבָל קֹרַח שֶׁהָיָה הַהֵפֶךְ מִכָּל זֶה וְחָלַק עַל מֹשֶׁה, עַל כֵּן חָזַר עָלָיו הַגַּלְגַּל בְּהֵפֶךְ מַמָּשׁ מִכָּל הַנַּ"ל, כִּי נִפְסַק מִשָּׁרְשׁוֹ בַּחַיִּים חִיּוּתוֹ וְיָרַד חַיִּים שְׁאוֹלָה לְתוֹךְ גַּשְׁמִיּוּת הָאָרֶץ. וְשָׁם נָפַל עִם כָּל חִיּוּתוֹ שֶׁזֶּהוּ בְּחִינַת סוֹד הַכָּרֵת, בְּחִינַת וּמְקֻלָּלָיו יִכָּרֵתוּ וְכַנַּ"ל, כִּי אֵין מִי שֶׁיַּעֲלֵהוּ מִגַּשְׁמִיּוּת הָאָרֶץ לְמַעְלָה, מֵאַחַר שֶׁחָלַק עַל מֹשֶׁה שֶׁכָּל הָעֲלִיָּה עַל יָדוֹ דַּיְקָא וְכַנַּ"ל:
<h3>אות מג</h3>
וְעַל כֵּן סוֹף כָּל סוֹף יִהְיֶה תִּקּוּנוֹ עַל יְדֵי שְׁמוּאֵל הַנָּבִיא וְעֶשְֹרִים וְאַרְבָּעָה מִשְׁמְרוֹת לְוִיָּה שֶׁיָּצְאוּ מִמֶּנּוּ שֶׁעַל זֶה הִתְנַבְּאָה חַנָּה: ה' מֵמִית וּמְחַיֶּה מוֹרִיד שְׁאוֹל וַיָּעַל. כִּי הַלְּוִיִּים עוֹסְקִים בְּשִׁיר עַל הַדּוּכָן בִּשְׁעַת הַנְּסָכִים דַּיְקָא שֶׁמְּחוּלָּלִין וְיוֹרְדִין עַד הַתְּהוֹם, שֶׁעַל יְדֵי זֶה דַּיְקָא מַעֲלִין מִתְּהוֹם תַּחְתִּיּוֹת אֶת הַיְרוּדִים מְאֹד מְאֹד לְמַעְלָה מֵהַמָּקוֹם וְכַנַּ"ל. וְעַתָּה בּוֹא וּרְאֵה וְהָבֵן מַה שֶׁאִבֵּד וְהִפְסִיד קֹרַח וַעֲדָתוֹ עַל יְדֵי גַּאֲוָתוֹ וְעַל יְדֵי נִסָּיוֹן שֶׁל הַמַּנְהִיגוּת וְהַנְּשִֹיאוּת, כִּי הוּא טָעָה עַל יְדֵי זֶה, מֵחֲמַת שֶׁרָאָה שֶׁשְּׁמוּאֵל הַנָּבִיא וְכָל הַנַּ"ל יֵצְאוּ מִמֶּנּוּ, עַל כֵּן הִתְגָּאָה בְּטָעוּתוֹ וּשְׁטוּתוֹ לַחֲלֹק עַל מֹשֶׁה, אֲבָל עֵינוֹ הִטְעָתוֹ, כִּי אִם לֹא הָיָה חוֹלֵק עַל מֹשֶׁה הָיָה זוֹכֶה לָזֶה מִיָּד בְּיֶתֶר שְֹאֵת וְיֶתֶר עֹז אַלְפֵי אֲלָפִים וְרִבֵּי רִבְבוֹת פְּעָמִים וְלֹא הָיָה צָרִיךְ לִסְבֹּל צַעַר קָשֶׁה וָמַר שֶׁל גֵּיהִנֹּם כָּל כָּךְ יָמִים וְשָׁנִים הַרְבֵּה וְעַתָּה סָבַל מַה שֶּׁסָּבַל אַלְפַּיִם שָׁנָה וְסוֹף כָּל סוֹף יִהְיֶה עֲלִיָּתוֹ וְתִקּוּנוֹ עַל יְדֵי מֹשֶׁה, כִּי כָּל הַתִּקּוּן שֶׁל הַלְּוִיִּים בְּשִׁיר עַל דּוּכָן עַל יַד הַנְּסָכִים וְכוּ' הַכֹּל בְּכֹחוֹ שֶׁל מֹשֶׁה שֶׁהוּא תִּקֵּן לָנוּ הַכֹּל וְסוֹף כָּל סוֹף אַחַר כָּל הַמְּרִירוּת דִּמְרִירוּת שֶׁסָּבַל וַחֲרָפוֹת וּבוּשׁוֹת בְּלִי שִׁעוּר יִצְטָרֵךְ לְהִתְבַּיֵּשׁ הַרְבֵּה לִפְנֵי מֹשֶׁה לְקַבֵּל הַתִּקּוּן עַל יָדוֹ:
<h3>אות מד</h3>
וְזֶהוּ "הִנֵּה מַה טּוֹב וּמַה נָּעִים שֶׁבֶת אַחִים גַּם יָחַד", דְּהַיְנוּ אַהֲבָה וְשָׁלוֹם שֶׁיִּתְקַשְּׁרוּ יַחַד אַחִים וְרֵעִים שֶׁהֵם נַפְשׁוֹת כְּלַל יִשְֹרָאֵל שֶׁכָּל קִיּוּם מֶמְשֶׁלֶת הָאָדָם עַל הַמַּלְאָכִים הוּא עַל יְדֵי זֶה כַּנַּ"ל. וְזֶהוּ כַּשֶּׁמֶן הַטּוֹב עַל הָרֹאשׁ וְכוּ', שֶׁהוּא שֶׁמֶן הַמִּשְׁחָה, שֶׁעַל יָדוֹ נִתְקַדֵּשׁ כָּל הַמִּשְׁכָּן וְכֵלָיו לְדוֹרוֹת, שֶׁעַל יְדֵי זֶה עִקַּר הָאֲחִיזָה בְּכִסֵּא הַכָּבוֹד לַעֲלוֹת לְמַעְלָה מֵהַמָּקוֹם כַּנַּ"ל. וְזֶהוּ "כְּטַל חֶרְמוֹן שֶׁיֹּרֵד עַל הַרְרֵי צִיּוֹן" בְּחִינַת טַל וּמָטָר שֶׁמְּגַדְּלִין כָּל שִֹיחַ הַשָּדֶה שֶׁמַּעֲלִין כֹּחוֹתָם עַל יְדֵי הַתְּפִלָּה לְמַעְלָה לְמַעְלָה, שֶׁעַל יְדֵי זֶה נַעֲשִֹים כָּל הַתִּקּוּנִים הַנַּ"ל. וְזֶהוּ 'שֶׁיֹּרֵד עַל הַרְרֵי צִיּוֹן' דַּיְקָא שֶׁהוּא נְקֻדַּת הָאֶבֶן שְׁתִיָּה, שֶׁדֶּרֶךְ שָׁם עוֹלִין מֵהַמָּקוֹם לְמַעְלָה מֵהַמָּקוֹם. וְזֶהוּ 'כִּי שָׁם צִוָּה ה' אֶת הַבְּרָכָה חַיִּים וְכוּ'', כִּי שָׁם מְקוֹר הַבְּרָכָה בְּחִינַת כִּי מְבֹרָכָיו יִירְשׁוּ אָרֶץ הַנַּ"ל, כִּי זֶה עִקַּר הַבְּרָכָה וְהַחַיִּים כְּשֶׁעוֹלִין וְנִכְלָלִין לְמַעְלָה מֵהַמָּקוֹם, כִּי שָׁם מְקוֹר הַבְּרָכָה וְהַחַיִּים. וְעַיֵּן הֵיטֵב בְּכָל הַתּוֹרָה תִּקְעוּ הַנַּ"ל מֵרֵישָׁא לְסֵיפָא וּמִסֵּיפָא לְרֵישָׁא וְתָבִין בִּדְבָרֵינוּ אֵיךְ הַכֹּל מְקֻשָּׁר יָפֶה עַל פִּי הַתּוֹרָה הַנַּ"ל. אַךְ לֹא הַמִּדְרָשׁ הוּא הָעִקָּר אֶלָּא הַמַּעֲשֶֹה מִי יִתֵּן שֶׁנִּזְכֶּה לְכָל הַנַּ"ל לָצֵאת מִכָּל הַתַּאֲווֹת וְהַמִּדּוֹת רָעוֹת הַנִּזְכָּרִים שָׁם וְלִזְכּוֹת לְכָל הַתִּקּוּנִים הַנַּ"ל. וְהַכֹּל בְּכֹחַ שֶׁל הַצַּדִּיקֵי אֱמֶת עַד שֶׁנִּזְכֶּה לַעֲלוֹת לִמְקוֹר נִשְׁמוֹתֵינוּ שֶׁהוּא לְמַעְלָה מֵהַמָּקוֹם וְכוּ' וְכַנַּ"ל:
<h3>אות מה</h3>
וְעַל כֵּן סִיְּמָה חַנָּה בִּתְפִלָּתָהּ שֶׁהִתְפַּלְּלָה כְּשֶׁנּוֹלַד שְׁמוּאֵל שֶׁהוּא תִּקּוּן קֹרַח, "וְכִסֵּא כָבוֹד יַנְחִלֵם. כִּי לַה' מְצֻקֵי אֶרֶץ וַיָּשֶׁת עֲלֵיהֶם תֵּבֵל", שֶׁזֶּה עִקַּר הַתִּקּוּן לֶאֱחֹז עַצְמוֹ בְּכִסֵּא הַכָּבוֹד, שֶׁעַל יְדֵי זֶה עוֹלִים לְמַעְלָה מֵהַמָּקוֹם, כַּמְבֹאָר שָׁם בְּסוֹף הַתּוֹרָה הַנַּ"ל, עַיֵּן שָׁם: שַׁיָּךְ לְעִנְיַן נְסָכִים בְּאוֹת ל"ז וְכוּ':
<h3>אות מו</h3>
וְזֶה שֶׁכָּתוּב בְּמִדְרָשׁ רַבָּה וַיִּקְרָא פָּרָשָׁה א' וְזֶה לְשׁוֹנוֹ, זִכְרוֹ כְּיֵין לְבָנוֹן. אָמַר הַקָּדוֹשׁ בָּרוּךְ הוּא, חָבִיב לְפָנַי שְׁמוֹתָן שֶׁל גֵּרִים כְּיֵין נֶסֶךְ שֶׁקָּרֵב לְפָנַי עַל גַּבֵּי מִזְבֵּחַ, עַד כָּאן לְשׁוֹנוֹ, הַיְנוּ כְּמוֹ שֶׁכָּתַבְנוּ לְעֵיל, כִּי עַל יְדֵי נְסָכִים מַעֲלִין נְפָשׁוֹת שֶׁיָּרְדוּ עַד הַתְּהוֹם, שֶׁזֶּהוּ בְּחִינַת גֵּרִים שֶׁהֵם נִיצוֹצֵי נַפְשׁוֹת יִשְֹרָאֵל שֶׁיָּרְדוּ מְאֹד עַד שֶׁנּוֹלְדוּ בֵּין הָעַכּוּ"ם, עַל כֵּן חֲבִיבִים הַגֵּרִים כִּנְסָכִים דַּיְקָא וְכַנַּ"ל:
<h2>העושה שליח לגבות חובו א:</h2>
<h3>אות מו</h3>
כְּשֶׁעוֹשֶֹה הַשָּׁלִיחַ בְּעֵדִים אֲזַי אִם נֶאֱבַד הוּא עַל אַחֲרָיוּת הַמַּלְוֶה, כִּי שְׁנֵי עֵדִים הֵם בְּחִינַת פִּי שְׁנַיִם שֶׁהוּא בְּחִינַת לְשׁוֹן הַקֹּדֶשׁ, שֶׁהוּא הַקִּיּוּם שֶׁל כָּל הַדְּבָרִים, כִּי כָּל הָעוֹלָם נִבְרָא בִּלְשׁוֹן הַקֹּדֶשׁ. וּכְמוֹ שֶׁכָּתוּב , "וּדְבָרָיו חַיִּים וְקַיָּמִים לָעַד". וְזֶה בְּחִינַת (דְּבָרִים יט), "עַל פִּי שְׁנַיִם עֵדִים יָקוּם דָּבָר". שֶׁעַל יְדֵי בְּחִינַת פִּי שְׁנַיִם, עַל יְדֵי זֶה יָקוּם דָּבָר בְּחִינַת וּדְבָרָיו חַיִּים וְקַיָּמִים כַּנַּ"ל. וְעַל כֵּן אַף עַל פִּי כְּשֶׁעוֹשֶֹה הַשָּׁלִיחַ שֶׁלֹּא בִּפְנֵי הַלּוֹוֶה יָכוֹל לַחֲזֹר. וְאִם נֶאֱבַד, הוּא עַל אַחֲרָיוּת הַלּוֹוֶה, אֲבָל כְּשֶׁעֲשָֹאוֹ בִּפְנֵי עֵדִים שֶׁהֵם בְּחִינַת פִּי שְׁנַיִם כַּנַּ"ל, אֲזַי הַדָּבָר קַיָּם וְאֵין יָכוֹל לַחֲזֹר. וְעַל כֵּן אִם נֶאֱבַד, הוּא עַל אַחֲרָיוּתוֹ שֶׁל הַמַּלְוֶה כַּנַּ"ל:
<h2>העושה שליח לגבות חובו ב:</h2>
<h3>אות מו</h3>
הַמָּעוֹת בְּאַחֲרָיוּת הַלּוֹוֶה עַד שֶׁנִּפְרָעִין לְיַד הַמַּלְוֶה אוֹ לְיַד שְׁלוּחוֹ וְכוּ', כַּמְבֹאָר בְּחֹשֶׁן מִשְׁפָּט בְּסִימָן ק"כ וקכ"א:
<h3>אות א</h3>
עַל פִּי הַמַּאֲמָר "בַּחֲצֹצְרוֹת וְקוֹל שׁוֹפָר וְכוּ'" בְּלִקּוּטֵי הָרִאשׁוֹן בְּסִימָן ה, עַיֵּן שָׁם. וְהַכְּלָל, כִּי צָרִיךְ כָּל אָדָם לוֹמַר, כָּל הָעוֹלָם לֹא נִבְרָא אֶלָּא בִּשְׁבִילִי, וְעַל כֵּן אֲנִי צָרִיךְ לִרְאוֹת וּלְעַיֵּן בְּכָל עֵת בְּתִקּוּן הָעוֹלָם וְכוּ'. וּצְרִיכִין לֵידַע בֵּין קֹדֶם גְּזַר דִּין לְאַחַר גְּזַר דִּין וְכוּ' וְזֶה זוֹכִין עַל יְדֵי שֶׁעוֹשִֹין הַמִּצְווֹת בְּשִֹמְחָה גְּדוֹלָה כָּל כָּךְ עַד שֶׁאֵין רוֹצֶה בְּשׁוּם שְֹכַר עוֹלָם הַבָּא בִּשְׁבִיל הַמִּצְוָה וְכוּ' וְזֶהוּ הַחִלּוּק שֶׁבֵּין נְבוּאַת מֹשֶׁה רַבֵּנוּ לְבֵין נְבוּאַת שְׁאָר נְבִיאִים וְכוּ', כִּי מִי שֶׁעוֹשֶֹה הַמִּצְוָה בִּשְׁבִיל שְֹכַר עוֹלָם הַבָּא זֶה בְּחִינַת אַסְפַּקְלַרְיָא שֶׁאֵינָהּ מְאִירָה כְּמוֹ אָדָם שֶׁרוֹאֶה אֵיזֶה דָּבָר מֵרָחוֹק, כֵּן הוּא עוֹשֶֹה הַמִּצְוָה בִּשְׁבִיל שְֹכָרָהּ הַבָּא לְעֵת רָחוֹק, הַיְנוּ אַחַר עוֹלָם הַזֶּה וְשִׁלּוּם שָֹכָר נִקְרָא בְּשֵׁם נָבִיא וְכוּ', אֲבָל זֶה שֶׁעוֹשֶֹה הַמִּצְוָה וְיֵשׁ לוֹ שִֹמְחָה מֵהַמִּצְוָה בְּעַצְמָהּ עַד שֶׁמְּמָאֵס בְּכָל מִין שָֹכָר וְכוּ' זֶה בְּחִינַת נָבִיא בִּבְחִינַת אַסְפַּקְלַרְיָא הַמְאִירָה וְכוּ' וְאָז הוּא יָכוֹל לֵידַע בֵּין קֹדֶם גְּזַר דִּין לְאַחַר גְּזַר דִּין וְכוּ', כִּי הַמִּצְווֹת הֵם אַחְדוּתוֹ יִתְבָּרַךְ וּמִי שֶׁעוֹשֶֹה הַמִּצְוָה בְּשִֹמְחָה מֵהַמִּצְוָה בְּעַצְמָהּ. נִמְצָא, כְּשֶׁנִּכְנָס בְּהַשִּמְחָה שֶׁבַּמִּצְוָה הוּא נִכְנָס בְּשִֹמְחַת הַקָּדוֹשׁ בָּרוּךְ הוּא שֶׁמְּשַֹמֵּחַ בְּמַעֲשָֹיו וְכוּ' וְעַל יְדֵי זֶה יָכוֹל לֵידַע בֵּין קֹדֶם גְּזַר דִּין לְאַחַר גְּזַר דִּין וּלְתַקֵּן הָעוֹלָם וּלְמַלְּאוֹת חֶסְרוֹן הָעוֹלָם וְכוּ', עַיֵּן שָׁם כָּל זֶה הֵיטֵב וְכוּ'.:
<h3>אות ב</h3>
נִמְצָא, שֶׁעִקַּר שְׁלֵמוּת הָאָדָם הוּא כְּשֶׁזּוֹכֶה לָבוֹא לְמַדְרֵגָה זוֹ שֶׁיַּעֲשֶֹה כָּל הַמִּצְווֹת בְּשִֹמְחָה גְּדוֹלָה עַד שֶׁלֹּא יִרְצֶה שׁוּם שְֹכַר עוֹלָם הַבָּא בִּשְׁבִיל הַמִּצְווֹת רַק הָעוֹלָם הַבָּא שֶׁלּוֹ יִהְיֶה בְּהַמִּצְוָה בְּעַצְמָהּ וְאָז הוּא נִכְלָל בַּה' יִתְבָּרַךְ בִּשְׁעַת עֲשִֹיַּת הַמִּצְוָה, כִּי הַמִּצְווֹת הֵם אַחְדוּתוֹ יִתְבָּרַךְ וְהוּא עוֹשֶֹה הַמִּצְווֹת רַק בִּשְׁבִיל ה' יִתְבָּרַךְ לֹא בִּשְׁבִיל עַצְמוֹ כְּלָל, כִּי אֵינוֹ רוֹצֶה שׁוּם שָֹכָר רַק יֵשׁ לוֹ שִֹמְחָה מֵהַמִּצְוָה בְּעַצְמָהּ שֶׁהוּא אַחְדוּתוֹ יִתְבָּרַךְ. נִמְצָא, שֶׁנִּכְלָל בַּה' יִתְבָּרַךְ עַל יְדֵי עֲשִֹיַּת הַמִּצְווֹת בְּשִֹמְחָה גְּדוֹלָה כָּל כָּךְ. וַאֲזַי הוּא יוֹדֵעַ בֵּין קֹדֶם גְּזַר דִּין לְאַחַר גְּזַר דִּין וְכוּ', כַּמְבֹאָר שָׁם, וְעַל יְדֵי זֶה הוּא יָכוֹל לְתַקֵּן הָעוֹלָם וּלְמַלְּאוֹת חֶסְרוֹן הָעוֹלָם וְכוּ', כְּמוֹ שֶׁמְבֹאָר שָׁם. וְזֶה בְּחִינַת סִלּוּק הַחוֹב שֶׁל הַלּוֹוֶה לַמַּלְוֶה. שֶׁאֵינוֹ נִפְטָר מֵחוֹבוֹ עַד שֶׁיְּסַלֵּק לְיַד הַמַּלְוֶה בְּעַצְמוֹ אוֹ לְיַד שְׁלוּחוֹ שֶׁהוּא כְּמוֹתוֹ. כִּי כָּל הַמִּצְווֹת שֶׁאָנוּ עוֹשִֹין הֵם בְּחִינַת סִלּוּק הַחוֹב מַה שֶּׁאָנוּ חַיָּבִים לַה' יִתְבָּרַךְ, כִּי ה' יִתְבָּרַךְ בָּרָא אֶת כָּל הַבְּרִיאָה מֵרֹאשׁ וְעַד סוֹף הַכֹּל בִּשְׁבִיל יִשְֹרָאֵל וּבִשְׁבִיל הַתּוֹרָה כְּדֵי שֶׁיְּקַיְּמוּ יִשְֹרָאֵל אֶת הַתּוֹרָה, כְּמוֹ שֶׁכָּתוּב (בְּרֵאשִׁית א), "בְּרֵאשִׁית בָּרָא אֱלֹקִים וְכוּ'". וְאָמְרוּ רַבּוֹתֵינוּ זִכְרוֹנָם לִבְרָכָה, בִּשְׁבִיל יִשְֹרָאֵל וּבִשְׁבִיל הַתּוֹרָה שֶׁנִּקְרָאִין רֵאשִׁית וְכוּ'. וְקֹדֶם שֶׁקִּבְּלוּ יִשְֹרָאֵל אֶת הַתּוֹרָה. אֲזַי כָּל הַבְּרִיאָה כֻּלָּהּ שֶׁבָּרָא ה' יִתְבָּרַךְ מֵרֹאשׁ וְעַד סוֹף הַכֹּל הָיָה מִתְקַיֵּם רַק בִּבְחִינַת הַלְוָאַת חֵן וּגְמִילוּת חֶסֶד, בִּבְחִינַת עוֹלָם חֶסֶד יִבָּנֶה הַנֶּאֱמַר בִּבְרִיאַת עוֹלָם, בְּחִינַת גְּמִילוּת חֶסֶד וְהַלְוָאַת חֵן, כִּי בֶּאֱמֶת אֵין קִיּוּם לָעוֹלָם בְּלֹא הַתּוֹרָה וְאֵין הָעוֹלָם יָכוֹל לְהִתְקַיֵּם אֲפִלּוּ רֶגַע אַחַת בְּלֹא הַתּוֹרָה וְכָל קִיּוּם הָעוֹלָם קֹדֶם מַתַּן תּוֹרָה הָיָה בִּבְחִינַת הַלְוָאָה שֶׁה' יִתְבָּרַךְ בְּחַסְדּוֹ גָּמַל חֶסֶד עִמָּנוּ וְהִלְוָה לָנוּ הַלְוָאָה גְּדוֹלָה כָּזוֹ וּבָרָא אֶת כָּל הָעוֹלָם כֻּלּוֹ מֵרֹאשׁ וְעַד סוֹף בְּחַסְדּוֹ לְבַד בְּלִי שׁוּם אִתְעָרוּתָא דִּלְתַתָּא כְּלָל. וְהַכֹּל בִּשְׁבִיל שֶׁצָּפָה שֶׁיִּהְיוּ צַדִּיקִים בָּעוֹלָם שֶׁיְּקַיְּמוּ אֶת הָעוֹלָם עַל יְדֵי מַעֲשֵֹיהֶם הַטּוֹבִים הֵם מְסַלְּקִין לַה' יִתְבָּרַךְ וּמְשַׁלְּמִין לוֹ, כִּבְיָכוֹל, כָּל מַה שֶּׁהוֹצִיא מִכֹּחַ אֶל הַפֹּעַל, דְּהַיְנוּ כְּלָלִיּוּת הַבְּרִיאָה שֶׁבָּרָא בְּהַלְוָאָה בִּשְׁבִילָם, כִּי הַצַּדִּיקִים עַל יְדֵי מִצְוָותָם וּמַעֲשֵֹיהֶם הַטּוֹבִים הֵם מַעֲלִין וּמְנַשְּאִין וּמְרִימִין כָּל הַבְּרִיאָה כֻּלָּהּ לְשָׁרְשָׁהּ לִמְקוֹמָהּ - לַמָּקוֹר אֲשֶׁר חֻצְּבָה מִשָּׁם, כִּי זֶה עִקַּר סוֹד כַּוָּנַת שֶׁל כָּל הַמִּצְווֹת כֻּלָּם, כִּי עַל יְדֵי הַתּוֹרָה וְהַמִּצְווֹת שֶׁהֵם קוֹמָה שְׁלֵמָה כְּנֶגֶד קוֹמַת הָעוֹלָם שָׁנָה נֶפֶשׁ, כִּי הֵם שֹׁרֶשׁ הַחִיּוּת שֶׁל כָּל הַקּוֹמוֹת כַּנַּ"ל וְעַל יְדֵי שֶׁמְּקַיְּמִין הַמִּצְווֹת, עַל יְדֵי זֶה נִכְלָל הָעוֹלָם בְּשָׁרְשׁוֹ כַּיָּדוּעַ. נִמְצָא, כְּשֶׁהַצַּדִּיק מְקַיֵּם מִצְווֹת הַתּוֹרָה וּבָזֶה הוּא מֵרִים וּמַגְבִּיהַּ וּמַעֲלֶה אֶת כָּל הָעוֹלָם כֻּלּוֹ וּמַחֲזִירוֹ לְשָׁרְשׁוֹ הָרִאשׁוֹן לַמָּקוֹר אֲשֶׁר חֻצְּבָה מִשָּׁם. נִמְצָא, שֶׁהוּא מְשַׁלֵּם וּמְסַלֵּק לַה' יִתְבָּרַךְ כָּל הַהַלְוָאוֹת שֶׁהִלְוָה בִּבְרִיאַת עוֹלָמוֹ כַּנַּ"ל, כִּי עַכְשָׁו הַצַּדִּיק מַעֲלֶה וּמַחֲזִיר הַכֹּל לַה' יִתְבָּרַךְ וּמְסַלֵּק כָּל הַהַלְוָאָה לַה' יִתְבָּרַךְ, כִּי הוּא מַעֲלֶה וּמַחֲזִיר כָּל הָעוֹלָם וְכָל כְּלָלִיּוּת הַבְּרִיאָה לַה' יִתְבָּרַךְ, עַל יְדֵי מִצְווֹתָיו שֶׁעוֹשֶֹה, שֶׁעַל יְדֵי זֶה עוֹלֶה וְחוֹזֵר הַכֹּל לַה' יִתְבָּרַךְ כַּנַּ"ל:
<h3>אות ג</h3>
נִמְצָא, שֶׁכָּל הַמִּצְווֹת הֵם בְּחִינַת פִּרְעוֹן חוֹב הַהַלְוָאָה לַה' יִתְבָּרַךְ. וְעַל כֵּן נִקְרְאוּ הַמִּצְווֹת בִּלְשׁוֹן חִיּוּבִים וְחוֹבוֹת כַּמֻּרְגָּל הַלָּשׁוֹן אֵצֶל כָּל הַמִּצְווֹת. יוֹצֵא אָדָם יְדֵי חוֹבָתוֹ לְעִנְיַן מַצָּה וְשׁוֹפָר וְסֻכָּה. וְכֵן אֵצֶל כָּל הַמִּצְווֹת, כִּי כָּל זְמַן שֶׁאֵין זוֹכֶה לַעֲשֹוֹת הַמִּצְווֹת הוּא בַּעַל חוֹב לְשַׁלֵּם לַה' יִתְבָּרַךְ כָּל הוֹצָאוֹת הַבְּרִיאָה שֶׁהוֹצִיא מִכֹּחַ אֶל הַפֹּעַל בְּתוֹרַת הַלְוָאָה בִּשְׁבִילוֹ. וּכְשֶׁעוֹשֶֹה הַמִּצְוָה בִּשְׁלֵמוּת הוּא יוֹצֵא יְדֵי חוֹבָתוֹ, כִּי מְסַלֵּק חוֹב הַהַלְוָאָה לַה' יִתְבָּרַךְ, כִּי מַחֲזִיר הַכֹּל לְשָׁרְשׁוֹ עַל יְדֵי הַמִּצְווֹת כַּנַּ"ל. וְעַל כֵּן הָרָשָׁע שֶׁאֵינוֹ מְקַיֵּם הַמִּצְווֹת נִקְרָא לֹוֶה רָשָׁע וְלֹא יְשַׁלֵּם, כִּי לִכְאוֹרָה תָּמוּהַּ, מִפְּנֵי מָה מְכַנֶּה דָּוִד הַמֶּלֶךְ עָלָיו הַשָּׁלוֹם, אֶת הָרָשָׁע בְּשֵׁם לֹוֶהה רָשָׁע וְכוּ', וְכִי אֵין הָאָדָם נִקְרָא רָשָׁע כִּי אִם בִּשְׁבִיל עֲבֵרָה זוֹ לְבַד שֶׁלָּוָה וְאֵינוֹ מְשַׁלֵּם, וַהֲלֹא מָצִינוּ כַּמָּה רְשָׁעִים שֶׁפּוֹרְעִין בְּמוֹעֲדָם וּבִזְמַנָּם וְאַף עַל פִּי כֵן הֵם רְשָׁעִים גְּדוֹלִים מְאֹד וְעוֹבְרִים עַל כָּל הַתּוֹרָה כֻּלָּהּ, רַחֲמָנָא לִצְלַן?! אַךְ עַל פִּי הַנַּ"ל מְכֻוָּן וּמְדֻקְדָּק הֵיטֵב, כִּי כָּל מִי שֶׁהוּא רָשָׁע בִּשְׁבִיל אֵיזֶה עֲבֵרָה שֶׁהוּא, נִקְרָא לֹוֶה רָשָׁע וְלֹא יְשַׁלֵּם, כִּי מֵאַחַר שֶׁעוֹבֵר עַל מִצְווֹת הַתּוֹרָה וְאֵינוֹ יוֹצֵא יְדֵי חוֹבָתוֹ לְשַׁלֵּם לַה' יִתְבָּרַךְ כָּל חוֹב הַהַלְוָאָה שֶׁל הַבְּרִיאָה הַמֻּטָּל עָלָיו וְעַל כֵּן בְּוַדַּאי נִקְרָא לֹוֶה רָשָׁע וְלֹא יְשַׁלֵּם, כִּי אֵינוֹ מְשַׁלֵּם לַה' יִתְבָּרַךְ יְדֵי חוֹבָתוֹ וְכַנַּ"ל:
<h3>אות ד</h3>
נִמְצָא, שֶׁכָּל הַמִּצְווֹת שֶׁעוֹשִֹין הֵם בִּבְחִינַת פְּרִיעַת חוֹב, אֲבָל הַלּוֹוֶה אֵינוֹ נִפְטָר מִן הַחוֹב עַד שֶׁיְּסַלֵּק לְיַד הַמַּלְוֶה בְּעַצְמוֹ. וְהַמַּלְוֶה בְּעַצְמוֹ הוּא ה' יִתְבָּרַךְ, כִּבְיָכוֹל, שֶׁצְּרִיכִין לְהַחֲזִיר לְיָדוֹ מַמָּשׁ, כִּבְיָכוֹל, כָּל הַבְּרִיאָה שֶׁכָּלוּל בְּנִשְׁמוֹת יִשְֹרָאֵל שֶׁבִּשְׁבִילָם נִבְרָא הַכֹּל בִּבְחִינַת 'תְּנָהּ לוֹ כְּמוֹ שֶׁנְּתָנָהּ לָךְ'. וְאִי אֶפְשָׁר לְהַחֲזִיר הַכֹּל לְיַד ה' יִתְבָּרַךְ בְּעַצְמוֹ, כִּבְיָכוֹל, כִּי אִם כְּשֶׁזּוֹכִין לַעֲשֹוֹת הַמִּצְוָה בְּשִֹמְחָה גְּדוֹלָה כָּל כָּךְ שֶׁיֵּשׁ לוֹ שִֹמְחָה מֵהַמִּצְוָה בְּעַצְמָהּ וְאֵינוֹ רוֹצֶה לְקַבֵּל שׁוּם שְֹכַר עוֹלָם הַבָּא בִּשְׁבִיל הַמִּצְוָה וְאָז כְּשֶׁעוֹשֶֹה הַמִּצְוָה בְּשִֹמְחָה כָּזוֹ אֲזַי הוּא נִכְלָל בַּה' יִתְבָּרַךְ, כִּבְיָכוֹל, בִּשְׁעַת עֲשִֹיַּת הַמִּצְווֹת שֶׁהֵם אַחְדוּתוֹ כַּנַּ"ל, וְאֲזַי נִכְלָל כָּל הָעוֹלָם וּמְלֹאוֹ עִמּוֹ וְנִכְלָלִין כֻּלָּם בַּה' יִתְבָּרַךְ עַל יְדֵי הַמִּצְווֹת שֶׁהֵם חִיּוּת הָעוֹלָם, שֶׁהֵם אַחְדוּתוֹ יִתְבָּרַךְ. וְנִכְלָל הַכֹּל יַחַד בַּה' יִתְבָּרַךְ, כִּבְיָכוֹל. נִמְצָא, שֶׁהֶחֱזִיר כָּל הָעוֹלָם וּמְלֹאָהּ לְיַד ה' יִתְבָּרַךְ בְּעַצְמוֹ, כִּי נִכְלָל בּוֹ יִתְבָּרַךְ עַל יְדֵי עֲשִֹיַּת הַמִּצְווֹת בְּשִֹמְחָה מֵהַמִּצְוָה בְּעַצְמָהּ שֶׁהִיא אַחְדוּתוֹ יִתְבָּרַךְ שֶׁעַל יְדֵי זֶה נִכְלָל הַכֹּל בְּשָׁרְשׁוֹ וְכַנַּ"ל, אֲבָל לָאו כָּל אָדָם זוֹכֶה לַעֲשֹוֹת הַמִּצְווֹת בְּשִֹמְחָה כָּזוֹ עַד שֶׁיִּהְיֶה נִכְלָל הַכֹּל בַּה' יִתְבָּרַךְ בְּעַצְמוֹ, כִּבְיָכוֹל, כַּנַּ"ל, כִּי מִי שֶׁעוֹשֶֹה הַמִּצְוָה בִּשְׁבִיל שְֹכַר עוֹלָם הַבָּא הוּא בְּחִינַת נָבִיא בְּאַסְפַּקְלַרְיָא שֶׁאֵינָהּ מְאִירָה כְּמוֹ מִי שֶׁרוֹאֶה אֵיזֶה דָּבָר מֵרָחוֹק כְּמוֹ כֵן הוּא עוֹשֶֹה הַמִּצְוָה בִּשְׁבִיל שְֹכָרָהּ הַבָּא לְעֵת רָחוֹק וּכְמוֹ כֵן אֵינוֹ נִכְלָל בְּעֶצֶם בַּה' יִתְבָּרַךְ רַק עוֹמֵד מֵרָחוֹק וּצְרִיכָה הַמִּצְוָה עִם כָּל הָעוֹלָם וּמְלֹאָהּ הַתְּלוּיִים בָּהּ לְהִשְׁתַּלֵּחַ בִּשְׁלִיחוּת מֵעוֹלָם לְעוֹלָם עַד שֶׁיִּתְבָּרֵר וְיִתְעַלֶּה וְיֻכְלַל בְּשָׁרְשׁוֹ שֶׁזֶּהוּ בְּחִינַת סִלּוּק הַחוֹב וְאָז יֵשׁ אַחֲרָיוּת הַדֶּרֶךְ, כִּי יֵשׁ אַחֲרָיוּת גָּדוֹל בַּדֶּרֶךְ מִכַּמָּה מְקַטְרְגִים הַמְקַטְרְגִים וּמוֹנְעִים הַמִּצְווֹת מִלַּעֲלוֹת וְלִכְלֹל בִּמְקוֹמָם וְשָׁרְשָׁם וְעַל כֵּן אָנוּ צְרִיכִים לַעֲשֹוֹת כָּל הַמִּצְווֹת עַל דַּעַת מֹשֶׁה רַבֵּנוּ, עָלָיו הַשָּׁלוֹם, וּלְקַשֵּׁר עַצְמֵנוּ בִּשְׁעַת עֲשִֹיַּת כָּל מִצְוָה וּמִצְוָה לְהַצַּדִּיק הָאֱמֶת שֶׁבַּדּוֹר שֶׁהוּא בְּחִינַת מֹשֶׁה רַבֵּנוּ, בְּחִינַת נָבִיא בְּאַסְפַּקְלַרְיָא הַמְאִירָה, דְּהַיְנוּ שֶׁצְּרִיכִין לְקַשֵּׁר עַצְמוֹ לְזֶה הַצַּדִּיק הָאֱמֶת שֶׁזּוֹכֶה לַעֲשֹוֹת כָּל הַמִּצְווֹת בְּשִֹמְחָה מֵהַמִּצְוָה בְּעַצְמָהּ שֶׁאֵינוֹ רוֹצֶה בְּשׁוּם שְֹכַר עוֹלָם הַבָּא בִּשְׁבִיל הַמִּצְוָה. וְזֶה הַצַּדִּיק נִכְלָל בַּה' יִתְבָּרַךְ עַל יְדֵי מִצְווֹתָיו כַּנַּ"ל וְעִמּוֹ נִכְלָל כָּל הָעוֹלָם וּמְלֹאָהּ בְּשָׁרְשׁוֹ כַּנַּ"ל. וּכְשֶׁאָנוּ מְקַשְּׁרִין כָּל הַמִּצְווֹת שֶׁאָנוּ עוֹשִֹים לְצַדִּיקִים אֲמִתִּיִּים כָּאֵלּוּ אֲזַי אָנוּ שׁוֹלְחִין מִצְווֹתֵינוּ שֶׁהֵם בְּחִינַת סִלּוּק חוֹבוֹתֵינוּ כַּנַּ"ל עַל יְדֵי צִיר נֶאֱמָן לְשֹׁלְחָיו, הַיְנוּ עַל יְדֵי שָׁלִיחַ נֶאֱמָן שֶׁל ה' יִתְבָּרַךְ שֶׁהוּא בְּחִינַת מֹשֶׁה שֶׁנֶּאֱמַר עָלָיו, "בְּכָל בֵּיתִי נֶאֱמָן הוּא". כִּי הוּא נִקְרָא שְׁלִיחַ ה' יִתְבָּרַךְ, שֶׁזֶּהוּ בְּחִינַת שְׁלִיחַ הַמַּלְוֶה כַּנַּ"ל שֶׁכְּשֶׁמְּסַלְּקִין לְיָדוֹ הוּא כְּאִלּוּ מְסַלְּקִין לְיַד הַמַּלְוֶה בְּעַצְמוֹ, כִּי הוּא צִיר נֶאֱמָן לְשֹׁלְחָיו וְתֵכֶף שֶׁבָּאָה הַמִּצְוָה שֶׁלָּנוּ לְיָדוֹ הוּא מַעֲלֶה אוֹתָהּ וּמַחֲזִירָהּ מִיָּד לַה' יִתְבָּרַךְ וְנִכְלָל כָּל חֶלְקֵי הָעוֹלָם הַתְּלוּיִים בָּנוּ בְּכָל אֶחָד וְאֶחָד מִיִּשְֹרָאֵל נִכְלָל הַכֹּל בַּה' יִתְבָּרַךְ וַאֲזַי אָנוּ יוֹצְאִים יְדֵי חוֹבָתֵנוּ וּמְסַלְּקִים הַחוֹב בִּשְׁלֵמוּת וְנִצּוֹלִין מִכָּל הָאַחֲרָיוּת, כִּי שׁוּב אֵין הָאַחֲרָיוּת עָלֵינוּ מֵאַחַר שֶׁסִּלַּקְנוּ הַכֹּל לְיַד שְׁלִיחַ הַמַּלְוֶה כַּנַּ"ל. וְגַם כְּשֶׁשּׁוֹלְחִין עַל יְדֵי שָׁלִיחַ כָּזֶה בְּחִינַת מֹשֶׁה אֵין חֲשַׁשׁ שׁוּם אַחֲרָיוּת הַדֶּרֶךְ כְּלָל, כִּי הוּא מְסַלֵּק הַכֹּל מִיָּד לְיַד הַמַּלְוֶה בְּעַצְמוֹ, כִּי הוּא נִכְלָל תָּמִיד בַּה' יִתְבָּרַךְ עַל יְדֵי מִצְווֹתָיו בְּשִֹמְחָה כַּנַּ"ל וְעַל יָדוֹ נִכְלָל הַכֹּל בַּה' יִתְבָּרַךְ כַּנַּ"ל:
<h3>אות ה</h3>
וְזֶה שֶׁמְּבֹאָר בַּמַּאֲמָר הַנַּ"ל שֶׁעַל יְדֵי הַצַּדִּיק שֶׁעוֹשֶֹה הַמִּצְוָה בְּשִֹמְחָה גְּדוֹלָה כַּנַּ"ל שֶׁהוּא בְּחִינַת מֹשֶׁה כַּנַּ"ל, עַל יָדוֹ דַּיְקָא נִתְתַּקֵּן הָעוֹלָם וְכוּ', כִּי הוּא מְמַלֵּא חֶסְרוֹן הָעוֹלָם וְכוּ' כַּנַּ"ל, כִּי עַל יְדֵי זֶה הַצַּדִּיק נִכְלָל כָּל הָעוֹלָם וּמְלֹאוֹ בַּה' יִתְבָּרַךְ עַל יְדֵי עֲשִֹיַּת מִצְווֹתָיו בְּשִֹמְחָה וַאֲזַי בְּוַדַּאי נִצּוֹל הָעוֹלָם מִכָּל מִינֵי אַחֲרָיוּת וְנִתְתַּקֵּן מִכָּל הַחֶסְרוֹנוֹת וְנִצּוֹלִין מִכָּל הַקִּטְרוּגִים, כִּי כְּבָר הֶחֱזִיר הַכֹּל לַה' יִתְבָּרַךְ וּמִי הוּא זֶה עָרַב אֶת לִבּוֹ לָגֶשֶׁת אֵלַי אָמַר ה':
<h3>אות ו</h3>
וְזֶה שֶׁכָּתוּב, "וְהָיָה אַדִּירוֹ מִמֶּנּוּ וּמֹשְׁלוֹ מִקִּרְבּוֹ יֵצֵא וְהִקְרַבְתִּיו וְנִגַּשׁ אֵלָי כִּי מִי הוּא זֶה עָרַב אֶת לִבּוֹ לָגֶשֶׁת אֵלַי נְאֻם ה'" (יִרְמְיָה לָמֶד). כִּי זֶה הַמִּקְרָא נֶאֱמַר עַל מָשִׁיחַ שֶׁהוּא מֹשֶׁה כַּמּוּבָא שֶׁיִּזְכֶּה לַבְּחִינָה הַנַּ"ל בִּשְׁלֵמוּת לִבְחִינַת אַסְפַּקְלַרְיָא הַמְאִירָה לַעֲשֹוֹת הַמִּצְווֹת בְּשִֹמְחָה מֵהַמִּצְוָה בְּעַצְמָהּ וְעַל יְדֵי זֶה יִהְיֶה נִכְלָל בַּה' יִתְבָּרַךְ בִּשְׁלֵמוּת וְכָל הָעוֹלָם יִהְיֶה נִכְלָל עִמּוֹ וְעַל כֵּן יִהְיֶה עִקַּר תִּקּוּן הָעוֹלָם עַל יָדוֹ. וְזֶהוּ וְהִקְרַבְתִּיו וְנִגַּשׁ אֵלָי דַּיְקָא שֶׁיִּהְיֶה נִכְלָל בִּי וְעִמּוֹ יִהְיֶה נִכְלָל כָּל הָעוֹלָם אֲזַי בְּוַדַּאי יִתְתַּקֵּן הַכֹּל כְּמוֹ שֶׁמְּסַיֵּם הַמִּקְרָא וּמִי הוּא זֶה עָרַב אֶת לִבּוֹ לָגֶשֶׁת אֵלַי וְכוּ' וְכַנַּ"ל. וְעַל כֵּן נִקְרָא אַדִּיר וּמוֹשֵׁל, כִּי הוּא בְּחִינַת צַדִּיק מוֹשֵׁל, כִּי אֵינוֹ בְּחִינַת מְקַבֵּל כְּלָל כְּמוֹ שֶׁמְבֹאָר לְקַמָּן, עַיֵּן שָׁם:
<h3>אות ז</h3>
וְעַל כֵּן אֵין נָבִיא רַשַּׁאי לְחַדֵּשׁ דָּבָר מֵעַתָּה, כִּי אֵין אָנוּ יְכוֹלִין לַעֲשֹוֹת שׁוּם מִצְוָה וְהַנְהָגָה כִּי אִם עַל פִּי מֹשֶׁה רַבֵּנוּ, עָלָיו הַשָּׁלוֹם, שֶׁהוּא נָבִיא בְּאַסְפַּקְלַרְיָא הַמְאִירָה, שֶׁעַל יְדֵי מִצְווֹתָיו הַקְּדוֹשִׁים שֶׁקִּבֵּל מִפִּי הַגְּבוּרָה בִּנְבוּאָתוֹ הַקְּדוֹשָׁה בְּאַסְפַּקְלַרְיָא הַמְאִירָה וְגַם עַכְשָׁו אָנוּ עוֹשִֹין כָּל הַמִּצְווֹת עַל דַּעְתּוֹ וּמְקַשְּׁרִין כָּל הַמִּצְווֹת עָלָיו כְּמוֹ שֶׁאָנוּ אוֹמְרִים בְּרֹב הַמִּצְווֹת, כַּאֲשֶׁר צִוִּיתָנִי עַל יְדֵי מֹשֶׁה עַבְדֶּךְ וְכוּ'. וְעַל יָדוֹ דַּיְקָא אָנוּ יְכוֹלִין לְמַלְּאוֹת רְצוֹן ה' יִתְבָּרַךְ וּלְתַקֵּן כָּל הָעוֹלָם כֻּלּוֹ וּלְהַעֲלוֹת כָּל הָעוֹלָם לְשָׁרְשׁוֹ וְכַנַּ"ל וְעַל כֵּן אֵין אָנוּ יְכוֹלִין לַעֲשֹוֹת שׁוּם מִצְוָה עַל פִּי נָבִיא, כִּי אֵין נָבִיא רַשַּׁאי לְחַדֵּשׁ דָּבָר מֵעַתָּה, כִּי כָּל הַנְּבִיאִים הִתְנַבְּאוּ בְּאַסְפַּקְלַרְיָא שֶׁאֵינָהּ מְאִירָה לְבַד מֹשֶׁה רַבֵּנוּ, עָלָיו הַשָּׁלוֹם, הִתְנַבֵּא בְּאַסְפַּקְלַרְיָא הַמְאִירָה שֶׁהוּא בְּחִינַת שִֹמְחָה מֵהַמִּצְוָה בְּעַצְמָהּ שֶׁעַל יָדוֹ דַּיְקָא יְכוֹלִין לְקַיֵּם רְצוֹן ה' יִתְבָּרַךְ וְלַעֲשֹוֹת כָּל הַמִּצְווֹת שֶׁהֵם חִיּוּת וְתִקּוּן הָעוֹלָם כַּנַּ"ל:
<h3>אות ח</h3>
כִּי עִקַּר תִּקּוּן הָעוֹלָם לְמַלְּאוֹת כָּל הַחֶסְרוֹנוֹת שֶׁל הָעוֹלָם הוּא דַּיְקָא עַל יְדֵי בְּחִינַת מֹשֶׁה שֶׁהוּא בְּחִינַת נָבִיא בְּאַסְפַּקְלַרְיָא הַמְאִירָה שֶׁהוּא מִי שֶׁזּוֹכֶה לַעֲשֹוֹת הַמִּצְוָה בְּשִֹמְחָה גְּדוֹלָה מֵהַמִּצְוָה בְּעַצְמָהּ עַד שֶׁאֵינוֹ רוֹצֶה לְקַבֵּל שׁוּם שְֹכַר עוֹלָם הַבָּא בְּעַד הַמִּצְוָה, כִּי הָעוֹלָם הַבָּא שֶׁלּוֹ הוּא בְּהַמִּצְוָה בְּעַצְמָהּ וְכוּ' כַּנַּ"ל, כִּי עִקַּר בְּרִיאַת הָעוֹלָם הָיָה רַק בִּשְׁבִיל הַתַּכְלִית הַזֶּה לִזְכּוֹת לְשִֹמְחָה שֶׁל מִצְוָה הַנַּ"ל, דְּהַיְנוּ לִזְכּוֹת שֶׁיִּהְיֶה לְהָאָדָם שִֹמְחָה מֵהַמִּצְוָה עַצְמָהּ עַד שֶׁלֹּא יִרְצֶה שׁוּם עוֹלָם הַבָּא שֶׁזֶּה עִקַּר תַּכְלִית כַּוָּנַת הַבְּרִיאָה, וּבִשְׁבִיל זֶה נִבְרָא הַכֹּל. וְעַל כֵּן עַל יְדֵי זֶה דַּיְקָא עוֹלֶה כָּל הָעוֹלָם וּמְלֹאוֹ בְּתַכְלִית הָעֲלִיָּה וְנִכְלָל בְּשָׁרְשׁוֹ וְנִתְתַּקֵּן כָּל הָעוֹלָם וְנִתְמַלֵּא כָּל הַחֶסְרוֹנוֹת שֶׁל הָעוֹלָם, כִּי זֶה יָדוּעַ שֶׁעִקַּר כְּלַל כָּל הַבְּרִיאָה שֶׁל כָּל הָעוֹלָמוֹת כֻּלָּם מֵרֹאשׁ וְעַד סוֹף הַכֹּל הָיָה רַק בִּשְׁבִיל הָאָדָם כְּדֵי שֶׁיִּזְכֶּה הָאָדָם בָּעוֹלָם הַזֶּה לַעֲבֹד וּלְהִשְֹתַּכֵּר שְֹכָרוֹ מְשַׁלֵּם עַל פִּי עֲבוֹדָתוֹ אֲשֶׁר יַעֲבֹד אֶת ה' יִתְבָּרַךְ בְּזֶה הָעוֹלָם עַל פִּי בְּחִירָתוֹ, כְּדֵי שֶׁלֹּא יֹאכַל נַהֲמָא דְּכִסּוּפָא אֲשֶׁר רַק בִּשְׁבִיל זֶה הָיָה כָּל הַבְּרִיאָה כֻּלָּהּ כַּיָּדוּעַ וּמוּבָא בַּסְּפָרִים, כִּי מִתְּחִלָּה הָיְתָה הַנְּשָׁמָה אוֹכֶלֶת נַהֲמָא דְּכִסּוּפָא וּמָאן דְּאָכִל דְּלָאו דִּלֵיהּ בָּהִית לְאִסְתַּכּוּלֵיהּ בְּאַפֵּיהּ. וְה' יִתְבָּרַךְ רוֹצֶה לְהֵיטִיב וְחָפֵץ לְהֵיטִיב לְהַנְּשָׁמָה שֶׁלֹּא תֹאכַל נַהֲמָא דְּכִסּוּפָא וּבִשְׁבִיל זֶה בָּרָא כָּל הַבְּרִיאָה כֻּלָּהּ מֵרֹאשׁ וְעַד סוֹף. וְעִקַּר הַתַּכְלִית הוּא הַשִּמְחָה, שֶׁהוּא עִקַּר הַשָּכָר וְהָאֹשֶׁר הָאַחֲרוֹן, שֶׁאָז נִזְכֶּה לְשִֹמְחָה שְׁלֵמָה בַּה' יִתְבָּרַךְ, כְּמוֹ שֶׁכָּתוּב, "וְאָמַר בַּיּוֹם הַהוּא הִנֵּה אֱלֹקֵינוּ וְכוּ' נָגִילָה וְנִשְֹמְחָה בִּישׁוּעָתוֹ". וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (תַּעֲנִית לא), עָתִיד הַקָּדוֹשׁ בָּרוּךְ הוּא לַעֲשֹוֹת מָחוֹל לַצַּדִּיקִים לֶעָתִיד לָבוֹא וְכוּ'. כִּי בְּשִֹמְחָה תֵצֵאוּ וְכוּ' שָֹשֹוֹן וְשִֹמְחָה יַשִּיגוּ וְכוּ', וּכְמוֹ שֶׁכָּתוּב (תְּהִלִּים טז), "שֹבַע שְֹמָחוֹת אֶת פָּנֶיךָ וְכוּ'". וּפֵרֵשׁ רַשִׁ"י, שִֹמְחָה שֶׁאֵין לָהּ קֵץ הִיא הַשִּמְחָה שֶׁל עָתִיד וְכוּ'. וְכֵן מְבֹאָר בִּפְסוּקִים רַבִּים מְאֹד, כִּי ה' יִתְבָּרַךְ הוּא עֶצֶם הַשִּמְחָה, כִּבְיָכוֹל, כְּמוֹ שֶׁכָּתוּב (שָׁם צז), "הוֹד וְהָדָר לְפָנָיו עֹז וְחֶדְוָה בִּמְקֹמוֹ". וְרָצָה בְּחַסְדּוֹ וְטוּבוֹ לְזַכּוֹת אֶת נִשְׁמוֹת יִשְֹרָאֵל שֶׁיִּזְכּוּ לַשִּמְחָה הַזֹּאת, הַיְנוּ לַשִּׁמְחָה שֶׁלּוֹ שֶׁכְּפִי שִֹמְחָתוֹ כֵּן תִּהְיֶה שִֹמְחָתֵנוּ, כְּמוֹ שֶׁמְבֹאָר שָׁם בַּמַּאֲמָר הַנַּ"ל עַל מַאֲמַר רַבָּה בַּר בַּר חָנָא, אִיהוּ בִּזְקִיפָא וַאֲנָן בְּשִׁפּוּלֵי כְּפִי שִֹמְחָתוֹ כֵּן שִֹמְחָתֵנוּ, כְּמוֹ שֶׁכָּתוּב, "יִשְֹמַח ה' בְּמַעֲשָֹיו יִשְֹמַח יִשְֹרָאֵל בְּעֹשָֹיו". אַךְ לַשִּׁמְחָה הַזֹּאת אִי אֶפְשָׁר לִזְכּוֹת כִּי אִם עַל יְדֵי מִצְווֹת וּמַעֲשִֹים טוֹבִים שֶׁל הָאָדָם הַשָּׁפָל בָּעוֹלָם הַזֶּה דַּיְקָא שֶׁהוּא בַּעַל בְּחִירָה שֶׁזּוֹכֶה לְהִשְֹתַּכֵּר שְֹכָרוֹ עַל יְדֵי מִצְווֹתָיו וּמַעֲשָֹיו הַטּוֹבִים שֶׁעוֹשֶֹה בִּיגִיעָה גְּדוֹלָה עַל יְדֵי כְּפִיַּת יִצְרוֹ הָרָע מֵחֲמַת שֶׁהוּא בַּעַל בְּחִירָה, עַל יְדֵי זֶה דַּיְקָא הוּא יָכוֹל לִזְכּוֹת לַשִּׁמְחָה הַזֹּאת שֶׁאֵין לָהּ קֵץ שֶׁהִיא שִֹמְחַת ה' יִתְבָּרַךְ בְּעַצְמוֹ, כִּבְיָכוֹל, כִּי כָּל זְמַן שֶׁאֵין מִשְֹתַּכְּרִין הַשָּכָר עַל פִּי עֲבוֹדָתוֹ רַק שֶׁמְּקַבְּלִין הַשָּכָר בְּמַתְּנַת חִנָּם, אַף עַל פִּי שֶׁטֶּבַע הַטּוֹב לְהֵיטִיב וְה' יִתְבָּרַךְ חָפֵץ לְהֵיטִיב לוֹ כָּל טוּב, אַף עַל פִּי כֵן אִי אֶפְשָׁר שֶׁיִּזְכֶּה לְשִֹמְחָה בִּשְׁלֵמוּת, כִּי כָּל זְמַן שֶׁאֵינוֹ זוֹכֶה לְהִשְֹתַּכֵּר שְֹכָרוֹ עַל פִּי עֲבוֹדָתוֹ הוּא בְּחִינַת מְקַבֵּל שֶׁהִיא בְּחִינַת דַּלּוּת וַעֲנִיּוּת, שֶׁהֵם מְקַבְּלִים, שֶׁשָּׁם עִקַּר הָעַצְבוּת, כִּי מָאן דְּאָכִיל דְּלָאו דִּלֵיהּ בָּהִית לְאִסְתַּכּוּלֵי בְּאַפֵּיהּ וְכָל אֲכִילָתוֹ הוּא לֶחֶם עַצְלוּת וְעַצְבוּת בְּחִינַת בְּעִצָּבוֹן תֹּאכֲלֶנָּה שֶׁנֶּאֱמַר עַל הֶעָנִי הַמְקַבֵּל. וּבִשְׁבִיל זֶה בְּעַצְמוֹ בָּרָא ה' יִתְבָּרַךְ כָּל הַבְּרִיאָה כֻּלָּהּ שֶׁהַכֹּל הָיָה כְּדֵי שֶׁלֹּא תֹּאכַל הַנְּשָׁמָה נַהֲמָא דְּכִסּוּפָא, הַיְנוּ כִּי ה' יִתְבָּרַךְ רָצָה לְזַכּוֹת אֶת הַנְּשָׁמָה שֶׁתִּזְכֶּה לְהַשָּכָר הַמְקֻוֶּה שֶׁהוּא שִֹמְחָה בּוֹ יִתְבָּרַךְ שִֹמְחָה שֶׁאֵין לָהּ קֵץ שֶׁלְּשִֹמְחָה זוֹ אִי אֶפְשָׁר לִזְכּוֹת בְּשׁוּם אֹפֶן כִּי אִם כְּשֶׁאֵינוֹ בִּכְלַל מְקַבֵּל כְּלָל, כִּי כָּל זְמַן שֶׁהוּא בִּבְחִינַת מְקַבֵּל נֶאֱחָז בּוֹ בְּחִינַת עַצְבוּת שֶׁהוּא בְּחִינַת עֲנִיּוּת, בְּחִינַת בְּעִצָּבוֹן תֹּאכֲלֶנָּה וְעַל כֵּן אִי אֶפְשָׁר לִזְכּוֹת לְהָאֹשֶׁר הָאַחֲרוֹן, הַיְנוּ לַשִּׁמְחָה הַנַּ"ל כִּי אִם עַל יְדֵי עֲבוֹדָתוֹ שֶׁאָז אֵינוֹ מְקַבֵּל כְּלָל וְאֵין נֶאֱחָז בּוֹ שׁוּם עַצְבוּת, וְאָז יִזְכֶּה עַל יְדֵי עֲבוֹדָתוֹ לְשִֹמְחָה שֶׁאֵין לָהּ קֵץ שֶׁאִי אֶפְשָׁר לִזְכּוֹת לָזֶה כִּי אִם מִי שֶׁאֵינוֹ בְּחִינַת מְקַבֵּל כְּלָל כַּנַּ"ל:
<h3>אות ט</h3>
וּכְשֶׁבָּרָא ה' יִתְבָּרַךְ אֶת הַבְּרִיאָה וְאָז לֹא הָיָה עֲדַיִן שׁוּם עֲבוֹדָה וְשׁוּם אִתְעָרוּתָא דִּלְתַתָּא כְּלָל וְהֻצְרַךְ לִבְרֹא אֶת הַבְּרִיאָה בְּחַסְדּוֹ בְּתוֹרַת חֶסֶד לְבַד וְעַל כֵּן הָיָה אָז הָעוֹלָם בִּבְחִינַת
מְקַבֵּל, מֵאַחַר שֶׁנִּבְרָא רַק בְּחֶסֶד חִנָּם לְבַד בְּלִי שׁוּם אִתְעָרוּתָא דִּלְתַתָּא וּבִשְׁבִיל זֶה הָיָה אֲחִיזַת הַדִּין בִּבְרִיאַת הָעוֹלָם. וְאִיתָא, שֶׁעִקַּר אֲחִיזַת הַדִּין הוּא רַק עַל יְדֵי שֶׁנִּבְרָא הָעוֹלָם בְּלִי אִתְעָרוּתָא דִּלְתַתָּא, כַּמּוּבָן בְּכִתְבֵי הָאֲרִיזַ"ל, הַיְנוּ כַּנַּ"ל שֶׁמֵּחֲמַת שֶׁבִּשְׁעַת בְּרִיאַת הָעוֹלָם שֶׁלֹּא הָיָה עֲדַיִן שׁוּם אִתְעָרוּתָא דִּלְתַתָּא כְּלָל, רַק בָּרָא אֶת הָעוֹלָם בְּחַסְדּוֹ לְבַד בְּמַתְּנַת חִנָּם. נִמְצָא, שֶׁהָיָה כָּל הָעוֹלָם בִּבְחִינַת מְקַבֵּל שֶׁהוּא בְּחִינַת עַצְבוּת כַּנַּ"ל וְעַצְבוּת הוּא סִטְרָא דְּדִינָא כַּיָּדוּעַ. וְעַל כֵּן בְּהֶכְרֵחַ הָיָה אֲחִיזַת הַדִּין בִּשְׁעַת בְּרִיאַת הָעוֹלָם מֵחֲמַת שֶׁלֹּא הָיָה אִתְעָרוּתָא דִּלְתַתָּא, הַיְנוּ כִּי מֵחֲמַת זֶה הָיָה הָעוֹלָם בִּבְחִינַת מְקַבֵּל שֶׁהוּא בְּחִינַת עַצְבוּת, בְּחִינַת דִּין כַּנַּ"ל. וּמֵהַדִּין הַזֶּה נִשְׁתַּלְשְׁלִין וּבָאִין כָּל הַחֶסְרוֹנוֹת וְכָל הַגְּזֵרוֹת, חַס וְשָׁלוֹם, הַבָּאִין עַל הָעוֹלָם. וְעַל כֵּן אִי אֶפְשָׁר לְהַמְתִּיק הַדִּין הַזֶּה וּלְתַקֵּן הָעוֹלָם וּלְמַלְּאוֹת חֶסְרוֹן הָעוֹלָם כִּי אִם עַל יְדֵי הַצַּדִּיק הָאֱמֶת שֶׁזּוֹכֶה לַעֲשֹוֹת הַמִּצְווֹת בְּשִֹמְחָה גְּדוֹלָה מֵהַמִּצְוָה בְּעַצְמָהּ וְאֵינוֹ רוֹצֶה לְקַבֵּל שׁוּם שְֹכַר עוֹלָם הַבָּא שֶׁזֶּה הַצַּדִּיק דַּיְקָא יָכוֹל לְתַקֵּן הָעוֹלָם מִכָּל הַחֶסְרוֹנוֹת וּלְהַמְתִּיק כָּל הַדִּינִים, כִּי זֶה הַצַּדִּיק אֵינוֹ בְּחִינַת מְקַבֵּל כְּלָל וְאֵין בּוֹ שׁוּם אֲחִיזַת הָעַצְבוּת וְהַדִּין כְּלָל, כִּי כָּל זְמַן שֶׁאֵין זוֹכִין לִבְחִינָה זוֹ רַק הוּא רוֹצֶה עֲדַיִן שְֹכַר עוֹלָם הַבָּא בְּעַד מִצְווֹתָיו, אַף עַל פִּי שֶׁהוּא צַדִּיק גָּמוּר בֶּאֱמֶת וְיֵשׁ לוֹ עוֹלָם הַבָּא הַרְבֵּה וְחֶלְקוֹ בַּחַיִּים אַשְׁרֵי לוֹ, אַף עַל פִּי כֵן עֲדַיִן יֵשׁ בּוֹ אֲחִיזַת בְּחִינַת מְקַבֵּל קְצָת שֶׁהוּא אֵיזֶה אֲחִיזָה מִבְּחִינַת עַצְבוּת, כִּי אַף עַל פִּי שֶׁזָּכָה לְהִשְֹתַּכֵּר שְֹכַר עוֹלָם הַבָּא שֶׁלּוֹ בִּשְֹכַר מִצְווֹתָיו וּמַעֲשָֹיו הַטּוֹבִים, אַף עַל פִּי כֵן הַכֹּל הוּא מַתְּנַת חִנָּם וְהוּא בְּחִינַת מְקַבֵּל, כִּי מִי הִקְדִּימַנִי וַאֲשַׁלֵּם כְּתִיב. וּכְמוֹ שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה (מִדְרָשׁ וַיִּקְרָא פֶּרֶֶק כז), כְּלוּם עָשָֹה לִי מְזוּזָה עַד שֶׁלֹּא נָתַתִּי לוֹ בַּיִת? כְּלוּם עָשָֹה לִי צִיצִית עַד שֶׁלֹּא נָתַתִּי לוֹ בֶּגֶד? כַּנַּ"ל. וְגַם הַמְזוּזָה בְּעַצְמָהּ וְהַצִּיצִית בְּעַצְמָן הֵם גַּם כֵּן שֶׁל ה' יִתְבָּרַךְ וְגַם כָּל כֹּחַ הָאָדָם וְחִיּוּתוֹ וְגוּפוֹ וְאֵיבָרָיו הַכֹּל שֶׁל ה' יִתְבָּרַךְ לְבַדּוֹ, כִּי מִמְּךָ הַכֹּל וּמִיָּדְךָ נָתַנּוּ לָךְ. וְאִם כֵּן בַּמֶּה זָכָה הָאָדָם לְהִשְֹתַּכֵּר שְֹכַר עוֹלָם הַבָּא עַל יְדֵי עֲבוֹדָתוֹ מֵאַחַר שֶׁהַכֹּל שֶׁל ה' יִתְבָּרַךְ, כִּי כָּל מַעֲשִֹים הַטּוֹבִים הַכֹּל מֵאִתּוֹ לְבַד?. וְעַל כֵּן כָּל זְמַן שֶׁהָאָדָם רוֹצֶה שָֹכָר בִּשְׁבִיל מִצְווֹתָיו אַף עַל פִּי שֶׁבֶּאֱמֶת יִזְכֶּה לְשָֹכָר טוֹב הַצָּפוּן אַף עַל פִּי כֵן הוּא בִּבְחִינַת מְקַבֵּל, כִּי מִי הִקְדִּימַנִי וַאֲשַׁלֵּם כַּנַּ"ל וּמֵאַחַר שֶׁהוּא עֲדַיִן בִּבְחִינַת מְקַבֵּל, עַל כֵּן אֵין לוֹ כֹּחַ לְהַמְתִּיק הַדִּין הַנֶּאֱחָז בְּהָעוֹלָם שֶׁהַכֹּל נִשְׁתַּלְשֵׁל מֵהַדִּין הַנֶּאֱחָז מִתְּחִלַּת הַבְּרִיאָה. שֶׁהוּא רַק מֵחֲמַת שֶׁהָיָה הָעוֹלָם בִּבְחִינַת מְקַבֵּל שֶׁהוּא בְּחִינַת עַצְבוּת הֵפֶךְ הַשִּמְחָה כַּנַּ"ל. וְעַל כֵּן זֶה הַצַּדִּיק בְּוַדַּאי אֵינוֹ יָכוֹל לְהַמְתִּיק וּלְבַטֵּל הַדִּין לְגַמְרֵי מֵאַחַר שֶׁהוּא גַּם כֵּן עֲדַיִן בִּבְחִינַת מְקַבֵּל מֵאַחַר שֶׁרוֹצֶה לְקַבֵּל עוֹלָם הַבָּא וְכוּ' וְכַנַּ"ל וּבְוַדַּאי אֵין שִֹמְחָתוֹ מֵהַמִּצְוָה בִּשְׁלֵמוּת, כִּי עִקַּר הַשִּמְחָה הוּא כְּשֶׁאֵינוֹ בִּבְחִינַת מְקַבֵּל כְּלָל, כִּי בִּבְחִינַת מְקַבֵּל שָׁם נֶאֱחָז הָעַצְבוּת שֶׁהוּא הֵפֶךְ הַשִּמְחָה וְכַנַּ"ל וּבִשְׁבִיל זֶה אֵינוֹ יָכוֹל לְמַלְּאוֹת חֶסְרוֹן הָעוֹלָם, דְּהַיְנוּ לְהַמְתִּיק הַדִּין כַּנַּ"ל:
<h3>אות י</h3>
וְעַל כֵּן עִקַּר הַהַמְתָּקָה וּבִטּוּל הַדִּינִים לְגַמְרֵי הוּא רַק עַל יְדֵי זֶה הַצַּדִּיק הָאֱמֶת שֶׁזָּכָה לַעֲשֹוֹת כָּל הַמִּצְווֹת בְּשִֹמְחָה גְּדוֹלָה כָּל כָּךְ עַד שֶׁיֵּשׁ לוֹ שִֹמְחָה מֵהַמִּצְוָה בְּעַצְמָהּ עַד שֶׁאֵין רוֹצֶה שׁוּם שְֹכַר עוֹלָם הַבָּא בִּשְֹכַר הַמִּצְוָה וְכוּ'. נִמְצָא, שֶׁזֶּה הַצַּדִּיק אֵינוֹ שׁוּם בְּחִינַת מְקַבֵּל כְּלָל, כִּי אֵינוֹ רוֹצֶה בֶּאֱמֶת לְקַבֵּל שׁוּם שְֹכַר עוֹלָם הַבָּא כְּלָל וְהוּא יָגֵעַ וְעוֹבֵד ה' יִתְבָּרַךְ תָּמִיד יוֹמָם וָלַיְלָה בִּיגִיעָה גְּדוֹלָה וּבַעֲבוֹדָה רַבָּה מְאֹד וְאֵינוֹ נֶהֱנֶה מִן הָעוֹלָם כְּלָל אֲפִלּוּ בְּאֶצְבַּע קְטַנָּה. כְּמוֹ שֶׁאָמַר רַבֵּנוּ הַקָּדוֹשׁ לִפְנֵי מִיתָתוֹ , גָּלוּי וְיָדוּעַ לְפָנֶיךָ שֶׁיָּגַעְתִּי בְּעֶשֶֹר אֶצְבְּעוֹתַי וְכוּ' וְלֹא נֶהֱנֵיתִי אֲפִלּוּ בְּאֶצְבַּע קְטַנָּה. וּכְמוֹ שֶׁרָמַז רַבֵּנוּ זִכְרוֹנוֹ לִבְרָכָה בְּהַמַּעֲשֶֹה שֶׁל הַשִּׁבְעָה בֶּעטְלֶירְשֹ שֶׁהוּא מְדַבֵּר מִן הַצַּדִּיקִים הַקַּדְמוֹנִים, שֶׁמְּרֻמָּז שָׁם שֶׁהַצַּדִּיקִים הַגְּדוֹלִים הָאֲמִתִּיִּים אֵין לָהֶם שׁוּם הִסְתַּכְּלוּת בְּעָלְמָא בְּזֶה הָעוֹלָם כְּלָל. וְגַם אֵין שׁוֹמְעִין שׁוּם קוֹל שֶׁל זֶה הָעוֹלָם וְגַם אֵין מְדַבְּרִים שׁוּם דִּבּוּר בְּזֶה הָעוֹלָם שֶׁאֵינוֹ שְׁבָחִים לַה' יִתְבָּרַךְ וְגַם אֵין רוֹצִים לְהַנִּיחַ שׁוּם הֶבֶל וּנְשִׁימָה בְּזֶה הָעוֹלָם וְכוּ' וְכַיּוֹצֵא בִּשְׁאָר הָאֵיבָרִים וְהַחוּשִׁים, וְכַמּוּבָא בַּזֹּהַר הַקָּדוֹשׁ: זַכָּאָה מָאן דְּלָא אִיתְהָנֵי מִדִּילֵיהּ כְּלוּם. נִמְצָא, שֶׁהַצַּדִּיקִים הַגְּדוֹלִים הָאֲמִתִּיִּים אֵינָם מְבַקְּשִׁים וְנֶהֱנִים מִזֶּה הָעוֹלָם אֲפִלּוּ כְּחוּט הַשַּעֲרָה דַּק מִן הַדַּק, וְהֵם עוֹבְדִים וּמְיַגְּעִים בְּכָל כֹּחָם כָּל יְמֵיהֶם בַּעֲבוֹדַת ה' בֶּאֱמֶת. וְאַף עַל פִּי כֵן אֵינָם חֲפֵצִים שׁוּם עוֹלָם הַבָּא כְּלָל, רַק כָּל שִֹמְחָתָם הוּא בְּהַמִּצְוָה בְּעַצְמָהּ, שֶׁעִקַּר שִֹמְחָתָם הוּא מַה שֶּׁהֵם זוֹכִים בְּחַיֵּיהֶם לַעֲשֹוֹת רְצוֹן ה' יִתְבָּרַךְ, כִּי אֵין תַּעֲנוּג וְשִֹמְחָה יוֹתֵר מִזֶּה שֶׁיְּלוּד אִשָּׁה טִפָּה סְרוּחָה קָרוּץ מֵחֹמֶר יִזְכֶּה לַעֲשֹוֹת רְצוֹן ה' יִתְבָּרַךְ אֵל מֶלֶךְ חַי וְקַיָּם אֲדוֹן כֹּל אֲשֶׁר לִגְדֻלָּתוֹ אֵין חֵקֶר. וּבֶאֱמֶת אִי אֶפְשָׁר לִזְכּוֹת לָזֶה כִּי אִם עַל יְדֵי הַבְּחִינוֹת הַנֶּאֱמָרִים שָׁם בַּמַּאֲמָר הַנַּ"ל, דְּהַיְנוּ עַל יְדֵי שֶׁמַּפְשִׁיט עַקְמִימִיּוּת שֶׁבְּלִבּוֹ עַל יְדֵי בְּחִינַת רְעָמִים שֶׁהֵם בְּחִינַת תְּפִלָּה בְּכֹחַ לְהִתְפַּלֵּל עִם כָּל הַכֹּחוֹת וְכוּ', וּבִלְבַד שֶׁיִּזָּהֵר מֵחִמּוּץ הַמֹּחַ וְכוּ', כְּמוֹ שֶׁמְבֹאָר שָׁם, עַיֵּן שָׁם.: נַחֲזֹר לְעִנְיָנֵנוּ, כִּי זֶה הַצַּדִּיק שֶׁזּוֹכֶה לָזֶה לַעֲשֹוֹת הַמִּצְווֹת בְּשִֹמְחָה גְּדוֹלָה מֵהַמִּצְוָה בְּעַצְמָהּ עַד שֶׁאֵינוֹ רוֹצֶה בֶּאֱמֶת שׁוּם שְֹכַר עוֹלָם הַבָּא כְּלָל, זֶה הַצַּדִּיק אֵינוֹ בְּחִינַת מְקַבֵּל כְּלָל, וְעַל כֵּן הוּא זוֹכֶה לְשִֹמְחָה גְּדוֹלָה לְשִֹמְחָה בְּתַכְלִית, כִּי עִקַּר הַשִּמְחָה כְּשֶׁאֵינוֹ בְּחִינַת מְקַבֵּל כְּלָל שֶׁשָּׁם אֲחִיזַת הָעַצְבוּת כַּנַּ"ל. וְעַל כֵּן זֶה הַצַּדִּיק דַּיְקָא הוּא יָכוֹל לְהַמְתִּיק כָּל הַדִּינִים מִן הָעוֹלָם וּלְמַלְּאוֹת חֶסְרוֹן הָעוֹלָם, כִּי כָּל הַחֶסְרוֹנוֹת וְהַדִּינִים, חַס וְשָׁלוֹם, נִמְשָׁכִין מִשֹּׁרֶשׁ הַדִּין שֶׁנֶּאֱחַז בִּתְחִלַּת הַבְּרִיאָה עַל יְדֵי בְּחִינַת הָעַצְבוּת מֵחֲמַת שֶׁהָיָה הָעוֹלָם בִּבְחִינַת מְקַבֵּל וְכוּ' כַּנַּ"ל. וְעַל כֵּן עַל יְדֵי הַצַּדִּיק הַזֶּה נִמְתָּק וְנִשְׁלָם הַכֹּל, כִּי עַכְשָׁו עַל יְדֵי הַצַּדִּיק הַזֶּה שֶׁאֵינוֹ בְּחִינַת מְקַבֵּל כְּלָל. שֶׁזָּכָה לְתַכְלִית הַשִּמְחָה, עַל יָדוֹ עוֹלֶה כָּל הָעוֹלָם כֻּלּוֹ שֶׁנִּבְרָא בִּשְׁבִילוֹ, כִּי עַכְשָׁו כָּל הָעוֹלָם כֻּלּוֹ אֵינוֹ בְּחִינַת מְקַבֵּל כְּלָל. כִּי בְּוַדַּאי הָיָה רָאוּי לִבְרֹא אֶת הָעוֹלָם בִּשְׁבִיל הַצַּדִּיק הַזֶּה שֶׁהוּא בְּחִינַת מֹשֶׁה שֶׁאֵינוֹ מְקַבֵּל כְּלָל, שֶׁזָּכָה לְתַכְלִית הַשִּמְחָה שֶׁבִּשְׁבִיל זֶה הָיָה עִקַּר כַּוָּנַת הַבְּרִיאָה כְּדֵי לִזְכּוֹת לַשִּׁמְחָה הַזֹּאת שֶׁאֵין זוֹכִין אֵלֶיהָ כִּי אִם כְּשֶׁאֵינוֹ מְקַבֵּל כְּלָל כַּנַּ"ל, שֶׁעַל יְדֵי זֶה נִמְתָּק הַכֹּל כַּנַּ"ל:
<h3>אות יא</h3>
וְזֶה בְּחִינַת מִצְוַת מִילָה, כִּי אִיתָא בַּמִּדְרָשׁ (בְּרֵאשִׁית פֶּרֶק יא) שֶׁהַמִּינִין שָׁאֲלוּ, מַדּוּעַ לֹא נִבְרָא הָאָדָם מָהוּל? וְהֵשִׁיבוּ שָׁם, כִּי הַכֹּל צָרִיךְ תִּקּוּן. הַתּוּרְמוֹסִין צָרִיךְ תִּקּוּן, הַחִטִּין צְרִיכִין תִּקּוּן וְכוּ', הַיְנוּ כַּנַּ"ל, כִּי בְּהֶכְרֵחַ שֶׁהָאָדָם יִהְיֶה נִבְרָא עִם עָרְלָה וַאֲנַחְנוּ בָּעוֹלָם הַזֶּה נְתַקֵּן עַצְמֵנוּ עַל יְדֵי מִצְוַת מִילָה, כִּי הָאָדָם בְּעֵת שֶׁהוּא יוֹצֵא לָעוֹלָם עֲדַיִן אֵין לוֹ שׁוּם זְכוּת שֶׁיָּצָא לָעוֹלָם וַאֲזַי הוּא בִּבְחִינַת תְּחִלַּת הַבְּרִיאָה שֶׁנִּבְרָא הָעוֹלָם בְּחַסְדּוֹ בְּמַתְּנַת חִנָּם כַּנַּ"ל וַאֲזַי הוּא בִּבְחִינַת מְקַבֵּל כַּנַּ"ל. שֶׁמִּשָּׁם אֲחִיזַת הָעַצְבוּת וְהַדִּין כַּנַּ"ל, שֶׁמִּשָּׁם אֲחִיזַת הָעָרְלָה שֶׁהוּא בְּחִינַת הַקְּלִפָּה הַקּוֹדֶמֶת לַפֵּירֵי שֶׁהוּא בְּחִינַת פְּגַם הַבְּרִית, כִּי עָרְלָה הוּא פְּגַם הַבְּרִית, שֶׁהוּא בְּחִינַת עַצְבוּת, שֶׁהוּא עִקַּר פְּגַם הַבְּרִית. כַּמּוּבָא בְּדִבְרֵי רַבֵּנוּ זִכְרוֹנוֹ לִבְרָכָה בְּכַמָּה מְקוֹמוֹת שֶׁתִּקּוּן הַבְּרִית הוּא בְּחִינַת שִֹמְחָה. וּפְגַם הַבְּרִית הוּא עַצְבוּת. וְעַל כֵּן עִקַּר אֲחִיזַת הָעָרְלָה, שֶׁהוּא פְּגַם הַבְּרִית, הוּא מִבְּחִינַת עַצְבוּת הַנֶּאֱחָז בִּבְחִינַת מְקַבֵּל כַּנַּ"ל. וּמֵחֲמַת שֶׁהָאָדָם בִּתְחִלַּת יְצִירָתוֹ הוּא בִּבְחִינַת מְקַבֵּל, כִּי אֵין לוֹ שׁוּם זְכוּת עֲדַיִן, רַק הוּא נִבְרָא וְיוֹצֵא לָעוֹלָם בְּחַסְדּוֹ לְבַד בְּמַתְּנַת חִנָּם כְּמוֹ בִּתְחִלַּת הַבְּרִיאָה, וְעַל כֵּן בְּהֶכְרֵחַ שֶׁיֵּצֵא לָעוֹלָם עִם הָעָרְלָה וַאֲנַחְנוּ בְּזֶה הָעוֹלָם צְרִיכִין לְתַקֵּן אוֹתוֹ, וְעַל יְדֵי שֶׁאֲנַחְנוּ מָלִין עַצְמֵנוּ, כִּי אָנוּ כּוֹרְתִין אֶת הָעָרְלָה דְּחַפְיָא עַל בְּרִית, שֶׁזֶּה עִקַּר תִּקּוּן הָאָדָם, כִּי מִקֹּדֶם לָזֶה לֹא הָיָה בְּגֶדֶר אָדָם כְּלָל, כִּי עִקַּר צֶלֶם דְּמוּת אָדָם הוּא בֶּן יִשְֹרָאֵל הַמָּהוּל. נִמְצָא, שֶׁעַל יְדֵי מִצְוַת מִילָה אָנוּ בְּעַצְמֵנוּ מְתַקְּנִין עַצְמֵנוּ, וְעַל יְדֵי זֶה בְּעַצְמוֹ מַכְנִיעִין וּמְבַטְּלִין הָעָרְלָה בְּשָׁרְשָׁהּ, כִּי עִקַּר אֲחִיזָתָהּ מִבְּחִינַת עַצְבוּת שֶׁהוּא בְּחִינַת מְקַבֵּל, שֶׁזֶּה נִמְשָׁךְ מֵחֲמַת שֶׁהָאָדָם נִבְרָא עַל יְדֵי ה' יִתְבָּרַךְ בְּעַצְמוֹ, אֲבָל עַכְשָׁו כְּאִלּוּ אֲנַחְנוּ בְּעַצְמֵנוּ עָשִֹינוּ אֶת הָאָדָם הַזֶּה עַל יְדֵי שֶׁאָנוּ מָלִין אוֹתוֹ, שֶׁעַל יְדֵי זֶה נַעֲשֶֹה אָדָם וּכְשֶׁנַּעֲשֶֹה הָאָדָם עַל יָדֵינוּ נִתְבַּטֵּל בְּחִינַת מְקַבֵּל וְנִתְבַּטֵּל הָעַצְבוּת, וְעַל יְדֵי זֶה נִתְבַּטֵּל הָעָרְלָה בְּשָׁרְשָׁהּ כַּנַּ"ל וַאֲזַי נִתְגַּלֶּה הַבְּרִית שֶׁהוּא צַדִּיק יְסוֹד עוֹלָם, שֶׁהוּא בְּחִינַת מַשְׁפִּיעַ, בְּחִינַת צַדִּיק חוֹנֵן וְנוֹתֵן הֵפֶךְ בְּחִינַת מְקַבֵּל, כִּי עַד עַכְשָׁו הָיְתָה הָעָרְלָה חוֹפָה עַל הַבְּרִית שֶׁאֲחִיזָתָהּ מִבְּחִינַת עַצְבוּת, בְּחִינַת מְקַבֵּל וְעַל כֵּן לֹא נִתְגַּלָּה הֶאָרַת הַצַּדִּיק יְסוֹד עוֹלָם שֶׁהוּא בְּחִינַת מַשְׁפִּיעַ, אֲבָל עַכְשָׁו עַל יְדֵי שֶׁאָנוּ בְּעַצְמֵנוּ זָכִינוּ לְתַקֵּן אֶת הַיֶּלֶד הַזֶּה וְלַעֲשוֹתוֹ בְּרִיָּה חֲדָשָׁה עַל יְדֵי מִצְוַת מִילָה וְהַתִּינוֹק בְּעַצְמוֹ סָבַל צַעַר גָּדוֹל שֶׁל הַמִּילָה בִּשְׁבִיל שֶׁיִּזְכֶּה לִכָּנֵס בְּגֶדֶר יִשְֹרָאֵל, עַל כֵּן נֶחֱשָׁב כְּאִלּוּ עָשָֹה אֶת עַצְמוֹ וְעַל כֵּן עַכְשָׁו יָצָא מִבְּחִינַת מְקַבֵּל, וְעַל יְדֵי זֶה נִתְבַּטֵּל הָעָרְלָה בְּשָׁרְשָׁהּ שֶׁאֲחִיזָתָהּ מִבְּחִינַת מְקַבֵּל כַּנַּ"ל. וְעַל כֵּן עַכְשָׁו נִתְגַּלֶּה הַבְּרִית שֶׁהוּא בְּחִינַת הֶאָרַת צַדִּיק יְסוֹד עוֹלָם, שֶׁהוּא בְּחִינַת מַשְׁפִּיעַ הֵפֶךְ בְּחִינַת מְקַבֵּל כַּנַּ"ל:
<h3>אות יב</h3>
וְעַל כֵּן מִצְוַת מִילָה הִיא מִצְוָה שֶׁקִּבְּלוּ יִשְֹרָאֵל בְּשִֹמְחָה וַעֲדַיִן עוֹשִֹין אוֹתָהּ בְּשִֹמְחָה, וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי עִקַּר בְּחִינַת מִצְוָה זוֹ הוּא בְּחִינַת שִֹמְחָה שֶׁהוּא תִּקּוּן הַבְּרִית, שֶׁהוּא בְּחִינַת צַדִּיק, בְּחִינַת מַשְׁפִּיעַ הֵפֶךְ בְּחִינַת מְקַבֵּל, שֶׁהוּא בְּחִינַת עַצְבוּת, שֶׁהוּא בְּחִינַת הָעָרְלָה שֶׁכּוֹרְתִין אוֹתָהּ וְנִתְגַּלֶּה הַבְּרִית, שֶׁהוּא בְּחִינַת צַדִּיק מַשְׁפִּיעַ, שֶׁהוּא בְּחִינַת שִֹמְחָה, בְּחִינַת אוֹר זָרֻעַ לַצַּדִּיק וּלְיִשְׁרֵי לֵב שִֹמְחָה וְכַנַּ"ל:
<h3>אות יג</h3>
וְזֶה בְּחִינַת מִילָה וּפְרִיעָה וּמָל וְלֹא פָּרַע כְּאִלּוּ לֹא מָל, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי עוֹר הָעָרְלָה וְעוֹר הַפְּרִיעָה הַחוֹפִים עַל הַבְּרִית קֹדֶשׁ הֵם בְּחִינַת שְׁנֵי קְלִפּוֹת הַחוֹפִין עַל הַצַּדִּיק שֶׁכָּל אָדָם צָרִיךְ לְהִתְיַגֵּעַ לְחָתְכָם וּלְשַׁבְּרָם וּלְבַטְּלָם, כִּי עוֹר הָעָרְלָה הוּא בְּחִינַת רַע גָּמוּר כַּיָּדוּעַ זֶה בְּחִינַת הַקְּלִפָּה הַגְּמוּרָה שֶׁמֵּסִית אֶת הָאָדָם מִדַּרְכֵי ה' יִתְבָּרַךְ וְרוֹצֶה לְמָנְעוֹ מִדֶּרֶךְ הַחַיִּים לְגַמְרֵי וּלְבַטְּלוֹ מִמִּצְווֹתָיו יִתְבָּרַךְ לְגַמְרֵי, חַס וְשָׁלוֹם, וְזֶה בְּוַדַּאי צְרִיכִין לְהַכְנִיעַ וּלְשַׁבֵּר, אֲבָל אֲפִלּוּ כְּשֶׁזּוֹכִין לַחְתֹּךְ וּלְשַׁבֵּר הַקְּלִפָּה הַזֹּאת וְזוֹכִין לַעֲבוֹדַת ה' יִתְבָּרַךְ וְלַעֲשֹוֹת מִצְווֹתָיו יִתְבָּרַךְ לָסוּר מֵרַע וְלַעֲשֹוֹת הַטּוֹב, אַף עַל פִּי כֵן עֲדַיִן צְרִיכִין לְשַׁבֵּר הַקְּלִפָּה הַדַּקָּה שֶׁהִוא בְּחִינַת נֹגַהּ, שֶׁהִיא בְּחִינַת עוֹר הַפְּרִיעָה שֶׁאֲחִיזָתָהּ נִשְׁתַּלְשֵׁל מִמִּי שֶׁלֹּא זָכָה לְזַכֵּךְ עַצְמוֹ לְגַמְרֵי וְרוֹצֶה עֲדַיִן שְֹכַר עוֹלָם הַבָּא בִּשְׁבִיל מִצְווֹתָיו שֶׁהוּא מְקַבֵּל עֲדַיִן, שֶׁמִּשָּׁם אֲחִיזַת הָעַצְבוּת וְהַדִּין, שֶׁמִּשָּׁם נִשְׁתַּלְשֵׁל אֲחִיזַת הַקְּלִפּוֹת כַּנַּ"ל, אֲבָל מֵחֲמַת שֶׁזֶּה הַצַּדִּיק אֵינוֹ מְקַבֵּל גָּמוּר, כִּי אַף עַל פִּי כֵן זָכָה לְהִשְֹתַּכֵּר שָֹכָר מְשַׁלֵּם בִּשְֹכַר מִצְווֹתָיו רַק שֶׁיֵּשׁ בּוֹ אֲחִיזָה דַּקָּה מִבְּחִינַת מְקַבֵּל בְּחִינַת עַצְבוּת, עַל כֵּן נִשְׁתַּלְשֵׁל עַל יְדֵי זֶה קְלִפָּה דַּקָּה, שֶׁהוּא בְּחִינַת קְלִפַּת הַפְּרִיעָה, שֶׁצְּרִיכִין לְקָרְעָהּ, וּלְגָרְשָׁהּ כְּדֵי לְגַלּוֹת הֶאָרַת הַצַּדִּיק יְסוֹד עוֹלָם שֶׁהוּא בְּחִינַת מַשְׁפִּיעַ, כִּי אִי אֶפְשָׁר שֶׁיִּתְגַּלֶּה הֶאָרַת הַצַּדִּיק בְּחִינַת מַשְׁפִּיעַ כִּי אִם כְּשֶׁמְּזַכְּכִין עַצְמוֹ עַד שֶׁאֵין בּוֹ שׁוּם אֲחִיזַת מְקַבֵּל כְּלָל, דְּהַיְנוּ כְּשֶׁמְּבַטֵּל שְׁתֵּי הַקְּלִפּוֹת הַנַּ"ל שֶׁמְּבַטֵּל גַּם אֲחִיזַת הַקְּלִפָּה הַדַּקָּה הַשְּׁנִיָּה, דְּהַיְנוּ שֶׁאֵינוֹ רוֹצֶה לְקַבֵּל אֲפִלּוּ שְֹכַר עוֹלָם הַבָּא בִּשְׁבִיל מִצְווֹתָיו וְכוּ' כַּנַּ"ל, שֶׁעַל יְדֵי זֶה דַּיְקָא נִתְגַּלֶּה הֶאָרַת הַצַּדִּיק שֶׁהוּא בְּחִינַת מַשְׁפִּיעַ כַּנַּ"ל: וְעַל כֵּן נִקְרָא פְּרִיעָה לְשׁוֹן פְּרִיעָה וְשִׁלּוּם, בְּחִינַת פְּרִיעַת בַּעַל חוֹב, כִּי עַל יְדֵי כָּל הַמִּצְווֹת שֶׁעוֹשִֹין, פּוֹרְעִין וּמְשַׁלְּמִין לַה' יִתְבָּרַךְ אֶת חוֹב הַהַלְוָאָה שֶׁחַיָּבִין לוֹ מִתְּחִלַּת הַבְּרִיאָה כַּנַּ"ל בִּתְחִלַּת הָעִנְיָן עַיֵּן לְעֵיל, אֲבָל אִי אֶפְשָׁר לִפְרֹעַ וּלְשַׁלֵּם לַה' יִתְבָּרַךְ אֶת הַחוֹב כִּי אִם עַל יְדֵי הַצַּדִּיק שֶּׁעוֹשֶֹה הַמִּצְוָה בְּשִֹמְחָה מֵהַמִּצְוָה בְּעַצְמָהּ שֶׁעַל יְדֵי זֶה דַּיְקָא עוֹלֶה כָּל הָעוֹלָם וְחוֹזֵר לְשָׁרְשׁוֹ וְכוּ' כַּנַּ"ל. נִמְצָא, שֶׁדַּיְקָא עַל יְדֵי בְּחִינַת מִצְוַת פְּרִיעָה, שֶׁהוּא בְּחִינַת הַצַּדִּיק הַנַּ"ל שֶׁמַּכְנִיעַ הַקְּלִפָּה הַשְּׁנִיָּה כַּנַּ"ל. עַל יְדֵי שֶׁאֵינוֹ רוֹצֶה לְקַבֵּל שׁוּם עוֹלָם הַבָּא, עַל יְדֵי זֶה דַּיְקָא פּוֹרְעִין וּמְשַׁלְּמִין לַה' יִתְבָּרַךְ כָּל חוֹב הַבְּרִיאָה כַּנַּ"ל. וְעַל כֵּן נִקְרָא פְּרִיעָה בְּחִינַת פְּרִיעַת בַּעַל חוֹב וְכוּ' וְכַנַּ"ל:
<h3>אות יד</h3>
וְזֶה בְּחִינַת כּוֹס יַיִן שֶׁמְּבִיאִין לְבָרֵךְ אַחַר הַמִּילָה, זֶה בְּחִינַת יַיִן הַמְשַֹמֵּחַ שֶׁזּוֹכִין עַל יְדֵי מִצְוַת מִילָה שֶׁהוּא בְּחִינַת שִֹמְחָה כַּנַּ"ל, כִּי שִֹמְחָה שֶׁל עָתִיד מְכֻנָּה בְּשֵׁם יַיִן הַמְשַֹמֵּחַ, בְּחִינַת יַיִן הַמְשֻׁמָּר לֶעָתִיד, כְּמוֹ שֶׁכָּתוּב (שִׁיר הַשִּׁירִים א), "נָגִילָה וְנִשְֹמְחָה בָּךְ נַזְכִּירָה דֹּדֶיךָ מִיַּיִן" כַּנַּ"ל:
<h3>אות טו</h3>
וְזֶה בְּחִינַת הַשֵּׁם שֶׁנּוֹתְנִין לַתִּינוֹק אַחַר הַמִּילָה שֶׁהִיא בְּחִינַת שִֹמְחָה כַּנַּ"ל, כִּי עִקַּר הָאָדָם נִבְרָא בִּשְׁבִיל שֶׁיִּזְכֶּה עַל יְדֵי מַעֲשָֹיו הַטּוֹבִים לִכְלֹל אַחַר הַבְּרִיאָה בְּקֹדֶם הַבְּרִיאָה, לְבַטֵּל הָעַצְבוּת וְהַדִּין מִן הָעוֹלָם, לְבַטֵּל בְּחִינַת וַיִּתְעַצֵּב אֶל לִבּוֹ הַנֶאֱמָר כְּשֶׁאֵין הָעוֹלָם מִתְנַהֵג כַּשּׁוּרָה, חַס וְשָׁלוֹם, רַק שֶׁיִּתְקַיֵּם יִשְֹמַח ה' בְּמַעֲשָֹיו יִשְֹמַח יִשְֹרָאֵל בְּעֹשָֹיו, כִּי אִי אֶפְשָׁר שֶׁיֻּכְלַל אַחַר הַבְּרִיאָה בְּקֹדֶם הַבְּרִיאָה, הַיְנוּ שֶׁיַּחֲזֹר הָעוֹלָם לְשָׁרְשׁוֹ. כִּי אִם עַל יְדֵי הַשִּמְחָה הָאֲמִתִּית מֵהַמִּצְוָה
בְּעַצְמָהּ שֶׁהִיא אַחְדוּתוֹ, כִּי אֵין עַצְבוּת לִפְנֵי הַמָּקוֹם, וְעַל כֵּן כָּל זְמַן שֶׁהָעוֹלָם הוּא בִּבְחִינַת מְקַבֵּל וְיֵשׁ בּוֹ אֵיזֶה אֲחִיזָה מִבְּחִינַת עַצְבוּת אֵינוֹ יָכוֹל לִכְלֹל בַּה' יִתְבָּרַךְ, כִּבְיָכוֹל, כִּי אֵין לָבוֹא אֶל שַׁעַר הַמֶּלֶךְ בִּלְבוּשׁ שָֹק, כִּי שָׁם אֵין שׁוּם עַצְבוּת כְּלָל רַק עֹז וְחֶדְוָה בִּמְקֹמוֹ, וְכָל זְמַן שֶׁיֵּשׁ אֲחִיזָה לְהָעוֹלָם מִבְּחִינַת עַצְבוּת אִי אֶפְשָׁר לִכְלֹל שָׁם בְּשָׁרְשׁוֹ, כִּי שָׁם רַק שִֹמְחָה וְחֶדְוָה וְאֵין שׁוּם עַצְבוּת לִפְנֵי הַמָּקוֹם כַּנַּ"ל. וּכְלָלִיּוּת הָעוֹלָם הוּא בְּחִינַת שֵׁם ה', כִּי כָּל הָעוֹלָמוֹת כֻּלָּם הֵם בְּחִינַת הִתְגַּלּוּת מַלְכוּתוֹ וֶאֱלֹקוּתוֹ יִתְבָּרַךְ, כִּי אֵין ה' יִתְבָּרַךְ נוֹדָע כִּי אִם מִצַּד פְּעֻלּוֹתָיו שֶׁעַל יְדֵי זֶה לְבַד אָנוּ יוֹדְעִין מִמֶּנּוּ יִתְבָּרַךְ, שֶׁזֶּהוּ בְּחִינַת שֵׁם ה' שֶׁהוּא בְּחִינַת הִתְגַּלּוּת מַלְכוּתוֹ וֶאֱלֹקוּתוֹ יִתְבָּרַךְ כַּיָּדוּעַ כָּל זֶה. וּכְשֶׁהָעוֹלָם וּמְלֹאוֹ נִכְלָל בַּה' יִתְבָּרַךְ עַל יְדֵי הַשִּמְחָה שֶׁל מִצְוָה כַּנַּ"ל אֲזַי נִתְקַיֵּם ה' אֶחָד וּשְׁמוֹ אֶחָד כְּמוֹ שֶׁיִּהְיֶה לֶעָתִיד, כְּמוֹ שֶׁכָּתוּב, "בַּיּוֹם הַהוּא יִהְיֶה ה' אֶחָד וּשְׁמוֹ אֶחָד". הַיְנוּ שֶׁהַשֵׁם נִכְלָל בּוֹ יִתְבָּרַךְ שֶׁאַחַר הַבְּרִיאָה נִכְלָל בְּקֹדֶם הַבְּרִיאָה וְהַכֹּל עַל יְדֵי הַשִּמְחָה הַנַּ"ל כַּנַּ"ל. וְזֶה שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר (בְּשִֹיחוֹת הָרַ"נ) שֶׁעַל יְדֵי הָעַצְבוּת אֵין הָאָדָם יוֹדֵעַ מִשְּׁמוֹ וְעַל יְדֵי זֶה הָאָדָם שׁוֹכֵחַ שְׁמוֹ לְאַחַר מִיתָתוֹ וְהַכֹּל עַל יְדֵי הָעַצְבוּת, כִּי הָאָדָם צָרִיךְ לִזְכֹּר אֶת שְׁמוֹ לְאַחַר מִיתָתוֹ, כִּי בִּשְׁבִיל זֶה נִבְרָא הָאָדָם לִכְלֹל זָכוֹר וְשָׁמוֹר יַחַד, אַסְפַּקְלַרְיָא שֶׁאֵינָהּ מְאִירָה בְּאַסְפַּקְלַרְיָא הַמְאִירָה שֶׁהוּא בְּחִינַת ה' אֶחָד וּשְׁמוֹ אֶחָד, הַיְנוּ שֶׁיִּהְיֶה נִכְלָל כָּל הָעוֹלָם, שֶׁהוּא בְּחִינַת שֵׁם, בְּחִינַת אַסְפַּקְלַרְיָא שֶׁאֵינָהּ מְאִירָה, בְּחִינַת שָׁמוֹר, בְּחִינַת מְקַבֵּל שֶׁיֵּשׁ בּוֹ אֲחִיזַת הָעַצְבוּת, לִזְכּוֹת עַל יְדֵי מַעֲשָֹיו הַטּוֹבִים בְּשִֹמְחָה מֵהַמִּצְוָה בְּעַצְמָהּ, עַד שֶׁיְּבַטֵּל כָּל בְּחִינוֹת הַמְקַבֵּל וְהָעַצְבוּת מִן הָעוֹלָם עַד שֶׁיִּהְיֶה אוֹר הַלְּבָנָה כְּאוֹר הַחַמָּה, שֶׁיְּקֻיַּם מִקְרָא שֶׁכָּתוּב, "אֶת שְׁנֵי הַמְּאֹרֹת הַגְּדֹלִים". שֶׁיִּהְיֶה אַחַר הַבְּרִיאָה נִכְלָל בְּקֹדֶם הַבְּרִיאָה, כִּי הַצַּדִּיק הָאֱמֶת עַל יְדֵי מַעֲשָֹיו הַטּוֹבִים זוֹכֶה עַד שֶׁכָּל הָעוֹלָמוֹת אֵינָם
נִקְרָאִים בְּשֵׁם מְקַבְּלִים כְּלָל, כִּי הַכֹּל נִבְרָא בִּשְׁבִילוֹ וְכֻלָּם כְּלוּלִים בּוֹ שֶׁהוּא מַשְׁפִּיעַ בְּחִינַת צַדִּיק חוֹנֵן וְנוֹתֵן כַּנַּ"ל. וַאֲזַי נִתְבָּרֵר וְנִמְתָּק בְּחִינַת אַסְפַּקְלַרְיָא הַמְאִירָה, כִּי נִכְלָל אַחַר הַבְּרִיאָה בְּקֹדֶם הַבְּרִיאָה. וְזֶה בְּחִינַת זְכִירַת הַשֵּׁם לְאַחַר מִיתָתוֹ, כִּי צְרִיכִין שֶׁיִּהְיֶה הַשֵּׁם נִכְלָל בִּבְחִינַת זָכוֹר שֶׁהוּא בְּחִינַת מַשְׁפִּיעַ סִטְרָא דִּדְכוּרָא, וְזֶה עַל יְדֵי שֶׁזּוֹכֵר אֶת שְׁמוֹ שֶׁנִּכְלָל הַשֵּׁם בְּחִינַת כְּלָלִיּוּת הָעוֹלָמוֹת, בִּבְחִינַת זִכָּרוֹן, שֶׁהוּא סִטְרָא דִּדְכוּרָא, בְּחִינַת מַשְׁפִּיעַ שֶׁזֶּה זוֹכִין עַל יְדֵי הַשִּמְחָה כַּנַּ"ל שֶׁבִּשְׁבִיל זֶה נִבְרָא כַּנַּ"ל, כִּי זֶה בְּחִינַת כְּלָלִיּוּת כָּל הָעוֹלָמוֹת שֶׁהֵם בְּחִינַת שֵׁם ה' בְּשָׁרְשָׁן, בְּחִינַת ה' אֶחָד וּשְׁמוֹ אֶחָד כַּנַּ"ל. וְעַל כֵּן מִי שֶׁיֵּשׁ לוֹ עַצְבוּת, דְּהַיְנוּ שֶׁאֵין זוֹכֶה לְשִֹמְחָה וְאֵין זוֹכֶה לִכְלֹל אֶת הַשֵּׁם בְּשָׁרְשׁוֹ, דְּהַיְנוּ לְהַעֲלוֹת הַבְּרִיאָה לְשָׁרְשׁוֹ וְכַנַּ"ל וְעַל כֵּן שׁוֹכֵחַ אֶת שְׁמוֹ, חַס וְשָׁלוֹם, כִּי מֵאַחַר שֶׁיֵּשׁ לוֹ עַצְבוּת שֶׁהוּא בְּחִינַת מְקַבֵּל עַל כֵּן נִפְגָּם הַזִּכָּרוֹן שֶׁהוּא סִטְרָא דִּדְכוּרָא, בְּחִינַת זָכוֹר כַּיָּדוּעַ וְאֵינוֹ זוֹכֶה לִכְלֹל אֶת הַשֵּׁם בִּבְחִינַת זִכָּרוֹן, כִּי אֵינוֹ זוֹכֶה לִכְלֹל אַחַר הַבְּרִיאָה בְּשָׁרְשׁוֹ בִּבְחִינַת מַשְׁפִּיעַ מֵאַחַר שֶׁאֵין לוֹ שִֹמְחָה וְכַנַּ"ל: וְעַל כֵּן אַחַר הַמִּילָה שֶׁהוּא בְּחִינַת שִֹמְחָה נוֹתְנִין הַשֵּׁם לְתִינוֹק כְּדֵי שֶׁיִּהְיֶה נִכְלָל הַשֵּׁם בְּשָׁרְשׁוֹ, כְּדֵי שֶׁיִּזְכֶּה לִזְכֹּר אֶת הַשֵּׁם שֶׁיִּהְיֶה נִכְלָל הַשֵּׁם בְּחִינַת כְּלָלִיּוּת הָעוֹלָמוֹת בְּשָׁרְשׁוֹ, בִּבְחִינַת צַדִּיק בְּחִינַת מַשְׁפִּיעַ, בְּחִינַת שִֹמְחָה, שֶׁזֶּהוּ בְּחִינַת ה' אֶחָד וּשְׁמוֹ אֶחָד כַּנַּ"ל:
<h3>אות טז</h3>
וְזֶה בְּחִינַת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה לְעִנְיַן שַׁבָּת, לְווּ עָלַי וַאֲנִי פּוֹרֵעַ, כִּי שַׁבָּת הוּא בְּחִינַת מִצְוָה בְּשִֹמְחָה מֵהַמִּצְוָה בְּעַצְמָהּ שֶׁהָעוֹלָם הַבָּא שֶׁלּוֹ בְּהַמִּצְוָה בְּעַצְמָהּ, כִּי שַׁבָּת בְּעַצְמוֹ הוּא מֵעֵין עוֹלָם הַבָּא, כִּי שַׁבָּת הוּא יוֹם שִֹמְחָה וְחֶדְוָה בְּכָל הָעוֹלָמוֹת, וְכַמְבֹאָר בַּמַּאֲמָר הַנַּ"ל עַל מַאֲמַר רַבּוֹתֵינוּ זִכְרוֹנָם לִבְרָכָה, זָכוֹר אֶת יוֹם הַשַּׁבָּת: זָכְרֵהוּ מֵאֶחָד בְּשַׁבָּת וְכוּ', שֶׁהוּא בְּחִינַת מִצְוָה בְּשִֹמְחָה מֵהַמִּצְוָה בְּעַצְמָהּ. נִמְצָא, שֶׁשַּׁבָּת הוּא בְּחִינַת מִצְוָה בְּשִֹמְחָה הַנַּ"ל בְּחִינַת אַסְפַּקְלַרְיָא הַמְאִירָה וְעַל כֵּן בְּשַׁבָּת עוֹלִין כָּל הָעוֹלָמוֹת לְשָׁרְשָׁן כַּיָּדוּעַ, כִּי עִקַּר עֲלִיַּת הָעוֹלָמוֹת לְשָׁרְשָׁן הוּא עַל יְדֵי שִֹמְחַת הַמִּצְוָה מֵהַמִּצְוָה בְּעַצְמָהּ כַּנַּ"ל שֶׁעַל יְדֵי זֶה מְסַלְּקִין וּמְשַׁלְּמִין כָּל הַחוֹבוֹת לַה' יִתְבָּרַךְ כַּנַּ"ל, וַאֲזַי מוֹצִיאִין אֶת הָעוֹלָם מִבְּחִינַת לוֹוֶה וּמְקַבֵּל וְכוּ' כַּנַּ"ל. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל שַׁבָּת, לְווּ עָלַי וַאֲנִי פּוֹרֵעַ. כִּי עַל יְדֵי קְדֻשַּׁת שַׁבָּת, כִּבְיָכוֹל, נַעֲשֶֹה ה' יִתְבָּרַךְ בִּבְחִינַת לוֹוֶה, כִּי עַל יְדֵי זֶה הַצַּדִּיק הַנַּ"ל שֶׁאֵינוֹ רוֹצֶה שׁוּם עוֹלָם הַבָּא רַק יֵשׁ לוֹ שִֹמְחָה שְׁלֵמָה מֵהַמִּצְוָה בְּעַצְמָהּ לֹא דַּי שֶׁאֵינוֹ נִקְרָא בְּשֵׁם לוֹוֶה וּמְקַבֵּל כְּלָל, אַף גַּם לְהֵפֶךְ הוּא זוֹכֶה לִהְיוֹת נִקְרָא בְּשֵׁם מַלְוֶה, כְּאִלּוּ הוּא מַלְוֶה וּמַשְׁפִּיעַ לַה' יִתְבָּרַךְ בִּבְחִינַת מַלְוֶה ה' חוֹנֵן דַּל, כִּי זֶה הַצַּדִּיק הוּא חוֹנֵן דַּל שֶׁעוֹשֶֹה חֶסֶד וַחֲנִינָה עִם כָּל הָעוֹלָם שֶׁהָיָה נִקְרָא עָנִי וָדַל עַד הֵנָּה בִּבְחִינַת מְקַבֵּל, וְעַל יְדֵי הַצַּדִּיק הַזֶּה נִתְתַּקֵּן הָעוֹלָם כַּנַּ"ל, וְהוּא נֶחֱשָׁב כְּאִלּוּ מַלְוֶה וּמַשְׁפִּיעַ לַה' יִתְבָּרַךְ, כִּי הַצַּדִּיק מוֹשֵׁל בּוֹ יִתְבָּרַךְ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה בְּחִינַת צַדִּיק מוֹשֵׁל בְּיִרְאַת אֱלֹקִים. וְאָמְרוּ רַבּוֹתֵינוּ זִכְרוֹנָם לִבְרָכָה, מִי מוֹשֵׁל בִּי? צַדִּיק, כִּי הוּא נִקְרָא מוֹשֵׁל וּמַלְוֶה וּמַשְׁפִּיעַ לַה' יִתְבָּרַךְ, כִּבְיָכוֹל, וְעַל כֵּן נֶאֱמַר בַּשַּׁבָּת שֶׁהוּא בְּחִינַת צַדִּיק הַנַּ"ל, בְּחִינַת בְּרִית עוֹלָם בֵּינִי וּבֵין בְּנֵי
יִשְֹרָאֵל וְכוּ', נֶאֱמַר בּוֹ, לְווּ עָלַי וַאֲנִי פּוֹרֵעַ. כִּי עַל יְדֵי שַׁבָּת, שֶׁהוּא בְּחִינַת מִצְוָה בְּשִֹמְחָה הַנַּ"ל, עַל יְדֵי זֶה נַעֲשֶֹה הַקָּדוֹשׁ בָּרוּךְ הוּא בִּבְחִינַת לוֹוֶה כַּנַּ"ל:
<h3>אות יז</h3>
עַל כֵּן עַל יְדֵי הַשִֹּמְחָה שֶׁל שַׁבָּת עוֹלִין כָּל הָעוֹלָמוֹת לְשָׁרְשָׁן וְנִכְלָל זָכוֹר וְשָׁמוֹר יַחַד בְּחִינַת זָכוֹר וְשָׁמוֹר בְּדִבּוּר אֶחָד נֶאֶמְרוּ, שֶׁזֶּהוּ בְּחִינַת ה' אֶחָד וּשְׁמוֹ אֶחָד כַּנַּ"ל שֶׁזּוֹכִין עַל יְדֵי הַשִֹּמְחָה הַנַּ"ל, שֶׁהוּא שִֹמְחָה שֶׁל שַׁבָּת כַּנַּ"ל, וְעַל כֵּן אוֹמְרִים בְּקַבָּלַת שַׁבָּת וְהָא אוּקִימְנָא דְּה' אֶחָד וּשְׁמוֹ אֶחָד: כִּי עִקַּר הַשְּׁלֵמוּת לִכְלֹל שְׁתֵּי הַבְּחִינוֹת בְּיַחַד אַסְפַּקְלַרְיָא הַמְאִירָה וְאַסְפַּקְלַרְיָא שֶׁאֵינָהּ מְאִירָה שֶׁהוּא בְּחִינַת כְּלָלִיּוּת אַחַר הַבְּרִיאָה בְּקֹדֶם הַבְּרִיאָה, שֶׁזֶּהוּ בְּחִינַת ה' אֶחָד וּשְׁמוֹ אֶחָד, הַיְנוּ שֶׁצְּרִיכִין לְהִתְיַגֵּעַ וְלִטְרֹחַ עַד שֶׁיִּזְכֶּה לְהַגִּיעַ לַבְּחִינָה הַנַּ"ל שֶׁיַּעֲשֶֹה הַמִּצְווֹת בְּשִֹמְחָה מֵהַמִּצְוָה בְּעַצְמָהּ וְכוּ' וְכַנַּ"ל, וְאָז נִכְלָל כָּל הָעוֹלָם בְּשָׁרְשׁוֹ כַּנַּ"ל. נִמְצָא, שֶׁכְּלָלִיּוּת הָעוֹלָמוֹת שֶׁהֵם בִּבְחִינַת מְקַבֵּל כְּנֶגֶד ה' יִתְבָּרַךְ, כִּי כֻּלָּם נִבְרְאוּ עַל יָדוֹ וּמְקַבְּלִים חִיּוּת מִמֶּנּוּ יִתְבָּרַךְ בְּכָל עֵת וָרֶגַע, וּמֵחֲמַת שֶׁהֵם מְקַבְּלִים נֶאֱחָז בָּהֶם אֵיזֶה בְּחִינַת עַצְבוּת שֶׁהוּא בְּחִינַת דִּין כַּנַּ"ל, אֲבָל הַצַּדִּיק עַל יְדֵי עֲבוֹדָתוֹ הַשְּׁלֵמָה בְּשִֹמְחָה אֲמִתִּיִּית הַנַּ"ל שֶׁבִּשְׁבִיל זֶה נִבְרָא כָּל הָעוֹלָם כַּנַּ"ל, הוּא מַעֲלֶה אֶת הָעוֹלָם לְשָׁרְשׁוֹ, כִּי עַכְשָׁו אֵין הָעוֹלָם בִּכְלַל מְקַבֵּל מִמֶּנּוּ יִתְבָּרַךְ כְּלָל, כִּי הַכֹּל נִכְלָל בְּהַצַּדִּיק מוֹשֵׁל שֶׁהוּא בְּחִינַת מַשְׁפִּיעַ. נִמְצָא, שֶׁבְּחִינַת מְקַבֵּל בְּחִינַת אַסְפַּקְלַרְיָא שֶׁאֵינָהּ מְאִירָה, שֶׁהוּא כְּלָלִיּוּת הָעוֹלָמוֹת, נִכְלָל בִּבְחִינַת צַדִּיק, בְּחִינַת מַשְׁפִּיעַ, בְּחִינַת אַסְפַּקְלַרְיָא הַמְאִירָה, שֶׁזֶּהוּ בְּחִינַת אֶת שְׁנֵי הַמְּאֹרֹת הַגְּדֹלִים. וְעַל כֵּן כָּל הַנְּבִיאִים אַף עַל פִּי שֶׁנְּבוּאָתָם הָיְתָה בְּאַסְפַּקְלַרְיָא שֶׁאֵינָהּ מְאִירָה, וְעַל כֵּן אֵין נָבִיא רַשַּׁאי לְחַדֵּשׁ דָּבָר וְאֵין אָנוּ יְכוֹלִים לַעֲשֹוֹת שׁוּם מִצְוָה וְהַנְהָגָה עַל יָדָם כַּנַּ"ל. אַף עַל פִּי כֵן אָנוּ צְרִיכִין נְבוּאָתָם הָאֲמִתִּיִּית, כִּי כָּל עִקַּר נְבוּאָתָם הוּא רַק לְקַיֵּם וּלְחַזֵּק וּלְזָרֵז וּלְהוֹכִיחַ אֶת יִשְֹרָאֵל שֶׁיְּקַיְּמוּ תּוֹרַת מֹשֶׁה רַבֵּנוּ, עָלָיו הַשָּׁלוֹם, וּכְמוֹ שֶׁסִּיֵּם מַלְאָכִי, שֶׁהוּא סוֹף כָּל הַנְּבִיאִים, זִכְרוּ תּוֹרַת מֹשֶׁה וְכוּ'". כִּי זֶה עִקַּר כָּל נְבוּאַת הַנְּבִיאִים לְהוֹכִיחַ אֶת יִשְֹרָאֵל שֶׁיְּקַיְּמוּ תּוֹרַת מֹשֶׁה וּבָזֶה כָּל נְבוּאָתָם נֶחֱשָׁב בְּחִינַת אַסְפַּקְלַרְיָא הַמְאִירָה, כִּי כֻּלָּם מְקַשְּׁרִים עַצְמָן לְמֹשֶׁה שֶׁהוּא רַבָּן שֶׁל כָּל הַנְּבִיאִים וְכֻלָּם כְּלוּלִים בּוֹ וּמְקַבְּלִים מִמֶּנּוּ, כִּי כָּל הַנְּבִיאִים עָמְדוּ עַל הַר סִינַי, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְהַהִתְקַשְּׁרוּת וּכְלָלִיּוּת כָּל הַנְּבִיאִים בְּמֹשֶׁה רַבֵּנוּ זֶה בְּחִינַת כְּלָלִיּוּת אַסְפַּקְלַרְיָא שֶׁאֵינָהּ מְאִירָה בְּאַסְפַּקְלַרְיָא מְאִירָה, שֶׁזֶּהוּ בְּחִינַת כְּלָלִיּוּת הָעוֹלָמוֹת בְּשָׁרְשָׁן שֶׁעַל יְדֵי זֶה נִתְתַּקֵּן הַכֹּל כַּנַּ"ל וְעַל כֵּן כָּל הַנְּבִיאִים וְהַצַּדִּיקִים תִּקְּנוּ אֶת הָעוֹלָם וְהִשְׁלִימוּ אֶת הָעוֹלָם מִן הַחֶסְרוֹנוֹת. וְהַכֹּל בְּכֹחַ וּזְכוּת וְהִתְקַשְּׁרוּת הַצַּדִּיקִים הָאֲמִתִּיִּים הַגְּדוֹלִים שֶׁהֵם בְּחִינַת מֹשֶׁה, בְּחִינַת אַסְפַּקְלַרְיָא הַמְאִירָה וְכַנַּ"ל:
<h3>אות יח</h3>
וְעַל כֵּן מָל וְלֹא פָּרַע כְּאִלּוּ לֹא מָל, כִּי כָּל זְמַן שֶׁנִּשְׁאָר עֲדַיִן קְלִפָּה דַּקָּה הַזֹּאת שֶׁל הַפְּרִיעָה שֶׁאֲחִיזָתָהּ מִבְּחִינָה שְׁנִיָּה הַנַּ"ל שֶׁרוֹצֶה לְקַבֵּל עוֹלָם הַבָּא בִּשְֹכָרוֹ אַף עַל פִּי שֶׁכְּבָר חָתַם אֶת הָעָרְלָה עֲדַיִן יְכוֹלָה לְהִתְאַחֵז, חַס וְשָׁלוֹם, כִּי עִקַּר אֲחִיזַת הָעָרְלָה וְהַקְּלִפּוֹת הוּא מִבְּחִינָה זוֹ. מִבְּחִינַת מְקַבֵּל כַּנַּ"ל. וְאִי אֶפְשָׁר לְתַקֵּן הָעוֹלָם וּלְהַכְנִיעַ הַקְּלִפּוֹת לְגַמְרֵי כִּי אִם עַל יְדֵי הַצַּדִּיק הַזֶּה שֶׁהוּא בְּחִינַת מֹשֶׁה, בְּחִינַת אַסְפַּקְלַרְיָא הַמְאִירָה שֶׁאֵינוֹ רוֹצֶה שׁוּם עוֹלָם הַבָּא שֶׁעַל יָדוֹ דַּיְקָא נִכְנָעִין וְנִתְבַּטְּלִין כָּל הַקְּלִפּוֹת שֶׁזֶּהוּ בְּחִינַת פְּרִיעָה וְכוּ' כַּנַּ"ל, שֶׁעַל יְדֵי זֶה דַּיְקָא נִתְגַּלֶּה הַבְּרִית בְּחִינַת צַדִּיק יְסוֹד עוֹלָם, בְּחִינַת מַשְׁפִּיעַ כַּנַּ"ל. וְעַל כֵּן הַכֹּל צְרִיכִין לְהִתְקַשֵּׁר עַצְמָן לְהַצַּדִּיקִים הָאֲמִתִּיִּים הַגְּדוֹלִים בְּמַעֲלָה שֶׁהֵם בִּבְחִינַת מֹשֶׁה אַסְפַּקְלַרְיָא הַמְאִירָה. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, שֶׁבְּכָל דּוֹר יֵשׁ צַדִּיקִים הַמִּסְתַּכְּלִים בְּאַסְפַּקְלַרְיָא הַמְאִירָה, כִּי רַק עַל יְדֵי צַדִּיקִים אֵלּוּ יְכוֹלִין לְבַטֵּל כָּל הַקְּלִפּוֹת וּלְהַמְתִּיק כָּל הַדִּינִים וּלְהַשְׁלִים כָּל הַחֶסְרוֹנוֹת וְלַעֲבֹד אֶת ה' בֶּאֱמֶת בְּשִֹמְחָה אֲמִתִּיִּית, אָמֵן וְאָמֵן:
<h3>אות יט</h3>
וְזֶה שֶׁכָּתַב רַבֵּנוּ זִכְרוֹנוֹ לִבְרָכָה בְּסֵפֶר הָא"ב הֶחָדָשׁ (אוֹת מוֹהֵל סִימָן וָאו) שֶׁטּוֹב לַעֲשֹוֹת חֶסֶד קֹדֶם שֶׁנּוֹתֵן הַשֵּׁם לַתִּינוֹק, כְּדֵי שֶׁיִּתְקַיֵּם הַשֵּׁם וְכוּ', עַיֵּן שָׁם. כִּי צָרִיךְ לַעֲשֹוֹת אָז חֶסֶד כְּדֵי שֶׁיִּהְיֶה בִּבְחִינַת צַדִּיק הָעוֹשֶֹה צְדָקָה וָחֶסֶד שֶׁעַל יְדֵי זֶה נִקְרָא הָאָדָם צַדִּיק בְּחִינַת צַדִּיק חוֹנֵן וְנוֹתֵן כַּנַּ"ל שֶׁהוּא בְּחִינַת מַשְׁפִּיעַ כְּדֵי שֶׁיִּהְיֶה נִכְלָל הַשֵּׁם בְּחִינַת כְּלָלִיּוּת הָעוֹלָמוֹת בְּסִטְרָא דִּדְכוּרָא, בִּבְחִינַת חֶסֶד, בְּחִינַת מַשְׁפִּיעַ הֵפֶךְ, בְּחִינַת מְקַבֵּל, שֶׁשָּׁם נֶאֱחָז הַדִּין, חַס וְשָׁלוֹם, כִּי עִקָּר לְהַמְתִּיק הַשֵּׁם שֶׁהוּא בְּחִינַת מַלְכוּת, בְּחִינַת מְקַבֵּל כַּיָּדוּעַ, כִּי לֵית לֵיהּ מִגַּרְמֵיהּ כְּלוּם, לְהַמְתִּיקָהּ שֶׁתִּהְיֶה בִּבְחִינַת חֶסֶד, בְּחִינַת מַשְׁפִּיעַ שֶׁיִּהְיֶה אוֹר הַלְּבָנָה כְּאוֹר הַחַמָּה, שֶׁזֶּה בְּחִינַת זְכִירַת הַשֵּׁם, בְּחִינַת ה' אֶחָד וּשְׁמוֹ אֶחָד, כִּי בֶּאֱמֶת כֻּלָּא חַד וְכַנַּ"ל:
<h3>אות כ</h3>
וְזֶה שֶׁכָּתוּב בְּיִרְמְיָה (לא) בְּהַנֶּחָמוֹת שֶׁהִתְנַבֵּא עַל יְמוֹת הַמָּשִׁיחַ שֶׁיָּבוֹא בִּמְהֵרָה בְּיָמֵינוּ, עַד מָתַי תִּתְחַמָּקִין הַבַּת הַשּׁוֹבֵבָה, כִּי בָרָא ה' חֲדָשָׁה בָּאָרֶץ נְקֵבָה תְּסוֹבֵב גָּבֶר. וּפֵרֵשׁ רַשִׁ"י, שֶׁהַנְּקֵבָה תְּסוֹבֵב לִהְיוֹת גֶּבֶר, הַיְנוּ כְּנֶסֶת יִשְֹרָאֵל בִּבְחִינַת גֶּבֶר שֶׁיּוֹרֵשׁ הַכֹּל וְכוּ', עַיֵּן שָׁם, הַיְנוּ כַּנַּ"ל שֶׁעִקַּר כָּל הַצָּרוֹת וְהַגְּזֵרוֹת שֶׁסָּבְלוּ יִשְֹרָאֵל כָּל יְמוֹת הַגָּלוּת הַכֹּל נִמְשָׁךְ מִשֹּׁרֶשׁ הַדִּין שֶׁל תְּחִלַּת הַבְּרִיאָה מִבְּחִינַת עַצְבוּת, בְּחִינַת וַיִּתְעַצֵּב אֶל לִבּוֹ, שֶׁנִּמְשַׁךְ מֵחֲמַת שֶׁהָעוֹלָם הוּא בִּבְחִינַת מְקַבֵּל כְּשֶׁאֵין זוֹכִין לַעֲשֹוֹת רְצוֹנוֹ שֶׁל מָקוֹם בִּשְׁלֵמוּת בְּשִֹמְחָה מֵהַמִּצְוָה בְּעַצְמָהּ וְכַנַּ"ל. אֲבָל לֶעָתִיד בִּימוֹת הַמָּשִׁיחַ אֲזַי יִתְגַּדֵּל הַשִֹּמְחָה מְאֹד מְאֹד כְּמוֹ שֶׁכָּתוּב בְּכָל הַפְּסוּקִים הַמְדַבְּרִים מִגְּאֻלָּה הָאַחֲרוֹנָה שֶׁמַּפְלִיגִים מְאֹד בְּעֹצֶם רִבּוּי הַשִֹּמְחָה הַגְּדוֹלָה שֶׁיִּהְיֶה אָז, כְּמוֹ שֶׁכָּתוּב, "וְהָפַכְתִּי אֶבְלָם לְשָֹשֹוֹן וְכוּ'". "שָֹשֹוֹן וְשִֹמְחָה יַשִֹּיגוּ וְנָסוּ יָגוֹן וַאֲנָחָה". "כִּי בְּשִֹמְחָה תֵצֵאוּ וְכוּ'". וְכַיּוֹצֵא בָּזֶה הַרְבֵּה, הַיְנוּ שֶׁנִּזְכֶּה אָז לַשִּׁמְחָה הַנַּ"ל לִשְֹמֹחַ בּוֹ יִתְבָּרַךְ, כְּמוֹ שֶׁכָּתוּב, "נָגִילָה וְנִשְֹמְחָה בָּךְ". בְּחִינַת יִשְֹמַח יִשְֹרָאֵל בְּעֹשָֹיו, הַיְנוּ שֶׁנָּגִיל וְנָשִֹישֹ מֵהַמִּצְוָה בְּעַצְמָהּ שֶׁהוּא אַחְדוּתוֹ יִתְבָּרַךְ, שֶׁזֶּהוּ תַּכְלִית הַשִֹּמְחָה כַּנַּ"ל, וְעַל יְדֵי זֶה נִתְתַּקֵּן כָּל הָעוֹלָם, כִּי יוֹצֵא מִבְּחִינַת מְקַבֵּל לִבְחִינַת מַשְׁפִּיעַ, לִבְחִינַת צַדִּיק מוֹשֵׁל כַּנַּ"ל. וְזֶהוּ, "כִּי בָרָא ה' חֲדָשָׁה בָּאָרֶץ נְקֵבָה תְּסוֹבֵב גָּבֶר", הַיְנוּ שֶׁכְּנֶסֶת יִשְֹרָאֵל שֶׁהֵם בְּחִינַת שֵׁם ה' שֶׁבָּהֶם כְּלוּלִים כָּל הָעוֹלָמוֹת כֻּלָּם מֵרֹאשׁ וְעַד סוֹף שֶׁהָיָה עַד עַכְשָׁו בִּבְחִינַת נְקֵבָה, בְּחִינַת מְקַבֵּל שֶׁמִּשָּׁם הָיָה אֲחִיזַת כָּל הַדִּינִים וְכוּ' כַּנַּ"ל, עַכְשָׁו נְקֵבָה תְּסוֹבֵב לִהְיוֹת גֶּבֶר בְּחִינַת סִטְרָא דִּדְכוּרָא שֶׁהוּא מַשְׁפִּיעַ בְּחִינַת צַדִּיק מוֹשֵׁל עַל יְדֵי עֹצֶם הַשִֹּמְחָה בְּמִצְווֹתָיו וְכַנַּ"ל, שֶׁעַל יְדֵי זֶה נִמְתָּק וְנִתְתַּקֵּן הַכֹּל כַּנַּ"ל:
<h3>אות כא</h3>
וְזֶה שֶׁכָּתוּב בְּכִתְבֵי הָאֲרִיזַ"ל שֶׁלֶעָתִיד לָבוֹא יִתְקַיֵּם אֵשֶׁת חַיִל עֲטֶרֶת בַּעְלָהּ הַיְנוּ כַּנַּ"ל שֶׁמַּלְכוּת בְּחִינַת שֵׁם בְּחִינַת כְּנֶסֶת יִשְֹרָאֵל בְּחִינַת כְּלָלִיּוּת הָעוֹלָמוֹת יִהְיֶה כִּבְיָכוֹל, לְמַעְלָה בִּבְחִינַת מַשְׁפִּיעַ בִּבְחִינַת צַדִּיק מוֹשֵׁל בִּבְחִינַת אִתְלַבְּשַׁת בְּמָאנֵי דְּכוּרָא וְכוּ' כִּבְיָכוֹל, כְּאִלּוּ ה' יִתְבָּרַךְ מְקַבֵּל מֵאִתָּנוּ עַל יְדֵי עֲשִֹיַּת מִצְווֹתֵינוּ בְּשִֹמְחָה שֶׁאֵין רוֹצִים שׁוּם עוֹלָם הַבָּא שֶׁזֶּהוּ בְּחִינַת אֵיזֶהוּ חָסִיד הַמִּתְחַסֵּד עִם קוֹנוֹ וְכַנַּ"ל: שַׁיָּךְ לְעֵיל:
<h3>אות כב</h3>
וְזֶהוּ בְּחִינַת מִצְוַת הַלְוָאַת חֵן וּגְמִילוּת חֶסֶד כְּמוֹ שֶׁכָּתוּב, "אִם כֶּסֶף תַּלְוֶה אֶת עַמִּי" וְאָמְרוּ רַבּוֹתֵינוּ זִכְרוֹנָם לִבְרָכָה שֶׁהוּא חוֹבָה. כִּי אָנוּ צְרִיכִין לְהִתְדַּבֵּק בְּמִדּוֹתָיו וּכְמוֹ שֶׁה' יִתְבָּרַךְ הָיָה מְקַיֵּם עוֹלָמוֹ בְּחֶסֶד בְּתוֹרַת הַלְוָאָה מִיּוֹם הַבְּרִיאָה עַד מַתַּן תּוֹרָה שֶׁכָּל הָעוֹלָמוֹת הָיוּ מִתְקַיְּמִין רַק בְּתוֹרַת הַלְוָאָה וָחֶסֶד וְכַנַּ"ל וְגַם אַחַר מַתַּן תּוֹרָה בְּכָל עֵת שֶׁעוֹבְרִין רְצוֹנוֹ חַס וְשָׁלוֹם, הָיָה רָאוּי שֶׁיַּחֲזֹר הָעוֹלָם לְתֹהוּ וָבֹהוּ כִּי אֵין קִיּוּם לְהָעוֹלָם בְּלֹא הַתּוֹרָה וְאָז הָעוֹלָם וּבִפְרָט הָאָדָם הַחוֹטֵא מִתְקַיֵּם רַק בְּחַסְדּוֹ בִּבְחִינַת הַלְוָאָה שֶׁה' יִתְבָּרַךְ מַרְחִיב לוֹ זְמַן עַד שֶׁיָּשׁוּב וִישַׁלֵּם וִיסַלֵּק לוֹ מַה שֶּׁנִּתְחַיֵּב חוֹבוֹת הַרְבֵּה עַל יְדֵי עֲווֹנוֹתָיו שֶׁזֶּהוּ בְּחִינַת אֶרֶךְ אַפַּיִם בְּחִינַת אָרְכָּא אִתְיָהִיב לֵיהּ שֶׁהוּא בְּחִינַת הַרְחָבַת הַזְּמַן שֶׁה' יִתְבָּרַךְ גּוֹמֵל חֶסֶד עִם הָאָדָם וּמַמְתִּין וּמַרְחִיב לוֹ זְמַן אַחַר זְמַן זְמַן זְמַנִּים טוּבָא עַד שֶׁיָּשׁוּב שֶׁאָז יְסַלֵּק הַכֹּל כִּי עַל יְדֵי זֶה נִקְרָא תְּשׁוּבָה "זַרְקָא" עַל שֵׁם דְּאִזְדְּרִיקַת לַאֲתַר דְּאִתְנְטִילַת מִתַּמָּן שֶׁמַּחֲזִיר וּמֵשִׁיב הַדָּבָר לְמָקוֹם שֶׁנִּטַּל מִשָּׁם כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר (סִימָן לה). נִמְצָא שֶׁה' יִתְבָּרַךְ מְקַיֵּם מִצְוַת גְּמִילוּת חֶסֶד וְהַלְוָאַת חֵן הַרְבֵּה מְאֹד בְּכָל עֵת וְשָׁעָה, כְּמוֹ כֵן אָנוּ חַיָּבִים לְהִתְדַּבֵּק בְּמִדּוֹתָיו וּלְרַחֵם עַל הָעֲנִיִּים וּלְהַלְווֹת לָהֶם וְלִבְלִי לִהְיוֹת לוֹ כְּנוֹשֶׁה כְּמוֹ שֶׁכָּתוּב בַּמִּקְרָא הַנַּ"ל, כְּמוֹ שֶׁה' יִתְבָּרַךְ אֵינוֹ נוֹגֵשֹ אוֹתָנוּ וּמַאֲרִיךְ לָנוּ עַד שֶׁנְּסַלֵּק לוֹ מְעַט מְעַט עַד שֶׁנִּזְכֶּה לְסַלֵּק הַכֹּל, אָמֵן:
<h3>אות כג</h3>
וְזֶה בְּחִינַת אֵם הַבָּנִים שְֹמֵחָה הַלְלוּיָהּ (תְּהִלִּים קיג קיד( בְּצֵאת יִשְֹרָאֵל מִמִּצְרָיִם וְכוּ' הָיְתָה יְהוּדָה לְקָדְשׁוֹ יִשְֹרָאֵל מַמְשְׁלוֹתָיו וְכוּ' שֶׁעַל יְדֵי הַשִֹּמְחָה שֶׁל כְּנֶסֶת יִשְֹרָאֵל שֶׁנִּקְרֵאת אֵם הַבָּנִים שֶׁהָיָה לָהֶם בִּשְׁעַת יְצִיאַת מִצְרַיִם וְקַבָּלַת הַתּוֹרָה שֶׁאָז גָּדְלָה הַשִֹּמְחָה מְאֹד, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (שַׁבָּת דַּף פח), וְשִֹמְחַת עוֹלָם עַל רֹאשָׁם, שֶׁזֶּהוּ נֶאֱמַר עַל הַכְּתָרִים שֶׁל נַעֲשֶֹה וְנִשְׁמַע שֶׁאָמְרוּ בִּשְׁעַת קַבָּלַת הַתּוֹרָה וְעַל יְדֵי הַשִֹּמְחָה זָכוּ לִבְחִינַת צַדִּיק מוֹשֵׁל, בְּחִינַת יִשְֹרָאֵל מַמְשְׁלוֹתָיו, כִּי עַל יְדֵי גֹּדֶל הַשִֹּמְחָה זוֹכִין לִבְחִינַת צַדִּיק מוֹשֵׁל בְּחִינַת יִשְֹרָאֵל מַמְשְׁלוֹתָיו שֶׁיִּשְֹרָאֵל מוֹשְׁלִין בּוֹ יִתְבָּרַךְ, כִּבְיָכוֹל כִּי הוּא גּוֹזֵר גְּזֵרָה וְהֵם מְבַטְּלִין, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְהַכֹּל עַל יְדֵי הַשִֹּמְחָה שֶׁל מִצְוָה וְכַנַּ"ל. וְזֶה שֶׁסִּיֵּם, "הַיָּם רָאָה וַיָּנֹס וְכוּ'", הַיְנוּ לִזְכּוֹת לְשִֹמְחָה שֶׁל מִצְוָה הַנַּ"ל שֶׁהוּא בְּחִינַת שִֹמְחָה שֶׁל קַבָּלַת הַתּוֹרָה לָזֶה זוֹכִין עַל יְדֵי בְּחִינַת קְרִיעַת יַם סוּף שֶׁהוּא בְּחִינַת תְּפִלָּה בְּכֹחַ, שֶׁהוּא בְּחִינַת רְעָמִים, בְּחִינַת יִרְעַם הַיָּם וּמְלֹאוֹ, כְּמוֹ שֶׁכָּתַב שָׁם רַבֵּנוּ זִכְרוֹנוֹ לִבְרָכָה בַּמַּאֲמָר הַנַּ"ל בָּאֵר הֵיטֵב, כְּמוֹ שֶׁכָּתוּב עַל פָּסוּק, "וַיָּשָׁב הַיָּם לִפְנוֹת בֹּקֶר לְאֵיתָנוֹ", שֶׁהוּא בְּחִינַת רְעָמִים הַנַּ"ל, שֶׁעַל יְדֵי זֶה זוֹכִין לַשִּׁמְחָה הַנַּ"ל, שֶׁעַל יְדֵי זֶה זוֹכִין לִבְחִינַת צַדִּיק מוֹשֵׁל יִשְֹרָאֵל מַמְשְׁלוֹתָיו כַּנַּ"ל:
<h2>העושה שליח לגבות חובו ג:</h2>
<h3>אות א</h3>
עַל פִּי הַתּוֹרָה "רָאִיתִי מְנוֹרַת זָהָב וְכוּ'" בְּסִימָן ח, עַיֵּן שָׁם.: וְהַכְּלָל, כִּי עִקַּר שְׁלֵמוּת כָּל הַחֶסְרוֹנוֹת עַל יְדֵי אֲנָחָה הוּא עַל יְדֵי הַצַּדִּיק הָאֱמֶת שֶׁדָּבוּק בְּהַתּוֹרָה שֶׁשָּׁם הָרוּחַ חַיִּים לְכָל אֶחָד וְאֶחָד לְהַשְׁלִים כָּל הַחֶסְרוֹנוֹת שֶׁלּוֹ עַל יְדֵי אֲנָחָה וְכוּ', אֲבָל הָרְשָׁעִים הַחוֹלְקִים עַל הַצַּדִּיק הֵם מְקַבְּלִים הָרוּחַ חַיִּים שֶׁלָּהֶם עַל יְדֵי הָרַב דִּקְלִפָּה שֶׁהוּא בְּחִינַת עֵשָֹו וְכוּ', עַיֵּן שָׁם:
<h3>אות ב</h3>
וְהִנֵּה הַמַּלְוֶה שֶׁגּוֹמֵל חֶסֶד עִם הַלּוֹוֶה וּמַלְוֶה לוֹ מְעוֹתָיו. הוּא בִּבְחִינַת הַצַּדִּיק הַמַּשְׁלִים הַחִסָּרוֹן, כִּי הַהַלְוָאָה שֶׁהֻכְרַח הַלּוֹוֶה לִלְווֹת מֵחֲבֵרוֹ זֶהוּ מֵחֲמַת הַחֶסְרוֹנוֹת שֶׁחָסֵר לוֹ מָמוֹנוֹ וּפַרְנָסָתוֹ. וְהַמַּלְוֶה שֶׁמְּרַחֵם עָלָיו וּמַלְוֶה לוֹ וְגוֹמֵל עִמּוֹ חֶסֶד וּמַשְׁלִים לְהַלּוֹוֶה חֶסְרוֹנוֹ הוּא בִּבְחִינַת הַצַּדִּיק שֶׁהוּא בְּחִינַת רַב חֶסֶד, שֶׁהוּא בְּחִינַת צַדִּיק חוֹנֵן וְנוֹתֵן, שֶׁהוּא מַשְׁלִים כָּל הַחֶסְרוֹנוֹת כַּנַּ"ל, אֲבָל הַלּוֹוֶה צָרִיךְ לִזָּהֵר לְשַׁלֵּם בִּזְמַנּוֹ לְהַמַּלְוֶה וְצָרִיךְ לִרְאוֹת שֶׁיְּשַׁלֵּם לוֹ בְּעַצְמוֹ מִיָּדוֹ לְיָדוֹ וְלֹא יִשְׁלַח עַל יְדֵי שָׁלִיחַ שֶׁאָז יֵשׁ אַחֲרָיוּת הַדֶּרֶךְ וְהָאַחֲרָיוּת עַל הַלּוֹוֶה, כַּמְבֹאָר הַדִּינִים בַּשֻּׁלְחָן עָרוּךְ שָׁם. הַיְנוּ, כִּי בְּוַדַּאי הַצַּדִּיק שֶׁדָּבוּק בְּהַתּוֹרָה וְהוּא מַמְשִׁיךְ הָרוּחַ חַיִּים לְכָל בָּשָֹר לְהַשְׁלִים כָּל הַחֶסְרוֹנוֹת שֶׁלָּהֶם. עִקַּר כַּוָּנָתוֹ הוּא בִּשְׁבִיל כְּבוֹד ה' יִתְבָּרַךְ, דְּהַיְנוּ שֶׁהוּא מַמְשִׁיךְ לָהֶם רוּחַ חַיִּים וּמַשְׁלִים הַחֶסְרוֹנוֹת שֶׁלָּהֶם כְּדֵי שֶׁהֵם יַעַבְדוּ אֶת ה' יִתְבָּרַךְ בְּהַחִיּוּת שֶׁמַּמְשִׁיךְ לָהֶם וּבְכָל מַה שֶּׁמַּשְׁפִּיעַ לָהֶם וּמַשְׁלִים לָהֶם, כִּי רַק זֶה עִקַּר הַתַּכְלִית שֶׁבִּשְׁבִיל זֶה בָּרָא ה' יִתְבָּרַךְ אֶת הָעוֹלָם וּבִשְׁבִיל זֶה הוּא יִתְבָּרַךְ מְקַיֵּם וּמְחַיֶּה אֶת הָעוֹלָם עַל יְדֵי הַצַּדִּיקִים שֶׁעַל יָדָם מַמְשִׁיךְ הָרוּחַ חַיִּים לַכֹּל. וְהַכֹּל בִּשְׁבִיל זֶה כְּדֵי שֶׁהֵם יַחְזְרוּ וְיַעַבְדוּ אֶת ה' בַּחִיּוּת הַזֶּה
שֶׁמַּמְשִׁיךְ לָהֶם הַצַּדִּיק בְּכָל עֵת וָרֶגַע. וּכְמוֹ שֶׁכָּתוּב, "כֹּל פָּעַל ה' לְמַעֲנֵהוּ". וְעַל כֵּן הָעִקָּר לִהְיוֹת מְקֹרָב לְהַצַּדִּיק וְדָבוּק בּוֹ בֶּאֱמֶת בְּכָל עֵת וָרֶגַע וּבְכָל נְשִׁימָה וּנְשִׁימָה שֶׁהוּא נוֹשֵׁם וּמַמְשִׁיךְ הָרוּחַ חַיִּים יִזְכֹּר תֵּכֶף שֶׁהַנְּשִׁימָה הַזֹּאת שֶׁהִיא הַחִיּוּת שֶׁלּוֹ נִמְשָׁךְ מֵהַצַּדִּיק הָאֱמֶת שֶׁדָּבוּק בְּהַתּוֹרָה וּבַה' יִתְבָּרַךְ וְיִזָּהֵר לְהִתְקָרֵב לַה' יִתְבָּרַךְ וּלְהַתּוֹרָה וּלְהַצַּדִּיק בְּכָל נְשִׁימָה וּנְשִׁימָה, וְלַעֲבֹד אֶת ה' יִתְבָּרַךְ בְּכָל נְשִׁימָה וּנְשִׁימָה וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, "כֹּל הַנְּשָׁמָה תְּהַלֵּל יָהּ" - עַל כָּל נְשִׁימָה וּנְשִׁימָה תְּהַלֵּל יָהּ. וְזֶה בְּחִינַת הֶבֶל נָחֵית הֶבֶל סָלִיק (תִּקּוּנֵי זֹהַר תִּקּוּן סט צו), כִּי הָאָדָם בִּנְשִׁימָתוֹ שֶׁהוּא חִיּוּתוֹ הוּא מַכְנִיס רוּחַ וּמוֹצִיא רוּחַ כַּיָּדוּעַ, הַיְנוּ שֶׁצָּרִיךְ שֶׁיֵּדַע וְיִזְכֹּר בְּכָל עֵת שֶׁבְּכָל נְשִׁימָה וּנְשִׁימָה הוּא מַמְשִׁיךְ וּמַכְנִיס רוּחַ חַיִּים מֵהַצַּדִּיק הָאֱמֶת. וְתֵכֶף וּמִיָּד צָרִיךְ לַחֲזֹר וּלְהַעֲלוֹת וּלְהוֹצִיא הָרוּחַ חַיִּים בְּאֵיזֶה דָּבָר שֶׁבִּקְדֻשָּׁה בְּתוֹרָה אוֹ תְּפִלָּה אוֹ כִּסּוּפִין וְהִשְׁתּוֹקְקוּת וּרְצוֹנוֹת טוֹבִים לַה' יִתְבָּרַךְ וְכַיּוֹצֵא בִּבְחִינַת כֹּל הַנְּשָׁמָה תְּהַלֵּל יָהּ - עַל כָּל נְשִׁימָה וְכוּ' כַּנַּ"ל. נִמְצָא, שֶׁהַצַּדִּיק הוּא בִּבְחִינַת מַלְוֶה, כִּי הָרוּחַ חַיִּים שֶׁמַּמְשִׁיךְ הוּא בִּבְחִינַת
הַלְוָאָה שֶׁהוּא מַלְוֶה לְהָאָדָם הָרוּחַ חַיִּים כְּדֵי שֶׁאַחַר כָּךְ יְסַלֵּק וִישַׁלֵּם חוֹבָתוֹ לְהוֹדוֹת וּלְהַלֵּל לַה' יִתְבָּרַךְ עַל כָּל נְשִׁימָה וּנְשִׁימָה שֶׁכֵֵּן 'חוֹבַת' כָּל הַיְצוּרִים לְהוֹדוֹת וּלְהַלֵּל וְכוּ' וְכַנַּ"ל. וּמִי שֶׁהוּא דָּבוּק בְּהַצַּדִּיק בֶּאֱמֶת בַּבְּחִינָה הַנַּ"ל, הוּא מְסַלֵּק חוֹבָתוֹ מִיָּד, לְיַד הַצַּדִּיק בְּעַצְמוֹ, כִּי הוּא דָּבוּק בְּהַצַּדִּיק בֶּאֱמֶת וּמַמְשִׁיךְ הָרוּחַ חַיִּים מֵהַצַּדִּיק בְּעַצְמוֹ וְכֵן מַחֲזִיר הַחִיּוּת וּמַעֲלֵהוּ לְהַצַּדִּיק בְּעַצְמוֹ, כִּי הוּא דָּבוּק בְּהַצַּדִּיק וְכָל כַּוָּנַת עֲבוֹדָתוֹ וּתְפִלָּתוֹ הוּא שֶׁתַּגִּיעַ הָעֲבוֹדָה וְהַתְּפִלָּה לְהַצַּדִּיק הָאֱמֶת וְהוּא יַעֲלֶה אוֹתָהּ לְמָקוֹם הַצָּרִיךְ. וְכַמְבֹאָר כַּמָּה פְּעָמִים שֶׁעִקַּר הַתְּפִלָּה וְהָעֲבוֹדָה צָרִיךְ לִהְיוֹת בְּהִתְקַשְּׁרוּת לְצַדִּיקִים אֲמִתִּיִּים, אֲבָל מִי שֶׁאֵינוֹ דָּבוּק וּמְקֹרָב לְהַצַּדִּיק הָאֱמֶת אֲזַי אַף עַל פִּי שֶׁאֵינוֹ חוֹלֵק עָלָיו אֲזַי אֵינוֹ מַחֲזִיר הָרוּחַ חַיִּים תֵּכֶף לְהַצַּדִּיק בְּעַצְמוֹ רַק עַל יְדֵי בְּחִינַת שָׁלִיחַ וְיֵשׁ בְּעִנְיָן זֶה כַּמָּה בְּחִינוֹת, כִּי זֶה שֶׁהוּא חוֹלֵק לְגַמְרֵי עַל הַצַּדִּיק וְדּוֹבֵר עַל הַצַּדִּיק עָתָק בְּגַאֲוָה וָבוּז, זֶהוּ רָשָׁע שֶׁאֵינוֹ מְקַבֵּל חִיּוּת כְּלָל מֵהַצַּדִּיק רַק מֵהָרַב שֶׁבַּקְּלִפָּה מִבְּחִינַת עֵשָֹו אִישׁ שָֹעִיר. וְכֵן עַל יְדֵי מַעֲשָֹיו הָרָעִים הוּא מַחֲזִיר וְנוֹתֵן כֹּחַ וְחִיּוּת לְרַבּוֹ שֶׁבַּקְּלִפָּה, כִּי יָדוּעַ שֶׁעַל יְדֵי כָּל הַמַּעֲשִֹים רָעִים, חַס וְשָׁלוֹם, נוֹתְנִים כֹּחַ וְחִיּוּת לְהַסִּטְרָא אָחֳרָא, חַס וְשָׁלוֹם, רַחֲמָנָא לִצְלַן, אֲבָל יֵשׁ כְּשֵׁרִים קְצָת שֶׁאֵינָם חוֹלְקִים לְגַמְרֵי עַל הַצַּדִּיק רַק שֶׁאֵינָם מְקֹרָבִים אֵלָיו וְעוֹשִֹים מִצְווֹת וְעוֹסְקִים בְּתוֹרָה וּתְפִלָּה, אֲבָל אֵינָם מְקֻשָּׁרִים לְצַדִּיקֵי אֱמֶת אֲזַי עֲבוֹדָתָם וְכָל עִסְקָם הוֹלֵךְ דֶּרֶךְ כַּמָּה בְּחִינוֹת שְׁלוּחִים עַד שֶׁחוֹזְרִים וּמַגִּיעִים לְהַצַּדִּיק הָאֱמֶת וְאָז הָאַחֲרָיוּת עַל הַלּוֹוֶה שֶׁהוּא הַמְקַבֵּל הַחִיּוּת לְהַשְׁלִים חֶסְרוֹנוֹ, כִּי אָז יֵשׁ כַּמָּה וְכַמָּה בְּחִינוֹת אַחֲרָיוּת בַּדֶּרֶךְ שֶׁלֹּא יִגְזְלוּ אוֹתוֹ הָאוֹרְבִים עַל הַדֶּרֶךְ וְיָכוֹל לִהְיוֹת שֶׁיַּגִּיעַ סִלּוּק הַחוֹב הַנַּ"ל לְיַד מִי שֶׁיַּגִּיעַ, חַס וְשָׁלוֹם, דְּהַיְנוּ לְהַסִּטְרָא אָחֳרָא וְהַקְּלִפּוֹת שֶׁהֵם בְּחִינַת הָרַב דִּקְלִפָּה, כִּי בֶּאֱמֶת גַּם הָרַב דִּקְלִפָּה בְּעַצְמוֹ כָּל חִיּוּתוֹ יוֹנֵק בְּהֶעְלֵם גָּדוֹל מֵהַצַּדִּיק וְהָרַב דִּקְדֻשָּׁה עַל יְדֵי עֲווֹנוֹת יִשְֹרָאֵל, חַס וְשָׁלוֹם, כִּי כְּשֶׁיִּשְֹרָאֵל מְקַבְּלִין הַחִיּוּת מֵהַצַּדִּיק וְאֵינָם עוֹבְדִים בּוֹ אֶת ה' יִתְבָּרַךְ, מִכָּל שֶׁכֵּן כְּשֶׁעוֹשִֹין חַס וְשָׁלוֹם, עֲבֵרוֹת עִם זֶה הַחִיּוּת מִזֶּה יוֹנֵק חַס וְשָׁלוֹם, חִיּוּת הָרַב דִּקְלִפָּה שֶׁהוּא עֵשָֹו שֶׁכָּל חִיּוּתוֹ מֵעֲווֹנוֹת יִשְֹרָאֵל חַס וְשָׁלוֹם, כַּיָּדוּעַ. וְעַל כֵּן זֶה שֶׁאֵינוֹ מְקֹרָב לְהַצַּדִּיק אַף עַל פִּי שֶׁהוּא אִישׁ כָּשֵׁר קְצָת מֵאַחַר שֶׁאֵינוֹ מְקֹרָב לְהַצַּדִּיק וַאֲזַי מַחֲזִיר הַחִיּוּת לְהַצַּדִּיק עַל יְדֵי בְּחִינַת שָׁלִיחַ, וְכַמּוּבָן בְּדִבְרֵי אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בְּמָקוֹם אַחֵר שֶׁהוֹלְכִים כַּמָּה שְׁלוּחִים (שֶׁקּוֹרִין שְׁטַאפֶעטִין( מִזֶּה לָזֶה וּמִזֶּה לָזֶה עַד שֶׁמַּגִּיעַ לְהַצַּדִּיק וְכוּ'. וַאֲזַי יֵשׁ כַּמָּה סַכָּנוֹת בַּדֶּרֶךְ כַּנַּ"ל וְהָאַחֲרָיוּת עַל הַלּוֹוֶה שֶׁהוּא הַמְקַבֵּל הַחִיּוּת מֵהַצַּדִּיק לְהַשְׁלִים חֶסְרוֹנוֹ שֶׁהוּא בְּחִינַת לוֹוֶה כַּנַּ"ל:
<h3>אות ג</h3>
וְזֶה בְּחִינַת פּוּרִים שֶׁהוּא מְחִיַּת עֲמָלֵק, שֶׁהוּא גָּדוֹל מִכָּל הַמּוֹעֲדִים, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כָּל הַמּוֹעֲדִים בְּטֵלִים וִימֵי הַפּוּרִים לֹא נִבְטָלִים.: כִּי בְּהַתּוֹרָה הַנַּ"ל מְבֹאָר כָּל עִנְיַן יְצִיאַת מִצְרַיִם וּמַתַּן תּוֹרָה. וְכַמְבֹאָר בַּסּוֹף עַל פָּסוּק, "אָנֹכִי ה' אֱלֹקֶיךָ הַמַּעַלְךָ מֵאֶרֶץ מִצְרַיִם הַרְחֶב פִּיךָ וַאֲמַלְאֵהוּ", עַיֵּן שָׁם, כִּי בְּמִצְרַיִם קֹדֶם קַבָּלַת הַתּוֹרָה הָיָה בְּחִינַת מִקֹּצֶר רוּחַ שֶׁלֹּא הָיוּ יְכוֹלִים לְהַמְשִׁיךְ הָרוּחַ חַיִּים לְהַשְׁלִים הַחִסָּרוֹן וְכוּ', כְּמוֹ שֶׁכָּתוּב שָׁם. וּמִזֶּה הָיָה עִקַּר הַגָּלוּת, כִּי הִתְגַּבְּרוּ הַמִּצְרִיִּים וּפַרְעֹה שֶׁהָרוּחַ שֶׁלָּהֶם הָיָה גָּדוֹל בִּשְׁעָתָם אָז וְהִתְגַּבְּרוּ עַל יִשְֹרָאֵל וְעַל יְדֵי זֶה תָּפְסוּ אוֹתָם בַּגָּלוּת כָּל כָּךְ, כִּי כָּל הַגָּלֻיּוֹת וְהַצָּרוֹת שֶׁל הָעַכּוּ"ם שֶׁמּוֹשְׁלִים עַל יִשְֹרָאֵל נִמְשָׁךְ מִבְּחִינָה הַנַּ"ל מֵחֲמַת שֶׁהָרוּחַ שֶׁלָּהֶם גָּדוֹל בִּשְׁעָתָם וְעַל יְדֵי זֶה מוֹשְׁלִים עַל יִשְֹרָאֵל כָּל יְמֵי הַגָּלוּת. וּכְמוֹ שֶׁכָּתוּב שָׁם שֶׁזֶּהוּ בְּחִינַת עַל עַמְּךָ יַעֲרִימוּ סוֹד וְיִתְיָעֲצוּ עַל צְפוּנֶיךָ. וּבִשְׁבִיל זֶה נִקְרָאִים יִשְֹרָאֵל עֲנִיָּה סֹעֲרָה מֵחֲמַת שֶׁהָרוּחַ חַיִּים שֶׁל הָעַכּוּ"ם שֶׁהוּא רוּחַ סְעָרָה מוֹשֵׁל עֲלֵיהֶם, כְּמוֹ שֶׁמְּבֹאָר שָׁם עַיֵּן שָׁם. וּמֵחֲמַת שֶׁבְּמִצְרַיִם הָיָה קֹדֶם קַבָּלַת הַתּוֹרָה שֶׁשָּׁם עִקַּר הָרוּחַ חַיִּים כַּנַּ"ל, עַל כֵּן הָיָה קָשֶׁה מְאֹד לָצֵאת מֵהֶם, אֲבָל ה' יִתְבָּרַךְ חָמַל עַל עַמּוֹ בִּזְכוּת אֲבוֹתֵינוּ אַבְרָהָם, יִצְחָק וְיַעֲקֹב שֶׁהִתְחִילוּ לְהַמְשִׁיךְ הֶאָרַת הַתּוֹרָה בָּעוֹלָם, כִּי ה' יִתְבָּרַךְ דִּבֵּר עִמָּהֶם וְנִצְטַוּוּ כַּמָּה מִצְווֹת וְכֵן מֹשֶׁה בְּעֹצֶם נִפְלְאוֹת כֹּחַ קְדֻשָּׁתוֹ זָכָה שֶׁנִּתְגַּלָּה אֵלָיו ה' יִתְבָּרַךְ בְּמִצְרַיִם וְהִתְחִיל לְהַמְשִׁיךְ בְּחִינַת קַבָּלַת הַתּוֹרָה בְּמִצְרַיִם וְעַל יְדֵי זֶה זָכָה מֹשֶׁה גַּם בְּמִצְרַיִם לְקַבֵּל הָרוּחַ חַיִּים מֵהַתּוֹרָה וְעַל כֵּן שְׁלָחוֹ ה' יִתְבָּרַךְ לִגְאֹל אֶת בָּנָיו. וּבִשְׁבִיל זֶה מֵאֵן מֹשֶׁה הַרְבֵּה לֵילֵךְ וְטָעַן הַרְבֵּה עִם ה' יִתְבָּרַךְ, מִי אָנֹכִי כִּי אֵלֵךְ וְכִי אוֹצִיא. וּפֵרֵשׁ רַשִׁ"י, מַה זְּכוּת וְכוּ', הַיְנוּ שֶׁחָשַׁב מֵאַחַר שֶׁעֲדַיִן לֹא קִבְּלוּ אֶת הַתּוֹרָה אֵיךְ אֶפְשָׁר לְהַמְשִׁיךְ עֲלֵיהֶם הָרוּחַ חַיִּים לְהוֹצִיאָם מִמִּצְרַיִם שֶׁשּׁוֹלְטִים עֲלֵיהֶם. וְהֵשִׁיב ה' יִתְבָּרַךְ, בְּהוֹצִיאֲךָ אֶת הָעָם מִמִּצְרַיִם תַּעַבְדוּן. וּפֵרֵשׁ רַשִׁ"י, וּמַה שֶּׁשָּׁאַלְתָּ מַה זְּכוּת, זְכוּת גָּדוֹל יֵשׁ לִי עֲלֵיהֶם. בְּהוֹצִיאֲךָ וְכוּ', שֶׁעֲתִידִין לְקַבֵּל אֶת הַתּוֹרָה, הַיְנוּ שֶׁה' יִתְבָּרַךְ חָמַל עֲלֵיהֶם וְהִמְשִׁיךְ עֲלֵיהֶם הָרוּחַ חַיִּים מֵהַתּוֹרָה שֶׁעֲתִידִין לְקַבֵּל אַף עַל פִּי שֶׁעֲדַיִן לֹא קִבְּלוּהָ וְזֶה בְּחִינַת מַה שֶּׁנִּתְגַּלָּה לוֹ תְּחִלָּה מִתּוֹךְ הַסְּנֶה עַל שֵׁם עִמּוֹ אָנֹכִי בְצָרָה, כִּי הַצַּדִּיק וְהַתּוֹרָה וְה' יִתְבָּרַךְ אֶחָד, כִּי הַצַּדִּיק מְקַבֵּל הָרוּחַ חַיִּים מֵהַתּוֹרָה שֶׁהִיא אַחְדוּתוֹ יִתְבָּרַךְ וּבָזֶה מְחַיֶּה אֶת יִשְֹרָאֵל וּמַשְׁלִים כָּל הַחֶסְרוֹנוֹת שֶׁלָּהֶם וּכְשֶׁצְּרִיכִין לְהַכְנִיעַ אֶת הָרְשָׁעִים הַמּוֹשְׁלִים עֲלֵיהֶם צָרִיךְ הַצַּדִּיק לְהוֹרִיד אֶת עַצְמוֹ לְתוֹךְ הַמִּדָּה רָעָה שֶׁהֵם שְׁקוּעִין בָּהּ בְּיוֹתֵר שֶׁהוּא הַצִּנּוֹר שֶׁלָּהֶם שֶׁדֶּרֶךְ שָׁם מְקַבְּלִין חִיּוּת. וְהַצַּדִּיק נִכְנָס לְשָׁם דַּיְקָא וּמְשַׁבֵּר אוֹתוֹ הַצִּנּוֹר שֶׁהִיא הַמִּדָּה רָעָה שֶׁלָּהֶם, כַּמְבֹאָר הֵיטֵב שָׁם עַל פָּסוּק, "מַשְׁפִּיל רְשָׁעִים עֲדֵי אָרֶץ". רָאשֵׁי תֵּבוֹת, אֵשׁ רוּחַ מַיִם עָפָר, עַיֵּן שָׁם. וְעַל כֵּן נִתְגַּלָּה לוֹ ה' יִתְבָּרַךְ מִתּוֹךְ הַסְּנֶה מִשּׁוּם עִמּוֹ אָנֹכִי בְצָרָה לְהוֹרוֹת שֶׁכְּשֶׁיִּשְֹרָאֵל בְּצָרָה בַּגָּלוּת תַּחַת הָעַכּוּ"ם שֶׁמּוֹשְׁלִין עֲלֵיהֶם עַל יְדֵי הַצִּנּוֹר שֶׁל הַמִּדָּה שֶׁלָּהֶם, צְרִיכִין לִהְיוֹת עִמָּם בְּצָרָה לִכְנֹס בְּתוֹךְ אוֹתוֹ הַצִּנּוֹר דַּיְקָא שֶׁמִּשָּׁם עִקַּר הַצָּרָה שֶׁלָּהֶם וּלְשַׁבֵּר אוֹתוֹ כַּנַּ"ל, כִּי יִשְֹרָאֵל בְּגָלוּת נִקְרָאִין כְּשׁוֹשַׁנָּה בֵּין הַחוֹחִים שֶׁהַקּוֹצִים מְנַקְּבִין אוֹתָהּ וְכוּ', כְּמוֹ שֶׁפֵּרֵשׁ רַשִׁ"י שָׁם, הַיְנוּ שֶׁהָעַכּוּ"ם שֶׁמְּצֵרִין אֶת יִשְֹרָאֵל הֵם הַחוֹחִים וְקוֹצִים בְּחִינַת סְנֶה, וּלְשָׁם צָרִיךְ הַצַּדִּיק שֶׁכָּלוּל בַּה' יִתְבָּרַךְ לֵירֵד וּלְשַׁבֵּר אוֹתוֹ הַצִּנּוֹר שֶׁמְּצַעֵר אֶת יִשְֹרָאֵל שֶׁהוּא בְּחִינַת סְנֶה, בְּחִינַת חוֹחִים וְקוֹצִים כַּנַּ"ל, כִּי עִקַּר הַגָּלוּת הוּא הַמִּדָּה רָעָה בְּעַצְמָהּ שֶׁהוּא הַצִּנּוֹר שֶׁלָּהֶם, דְּהַיְנוּ מַה שֶּׁמִּתְגַּבְּרִים עַל יִשְֹרָאֵל בַּמִּדָּה רָעָה שֶׁלָּהֶם, שֶׁזֶּה הוּא עִקַּר הַגָּלוּת בְּחִינַת וַיִּתְעָרְבוּ בַגּוֹיִם וְכוּ'.:
<h3>אות ד</h3>
וְזֶה בְּחִינַת כָּל הָעֶשֶֹר מַכּוֹת שֶׁהֵבִיא עֲלֵיהֶם מֹשֶׁה שֶׁהֶרְאָה לָהֶם שֶׁכָּל הָרוּחַ חַיִּים שֶׁל כָּל הַדְּבָרִים שֶׁבָּעוֹלָם הֵם אֶצְלוֹ, וְעַל כֵּן יָכוֹל לַעֲשֹוֹת בָּעוֹלָם כְּמוֹ שֶׁרוֹצֶה וּלְשַׁנּוֹת מִמַּיִם לְדָם וְאַחַר כָּךְ לַחֲזֹר מִדָּם לְמַיִם וְכוּ', כִּי מִמֶּנּוּ כָּל הַחִיּוּת שֶׁל כָּל הַדְּבָרִים שֶׁבָּעוֹלָם. וְעַל כֵּן בְּוַדַּאי יָכוֹל לִמְשֹׁל בָּעוֹלָם וּלְשַׁנּוֹת הַטֶּבַע כִּרְצוֹנוֹ וְעַל כֵּן בִּתְחִלָּה הֶרְאָה לָהֶם מוֹפֵת הַמַּטֶּה שֶׁנֶּהְפַּךְ לְנָחָשׁ וְאַחַר כָּךְ מִנָּחָשׁ לְמַטֶּה, כִּי מַטֵּה מֹשֶׁה מְרַמֵּז שֶׁכְּבָר שָׁבַר הַבְּחִירָה וְקִדֵּשׁ אֶת עַצְמוֹ לְגַמְרֵי מֵאֲחִיזַת עֵץ הַדַּעַת טוֹב וָרָע וְאֵין נֶאֱחָז בּוֹ שׁוּם רַע מִשּׁוּם מִדָּה, שֶׁזֶּהוּ בְּחִינַת וּמַטֵּה הָאֱלֹקִים בְּיָדִי, כַּמְבֹאָר בַּתִּקּוּנִים וּבְדִבְרֵי רַבֵּנוּ זִכְרוֹנוֹ לִבְרָכָה, עַיֵּן שָׁם בְּסִימָן עט. וְעַל כֵּן הֶרְאָה לָהֶם עַל יְדֵי הַמַּטֶּה דַּיְקָא שֶׁהוּא יָכוֹל לְהוֹרִיד אֶת עַצְמוֹ לְתוֹךְ הַצִּנּוֹר הָרַע שֶׁלָּהֶם, שֶׁהוּא בְּחִינַת נָחָשׁ הַקַּדְמוֹנִי, שֶׁמִּשָּׁם כָּל הַמִּדּוֹת רָעוֹת וְכָל הַצִּנּוֹרוֹת שֶׁל כָּל הָרְשָׁעִים. וְאַחַר כָּךְ יֵצֵא מִשָּׁם בְּשָׁלוֹם, כִּי אַחַר כָּךְ יַחֲזֹר מִנָּחָשׁ לְמַטֶּה, רַק שֶׁיָּרַד לְשָׁם לְהַכְנִיעַ וּלְשַׁבֵּר הָרַע שֶׁלָּהֶם בִּבְחִינַת 'וַיִּבְלַע מַטֵּה אַהֲרֹן אֶת מַטֹּתָם'. וְזֶה שֶׁשָּׁאֲלוּ אוֹתוֹ יוֹחַנִי וּמַמְרֵא, תֶּבֶן אַתָּה מַכְנִיס לַעֲפָרַיִם? וְהֵשִׁיב לָהֶם, לְמָתָא יַרְקָא יַרְקָא שְׁקוּל (כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה מְנָחוֹת פה). כִּי כָּךְ צְרִיכִין דַּיְקָא לִכְנֹס דַּיְקָא לְתוֹךְ אוֹתוֹ הַצִּנּוֹר וְהַהַנְהָגָה שֶׁל הָרְשָׁעִים הַמּוֹשְׁלִים וּלְהַכְנִיעָם וּלְשַׁבְּרָם, כִּי מִנֵּיהּ וּבֵיהּ אַבָּא לֵיזִיל בֵּיהּ נַרְגָא. בְּחִינַת לְמָתָא יַרְקָא יַרְקָא שְׁקוּל, כִּי צְרִיכִין לֵירֵד לְתוֹךְ מִדָּתוֹ הָרָעָה דַּיְקָא, שֶׁהוּא הַצִּנּוֹר שֶׁלָּהֶם, כְּדֵי לְשַׁבְּרָם כַּנַּ"ל. וְעַל כֵּן הֵבִיא עֲלֵיהֶם כַּמָּה מִינֵי מַכּוֹת לְהוֹרוֹת שֶׁכָּל הַחִיּוּת שֶׁל כָּל הַדְּבָרִים שֶׁבָּעוֹלָם הַכֹּל בְּיָדוֹ, כִּי בְּהָעֶשֶֹר מַכּוֹת הָיוּ שִׁנּוּיִים וּמוֹפְתִים נִפְלָאִים בְּכָל הָאַרְבָּעָה יְסוֹדוֹת שֶׁהֵם אֵשׁ רוּחַ מַיִם עָפָר, שֶׁהֵם בְּחִינַת דצח"מ (דּוֹמֵם צוֹמֵחַ חַי מְדַבֵּר), כִּי נִלְקוּ בַּמַּיִם בְּחִינַת יְסוֹד הַמַּיִם. וַעֲפַר הָאָרֶץ הָיָה כִּנִּים זֶה בְּחִינַת יְסוֹד הֶעָפָר. וְרוּחַ הַקָּדִים נָשָֹא אֶת הָאַרְבֶּה זֶה בְּחִינַת יְסוֹד הָרוּחַ וְאֵשׁ מִתְלַקַּחַת בְּתוֹךְ הַבָּרָד זֶה בְּחִינַת יְסוֹד הָאֵשׁ. וְכֵן נִלְקוּ הַדּוֹמְמִים שֶׁהוּא עֲפַר הָאָרֶץ וְהַצּוֹמֵחַ שֶׁהֵם כָּל עֵשֶֹב הַשָֹּדֶה שֶׁהִכָּה הַבָּרָד וְכוּ'. וְכֵן הַחַי שֶׁהוּא הֶעָרֹב שֶׁבָּא עֲלֵיהֶם וְכֵן הַדֶּבֶר שֶׁהָרַג כָּל מִקְנֵיהֶם. וְכֵן נִלְקָה הַמְדַבֵּר שֶׁהוּא הָאָדָם בְּכָל הַמַּכּוֹת, בִּפְרָט בִּשְׁחִין וּמַכַּת בְּכוֹרוֹת. נִמְצָא, שֶׁעַל יְדֵי הָעֶשֶֹר מַכּוֹת הֶרְאָה לָהֶם שֶׁהוּא יִתְבָּרַךְ שׁוֹלֵט בָּעוֹלָם בְּכָל הָאַרְבָּעָה יְסוֹדוֹת, אֵשׁ, רוּחַ, מַיִם, עָפָר וּבְכָל הַדּוֹמֵם, צוֹמֵחַ, חַי, מְדַבֵּר, כִּי מִמֶּנּוּ הַחִיּוּת לְכֻלָּם וְעַל כֵּן יָכוֹל לַעֲשֹוֹת כִּרְצוֹנוֹ וְעַל כֵּן בְּכָל פַּעַם הֶרְאָה גְּבוּרָתוֹ שֶׁיָּכוֹל לְבַטֵּל הַמַּכָּה, כְּמוֹ שֶׁכָּתוּב, "הִתְפָּאֵר עָלַי לְמָתַי אַעְתִּיר לְךָ וְכוּ' לְמַעַן תֵּדַע כִּי לַה' הָאָרֶץ", הַיְנוּ שֶׁהֶרְאָה לָהֶם שֶׁהוּא יָכוֹל לְהַשְׁלִים כָּל הַחֶסְרוֹנוֹת עַל יְדֵי הָרוּחַ חַיִּים שֶׁלּוֹ, כִּי כָּל הַמַּכּוֹת הֵם חֶסְרוֹנוֹת וְהוּא יָכוֹל לְהָסִיר הַמַּכּוֹת וּלְהַשְׁלִים כָּל הַחֶסְרוֹנוֹת, כִּי מִמֶּנּוּ הָרוּחַ חַיִּים לְכָל הַדְּבָרִים שֶׁבָּעוֹלָם: וְעַל כֵּן לֹא נִכְנְעוּ עַד שֶׁהֵבִיא עֲלֵיהֶם מַכַּת בְּכוֹרוֹת שֶׁהִיא עִקַּר צִנּוֹר הַחִיּוּת שֶׁלָּהֶם שֶׁהָיוּ עוֹבְדִים לְטָלֶה שֶׁהוּא בְּכוֹר לַמַּזָּלוֹת, כַּמּוּבָא. וְזֶה בְּחִינַת וּבֵאלֹהֵיהֶם עָשָֹה ה' שְׁפָטִים. וְעַל כֵּן לָקָה הַמַּיִם תְּחִלָּה לְפִי שֶׁהָיוּ עוֹבְדִים לָהֶם. וּכְמוֹ שֶׁפֵּרֵשׁ רַשִׁ"י שָׁם שֶׁכְּשֶׁהַקָּדוֹשׁ בָּרוּךְ הוּא נִפְרָע מֵאֻמָּה, נִפְרָע מֵאֱלֹהֶיהָ תְּחִלָּה. כִּי הַצִּנּוֹר הָרַע שֶׁלָּהֶם שֶׁמִּשָּׁם מְקַבְּלִים הָרוּחַ חַיִּים שֶׁלָּהֶם זֶה בְּחִינַת עֲבוֹדָה זָרָה וֵאלֹהִים אֲחֵרִים שֶׁלָּהֶם, וְעַל כֵּן נִפְרָע מֵאֱלֹהֵיהֶם תְּחִלָּה, שֶׁהוּא הַצִּנּוֹר הָרַע שֶׁלָּהֶם שֶׁשִּׁבֵּר וְהִכְנִיעַ וּבִטֵּל וְעַל יְדֵי זֶה נִתְבַּטְּלוּ הַמִּצְרִיִּים מִמֵּילָא וְיָצְאוּ יִשְֹרָאֵל מִשָּׁם בְּשָׁלוֹם:
<h3>אות ה</h3>
וְזֶה שֶׁאָמַר יִתְרוֹ, "עַתָּה יָדַעְתִּי כִּי גָּדוֹל ה' מִכָּל הָאֱלֹקִים כִּי בַדָּבָר אֲשֶׁר זָדוּ עֲלֵיהֶם", 'בַדָּבָר אֲשֶׁר זָדוּ' דַּיְקָא, הַיְנוּ דַּיְקָא עַל יְדֵי הַדָּבָר אֲשֶׁר זָדוּ שֶׁהִוא הַמִּדָּה רָעָה שֶׁהֵם מַרְשִׁיעִים וּמְזִידִים בָּהּ שֶׁהוּא הַצִּנּוֹר שֶׁלָּהֶם, עַל יָדָהּ דַּיְקָא נִשְׁבְּרוּ וְנָפְלוּ עַל יְדֵי שֶׁמֹּשֶׁה הָיָה יָכֹל לֵירֵד לְתוֹךְ הַצִּנּוֹר הָרַע שֶׁלָּהֶם שֶׁהִיא הַמִּדָּה רָעָה שֶׁלָּהֶם לְשַׁבְּרָהּ וּלְבַטְּלָהּ, שֶׁעַל יְדֵי זֶה הָיָה מַפַּלְתָּם כַּנַּ"ל:
<h3>אות ו</h3>
וְהִנֵּה אַף עַל פִּי שֶׁרָאוּ אָז כָּל יִשְֹרָאֵל גֹּדֶל כֹּחוֹ שֶׁל מֹשֶׁה שֶׁכָּל הָרוּחַ חַיִּים שֶׁל כָּל הַדְּבָרִים שֶׁבָּעוֹלָם אֶצְלוֹ וְכַנַּ"ל. וְכֵן רָאוּ בְּכָל הַנִּפְלָאוֹת שֶׁעָשָֹה לָהֶם בַּמִּדְבָּר שֶׁהִסְפִּיק לָהֶם כָּל צָרְכָּם אֲכִילָה וּשְׁתִיָּה וּמַלְבּוּשִׁים שֶׁהֵם בְּאֵר וְעָנָן וּמָן וְכוּ' שֶׁמִּזֶּה רָאוּ שֶׁהַצַּדִּיק שֶׁהוּא מֹשֶׁה מַשְׁלִים לָהֶם כָּל הַחֶסְרוֹנוֹת, כְּמוֹ שֶׁכָּתוּב, "לֹא חָסַרְתָּ דָּבָר". אַף עַל פִּי כֵן הָיוּ מִתְלוֹנְנִים בְּכָל פַּעַם וְנִסּוּ אוֹתוֹ יִתְבָּרַךְ עֶשֶֹר נִסְיוֹנוֹת וְכוּ', כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְכָל זֶה נִמְשַׁךְ מִקְּלִפַּת זֻהֲמַת עֲמָלֵק שֶׁהוּא מִזֶּרַע עֵשָֹו, שֶׁהוּא עִקַּר הָרַע דִּקְלִפָּה, כְּמוֹ שֶׁמְּבֹאָר שָׁם בְּהַתּוֹרָה הַנַּ"ל. כִּי עֲמָלֵק כָּלוּל מִכָּל הַמִּדּוֹת רָעוֹת שֶׁהֵם כְּלַל כָּל הַצִּנּוֹרוֹת הָרָעִים שֶׁל כָּל הָעַכּוּ"ם, כְּמוֹ שֶׁכָּתוּב, "רֵאשִׁית גּוֹיִם עֲמָלֵק". שֶׁהוּא כָּלוּל מִכָּל הָרַע שֶׁל כָּל הַגּוֹיִים וְהוּא הָרֹאשׁ וְהַשֹּׁרֶשׁ שֶׁל כֻּלָּם, וְעַל כֵּן אַף עַל פִּי שֶׁשִּׁבֵּר מֹשֶׁה הַצִּנּוֹר הָרַע שֶׁל פַּרְעֹה וּמִצְרַיִם וְעַל יְדֵי זֶה הוֹצִיא אֶת יִשְֹרָאֵל מִשָּׁם בְּגַשְׁמִיּוּת וְרוּחָנִיּוּת, כִּי כְּמוֹ שֶׁהוֹצִיאָם בְּגַשְׁמִיּוּת מִגָּלוּת מִצְרַיִם, כֵּן הוֹצִיא נַפְשׁוֹתָם מִזֻּהֲמַת מִצְרַיִם, מֵהָרַע שֶׁלָּהֶם, כִּי הוֹצִיא אוֹתָם מִמ"ט שַׁעֲרֵי טֻמְאָה וְהִכְנִיסָם בְּמ"ט שַׁעֲרֵי קְדֻשָּׁה, אַף עַל פִּי כֵן עֲדַיִן הִתְגָּרָה בָּהֶם הַבַּעַל דָּבָר שֶׁיִּתְלוֹנְנוּ עַל מֹשֶׁה וְכָל זֶה נִמְשַׁךְ מֵחֲמַת שֶׁעֲדַיִן לֹא נִשְׁבַּר שֹׁרֶשׁ וּכְלָל שֶׁל כָּל הַצִּנּוֹרוֹת רָעִים שֶׁלָּהֶם שֶׁהִיא קְלִפַּת עֲמָלֵק וְכַנַּ"ל. וְזֶה שֶׁכָּתוּב, "עַל רִיב בְּנֵי יִשְֹרָאֵל וְעַל נַסֹּתָם אֶת ה'. לֵאמֹר הֲיֵשׁ ה' בְּקִרְבֵּנוּ אִם אָיִן וַיָּבֹא עֲמָלֵק וְכוּ'". כִּי מֵחֲמַת שֶׁנִּסּוּ אֶת ה' וְלֹא הֶאֱמִינוּ בִּשְׁלֵמוּת שֶׁמֹּשֶׁה יָכוֹל לְהַשְׁלִים לָהֶם כָּל הַחֶסְרוֹנוֹת, כִּי אֶצְלוֹ כָּל הָרוּחַ חַיִּים כַּנַּ"ל שֶׁזֶּה הַפְּגָם שֶׁל אֱמוּנָה נִמְשָׁךְ מִקְּלִפַּת עֲמָלֵק כַּנַּ"ל, עַל כֵּן וַיָּבֹא עֲמָלֵק, שֶׁבָּא עֲלֵיהֶם גַּם בְּגַשְׁמִיּוּת לְהִלָּחֵם עִמָּהֶם. וּכְמוֹ שֶׁפֵּרֵשׁ רַשִׁ"י שָׁם וְזֶה לְשׁוֹנוֹ, 'וַיָּבֹא עֲמָלֵק וְגוֹ'', סָמַךְ פָּרָשָׁה זוֹ לְמִקְרָא זֶה לוֹמַר, תָּמִיד אֲנִי בֵּינֵיכֶם וּמְזֻמָּן לְכָל צָרְכֵיכֶם וְאַתֶּם אוֹמְרִים, הֲיֵשׁ ה' בְּקִרְבֵּנוּ אִם אָיִן, חַיֵּיכֶם שֶׁהַכֶּלֶב בָּא וְנוֹשֵׁךְ אֶתְכֶם וְכוּ', הַיְנוּ כַּנַּ"ל. וְעַל כֵּן בָּא עֲמָלֵק קֹדֶם מַתַּן תּוֹרָה, כִּי עִקַּר הַמְשָׁכַת הָרוּחַ חַיִּים הוּא עַל יְדֵי הַתּוֹרָה שֶׁהוּא עֲשֶֹרֶת הַדִּבְּרוֹת בְּחִינַת יוּד מִינֵי דְּפִיקִין, כְּמוֹ שֶׁכָּתוּב שָׁם. וַעֲמָלֵק שֶׁהוּא בְּחִינַת הָרַב דִּקְלִפָּה, בְּחִינַת הָרוּחַ דְּסִטְרָא אָחֳרָא רָצָה לְמָנְעָם וּלְעַכְּבָם מִזֶּה, אֲבָל מֹשֶׁה רַבֵּנוּ עָמַד כְּנֶגְדּוֹ עַל יְדֵי רִבּוּי הַתְּפִלָּה שֶׁהִרְבָּה לְהִתְפַּלֵּל לַה' יִתְבָּרַךְ אָז, כְּמוֹ שֶׁכָּתוּב, "וַיְהִי יָדָיו אֱמוּנָה". וְתַרְגּוּמוֹ, פְּרִיסָן בִּצְלוֹ, וְזֶהוּ 'וַיְהִי יָדָיו' אֱמוּנָה, 'יָדָיו' הוּא בְּחִינַת הָרוּחַ חַיִּים שֶׁהוּא בְּחִינַת הַיּוּד מִינֵי דְּפִיקִין שֶׁעִקָּרָם בַּיָּדַיִם שֶׁשָּׁם כָּל הַדֹּפֶק, כָּל הַיּוּד מִינֵי דְּפִיקִין, הַיְנוּ שֶׁהִתְפַּלֵּל כָּל כָּךְ עַד שֶׁהִמְשִׁיךְ הָרוּחַ חַיִּים דִּקְדֻשָּׁה לְהַכְנִיעַ וּלְשַׁבֵּר קְלִפַּת עֲמָלֵק שֶׁהוּא הָרַב דִּקְלִפָּה שֶׁמִּתְנַגֵּד אֶל הָרַב דִּקְדֻשָּׁה וְכַנַּ"ל. וְאָז וַיַּחֲלֹֹשׁ יְהוֹשֻׁעַ אֶת עֲמָלֵק וְכוּ' חָתַךְ רָאשֵׁי גִּבּוֹרָיו וְכוּ' וְלֹא הֲרָגָם כֻּלָּם. מִכָּאן, שֶׁעָשֹוּ עַל פִּי הַדִּבּוּר, כִּי אִי אֶפְשָׁר לְהַכְנִיעַ אֶת עֲמָלֵק לְגַמְרֵי בְּפַעַם אַחַת, כִּי הוּא בְּחִינַת הַס"ם וְהַבַּעַל דָּבָר בְּעַצְמוֹ שֶׁאִי אֶפְשָׁר לְבַטְּלוֹ לְגַמְרֵי, כִּי אִם כֵּן יִתְבַּטֵּל הַבְּחִירָה וְעַל כֵּן הוּא מִתְגַּבֵּר בְּכָל פַּעַם נֶגֶד יִשְֹרָאֵל, אֲבָל ה' יִתְבָּרַךְ מְרַחֵם עַל עַמּוֹ וְלוֹחֵם עִמּוֹ בְּעַצְמוֹ, כְּמוֹ שֶׁכָּתוּב, "כִּי יָד עַל כֵּס יָהּ מִלְחָמָה לַה' בַּעֲמָלֵק מִדֹּר דֹּר". נִשְׁבַּע הַקָּדוֹשׁ בָּרוּךְ הוּא שֶׁאֵין שְׁמוֹ שָׁלֵם וְכִסְאוֹ שָׁלֵם עַד שֶׁיִּמָּחֶה זֵכֶר עֲמָלֵק, זֶה בְּחִינַת, שֶׁכִּבְיָכוֹל, ה' יִתְבָּרַךְ בְּעַצְמוֹ מוֹרִיד אוֹתִיּוֹת שֶׁל שְׁמוֹ לְתוֹךְ הַצִּנּוֹרוֹת הָרָעִים שֶׁל קְלִפַּת עֲמָלֵק כְּדֵי לְהַכְנִיעוֹ וּלְשַׁבְּרוֹ וְכוּ'.:
<h3>אות ז</h3>
וְזֶה בְּחִינַת פּוּרִים, כִּי הָמָן מִזֶּרַע עֲמָלֵק חָשַׁב עַל הַיְּהוּדִים לְאַבְּדָם, כִּי רָאָה שֶׁיִּשְֹרָאֵל בְּגָלוּת זֶה כַּמָּה שָׁנִים שֶׁאָז הָרוּחַ דְּסִטְרָא אָחֳרָא שֶׁל הָעַכּוּ"ם מוֹשֵׁל עֲלֵיהֶם שֶׁעַל זֶה נֶאֱמַר, "תַּחֲרִישׁ כְּבַלַּע רָשָׁע צַדִּיק מִמֶּנּוּ", שֶׁזֶּה אָמַר חֲבַקּוּק עַל גָּלוּת בָּבֶל, כִּי בְּעֵת הַגָּלוּת שֶׁאָז הָעַכּוּ"ם מוֹשְׁלִים עַל יִשְֹרָאֵל נֶחֱשָׁבִים יִשְֹרָאֵל כְּאִלּוּ בָּלְעוּ אוֹתָם הָעַכּוּ"ם, חַס וְשָׁלוֹם, בְּרוּחַ חַיִּים דְּסִטְרָא אָחֳרָא שֶׁלָּהֶם שֶׁהוּא גָּדוֹל אָז בִּשְׁעָתָם וְסָבַר הָמָן, יִמַּח שְׁמוֹ, עַל יְדֵי שֶׁהוּא יִשְׁתַּתֵּף עִם אֲחַשְׁוֵרוֹשׁ, שֶׁהוּא מַלְכוּת הָרְשָׁעָה וְהוּא מִזֶּרַע עֲמָלֵק שֶׁכָּלוּל מִכָּל הַצִּנּוֹרוֹת הָרָעִים שֶׁל כָּל הָעַכּוּ"ם, וְעַל כֵּן יוּכְלוּ לִבְלֹעַ אֶת יִשְֹרָאֵל לְגַמְרֵי, חַס וְשָׁלוֹם. וְעַל כֵּן קִבֵּץ אֶת כָּל כֹּחוֹת הַסִּטְרָא אָחֳרָא שֶׁהֵם כָּל הָעֶשֶֹר כִּתְרִין דִּמְסָאֲבוּתָא שֶׁהֵם עֲשֶֹרֶת בָּנָיו, וְכַמּוּבָא בַּתִּקּוּנִים. וְרָצָה לְהִתְגַּבֵּר עַל יִשְֹרָאֵל לְהַאֲבִידָם לְגַמְרֵי, חַס וְשָׁלוֹם, וְגָזַר לְהַשְׁמִיד לַהֲרֹג וּלְאַבֵּד וְכוּ', כִּי רָצָה לִגְזֹל מֵהֶם כָּל הָרוּחַ חַיִּים שֶׁמְּקַבְּלִים מֵהָרַב דִּקְדֻשָּׁה וּלְהִתְגַּבֵּר עֲלֵיהֶם בְּרוּחַ הַטֻּמְאָה שֶׁל רוּחַ דְּסִטְרָא אָחֳרָא וְלִבְלֹעַ אוֹתָם לְגַמְרֵי, חַס וְשָׁלוֹם, כִּי סָבַר שֶׁאֵין נִמְצָא מִי שֶׁיּוּכַל לֵירֵד לְתוֹךְ הָרַע שֶׁלּוֹ לְשַׁבֵּר הַצִּנּוֹר שֶׁלּוֹ מֵחֲמַת שֶׁהוּא כָּלוּל מִכָּל הַצִּנּוֹרוֹת רָעִים כַּנַּ"ל. וְעַל כֵּן בֶּאֱמֶת הָיְתָה אָז סַכָּנָה גְּדוֹלָה עֵת צָרָה אֲשֶׁר כָּמֹהוּ לֹא נִהְיָתָה, אֲבָל ה' יִתְבָּרַךְ חָמַל עַל עַמּוֹ וְשָׁלַח לָהֶם אֶת מָרְדְּכַי וְאֶסְתֵּר אֲשֶׁר בְּעֹצֶם כֹּחָם יָרְדוּ גַּם לְתוֹךְ הַצִּנּוֹרוֹת הָרָעִים שֶׁל הָמָן וַאֲחַשְׁוֵרוֹשׁ וּשְׁבָרוּם וְהִכְנִיעוּם וְהִצִּילוּ אֶת יִשְֹרָאֵל מֵהֶם וְנַהֲפוֹךְ הוּא אֲשֶׁר יִשְׁלְטוּ וְכוּ'. וְעַל כֵּן הָיָה הַנֵּס עַל יְדֵי שֶׁנִּלְקְחָה אֶסְתֵּר אֶל הַמֶּלֶךְ אֲחַשְׁוֵרוֹשׁ זֶה בְּחִינַת סוֹד הַנַּ"ל שֶׁצָּרִיךְ הַצַּדִּיק הַגָּדוֹל לֵירֵד לְתוֹךְ הַצִּנּוֹר הָרַע שֶׁל הָרָשָׁע וְכוּ' שֶׁהוּא הַמִּדָּה רָעָה שֶׁלּוֹ כַּנַּ"ל. וְעִקַּר הַצִּנּוֹר הָרַע שֶׁכּוֹלֵל כָּל הָרָעוֹת הוּא תַּאֲוַת הַמִּשְׁגָּל וְדֶרֶךְ שָׁם עִקַּר קִיּוּם הָעוֹלָם, כִּי הוּא בְּחִינַת רוּחַ, כְּמוֹ שֶׁכָּתוּב, "וְלֹא קָמָה עוֹד רוּחַ בְּאִישׁ". וּמִשָּׁם עִקַּר הַהוֹלָדָה שֶׁנִּמְשָׁךְ רוּחַ הַחַיִּים מִדּוֹר לְדוֹר מֵאָב לְבֵן וְכוּ', כִּי הוּא בְּחִינַת צַדִּיק חַ"י עָלְמִין, אֲבָל אֶת זֶה לְעֻמַּת זֶה, כִּי שָׁם עִקַּר אֲחִיזַת הָרוּחַ דְּסִטְרָא אָחֳרָא. וּמֵחֵטְא אָדָם הָרִאשׁוֹן נִתְעָרְבוּ כָּל הַנְּשָׁמוֹת מִטּוֹב וָרַע וְעַל כֵּן אִי אֶפְשָׁר לְהַמְשִׁיךְ וּלְהוֹלִיד שׁוּם נְשָׁמָה בְּזֶה הָעוֹלָם כִּי אִם כְּשֶׁיּוֹרְדִין וְעוֹבְרִין דֶּרֶךְ הָרוּחַ שֶׁלָּהֶם וּמְשַׁבְּרִין הַצִּנּוֹר שֶׁלָּהֶם וּמוֹצִיאִין הַנְּשָׁמָה מִשָּׁם. וְהַכֹּל בְּכֹחַ הַצַּדִּיקֵי אֱמֶת שֶׁשִּׁבְּרוּ אֶת הַתַּאֲוָה הַזֹּאת לְגַמְרֵי, כִּי יָרְדוּ וְעָבְרוּ בְּכָל הַצִּנּוֹרוֹת הָרָעִים שֶׁל הַסִּטְרָא אָחֳרָא וְשִׁבְּרוּ אוֹתָם לְגַמְרֵי לְהוֹצִיא כָּל הַנְּשָׁמוֹת מִשָּׁם. וַעֲמָלֵק, שֶׁהוּא רוּחַ הַטֻּמְאָה שֶׁל הָרַב דִּקְלִפָּה, הוּא בְּחִינַת תַּאֲוַת נִאוּף, כְּמוֹ שֶׁכָּתוּב, "אֲשֶׁר קָרְךָ בַּדֶּרֶךְ" כַּמּוּבָא. וְכָל עִקַּר הִתְגַּבְּרוּתוֹ הוּא בְּתַאֲוָה זֹאת, עַל כֵּן הָיָה הַנֵּס עַל יְדֵי שֶׁנִּלְקְחָה אֶסְתֵּר לְבֵית הַמֶּלֶךְ זֶה בְּחִינַת שֶׁיָּרְדָה לְתוֹךְ הַצִּנּוֹר הָרַע שֶׁלָּהֶם לְשַׁבְּרוֹ וּלְהַכְנִיעוֹ, כִּי לֹא נָגַע בָּהּ, כְּמוֹ שֶׁאִיתָא בַּתִּקּוּנִים. וְזֶהוּ בְּחִינַת לְקִיחַת שָֹרָה לְבֵית פַּרְעֹה, שֶׁזֶּהוּ בְּחִינַת עֵת אֲשֶׁר שָׁלַט הָאָדָם בְּאָדָם לְרַע לוֹ. וְכָל זֶה הָיָה עַל יְדֵי עֹצֶם כֹּחוֹ שֶׁל מָרְדְּכַי שֶׁהָיָה יוֹשֵׁב בְּשַׁעַר הַמֶּלֶךְ וְכוּ' וּבְכָל יוֹם וָיוֹם וְכוּ' לָדַעַת אֶת שְׁלוֹם אֶסְתֵּר, כִּי בְּעֹצֶם כֹּחַ קְדֻשַּׁת שְׁנֵיהֶם שֶׁל מָרְדְּכַי וְאֶסְתֵּר שִׁבְּרוּ הַצִּנּוֹר הָרַע שֶׁלָּהֶם עַל יְדֵי שֶׁנִּלְקְחָה אֶסְתֵּר לְבֵיתָם שֶׁהוּא בְּחִינַת יְרִידַת הַצַּדִּיק לְתוֹךְ הַצִּנּוֹר הָרַע שֶׁל הַסִּטְרָא אָחֳרָא לְהַכְנִיעוֹ וּלְהַשְׁפִּילוֹ עֲדֵי אָרֶץ, כִּי מָרְדְּכַי הָיָה זַךְ וָצַח וְלֹא הָיָה בּוֹ שׁוּם אֲחִיזַת הָרַע כְּלָל בִּבְחִינַת 'מָר דְּרוֹר' מָרֵי דַּכְיָא שֶׁהָיָה טָהוֹר וָזַךְ לְגַמְרֵי וְהָיָה יָכֹל לִשְׁמֹר אֶת אֶסְתֵּר שֶׁהִיא עֶצֶם מֵעֲצָמָיו שֶׁלֹּא יִגַּע בָּהּ זָר רַק, אַדְּרַבָּא, עַל יְדֵי שֶׁנִּלְקְחָה אֶצְלוֹ תַּכְנִיעוֹ וְתַשְׁפִּילוֹ כַּנַּ"ל:
<h3>אות ח</h3>
וְעַל כֵּן הִתְגַּבְּרוּת שֶׁל מָרְדְּכַי כְּנֶגֶד הָמָן הָיָה עַל יְדֵי תְּפִלָּה, כְּמוֹ שֶׁכָּתוּב, "וַיִּזְעַק זְעָקָה גְּדוֹלָה וּמָרָה". וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, בֶּן קִישׁ שֶׁהִקִּישׁ עַל דַּלְתֵי רַחֲמִים. כִּי עִקַּר הָרוּחַ חַיִּים מְקַבְּלִים מֵהַתּוֹרָה וְהַתּוֹרָה מַמְשִׁיכִין עַל יְדֵי תְּפִלָּה, כְּמוֹ שֶׁכָּתוּב שָׁם, כִּי מַעְיַן הַחָכְמָה שֶׁל הַתּוֹרָה יוֹצֵא מֵהַתְּפִלָּה שֶׁהוּא בְּחִינַת עֵדֶן עַיִן לֹא רָאָתָה וְכוּ', עַיֵּן שָׁם. וְעַל כֵּן כְּנֶגֶד עֲמָלֵק אִי אֶפְשָׁר לַעֲמֹד כִּי אִם עַל יְדֵי תְּפִלָּה לְהַרְבּוֹת בִּתְפִלָּה וּבְתַחֲנוּנִים מְאֹד מְאֹד כְּדֵי לְעוֹרֵר בְּכָל פַּעַם שֹׁרֶשׁ הַמַּעְיָן שֶׁל הַתּוֹרָה כְּדֵי לְהַמְשִׁיךְ הָרוּחַ חַיִּים שֶׁל הַתּוֹרָה מִשָּׁרְשׁוֹ, כְּדֵי לְהַכְנִיעַ אֶת עֲמָלֵק, כִּי הוּא מִתְגַּבֵּר בְּכָל פַּעַם מֵחֲמַת שֶׁכָּלוּל מִכָּל הַצִּנּוֹרוֹת רָעִים וְכוּ' כַּנַּ"ל, שֶׁאִי אֶפְשָׁר לְשַׁבְּרוֹ לְגַמְרֵי בְּפַעַם אַחַת כַּנַּ"ל, עַל כֵּן צְרִיכִין בְּכָל פַּעַם לְעוֹרֵר כְּנֶגְדּוֹ שֹׁרֶשׁ הַמַּעְיָן שֶׁהוּא הַתְּפִלָּה שֶׁמִּשָּׁם יוֹצֵא מַעְיָן הַמַּשְׁקֶה אֶת הַגַּן שֶׁמִּשָּׁם כָּל הָרוּחַ חַיִּים וְעַל יְדֵי זֶה מַכְנִיעִין וּמַשְׁפִּילִין אוֹתוֹ בְּכָל פַּעַם וְעַל כֵּן גַּם מֹשֶׁה עָמַד כְּנֶגְדּוֹ בִּתְפִלָּה, כְּמוֹ שֶׁכָּתוּב, "וַיְהִי יָדָיו אֱמוּנָה כַּנַּ"ל":
<h3>אות ט</h3>
וְזֶה בְּחִינַת וּמָרְדְּכַי יָצָא מִלִּפְנֵי הַמֶּלֶךְ בִּלְבוּשׁ מַלְכוּת תְּכֵלֶת וְכוּ' רֶמֶז עַל תְּכֵלֶת שֶׁבַּצִּיצִית, כִּי צִיצִית הוּא בְּחִינַת רוּחַ חַיִּים שֶׁל הַצַּדִּיק הָאֱמֶת, בְּחִינַת מָרְדְּכַי שֶׁעַל יְדֵי זֶה הוּא מִתְגַּבֵּר עַל הָרַב דִּקְלִפָּה, שֶׁהוּא בְּחִינַת הָמָן עֲמָלֵק, בְּחִינַת עֵשָֹו אַדְמוֹנִי כְּאַדֶּרֶת, כְּטַלִּית וְכוּ', כְּמוֹ שֶׁכָּתוּב שָׁם, עַיֵּן שָׁם:
<h3>אות י</h3>
כְּלַל הַדָּבָר, שֶׁמִּלְחֶמֶת הָמָן עֲמָלֵק בְּכָל דּוֹר וָדוֹר הוּא הָעִקָּר בְּעִנְיַן הִתְקָרְבוּת לְצַדִּיקֵי אֱמֶת, כִּי עִקַּר הַחִיּוּת דִּקְדֻשָּׁה בְּגַשְׁמִיּוּת וְרוּחָנִיּוּת הוּא עַל יְדֵי הַצַּדִּיק הָאֱמֶת שֶׁהוּא הָרַב הָאֱמֶת שֶׁאֶצְלוֹ כָּל הָרוּחַ חַיִּים שֶׁל הַתּוֹרָה שֶׁהוּא מַשְׁלִים כָּל הַחֶסְרוֹנוֹת שֶׁבָּעוֹלָם וְהוּא מְכַפֵּר כָּל הָעֲווֹנוֹת שֶׁהֵם עִקַּר הַחֶסְרוֹנוֹת, כְּמוֹ שֶׁכָּתוּב, "וְהָיִיתִי אֲנִי וּבְנִי שְׁלֹמֹה חַטָּאִים". וּפֵרֵשׁ רַשִׁ"י, חֲסֵרִים. כִּי אֵין אָדָם עוֹבֵר עֲבֵרָה אֶלָּא אִם כֵּן נִכְנָס בּוֹ רוּחַ שְׁטוּת (סוֹטָה ג) שֶׁהוּא רוּחַ הַטֻּמְאָה, רוּחַ דְּהָרַב דִּקְלִפָּה וְרוּחַ שְׁטוּת הוּא הֵפֶךְ הַדַּעַת וְעַל כֵּן יֵשׁ לוֹ כָּל הַחֶסְרוֹנוֹת, כִּי דַּעַת חָסַרְתָּ מֶה קָנִיתָ (נְדָרִים מא). וְהַצַּדִּיק הָרַב הָאֱמֶת יָכוֹל לְתַקֵּן כָּל זֹאת בְּחִינַת וְאִישׁ חָכָם יְכַפְּרֶנָּה, כִּי הוּא יָכוֹל לֵירֵד לְתוֹךְ הָרַע שֶׁל כָּל אֶחָד וְאֶחָד וּלְהוֹצִיאוֹ מִשָּׁם וּלְהַחֲזִירוֹ לְמוּטָב וּלְהַמְשִׁיךְ עָלָיו בְּכָל עֵת וָרֶגַע רוּחַ חַיִּים דִּקְדֻשָּׁה בְּכָל נְשִׁימָה וּנְשִׁימָה, בִּפְרָט עַל יְדֵי אֲנָחָה וּלְהַשְׁלִים לוֹ כָּל הַחֶסְרוֹנוֹת וּלְהַחֲיוֹתוֹ בְּכָל עֵת בְּגַשְׁמִיּוּת וְרוּחָנִיּוּת עַד שֶׁיִּזְכֶּה לְתַכְלִית הָאֱמֶת שֶׁשָּׁם כֻּלּוֹ טוֹב בְּאֵין מַחְסוֹר דָּבָר, כְּמוֹ שֶׁכָּתוּב, "וְדֹרְשֵׁי ה' לֹא יַחְסְרוּ כָל טוֹב". וְעַל כֵּן עִקַּר קִיּוּם הָעוֹלָם עַל יְדֵי הַצַּדִּיק כְּמוֹ שֶׁכָּתוּב, עָלְמָא עַל מַה קָּאֵי? עַל עַמּוּד חַד וְצַדִּיק שְׁמֵהּ. אֲבָל לְעֻמַּת זֶה יֵשׁ בְּכָל דּוֹר וָדוֹר מִתְנַגְּדִים וְחוֹלְקִים עַל הַצַּדִּיק הָאֱמֶת שֶׁיְּנִיקָתָם מִבְּחִינַת הָרַב דִּקְלִפָּה שֶׁהוּא בְּחִינַת עֵשָֹו, בְּחִינַת הָמָן עֲמָלֵק, בְּחִינַת יֵשׁ לִי רָב, שֶׁכָּל אֶחָד וְאֶחָד שֶׁאֵינוֹ חָפֵץ בְּהָאֱמֶת לַאֲמִתּוֹ אוֹמֵר יֵשׁ לִי רַב שֶׁבּוֹחֵר לוֹ רַב מִי שֶׁטּוֹב בְּעֵינָיו שֶׁאֵינוֹ יָכוֹל לְהוֹצִיאוֹ מִמְּקוֹמוֹ וְלַהֲקִימוֹ מִנְּפִילָתוֹ, אַדְּרַבָּא, הוּא מְרַחֲקוֹ מֵהַצַּדִּיק שֶׁהוּא נְקֻדַּת הָאֱמֶת, כִּי הוּא יוֹנֵק מִבְּחִינַת הָרַב דִּקְלִפָּה הַנַּ"ל שֶׁהֵם בְּחִינַת אַלּוּפֵי עֵשָֹו רַבְרְבֵי עֵשָֹו וְאֵלּוּ הַחוֹלְקִים מַמְשִׁיכִים הָרוּחַ חַיִּים שֶׁלָּהֶם מֵהֶם, דְּהַיְנוּ מֵהָרַב דְּסִטְרָא אָחֳרָא הַנַּ"ל וְהוּא גָּדוֹל בִּשְׁעָתוֹ וּמַצְלִיחַ מְאֹד, כִּי נִדְמֶה שֶׁיֵּשׁ לָהֶם כָּל הַגְּדֻלָּה, אֲבָל הוּא רַק לְפִי שָׁעָה, כִּי לַסּוֹף כָּלֶה וְנֶאֱבָד, כִּי אַנְשֵׁי הַשֵּׁם כְּלֹא הָיוּ וְכָל הַחִיּוּת שֶׁמַּמְשִׁיכִין לְהַשְׁלִים הַחֶסְרוֹנוֹת שֶׁלָּהֶם אַף עַל פִּי שֶׁנִּדְמֶה שֶׁנִּשְׁלַם הַחִסָּרוֹן שֶׁלָּהֶם בְּרִבּוּי גָּדוֹל יוֹתֵר מִדַּאי, אֲבָל הוּא רַק לְשָׁעָה קַלָּה, כִּי תֵּכֶף וּמִיָּד חָסֵר לָהֶם יוֹתֵר וְיוֹתֵר, כִּי דַּעַת חָסַרְתָּ מֶה קָנִיתָ. כַּנִּרְאֶה בְּחוּשׁ שֶׁכָּל מִי שֶׁאֵינוֹ כָּשֵׁר וְיָשָׁר בֶּאֱמֶת לַאֲמִתּוֹ הוּא רוֹדֵף כָּל יָמָיו אַחַר פַּרְנָסָה וַעֲשִׁירוּת וְכָל יָמָיו מָלֵא חֶסְרוֹנוֹת וְכָל מַה שֶּׁיֵּשׁ לוֹ יוֹתֵר חָסֵר לוֹ יוֹתֵר. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, יֵשׁ לוֹ מָנֶה מְבַקֵּשׁ מָאתַיִם וְכוּ'. וְעַל פִּי רֹב חָסֵר לוֹ בִּפְשִׁיטוּת, כִּי נִדְמֶה לוֹ שֶׁמַּרְוִיחַ וּמַרְוִיחַ וּלְבַסּוֹף כְּשֶׁבָּא אֶל הַחֶשְׁבּוֹן אֵין בְּיָדוֹ מְאוּמָה וְנִשְׁאָר בַּעַל חוֹב גָּדוֹל, כְּמוֹ שֶׁכָּתוּב, "לֹא יַחֲרֹךְ רְמִיָּה צֵידוֹ". וְהוּא בִּבְחִינַת וְהַמִּשְֹתַּכֵּר מִשְֹתַּכֵּר אֶל צְרוֹר נָקוּב, וּבִפְרָט עַתָּה שֶׁשָּׁכִיחַ זֹאת הַמַּעֲשֶֹה הַרְבֵּה בֵּין הָעֲשִׁירִים שֶׁעַל פִּי רֹב נִשְׁאָרִים בַּעֲלֵי חוֹבוֹת וַאֲפִלּוּ מִי שֶׁאֵינוֹ בַּעַל חוֹב חָסֵר לוֹ הַרְבֵּה לְפִי רִבּוּי הוֹצָאוֹתָיו שֶׁמַּנְהִיג בֵּיתוֹ בְּכָל פַּעַם בִּגְדוֹלוֹת יוֹתֵר עַד שֶׁאֵין מַסְפִּיק לוֹ כָּל מַה שֶּׁמַּרְוִיחַ וְרֹאשׁוֹ כָּבֵד עָלָיו בְּכָל פַּעַם מֵרִבּוּי הַחֶסְרוֹנוֹת שֶׁלּוֹ שֶׁנִּדְמֶה לוֹ שֶׁחָסֵר לוֹ מֵהַהֶכְרֵחִיּוּת שֶׁלּוֹ כְּפִי מַה שֶּׁמַּנְהִיג עַצְמוֹ וְאֶת בֵּיתוֹ וְכָל זֶה נִרְאֶה בַּחוּשׁ לְמִי שֶׁבָּקִי קְצָת בְּהַנְהָגַת הָעוֹלָם שֶׁאֵינָם מִסְתַּכְּלִים עַל הַתַּכְלִית בֶּאֱמֶת לַאֲמִתּוֹ וְאֵינָם מִתְקָרְבִים לְצַדִּיקֵי אֱמֶת וְכָל זֶה מֵחֲמַת שֶׁהַמְשָׁכַת הַחִיּוּת שֶׁלָּהֶם שֶׁהוּא בְּחִינַת שְׁלֵמוּת הַחֶסְרוֹנוֹת נִמְשָׁךְ לָהֶם מֵהָרַב דִּקְלִפָּה שֶׁהוּא בְּעַצְמוֹ כֻּלּוֹ חִסָּרוֹן, כִּי לִבּוֹ חָסֵר מִכֹּל, כִּי יְנִיקָתָם מִבְּחִינַת מְאֹרֹת חָסֵר, בְּחִינַת מְאֵרַת ה' בְּבֵית רָשָׁע, בְּחִינַת וְהַכְּלָבִים עַזֵּי נֶפֶשׁ לֹא יָדְעוּ שָֹבְעָה שֶׁהֵם אֵינָם שְֹבֵעִים לְעוֹלָם מֵהָעֲשִׁירוּת שֶׁלָּהֶם וּלְעוֹלָם חָסֵר לָהֶם הַרְבֵּה וְכָל זֶה מֵחֲמַת שֶׁיּוֹנְקִים מֵהָרַב דִּקְלִפָּה הַנַּ"ל. וְזֶהוּ וְהַכְּלָבִים עַזֵּי נֶפֶשׁ לֹא יָדְעוּ שָֹבְעָה הֵמָּה רֹעִים וְכוּ', שֶׁהֵם הָרוֹעִים וְהַמַּנְהִיגִים דְּסִטְרָא אָחֳרָא שֶׁהַחִיּוּת הַנִּמְשָׁךְ מֵהֶם לְהַשְׁלִים הַחֶסְרוֹנוֹת הוּא כֻּלּוֹ בְּחִינַת חִסָּרוֹן, לֹא יָדְעוּ שָֹבְעָה וְכַנַּ"ל:
<h3>אות יא</h3>
וְזֶה בְּחִינַת הָמָן שֶׁהוּא עֲמָלֵק מִזֶּרַע עֵשָֹו שֶׁהוּא עִקַּר הָרַב דִּקְלִפָּה שֶׁרוּחוֹ הָיָה גָּדוֹל מְאֹד מְאֹד בִּשְׁעָתוֹ. כַּמְבֹאָר בְּהַמְגִלָּה מֵעֹצֶם גְּדֻלָּתוֹ בִּשְׁעָתוֹ, כְּמוֹ שֶׁכָּתוּב, "גִּדַּל הַמֶּלֶךְ אֶת הָמָן וַיְנַשְֹּאֵהוּ וַיָּשֶֹם אֶת כִּסְאוֹ וְכוּ' וְכָל עַבְדֵי הַמֶּלֶךְ וְכוּ' כֹּרְעִים וּמִשְׁתַּחֲוִים לְהָמָן וְכוּ'". מֵחֲמַת שֶׁמִּמֶּנּוּ נִמְשַׁךְ לָהֶם כָּל הַחִיּוּת לְהַשְׁלִים כָּל הַחֶסְרוֹנוֹת שֶׁלָּהֶם, אֲבָל "וּמָרְדֳּכַי לֹא יִכְרַע וְלֹא יִשְׁתַּחֲוֶה,, כִּי יָדַע שֶׁהוּא עֲבוֹדָה זָרָה בְּחִינַת הָרַב דִּקְלִפָּה שֶׁבֶּאֱמֶת חִיּוּת שֶׁלּוֹ אֵינוֹ חִיּוּת כְּלָל וְאֵינוֹ יָכוֹל לְהַשְׁלִים שׁוּם חִסָּרוֹן בֶּאֱמֶת רַק מְרַמֶּה וּמַטְעֶה בְּנֵי אָדָם לְפִי שָׁעָה קַלָּה. וְעַל כֵּן נִתְקַנֵּא בּוֹ הָמָן הַרְבֵּה. וְזֶהוּ, "וַיְסַפֵּר לָהֶם הָמָן אֶת כְּבוֹד עָשְׁרוֹ וְרֹב בָּנָיו". 'וְרֹב' דַּיְקָא, דְּהַיְנוּ שֶׁבָּנָיו שֶׁהֵם עֲשֶֹרֶת בְּנֵי הָמָן בְּחִינַת עֶשֶֹר כִּתְרִין דִּמְסָאֲבוּתָא שֶׁהֵם כְּנֶגֶד עֲשֶֹרֶת הַדִּבְּרוֹת שֶׁהֵם כְּלַל הַתּוֹרָה שֶׁשָּׁם הָרוּחַ חַיִּים דִּקְדֻשָּׁה. וּבָנָיו עֲשָֹרָה הָיוּ לְעֻמַּת זֶה בַּקְּלִפָּה שֶׁמִּשָּׁם הָרוּחַ חַיִּים דְּסִטְרָא אָחֳרָא שֶׁנִּמְשָׁךְ מֵהָרַב דִּקְלִפָּה בְּחִינַת וְרֹב בָּנָיו, 'רֹב' דַּיְקָא, בְּחִינַת הָרַב דִּקְלִפָּה. וְזֶהוּ כְּבוֹד עָשְׁרוֹ, כִּי הָעֲשִׁירוּת מִצָּפוֹן, כְּמוֹ שֶׁכָּתוּב, "מִצָּפוֹן זָהָב יֶאֱתֶה". וְצָפוֹן חָסֵר. וּמִשָּׁם צְרִיכִין לְהַשְׁלִים כָּל הַחֶסְרוֹנוֹת. וְהִתְפָּאֵר בָּעֲשִׁירוּת שֶׁלּוֹ שֶׁיֵּשׁ לוֹ עֹשֶׁר גָּדוֹל לְהַשְׁלִים כָּל הַחֶסְרוֹנוֹת, כִּי הַכֶּסֶף יַעֲנֶה אֶת הַכֹּל וְכָל מַה שֶּׁחָסֵר לָאָדָם יָכוֹל לִקְנוֹת בְּכֶסֶף. נִמְצָא, שֶׁעֲשִׁירוּת הוּא בִּבְחִינַת שְׁלֵמוּת הַחֶסְרוֹנוֹת, אֲבָל בֶּאֱמֶת הָעֲשִׁירוּת וְהַמָּמוֹן דְּסִטְרָא אָחֳרָא אֵינוֹ עֲשִׁירוּת כְּלָל, כִּי בְּכָל פַּעַם חָסֵר לוֹ יוֹתֵר בִּבְחִינַת מַרְבֶּה נְכָסִים מַרְבֶּה דְּאָגָה וּכְמוֹ שֶׁאָנוּ רוֹאִין מִנֵּיהּ וּבֵיהּ בְּהָמָן עַצְמוֹ, יִמַּח שְׁמוֹ, שֶׁאֲפִלּוּ בְּעֵת עֹצֶם גְּדֻלָּתוֹ בִּשְׁעָתוֹ שֶׁהָיְתָה הַשָּׁעָה מְשַֹחֶקֶת לוֹ מְאֹד וְהִתְפָּאֵר וְהִתְגָּאָה הַרְבֵּה לִפְנֵי אִשְׁתּוֹ וְאוֹהֲבָיו בִּכְבוֹד עָשְׁרוֹ וְרֹב בָּנָיו, סִפֵּר לָהֶם בְּעַצְמוֹ גֹּדֶל מַכָּתוֹ וּכְאֵבוֹ וְחֶסְרוֹנוֹ, כְּמוֹ שֶׁכָּתוּב, "וְכָל זֶה אֵינֶנּוּ שֹׁוֶה לִי בְּכָל עֵת וְכוּ'". נִמְצָא, שֶׁאֲפִלּוּ בְּעֵת גְּדֻלָּתוֹ הָרָמָה הָיָה מָלֵא כַּעַס וּמַכְאוֹבוֹת. וְכֵן הוּא מַכָּה מְהַלֶּכֶת בְּרֹב בְּנֵי אָדָם שֶׁאֵינָם מִסְתַּכְּלִים עַל הַתַּכְלִית כָּל אֶחָד וְאֶחָד כְּפִי מַה שֶּׁלֹּא טִהֵר אֶת עַצְמוֹ עֲדַיִן מִקְּלִפַּת וְזֻהֲמַת הָמָן עֲמָלֵק שֶׁהוּא זֻהֲמַת הַנָּחָשׁ כְּמוֹ כֵן הוּא מָלֵא יִסּוּרִים וְחֶסְרוֹנוֹת תָּמִיד אֲפִלּוּ בְּעֵת גְּדֻלָּתוֹ, וּבִפְרָט מִי שֶׁיֵּשׁ קִנְאָה בְּלִבּוֹ עַל גְּדֻלַּת וַעֲשִׁירוּת חֲבֵרוֹ שֶׁאָז כָּל הוֹן דְּעָלְמָא אֵינוֹ מַסְפִּיק לוֹ, כִּי יֵשׁ שֶׁעֵינָם רָעָה כָּל כָּךְ שֶׁאֲפִלּוּ אִם הוּא מַרְוִיחַ אֲלָפִים, נַפְשׁוֹ מָרָה לוֹ עַל מַה שֶּׁחֲבֵרוֹ מַרְוִיחַ אֵיזֶה רֶוַח, מִכָּל שֶׁכֵּן כְּשֶׁרוֹאֶה מִי שֶׁמַּרְוִיחַ יוֹתֵר מִמֶּנּוּ שֶׁזֶּה נִמְשָׁךְ מֵהָרַב דִּקְלִפָּה שֶׁאוֹמֵר, "וְכָל זֶה אֵינֶנּוּ שֹׁוֶה לִי בְּכָל עֵת וְכוּ'":
<h3>אות יב</h3>
כִּי הָמָן נִתְקַנֵּא מְאֹד עַל שֶׁרָאָה שֶׁמָּרְדְּכַי אֵינוֹ כּוֹרֵעַ וּמִשְׁתַּחֲוֶה לוֹ וְאֵינוֹ רוֹצֶה לְקַבֵּל הָרוּחַ חַיִּים מִמֶּנּוּ, כִּי סָבַר שֶׁכְּבָר כָּל הָרוּחַ חַיִּים אֶצְלוֹ, חַס וְשָׁלוֹם, וְאִי אֶפְשָׁר לְשׁוּם צַדִּיק בְּחִינַת מָרְדְּכַי לְקַבֵּל חִיּוּת כִּי אִם מִמֶּנּוּ וְעַל כֵּן נִתְמַלֵּא חֵמָה עַל מָרְדְּכַי וְרָצָה לְהָרְגוֹ, כִּי סָבַר שֶׁיֵּשׁ בְּיָדוֹ לַהֲמִיתוֹ וְלִגְזֹל הָרוּחַ חַיִּים שֶׁלּוֹ, כִּי סָבַר שֶׁכָּל הָרוּחַ חַיִּים הוּא אֵצֶל סִטְרָא דִּידֵהּ, חַס וְשָׁלוֹם. וְעַל כֵּן יָעֲצוּ אוֹתוֹ לַעֲשֹוֹת עֵץ גָּבֹהַּ חֲמִשִּׁים אַמָּה זֶה בְּחִינַת עֵץ הַדַּעַת טוֹב וָרָע שֶׁמִּשָּׁם יְנִיקַת הָמָן הָרָשָׁע, יִמַּח שְׁמוֹ. כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, הָמָן מִן הַתּוֹרָה מִנַּיִן? שֶׁנֶּאֱמַר, "הֲמִן הָעֵץ וְכוּ'". כִּי יֵשׁ שְׁנֵי אִילָנוֹת אִילָנָא דְּחַיֵּי וְאִילָנָא דְּמוֹתָא, כַּמְבֹאָר בְּסוֹף הַתּוֹרָה הַנַּ"ל עַל פָּסוּק, "וּשְׁנַיִם זֵיתִים עָלֶיהָ וְכוּ',, עַיֵּן שָׁם. וְאִילָנָא דְּחַיֵּי הוּא בְּחִינַת חֲמִשִּׁים שַׁעֲרֵי קְדֻשָּׁה, וְאִילָנָא דְּמוֹתָא לְהֵפֶךְ בְּחִינַת חֲמִשִּׁים שַׁעֲרֵי טֻמְאָה. וְזֶה יָדוּעַ שֶׁשַּׁעַר הַחֲמִשִּׁים אֵין מִי שֶׁיַּשִּיג כִּי אִם מְשִׁיחַ צִדְקֵנוּ וַאֲפִלּוּ מֹשֶׁה רַבֵּנוּ עָלָיו הַשָּׁלוֹם, לֹא הִשִּיג כִּי אִם מ"ט פָּנִים, כְּמוֹ שֶׁכָּתוּב, "וַתְּחַסְּרֵהוּ מְעַט מֵאֱלֹקִים". כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (רֹאשׁ הַשָּׁנָה כא). כִּי מֹשֶׁה בְּכֹחוֹ הַגָּדוֹל הָיָה יָכֹל לֵירֵד לְתוֹךְ כָּל הַמ"ט שַׁעֲרֵי טֻמְאָה שֶׁמִּשָּׁם יָנְקוּ פַּרְעֹה וּמִצְרַיִם וְשִׁבֵּר כָּל הַצִּנּוֹרוֹת רָעִים שֶׁלָּהֶם וְעַל יְדֵי זֶה הוֹצִיא אֶת יִשְֹרָאֵל מִגָּלוּתָם בְּגַשְׁמִיּוּת וּבְרוּחָנִיּוּת, כִּי הוֹצִיא אוֹתָם מִבְּחִינַת מ"ט שַׁעֲרֵי טֻמְאָה וְהִכְנִיסָם בְּמ"ט שַׁעֲרֵי קְדֻשָּׁה כַּיָּדוּעַ. וְהַכֹּל בְּכֹחַ הַשַּׁעַר הַחֲמִשִּׁים, כְּמוֹ שֶׁכָּתוּב, "וַחֲמֻשִׁים עָלוּ בְּנֵי יִשְֹרָאֵל מֵאֶרֶץ מִצְרָיִם". וַחֲמִשִּׁים פְּעָמִים נִזְכָּר יְצִיאַת מִצְרַיִם בַּתּוֹרָה, כִּי מִסִּטְרָא דְּיוֹבְלָא נָפְקוּ שֶׁהוּא בְּחִינַת שַׁעַר הַחֲמִשִּׁים, בְּחִינַת 'שְׁנַת הַחֲמִשִּׁים', כִּי אַף עַל פִּי שֶׁמֹּשֶׁה רַבֵּנוּ, עָלָיו הַשָּׁלוֹם, לֹא הִשִּיג שַׁעַר הַחֲמִשִּׁים, אַף עַל פִּי כֵן בְּעֹצֶם כֹּחוֹ וּקְדֻשָּׁתוֹ הִמְשִׁיךְ הַחֵרוּת וְהַקְּדֻשָּׁה מִשָּׁם לְכָל הַמ"ט שְׁעָרִים שֶׁכֻּלָּם מְקַבְּלִים מִשָּׁם וְעַל יְדֵי זֶה נִתְוַסֵּף בָּהֶם אוֹר גָּדוֹל וְהִתְגַּבְּרוּ כְּנֶגֶד מ"ט שַׁעֲרֵי טֻמְאָה וְשִׁבְּרוּ אוֹתָם וְהִכְנִיעוּם, וְעַל יְדֵי זֶה הוֹצִיא אֶת יִשְֹרָאֵל מִשָּׁם וְקִבְּלוּ אֶת הַתּוֹרָה בְּשָׁבוּעוֹת בְּיוֹם הַחֲמִשִּׁים אַחֲרֵי שֶׁסָּפְרוּ מ"ט יְמֵי הַסְּפִירָה וְכַנַּ"ל, כִּי פַּרְעֹה וּמִצְרַיִם עִקַּר כֹּחָם וִינִיקָתָם הָיָה מִמ"ט שַׁעֲרֵי טֻמְאָה וְעַל כֵּן תֵּכֶף כְּשֶׁהִמְשִׁיךְ מֹשֶׁה הֶאָרָה מִשַּׁעַר הַחֲמִשִּׁים, הִתְגַּבְּרוּ הַמ"ט שַׁעֲרֵי קְדֻשָּׁה וְהוֹצִיא אֶת יִשְֹרָאֵל מֵהַגָּלוּת, אֲבָל הָמָן, יִמַּח שְׁמוֹ, שֶׁהוּא עֲמָלֵק, הוּא בִּבְחִינַת שַׁעַר הַחֲמִשִּׁים שֶׁל הַטֻּמְאָה, שֶׁשָּׁם נֶאֱמַר, "וַתֵּרֶד פְּלָאִים", שֶׁהוּא בְּחִינַת הַגָּלוּת הָאַחֲרוֹן הַזֶּה שֶׁהַקֵּץ סָתוּם וְנֶעְלָם מְאֹד וְסָבַר הָמָן שֶׁיִּתְגַּבֵּר כְּנֶגֶד מָרְדְּכַי בְּכָל הַחֲמִשִּׁים שַׁעֲרֵי טֻמְאָה וְעַל כֵּן נִתְיַעֵץ לַעֲשֹוֹת עֵץ גָּבֹהַּ חֲמִשִּׁים אַמָּה וְלִתְלוֹת אֶת מָרְדְּכַי עָלָיו, שֶׁרָצָה לְהַשְׁלִיכוֹ וּלְהַפִּילוֹ, חַס וְשָׁלוֹם, עַל יְדֵי הִתְגַּבְּרוּת הַסִּטְרָא אָחֳרָא שֶׁל שַׁעַר הַחֲמִשִּׁים, שֶׁמִּשָּׁם יָנַק הָמָן שֶׁלְּשָׁם אֵין מִי שֶׁיֵּרֵד לִשְׁבֹּר הַצִּנּוֹר הָרַע הַזֶּה שֶׁכּוֹלֵל כָּל הַצִּנּוֹרוֹת רָעִים שֶׁל כָּל הַסִּטְרִין אָחֳרָנִין שֶׁכֻּלָּם יוֹנְקִים מִשָּׁם: וְזֶה בְּחִינַת הַתְּלִיָּה דַּיְקָא שֶׁרָצָה דַּיְקָא לִתְלוֹתוֹ, כִּי אֵלּוּ הַשַּׁעֲרֵי טֻמְאָה שֶׁכְּנֶגֶד שַׁעֲרֵי הַקְּדֻשָּׁה שָׁם עִקַּר הַבְּחִירָה, כִּי זֶהוּ עִקַּר בְּחִינַת עֵץ הַדַּעַת טוֹב וָרָע שֶׁצָּרִיךְ כָּל אָדָם לְפִי בְּחִינָתוֹ לִשְׁמֹר אֶת עַצְמוֹ מְאֹד מְאֹד שֶׁלֹּא יִגַּע בְּהָרַע וְהַטֻּמְאָה רַק לִבְחֹר בַּטּוֹב, אֲבָל יֵשׁ צַדִּיקִים בְּחִינַת מֹשֶׁה, שֶׁכְּבָר קִדְּשׁוּ עַצְמָן לְגַמְרֵי מִכָּל אֲחִיזַת הָרַע וְהֵם כֻּלּוֹ קֹדֶשׁ עַד שֶׁאֵין לָהֶם שׁוּם בְּחִירָה בְּשׁוּם דְּבַר תַּאֲוָה, אֲבָל כָּל בְּחִירָתָם הוּא רַק בִּבְחִינַת מֹשֶׁה הוֹסִיף יוֹם אֶחָד מִדַּעְתּוֹ, דְּהַיְנוּ מַה שֶּׁאֵין יְכוֹלִין לָשִׁית עֵצוֹת בְּנַפְשָׁם אֵיךְ לְהִתְנַהֵג, כִּי אֵינָם יוֹדְעִים אֵיךְ הוּא יִתְבָּרַךְ רוֹצֶה בֶּאֱמֶת שֶׁזֶּה הָיָה עִקַּר בְּחִירַת מֹשֶׁה וְהַצַּדִּיקִים שֶׁהֵם בִּבְחִינָתוֹ, כַּמְבֹאָר בְּהַתּוֹרָה "וַיַּעֲנוּ כָל הָעָם" (בְּסִימָן קצ וּבְהַשִּיחָה הַשַּׁיָּךְ לָזֶה הַנִּכְתָּב בְּמָקוֹם אַחֵר). וְזֹאת הַבְּחִירָה נִמְשֶׁכֶת מִשַּׁעַר הַחֲמִשִּׁים שֶׁל חֲמִשִּׁים שַׁעֲרֵי בִּינָה שֶׁלֹּא הִשִֹּיגוֹ מֹשֶׁה, וּמֵחֲמַת שֶׁזֹּאת הַהַשָּׁגָה לֹא הִשִּיג עֲדַיִן, עַל כֵּן אֵינוֹ יָכוֹל לָתֵת עֵצָה בְּנַפְשׁוֹ כְּשֶׁמַּגִּיעַ לְשָׁם וּמִשָּׁם כָּל בְּחִירָתוֹ. וְעַל כֵּן הָמָן, יִמַּח שְׁמוֹ, שֶׁיָּנַק מִשַּׁעַר הַחֲמִשִּׁים שֶׁל הַטֻּמְאָה רָצָה לְהִתְגַּבֵּר לְהַעֲלוֹת אֶת מָרְדְּכַי עַל הָעֵץ שֶׁגָּבֹהַּ חֲמִשִּׁים אַמָּה וְלִתְלוֹתוֹ עָלָיו, הַיְנוּ שֶׁהַקְּלִפָּה וְהַסִּטְרָא אָחֳרָא שֶׁכְּנֶגֶד הַקְּדֻשָּׁה רָצָה לְהַעֲלוֹת אֶת הַצַּדִּיק עַד שַׁעַר הַחֲמִשִּׁים שֶׁל הַבִּינָה וּלְהַכְנִיסוֹ שָׁם בְּעִיּוּן דַּק וְנֶעְלָם מְאֹד עַד שֶׁיִּפֹּל בִּסְפֵקוֹת וְלֹא יֵדַע בְּעַצְמוֹ אֵיךְ לְהִתְנַהֵג וְזֶהוּ בְּחִינַת תְּלִיָּה כְּמוֹ מִי שֶׁתּוֹלֶה בְּסָפֵק, כִּי הַסָּפֵק נִקְרָא תְּלִיָּה כְּמוֹ אָשָׁם תָּלוּי שֶׁבָּא עַל הַסָּפֵק, כִּי אֵלּוּ הַסְּפֵקוֹת הֵם עִקַּר הַבְּחִירָה שֶׁל הַצַּדִּיקִים הַגְּדוֹלִים, בְּחִינַת מֹשֶׁה שֶׁהוּא בְּחִינַת מָרְדְּכַי. וְהָמָן בְּעֹצֶם הִתְגַּבְּרוּתוֹ בַּקְּלִפָּה רָצָה לְהַשְׁלִיכוֹ מִשָּׁם, כִּי רָצָה לְעַקֵּם אֶת לִבּוֹ וּלְהַטְעוֹתוֹ עַד שֶׁיִּפֹּל עַל יְדֵי זֶה לְגַמְרֵי, חַס וְשָׁלוֹם, הַיְנוּ כִּי עִקַּר הִתְגַּבְּרוּת הַסִּטְרָא אָחֳרָא שֶׁהוּא בְּחִינַת קְלִפַּת הָמָן עֲמָלֵק שֶׁבְּכָל דּוֹר הוּא מַה שֶּׁמַּרְבֶּה מַחֲלֹקֶת בְּיִשְֹרָאֵל עַל הַצַּדִּיקֵי אֱמֶת שֶׁעוֹמְדִים כְּנֶגְדָּם חוֹלְקִים שֶׁיְּנִיקָתָם מֵהָרַב דִּקְלִפָּה בְּחִינַת יֵשׁ לִי רָב וְכַנַּ"ל. וְיֵשׁ בְּעִנְיָן הַזֶּה אֲלָפִים וְרִבְבוֹת בְּחִינוֹת לְאֵין קֵץ, כִּי בְּוַדַּאי יִשְֹרָאֵל קְדוֹשִׁים הֵם וְרֻבָּם אֵינָם נֶאֱחָזִים וּמִתְקָרְבִים לְהָרַב דִּקְלִפָּה מַמָּשׁ, רַק שֶׁיֵּשׁ מַנְהִיגִים שֶׁאֵינָם זַכִּים וּטְהוֹרִים לְגַמְרֵי מֵאֲחִיזַת הַזֻּהֲמָא שֶׁל הָרַב דִּקְלִפָּה, כִּי מִי יֹאמַר זִכִּיתִי לִבִּי טָהַרְתִּי מֵחַטָּאתִי (מִשְׁלֵי כ). וְהֵם חוֹלְקִים וּמִתְנַגְּדִים עַל הַצַּדִּיק וְעַל כָּל הַנִּלְוִים אֵלָיו שֶׁזֶּה הַצַּדִּיק הוּא כֻּלּוֹ קֹדֶשׁ בְּחִינַת מָרְדְּכַי 'מָר דְּרוֹר' - מָרֵי דַּכְיָא, זַךְ וְטָהוֹר לְגַמְרֵי בְּלִי שׁוּם אֲחִיזַת הַזֻּהֲמָא כְּלָל, שֶׁעִקַּר הַחִיּוּת וְהַקְּדֻשָּׁה עַל יָדוֹ דַּיְקָא כַּנַּ"ל. וּמֵעֹצֶם בִּלְבּוּל הַמַּחֲלֹקֶת עַד שֶׁהָעוֹלָם נִתְעַרְבֵּב לְגַמְרֵי עַל יְדֵי הִתְגַּבְּרוּת הָרַב דִּקְלִפָּה שֶׁהִכְנִיס זֶה הַמַּחֲלֹקֶת בְּיִשְֹרָאֵל. לֹא זוֹ אַף זוֹ כִּי הַסִּטְרָא אָחֳרָא בְּחִינַת זֻהֲמַת הָמָן עֲמָלֵק מִתְגַּבֵּר כָּל כָּךְ עַד שֶׁרוֹצֶה לְהַכְנִיס סְפֵקוֹת גַּם בְּלֵב הַצַּדִּיק בְּעַצְמוֹ שֶׁהַצַּדִּיק הָאֱמֶת בְּעַצְמוֹ נַעֲשֶֹה מְסֻפָּק אִם יֵשׁ לוֹ כֹּחַ עוֹד לְהַנְהִיג אֶת יִשְֹרָאֵל וּלְהַחֲזִירָם לְמוּטָב מֵחֲמַת שֶׁרוֹאֶה גֹּדֶל הִתְפַּשְּׁטוּת הַסִּטְרָא אָחֳרָא וְרִבּוּי הַמַּחֲלֹקֶת מִכָּל צַד. וְעַל יְדֵי זֶה רוֹצֶה לְהַפִּיל אֶת הַצַּדִּיק, חַס וְשָׁלוֹם, כִּי אִם לֹא יַנְהִיג אֶת יִשְֹרָאֵל, חַס וְשָׁלוֹם, יֵרֵד מִגְּדֻלָּתוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כְּלוּם נָתַתִּי לְךָ גְּדֻלָּה כִּי אִם בִּשְׁבִיל יִשְֹרָאֵל וְזֶהוּ בְּחִינַת הַתְּלִיָּה שֶׁרָצָה הָמָן לִתְלוֹת אֶת מָרְדְּכַי שֶׁהוּא הַצַּדִּיק הָאֱמֶת שֶׁבְּכָל דּוֹר שֶׁכֻּלּוֹ זַךְ וְקָדוֹשׁ שֶׁרוֹצֶה לְהַכְנִיסוֹ בִּסְפֵקוֹת שֶׁלֹּא יַנְהִיג אֶת יִשְֹרָאֵל, חַס וְשָׁלוֹם, וְכַנַּ"ל: וּבֶאֱמֶת הָיְתָה עֵת צָרָה גְּדוֹלָה אֲשֶׁר כָּמֹהוּ לֹא נִהְיָתָה וְכָל הָעוֹלָם הָיָה מִתְמוֹטֵט כִּמְעַט כִּמְעַט שֶׁיִּכְלֶה אִם, חַס וְשָׁלוֹם, הָיָה מַצְלִיחַ מַעֲשֵֹה שָֹטָן שֶׁהַצַּדִּיק יַסְתִּיר פָּנָיו וְיַעֲלִים עֵינָיו מִיִּשְֹרָאֵל, חַס וְשָׁלוֹם, כְּמוֹ שֶׁהַסִּטְרָא אָחֳרָא בְּחִינַת הָמָן הָיָה רוֹצֶה שֶׁעַל יְדֵי זֶה הָיוּ יִשְֹרָאֵל כָּלִים מִמֵּילָא, חַס וְשָׁלוֹם, בְּחִינַת לְהַשְׁמִיד לַהֲרֹג וּלְאַבֵּד וְכוּ', כִּי כָּל חִיּוּתָם וְקִיּוּמָם בְּגַשְׁמִיּוּת וְרוּחָנִיּוּת הוּא רַק עַל יְדֵי הַצַּדִּיק הָאֱמֶת שֶׁמִּמֶּנּוּ נִמְשָׁךְ כָּל הָרוּחַ חַיִּים לְכֻלָּם כַּנַּ"ל:
<h3>אות יג</h3>
אֲבָל ה' יִתְבָּרַךְ חָמַל עַל עַמּוֹ בִּזְכוּת אֲבוֹתֵינוּ "וְלֹא דִּבֵּר ה' לִמְחוֹת שֵׁם יִשְֹרָאֵל" וְנָתַן בְּלֵב מָרְדְּכַי בְּחִינַת הַצַּדִּיק הָאֱמֶת לְהִתְגַּבֵּר כְּנֶגְדּוֹ, כִּי "מָרְדֳּכַי יָדַע אֶת כָּל אֲשֶׁר נַעֲשָֹה" עַד הֵיכָן הַדָּבָר מַגִּיעַ, וְרָאָה שֶׁאֵין עֵצָה וְתַחְבּוּלָה לַעֲמֹד כְּנֶגֶד קְלִפָּה קָשֶׁה וַחֲזָקָה כָּזֹאת מִכָּל הַצְּדָדִים כִּי אִם עַל יְדֵי רִבּוּי תְּפִלָּה וְתַחֲנוּנִים וּצְעָקוֹת וּזְעָקוֹת וְשַׁוְעוֹת. וּמִיָּד "וַיֵּצֵא בְּתוֹךְ הָעִיר וַיִּזְעַק זְעָקָה גְדוֹלָה וּמָרָה" וְכוּ' וְכֵן בְּכָל עִיר וָעִיר וְכוּ'. כִּי כְּנֶגֶד קְלִפַּת הָמָן עֲמָלֵק שֶׁהוּא בְּחִינַת אֲרִיכוּת הַגָּלוּת שֶׁל עַכְשָׁו שֶׁנִּקְרָא גָּלוּת אֱדוֹם אֵין חָכְמָה וְאֵין תְּבוּנָה וְאֵין עֵצָה כִּי אִם לְהַרְבּוֹת בִּתְפִלָּה וְתַחֲנוּנִים וּצְעָקוֹת וְשַׁוְעוֹת וּזְעָקוֹת בְּלִי שִׁעוּר עַד יַשְׁקִיף וְכוּ', כִּי תְּפִלָּה לְמַעְלָה מֵהַכֹּל וְכוֹלֵל כָּל הַחֲמִשִּׁים שְׁעָרִים, כַּמְבֹאָר בְּהַתּוֹרָה הַנַּ"ל שֶׁתְּפִלָּה הִיא בְּחִינַת עֵדֶן עַיִן לֹא רָאָתָה שֶׁהוּא שֹׁרֶשׁ הַתּוֹרָה שֶׁמִּשָּׁם שֹׁרֶשׁ כָּל הַמַּעְיְנוֹת הַחָכְמָה שֶׁל הַתּוֹרָה הַקְּדוֹשָׁה, כִּי הַתְּפִלָּה הִיא בִּבְחִינַת נָתִיב לֹא יְדָעוֹ עָיִט בְּחִינַת שַׁעַר הַחֲמִשִּׁים שֶׁאֵין מִי שֶׁהִשִּיג אוֹתוֹ, הַיְנוּ מִי שֶׁעוֹסֵק בִּתְפִלָּה וּמִתְחַזֵּק בְּכָל עֹז לְהַרְבּוֹת בִּתְפִלָּה וְשִֹיחוֹת בֵּינוֹ לְבֵין קוֹנוֹ הוּא מְעוֹרֵר עֵדֶן. הָעֶלְיוֹן שֶׁהוּא בְּחִינַת שַׁעַר הַחֲמִשִּׁים, בְּחִינַת נָתִיב לֹא יְדָעוֹ עָיִט, כִּי אֵין שׁוּם שֵֹכֶל שֶׁיּוּכַל לְהַשִּיג וּלְהָבִין עַד הֵיכָן מַגִּיעַ הַכֹּחַ שֶׁל תְּפִלּוֹת יִשְֹרָאֵל אֲפִלּוּ שֶׁל הַפָּחוּת שֶׁבַּפְּחוּתִים, בִּפְרָט מַה שֶּׁמִּתְפַּלֵּל כָּל אֶחָד עַל צָרַת נַפְשׁוֹ שֶׁהוּא רָחוֹק מֵה' יִתְבָּרַךְ, כִּי אֲפִלּוּ הַמַּלְאָךְ הַקָּדוֹשׁ שֶׁמְּקַבֵּל תְּפִלּוֹת מִיִּשְֹרָאֵל וְקוֹשֵׁר מֵהֶם כְּתָרִים לְרַבּוֹ אֵינוֹ יוֹדֵעַ לְהֵיכָן לְהַעֲלוֹת הַכֶּתֶר הַנּוֹרָא הַזֶּה רַק הוּא מַשְׁבִּיעַ אוֹתוֹ שֶׁיַּעֲלֶה מֵעַצְמוֹ וְיֵשֵׁב בְּרֹאשׁ קוֹנוֹ כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעַל כֵּן תָּפַס מָרְדְּכַי בְּחִינַת הַצַּדִּיק הָאֱמֶת שֶׁבְּכָל דּוֹר אֻמָּנוּת אֲבוֹתֵינוּ לִצְעֹק אֶל ה' הַרְבֵּה זְעָקָה גְּדוֹלָה וּמָרָה וּלְהַרְבּוֹת בִּתְפִלּוֹת וּבְתַחֲנוּנִים, וְעַל יְדֵי זֶה הִתְגַּבֵּר גַּם כְּנֶגֶד קְלִפַּת הָמָן עֲמָלֵק וְהֵשִׁיב לוֹ גְּמוּלוֹ בְּרֹאשׁוֹ וְתָלָה אוֹתוֹ וְאֶת בָּנָיו עַל הָעֵץ שֶׁזָּכָה לְהַכְנִיעַ וּלְהַשְׁפִּיל עַד אֶרֶץ אֶת כָּל הָרַב דִּקְלִפָּה וְכָל אַלּוּפֵי עֵשָֹו רַבְרְבֵי עֵשָֹו, כִּי הִתְגַּבֵּר כְּנֶגְדָּם עַל יְדֵי תְּפִלָּה וְתַחֲנוּנִים שֶׁהֵם בִּבְחִינַת שַׁעַר הַחֲמִשִּׁים שֶׁל הַקְּדֻשָּׁה וְכַנַּ"ל. וְעַל כֵּן בַּגְּאֻלָּה הָאַחֲרוֹנָה כְּתִיב, "בִּבְכִי יָבֹאוּ וּבְתַחֲנוּנִים אוֹבִילֵם". כִּי עִקַּר הַגְּאֻלָּה הַשְּׁלֵמָה הָעֲתִידָה לָבוֹא הוּא עַל יְדֵי תְּפִלָּה וְכַנַּ"ל. וּכְמוֹ שֶׁכָּתוּב: "קְחוּ עִמָּכֶם דְּבָרִים וְשׁוּבוּ אֶל ה'". אֵינִי מְבַקֵּשׁ מִכֶּם אֶלָּא דְּבָרִים, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְכַמּוּבָא בְּכָל הַסְּפָרִים מִגֹּדֶל מַעֲלַת הַתְּפִלָּה עַד אֵין קֵץ, כִּי עַל יְדֵי הַתְּפִלָּה הִמְשִׁיךְ מַעְיַן הַחָכְמָה אֶל הַתּוֹרָה וְזָכָה לַעֲסֹק בַּתּוֹרָה יוֹם וָלַיְלָה עַד שֶׁבֵּרֵר כָּל הַהֲלָכוֹת לַאֲמִתָּתָן בִּבְחִינַת דֹּרֵשׁ טוֹב לְעַמּוֹ, כִּי כָּל זְמַן שֶׁאֵינוֹ מְבָרֵר פְּסַק הַהֲלָכָה נִקְרָא וְדֹרֵשׁ רָעָה, כְּמוֹ שֶׁמְּבֹאָר בְּהַתּוֹרָה הַנַּ"ל, אֲבָל עַל יְדֵי רִבּוּי הַתְּפִלָּה שֶׁעַל יְדֵי זֶה זָכָה לַתּוֹרָה לְבָרֵר פְּסַק הַהֲלָכָה עַל יְדֵי זֶה הוּא בִּבְחִינַת דֹּרֵשׁ טוֹב לְעַמּוֹ, כִּי עַל יְדֵי בֵּרוּר הֲלָכָה, הַיְנוּ עַל יְדֵי לִמּוּד פּוֹסְקִים זָכָה לְבָרֵר הַכָּשֵׁר מִן הַפָּסוּל וְכוּ' שֶׁעַל יְדֵי זֶה בֵּרַר הַטּוֹב מֵהָרַע שֶׁהוּא בֵּרֵר עֵץ הַדַּעַת טוֹב וָרָע שֶׁעַל יְדֵי זֶה מַכְנִיעִין וּמְבַטְּלִין סִטְרָא דְּמוֹתָא וּמַמְשִׁיכִין רוּחַ חַיִּים שֶׁל הַצַּדִּיק שֶׁעַל יְדֵי זֶה מַכְנִיעִין וּמַשְׁפִּילִין הָרְשָׁעִים עֲדֵי אָרֶץ שֶׁהֵם הַמִּתְנַגְּדִים אֶל הָאֱמֶת, כַּמְבֹאָר הֵיטֵב בְּהַתּוֹרָה הַנַּ"ל, עַיֵּן שָׁם:
<h3>אות יד</h3>
וְזֶה בְּחִינַת בַּלַּיְלָה הַהוּא נָדְדָה שְׁנַת הַמֶּלֶךְ שֶׁהָיָה הַנֵּס עַל יְדֵי נִדּוּד הַשֵּׁנָה, כִּי רוּחַ צְפוֹנִית הַמְנַשֶּׁבֶת בַּכִּנּוֹר שֶׁל דָּוִד הוּא לְעוֹרֵר מֵהַשֵּׁנָה כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שָׁם, וְהָיָה דָּוִד קָם וְעוֹסֵק בַּתּוֹרָה, וְרוּחַ צְפוֹנִית הַנַּ"ל הוּא בְּחִינַת הָרוּחַ חַיִּים לְהַשְׁלִים הַחִסָּרוֹן כַּנַּ"ל, כִּי בִּשְׁעַת שֵׁנָה הַחִיּוּת מִסְתַּלֵּק, כִּי שֵׁנָה אֶחָד מִשִּׁשִּׁים בְּמִיתָה וְאָז מִתְעוֹרֵר רוּחַ הַטֻּמְאָה כַּיָּדוּעַ שֶׁהוּא הָרוּחַ שֶׁל הָרַב דִּקְלִפָּה, אֲבָל יִשְֹרָאֵל קְדוֹשִׁים מַפְקִידִים רוּחָם קֹדֶם הַשֵּׁנָה בְּיָדוֹ יִתְבָּרַךְ בִּבְחִינַת בְּיָדְךָ אַפְקִיד רוּחִי שֶׁאוֹמְרִים קֹדֶם הַשֵּׁנָה כְּדֵי שֶׁלֹּא יִשְׁלֹט עֲלֵיהֶם הָרוּחַ דִּמְסָאֳבָא שֶׁלָּהֶם, עַל כֵּן צְרִיכִין לִטֹּל הַיָּדַיִם דַּיְקָא כְּשֶׁקָּמִים מֵהַשֵּׁנָה, כִּי עִקַּר אֲחִיזָתָם בַּיָּדַיִם שֶׁשָּׁם עִקַּר רוּחַ הַדֹּפֶק שֶׁבַּלֵּב וְעַל יְדֵי שֶׁיִּשְֹרָאֵל מַפְקִידִים רוּחָם בְּיַד ה' יִתְבָּרַךְ וּמִתְגַּבְּרִים לָקוּם בַּחֲצוֹת לַיְלָה נִמְשָׁךְ עֲלֵיהֶם בְּחִינַת רוּחַ צְפוֹנִית הַמְנַשֶּׁבֶת בַּכִּנּוֹר שֶׁל דָּוִד שֶׁהוּא בְּחִינַת רוּחַ הַחַיִּים הַנַּ"ל, שֶׁעַל יְדֵי זֶה מִתְגַּבְּרִים כְּנֶגֶד רוּחַ הַטֻּמְאָה שֶׁהוּא רוּחוֹ שֶׁל עֵשָֹו בְּחִינַת הָמָן כַּנַּ"ל. וְעַל כֵּן הָיָה מַפֶּלֶת הָמָן עַל יְדֵי נִדּוּד הַשֵּׁנָה שֶׁהוּא בְּחִינַת רוּחַ צְפוֹנִית הַנַּ"ל שֶׁעַל יָדוֹ הִתְעוֹרְרוּת הַשֵּׁנָה וְכוּ' וְכַנַּ"ל:
<h3>אות טו</h3>
וְזֶה בְּחִינַת מִצְוַת סְעֻדַּת פּוּרִים, כִּי אָז הָאֲכִילָה בִּקְדֻשָּׁה גְּדוֹלָה שֶׁעַל יְדֵי זֶה נִמְשָׁךְ הָרוּחַ חַיִּים, כִּי עַל יְדֵי הָאֲכִילָה נִמְשָׁךְ הַחִיּוּת לָאָדָם כַּנִּרְאֶה בַּחוּשׁ, אֲבָל עִקַּר הַחִיּוּת שֶׁמְּקַבֵּל הָאָדָם עַל יְדֵי הָאֲכִילָה הוּא עַל יְדֵי הָרוּחַ חַיִּים שֶׁנִּמְשָׁךְ לְהָאָדָם בִּשְׁעַת הָאֲכִילָה, כְּמוֹ שֶׁכָּתוּב, "כִּי לֹא עַל הַלֶּחֶם לְבַדּוֹ יִחְיֶה הָאָדָם כִּי עַל כָּל מוֹצָא פִּי ה' וְכוּ'", הַיְנוּ הָרוּחַ חַיִּים שֶׁהוּא מוֹצָא פִּי ה', כִּי הָרוּחַ חַיִּים בְּשָׁרְשׁוֹ נִמְשָׁךְ מֵרוּחַ פִּיו שֶׁל הַקָּדוֹשׁ בָּרוּךְ הוּא בְּעַצְמוֹ בִּבְחִינַת וַיִּפַּח בְּאַפָּיו נִשְׁמַת חַיִּים וְכוּ'. וּמָאן דְּנָפַח מִתּוֹכֵיהּ נָפַח, כְּמוֹ שֶׁכָּתוּב בַּזֹּהַר הַקָּדוֹשׁ. וְעַל כֵּן הָאֲכִילָה דִּקְדֻשָּׁה שֶׁעַל יָדָהּ נִמְשָׁךְ הָרוּחַ חַיִּים הוּא בִּבְחִינַת שְׁלֵמוּת הַחֶסְרוֹנוֹת, כִּי הָאֲכִילָה הִיא לְהַשְׁלִים הַחִסָּרוֹן שֶׁנֶּחְסָר לְהָאָדָם בְּכָל עֵת עַל יְדֵי הָאֵשׁ הַבּוֹעֵר בְּקִרְבּוֹ שֶׁמִּשָּׁם הָרְעָבוֹן שֶׁבִּשְׁבִיל זֶה צְרִיכִין לֶאֱכֹל לְהַשְׁלִים חֶסְרוֹן הַשַּׁמְנוּנִית וְהַלֵּחוֹת שֶׁלֹּא יִהְיֶה נִכְלֶה עַל יְדֵי הָאֵשׁ שֶׁבּוֹעֵר בּוֹ כַּיָּדוּעַ. וְזֶה בְּחִינַת ה' רֹעִי לֹא אֶחְסָר, כִּי הָאֲכִילָה בִּבְחִינַת שְׁלֵמוּת הַחִסָּרוֹן וְעַל כֵּן בְּשֶׁבַח בִּרְכַּת הַמָּזוֹן אָנוּ מְשַׁבְּחִין אוֹתוֹ יִתְבָּרַךְ עַל שֶׁמַּצִּיל אוֹתָנוּ מֵחֶסְרוֹנוֹת, כְּמוֹ שֶׁמְּבָרְכִין, "וּבְטוּבוֹ הַגָּדוֹל תָּמִיד לֹא חָסַר לָנוּ וְאַל יֶחְסַר לָנוּ וְכוּ' וְכֵן וְכָל טוֹב וּמִכָּל טוּב לְעוֹלָם אַל יְחַסְּרֵנוּ". אֲבָל עִקַּר תִּקּוּן הָאֲכִילָה בִּקְדֻשָּׁה הוּא עַל יְדֵי הִתְקַשְּׁרוּת לְצַדִּיקִים שֶׁמֵּהֶם נִמְשָׁךְ הָרוּחַ חַיִּים כַּנַּ"ל וְאָז זוֹכֶה לִשְֹבִיעָה בִּבְחִינַת צַדִּיק אֹכֵל לְשֹֹבַע נַפְשׁוֹ, כִּי הַשֶּׁפַע שֶׁל הַצַּדִּיק הוּא בִּבְחִינַת אוֹר מָלֵא בְּלִי שׁוּם חִסָּרוֹן, אֲבָל הָרְשָׁעִים כָּל מַה שֶּׁאוֹכְלִין יוֹתֵר נֶחְסָר לָהֶם יוֹתֵר בִּבְחִינַת וּבֶטֶן רְשָׁעִים תֶּחְסָר, כִּי הֵם בִּבְחִינַת וְהַכְּלָבִים עַזֵּי נֶפֶשׁ לֹא יָדְעוּ שָֹבְעָה, כִּי הֵם בִּבְחִינַת מְאֹרֹת חָסֵר וְכַנַּ"ל. וְעַל כֵּן כְּשֶׁהָעַכּוּ"ם מִתְגַּבְּרִין וְגוֹזְרִין גְּזֵרוֹת עַל יִשְֹרָאֵל, חַס וְשָׁלוֹם, גּוֹזְרִין תַּעֲנִית, כִּי כָּל הִתְגַּבְּרוּת הָעַכּוּ"ם הוּא עַל יְדֵי אֲרִיכַת הָרוּחַ שֶׁלָּהֶם שֶׁגָּדוֹל בִּשְׁעָתוֹ שֶׁנִּמְשָׁךְ מִפְּגַם הָאֲכִילָה כַּנַּ"ל מִבְּחִינַת פְּגַם אֲכִילַת עֵץ הַדַּעַת טוֹב וָרָע שֶׁעַל יְדֵי זֶה פָּגַם בְּעֵץ הַחַיִּים שֶׁמִּשָּׁם הָרוּחַ חַיִּים דִּקְדֻשָּׁה, וְנִמְשַׁךְ מִיתָה לָעוֹלָם שֶׁהוּא הֵפֶךְ הָרוּחַ חַיִּים. וְאָז מִתְגַּבֵּר הָרוּחַ שֶׁל הָעַכּוּ"ם שֶׁיְּנִיקָתָם מִסִּטְרָא דְּמוֹתָא מִבְּחִינַת רוּחַ הַטֻּמְאָה. וְעַל כֵּן כְּשֶׁהֵם מִתְגַּבְּרִים, חַס וְשָׁלוֹם, גּוֹזְרִין תַּעֲנִית לְהַכְנִיעַ וּלְשַׁבֵּר תַּאֲוַת אֲכִילָה כְּדֵי לְשַׁבֵּר הָרוּחַ חַיִּים שֶׁל הָעַכּוּ"ם שֶׁלֹּא יוּכְלוּ לְהִתְגַּבֵּר עַל יִשְֹרָאֵל. וְעַל כֵּן בְּפוּרִים שֶׁאָז נִכְנַע וְנָפַל הָמָן עֲמָלֵק שֶׁהוּא הַסִּטְרָא אָחֳרָא מַפָּלָה גְּדוֹלָה וְאָז נִכְנַע וְנִתְבַּטֵּל הָרוּחַ חַיִּים דִּקְלִפָּה וְנִתְגַּבֵּר הָרוּחַ חַיִּים דִּקְדֻשָּׁה שֶׁל בְּחִינַת מָרְדְּכַי, אָז מִצְוָה גְּדוֹלָה לֶאֱכֹל וּלְהַרְבּוֹת בִּסְעֻדָּה, כִּי אָז הַחִיּוּת שֶׁל הָאֲכִילָה בִּבְחִינַת שְׁלֵמוּת הַחִסָּרוֹן עַל יְדֵי הַצַּדִּיק בִּבְחִינַת ה' רֹעִי לֹא אֶחְסָר, בְּחִינַת צַדִּיק אֹכֵל לְשֹֹבַע נַפְשׁוֹ כַּנַּ"ל:
<h3>אות טז</h3>
וְזֶה בְּחִינַת וּמִשְׁלֹחַ מָנוֹת אִישׁ לְרֵעֵהוּ, כִּי הַמָּנוֹת שֶׁל פּוּרִים שֶׁהֵם הָאֲכִילָה שֶׁל פּוּרִים, שֶׁהֵם בְּחִינַת הָרוּחַ חַיִּים דִּקְדֻשָּׁה שֶׁמְּקַבְּלִין מֵהַצַּדִּיק כַּנַּ"ל הֵם נִשְׁלָחִין מֵאֶחָד לַחֲבֵרוֹ בִּבְחִינַת שְׁלִיחוּת, כִּי יֵשׁ כַּמָּה שֶׁרְחוֹקִים מֵהַצַּדִּיק וְאֵינָם יְכוֹלִים לְקַבֵּל הָרוּחַ חַיִּים מֵהַצַּדִּיק בְּעַצְמוֹ עַל כֵּן מְקַבְּלִין אֶחָד מֵחֲבֵרוֹ וַחֲבֵרוֹ מֵחֲבֵרוֹ וּמְקַבְּלִין זֶה מִזֶּה וּמְאִירִין זֶה לָזֶה הָרוּחַ חַיִּים עַד שֶׁנִּמְשָׁךְ לְכֻלָּם הָרוּחַ חַיִּים מֵהַצַּדִּיק שֶׁהוּא בְּחִינַת מָרְדְּכַי שֶׁמֵּאִיר אָז בְּאוֹר גָּדוֹל וְנִפְלָא לְכָל הָעוֹלָם עַד שֶׁמַּגִּיעַ הַהֶאָרָה לְתַכְלִית הָעֲשִֹיָּה (כַּמּוּבָא בִּפְרִי עֵץ חַיִּים) עַד שֶׁכָּל אֶחָד וְאֶחָד אֲפִלּוּ הָרְחוֹקִים מֵהַצַּדִּיק מְאֹד מְקַבְּלִין הָרוּחַ חַיִּים מִמֶּנּוּ עַל יְדֵי שֶׁמְּקַבֵּל אֶחָד מֵחֲבֵרוֹ בִּבְחִינַת שְׁלִיחוּת שֶׁזֶּהוּ בְּחִינַת מִשְׁלֹחַ מָנוֹת אִישׁ לְרֵעֵהוּ כַּנַּ"ל, כִּי אָז בְּפוּרִים הַשְּׁלִיחוּת בָּטוּחַ מֵהֶזֵּק, כִּי אָז נִכְנַע וְנָפַל הַסִּטְרָא אָחֳרָא מְאֹד וְאֵינָם יְכוֹלִים לִגְזֹל וּלְהַעֲלִים הָרוּחַ חַיִּים שֶׁל הַצַּדִּיק וְכַנַּ"ל:
<h3>אות יז</h3>
וְזֶה בְּחִינַת וּמַתָּנוֹת לָאֶבְיוֹנִים, שֶׁצְּרִיכִין לְהַרְבּוֹת בִּצְדָקָה מְאֹד בְּפוּרִים, כִּי עִקַּר הִתְקַשְּׁרוּת לְהַצַּדִּיק הוּא עַל יְדֵי צְדָקָה שֶׁבָּזֶה אוֹחֵז בְּמִדָּתוֹ שֶׁל צַדִּיק שֶׁהוּא נִקְרָא צַדִּיק עַל שֵׁם הַצְּדָקָה שֶׁמַּשְׁפִּיעַ לַכֹּל בִּבְחִינַת צַדִּיק חוֹנֵן וְנוֹתֵן. וְכָל אֶחָד כְּפִי מַה שֶּׁמַּרְבֶּה בִּצְדָקָה כֵּן הוּא מִתְקַשֵּׁר בִּבְחִינַת צַדִּיק שֶׁמִּמֶּנּוּ הָרוּחַ חַיִּים. וְעַל כֵּן עַל יְדֵי הַצְּדָקָה זוֹכִין לְחַיִּים בִּבְחִינַת כֵּן צְדָקָה לְחַיִּים, וּכְמוֹ שֶׁכָּתוּב, "צְדָקָה תַּצִּיל מִמָּוֶת". וְעַל כֵּן בְּפוּרִים שֶׁאָז נִמְשָׁךְ וּמֵאִיר הָרוּחַ חַיִּים שֶׁל הַצַּדִּיק שֶׁעַל יְדֵי זֶה הָיָה מַפֶּלֶת הָמָן כַּנַּ"ל עַל כֵּן צְרִיכִין אָז לְהַרְבּוֹת בִּצְדָקָה כְּדֵי לְהַמְשִׁיךְ אֵלָיו, עַל יְדֵי זֶה הָרוּחַ חַיִּים שֶׁל הַצַּדִּיק שֶׁעִקָּרוֹ נִמְשָׁךְ עַל יְדֵי צְדָקָה כַּנַּ"ל:
<h3>אות יח</h3>
וְזֶה בְּחִינַת גֹּדֶל הַשִֹּמְחָה שֶׁל פּוּרִים, בְּחִינַת שִֹמְחָה וּמִשְׁתֶּה וְיוֹם טוֹב, כִּי הָרוּחַ חַיִּים הוּא בִּבְחִינַת שִֹמְחָה, כְּמוֹ שֶׁמּוּבָא בְּמָקוֹם אַחֵר שֶׁעִקַּר הַחִיּוּת הוּא שִֹמְחָה, בְּחִינַת בְּאוֹר פְּנֵי מֶלֶךְ חַיִּים, בְּחִינַת שֹבַע שְֹמָחוֹת אֶת פָּנֶיךָ, כִּי הָרוּחַ חַיִּים הוּא בְּחִינַת רוּחַ צְפוֹנִית הַמְנַשֶּׁבֶת בַּכִּנּוֹר שֶׁל דָּוִד שֶׁעַל יְדֵי זֶה הוּא מְנַגֵּן מֵאֵלָיו. וְנִגּוּן וְזִמְרָה הוּא עִקַּר הַשִֹּמְחָה כַּנִּרְאֶה בַּחוּשׁ. וּכְמוֹ שֶׁכָּתוּב, "עֲלֵי עָשֹוֹר וַעֲלֵי נָבֶל עֲלֵי הִגָּיוֹן בְּכִנּוֹר כִּי שִֹמַּחְתַּנִי ה' בִּפָעֳלֶיךָ וְכוּ'". וּמֵחֲמַת שֶׁאָז נִמְשָׁךְ הָרוּחַ חַיִּים שֶׁל הַצַּדִּיק בְּחִינַת מָרְדְּכַי בְּשֶׁפַע גָּדוֹל וּבְהֶאָרָה נִפְלָאָה עַל כֵּן אָז הַשִֹּמְחָה גְּדוֹלָה וַעֲצוּמָה מְאֹד, כִּי עִקַּר הַגְדָּלַת וְהִתְגַּבְּרוּת הָרוּחַ חַיִּים הוּא שִֹמְחָה וְכַנַּ"ל:
<h3>אות יט</h3>
וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, מִפְּנֵי מָה נִתְחַיְּבוּ וְכוּ'? מִפְּנֵי שֶׁנֶּהֱנוּ מִסְּעֻדָּה שֶׁל אוֹתוֹ רָשָׁע. כִּי עַל יְדֵי אֲכִילָה דְּסִטְרָא אָחֳרָא מִתְגַּבֵּר הָרוּחַ חַיִּים שֶׁלָּהֶם שֶׁמִּשָּׁם עִקַּר כֹּחָם עַל יִשְֹרָאֵל, חַס וְשָׁלוֹם, וְכַנַּ"ל. וְעַל כֵּן הָיְתָה עִקַּר הַיְשׁוּעָה עַל יְדֵי הַתַּעֲנִית שֶׁגָּזְרוּ אָז שְׁלֹשָׁה יָמִים וְכוּ', שֶׁעַל יְדֵי זֶה שִׁבְּרוּ תַּאֲוַת אֲכִילָה וְהִכְנִיעוּ הָרוּחַ חַיִּים דְּסִטְרָא אָחֳרָא וְכַנַּ"ל עַד שֶׁזּוֹכִין בְּפוּרִים שֶׁנִּמְשָׁךְ וּמֵאִיר הָרוּחַ חַיִּים דִּקְדֻשָּׁה בְּשֶׁפַע גָּדוֹל וְאָז הָאֲכִילָה בִּקְדֻשָּׁה, שֶׁזֶּהוּ בְּחִינַת סְעֻדַּת פּוּרִים וְכַנַּ"ל:
<h3>אות כ</h3>
וְזֶה שֶׁכָּתוּב בַּכְּתָבִים וּמוּבָא בְּדִבְרֵי אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה שֶׁמָּרְדְּכַי בְּגִימַטְרִיָּא רַב חֶסֶד, הַיְנוּ כַּנַּ"ל, כִּי מָרְדְּכַי הוּא בְּחִינַת הַצַּדִּיק הַדּוֹר שֶׁמִּמֶּנּוּ נִמְשָׁךְ הָרוּחַ חַיִּים וְכוּ' שֶׁזֶּה הַצַּדִּיק הוּא בְּחִינַת רַב חֶסֶד הֵפֶךְ עֵשָֹו שֶׁהוּא אַדְמוֹנִי וְכוּ', כַּמְבֹאָר בְּהַתּוֹרָה הַנַּ"ל שֶׁזֶּה כָּל עִנְיַן פּוּרִים שֶׁנִּמְשָׁךְ הָרוּחַ חַיִּים מֵהָרַב דִּקְדֻשָּׁה בְּחִינַת מָרְדְּכַי, בְּחִינַת רַב חֶסֶד, שֶׁעַל יְדֵי זֶה נִכְנָע וְנוֹפֵל הָמָן עֲמָלֵק שֶׁהוּא מִזֶּרַע עֵשָֹו אַדְמוֹנִי שֶׁהוּא הָרַב דִּקְלִפָּה וְכַנַּ"ל:
<h3>אות כא</h3>
וְעַל כֵּן מִצְוָה לְהִשְׁתַּכֵּר בְּיַיִן בְּפוּרִים לְהַכְנִיעַ הָרוּחַ שֶׁל הָרַב דִּקְלִפָּה שֶׁהוּא בְּחִינַת 'וְדָמֵי כְּמָאן דִּמְבַסְּמֵי' - פְּנֵיהֶם צְהֻבּוֹת כִּשְׁתוּיֵי יַיִן שֶׁהוּא בְּחִינַת עֵשָֹו אַדְמוֹנִי, כַּמְבֹאָר שָׁם בְּסוֹף הַתּוֹרָה הַנַּ"ל עַל מַאֲמַר רַבָּה בַּר בַּר חָנָא, עַיֵּן שָׁם. וְעַל כֵּן עַל יְדֵי הַיַּיִן דִּקְדֻשָּׁה שֶׁל שְׁתִיַּת פּוּרִים מַכְנִיעִין אוֹתָם בְּשָׁרְשָׁם, כִּי הַיַּיִן דִּקְדֻשָּׁה הוּא בִּבְחִינַת רוּחַ צְפוֹנִית הַמְנַשֶּׁבֶת בַּכִּנּוֹר שֶׁל דָּוִד שֶׁעַל יָדָהּ הָיָה מְנַגֵּן מֵאֵלָיו שֶׁזֶּהוּ בְּחִינַת יַיִן שֶׁמִּשָּׁם כָּל הַשִּׁיר וְהַנִּגּוּן, כִּי אֵין אוֹמְרִים שִׁיר אֶלָּא עַל הַיַּיִן, כִּי רוּחַ צְפוֹנִית נִמְשָׁךְ מִגְּבוּרוֹת קְדוֹשׁוֹת שֶׁהֵם שֹׁרֶשׁ הַנְּפָשׁוֹת (כְּמוֹ שֶׁמּוּבָא בְּמָקוֹם אַחֵר), שֶׁהֵם חִיּוּת שֶׁל כָּל בְּנֵי אָדָם וְזֶה בְּחִינַת יַיִן שֶׁהוּא גַּם כֵּן בְּחִינַת גְּבוּרוֹת. וְעַל כֵּן הַיַּיִן כְּשֶׁהוּא בִּקְדֻשָּׁה, כְּגוֹן בְּשַׁבָּת וְיוֹם טוֹב, בִּפְרָט בְּפוּרִים עַל יָדוֹ דַּיְקָא מַמְתִּיקִין הַדִּינִים בְּשָׁרְשָׁן וּמְבַטְּלִין הָרַב דִּקְלִפָּה שֶׁהוּא בְּחִינַת עֵשָֹו אַדְמוֹנִי, בְּחִינַת וְדָמֵי כְּמָאן דִּמְבַסְּמֵי שֶׁזֶּה כָּל עִנְיַן פּוּרִים לְהַכְנִיעַ וּלְבַטֵּל הָרַב דִּקְלִפָּה נֶגֶד הָרַב דִּקְדֻשָּׁה שֶׁהוּא מָרְדְּכַי שֶׁהוּא רַב חֶסֶד וְכַנַּ"ל:
<h3>אות כב</h3>
וְזֶה בְּחִינַת קְרִיאַת הַמְגִלָּה, כִּי הַמְגִלָּה הִיא בְּחִינַת קַבָּלַת הַתּוֹרָה שֶׁזָּכוּ אָז לְקַבְּלָהּ מֵחָדָשׁ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה , "קִיְּמוּ וְקִבְּלוּ וְכוּ'". כִּי הַמְגִלָּה צְרִיכָה לְהִכָּתֵב כִּכְתִיבַת סֵפֶר תּוֹרָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כַּאֲמִתָּהּ שֶׁל תּוֹרָה וְכוּ', הַיְנוּ, כִּי עִקַּר הַנֵּס הָיָה עַל יְדֵי רִבּוּי הַתְּפִלּוֹת וְהַזְּעָקוֹת וְהַשַּׁוְעוֹת וְכוּ' כַּנַּ"ל, שֶׁעַל יְדֵי זֶה זוֹכִין לַעֲסֹק בַּתּוֹרָה לְבָרֵר פְּסַק הַהֲלָכָה בֶּאֱמֶת. וְעַל כֵּן אָז זָכוּ לְקַבָּלַת הַתּוֹרָה מֵחָדָשׁ מֵחֲמַת שֶׁזָּכוּ לְעוֹרֵר אֶת הָעֵדֶן כַּנַּ"ל עַל יְדֵי רִבּוּי תְּפִלָּתָם וְכַנַּ"ל וְזֶה בְּחִינַת קְרִיאַת הַמְגִלָּה שֶׁהִיא בְּחִינַת הִתְחַדְּשׁוּת הַתּוֹרָה שֶׁזּוֹכִין לְהַמְשִׁיךְ בְּפוּרִים שֶׁנִּמְשָׁךְ עַל יְדֵי הַמַּעְיָן שֶׁיּוֹצֵא מִבֵּית ה' מֵעֵדֶן הָעֶלְיוֹן בְּשֶׁפַע גָּדוֹל וְנִפְלָא עַל יְדֵי רִבּוּי הַתְּפִלּוֹת וְכַנַּ"ל: וְעַל כֵּן מְסַיְּמִין הַמְגִלָּה, "דֹּרֵשׁ טוֹב לְעַמּוֹ". זֶה בְּחִינַת בֵּרוּר פְּסַק הַהֲלָכָה שֶׁזּוֹכִין עַל יְדֵי בְּחִינַת מָרְדְּכַי, כִּי קֹדֶם הַבֵּרוּר הוּא בִּבְחִינַת וְדֹרֵשׁ רָעָה, אֲבָל כְּשֶׁמְּבָרְרִין הַמֻּתָּר מֵהָאָסוּר וְכוּ' הַטּוֹב מֵהָרַע אֲזַי הוּא בִּבְחִינַת דֹּרֵשׁ טוֹב, וְכַמְבֹאָר לְעֵיל מִזֶּה:
<h3>אות כג</h3>
וְזֶה בְּחִינַת וּמָרְדֳּכַי יָצָא מִלִּפְנֵי הַמֶּלֶךְ בִּלְבוּשׁ מַלְכוּת תְּכֵלֶת וָחוּר וַעֲטֶרֶת זָהָב גְּדוֹלָה וְתַכְרִיךְ בּוּץ וְאַרְגָּמָן. וּמוֹנֶה שִׁשָּׁה לְבוּשִׁים שֶׁהֵם לְבוּשׁ מַלְכוּת א, תְּכֵלֶת ב, וָחוּר ג, וַעֲטֶרֶת זָהָב גְּדוֹלָה ד, וְתַכְרִיךְ בּוּץ ה, וְאַרְגָּמָן. כְּנֶגֶד שִׁשָּׁה סִדְרֵי מִשְׁנָה שֶׁהֵם בִּבְחִינַת שֵׁשֶׁת יְמֵי בְּרֵאשִׁית שֶׁבָּהֶם נִבְרָא הָעוֹלָם עַל יְדֵי הַתּוֹרָה שֶׁכְּלוּלָה מִשִּׁשָּׁה בְּחִינוֹת שֶׁהֵם בְּחִינַת כָּשֵׁר וּפָסוּל, טָמֵא וְטָהוֹר, אָסוּר וּמֻתָּר. שֶׁכָּל זְמַן שֶׁאֵין מְבָרְרִין אוֹתָן הֵם בִּבְחִינַת תַּעֲרֹבֶת טוֹב וָרָע שֶׁמִּשָּׁם אֲחִיזַת עֵץ הַדַּעַת טוֹב וָרָע. וְזֶה כָּל עֲבוֹדַת הָאָדָם שֶׁצָּרִיךְ לְבָרֵר הַטּוֹב מֵהָרַע עַל יְדֵי שֶׁמִּתְיַגֵּעַ בַּתּוֹרָה עַד שֶׁמְּבָרֵר הַפְּסַק הֲלָכָה שֶׁמְּבָרֵר הָאָסוּר מֵהַמֻּתָּר, הַטָּהוֹר מֵהַטָּמֵא, הַכָּשֵׁר מֵהַפָּסוּל. וְאָז נַעֲשִֹין מִזֶּה לְבוּשִׁין קְדוֹשִׁים לְנִשְׁמָתוֹ בְּחִינַת חֲלוּקָא דְּרַבָּנָן כַּיָּדוּעַ. וְעַל כֵּן הֵם שִׁשָּׁה לְבוּשִׁים כְּנֶגֶד שִׁשָּׁה סִדְרֵי מִשְׁנָה שֶׁכְּלוּלִים מִשִּׁשָּׁה בְּחִינוֹת הַנַּ"ל שֶׁהֵם אָסוּר וּמֻתָּר וְכוּ' כַּמּוּבָא, כִּי אַחַר שֶׁמְּבָרְרִין אוֹתָן נִכְלָלִין כֻּלָּם בַּקְּדֻשָּׁה וְנִתְהַפֵּךְ הַכֹּל לְטוֹב וְנַעֲשֶֹה מֵהֶם בְּחִינַת שִׁשָּׁה לְבוּשִׁין הַנַּ"ל, כִּי עַל יְדֵי שֶׁיּוֹדְעִין אֵיזֶה אָסוּר וְאֵיזֶה מֻתָּר שֶׁעַל יְדֵי זֶה פּוֹרְשִׁין מֵהָאִסּוּר עַל כֵּן נַעֲשֶֹה גַּם מִידִיעַת הָאִסּוּר לְבוּשׁ קָדוֹשׁ מֵאַחַר שֶׁעַל יְדֵי זֶה יוֹדְעִין לִפְרֹשׁ מִמֶּנּוּ, כִּי יָשַׁב וְלֹא עָבַר עֲבֵרָה כְּאִלּוּ עָשָֹה מִצְוָה, וְעַל כֵּן מָרְדְּכַי שֶׁהוּא בְּחִינַת הָרַב דִּקְדֻשָּׁה רַב חֶסֶד שֶׁזּוֹכֶה לְבָרֵר הַפְּסַק הֲלָכָה עַל יְדֵי רִבּוּי הַתְּפִלּוֹת כַּנַּ"ל. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁמָּרְדְּכַי הָיָה גָּדוֹל בַּתּוֹרָה מְאֹד, כִּי הָיָה פּוֹתֵחַ בִּדְבָרִים וְדוֹרְשָׁן וְהָיָה רֹאשׁ הַסַּנְהֶדְרִין שֶׁהֵם פּוֹסְקִין לְיִשְֹרָאֵל כָּל הַהֲלָכוֹת, עַל כֵּן זָכָה לְכָל הַלְּבוּשִׁין הַנַּ"ל בְּחִינַת וּמָרְדֳּכַי יָצָא וְכוּ' שֶׁהֵם שִׁשָּׁה כְּנֶגֶד שִׁשָּׁה בְּחִינוֹת הַנַּ"ל, כִּי עִקַּר הַנֵּס וְהַיְשׁוּעָה לְהִתְגַּבֵּר עַל הָרַב דִּקְלִפָּה בְּחִינַת הָמָן וְכוּ' הוּא עַל יְדֵי שֶׁזּוֹכִין לְבָרֵר פְּסַק הַהֲלָכָה עַל יְדֵי תְּפִלָּה וְכוּ', כַּמְבֹאָר הֵיטֵב בְּהַתּוֹרָה הַנַּ"ל, עַיֵּן שָׁם הֵיטֵב: שַׁיָּךְ לְעֵיל: הָרוּחַ חַיִּים הוּא בְּחִינַת רוּחַ צְפוֹנִית הַמְנַשֶּׁבֶת וְכוּ'. וְעַל כֵּן בְּבֵית הַמִּקְדָּשׁ שֶׁשָּׁם הָיָה הָרוּחַ חַיִּים, כִּי שָׁם עָמַד הָאָרוֹן עִם הַיּוּד הַדִּבְּרוֹת עַל כֵּן עִקַּר קְדֻשָּׁתוֹ הָיָה בַּצָּפוֹן, כְּמוֹ שֶׁכָּתוּב, קָדְשֵׁי קָדָשִׁים שְׁחִיטָתָן בַּצָּפוֹן וְקִבּוּל דָּמָן בִּכְלֵי שָׁרֵת בַּצָּפוֹן:
<h3>אות כד</h3>
אֶרֶץ יִשְֹרָאֵל שָׁם הָרוּחַ חַיִּים, כִּי אֲוִירָא דְּאֶרֶץ יִשְֹרָאֵל מַחְכִּים וְעַל כֵּן לֹא תֶחְסַר כֹּל בָּהּ בְּחִינַת שְׁלֵמוּת הַחֶסְרוֹנוֹת וְעַל כֵּן נִקְרֵאת אֶרֶץ הַחַיִּים, כִּי שָׁם אֲוִיר הַקָּדוֹשׁ שֶׁמַּחְכִּים שֶׁהוּא עִקַּר הַנְּשִׁימָה שֶׁהוּא הָרוּחַ חַיִּים שֶׁהוּא הָאֲוִיר הַמַּחְכִּים, כִּי הַחָכְמָה תְּחַיֶּה. כָּל הַכָּתוּב לַחַיִּים בִּירוּשָׁלָיִם. וְעַל כֵּן עִקַּר מְחִיַּת עֲמָלֵק בְּאֶרֶץ יִשְֹרָאֵל. כְּמוֹ שֶׁכָּתוּב, "בָּאָרֶץ אֲשֶׁר ה' כוּ' תִּמְחֶה אֶת זֵכֶר עֲמָלֵק וְכוּ'". כִּי כָּל הַקָּרְבָּנוֹת הֵם בְּחִינַת בֵּרוּר רוּחַ הַחַיִּים לְבָרֵר הָרוּחַ חַיִּים מִבְּהֵמָה לְאָדָם, כִּי בְּהֵמָה יֵשׁ בָּהּ רוּחַ חַיִּים, אֲבָל הוּא רוּחַ הַבַּהֲמִיּוּת שֶׁהִוא בְּחִינַת רוּחַ שְׁטוּת, שֶׁהֵם בְּחִינַת כָּל הַתַּאֲווֹת שֶׁמֵּהֶם כָּל הָעֲבֵרוֹת כַּנַּ"ל, שֶׁהֵם תַּאֲווֹת הַבַּהֲמִיּוֹת, שֶׁהוּא בְּחִינַת רוּחַ וְחִיּוּת הָרַב דִּקְלִפָּה בְּחִינַת עֲמָלֵק שֶׁדִּמָּה עַצְמוֹ לִבְהֵמָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעַל כֵּן כְּשֶׁאָדָם חוֹטֵא שֶׁזֶּה נִמְשָׁךְ מֵהָרוּחַ שְׁטוּת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, שֶׁהוּא בְּחִינַת רוּחַ הַבַּהֲמִיּוּת מֵבִיא קָרְבָּן מִבְּהֵמָה כְּדֵי לְבָרֵר רוּחַ הַחַיִּים שֶׁל הָאָדָם מֵהַבְּהֵמָה וְעַל כֵּן הָיוּ מַקְרִיבִין כָּל הָאַרְבָּעָה יְסוֹדוֹת מִכָּל הַדּוֹמֵם צוֹמֵחַ חַי מְדַבֵּר, כַּמּוּבָא בַּכְּתָבִים, כְּדֵי לְבָרֵר הַטּוֹב מֵהָרַע, מִכָּל הָאַרְבָּעָה יְסוֹדוֹת, שֶׁעַל יְדֵי זֶה מַכְנִיעִין הָרְשָׁעִים וְהַסִּטְרָא אָחֳרָא. וְעַל כֵּן נִקְרָא הַבֵּית הַמִּקְדָּשׁ בֵּית חַיֵּינוּ, כִּי שָׁם עִקַּר הָרוּחַ חַיִּים שֶׁל כָּל הָעוֹלָם וְכַנַּ"ל וְעַל כֵּן הָיָה בְּבֵית הַמִּקְדָּשׁ עִקַּר הַקְּדֻשָּׁה בַּצָּפוֹן, כְּמוֹ שֶׁכָּתוּב, קָדְשֵׁי קָדָשִׁים שְׁחִיטָתָן בַּצָּפוֹן וְכוּ', כִּי שָׁם עִקַּר שְׁלֵמוּת כָּל הַחֶסְרוֹנוֹת, כִּי צָפוֹן חָסֵר וְשָׁם צְרִיכִין לְהַמְשִׁיךְ הָרוּחַ חַיִּים הַצָּפוּן בַּלֵּב לְהַשְׁלִים כָּל הַחֶסְרוֹנוֹת הַתְּלוּיִים בְּהָרוּחַ הַחַיִּים הַזֶּה שֶׁהוּא בְּחִינַת רוּחַ צְפוֹנִית הַמְנַשֶּׁבֶת בַּכִּנּוֹר שֶׁל דָּוִד, כַּמְבֹאָר הֵיטֵב בִּתְחִלַּת הַתּוֹרָה הַנַּ"ל. וְעַל כֵּן הָיוּ הַלְּוִיִּים מְנַצְּחִים בְּבֵית הַמִּקְדָּשׁ, כִּי עִקַּר הַמְשָׁכַת הָרוּחַ חַיִּים הוּא עַל יְדֵי בְּחִינַת נִגּוּן וְשִׁיר לַה' יִתְבָּרַךְ שֶׁהוּא בְּחִינַת רוּחַ צְפוֹנִית הַמְנַשֶּׁבֶת בַּכִּנּוֹר שֶׁל דָּוִד שֶׁעַל יְדֵי זֶה הָיָה מְנַגֵּן מֵאֵלָיו. וְעַל כֵּן כָּל הָעַכּוּ"ם שֶׁרָצוּ לְהִתְגַּבֵּר עַל יִשְֹרָאֵל הִתְגַּבְּרוּ בְּיוֹתֵר לְהַחֲרִיב אֶת הַמִּשְׁכָּן וְהַבֵּית הַמִּקְדָּשׁ, כְּמוֹ שֶׁכָּתוּב, "שִׁלְחוּ בָאֵשׁ מִקְדָּשֶׁךָ וְכוּ' אָמְרוּ בְלִבָּם נִינָם יָחַד שָֹרְפוּ כָל מוֹעֲדֵי אֵל בָּאָרֶץ וְכוּ'". וּכְמוֹ שֶׁפֵּרֵשׁ רַשִׁ"י שָׁם, כָּל מוֹשְׁלֵיהֶם מַחֲשָׁבָה אַחַת' לָהֶם הָרִאשׁוֹנִים כָּאַחֲרוֹנִים וְכוּ' פְּלִשְׁתִּים הֶחֱרִיבוּ שִׁילֹה, נְבוּכַדְנֶצַּר הֶחֱרִיב בַּיִת רִאשׁוֹן, טִיטוּס הֶחֱרִיב בַּיִת שֵׁנִי, מֵחֲמַת שֶׁרָצוּ לְבַטֵּל חַס וְשָׁלוֹם, הָרוּחַ חַיִּים שֶׁל יִשְֹרָאֵל שֶׁהוּא בְּבֵית הַמִּקְדָּשׁ כַּנַּ"ל, שֶׁעַל יְדֵי זֶה יוּכְלוּ לְהִתְגַּבֵּר וְלִמְשֹׁל עֲלֵיהֶם, חַס וְשָׁלוֹם, כִּי עִקַּר הַמֶּמְשָׁלָה וְהַגָּלוּת שֶׁל הָעַכּוּ"ם הוּא כְּפִי חֲלִישׁוּת הָרוּחַ חַיִּים שֶׁל יִשְֹרָאֵל, חַס וְשָׁלוֹם, וּכְפִי הִתְגַּבְּרוּת הָרוּחַ שֶׁלָּהֶם וְכַנַּ"ל. וְעַל כֵּן הִתְגַּבֵּר הָמָן בְּסוֹף הַגָּלוּת הָרִאשׁוֹן וְכָל הִתְגַּבְּרוּת שֶׁלּוֹ וְשֶׁל עֲשֶֹרֶת בָּנָיו הַטְּמֵאִים הָיָה תְּחִלָּה לְבַטֵּל בִּנְיַן בֵּית הַמִּקְדָּשׁ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כְּדֵי לְבַטֵּל, חַס וְשָׁלוֹם, הָרוּחַ חַיִּים שֶׁל יִשְֹרָאֵל כַּנַּ"ל. וְעַל כֵּן רָצָה לְהִתְגַּבֵּר בַּאֲדָר שֶׁבּוֹ מֵת מֹשֶׁה שֶׁהוּא הָרַב דִּקְדֻשָּׁה וְסָבַר שֶׁעַכְשָׁו אֵין עוֹד מִי שֶׁיַּמְשִׁיךְ הָרוּחַ חַיִּים דִּקְדֻשָּׁה לַעֲמֹד כְּנֶגְדּוֹ, אֲבָל אֵין דּוֹר יָתוֹם, כִּי מָרְדְּכַי הָיָה גָּדוֹל מְאֹד וְהָיָה זַךְ וְטָהוֹר בְּתַכְלִית הַזַּכּוּת עַד שֶׁהָיָה יָכוֹל לֵירֵד אֲפִלּוּ לְתוֹךְ הַצִּנּוֹרוֹת הָרָעִים שֶׁל הָמָן עֲמָלֵק, יִמַּח שְׁמָם, לְשַׁבְּרָם וּלְבַטְּלָם, כִּי הָיָה בְּחִינַת בְּשָֹמִים רֹאשׁ מָר דְּרוֹר - מָרֵי דַּכְיָא, זַךְ וְטָהוֹר. וְזֶהוּ בְּחִינַת בְּשָֹמִים רֹאשׁ, כִּי עִקַּר הַנְּשִׁימָה שֶׁהוּא הָרוּחַ חַיִּים הוּא בַּחֹטֶם, כְּמוֹ שֶׁכָּתוּב, "כָּל אֲשֶׁר נִשְׁמַת רוּחַ חַיִּים בְּאַפָּיו וְכוּ'". וְעִקַּר הַחִיּוּת דִּקְדֻשָּׁה שֶׁהוּא חִיּוּת הַנְּשָׁמָה הוּא הָרֵיחַ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (בְּרָכוֹת מג) עַל פָּסוּק, "כָּל הַנְּשָׁמָה תְּהַלֵּל יָהּ", אֵיזֶה דָּבָר שֶׁהַנְּשָׁמָה נֶהֱנֵית מִמֶּנּוּ וְכוּ'. וּמָרְדְּכַי הָיָה בְּחִינַת רֹאשׁ לְכָל הָרֵיחוֹת שֶׁהוּא עִקַּר חִיּוּת הַנְּשָׁמָה, הַיְנוּ שֶׁהוּא הָיָה עִקַּר הָרוּחַ חַיִּים דִּקְדֻשָּׁה, שֶׁהוּא חִיּוּת הַנְּשָׁמָה, שֶׁהוּא בְּחִינַת רֵיחַ וְהָיָה זַךְ וְטָהוֹר בְּלִי שׁוּם אֲחִיזַת הָרַע, שֶׁעַל יְדֵי זֶה הָיָה יָכֹל לֵירֵד אֲפִלּוּ לְתוֹךְ הַצִּנּוֹרוֹת הָרָעִים שֶׁל הָמָן עֲמָלֵק יִמַּח שְׁמָם, לְהַכְנִיעָם וּלְהַפִּילָם עֲדֵי אָרֶץ כַּנַּ"ל:
<h3>אות כה</h3>
וְזֶה בְּחִינַת פָּרָשַׁת פָּרָה שֶׁקּוֹרִין אַחַר פּוּרִים, כִּי מִתְּחִלָּה הוּא פּוּר וְאַחַר כָּךְ נַעֲשֶֹה פָּרָה וְכוּ', כְּמוֹ שֶׁכָּתַב אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בְּלִקּוּטֵי תִּנְיָנָא (בְּסִימָן עד). כִּי פָּרָה מְטַהֶרֶת מִטֻּמְאַת מֵת שֶׁהוּא הִסְתַּלְּקוּת הָרוּחַ חַיִּים שֶׁנִּמְשָׁךְ מֵהַצַּדִּיק וְאָז שׁוֹלֵט רוּחַ הַטֻּמְאָה שֶׁהוּא רוּחַ שֶׁל הָרַב דִּקְלִפָּה, שֶׁהוּא סִטְרָא דְּמוֹתָא, כִּי רְשָׁעִים בְּחַיֵּיהֶם קְרוּיִים מֵתִים וּפָרָה מְטַהֶרֶת מִזֶּה. וְעַל כֵּן הִוא אֲדֻמָּה תְּמִימָה לְהַכְנִיעַ וּלְבַטֵּל בְּחִינַת עֵשָֹו אַדְמוֹנִי שֶׁהוּא סִטְרָא דְּמוֹתָא, שֶׁהוּא הָרוּחַ דִּקְלִפָּה כַּנַּ"ל, כִּי אֵין הַדִּין נִמְתָּק אֶלָּא בְּשָׁרְשׁוֹ, כִּי צָרִיךְ הַצַּדִּיק הַגָּדוֹל לְהוֹרִיד אֶת עַצְמוֹ לְתוֹךְ הַמִּדָּה רָעָה שֶׁל הָרָשָׁע שֶׁהוּא הַצִּנּוֹר שֶׁלּוֹ לְהַכְנִיעוֹ וּלְבַטְּלוֹ כַּנַּ"ל שֶׁזֶּהוּ בְּחִינַת כָּל עִנְיַן מַעֲשֵֹה פָּרָה וְשָֹעִיר הַמִּשְׁתַּלֵּחַ וְעֶגְלָה עֲרוּפָה שֶׁמַּעֲשֵֹיהֶם בַּחוּץ, דְּהַיְנוּ שֶׁיּוֹצְאִין לַחוּץ שֶׁשָּׁם יֵשׁ לָהֶם אֲחִיזָה וּמוֹרִידִין אֶת עַצְמָם לְתוֹךְ הַצִּנּוֹר שֶׁלָּהֶם שֶׁעַל יְדֵי זֶה מַכְנִיעִין וּמְבַטְּלִין תֹּקֶף אֲחִיזָתָם, שֶׁזֶּהוּ בְּחִינַת פָּרָה אֲדֻמָּה שֶׁמְּטַהֶרֶת מִטֻּמְאַת מֵת שֶׁהוּא עִקַּר הַטֻּמְאָה שֶׁנִּמְשָׁךְ מֵחֵטְא אָדָם הָרִאשׁוֹן וְכֵן עֶגְלָה עֲרוּפָה שֶׁמְּכַפֶּרֶת עַל הַמֵּת שֶׁהוּא הֶחָלָל הַנִּמְצָא וְכֵן שָֹעִיר הַמִּשְׁתַּלֵּחַ שֶׁמְּכַפֵּר בְּיוֹם הַכִּפּוּרִים עַל כְּלַל עֲווֹנוֹת יִשְֹרָאֵל, הַיְנוּ כַּנַּ"ל:
<h3>אות כו</h3>
כִּי הָמָן רָצָה לִפְגֹּם עַל יְדֵי הַפּוּר וְהַגּוֹרָל שֶׁלּוֹ. בְּהַגּוֹרָל שֶׁל יוֹם הַכִּפּוּרִים שֶׁנָּתַן הַכֹּהֵן גָּדוֹל עַל שְׁנֵי הַשְּעִירִים גּוֹרָלוֹת גּוֹרָל אֶחָד לַה' וְגוֹרָל אֶחָד לַעֲזָאזֵל כְּדֵי לְכַפֵּר עֲווֹנוֹת יִשְֹרָאֵל עַל יְדֵי זֶה דַּיְקָא, כִּי כָּל הָעֲווֹנוֹת נִמְשָׁכִין מֵעֵץ הַדַּעַת טוֹב וָרָע שֶׁהוּא זֻהֲמַת הַנָּחָשׁ שֶׁעַל יָדוֹ נִמְשָׁךְ מִיתָה לָעוֹלָם, כִּי עִקַּר הַבְּחִירָה שֶׁיֵּשׁ לָאָדָם הוּא מֵחֲמַת שֶׁיֵּשׁ טוֹב וָרָע, אֲבָל שֹׁרֶשׁ הַטּוֹב וְהָרַע מֵהֵיכָן נִמְשָׁךְ זֶה אִי אֶפְשָׁר לָדַעַת בְּשֵֹכֶל אֱנוֹשִׁי בְּשׁוּם אֹפֶן רַק אָנוּ מַאֲמִינִים שֶׁה' יִתְבָּרַךְ שֶׁהוּא כֻּלּוֹ טוֹב צִמְצֵם עַצְמוֹ, כִּבְיָכוֹל, בְּחָכְמָה נִפְלָאָה בְּצִמְצוּמִים נִפְלָאִים וְשׁוֹנִים עַד שֶׁנִּתְהַוָּה שֹׁרֶשׁ הַדִּין שֶׁהוּא שֹׁרֶשׁ הָרַע. כְּדֵי שֶׁיִּהְיֶה בְּחִירָה לָאָדָם, כִּי אִי אֶפְשָׁר לְהַכִּיר וְלֵידַע מִמֶּנּוּ יִתְבָּרַךְ כִּי אִם עַל יְדֵי זֶה דַּיְקָא כַּיָּדוּעַ, אֲבָל לְהָבִין בְּשֵֹכֶל אֵיךְ נִמְשָׁךְ זֹאת אִי אֶפְשָׁר לְהָבִין בְּשׁוּם אֹפֶן. וְאָדָם הָרִאשׁוֹן שֶׁרָצָה לִכְנֹס לָדַעַת זֹאת וְאָכַל מֵעֵץ הַדַּעַת טוֹב וָרָע עַל יְדֵי זֶה פָּגַם מְאֹד וְגָרַם מִיתָה לְדוֹרוֹת. וּמִיתָה הִיא הֵפֶךְ הָרוּחַ חַיִּים שֶׁנִּמְשָׁךְ עַל יְדֵי הַצַּדִּיק הָאֱמֶת שֶׁהוּא בְּחִינַת עֵץ הַחַיִּים שֶׁהוּא מַמְשִׁיךְ הָרוּחַ חַיִּים מִשָּׁרְשׁוֹ מִבְּחִינַת תְּפִלָּה שֶׁהִוא בְּחִינַת עֵדֶן עַיִן לֹא רָאָתָה, שֶׁהִוא שֹׁרֶשׁ הַמַּעְיָן הַיּוֹצֵא מִבֵּית ה' מִבֵּית קָדְשֵׁי קָדָשִׁים שֶׁהוּא נָתִיב לֹא יְדָעוֹ עָיִט שֶׁאִי אֶפְשָׁר לְהַשִּיגוֹ בְּשׁוּם שֵֹכֶל. וְאִי אֶפְשָׁר לְקַבֵּל מִשָּׁם כִּי אִם עַל יְדֵי תְּפִלָּה וְתַחֲנוּנִים שֶׁהוּא בְּחִינַת אֱמוּנָה וְאָז זוֹכִין לְהַמְשִׁיךְ מַעְיַן הַחָכְמָה מִשָּׁם לְבָרֵר פְּסַק הַהֲלָכָה שֶׁעַל יְדֵי זֶה דַּיְקָא מְבָרְרִין עֵץ הַדַּעַת טוֹב וָרָע, דְּהַיְנוּ שֶׁמְּבָרְרִין הַטּוֹב מֵהָרַע הַמֻּתָּר מֵהָאָסוּר וְכוּ', כִּי עִקַּר הַבֵּרוּר הוּא עַל יְדֵי אֱמוּנָה דַּיְקָא שֶׁהוּא תְּפִלָּה וְכַנַּ"ל. וְזֶה בְּחִינַת הַגּוֹרָל שֶׁל הַכֹּהֵן גָּדוֹל בְּיוֹם הַכִּפּוּרִים שֶׁנָּתַן עַל שְׁנֵי הַשְּעִירִים שֶׁהָיוּ שְׁנֵיהֶם שָׁוִים בְּקוֹמָתָם וּבְמַרְאֵיהֶם וְכוּ', כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְאִי אֶפְשָׁר לְבָרְרָם לֵידַע מִי לַה' וּמִי לַעֲזָאזֵל כִּי אִם עַל יְדֵי גּוֹרָל שֶׁהוּא לְמַעְלָה מֵהַשֵּכֶל, כִּי בְּהַשֵּכֶל אִי אֶפְשָׁר לְהָבִין כְּלָל מֵהֵיכָן נִתְחַלְּקִין הַטּוֹב וְהָרַע שֶׁהֵם בְּחִינַת שְׁנֵי הַשְּעִירִים שֶׁבִּתְחִלָּה שְׁנֵיהֶם שָׁוִים לְגַמְרֵי וְאַחַר כָּךְ נִתְחַלְּקִין זֶה לַה' לִפְנַי וְלִפְנִים וְזֶה לַחוּץ לְגַמְרֵי לַעֲזָאזֵל, אֲבָל אָנוּ מַאֲמִינִים אַף עַל פִּי שֶׁאִי אֶפְשָׁר לְהָבִין זֹאת בְּשֵֹכֶל, אָנוּ מַאֲמִינִים שֶׁהַכֹּל מֵאֵת ה' צְבָאוֹת יָצְאָה, כִּי בַּחֵיק יוּטַל הַגּוֹרָל וּמֵה' כָּל מִשְׁפָּטוֹ שֶׁהַגּוֹרָל יוֹצֵא מֵאֵת ה' מִי לַה' וּמִי לַעֲזָאזֵל כְּפִי דְּרָכָיו הַנִּפְלָאִים וְעַל יְדֵי זֶה דַּיְקָא נִתְבָּרֵר בְּחִינַת עֵץ הַדַּעַת טוֹב וָרָע שֶׁאִי אֶפְשָׁר לְהַשִּיג מֵהֵיכָן נִמְשָׁךְ הַטּוֹב וְרַע וְכַנַּ"ל, אֲבָל הָמָן רָצָה לִפְגֹּם בָּזֶה, כִּי הוּא כָּפַר וְאָמַר שֶׁהַגּוֹרָל בְּמִקְרֶה, חַס וְשָׁלוֹם, וְהָיָה מְכַשֵּׁף גָּדוֹל. וְאָמַר שֶׁיָּכוֹל בִּכְשָׁפִים וּבִשְׁמוֹת הַטֻּמְאָה לְהַמְשִׁיךְ הַגּוֹרָל כְּמוֹ שֶׁהוּא רוֹצֶה, כִּי אָמַר שֶׁהָרוּחַ חַיִּים יָכוֹל כָּל אֶחָד לְהַמְשִׁיךְ כִּרְצוֹנוֹ לְכָל מַה שֶּׁהוּא רוֹצֶה שֶׁזֶּה
הָיָה בְּחִינַת חֵטְא הָעֵגֶל שֶׁהִצְלִיחַ מַעֲשֵֹה שָֹטָן וְהָיָה בּוֹ רוּחַ חַיִּים, כְּמוֹ שֶׁפֵּרֵשׁ רַשִׁ"י שָׁם, הַיְנוּ כִּי זֶה הָיָה עִקַּר הַפְּגָם שֶׁבְּגֹדֶל הַכְּשָׁפִים שֶׁל הָעֵרֶב רַב הָיוּ יְכוֹלִים לְהַמְשִׁיךְ הָרוּחַ חַיִּים לְכָל מַה שֶּׁרָצוּ אֲפִלּוּ לְדוֹמְמִים וְצוֹמְחִים, כִּי הָרוּחַ חַיִּים שֶׁל הַסִּטְרָא אָחֳרָא גָּדוֹל בִּשְׁעָתָם מְאֹד בִּבְחִינַת רוּחַ סְעָרָה רוּחַ הַטֻּמְאָה עַד שֶׁיֵּשׁ לָהֶם כֹּחַ לְהַמְשִׁיךְ הָרוּחַ חַיִּים לְכָל מַה שֶּׁרוֹצִים לְפִי שָׁעָה, כִּי ה' יִתְבָּרַךְ נָתַן לָהֶם כֹּחַ כָּזֶה בִּשְׁבִיל הַבְּחִירָה, כְּמוֹ שֶׁכָּתוּב, "כִּי מְנַסֶּה ה' אֱלֹקֵיכֶם אֶתְכֶם וְכוּ'". וּמִגֹּדֶל כֹּחָם הָרַע לְהַמְשִׁיךְ הָרוּחַ חַיִּים לְכָל דָּבָר הֵם כּוֹפְרִים לְגַמְרֵי כְּאִלּוּ הֵם בִּרְשׁוּתָם וִיכוֹלִים לַעֲשֹוֹת כָּל מַה שֶּׁיִּרְצוּ וּלְמַלְּאוֹת כָּל שְׁרִירוּת לִבָּם הָרַע שֶׁזֶּה כָּל כַּוָּנָתָם הָרָעָה בְּכָל הָעֲבוֹדָה זָרָה שֶׁלָּהֶם וּבְכָל מִינֵי כְּפִירוֹת שֶׁלָּהֶם. וּפָרָה אֲדֻמָּה מְכַפֵּר עַל כָּל זֶה, כִּי בָּזֶה אָנוּ מַרְאִין שֶׁיֵּשׁ כֹּחַ לְיִשְֹרָאֵל לְבָרֵר הָרוּחַ חַיִּים מִתֹּקֶף הַסִּטְרָא אָחֳרָא שֶׁיּוֹנֵק מִתֹּקֶף הַדִּין שֶׁהוּא בְּחִינַת אֲדֻמָּה תְּמִימָה, בְּחִינַת עֵשָֹו אַדְמוֹנִי, כִּי הַצַּדִּיק בְּחִינַת מֹשֶׁה יָכוֹל לְהוֹרִיד אֶת עַצְמוֹ גַּם לְשָׁם וּלְשַׁבֵּר הַצִּנּוֹר הָרַע שֶׁלָּהֶם שֶׁהוּא בְּחִינַת טֻמְאַת מֵת וּלְשַׁבְּרוֹ וּלְהַכְנִיעוֹ וּלְטַהֵר אֶת יִשְֹרָאֵל עַל יְדֵי זֶה דַּיְקָא, כִּי דַּיְקָא פָּרָה אֲדֻמָּה מְטַהֶרֶת מִטֻּמְאַת מֵת, הַיְנוּ כַּנַּ"ל שֶׁדַּיְקָא עַל יְדֵי הַצִּנּוֹר שֶׁלָּהֶם מַכְנִיעִין אוֹתָם כַּנַּ"ל: וְעַל כֵּן עָשֹוּ הָעֵגֶל שֶׁל זָהָב, כִּי זָהָב מִצָּפוֹן יֶאֱתֶה וְרָצוּ לִפְגֹּם בִּבְחִינַת רוּחַ צְפוֹנִית הַנַּ"ל עַל כֵּן עָשֹוּ לָהֶם אֱלֹהֵי זָהָב דַּיְקָא, אֲבָל מֹשֶׁה שִׁבֵּר וּבִטֵּל אוֹתוֹ וְהָעִקָּר עַל יְדֵי תְּפִלָּה, כְּמוֹ שֶׁכָּתוּב, "וַיְחַל מֹשֶׁה". וְכַנַּ"ל וְעַל יְדֵי זֶה חָזַר וְהִמְשִׁיךְ קַבָּלַת הַתּוֹרָה מֵחָדָשׁ, דְּהַיְנוּ הַלּוּחוֹת שְׁנִיּוֹת, הַיְנוּ כַּנַּ"ל שֶׁעִקַּר הַתִּקּוּן עַל יְדֵי תְּפִלָּה שֶׁעַל יְדֵי זֶה מְבָרְרִין דִּינֵי הַתּוֹרָה בֶּאֱמֶת שֶׁזֶּהוּ בְּחִינַת קַבָּלַת הַתּוֹרָה מֵחָדָשׁ שֶׁמִּשָּׁם הָרוּחַ חַיִּים דִּקְדֻשָּׁה וְכַנַּ"ל:
<h3>אות כז</h3>
וְזֶה בְּחִינַת פָּרָשַׁת הַחֹדֶשׁ שֶׁקּוֹרִין קֹדֶם פֶּסַח, כִּי כָּל הַחֶסְרוֹנוֹת שֶׁבָּעוֹלָם נִמְשָׁכִין מֵחֶסְרוֹן הַלְּבָנָה מִבְּחִינַת מְאֹרֹת חָסֵר, וְיִשְֹרָאֵל עַל יְדֵי מִצְוַת קִדּוּשׁ הַחֹדֶשׁ הֵם מְמַלְּאִין וּמַשְׁלִימִין חֶסְרוֹן וּפְגִימַת הַלְּבָנָה וְעַל יְדֵי זֶה נִשְׁלָמִין וְנִתְמַלְּאִין כָּל הַחֶסְרוֹנוֹת, כִּי נִמְשָׁךְ הָרוּחַ חַיִּים מִבְּחִינַת רוּחַ צְפוֹנִית הַמְנַשֶּׁבֶת בַּכִּנּוֹר שֶׁל דָּוִד הַנַּ"ל לְמַלְּאוֹת וּלְהַשְׁלִים כָּל הַחֶסְרוֹנוֹת, כִּי כָּל עִנְיַן דָּוִד הַמֶּלֶךְ עָלָיו הַשָּׁלוֹם, הָיָה לְהַשְׁלִים פְּגִימַת הַלְּבָנָה, כִּי מַלְכוּתוֹ נִמְשָׁל לִלְבָנָה כַּמּוּבָא וּבְיָמָיו קַיְּמָא סִהֲרָא בְּאַשְׁלְמוּתָא. וְעַל כֵּן בְּעֵת קִדּוּשׁ הַלְּבָנָה שֶׁהוּא בְּחִינַת תִּקּוּן פְּגִימַת וְחֶסְרוֹן הַלְּבָנָה אוֹמְרִים אָז דָּוִד מֶלֶךְ יִשְֹרָאֵל חַי וְקַיָּם, כִּי בְּוַדַּאי הוּא חַי וְקַיָּם תָּמִיד, כִּי הוּא מַמְשִׁיךְ תָּמִיד הָרוּחַ חַיִּים לְמַלְּאוֹת כָּל הַחֶסְרוֹנוֹת שֶׁבָּעוֹלָם וְכַנַּ"ל. וְעַל כֵּן נִצְטַוּוּ מִצְוַת קִדּוּשׁ הַחֹדֶשׁ בְּעֵת יְצִיאַת מִצְרַיִם, כִּי כָּל יְצִיאַת מִצְרַיִם הָיָה עַל יְדֵי שֶׁזָּכָה מֹשֶׁה לְהִתְגַּבֵּר בְּרוּחַ חַיִּים דִּקְדֻשָּׁה שֶׁנִּמְשָׁךְ מֵהַתּוֹרָה שֶׁהָיָה עָתִיד לְקַבֵּל וְעַל יְדֵי זֶה הִתְגַּבֵּר עַל הָרוּחַ חַיִּים דְּסִטְרָא אָחֳרָא שֶׁל הַמִּצְרִיִּים וְעַל יְדֵי זֶה הִכְנִיעַ וְהִשְׁפִּיל אוֹתָם בִּבְחִינַת מַשְׁפִּיל רְשָׁעִים עֲדֵי אָרֶץ וְכַנַּ"ל וְעַל כֵּן אָז נִצְטַוּוּ עַל מִצְוַת קִדּוּשׁ הַחֹדֶשׁ שֶׁהוּא תִּקּוּן פְּגִימַת וְחֶסְרוֹן הַלְּבָנָה שֶׁהוּא בְּחִינַת שְׁלֵמוּת הַחֶסְרוֹנוֹת עַל יְדֵי הָרוּחַ חַיִּים דִּקְדֻשָּׁה וְכַנַּ"ל. וְעַל כֵּן הָיְתָה הַגְּאֻלָּה בַּחֲצוֹת דַּיְקָא, כִּי אָז הָרוּחַ צְפוֹנִית מְנַשֶּׁבֶת בַּכִּנּוֹר שֶׁל דָּוִד שֶׁהוּא הָרוּחַ חַיִּים דִּקְדֻשָּׁה שֶׁעַל יְדֵי זֶה הָיְתָה הַגְּאֻלָּה וְכַנַּ"ל. וְעַל כֵּן נִסְמַךְ פָּרָשַׁת הַחֹדֶשׁ הַזֶּה לָכֶם לְפָרָשַׁת כַּחֲצֹת הַלַּיְלָה אֲנִי יוֹצֵא בְּתוֹךְ מִצְרַיִם, כִּי הֵם בְּחִינָה אַחַת כַּנַּ"ל:
<h3>אות כח</h3>
וְזֶה בְּחִינַת פֶּסַח, בְּחִינַת אֲכִילַת מַצָּה וְאַרְבַּע כּוֹסוֹת, בְּחִינַת יְצִיאַת מִצְרַיִם שֶׁבְּכָל דּוֹר וָדוֹר, כִּי כְּבָר מְבֹאָר לְעֵיל שֶׁעִקַּר גָּלוּת מִצְרַיִם וְכֵן כָּל הַגָּלֻיּוֹת שֶׁמְּכֻנִּים בְּשֵׁם מִצְרַיִם הוּא עַל יְדֵי הִתְגַּבְּרוּת רוּחַ חַיִּים שֶׁל הַסִּטְרָא אָחֳרָא שֶׁהֵם בְּחִינַת עֵשָֹו וַאֲנָשָׁיו, שֶׁהֵם בְּחִינַת הָרַב דִּקְלִפָּה שֶׁמִּתְגַּבְּרִים כְּנֶגֶד הָרַב דִּקְדֻשָּׁה הָרוּחַ חַיִּים דִּקְדֻשָּׁה שֶׁל יִשְֹרָאֵל שֶׁמְּקַבְּלִים מֵהַתּוֹרָה עַל יְדֵי הָרַב דִּקְדֻשָּׁה. כִּי הָרוּחַ שֶׁל הַסִּטְרָא אָחֳרָא גָּדוֹל בִּשְׁעָתוֹ בִּבְחִינַת רוּחַ סְעָרָה וְכוּ' כַּנַּ"ל בַּאֲרִיכוּת. וְצָרִיךְ כָּל אָדָם לִרְאוֹת וּלְהִשְׁתַּדֵּל לָצֵאת מֵהַגָּלוּת, דְּהַיְנוּ לָצֵאת מִכָּל הַתַּאֲווֹת וּמִכָּל הַמִּדּוֹת רָעוֹת שֶׁל כָּל הָאַרְבָּעָה יְסוֹדוֹת שֶׁהֵם עִקַּר הַגָּלוּת, כִּי עִקַּר כֹּחַ וִינִיקַת הָעַכּוּ"ם שֶׁהֵם בְּחִינַת עֵשָֹו וְכַת דִּילֵיהּ הוּא מֵהָרַע שֶׁל הָאַרְבָּעָה יְסוֹדוֹת שֶׁהֵם כָּל הַמִּדּוֹת רָעוֹת שֶׁהֵם הַצִּנּוֹרוֹת הָרָעִים שֶׁלָּהֶם כַּנַּ"ל. וְצָרִיךְ כָּל אָדָם לְהִתְפַּלֵּל הַרְבֵּה לַה' יִתְבָּרַךְ שֶׁיִּזְכֶּה לְהִתְקָרֵב לְצַדִּיקִים אֲמִתִּיִּים שֶׁהֵם בְּחִינַת הָרַב דִּקְדֻשָּׁה שֶׁכְּבָר זָכוּ לְבָרֵר בִּשְׁלֵמוּת כָּל הָאַרְבָּעָה יְסוֹדוֹת עַד שֶׁיְּכוֹלִים לִלְחֹם עִם הַסִּטְרָא אָחֳרָא, דְּהַיְנוּ לֵירֵד לְתוֹךְ כָּל הַצִּנּוֹרוֹת הָרָעִים שֶׁלָּהֶם וּלְשַׁבְּרָם וּלְהוֹצִיא אֶת יִשְֹרָאֵל מִגָּלוּתָם עַד שֶׁיִּזְכּוּ גַּם כָּל הַמְקֹרָבִים אֲלֵיהֶם לְבָרֵר הָאַרְבָּעָה יְסוֹדוֹת לָצֵאת מִכָּל הַתַּאֲווֹת וּמִכָּל הַמִּדּוֹת רָעוֹת. וְעִקַּר הַבֵּרוּר עַל יְדֵי תּוֹרָה, דְּהַיְנוּ עַל יְדֵי לִמּוּד פּוֹסְקִים כְּמוֹ שֶׁמְּבֹאָר שָׁם וְאִי אֶפְשָׁר לִזְכּוֹת לְבָרֵר פְּסַק הַהֲלָכָה בִּשְׁלֵמוּת כִּי אִם עַל יְדֵי תְּפִלָּה וְכוּ' כַּנַּ"ל, כִּי עַל יְדֵי תְּפִלָּה נִמְשָׁךְ הַמַּעְיָן מִבֵּית ה' אֶל הַגַּן שֶׁהוּא הַתּוֹרָה שֶׁעַל יְדֵי זֶה אִתְרַבִּיאוּ עִשְֹבִּין וּדְשָׁאִין שֶׁבַּגַּן שֶׁהֵם בְּחִינַת הַנְּשָׁמוֹת בְּחִינַת רְבָבָה כְּצֶמַח הַשָֹּדֶה נְתַתִּיךְ וְכוּ' וְעַל יְדֵי זֶה זוֹכִין לְבָרֵר הַטּוֹב מֵהָרַע, דְּהַיְנוּ לְבָרֵר כָּל הָאַרְבָּעָה יְסוֹדוֹת לְהַכְנִיעַ וּלְבַטֵּל הָרַע שֶׁבָּהֶם וּלְהַעֲלוֹת כָּל הַטּוֹב שֶׁבָּהֶם עַד שֶׁיִּהְיוּ נִכְלָלִין כָּל הָאַרְבָּעָה יְסוֹדוֹת בְּשָׁרְשָׁן שֶׁהוּא בְּחִינַת וְהָיָה לְאַרְבָּעָה רָאשִׁים שֶׁהֵם אַרְבַּע אוֹתִיּוֹת הֲוָיָה בָּרוּךְ הוּא, כְּמוֹ שֶׁמְּבֹאָר שָׁם, עַיֵּן שָׁם. וְזֶה כָּל עֲבוֹדַת הָאָדָם בְּזֶה הָעוֹלָם, כִּי הָאָדָם נִתְהַוָּה מֵאַרְבָּעָה יְסוֹדוֹת וְכָל הַמִּדּוֹת וְהַתַּאֲווֹת כֻּלָּם כְּלוּלִים בְּאַרְבָּעָה יְסוֹדוֹת, כְּמוֹ שֶׁמְּבֹאָר בְּמָקוֹם אַחֵר וְכַמּוּבָא בַּסְּפָרִים וְכָל עֲבוֹדָתוֹ שֶׁל הָאָדָם לְבָרֵר הָאַרְבָּעָה יְסוֹדוֹת כַּנַּ"ל עַד שֶׁיִּהְיוּ בִּבְחִינַת אַרְבָּעָה רָאשִׁים כַּנַּ"ל:
<h3>אות כט</h3>
וְכָל זֶה מְבֹאָר הֵיטֵב לְמִי שֶׁיֵּשׁ לוֹ עֵינַיִם בְּפָרָשַׁת יְצִירַת הָאָדָם, כְּמוֹ שֶׁכָּתוּב שָׁם, "וַיִּיצֶר ה' אֱלֹקִים אֶת הָאָדָם עָפָר מִן הָאֲדָמָה וַיִּפַּח בְּאַפָּיו נִשְׁמַת חַיִּים וְכוּ' וַיִּטַּע ה' אֱלֹקִים גַּן בְּעֵדֶן מִקֶּדֶם וַיָּשֶֹם שָׁם אֶת הָאָדָם וְכוּ' וַיַּצְמַח ה' אֱלֹקִים כָּל עֵץ נֶחְמָד וְכוּ' וְעֵץ הַחַיִּים בְּתוֹךְ הַגָּן וְעֵץ הַדַּעַת טוֹב וָרָע. וְנָהָר יֹצֵא מֵעֵדֶן לְהַשְׁקוֹת אֶת הַגָּן וּמִשָּׁם יִפָּרֵד וְהָיָה לְאַרְבָּעָה רָאשִׁים שֵׁם הָאֶחָד פִּישׁוֹן וְכוּ' אֲשֶׁר שָׁם הַזָּהָב וְכוּ' וַיִּקַּח ה' אֱלֹקִים אֶת הָאָדָם וַיַּנִּחֵהוּ בְגַן עֵדֶן לְעָבְדָהּ וּלְשָׁמְרָהּ. וַיְצַו ה' אֱלֹקִים עַל הָאָדָם לֵאמֹר מִכֹּל עֵץ הַגָּן וְכוּ' וּמֵעֵץ הַדַּעַת וְכוּ'". כִּי כְּבָר מְבֹאָר בְּהַתּוֹרָה הַנַּ"ל פָּסוּק וְנָהָר 'יֹצֵא מֵעֵדֶן וְכוּ'' הַנַּ"ל בְּבֵאוּר הֵיטֵב עַל פִּי הַתּוֹרָה הַזֹּאת שֶׁהוּא בְּחִינַת מַעְיַן הַחָכְמָה וְהַשֵּכֶל הַיּוֹצֵא מֵהַתְּפִלָּה אֶל הַתּוֹרָה, כִּי הַתְּפִלָּה בְּחִינַת עֵדֶן וְהַתּוֹרָה הוּא בְּחִינַת הַגַּן וְכוּ' וְעַל יְדֵי זֶה מַפְרִידִין הָרַע מִן הַטּוֹב מִכָּל הָאַרְבָּעָה יְסוֹדוֹת בְּחִינַת וּמִשָּׁם יִפָּרֵד וְעַל יְדֵי זֶה נִכְלָלִין כָּל הָאַרְבָּעָה יְסוֹדוֹת בְּשָׁרְשָׁן בְּאַרְבַּע אוֹתִיּוֹת הֲוָיָ"ה שֶׁזֶּהוּ בְּחִינַת וְהָיָה לְאַרְבָּעָה רָאשִׁים, עַיֵּן שָׁם. וְאָז זוֹכִין לְהַמְשִׁיךְ הָרוּחַ חַיִּים דִּקְדֻשָּׁה מִן הַתּוֹרָה לְהַכְנִיעַ הָרוּחַ שֶׁל הַסִּטְרָא אָחֳרָא שֶׁהוּא בְּחִינַת עֵשָֹו, כַּמְבֹאָר שָׁם, עַיֵּן שָׁם. וְכָל זֶה מְבֹאָר הֵיטֵב בְּכָל הַפָּרָשָׁה הַנַּ"ל לַמְעַיֵּן שָׁם, כִּי מִתְּחִלָּה מְדַבֶּרֶת הַפָּרָשָׁה מֵעִנְיַן הָרוּחַ חַיִּים שֶׁל הָאָדָם שֶׁהוּא עִקַּר חִיּוּתוֹ וְקִיּוּמוֹ, כְּמוֹ שֶׁכָּתוּב שָׁם, "וַיִּפַּח בְּאַפָּיו נִשְׁמַת חַיִּים וְכוּ'". וְאַחַר כָּךְ מַתְחִיל לְדַבֵּר תֵּכֶף מֵעִנְיַן הַגַּן עֵדֶן וּמֵעִנְיַן הַנָּהָר הַנַּ"ל וְשֶׁהִנִּיחַ שָׁם אֶת הָאָדָם לְעָבְדָהּ וּלְשָׁמְרָהּ וְצִוָּהוּ שֶׁלֹּא לְדַבֵּק עַצְמוֹ בְּעֵץ הַדַּעַת טוֹב וָרָע וְכוּ', הַיְנוּ כַּנַּ"ל שֶׁעִקַּר הָעֲבוֹדָה שֶׁל הָאָדָם הוּא שֶׁיִּשְׁתַּדֵּל לְהַמְשִׁיךְ הַמַּעְיָן הַיּוֹצֵא מִבֵּית ה' שֶׁהוּא הַנָּהָר הַיּוֹצֵא מֵעֵדֶן כְּדֵי לְהַשְׁקוֹת אֶת הַגַּן שֶׁהוּא הַתּוֹרָה, דְּהַיְנוּ שֶׁיִּשְׁתַּדֵּל וְיַרְבֶּה בְּכָל יוֹם בִּתְפִלּוֹת וְתַחֲנוּנִים עַד שֶׁיַּמְשִׁיךְ אֵלָיו שֵֹכֶל וְחָכְמָה אֶל הַתּוֹרָה כְּדֵי שֶׁיִּזְכֶּה לְבָרֵר פְּסַק הַהֲלָכָה וְכוּ' כַּנַּ"ל שֶׁעַל יְדֵי זֶה יִזְכֶּה לְבָרֵר כָּל הָאַרְבָּעָה יְסוֹדוֹת עַד שֶׁיִּהְיוּ לְאַרְבָּעָה רָאשִׁים שֶׁהֵם כְּלַל כָּל הַמִּדּוֹת, שֶׁזֶּהוּ עִקַּר עֲבוֹדַת הָאָדָם כַּנַּ"ל. וְאָז יִזְכֶּה שֶׁיִּהְיֶה נִמְשָׁךְ אֵלָיו בְּכָל עֵת הָרוּחַ חַיִּים בִּשְׁלֵמוּת גָּדוֹל לְהַשְׁלִים כָּל הַחֶסְרוֹנוֹת שֶׁלּוֹ, שֶׁזֶּהוּ בְּחִינַת מַה שֶּׁכָּתוּב בִּתְחִלַּת הַפָּרָשָׁה, "וְכָל שִֹיחַ הַשָֹּדֶה טֶרֶם יִהְיֶה בָאָרֶץ וְכוּ' כִּי לֹא הִמְטִיר וְכוּ' וְאָדָם אַיִן וְכוּ'". וּפֵרֵשׁ רַשִׁ"י, לְפִי שֶׁלֹּא הָיָה עֲדַיִן אָדָם לְהִתְפַּלֵּל וְכוּ', הַיְנוּ כַּנַּ"ל שֶׁבְּלֹא הַתְּפִלָּה כָּל הַדְּבָרִים חֲסֵרִים וְאֵין צוֹמְחִין כָּל עֲשָֹבִים וּדְשָׁאִין שֶׁל הַגַּן עַד שֶׁמִּתְפַּלֵּל הָאָדָם שֶׁאָז מַמְשִׁיךְ הַנָּהָר הַיּוֹצֵא מֵעֵדֶן וְכוּ', שֶׁעַל יְדֵי זֶה צוֹמְחִין עִשְֹבִּין וּדְשָׁאִין דְּאִתְרַבִּיאוּ בַּגַּן כַּנַּ"ל:
<h3>אות ל</h3>
וְזֶה בְּחִינַת אַרְבַּע צִיצִית, בְּחִינַת מֵאַרְבַּע רוּחוֹת בֹּאִי הָרוּחַ, בְּחִינַת בֵּרוּר הָאַרְבָּעָה יְסוֹדוֹת, כְּמוֹ שֶׁמְּבֹאָר שָׁם. וְזֶה בְּחִינַת כַּמָּה מִצְווֹת שֶׁהֵם בִּבְחִינַת אַרְבָּעָה כְּמוֹ אַרְבַּע מִינִים שֶׁבְּלוּלָב וְאַרְבַּע פָּרָשִׁיּוֹת בִּתְפִלִּין וְאַרְבַּע פָּרָשִׁיּוֹת שֶׁקּוֹרִין קֹדֶם פֶּסַח וְזֶה בְּחִינַת אַרְבַּע כּוֹסוֹת שֶׁל יַיִן בְּפֶסַח וְזֶה בְּחִינַת אַרְבָּעָה טוּרֵי אֶבֶן שֶׁבַּחֹשֶׁן. וְזֶה בְּחִינַת אַרְבָּעָה דְּגָלִים, שֶׁהֵם בְּחִינַת אַרְבָּעָה מַחֲנוֹת הַשְּׁכִינָה, וְזֶה בְּחִינַת אַרְבָּעָה רָאשֵׁי שָׁנִים וְכָל בְּחִינוֹת אַרְבַּע שֶׁחָשַׁב בַּפִּיּוּט שֶׁל פָּרָשַׁת הַחֹדֶשׁ וְעוֹד כַּיּוֹצֵא בָּהֶן הַכֹּל כְּנֶגֶד אַרְבַּע אוֹתִיּוֹת הֲוָיָה שֶׁהֵם בְּחִינַת הָאַרְבָּעָה רָאשִׁים, בְּחִינַת שֹׁרֶשׁ הָאַרְבָּעָה יְסוֹדוֹת שֶׁמְּבָרְרִין אוֹתָן עַל יְדֵי מִצְווֹת הַתּוֹרָה וְכַנַּ"ל, שֶׁעַל יְדֵי זֶה זוֹכִין לְהַמְשִׁיךְ הָרוּחַ חַיִּים שֶׁהוּא בְּחִינַת רוּחַ צְפוֹנִית הַמְנַשֶּׁבֶת בַּכִּנּוֹר שֶׁל דָּוִד. וְזֶה בְּחִינַת הַיַּיִן שֶׁל הָאַרְבַּע כּוֹסוֹת שֶׁל פֶּסַח, כִּי הַיַּיִן דִּקְדֻשָּׁה הוּא בְּחִינַת גְּבוּרוֹת קְדוֹשׁוֹת שֶׁהֵם בְּחִינַת רוּחַ צְפוֹנִית שֶׁהוּא הָרוּחַ חַיִּים שֶׁהוּא בְּחִינַת נֶפֶשׁ חַיָּה שֶׁשָּׁרְשָׁהּ גְּבוּרוֹת קְדוֹשׁוֹת, כַּמְבֹאָר בְּמָקוֹם אַחֵר. וְעַל כֵּן אֵין אוֹמְרִים שִׁיר אֶלָּא עַל הַיַּיִן, כִּי הוּא נִמְשָׁךְ מִבְּחִינַת רוּחַ צְפוֹנִית הַנַּ"ל הַמְנַשֶּׁבֶת בַּכִּנּוֹר שֶׁל דָּוִד שֶׁמִּשָּׁם כָּל הַשִּׁיר וְהַנִּגּוּן וְהַשִּמְחָה כַּנַּ"ל, בְּחִינַת וְיַיִן יְשַֹמַּח לְבַב אֱנוֹשׁ, 'לְבַב' דַּיְקָא שֶׁשָּׁם שְׁלֵמוּת כָּל הַחֶסְרוֹנוֹת שֶׁעִקָּרָן בַּלֵּב שֶׁכָּל זְמַן הַחִסָּרוֹן הוּא עַצְבוּת, חַס וְשָׁלוֹם, וּכְשֶׁנִּתְמַלֵּא וְנִשְׁלָם הַחִסָּרוֹן הוּא שִֹמְחָה וְעַל כֵּן הַיַּיִן יֵשׁ בּוֹ שְׁנֵי כֹּחוֹת זָכָה - נַעֲשֶֹה רֹאשׁ, לֹא זָכָה - נַעֲשֶֹה רָשׁ. כִּי הַיַּיִן הוּא בְּחִינַת עֵץ הַדַּעַת טוֹב וָרָע, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, סָחֲטָה עֲנָבִים וְנָתְנָה לוֹ. וְעַל כֵּן יֵשׁ בּוֹ שְׁנֵי כֹּחוֹת, כִּי מִי שֶׁזּוֹכֶה, דְּהַיְנוּ שֶׁתִּקֵּן מַעֲשָֹיו וּכְבָר בֵּרֵר כָּל הָאַרְבָּעָה יְסוֹדוֹת מֵהָרַע שֶׁבָּהֶן עַד שֶׁהָיָה לְאַרְבָּעָה רָאשִׁים כַּנַּ"ל אֲזַי נַעֲשֶֹה רֹאשׁ, 'רֹאשׁ' דַּיְקָא בְּחִינַת אַרְבָּעָה רָאשִׁים הַנַּ"ל. לֹא זָכָה, שֶׁלֹּא בֵּרַר הָאַרְבָּעָה יְסוֹדוֹת, וַאֲזַי אֵינוֹ יָכוֹל לְהַשְׁלִים הַחִסָּרוֹן, אֲזַי נַעֲשֶֹה רָשׁ, דְּהַיְנוּ עֲנִיּוּת שֶׁהוּא חֶסְרוֹנוֹת, כִּי הֶעָנִי בִּבְחִינַת חִסָּרוֹן שֶׁחָסֵר לוֹ הַכֹּל, כְּמוֹ שֶׁכָּתוּב, "דֵּי מַחְסֹרוֹ אֲשֶׁר יֶחְסַר לוֹ". וְעַל כֵּן בְּפֶסַח, שֶׁאָז הוּא יְצִיאַת מִצְרַיִם, שֶׁאָז זוֹכִין לָצֵאת מִגָּלוּת הַתַּאֲווֹת וְהַמִּדּוֹת שֶׁל הָאַרְבָּעָה יְסוֹדוֹת, עַל כֵּן אָז הַיַּיִן בִּקְדֻשָּׁה בִּבְחִינַת רוּחַ צְפוֹנִית הַנַּ"ל, שֶׁמִּשָּׁם כָּל הַנִּגּוּן וְהַשִּמְחָה בִּבְחִינַת זָכָה נַעֲשֶֹה רֹאשׁ, בְּחִינַת אַרְבָּעָה רָאשִׁים הַנַּ"ל שֶׁהֵם בְּחִינַת אַרְבַּע כּוֹסוֹת שֶׁל יַיִן בְּפֶסַח וְכַנַּ"ל:
<h3>אות לא</h3>
וְזֶה בְּחִינַת מַצָּה, בְּחִינַת לֶחֶם עֹנִי, כִּי בְּפֶסַח מֵחֲמַת שֶׁעֲדַיִן קֹדֶם קַבָּלַת הַתּוֹרָה עֲדַיִן אִי אֶפְשָׁר לְהַמְשִׁיךְ בִּשְׁלֵמוּת הָרוּחַ חַיִּים עַל יְדֵי הַתּוֹרָה, וְעַל כֵּן צְרִיכִין לִזָּהֵר בְּהָאֲכִילָה שֶׁלֹּא לֶאֱכֹל חָמֵץ רַק מַצָּה וְחָמֵץ אָסוּר בְּמַשֶּׁהוּ, כִּי חָמֵץ הוּא הָרוּחַ דְּסִטְרָא אָחֳרָא שֶׁהוּא גָּדוֹל בִּשְׁעָתוֹ, כִּי הַחִלּוּק בֵּין חָמֵץ לְמַצָּה הוּא רַק בִּבְחִינַת הָרוּחַ וְהָאֲוִיר שֶׁהֶחָמֵץ עוֹלֶה בִּנְפִיחָה וְיֵשׁ בּוֹ רוּחַ וַאֲוִיר הַרְבֵּה מַה שֶּׁאֵין כֵּן מַצָּה שֶׁנֶּאֱפֵית מִיָּד קֹדֶם שֶׁנִּכְנָס בְּהָעִסָּה הָרוּחַ וְהָאֲוִיר, הַיְנוּ מֵחֲמַת שֶׁאָז לֹא נִתְבָּרֵר עֲדַיִן הָרוּחַ חַיִּים עַל יְדֵי מַעֲשָֹיו וַעֲדַיִן יֵשׁ בּוֹ אֲחִיזַת הַמִּצְרִים שֶׁיָּצְאוּ מִשָּׁם בִּגְנֵבָה, כְּמוֹ שֶׁכָּתוּב, "דֶּרֶךְ שְׁלֹשֶׁת יָמִים נֵלֵךְ וְכוּ'". וְהֵם מִתְגָּרִים עֲדַיִן בָּהֶם לִרְדֹּף אַחֲרֵיהֶם, עַל כֵּן הִזְהִירָה הַתּוֹרָה אוֹתָנוּ לִבְלִי לֶאֱכֹל חָמֵץ שֶׁנֶּאֱחָז בּוֹ הָרוּחַ דִּקְלִפָּה שֶׁגָּדוֹל בִּשְׁעָתוֹ שֶׁזֶּהוּ בְּחִינַת חָמֵץ שֶׁעוֹלֶה בִּנְפִיחָה, בְּחִינַת כָּל צוֹרְרָיו יָפִיחַ בָּהֶם, כִּי הוּא גָּדוֹל בִּשְׁעָתוֹ וְעַל כֵּן צְרִיכִין אָז לֶאֱכֹל רַק מַצָּה שֶׁאֵין בּוֹ אֲחִיזַת הָרוּחַ שֶׁלָּהֶם שֶׁגָּדוֹל בִּשְׁעָתוֹ. וְזֶה בְּחִינַת לֶחֶם עֹנִי , בְּחִינַת עֲנִיּוּת שֶׁהוּא חֶסְרוֹנוֹת כַּנַּ"ל, הַיְנוּ שֶׁעַל יְדֵי הַמַּצָּה מַמְשִׁיכִין עַתָּה הָרוּחַ חַיִּים לְהַשְׁלִים הַחִסָּרוֹן לְבַטֵּל הָעֲנִיּוּת. וְזֶהוּ שֶׁעוֹנִין עָלָיו דְּבָרִים הַרְבֵּה, הַיְנוּ שֶׁעַתָּה בְּפֶסַח עִקַּר הַתִּקּוּן עַל יְדֵי תְּפִלָּה, כִּי עֲדַיִן הוּא קֹדֶם קַבָּלַת הַתּוֹרָה וְאֵין יְכוֹלִין לְבָרֵר עֲדַיִן הָאַרְבָּעָה יְסוֹדוֹת עַל יְדֵי מַעֲשֵֹינוּ, עַל יְדֵי בֵּרוּר הַפְּסַק הֲלָכָה, כִּי עֲדַיִן לֹא קִבַּלְנוּ אֶת הַתּוֹרָה וְכָל הַבֵּרוּר עַתָּה הוּא רַק מִן הַשָּׁמַיִם עַל יְדֵי בְּחִינַת אִתְעָרוּתָא דִּלְעֵלָּא שֶׁנִּמְשָׁךְ עָלֵינוּ בְּרַחֲמָיו רַק עַל יְדֵי תְּפִלָּה וְתַחֲנוּנִים וְעַל יְדֵי זְכוּת אָבוֹת. וְעַל כֵּן שׁוֹבְרִין אֶת הַמַּצָּה, כִּי מַה דַּרְכּוֹ שֶׁל עָנִי בִּפְרוּסָה. שְׁבִירַת הַמַּצָּה זֶה בְּחִינַת חִסָּרוֹן שֶׁמְּשַׁבְּרִין וּמְחַסְּרִין אֶת הַמַּצָּה בְּכַוָּנָה כְּמוֹ עָנִי שֶׁדַּרְכּוֹ בִּפְרוּסָה שֶׁהוּא בְּחִינַת עֲנִיּוּת וְחֶסְרוֹנוֹת לְהוֹרוֹת שֶׁאֵין בָּנוּ כֹּחַ לְהַשְׁלִים כָּל הַחֶסְרוֹנוֹת עַל יְדֵי מַעֲשֵֹינוּ כִּי אִם בְּרַחֲמֵי ה' יִתְבָּרַךְ עַל יְדֵי תְּפִלָּה וּצְעָקָה לַה' יִתְבָּרַךְ שֶׁהוּא בְּחִינַת שֶׁעוֹנִין עָלָיו דְּבָרִים הַרְבֵּה כַּנַּ"ל וְעַל יְדֵי זֶה בְּעַצְמוֹ נִשְׁלָם הַחִסָּרוֹן. וְזֶהוּ בְּחִינַת הָאֲפִיקוֹמָן שֶׁנִּקְרָא "צָפוּן" צָפוּן דַּיְקָא בְּחִינַת רוּחַ צְפוֹנִית וְכוּ' כַּנַּ"ל שֶׁהוּא שְׁלֵמוּת הַחֶסְרוֹנוֹת. וְעַל כֵּן הֵם שָׁלֹשׁ מַצּוֹת וְאַרְבַּע כּוֹסוֹת, כִּי אֲכִילַת מַצּוֹת מְרַמֵּז עַל הַתּוֹרָה שֶׁהוּא בְּחִינַת אֲכִילָה. וּשְׁתִיַּת הַיַּיִן שֶׁל הָאַרְבַּע כּוֹסוֹת הוּא בְּחִינַת תְּפִלָּה שֶׁהוּא שִׁירוֹת וְתִשְׁבָּחוֹת בְּחִינַת אֵין אוֹמְרִים שִׁיר אֶלָּא עַל הַיַּיִן וְכֵן מְרֻמָּז בְּשִֹיחָתוֹ הַקְּדוֹשָׁה שֶׁל אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה שֶׁאָמַר, אַשְׁרֵי מִי שֶׁאוֹכֵל כַּמָּה פְּרָקִים מִשְׁנָיוֹת וְשׁוֹתֶה כַּמָּה קַפִּיטְלֶיךְ תְּהִלִּים וְכוּ'. שֶׁתּוֹרָה הוּא בְּחִינַת אֲכִילָה. וּשְׁתִיָּה בְּחִינַת תְּפִלָּה, בְּחִינַת תְּהִלִּים, שֶׁהוּא כֻּלּוֹ תְּפִלּוֹת וְשִׁירוֹת וְתִשְׁבָּחוֹת. וְעַל כֵּן הַמַּצּוֹת הֵם שָׁלֹשׁ כְּנֶגֶד שָׁלֹשׁ רוּחוֹת הָעוֹלָם, כִּי צָפוֹן חָסֵר וְהַיַּיִן הֵם אַרְבַּע כּוֹסוֹת כְּנֶגֶד כָּל הָאַרְבַּע רוּחוֹת שֶׁמִּשָּׁם הָרוּחַ חַיִּים שֶׁהוּא שְׁלֵמוּת הַחֶסְרוֹנוֹת בְּחִינַת מֵאַרְבַּע רוּחוֹת בֹּאִי הָרוּחַ, הַיְנוּ כִּי עַתָּה עִקַּר הַתִּקּוּן שֶׁל שְׁלֵמוּת הַחֶסְרוֹנוֹת הוּא עַל יְדֵי בְּחִינַת תְּפִלָּה שֶׁהִוא בְּחִינַת הַיַּיִן כַּנַּ"ל, אֲבָל הַתּוֹרָה שֶׁהִוא בְּחִינַת אֲכִילָה לֹא קִבַּלְנוּ עֲדַיִן וְעַל כֵּן עַתָּה אִי אֶפְשָׁר לְבָרֵר הֶחָמֵץ שֶׁשָּׁם הָרוּחַ לְבָרְרוֹ מֵהַקְּלִפָּה וְעַל כֵּן הוּא אָסוּר בְּאִסּוּר חָמוּר מְאֹד וְעִקַּר הַתִּקּוּן עַל יְדֵי הַמַּצָּה שֶׁעַל יְדֵי זֶה אָנוּ מַמְשִׁיכִין קְדֻשַּׁת הָאֲכִילָה. וְעַל כֵּן בְּהַמַּצָּה מְרַמְּזִין הַחֶסְרוֹנוֹת בְּחִינַת לֶחֶם עֹנִי, בְּחִינַת שְׁבִירַת הַמַּצָּה הָאֶמְצָעִית שֶׁהוּא בְּחִינַת חִסָּרוֹן וְעַל כֵּן הֵם רַק כְּנֶגֶד שָׁלֹשׁ רוּחוֹת, כִּי צָפוֹן חָסֵר עַד שֶׁזּוֹכִין לַעֲנוֹת הַהַגָּדָה וּלְקַיֵּם מִצְוַת סִפּוּר יְצִיאַת מִצְרַיִם וּשְׁאָרֵי מִצְווֹת שֶׁל לַיְלָה הַזֹּאת. וְאָז זוֹכִין לְהַמְשִׁיךְ שְׁלֵמוּת הַחִסָּרוֹן שֶׁהוּא בְּחִינַת חֵלֶק הַמַּצָּה הַפְּרוּסָה שֶׁהִצְנִיעוּ לָאֲפִיקוֹמָן שֶׁנִּקְרָא צָפוּן, דְּהַיְנוּ שֶׁחוֹזְרִין וּמַשְׁלִימִין הַחִסָּרוֹן שֶׁהוּא בְּחִינַת צָפוּן עַל יְדֵי הָרוּחַ צְפוֹנִית שֶׁנִּמְשָׁךְ עָלֵינוּ עַל יְדֵי שֶׁעוֹנִין עָלָיו דְּבָרִים הַרְבֵּה שֶׁהוּא בְּחִינַת תְּפִלָּה כַּנַּ"ל:
<h3>אות לב</h3>
וְעַל כֵּן חָמֵץ אָסוּר בְּמַשֶּׁהוּ זֶה בְּחִינַת דִּלְמָא שַׁקְלִית מִידִי מִינַּיְהוּ וְכוּ', דְּהַיְנוּ שֶׁאָסוּר שֶׁיִּהְיֶה לוֹ שׁוּם אֲחִיזָה כָּל שֶׁהִוא מֵהַמִּדּוֹת רָעוֹת שֶׁלָּהֶן, כְּמוֹ שֶׁמְּבֹאָר שָׁם עַל מַאֲמַר רַבָּה בַּר בַּר חָנָא, עַיֵּן שָׁם וְעַל כֵּן אָסוּר בְּמַשֶּׁהוּ וְהָבֵן: וְעַיֵּן בְּאֹרַח חַיִּים הִלְכוֹת פֶּסַח הֲלָכָה ג שָׁם מְבֹאָר גַּם כֵּן הִלְכוֹת פֶּסַח עַל פִּי הַתּוֹרָה הַזֹּאת, אַךְ אִי אֶפְשָׁר לְבֵית הַמִּדְרָשׁ בְּלֹא חִדּוּשׁ, וּמַה שֶׁחִסֵּר זֶה גִּלָּה זֶה.: וַעֲדַיִן מִי יוֹדֵעַ אִם נָגַעְתִּי כְּטִפָּה מִן הַיָּם בְּהַתּוֹרָה הַנַּ"ל, כִּי דְּבָרָיו הַנִּשְֹגָּבִים זִכְרוֹנוֹ לִבְרָכָה עֲמֻקִּים וּרְחָבִים מִנִּי יָם וּמְאֹד עָמְקוּ מַחְשְׁבוֹתָיו. וְהַמְעַיֵּן בִּדְבָרָיו בֶּאֱמֶת וּבִדְבָרֵינוּ שֶׁחִדַּשְׁנוּ עֲלֵיהֶם בְּעֵזֶר ה' יִתְבָּרַךְ יָבִין מְעַט עֹצֶם נִשְֹגְּבוֹת עַמְקוּת דְּבָרָיו הַקְּדוֹשִׁים עַד אֵין סוֹף וְאֵין תַּכְלִית ה' יָאִיר עֵינֵינוּ בְּתוֹרָתוֹ בֶּאֱמֶת: הֲלָכָה ד בְּהִלְכוֹת גְּבִיּוֹת חוֹב הֲלָכָה ה אוֹת טו:
<h2>כח והרשאה א:</h2>
<h3>אות לב</h3>
אַף עַל פִּי שֶׁיָּכוֹל לִתֵּן בְּיַד הַשָּׁלִיחַ אַף עַל פִּי כֵן אִם אֵינוֹ רוֹצֶה אֵינוֹ צָרִיךְ לִתֵּן כִּי אִם כְּשֶׁיֵּשׁ לוֹ כֹּחַ וְהַרְשָׁאָה, דְּהַיְנוּ שֶׁמְּזַכָּה לוֹ הַתְּבִיעָה וְכוֹתֵב לוֹ פּוּק וְדוּן וּזְכֵי וְכוּ', עַיֵּן שָׁם בַּשֻּׁלְחָן עָרוּךְ:
עַל פִּי הַמַּאֲמָר "עַל אֲשֶׁר מְעַלְתֶּם בִּי" וְכוּ' סִימָן מה, עַיֵּן שָׁם הֵיטֵב:
וְהַכְּלָל, שֶׁכְּשֶׁנִּפְגָּם כֹּחַ אַתְוָן דְּמַעֲשֵֹה בְּרֵאשִׁית, שֶׁהוּא בְּחִינַת סֻכָּה, בְּחִינַת אֶרֶץ יִשְֹרָאֵל, אֲזַי מִתְגַּבְּרִים רִיב לְשׁוֹנוֹת שֶׁהֵם בְּחִינַת יְמִין שָׁקֶר, אֲבָל סֻכָּה שֶׁהִוא בְּחִינַת אֶרֶץ יִשְֹרָאֵל, בְּחִינַת כֹּחַ מַעֲשָֹיו הַנַּ"ל, הִוא מַצֶּלֶת מֵרִיב לְשֹׁנוֹת בִּבְחִינַת תִּצְפְּנֵם בְּסֻכָּה מֵרִיב לְשׁוֹנוֹת, כִּי בְּאֶרֶץ יִשְֹרָאֵל אִיהִי רַבִּי וְכוּ', עַיֵּן שָׁם: וְזֶה בְּחִינַת כִּי יִהְיֶה רִיב בֵּין אֲנָשִׁים וְנִגְּשׁוּ אֶל הַמִּשְׁפָּט, כִּי הָרִיב שֶׁבֵּין אֲנָשִׁים עַל עִסְקֵי גְּזֵלוֹת. שֶׁזֶּה תּוֹבְעוֹ מָמוֹן וְהוּא מַכְחִישׁוֹ וְרוֹצֶה לְגָזְלוֹ, הוּא בְּחִינַת פְּגַם כֹּחַ מַעֲשֵֹי בְּרֵאשִׁית, כִּי לְפִי כֹּחַ מַעֲשֵֹי בְּרֵאשִׁית שֶׁנִּסְדָּר כָּל אֶחָד עַל מְקוֹמוֹ. וְזֶה הָאָדָם יִהְיֶה לוֹ כָּךְ וְכָךְ מָמוֹן וּנְכָסִים. וְזֶה כָּךְ וְכָךְ הַכֹּל לְפִי סֵדֶר כֹּחַ מַעֲשֵֹי בְּרֵאשִׁית. וּכְשֶׁאֶחָד גּוֹזֵל אֶת חֲבֵרוֹ, הוּא מְשַׁנֶּה סִדְרֵי בְּרֵאשִׁית. נִמְצָא, שֶׁפּוֹגֵם בַּכֹּחַ הַנַּ"ל. וְזֶה בְּחִינַת וּמִיַּד עֹשְׁקֵיהֶם כֹּחַ שֶׁעַל יְדֵי הָעֹשֶׁק וְהַגְּזֵלָה נִפְגָּם הַכֹּחַ, כִּי הַמָּמוֹן וְהַנְּכָסִים נִקְרָא כֹּחַ, כְּמוֹ שֶׁכָּתוּב, "כֹּחִי וְעֹצֶם יָדִי עָשָֹה לִי אֶת הַחַיִל". וּכְמוֹ שֶׁכָּתוּב, "כִּי הוּא הַנֹּתֵן לְךָ כֹּחַ לַעֲשֹוֹת חָיִל". וּכְשֶׁגּוֹזֵל חֲבֵרוֹ נִפְגָּם הַכֹּחַ כַּנַּ"ל. וְזֶה בְּחִינַת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה. כְּדֵי שֶׁלֹּא יֹאמְרוּ, לִסְטִים אַתֶּם. לְפִיכָךְ כֹּחַ מַעֲשָֹיו הִגִּיד לְעַמּוֹ וְכוּ', כִּי בְּחִינַת כֹּחַ מַעֲשָֹיו הוּא הֵפֶךְ הַגְּזֵלָה וְתִקּוּנָהּ כַּנַּ"ל. וְעַל כֵּן כְּשֶׁאֶחָד גּוֹזֵל אֶת חֲבֵרוֹ וַאֲזַי נִפְגָּם הַכֹּחַ מַעֲשָֹיו כַּנַּ"ל, אֲזַי מִתְעוֹרֵר רִיב לְשׁוֹנוֹת יְמִין שָׁקֶר כַּנַּ"ל, כִּי נַעֲשֶֹה רִיב בֵּינֵיהֶם וְאֶחָד מַכְחִישׁ אֶת חֲבֵרוֹ. וְעַל כֵּן הַתִּקּוּן הוּא, וְנִגְּשׁוּ אֶל הַמִּשְׁפָּט שֶׁהוּא בְּחִינַת סֻכָּה, בִּבְחִינַת וְיַעֲקֹב נָסַע סֻכֹּתָה (בְּרֵאשִׁית לג). וְיַעֲקֹב הוּא בְּחִינַת מִשְׁפָּט בִּבְחִינַת מִשְׁפָּט לֵאלֹקֵי יַעֲקֹב. וּכְמוֹ שֶׁכָּתַב רַבֵּנוּ נֵרוֹ יָאִיר (בְּסִימָן ב) וְעַל יְדֵי הַמִּשְׁפָּט שֶׁהוּא בְּחִינַת יַעֲקֹב, בְּחִינַת סֻכָּה, נִתְתַּקֵּן רִיב לְשׁוֹנוֹת כַּנַּ"ל. וְעַל כֵּן הַמִּשְׁפָּט לִפְנֵי הַיָּחִיד מֻמְחֶה שֶׁנִּסְמַךְ בְּשֵׁם רַבִּי שֶׁהוּא בְּחִינַת אֶרֶץ יִשְֹרָאֵל, כִּי אֵין סְמִיכָה אֶלָּא בְּאֶרֶץ יִשְֹרָאֵל וְעַל יְדֵי זֶה נִתְתַּקֵּן רִיב לְשׁוֹנוֹת כַּנַּ"ל. וְכֵן שְׁלֹשָׁה דַּיָּנִים הֵם גַּם כֵּן בְּחִינַת רַבִּי. כְּמוֹ שֶׁנִּתְבָּאֵר לְעֵיל בְּהִלְכוֹת נְדָרִים, כִּי בִּשְׁלֹשָׁה יִשְֹרְאֵלִים יֵשׁ בְּחִינַת נְקֻדָּה כְּלָלִיּוּת יִשְֹרָאֵל. שֶׁהִיא בְּחִינַת רַבִּי, כִּי מִן הַנְּקֻדָּה כְּלָלִיּוּת מְקַבְּלִין כָּל הַנְּקֻדּוֹת. גַּם שְׁלֹשָׁה דַּיָּנִים הֵם בְּחִינַת יַעֲקֹב שֶׁהוּא בְּחִינַת סֻכָּה כַּנַּ"ל, כִּי יַעֲקֹב בָּחִיר שֶׁבָּאָבוֹת וְכָלוּל מִשְּׁלָשְׁתָּן. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה (שַׁבָּת דַּף י), כָּל דַּיָּן שֶׁדָּן דִּין אֱמֶת נַעֲשֶֹה שֻׁתָּף לְהַקָּדוֹשׁ בָּרוּךְ הוּא בְּמַעֲשֵֹי בְּרֵאשִׁית, כִּי עַל יְדֵי הַדִּין וְהַמִּשְׁפָּט נִתְתַּקֵּן כֹּחַ מַעֲשֵֹי בְּרֵאשִׁית. עַל יְדֵי שֶׁמַּצִּילִין עָשׁוּק מִיַּד עוֹשְׁקֵי כֹּחַ כַּנַּ"ל: וְזֶה בְּחִינַת כֹּחַ וְהַרְשָׁאָה, כִּי עִקַּר מַה שֶּׁאֶחָד יָכוֹל לָכֹף חֲבֵרוֹ שֶׁיָּבוֹא לְדִין הוּא עַל יְדֵי בְּחִינַת כֹּחַ הַנַּ"ל, כְּדֵי לְתַקֵּן כֹּחַ הַנַּ"ל. וְעַל כֵּן אֵין הַשָּׁלִיחַ יָכוֹל לְכֻפּוֹ לְדִין כִּי אִם כְּשֶׁהַתּוֹבֵעַ מְזַכֶּה לוֹ הַכֹּחַ שֶׁלּוֹ. וְאָז מְחֻיָּב לָבוֹא עִמּוֹ לְדִין וּמִשְׁפָּט שֶׁעַל יְדֵי זֶה נִתְתַּקֵּן הַכֹּחַ בִּבְחִינַת סֻכָּה כַּנַּ"ל. וְזֶה בְּחִינַת כֹּחַ הַרְשָׁאָה. 'כֹּחַ' דַּיְקָא כַּנַּ"ל: וְעַל כֵּן מִן הַדִּין עִקַּר זְכוּת כֹּחַ הַרְשָׁאָה הוּא עַל גַּבֵּי קַרְקַע, כִּי עִקַּר כֹּחַ אַתְוָן דְּמַעֲשֵֹי בְּרֵאשִׁית הוּא בְּהַקַּרְקַע, כְּמוֹ שֶׁכָּתוּב, "בְּרֵאשִׁית וְכוּ' וְאֶת הָאָרֶץ". וְאָמְרוּ רַבּוֹתֵינוּ זִכְרוֹנָם לִבְרָכָה 'וְאֶת הָאָרֶץ', לְרַבּוֹת תּוֹלְדוֹתֶיהָ. נִמְצָא, שֶׁעִקָּר הוּא הָאָרֶץ וְכָל הַדְּבָרִים הֵם תּוֹלְדוֹת הָאָרֶץ וּטְפֵלִים אֵלֶיהָ. וְעַל כֵּן הַשִּׁעְבּוּד וְהַזְּכוּת הַגָּדוֹל בְּיוֹתֵר הוּא עַל גַּבֵּי קַרְקַע. שֶׁעַל יְדֵי שֶׁמְּשַׁעְבֵּד לוֹ הַקַּרְקַע, שֶׁהוּא עִקַּר הַבְּרִיאָה שֶׁל כֹּחַ מַעֲשֵֹי בְּרֵאשִׁית, עַל יְדֵי זֶה מִמֵּילָא נִשְׁתַּעְבֵּד לוֹ כֹּחַ אַתְוָן שֶׁבְּתוֹלְדוֹת הָאָרֶץ, דְּהַיְנוּ הַתְּבִיעָה שֶׁתּוֹבְעוֹ כַּנַּ"ל:
<h2>כח והרשאה ב:</h2>
<h3>אות לב</h3>
הֲלָכָה ב:
עִנְיַן הַרְשָׁאָה שֶׁאִי אֶפְשָׁר לְהוֹצִיא תְּבִיעָה מִיַּד הַנִּתְבָּע עַל יְדֵי שָׁלִיחַ, כִּי יָכוֹל לוֹמַר לוֹ, לָאו בַּעַל דְּבָרִים דִּידִי אַתְּ כִּי אִם כְּשֶׁבָּא בְּהַרְשָׁאָה שֶׁכָּתַב לוֹ דּוֹן וּזְכִי וְאַפִּיק לְנַפְשְׁךָ וְכוּ'. וְגַם עַל יְדֵי הַרְשָׁאָה אִי אֶפְשָׁר לְתָבְעוֹ מִדִּינָא כִּי אִם מִתַּקַּנְתָּא דִּשְׁלִיחוּת וְכוּ', עַיֵּן שָׁם בַּשֻּׁלְחָן עָרוּךְ:
<h3>אות א</h3>
עַל פִּי מַה שֶּׁכָּתַב רַבֵּנוּ זִכְרוֹנוֹ לִבְרָכָה בַּמַּאֲמָר הַמַּתְחִיל, וַיֹּאמֶר ה' אֶל מֹשֶׁה קְרָא אֶת יְהוֹשֻׁעַ וְכוּ' סִימָן ו, עַיֵּן שָׁם הֵיטֵב: וְאִיתָא שָׁם, שֶׁעַל יְדֵי תְּשׁוּבָה נַעֲשֶֹה בְּחִינַת אָדָם לָשֶׁבֶת עַל הַכִּסֵּא, כִּי עַל יְדֵי תְּשׁוּבָה נַעֲשֶֹה בְּחִינַת נְקֻדָּה תַּתָּאָה וּנְקֻדָּה עִלָּאָה וְהַוָּא"ו שֶׁבְּתוֹךְ הָאָלֶ"ף וְכוּ'. וְאָז נַעֲשֶֹה יִחוּד בֵּין חַמָּה לִלְבָנָה. שֶׁהַשֶּׁמֶשׁ מֵאִיר לַלְּבָנָה שֶׁהֵם בְּחִינַת מֹשֶׁה וִיהוֹשֻׁעַ וְכוּ' וְכַנַּ"ל. וְזֶה בְּחִינַת שָׁלֹשׁ מִצְווֹת שֶׁנִּצְטַוּוּ יִשְֹרָאֵל בִּכְנִיסָתָן לָאָרֶץ וְכוּ', עַיֵּן שָׁם כָּל זֶה הֵיטֵב:
<h3>אות ב</h3>
וְהִנֵּה כָּל הַמִּשְׁפָּטִים שֶׁבֵּין בְּנֵי יִשְֹרָאֵל בֵּין אֶחָד לַחֲבֵרוֹ כְּשֶׁעוֹשִֹין מִשְׁפַּט צֶדֶק בֵּינֵיהֶם זֶה בְּחִינַת תְּשׁוּבָה, כִּי מְשִׁיבִין הַדָּבָר לִמְקוֹמוֹ וְשָׁרְשׁוֹ, כִּי זֶה רָצָה לִגְזֹל אֶת חֲבֵרוֹ וּלְהוֹצִיא הַדָּבָר מִשָּׁרְשׁוֹ וּלְהַכְנִיסוֹ לַמְקוֹמוֹת הַחִיצוֹנִים עַל יְדֵי הָעֲבֵרָה שֶׁל גְּזֵלָה וּכְפִירָה. וּכְשֶׁעוֹשִֹין מִשְׁפַּט אֱמֶת וָצֶדֶק וּמְבָרְרִין הַדִּין אֱמֶת אֲזַי חוֹזֵר הַמָּעוֹת אוֹ הַחֵפֶץ לִמְקוֹמוֹ וְשָׁרְשׁוֹ. וְזֶה בְּחִינַת תְּשׁוּבָה. וְעַל כֵּן נַעֲשֶֹה הַתִּקּוּן הַנַּ"ל שֶׁל בְּחִינַת תְּשׁוּבָה עַל יְדֵי הַמִּשְׁפָּט וּבִשְׁבִיל זֶה נִקְרָא מִשְׁפַּט צֶדֶק, כְּמוֹ שֶׁכָּתוּב, "וְשָׁפְטוּ אֶת הָעָם מִשְׁפַּט צֶדֶק". כִּי מִשְׁפָּט הוּא בְּחִינַת נְקֻדָּה עִלָּאָה, כַּמְבֹאָר בַּמַּאֲמָר הַנַּ"ל. צֶדֶק הוּא בְּחִינַת נְקֻדָּה תַּתָּאָה כַּיָּדוּעַ, וּכְמוֹ שֶׁכָּתוּב, "צֶדֶק יִקְרָאֵהוּ לְרַגְלוֹ". רַגְלִין זֶה בְּחִינַת נְקֻדָּה תַּתָּאָה, בְּחִינַת וְתַחַת רַגְלָיו דָּא חִירִיק, כְּמוֹ שֶׁמְּבֹאָר שָׁם בַּמַּאֲמָר הַנַּ"ל. וְהַשְּׁלֹשָׁה דַּיָּנִים שֶׁעוֹשִֹין הַמִּשְׁפַּט צֶדֶק וּמַעֲלִין וּמְקַשְּׁרִין עַל יְדֵי זֶה נְקֻדָּה תַּתָּאָה בִּנְקֻדָּה עִלָּאָה הֵם בְּחִינַת הָוָּא"ו שֶׁבְּתוֹךְ הָאָלֶ"ף, כִּי הַשְּׁלֹשָׁה דַּיָּנִים הֵם בְּחִינַת תְּלָת אֲבָהָן וְהָעִקָּר הוּא הַשְּׁלִישִׁי הַמַּכְרִיעַ שֶׁהוּא בְּחִינַת יַעֲקֹב שֶׁכָּלוּל מִשְּׁלָשְׁתָּן וְזֶה בְּחִינַת וָא"ו, כִּי יַעֲקֹב הוּא בְּחִינַת וָא"ו כְּמוֹ שֶׁמְּבֹאָר שָׁם. נִמְצָא, שֶׁעַל יְדֵי הַמִּשְׁפָּט צֶדֶק נַעֲשֶֹה הַיִּחוּד הַנַּ"ל הַנַּעֲשֶֹה עַל יְדֵי הַתְּשׁוּבָה, כִּי הַמִּשְׁפָּט הוּא בְּחִינַת תְּשׁוּבָה כַּנַּ"ל. וְעַל כֵּן נִקְרָא בְּחִינַת מִשְׁפַּט שָׁלוֹם, כְּמוֹ שֶׁכָּתוּב, "אֱמֶת וּמִשְׁפַּט שָׁלוֹם שִׁפְטוּ", כִּי עִקַּר הַמִּשְׁפָּט הוּא לַעֲשֹוֹת שָׁלוֹם בֵּין הַתּוֹבֵעַ וְהַנִּתְבָּע כִּי 'יִקֹּב 'הַדִּין 'אֶת 'הָהָר. וְאַחַר כָּךְ נַעֲשֶֹה שָׁלוֹם בֵּינֵיהֶם עַל יְדֵי הַמִּשְׁפַּט אֱמֶת, כְּמוֹ שֶׁכָּתוּב, "אֱמֶת וּמִשְׁפַּט שָׁלוֹם שִׁפְטוּ". וּכְשֶׁנַּעֲשֶֹה שָׁלוֹם בֵּינֵיהֶם בֵּין הַתּוֹבֵעַ וְהַנִּתְבָּע עַל יְדֵי הַמִּשְׁפָּט צֶדֶק מִזֶּה בְּעַצְמוֹ נַעֲשֶֹה לְמַעְלָה בְּחִינַת יִחוּד הַנַּ"ל, כִּי בְּאִתְעָרוּתָא דִּלְתַתָּא אִתְּעַר לְעֵלָּא, כִּי הַתּוֹבֵעַ וְהַנִּתְבָּע, שֶׁהֵם מַלְוֶה וְלוֹוֶה וְכַיּוֹצֵא, הֵם בְּחִינַת נְקֻדָּה עִלָּאָה וּנְקֻדָּה תַּתָּאָה, כִּי מַלְוֶה וְלוֹוֶה שֶׁהֵם תּוֹבֵעַ וְנִתְבָּע, שֶׁזֶּהוּ תּוֹבְעוֹ מַה שֶּׁנִּתְחַיֵּב לוֹ הֵם בִּבְחִינַת חַמָּה וּלְבָנָה כַּיָּדוּעַ, כִּי הַחַמָּה הִוא בְּחִינַת מַשְׁפִּיעַ, בְּחִינַת נְקֻדָּה עִלָּאָה, בְּחִינַת מַלְוֶה. וְהַלְּבָנָה הוּא בְּחִינַת לוֹוֶה, בְּחִינַת מְקַבֵּל, בְּחִינַת נְקֻדָּה תַּתָּאָה וּכְשֶׁנַּעֲשֶֹה בֵּינֵיהֶם הַכְחָשָׁה וּקְטָטוֹת זֶה בְּחִינַת פֵּרוּד, חַס וְשָׁלוֹם, בֵּין שְׁתֵּי' הַבְּחִינוֹת הַנַּ"ל וְעַל כֵּן הַמִּשְׁפָּט הוּא דָּבָר גָּדוֹל מְאֹד וְעָלָיו הָעוֹלָם עוֹמֵד, כִּי עַל יְדֵי הַמִּשְׁפָּט עַל יְדֵי זֶה עוֹשִֹין שָׁלוֹם בֵּינֵיהֶם. וַאֲזַי נִתְעוֹרֵר גַּם לְמַעְלָה, כִּבְיָכוֹל, הַיִּחוּד בֵּין חַמָּה וּלְבָנָה, בֵּין נְקֻדָּה עִלָּאָה לִנְקֻדָּה תַּתָּאָה, כִּי הַמִּשְׁפָּט הוּא בְּחִינַת תְּשׁוּבָה וְכוּ' כַּנַּ"ל:
<h3>אות ג</h3>
וְעַל כֵּן עִקַּר הַמִּשְׁפָּט הוּא רַק כְּשֶׁהַבַּעַל דָּבָר לְפָנֵינוּ, אֲבָל עַל יְדֵי שָׁלִיחַ אִי אֶפְשָׁר לַעֲשֹוֹת מִשְׁפַּט צֶדֶק. וְעַל כֵּן יָכוֹל לִדְחוֹתוֹ וְלוֹמַר לוֹ לָאו בַּעַל דְּבָרִים דִּידִי אַתְּ, כִּי עִקַּר הַהַכְחָשָׁה וְהַכְּפִירָה שֶׁנַּעֲשֶֹה בֵּינֵיהֶם בֵּין הַמַּלְוֶה וְהַלּוֹוֶה, בֵּין הַתּוֹבֵעַ וְהַנִּתְבָּע שֶׁזֶּה בְּחִינַת פֵּרוּד כַּנַּ"ל, עִקָּרוֹ נַעֲשֶֹה רַק מִבְּחִינַת עֵץ הַדַּעַת טוֹב וָרָע שֶׁמִּשָּׁם נִמְשָׁךְ הַשֶּׁקֶר הַבָּא מִזֻּהֲמַת הַנָּחָשׁ שֶׁהֵבִיא הַשֶּׁקֶר בָּעוֹלָם וְעַל יְדֵי זֶה נַעֲשֶֹה פֵּרוּד, כִּבְיָכוֹל, כַּיָּדוּעַ. וְעִקַּר הִשְׁתַּלְשְׁלוּת אֲחִיזַת עֵץ הַדַּעַת הוּא מִבְּחִינַת מט"ט וְכַמּוּבָא בַּתִּקּוּנִים, כִּי מט"ט הוּא בְּחִינַת מַטֵּה מֹשֶׁה הַמִּתְהַפֵּךְ וְכוּ', כִּי מִשָּׁם אֲחִיזַת עֵץ הַדַּעַת טוֹב וָרָע וּמט"ט הוּא בְּחִינַת מַלְאָךְ, בְּחִינַת שָׁלִיחַ. וּכְשֶׁהַקָּדוֹשׁ בָּרוּךְ הוּא מַסְתִּיר פָּנִים, כִּבְיָכוֹל, אֲזַי הַהַנְהָגָה עַל יְדֵי הַשָּׁלִיחַ שֶׁהוּא בְּחִינַת מט"ט וְעַל כֵּן אַחַר הַחֵטְא שֶׁל יִשְֹרָאֵל נֶאֱמַר, "הִנֵּה מַלְאָכִי יֵלֵךְ לְפָנֶיךָ וְכוּ'". וּמֹשֶׁה רַבֵּנוּ עָלָיו הָשָּׁלוֹם, לֹא רָצָה לְקַבְּלוֹ וְאָמַר, "אִם אֵין פָּנֶיךָ הֹלְכִים וְכוּ'". כִּי לֹא רָצָה מֹשֶׁה בִּבְחִינַת הַנְהָגָה זוֹ, כִּי מִשָּׁם מִשְׁתַּלְשֵׁל, חַס וְשָׁלוֹם, אֲחִיזַת עֵץ הַדַּעַת וְכוּ' כַּנַּ"ל, כִּי יִשְֹרָאֵל שֶׁיָּצְאוּ מִמִּצְרַיִם וְהָלְכוּ לִכְבֹּשׁ אֶרֶץ יִשְֹרָאֵל מִשִּׁבְעָה עֲמָמִין זֶה בְּחִינַת תְּשׁוּבָה לְתַקֵּן חֵטְא אָדָם הָרִאשׁוֹן שֶׁעִקַּר תִּקּוּנוֹ הָיָה עַל יְדֵי גָּלוּת מִצְרַיִם שֶׁנִּזְדַּכְּכוּ שָׁם וּבֵרְרוּ שָׁם כָּל הַנִּיצוֹצוֹת שֶׁנָּפְלוּ עַל יְדֵי חֵטְא אָדָם הָרִאשׁוֹן וְעָלוּ בִּרְכוּשׁ גָּדוֹל, דְּהַיְנוּ כָּל הַנִּיצוֹצוֹת הַנַּ"ל, לְאֶרֶץ יִשְֹרָאֵל לְהַחֲזִיר הַכֹּל לְשָׁרְשׁוֹ. וְגַם אֶרֶץ יִשְֹרָאֵל בְּעַצְמוֹ הוֹצִיאוּ מֵהַקְּלִפָּה וְהַסִּטְרָא אָחֳרָא שֶׁחָפָה עָלֶיהָ עַל יְדֵי חֵטְא הַנַּ"ל שֶׁמֵּחֲמַת זֶה הָיָה אֶרֶץ יִשְֹרָאֵל בְּיַד כְּנַעַן תְּחִלָּה. וְיִשְֹרָאֵל תִּקְּנוּ כָּל זֶה וְהִכְנִיעוּ שִׁבְעָה עֲמָמִין וְהוֹצִיאוּ אֶרֶץ יִשְֹרָאֵל מֵהַקְּלִפָּה וְהֶעֱלוּ כָּל הַנִּיצוֹצוֹת שֶׁנָּפְלוּ עַל יְדֵי חֵטְא אָדָם הָרִאשׁוֹן אֶל הַקְּדֻשָּׁה. נִמְצָא, שֶׁכְּנִיסַת יִשְֹרָאֵל לָאָרֶץ הוּא בְּחִינַת תְּשׁוּבָה וְעַל כֵּן נִצְטַוּוּ יִשְֹרָאֵל שָׁלֹשׁ מִצְווֹת בִּכְנִיסָתָן לָאָרֶץ שֶׁהֵם בְּחִינַת תְּשׁוּבָה, כְּמוֹ שֶׁמְּבֹאָר בַּמַּאֲמָר הַנַּ"ל, כִּי עִקַּר כְּנִיסָתָן לָאָרֶץ הָיָה בְּחִינַת תְּשׁוּבָה כַּנַּ"ל, וְעִקַּר הַתְּשׁוּבָה הוּא שֶׁיִּהְיֶה נַעֲשֶֹה, כִּבְיָכוֹל, יִחוּד בֵּין הַנְּקֻדּוֹת, בֵּין חַמָּה וּלְבָנָה כַּנַּ"ל. וְעִקַּר הַיִּחוּד בִּשְׁלֵמוּת הוּא כְּשֶׁה' יִתְבָּרַךְ בְּעַצְמוֹ מַנְהִיג אֶת יִשְֹרָאֵל וַאֲזַי כְּנֶסֶת יִשְֹרָאֵל מִתְיַחֲדִין עִמּוֹ יִתְבָּרַךְ וַאֲזַי הַיִּחוּד בִּשְׁלֵמוּת, אֲבָל כְּשֶׁהַהַנְהָגָה הִוא עַל יְדֵי בְּחִינַת מט"ט זֶה בְּחִינַת הַסְתָּרָה כַּיָּדוּעַ, וְאָז אֵין הַיִּחוּד בִּשְׁלֵמוּת, וַאֲזַי אֵין בְּחִינַת הַתְּשׁוּבָה בִּשְׁלֵמוּת וְיוּכַל, חַס וְשָׁלוֹם, לַחֲזֹר וּלְהִשְׁתַּלְשֵׁל אֲחִיזָה לְהַסִּטְרָא אָחֳרָא שֶׁיְּנִיקָתָהּ מִבְּחִינַת עֵץ הַדַּעַת שֶׁמִּשְׁתַּלְשֵׁל מִשָּׁם כַּנַּ"ל. וְעַל כֵּן לֹא רָצָה מֹשֶׁה בָּזֶה וְאָמַר, אִם אֵין פָּנֶיךָ הֹלְכִים אַל תַּעֲלֵנוּ מִזֶּה, כִּי לֹא רָצָה לִכָּנֵס כְּלָל לְאֶרֶץ יִשְֹרָאֵל עַל יְדֵי בְּחִינַת הַהַנְהָגָה זוֹ, כִּי יָדַע שֶׁלֹּא יִתְקַיְּמוּ יִשְֹרָאֵל שָׁם בְּאֶרֶץ יִשְֹרָאֵל כְּשֶׁיִּכָּנְסוּ עַל יְדֵי בְּחִינָה זוֹ וּכְמוֹ שֶׁהָיָה בֶּאֱמֶת, כִּי אַחַר כָּךְ בִּימֵי יְהוֹשֻׁעַ שֶׁהֻכְרַח לְקַבֵּל הַהַנְהָגָה זוֹ, כַּמְבֹאָר בַּפָּסוּק שָׁם שֶׁאָמַר לוֹ הַמַּלְאָךְ, "עַתָּה בָּאתִי". וְאָמְרוּ רַבּוֹתֵינוּ זִכְרוֹנָם לִבְרָכָה, אֲבָל בִּימֵי מֹשֶׁה רַבְּךָ בָּאתִי וְלֹא רָצָה לְקַבְּלוֹ וְכוּ'. וּלְבַסּוֹף נִתְקַלְקֵל הַדָּבָר שֶׁלֹּא נִתְקַיְּמוּ יִשְֹרָאֵל שָׁם, כִּי אִיתָא שֶׁאִלּוּ הָיָה מֹשֶׁה רַבֵּנוּ עָלָיו הַשָּׁלוֹם, מַכְנִיס אֶת יִשְֹרָאֵל לָאָרֶץ לֹא גָּלוּ מִשָּׁם לְעוֹלָם, וְהַכֹּל עַל יְדֵי בְּחִינָה הַנַּ"ל, כִּי בִּימֵי מֹשֶׁה הָיָה הַהַנְהָגָה עַל יָדוֹ יִתְבָּרַךְ בְּעַצְמוֹ, כִּבְיָכוֹל, כַּנַּ"ל:
<h3>אות ד</h3>
וְעַל כֵּן כְּשֶׁרוֹצִין לַעֲשֹוֹת מִשְׁפַּט צֶדֶק בֵּין אִישׁ לְרֵעֵהוּ צָרִיךְ שֶׁיִּהְיֶה הַבַּעַל דָּבָר לְפָנֵינוּ. וְאָז יוֹצֵא הַדִּין לַאֲשׁוּרוֹ וּמְבַטְּלִין הַשֶּׁקֶר וְהַכְּפִירָה הַבָּא מֵעֵץ הַדַּעַת וְכוּ' וְעוֹשִֹין שָׁלוֹם בֵּינֵיהֶם וְנַעֲשֶֹה יִחוּד שָׁלֵם מִזֶּה, כִּבְיָכוֹל, אֲבָל עַל יְדֵי שָׁלִיחַ קָשֶׁה לְבָרֵר הַדִּין לַאֲמִתּוֹ, כִּי יוּכַל לְהִתְגַּבֵּר הַכְּפִירָה וְהַשֶּׁקֶר שֶׁיְּנִיקָתָהּ מֵעֵץ הַדַּעַת שֶׁאֲחִיזָתוֹ מִשְׁתַּלְשֶׁלֶת מִבְּחִינַת מט"ט שֶׁהוּא בְּחִינַת שָׁלִיחַ כַּנַּ"ל. וְגַם כְּשֶׁיּוֹצֵא הַמִּשְׁפָּט אֵינוֹ בִּבְחִינַת מִשְׁפַּט שָׁלוֹם בִּשְׁלֵמוּת, כִּי עַל יְדֵי שָׁלִיחַ מְעוֹרְרִין, חַס וְשָׁלוֹם, הַהַנְהָגָה עַל יְדֵי שָׁלִיחַ שֶׁעַל יְדֵי זֶה אֵינוֹ נַעֲשֶֹה הַתִּקּוּן וְהַיִּחוּד בִּשְׁלֵמוּת כַּנַּ"ל. וְעַל כֵּן מֵעִקַּר הַדִּין אִי אֶפְשָׁר לַעֲשֹוֹת מִשְׁפָּט כְּלָל עַל יְדֵי שָׁלִיחַ כִּי אִם כְּשֶׁשְּׁנֵיהֶם לְפָנֵינוּ, כִּי עַל מַלְוֶה דְּכָפַר בֵּיהּ חֲבֵרֵיהּ אֵין מוֹעִיל הַרְשָׁאָה מִדִּינָא רַק מִצַּד תַּקָּנוֹת הַרְשָׁאָה, כַּמְבֹאָר בְּחֹשֶׁן מִשְׁפָּט וְעַיֵּן בַּשַּׁ"ךְ שָׁם, רַק מֵחֲמַת הַתַּקָּנָה תִּקְּנוּ שֶׁיּוֹעִיל הַרְשָׁאָה מֵחֲמַת תִּקּוּן הָעוֹלָם כְּדֵי שֶׁלֹּא יִהְיֶה כָּל אֶחָד חוֹטֵף מָמוֹן חֲבֵרוֹ וְיֵלֵךְ לְמֶרְחַקִּים, כַּמּוּבָא בַּפּוֹסְקִים, עַיֵּן שָׁם, כִּי בֶּאֱמֶת הַנְהָגָה זוֹ עַל יְדֵי שָׁלִיחַ אַף שֶׁהוּא בְּחִינַת הַסְתָּרָה הוּא תִּקּוּן הָעוֹלָם, כִּי לִפְעָמִים הָעוֹלָם, חַס וְשָׁלוֹם, בִּבְחִינַת הַרְחָקָה גְּדוֹלָה מֵאִתּוֹ יִתְבָּרַךְ, עַד שֶׁאִי אֶפְשָׁר שֶׁה' יִתְבָּרַךְ יַנְהִיג הָעוֹלָם בְּעַצְמוֹ כִּבְיָכוֹל, וְהַהֶכְרֵחַ שֶׁיַּנְהִיג הָעוֹלָם, כִּבְיָכוֹל, עַל יְדֵי בְּחִינַת הַסְתָּרָה עַל יְדֵי בְּחִינַת שָׁלִיחַ הַנַּ"ל, כְּמוֹ שֶׁכָּתוּב, "כִּי לֹא אֶעֱלֶה בְּקִרְבְּךָ פֶּן וְכוּ'". וְעַל כֵּן בְּהֶכְרֵחַ שֶׁתִּהְיֶה הַהַנְהָגָה עַל יְדֵי שָׁלִיחַ, כִּבְיָכוֹל, כִּי נִמְסַר לוֹ כָּל הַכֹּחַ וְיֵשׁ לוֹ כֹּחַ לָדוּן כָּל הָעוֹלָם, כִּי, כִּבְיָכוֹל, ה' יִתְבָּרַךְ נִסְתָּר בּוֹ וּמַנְהִיג הָעוֹלָם עַל יָדוֹ. וְזֶה בְּחִינַת הַבָּא בְּהַרְשָׁאָה לָדוּן וּלְהוֹצִיא לְהַצִּיל עָשׁוּק מִיַּד עוֹשְׁקוֹ, כִּי הַכֹּל בִּשְׁבִיל תִּקּוּן הָעוֹלָם כַּנַּ"ל וַאֲזַי הַמֻּרְשֶׁה צָרִיךְ לָבוֹא בְּכֹחַ הַמַּלְוֶה שֶׁיִּמְסֹר לוֹ כָּל כֹּחוֹ וְאָז יֵשׁ לוֹ כֹּחַ לְהוֹצִיא הַתְּבִיעָה וְלַהֲשִׁיבָהּ לְהַמַּלְוֶה לִמְקוֹמָהּ וְשָׁרְשָׁהּ הַכֹּל בַּבְּחִינָה הַנַּ"ל וְהָבֵן. וְעַל כֵּן אָמְרוּ רַבּוֹתֵינוּ זִכְרוֹנָם לִבְרָכָה, "וַאֲשֶׁר לֹא טוֹב עָשָֹה בְּעַמָּיו", זֶה הַבָּא בְּהַרְשָׁאָה, כִּי מִבְּחִינַת הַבָּא בְּהַרְשָׁאָה מִשָּׁם מִשְׁתַּלְשֵׁל אֲחִיזַת עֵץ הַדַּעַת טוֹב וָרָע. וְעַל כֵּן נִקְרָא הַבָּא בְּהַרְשָׁאָה לֹא טוֹב, כִּי אָנוּ צְרִיכִין לְהִשְׁתַּדֵּל בְּכָל מַעֲשֵֹינוּ רַק לְעוֹרֵר בְּחִינַת הַהַנְהָגָה עַל יָדוֹ יִתְבָּרַךְ בְּעַצְמוֹ, כִּבְיָכוֹל, וַאֲזַי נִתְחַבְּרִין שְׁתֵּי הַנְּקֻדּוֹת הַנַּ"ל בִּשְׁלֵמוּת וְהָעִקָּר בִּשְׁעַת הַמִּשְׁפָּט שֶׁהוּא בְּחִינַת תְּשׁוּבָה, בְּחִינַת יִחוּד הַנַּ"ל, בְּחִינַת חַמָּה וּלְבָנָה כַּנַּ"ל וַאֲזַי נִתְקַיֵּם, "וְהָיָה אוֹר הַלְּבָנָה כְּאוֹר הַחַמָּה" בְּלִי שׁוּם מִעוּט שֶׁמִּשָּׁם בָּאִין כָּל הַחוֹבוֹת וְהַתְּבִיעוֹת עַל יְדֵי מִעוּט הַיָּרֵחַ וְכוּ'. וְעַל יְדֵי מִשְׁפַּט אֱמֶת הַכֹּל חוֹזֵר לִמְקוֹמוֹ וְשָׁרְשׁוֹ וְנִתְתַּקֵּן כָּל זֶה וְעַל יְדֵי זֶה יָשׁוּבוּ יִשְֹרָאֵל לְאַרְצָם, כְּמוֹ שֶׁכָּתוּב, "צִיּוֹן בְּמִשְׁפָּט תִּפָּדֶה". וַאֲזַי יִתְקַיֵּם, "וְהָיָה ה' לְמֶלֶךְ וְכוּ' בַּיּוֹם הַהוּא יִהְיֶה ה' אֶחָד וּשְׁמוֹ אֶחָד". בָּרוּךְ הַשֵּׁם לְעוֹלָם, אָמֵן וְאָמֵן.:
<h2>כח והרשאה ג:</h2>
<h3>אות ד</h3>
עִנְיַן הַרְשָׁאָה:
<h3>אות א</h3>
עַל פִּי מַה שֶּׁכָּתַב רַבֵּנוּ זִכְרוֹנוֹ לִבְרָכָה בְּהַתּוֹרָה הַמַּתְחֶלֶת, וְאַתֶּם תִּהְיוּ לִי מַמְלֶכֶת כֹּהֲנִים וְכוּ'. מִי שֶׁרוֹצֶה לִטְעֹם טַעַם אוֹר הַגָּנוּז וְכוּ', עַיֵּן שָׁם סִימָן טו: וְהַכְּלָל לְעִנְיָנֵנוּ, שֶׁעַל יְדֵי מִשְׁפָּט מַעֲלִין אֶת הַיִּרְאוֹת הַנְּפוּלוֹת לְשָׁרְשָׁן, כִּי כְּשֶׁאֵין מִשְׁפָּט וְאֵין דִּין לְמַטָּה יֵשׁ דִּין לְמַעְלָה, חַס וְשָׁלוֹם, וּכְשֶׁשּׁוֹפְטִין אֶת הָאָדָם בְּמִשְׁפָּט דִּלְעֵלָּא אֲזַי הַדִּין נִתְלַבֵּשׁ בְּכָל הַדְּבָרִים וְכָל הַדְּבָרִים נַעֲשִֹים שְׁלוּחִים לַמָּקוֹם לַעֲשֹוֹת בְּזֶה הָאִישׁ מִשְׁפָּט כָּתוּב, כְּמוֹ שֶׁאָמְרוּ חֲכָמֵינוּ זִכְרוֹנָם לִבְרָכָה לְמִשְׁפָּטֶיךָ עָמְדוּ אֲזַי הַכֹּל עֲבָדֶיךָ לַעֲשֹוֹת דִּין בְּזֶה הָאָדָם. אֲבָל עַל יְדֵי מִשְׁפָּט שֶׁהָאָדָם שׁוֹפֵט אֶת עַצְמוֹ, הַיְנוּ מַה שֶּׁהָאָדָם מִתְבּוֹדֵד בֵּינוֹ לְבֵין קוֹנוֹ וּמְחַשֵּׁב דְּרָכָיו וּמְפַשְׁפֵּשׁ בְּמַעֲשָֹיו וְשׁוֹפֵט וְדָן אֶת עַצְמוֹ עַל כָּל דָּבָר וְדָבָר שֶׁעוֹשֶֹה אִם כָּךְ רָאוּי לוֹ לַעֲשֹוֹת וּלְבַלּוֹת יָמָיו, חַס וְשָׁלוֹם, בְּמַעֲשִֹים כָּאֵלֶּה וְשׁוֹפֵט וְדָן אֶת עַצְמוֹ בְּעַצְמוֹ וְעַל יְדֵי שֶׁהוּא בְּעַצְמוֹ שׁוֹפֵט אֶת עַצְמוֹ עַל יְדֵי זֶה מְבַטֵּל הַדִּין שֶׁלְּמַעְלָה שֶׁלֹּא יָבוֹא עָלָיו, כִּי כְּשֶׁיֵּשׁ דִּין לְמַטָּה אֵין דִּין לְמַעְלָה וְאָז אֵין הַיִּרְאָה וְהַדִּין מִתְלַבֵּשׁ בְּשׁוּם דָּבָר לְעוֹרֵר אֶת הָאָדָם, כִּי הוּא בְּעַצְמוֹ נִתְעוֹרֵר. וְעַל כֵּן עַל יְדֵי זֶה הַיִּרְאָה עוֹלָה מֵהַקְּלִפָּה, הַיְנוּ עַל יְדֵי מִשְׁפָּט הַנַּ"ל, כִּי מִתְחִלָּה הָיְתָה הַיִּרְאָה נִתְלַבֵּשׁ בַּקְּלִפָּה, דְּהַיְנוּ מַה שֶּׁהָאָדָם מְפַחֵד אֶת עַצְמוֹ מֵאֵיזֶה שַֹר אוֹ מִגַּנָּבִים וּשְׁאָר פְּחָדִים, זֶה הוּא שֶׁהַיִּרְאָה נִתְלַבֵּשׁ בְּאוֹתוֹ הַדָּבָר וְכוּ' וְכָל זֶה הוּא מֵחֲמַת שֶׁלֹּא שָׁפַט אֶת עַצְמוֹ שֶׁעַל יְדֵי זֶה יֵשׁ דִּין שֶׁל מַעְלָה שֶׁמִּתְלַבֵּשׁ אֶת עַצְמוֹ בְּכָל הַדְּבָרִים וְכַנַּ"ל, אֲבָל עַל יְדֵי מִשְׁפָּט שֶׁשּׁוֹפֵט אֶת עַצְמוֹ, עַל יְדֵי זֶה אֵין דִּין לְמַעְלָה וְאָז אֵין הַדִּין וְהַיִּרְאָה מִתְלַבֵּשׁ עַצְמוֹ בְּשׁוּם דָּבָר וְאָז עוֹלָה הַיִּרְאָה הַנְּפוּלָה לְשָׁרְשָׁהּ וְכוּ' וְשֹׁרֶשׁ הַיִּרְאָה הוּא הַדַּעַת וְכוּ' וְעַל יְדֵי שֶׁעוֹלָה הַיִּרְאָה לְשָׁרְשָׁהּ, שֶׁהוּא הַדַּעַת, עַל יְדֵי זֶה נִשְׁלָם הַדַּעַת. וְעַל יְדֵי זֶה זוֹכֶה לְתוֹרָה שֶׁבְּנִגְלֶה. וְעַל יְדֵי תּוֹרָה שֶׁבְּנִגְלֶה זוֹכֶה לִתְפִלָּה בִּמְסִירַת נֶפֶשׁ, וְעַל יְדֵי תְּפִלָּה זוֹכֶה לְתוֹרָה שֶׁבְּנִסְתָּר, שֶׁהוּא אוֹר הַגָּנוּז וְכוּ', עַיֵּן שָׁם:
<h3>אות ב</h3>
וְזֶה בְּחִינַת כֹּחַ וְהַרְשָׁאָה, שֶׁיֵּשׁ כֹּחַ לְמִי שֶׁיֵּשׁ לוֹ דִּין וּמִשְׁפָּט עַל חֲבֵרוֹ מֵחֲמַת אֵיזֶה תְּבִיעָה וְאֵינוֹ יָכוֹל לְתָבְעוֹ לְמִשְׁפָּט בְּעַצְמוֹ מֵחֲמַת הֶרְחֵק הַדֶּרֶךְ אוֹ מֵאֵיזֶה סִבָּה יֵשׁ לוֹ כֹּחַ לְהַתּוֹבֵעַ בַּעַל הַמִּשְׁפָּט לַעֲשֹוֹת מֻרְשָׁה לִמְסֹר הַדִּין וְהַמִּשְׁפָּט לַחֲבֵרוֹ, וַחֲבֵרוֹ יִתְבָּעֶנּוּ לְמִשְׁפָּט עַל יְדֵי הַכֹּחַ וְהַרְשָׁאָה שֶׁיֵּשׁ לוֹ מִמֶּנּוּ, הַיְנוּ מַמָּשׁ עִנְיָן הַנַּ"ל הַמְבֹאָר לְמַעְלָה שֶׁכָּל זְמַן שֶׁאֵין מִשְׁפָּט יֵשׁ כֹּחַ לְהַמִּשְׁפָּט לְהִתְלַבֵּשׁ עַצְמוֹ בְּכָל הַדְּבָרִים שֶׁבָּעוֹלָם בִּבְחִינַת לְמִשְׁפָּטֶיךָ עָמְדוּ, אֲזַי הַכֹּל עֲבָדֶיךָ וְכוּ' כַּנַּ"ל, וְעַל כֵּן יֵשׁ כֹּחַ לְהַתּוֹבֵעַ בַּעַל הַמִּשְׁפָּט לִמְסֹר מִשְׁפָּטוֹ וּתְבִיעָתוֹ לְכָל מִי שֶׁיִּרְצֶה וְלִתֵּן לוֹ כֹּחַ וְהַרְשָׁאָה וַאֲזַי יֵשׁ לוֹ כֹּחוֹ, כִּי כָּךְ הוּא חֹק הַמִּשְׁפָּט שֶׁיֵּשׁ לוֹ כֹּחַ לְהִתְלַבֵּשׁ עַצְמוֹ בְּכָל אָדָם וּבְכָל הַדְּבָרִים כְּדֵי לַעֲשֹוֹת מִשְׁפָּט כַּנַּ"ל. וְעַל כֵּן יְכוֹלִים לִתֵּן כֹּחַ וְהַרְשָׁאָה עַל כָּל הַתְּבִיעוֹת שֶׁבָּעוֹלָם אֲפִלּוּ עַל תְּבִיעַת מַלְוֶה דְּכָפַר בֵּיהּ אַף עַל פִּי שֶׁמִּדִּין הַקְנָאָה אֵין יְכוֹלִין לְהַקְנוֹת לַחֲבֵרוֹ תְּבִיעָה כָּזוֹ בְּשׁוּם קִנְיָן, כַּמְבֹאָר בַּפּוֹסְקִים, אַךְ בְּתוֹרַת כֹּחַ הַרְשָׁאָה יָכוֹל לְהַרְשׁוֹת אוֹתוֹ, כַּמְבֹאָר שָׁם בַּסְּמַ"ע וְשַׁ"ךְ. וְהָעִקָּר הוּא כַּנַּ"ל, כִּי כָּל זֶה הוּא כֹּחַ הַמִּשְׁפָּט כַּנַּ"ל, כִּי בֶּאֱמֶת הוּא רָאוּי שֶׁכָּל אָדָם יִשְׁפֹּט אֶת עַצְמוֹ כַּנַּ"ל. וּמִי שֶׁשּׁוֹפֵט אֶת עַצְמוֹ תָּמִיד עַל כָּל דָּבָר בְּוַדַּאי לֹא יִצְטָרֵךְ לָבוֹא לְדִין לִפְנֵי בֵּית דִּין לְהוֹצִיא מִמֶּנּוּ מָמוֹן בְּדִין, כִּי בְּוַדַּאי יַקְדִּים לְסַלֵּק לַחֲבֵרוֹ מַה שֶּׁמַּגִּיעַ לוֹ עַל פִּי הָאֱמֶת, כִּי בְּוַדַּאי כָּךְ רָאוּי לְכָל אָדָם שֶׁיִּשְׁפֹּט אֶת עַצְמוֹ עַל כָּל דָּבָר, וּבִפְרָט בְּדִינֵי מָמוֹנוֹת כְּשֶׁיּוֹדֵעַ שֶׁיֵּשׁ בְּיָדוֹ אֵיזֶה מָמוֹן שֶׁל חֲבֵרוֹ שֶׁיִּשְׁפֹּט אֶת עַצְמוֹ בְּעַצְמוֹ וִיסַלֵּק לַחֲבֵרוֹ קֹדֶם שֶׁיִּתְבָּעֶנּוּ לְדִין, וּכְעֵין שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק "שֹֹנְאֵי בָצַע", הַאי דַּיָּנָא דְּמַפְקִין מִנֵּיהּ מָמוֹנָא בְּדִינָא לָאו דַּיָּנָא הוּא. וּכְמוֹ כֵן רָאוּי לְכָל אָדָם. נִמְצָא זֶה שֶׁהוּא נִתְבָּע וְלֹא סִלֵּק לַחֲבֵרוֹ בְּעַצְמוֹ קֹדֶם שֶׁיָּבוֹא לְמִשְׁפָּט נִמְצָא שֶׁפָּגַם בַּמִּשְׁפָּט וּכְשֶׁאֵין מִשְׁפָּט, הַיְנוּ שֶׁאֵין הָאָדָם שׁוֹפֵט אֶת עַצְמוֹ אֲזַי יֵשׁ כֹּחַ בְּהַמִּשְׁפָּט שֶׁיִּתְלַבֵּשׁ אֶת עַצְמוֹ בְּכָל הַדְּבָרִים שֶׁבָּעוֹלָם כַּנַּ"ל. וְעַל כֵּן יֵשׁ כֹּחַ לְהַתּוֹבֵעַ לִמְסֹר מִשְׁפָּטוֹ לְכָל מִי שֶׁיִּרְצֶה וְלִתֵּן לוֹ כֹּחַ וְהַרְשָׁאָה אֲפִלּוּ עַל דָּבָר שֶׁאֵין יָכוֹל לְהַקְנוֹת לַחֲבֵרוֹ בְּתוֹרַת הַקְנָאָה גְּמוּרָה, אַף עַל פִּי כֵן בְּחָק הַמִּשְׁפָּט יָכוֹל לְהַרְשׁוֹת אוֹתוֹ שֶׁיּוּכַל לִתְבֹּעַ אֶת חֲבֵרוֹ וְלֹא יוּכַל לוֹמַר לוֹ לָאו בַּעַל דְּבָרִים דִּידִי אַתְּ, כִּי בֶּאֱמֶת כָּל אָדָם הוּא בַּעַל דָּבָר דִּידֵיהּ כְּשֶׁמְּקַבֵּל כֹּחַ מֵהַתּוֹבֵעַ, כִּי זֶהוּ בְּחִינַת כֹּחַ הַמִּשְׁפָּט שֶׁיֵּשׁ לוֹ כֹּחַ לְהִתְלַבֵּשׁ בְּכָל הַדְּבָרִים בִּבְחִינַת לְמִשְׁפָּטֶיךָ עָמְדוּ אֲזַי הַכֹּל עֲבָדֶיךָ כַּנַּ"ל, וְעַל כֵּן כָּל אָדָם הוּא בַּעַל דָּבָר דִּידֵיהּ אַף עַל פִּי שֶׁלֹּא קָנָה הַתְּבִיעָה בְּקִנְיָן גָּמוּר, אַף עַל פִּי כֵן הוּא בַּעַל דָּבָר דִּידֵיהּ לְתָבְעוֹ עַל יְדֵי כֹּחַ וְהַרְשָׁאָה שֶׁקִּבֵּל מִבַּעַל הַמִּשְׁפָּט, כִּי הַמִּשְׁפָּט יָכוֹל לְהִתְלַבֵּשׁ עַצְמוֹ בְּכָל הַדְּבָרִים כַּנַּ"ל:
<h3>אות ג</h3>
וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, "וַאֲשֶׁר לֹא טוֹב עָשָֹה בְּעַמָּיו", זֶה הַבָּא בְּהַרְשָׁאָה, כִּי הַבָּא בְּהַרְשָׁאָה זֶה בְּחִינַת שֶׁנִּתְלַבֵּשׁ בּוֹ בַּמִּשְׁפָּט. וּכְשֶׁנִּתְלַבֵּשׁ בּוֹ הַמִּשְׁפָּט בְּאֵיזֶה דָּבָר זֶהוּ בְּחִינַת יִרְאוֹת הַנְּפוּלוֹת כַּנַּ"ל. שֶׁמֵּהֶם אֲחִיזַת הַחִיצוֹנִים וְעַל כֵּן כָּל אֵלּוּ שֶׁנִּמְסָר וְנִתְלַבֵּשׁ בָּהֶם הַמִּשְׁפָּט לַעֲשֹוֹת דִּין בָּאָדָם הֵם נִקְרָאִין חִיצוֹנִים וּמַזִּיקֵי עָלְמָא, כִּי מֵאַחַר שֶׁנָּפְלָה הַיִּרְאָה שֶׁלְּמַעְלָה עַל יְדֵי פְּגַם הַמִּשְׁפָּט וְנִתְלַבְּשָׁה בִּדְבָרִים חִיצוֹנִיִּים מִזֶּה יֵשׁ לְהַקְּלִפּוֹת יְנִיקָה, חַס וְשָׁלוֹם, כִּי עִקַּר יְנִיקָתָם מִקְּדֻשּׁוֹת הַנְּפוּלוֹת כַּיָּדוּעַ. וּמֵחֲמַת זֶה בְּעַצְמוֹ צָרִיךְ הָאָדָם לְרַחֵם עַל עַצְמוֹ וְלִשְׁמֹר אֶת עַצְמוֹ מְאֹד מְאֹד לִשְׁפֹּט אֶת עַצְמוֹ בְּעַצְמוֹ כְּדֵי שֶׁלֹּא יִצְטָרֵךְ הַדִּין, חַס וְשָׁלוֹם, לְהִתְלַבֵּשׁ בַּמֶּה שֶׁיִּתְלַבֵּשׁ חַס וְשָׁלוֹם, כִּי אָז יִתְגַּבְּרוּ הֵם, חַס וְשָׁלוֹם וְחַס וְשָׁלוֹם. יִהְיֶה דִּין אַכְזָרִי, חָלִילָה, כִּי אַכְזָרִים הֵמָּה וְלֹא יְרַחֵמוּ. וְעַל כֵּן צָרִיךְ לִשְׁמֹר אֶת עַצְמוֹ מְאֹד לִשְׁפֹּט אֶת עַצְמוֹ כְּדֵי שֶׁלֹּא יִהְיֶה נִמְסָר הַדִּין לְמִי שֶׁיִּהְיֶה נִמְסָר חַס וְשָׁלוֹם, כַּנַּ"ל. וְעַל כֵּן זֶה הַבָּא בְּהַרְשָׁאָה אַף עַל פִּי שֶׁבֶּאֱמֶת יֵשׁ לוֹ כֹּחַ לְקַבֵּל כֹּחַ הַמִּשְׁפָּט מֵהַתּוֹבֵעַ וְלִתְבֹּעַ אֶת הַנִּתְבָּע וְלַעֲשֹוֹת בּוֹ מִשְׁפָּט כַּדָּת, אַף עַל פִּי כֵן נִקְרָא 'לֹא טוֹב עָשָֹה', כִּי בְּוַדַּאי הוּא לֹא טוֹב מֵאַחַר שֶׁנִּמְסַר וְנִשְׁתַּלְשֵׁל הַמִּשְׁפָּט לְאַחֵר שֶׁזֶּהוּ בְּחִינַת יִרְאָה הַנְּפוּלָה שֶׁהוּא בְּחִינַת אֲחִיזַת הַחִיצוֹנִים מַזִּיקֵי עָלְמָא שֶׁכָּל כֹּחָם מִיִּרְאוֹת הַנְּפוּלוֹת כַּנַּ"ל, עַל כֵּן נִקְרָא לֹא טוֹב עָשָֹה כַּנַּ"ל:
<h3>אות ד</h3>
כִּי אֵין טוֹב אֶלָּא אֶחָד, כַּמּוּבָא בְּדִבְרֵי רַבֵּנוּ זִכְרוֹנוֹ לִבְרָכָה, כַּמָּה פְּעָמִים שֶׁעִקַּר הַטּוֹב בְּעֶצֶם הוּא בְּחִינַת אֶחָד, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (פְּסָחִים נ) עַל פָּסוּק, "בַּיּוֹם הַהוּא יִהְיֶה ה' אֶחָד וּשְׁמוֹ אֶחָד" וְאָמְרוּ רַבּוֹתֵינוּ זִכְרוֹנָם לִבְרָכָה, שֶׁאָז יִהְיֶה כֻּלּוֹ טוֹב שֶׁיְּבָרְכוּ עַל הַכֹּל הַטּוֹב וְהַמֵּיטִיב. וְכָל הַצָּרוֹת וְהָרָעוֹת וְהַגְּזֵרוֹת, חַס וְשָׁלוֹם, כֻּלָּם נִמְשָׁכִין רַק מֵחֲמַת הָרִחוּק מֵאֶחָד, כִּי ה' יִתְבָּרַךְ הוּא טוֹב וּמֵיטִיב לַכֹּל וְעִקַּר אֲחִיזַת הָרַע הוּא רַק מֵחֲמַת הַהִשְׁתַּלְשְׁלוּת וְהָרִחוּק מֵאֶחָד שֶׁמִּשָּׁם עִקַּר אֲחִיזַת הַחִיצוֹנִים שֶׁאֲחִיזָתָם מִבְּחִינַת בִּקְשׁוּ חִשְּׁבֹנוֹת רַבִּים כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר סִימָן נא. וְעַל כֵּן עִקַּר תִּקּוּן הַמִּשְׁפָּט הוּא כְּשֶׁאָדָם שׁוֹפֵט אֶת עַצְמוֹ בֵּינוֹ לְבֵין קוֹנוֹ וּמְבַקֵּשׁ מֵה' יִתְבָּרַךְ רַחֲמִים וְתַחֲנוּנִים שֶׁיָּקֵל מֵעָלָיו מִשְׁפָּטָיו וְדִינָיו וּמַצְדִּיק עָלָיו אֶת הַדִּין וְאוֹמֵר, וְאַתָּה צַדִּיק עַל כָּל הַבָּא עָלֵינוּ כִּי אֱמֶת עָשִֹיתָ וְכוּ' לְךָ ה' הַצְּדָקָה וְלָנוּ בֹּשֶׁת הַפָּנִים וְכוּ' וְכַיּוֹצֵא בָּזֶה וּמִשְׁתַּטֵּחַ וּמְבַקֵּשׁ מִלְּפָנָיו יִתְבָּרַךְ שֶׁיַּעֲשֶֹה עִמּוֹ לִפְנִים מִשּׁוּרַת הַדִּין. וְאָז כְּשֶׁשּׁוֹפֵט אֶת עַצְמוֹ וְאֵין הַדִּין שֶׁלְּמַעְלָה צָרִיךְ לְהִתְלַבֵּשׁ אֶת עַצְמוֹ בִּשְׁאָר דְּבָרִים אֲזַי אֵין לָהֶם שׁוּם יְנִיקָה כְּלָל וְאָז ה' יִתְבָּרַךְ שׁוֹפֵט אוֹתוֹ בְּרַחֲמִים בְּחֶמְלָה וַחֲנִינָה אוֹ מוֹחֵל לוֹ לְגַמְרֵי, כִּי ה' יִתְבָּרַךְ חַנּוּן וְרַחוּם וּמַרְבֶּה לְהֵיטִיב, אֲבָל כְּשֶׁאֵין שׁוֹפֵט אֶת עַצְמוֹ אֲזַי יֵשׁ דִּין לְמַעְלָה וַאֲזַי, חַס וְשָׁלוֹם, הַדִּין מִתְלַבֵּשׁ בִּשְׁאָר דְּבָרִים וְנוֹתְנִין מִלְּמַעְלָה כֹּחַ וְהַרְשָׁאָה לְמִי שֶׁנּוֹתְנִין שֶׁיַּעֲשֶֹה בּוֹ מִשְׁפָּט כָּתוּב. וְכָל מַה שֶּׁיּוֹרֵד הַדִּין וְהַמִּשְׁפָּט וּמִתְלַבֵּשׁ יוֹתֵר מִזֶּה יֵשׁ לָהֶם יְנִיקָה, חַס וְשָׁלוֹם, בְּיוֹתֵר. וְאָז כֵּיוָן שֶׁנִּתָּן רְשׁוּת לַמַּשְׁחִית, חַס וְשָׁלוֹם, ה' יִתְבָּרַךְ יְרַחֵם וְיַצִּיל כָּל יִשְֹרָאֵל מִדִּינִים כָּאֵלֶּה, רַחֲמָנָא לִצְלַן, רַחֲמָנָא לִישֵׁזְבָן:
<h3>אות ה</h3>
וְזֶה שֶׁבִּקֵּשׁ דָּוִד הַמֶּלֶךְ עָלָיו הַשָּׁלוֹם, "שָׁפְטֵנִי ה' וְכוּ', מִלְּפָנֶיךָ מִשְׁפָּטִי יֵצֵא". וּבְמָקוֹם אַחֵר הוּא אוֹמֵר, "אַל תָּבוֹא בְּמִשְׁפָּט אֶת עַבְדֶּךְ". וּכְמוֹ שֶׁהִקְשׁוּ רַבּוֹתֵינוּ זִכְרוֹנָם לִבְרָכָה, אַךְ עַל פִּי הַנַּ"ל מְיֻשָּׁב הֵיטֵב עַל נָכוֹן, כִּי דָּוִד הַמֶּלֶךְ עָלָיו הַשָּׁלוֹם בִּקֵּשׁ שֶׁיִּהְיֶה מִשְׁפָּטוֹ מֵה' יִתְבָּרַךְ בְּעַצְמוֹ, כְּמוֹ שֶׁכָּתוּב, "שָׁפְטֵנִי ה' מִלְּפָנֶיךָ מִשְׁפָּטִי יֵצֵא וְכוּ'". וְאָז בְּוַדַּאי יִהְיֶה הַמִּשְׁפָּט בְּרַחֲמִים וּבְחֶמְלָה גְּדוֹלָה, אֲבָל לֹא יִתְלַבֵּשׁ הַמִּשְׁפָּט, חַס וְשָׁלוֹם, בִּשְׁאָר דְּבָרִים כַּנַּ"ל. וְזֶהוּ, "אַל תָּבוֹא בְּמִשְׁפָּט אֶת עַבְדֶּךְ", שֶׁהוּא בְּחִינָה שֶׁה' יִתְבָּרַךְ בָּא בְּהִתְלַבְּשׁוּת בִּבְחִינַת הִנֵּה אָנֹכִי בָּא אֵלֶיךָ בְּעַב הֶעָנָן, בְּחִינַת הִתְלַבְּשׁוּת, כִּי בֶּאֱמֶת ה' יִתְבָּרַךְ מְלֹא כָל הָאָרֶץ כְּבוֹדוֹ וְלֵית אֲתַר פָּנוּי מִנֵּיהּ וּכְשֶׁאָדָם זוֹכֵר אֶת ה' יִתְבָּרַךְ וְאֵינוֹ שׁוֹכֵחַ אוֹתוֹ אֲפִלּוּ שָׁעָה קַלָּה נִמְצָא הוּא קָרוֹב לַה' יִתְבָּרַךְ תָּמִיד וְהוּא שׁוֹפֵט אֶת עַצְמוֹ בְּכָל עֵת לִפְנֵי ה' יִתְבָּרַךְ בְּעַצְמוֹ וְאָז מִשְׁפָּטוֹ יוֹצֵא רַק מֵה' יִתְבָּרַךְ בְּעַצְמוֹ וְאָז בְּוַדַּאי הוּא נִצּוֹל מִכָּל הַמִּשְׁפָּטִים וְהַדִּינִים כַּנַּ"ל. וְעַל זֶה בִּקֵּשׁ דָּוִד הַמֶּלֶךְ עָלָיו הַשָּׁלוֹם: "מִלְּפָנֶיךָ מִשְׁפָּטִי יֵצֵא וְכוּ'" כַּנַּ"ל. אֲבָל כְּשֶׁאֵין הָאָדָם מִתְבּוֹדֵד בֵּינוֹ לְבֵין קוֹנוֹ לַחֲשֹׁב עַל דְּרָכָיו וְלִשְׁפֹּט אֶת עַצְמוֹ עַל כָּל דָּבָר. נִמְצָא, שֶׁה' יִתְבָּרַךְ רָחוֹק מִבֵּין עֵינָיו וְשׁוֹכֵחַ, חַס וְשָׁלוֹם, לִפְנֵי מִי הוּא עָתִיד לִתֵּן דִּין וְחֶשְׁבּוֹן. וּכְמוֹ שֶׁהוּא מִתְרַחֵק מֵה' יִתְבָּרַךְ כְּמוֹ כֵן, כִּבְיָכוֹל, ה' יִתְבָּרַךְ מִתְרַחֵק מִמֶּנּוּ חַס וְשָׁלוֹם, כִּי יוֹם תַּעַזְבֵנִי יוֹמַיִם אֶעֶזְבֶךָּ, וַאֲזַי בְּעֵת שֶׁמַּגִּיעַ הַמִּשְׁפָּט עָלָיו אֲזַי, כִּבְיָכוֹל, ה' יִתְבָּרַךְ מִתְלַבֵּשׁ אֶת עַצְמוֹ וּבָא אֵלָיו בְּדִין וּמִשְׁפָּט כְּמוֹ מִי שֶׁבָּא מֵרָחוֹק וּמִתְלַבֵּשׁ אֶת עַצְמוֹ בִּלְבוּשִׁים אֲחֵרִים שֶׁאֲזַי אֵין הָאָדָם מַכִּיר אוֹתוֹ. כְּמוֹ כֵן ה' יִתְבָּרַךְ שֶׁנִּתְרַחֵק מִמֶּנּוּ עַל יְדֵי מַעֲשָֹיו עַל שֶׁלֹּא חִשֵּׁב דְּרָכָיו וְלֹא שָׁפַט אֶת עַצְמוֹ בְּכָל עֵת. הוּא יִתְבָּרַךְ בָּא אֵלָיו בְּמִשְׁפָּט. כְּמוֹ מִי שֶׁבָּא מֵרָחוֹק. בִּבְחִינַת ה' בְּמִשְׁפָּט יָבוֹא, הַיְנוּ שֶׁהַמִּשְׁפָּט מִתְלַבֵּשׁ בִּשְׁאָר דְּבָרִים וְכַנַּ"ל וְאָז קָשֶׁה לְהַכִּיר אוֹתוֹ. וּצְרִיכִין אָז לְהַבִּיט הֵיטֵב לְהַכִּירוֹ יִתְבָּרַךְ, כִּי בֶּאֱמֶת אֲפִלּוּ אִם אֵין הָאָדָם זוֹכֶה לְפַשְׁפֵּשׁ בְּמַעֲשָֹיו וְלִשְׁפֹּט אֶת עַצְמוֹ מִקֹּדֶם עַד שֶׁבָּא הַדִּין עָלָיו, חַס וְשָׁלוֹם, הוּא צָרִיךְ עַל כָּל פָּנִים אַחַר כָּךְ לָשׁוּב עַד הַמַּכֵּהוּ וּלְהַעֲלוֹת כָּל הַיִּרְאוֹת הַנְּפוּלוֹת לַה' יִתְבָּרַךְ, דְּהַיְנוּ
שֶׁיִּתְבּוֹנֵן שֶׁאֵין שׁוּם דָּבָר שֶׁיּוּכַל לְיָרְאוֹת וּלְהַפְחִיד אוֹתוֹ אוֹ לַעֲשֹוֹת בּוֹ דִּין וְיִסּוּרִים חַס וְשָׁלוֹם, כִּי אִם עַל פִּי מִשְׁפָּט שֶׁלְּמַעְלָה עַל יְדֵי חִיּוּת אֱלֹקוּת שֶׁנִּתְלַבֵּשׁ בְּזֶה הַדָּבָר שֶׁזֶּהוּ בְּחִינַת יִרְאָה עִלָּאָה שֶׁיָּרְדָה מִכִּסְאָהּ בַּעֲווֹנוֹתָיו וְנִתְלַבְּשָׁה בְּאֵלּוּ הַדְּבָרִים שֶׁיֵּשׁ לוֹ פַּחַד וְיִסּוּרִים מֵהֶם, חַס וְשָׁלוֹם, וְאָז כְּשֶׁמִּתְבּוֹנֵן כָּל זֹאת הֵיטֵב בֶּאֱמֶת וּבְתָמִים וּמְפַשְׁפֵּשׁ בְּמַעֲשָֹיו וְשׁוֹפֵט אֶת עַצְמוֹ עַכְשָׁו עַל כָּל פָּנִים וְשָׁב בִּתְשׁוּבָה שְׁלֵמָה לַה' יִתְבָּרַךְ אֲזַי זוֹכֶה לְהַעֲלוֹת כָּל הַיִּרְאוֹת הַנְּפוּלוֹת לְשָׁרְשָׁן כַּנַּ"ל, אֲבָל בֶּאֱמֶת קָשֶׁה מְאֹד אָז לְהַעֲלוֹתָן וּלְבָרְרָן כִּי אִם בִּיגִיעָה גְּדוֹלָה וּבְרַחֲמִים רַבִּים. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (סַנְהֶדְרִין יז), "לְעוֹלָם יַקְדִּים אָדָם תְּפִלָּה לְצָרָה וְכוּ'". וּבִפְרָט מִי יוֹדֵעַ אִם יִזְכֶּה לְהִתְעוֹרֵר אָז לָשׁוּב בֶּאֱמֶת, כִּי לִפְעָמִים אֲפִלּוּ כְּשֶׁהַיִּסּוּרִין בָּאִין עַל הָאָדָם, חַס וְשָׁלוֹם, אַף עַל פִּי כֵן אֵינוֹ זוֹכֶה לָשׁוּב לַה' יִתְבָּרַךְ וְלִפְעָמִים הַיִּסּוּרִין מְעַקְּמִין אֶת לְבָבוֹ יוֹתֵר מֵה' יִתְבָּרַךְ, חַס וְשָׁלוֹם, כִּי הֵם בְּחִינַת יִרְאוֹת הַנְּפוּלוֹת שֶׁמֵּהֶם אֲחִיזַת הַחִיצוֹנִים כַּנַּ"ל. וְעַל כֵּן לִפְעָמִים אִם אֵינוֹ זוֹכֶה לְהִתְגַּבֵּר הֵם מַטְעִין וּמְעַקְּמִין אֶת לְבָבוֹ יוֹתֵר, חַס וְשָׁלוֹם, עַל כֵּן טוֹב לַגֶּבֶר שֶׁיַּקְדִּים לִשְׁפֹּט אֶת עַצְמוֹ מִקֹּדֶם כַּנַּ"ל כְּדֵי שֶׁלֹּא יִצְטָרֵךְ הַדִּין לְהִתְלַבֵּשׁ אֶת עַצְמוֹ, חַס וְשָׁלוֹם. וְזֶהוּ, "אַל תָּבוֹא בְּמִשְׁפָּט אֶת עַבְדֶּךְ", שֶׁלֹּא יָבוֹא בְּמִשְׁפָּט, הַיְנוּ שֶׁלֹּא יִתְלַבֵּשׁ הַמִּשְׁפָּט בִּדְבָרִים אֲחֵרִים רְחוֹקִים מִמֶּנּוּ יִתְבָּרַךְ, כִּי אָז בְּוַדַּאי 'לֹא יִצְדַּק לְפָנָיו כָל חָי', אֲבָל כְּשֶׁקְּרוֹבִים לַה' יִתְבָּרַךְ וְהַמִּשְׁפָּט מִמֶּנּוּ יִתְבָּרַךְ בְּעַצְמוֹ עַל יְדֵי שֶׁהָאָדָם שׁוֹפֵט אֶת עַצְמוֹ אֲזַי הַמִּשְׁפָּט הוּא רַק רַחֲמִים וְחֶמְלָה וַחֲנִינָה, כִּי מִשְׁפָּט הוּא רַחֲמֵי, כְּמוֹ שֶׁאִיתָא בַּזֹּהַר הַקָּדוֹשׁ:
<h3>אות ו</h3>
וְזֶה בְּחִינַת בֵּין הַמְצָרִים שֶׁמִּתְאַבְּלִין עַל חֻרְבַּן בֵּית הַמִּקְדָּשׁ מִשִּׁבְעָה עָשָֹר בְּתַמּוּז עַד תִּשְׁעָה בְּאָב. כִּי עִקַּר חֻרְבַּן בֵּית הַמִּקְדָּשׁ הָיָה עַל יְדֵי פְּגַם הַמִּשְׁפָּט, כְּמוֹ שֶׁכָּתוּב, "הַהֹפְכִים לְלַעֲנָה מִשְׁפָּט" (עָמוֹס ה). וּכְמוֹ שֶׁכָּתוּב בִּפְסוּקִים רַבִּים וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁחֻרְבַּן בֵּית הַמִּקְדָּשׁ הָיָה עַל עִנּוּי הַדִּין וְעַל עִוּוּת הַדִּין וְכוּ'. כִּי בֵּית הַמִּקְדָּשׁ כָּלוּל מִכָּל הַבְּחִינוֹת הַנַּ"ל, הַנֶּאֱמָרִים בַּתּוֹרָה הַנַּ"ל, כִּי בְּבֵית הַמִּקְדָּשׁ שָׁם עִקַּר תִּקּוּן הַמִּשְׁפָּט, כִּי שָׁם הָיְתָה יוֹשֶׁבֶת סַנְהֶדְרֵי גְּדוֹלָה שֶׁמֵּהֶם יוֹצֵא מִשְׁפַּט צֶדֶק לְכָל הָעוֹלָם וְעַל יְדֵי זֶה עוֹלָה הַיִּרְאָה שֶׁזֶּהוּ בְּחִינַת הַבֵּית הַמִּקְדָּשׁ שֶׁנִּקְרָא יִרְאָה, כְּמוֹ שֶׁכָּתוּב, "וַיִּקְרָא אַבְרָהָם שֵׁם הַמָּקוֹם הַהוּא ה' יִרְאֶה וְכוּ'". וּכְמוֹ שֶׁאָמַר יַעֲקֹב, "מַה נּוֹרָא הַמָּקוֹם הַזֶּה". וְעַל שֵׁם זֶה נִקְרָא יְרוּשָׁלַיִם בְּחִינַת יִרְאָה שָׁלֵם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעַל יְדֵי הַיִּרְאָה זוֹכִין לְדַעַת שֶׁזֶּהוּ בְּחִינַת הַבֵּית הַמִּקְדָּשׁ, כִּי כָּל מִי שֶׁיֵּשׁ בּוֹ דֵּעָה כְּאִלּוּ נִבְנָה בֵּית הַמִּקְדָּשׁ בְּיָמָיו, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעַל יְדֵי הַדַּעַת זוֹכִין לְתוֹרָה שֶׁבְּנִגְלֶה, כִּי עִקַּר הִתְגַּלּוּת הַתּוֹרָה הָיָה בְּבֵית הַמִּקְדָּשׁ שֶׁמִּשָּׁם תֵּצֵא תּוֹרָה בֵּין דִּין לְדִין וּבֵין דָּם לְדָם, כְּמוֹ שֶׁכָּתוּב, "וְקַמְתָּ וְעָלִיתָ אֶל הַמָּקוֹם וְכוּ' עַל פִּי הַתּוֹרָה אֲשֶׁר יוֹרוּךָ וְעַל פִּי הַמִּשְׁפָּט אֲשֶׁר יֹאמְרוּ לְךָ תַּעֲשֶֹה". וְעַל יְדֵי הַתּוֹרָה שֶׁבְּנִגְלֶה זוֹכִין לִתְפִלָּה בִּשְׁלֵמוּת שֶׁזֶּה הָיָה בְּבֵית הַמִּקְדָּשׁ שֶׁשָּׁם עִקַּר הַתְּפִלָּה, כְּמוֹ שֶׁכָּתוּב, "כִּי בֵיתִי בֵּית תְּפִלָּה". וְדֶרֶךְ שָׁם עוֹלִין כָּל הַתְּפִלּוֹת אֲשֶׁר יִתְפַּלְּלוּ אֶל הַבַּיִת הַזֶּה, כִּי הַמִּתְפַּלֵּל צָרִיךְ שֶׁיְּכַוֵּן אֶת לִבּוֹ לְבֵית הַמִּקְדָּשׁ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעַל יְדֵי הַתְּפִלָּה זוֹכִין לְתוֹרָה שֶׁבְּנִסְתָּר, שֶׁזֶּהוּ בְּחִינַת בֵּית הַמִּקְדָּשׁ בְּחִינַת קֹדֶשׁ שֶׁהוּא סִתְרֵי אוֹרַיְתָא, כְּמוֹ שֶׁמְּבֹאָר שָׁם בַּתּוֹרָה הַנַּ"ל
עַל פָּסוּק, "הַר זֶה קָנְתָה יְמִינוֹ", עַיֵּן שָׁם. נִמְצָא, שֶׁבֵּית הַמִּקְדָּשׁ הָיָה כָּלוּל מִכָּל הַתִּקּוּנִים הַנַּ"ל. וְכָל הַבְּחִינוֹת הַנַּ"ל כֻּלָּם תְּלוּיִים בַּמִּשְׁפָּט שֶׁבּוֹ תָּלוּי הַכֹּל כַּמְבֹאָר לְעֵיל שֶׁעִקַּר הַהַתְחָלָה הוּא מִמִּשְׁפָּט, הַיְנוּ הִתְבּוֹדְדוּת בֵּינוֹ לְבֵין קוֹנוֹ וְכוּ' כַּנַּ"ל, שֶׁעַל יְדֵי זֶה עוֹלָה הַיִּרְאָה, כִּי נִתְבַּטְּלִין הַיִּרְאוֹת הַנְּפוּלוֹת וְעַל יְדֵי זֶה זוֹכִין לְדַעַת וּלְכָל הַבְּחִינוֹת הַנַּ"ל. וְעַל כֵּן עַל יְדֵי שֶׁפָּגְמוּ בַּמִּשְׁפָּט כַּנַּ"ל, עַל יְדֵי זֶה נֶחֱרַב הַבֵּית הַמִּקְדָּשׁ וְנִתְבַּטְּלוּ כָּל הַבְּחִינוֹת הַנַּ"ל, כִּי נִתְלַבֵּשׁ הַדִּין וְהַיִּרְאָה בְּמַלְכוּת הָרְשָׁעָה שֶׁל בָּבֶל וְנִתַּן לָהֶם רְשׁוּת לְהַחֲרִיבוֹ וְהַכֹּל עַל יְדֵי פְּגַם הַמִּשְׁפָּט כַּנַּ"ל. וְזֶה שֶׁכָּתוּב, "מְקוֹם הַמִּשְׁפָּט שָׁמָּה הָרֶשַׁע וְכוּ'" הַיְנוּ כַּנַּ"ל, כִּי הָרֶשַׁע בָּא בִּמְקוֹם הַמִּשְׁפָּט, כִּי מֵחֲמַת שֶׁלֹּא עָשֹוּ מִשְׁפָּט וּפָגְמוּ בַּמִּשְׁפָּט עַל כֵּן נִתְלַבֵּשׁ הַמִּשְׁפָּט בְּהָרָשָׁע נְבוּכַדְנֶצַּר וַחֲבֵרָיו וּבִמְקוֹם הַמִּשְׁפָּט שָׁמָּה הָרֶשַׁע, כִּי הוּא בָּא בִּמְקוֹם הַמִּשְׁפָּט, בְּכֹחַ וְהַרְשָׁאָה שֶׁקִּבֵּל מֵהַמִּשְׁפָּט כְּמוֹ הַבָּא בְּהַרְשָׁאָה שֶׁהוּא בָּא בִּמְקוֹם הַתּוֹבֵעַ, כֵּן הוּא בָּא בִּמְקוֹם הַמִּשְׁפָּט, כִּי הַמִּשְׁפָּט נִתְלַבֵּשׁ בּוֹ כַּנַּ"ל:
<h3>אות ז</h3>
וְזֶה שֶׁגָּזְרוּ אַרְבָּעָה תַּעֲנִיּוֹת עַל חֻרְבַּן בֵּית הַמִּקְדָּשׁ, גַּם נוֹהֲגִין לְהִתְאַבֵּל בֵּין הַמְצָרִים וְלוֹמַר חֲצוֹת לִבְכּוֹת עַל חֻרְבַּן בֵּית הַמִּקְדָּשׁ וּמְסַגְּפִין עַצְמָן מִבָּשָֹר וָיַיִן וְכַיּוֹצֵא כָּל אֶחָד כְּפִי מִנְהָגוֹ, כִּי כָּל הַתַּעֲנִיתִים וְהַסִּגּוּפִים שֶׁהַיְרֵאִים עוֹשִֹין, הַכֹּל הוּא בִּבְחִינַת מִשְׁפָּט הַנַּ"ל שֶׁשּׁוֹפְטִין אֶת עַצְמָם קֹדֶם שֶׁיָּבוֹא הַדִּין שֶׁל מַעְלָה, חַס וְשָׁלוֹם, כְּדֵי לְבַטֵּל הַדִּין שֶׁלְּמַעְלָה עַל יְדֵי הַמִּשְׁפָּט שֶׁשּׁוֹפֵט אֶת עַצְמוֹ כַּנַּ"ל. כִּי לִפְעָמִים הָאָדָם רוֹאֶה שֶׁאֵין דַּי לוֹ בְּדִבּוּרִים מַה שֶּׁהוּא שׁוֹפֵט אֶת עַצְמוֹ וַאֲזַי הוּא בְּעַצְמוֹ נוֹתֵן מִשְׁפָּט עַל עַצְמוֹ שֶׁיִּתְעַנֶּה וִיסַגֵּף עַצְמוֹ כָּךְ וְכָךְ עַל מַעֲשָֹיו שֶׁעָשָֹה וְאַף עַל פִּי שֶׁבֶּאֱמֶת בְּוַדַּאי אֵין זֶה מַסְפִּיק אֲפִלּוּ חֵלֶק מֵאֶלֶף כְּנֶגֶד מַה שֶּׁפָּגַם, כִּי כָּל יָמֵינוּ לֹא יַסְפִּיקוּ לְהִתְעַנּוֹת וְלִסְגֹּף עַצְמֵנוּ עַל פְּגַם הִרְהוּר וּמַחֲשָׁבָה זָרָה אַחַת לְמִי שֶׁמַּאֲמִין בְּעֹצֶם הַפְּגָם הַנּוֹגֵעַ בְּמָקוֹם שֶׁנּוֹגֵעַ כַּנַּ"ל, מִכָּל שֶׁכֵּן וְכָל שֶׁכֵּן מִי שֶׁעָשָֹה אֵיזֶה עֲבֵרָה, חַס וְשָׁלוֹם, מִכָּל שֶׁכֵּן וְכָל שֶׁכֵּן מִי שֶׁקִּלְקֵל הַרְבֵּה מְאֹד, חַס וְשָׁלוֹם, כַּמָּצוּי עַכְשָׁו בַּדּוֹרוֹת הַלָּלוּ בַּעֲווֹנוֹתֵינוּ הָרַבִּים, וְאִם כֵּן לִכְאוֹרָה מַה יּוֹעִילוּ לוֹ אֵלּוּ הַתַּעֲנִיתִים וְהַסִּגּוּפִים כְּנֶגֶד מַעֲשָֹיו, אַךְ אַף עַל פִּי כֵן יָכוֹל לִזְכּוֹת לְכַפָּרַת עֲווֹנוֹתָיו עַל יָדָם, כִּי עִקַּר הַתִּקּוּן הוּא הַמִּשְׁפָּט, דְּהַיְנוּ מַה שֶּׁהוּא בְּעַצְמוֹ שׁוֹפֵט אֶת עַצְמוֹ וְעַל כֵּן מֵאַחַר שֶׁהוּא בְּעַצְמוֹ שׁוֹפֵט אֶת עַצְמוֹ וְאֵינוֹ מַמְתִּין עַל הַדִּין שֶׁלְּמַעְלָה עַל יְדֵי זֶה יָכוֹל לְבַטֵּל הַדִּין שֶׁלְּמַעְלָה עַל יְדֵי תַּעֲנִיתִים וְסִגּוּפִים שֶׁלּוֹ מֵאַחַר שֶׁהוּא בְּעַצְמוֹ שׁוֹפֵט אֶת עַצְמוֹ, כִּי כְּשֶׁיֵּשׁ דִּין לְמַטָּה אֵין דִּין לְמַעְלָה כַּנַּ"ל. וְזֶה בְּחִינַת מַה שֶּׁאָדָם יָכוֹל לְהִנָּצֵל עַל יְדֵי סִגּוּף אוֹ תַּעֲנִית אֶחָד מִדִּינִים קָשִׁים וּמָרִים הַרְבֵּה מְאֹד וְגַם לִזְכּוֹת עַל יָדָם לְחַיֵּי עוֹלָם הַבָּא, כִּי אִיתָא שֶׁכָּל הַיִּסּוּרִין שֶׁבָּעוֹלָם אִם יִתְקַבְּצוּ יַחַד עַל אָדָם אֶחָד כָּל הַשִּׁבְעִים שָׁנָה, חַס וְשָׁלוֹם, אֵינָם נֶגֶד רֶגַע אַחַת נֶגֶד כְּוִיָּה אַחַת שֶׁל גֵּיהִנֹּם, כָּל שֶׁכֵּן שֶׁשּׁוֹפְטִין אֶת הָאָדָם שְׁנֵים עָשָֹר חֹדֶשׁ בַּגֵּיהִנֹּם, כָּל שֶׁכֵּן שֶׁיֵּשׁ עֲבֵרוֹת, חַס וְשָׁלוֹם, שֶׁיּוֹרְדִין עֲלֵיהֶם וְאֵין עוֹלִים, כָּל שֶׁכֵּן שֶׁיֵּשׁ כַּמָּה מִינֵי עֳנָשִׁים קָשִׁים וּמָרִים יוֹתֵר מִצַּעַר שֶׁל גֵּיהִנֹּם הַקָּשֶׁה, כַּמּוּבָא בַּסְּפָרִים, וְאַף עַל פִּי כֵן עַל הַכֹּל מוֹעִיל תְּשׁוּבָה בָּעוֹלָם הַזֶּה. וְעִקַּר הַתְּשׁוּבָה הוּא בְּחִינַת הַמִּשְׁפָּט הַנַּ"ל, כִּי עַל יְדֵי שֶׁאָדָם מִתְבּוֹדֵד בֵּינוֹ לְבֵין קוֹנוֹ וְשׁוֹפֵט אֶת עַצְמוֹ עַל כָּל מַעֲשָֹיו שֶׁעָשָֹה וּמְעוֹרֵר עַצְמוֹ לַעֲבוֹדַת ה' יִתְבָּרַךְ בְּכָל פַּעַם וְעַל יְדֵי שֶׁיֵּשׁ מִשְׁפָּט לְמַטָּה אֵין דִּין לְמַעְלָה כַּנַּ"ל, וּבִפְרָט אִם זוֹכֶה לְהִתְעוֹרֵר עַד שֶׁעוֹשֶֹה מִשְׁפָּט בְּעַצְמוֹ מַמָּשׁ, דְּהַיְנוּ שֶׁמִּתְעַנֶּה וּמְסַגֵּף עַצְמוֹ אַף עַל פִּי שֶׁאֵינוֹ עוֹלֶה לִכְלוּם נֶגֶד מַעֲשָֹיו כַּנַּ"ל, אַף עַל פִּי כֵן מֵאַחַר שֶׁהוּא בְּעַצְמוֹ עוֹשֶֹה הַדִּין בְּעַצְמוֹ עַל יְדֵי זֶה מְבַטֵּל מִמֶּנּוּ כָּל הַדִּינִים שֶׁלְּמַעְלָה, אַף עַל פִּי שֶׁעָשָֹה אֲלָפִים וּרְבָבוֹת יוֹתֵר בְּלִי שִׁעוּר וָעֵרֶךְ, אַף עַל פִּי כֵן מְבַטֵּל כֻּלָּם עַל יְדֵי הַמִּשְׁפָּט שֶׁלּוֹ שֶׁשּׁוֹפֵט אֶת עַצְמוֹ כַּנַּ"ל, כִּי כְּשֶׁיֵּשׁ דִּין לְמַטָּה אֵין דִּין לְמַעְלָה כַּנַּ"ל. וְזֶהוּ בְּחִינַת הַתַּעֲנִיתִים וְהָאֲבֵלוּת שֶׁמְּסַגְּפִין עַצְמָן בְּתַעֲנִיּוֹת וּבִמְנִיעַת בָּשָֹר וָיַיִן וּרְחִיצָה וְכוּ' בִּשְׁבִיל חֻרְבַּן בֵּית הַמִּקְדָּשׁ, כִּי חֻרְבַּן בֵּית הַמִּקְדָּשׁ הוּא בִּשְׁבִיל פְּגַם הַמִּשְׁפָּט כַּנַּ"ל, עַל כֵּן אָנוּ עוֹשִֹין עַכְשָׁו תְּשׁוּבָה וּמְתַקְּנִין זֹאת וְאָנוּ עוֹשִֹין מִשְׁפָּט בְּעַצְמֵנוּ וּמִתְעַנִּין וּמְסַגְּפִין עַצְמָן כְּדֵי לְבַטֵּל הַדִּין שֶׁלְּמַעְלָה כַּנַּ"ל:
<h3>אות ח</h3>
כִּי עִקַּר תִּקּוּן הַתַּעֲנִית הוּא הַמִּשְׁפָּט הַנַּ"ל, דְּהַיְנוּ שֶׁיַּחֲשֹׁב דְּרָכָיו וְיִשְׁפֹּט אֶת עַצְמוֹ עַל כָּל דָּבָר כַּנַּ"ל, כְּמוֹ שֶׁכָּתוּב, "הֲלוֹא זֶה צוֹם אֶבְחָרֵהוּ פַּתֵּחַ חַרְצֻבּוֹת רֶשַׁע הַתֵּר אֲגֻדּוֹת מוֹטָה וְכוּ'". דְּהַיְנוּ שֶׁעִקַּר הַתַּעֲנִית לִשְׁפֹּט אֶת עַצְמוֹ וְלִפְתֹּחַ לְנַתֵּק כָּל הַקְּשָׁרִים וְהַחַרְצֻבּוֹת שֶׁל רֶשַׁע הַטָּמוּן בְּקִרְבּוֹ שֶׁזֶּהוּ עִקַּר בְּחִינַת הַמִּשְׁפָּט הַנַּ"ל שֶׁיִּשְׁפֹּט אֶת עַצְמוֹ עַל כָּל דָּבָר כַּנַּ"ל. וְעַל כֵּן הָיוּ נוֹהֲגִין בְּיוֹם הַתַּעֲנִית לוֹמַר דִּבְרֵי כִּבּוּשִׁין לָעָם וּלְעַיֵּן וּלְהַשְׁגִּיחַ לְתַקֵּן כָּל הַקִּלְקוּלִים שֶׁבָּעִיר וּלְחַפֵּשֹ אִם יֵשׁ, חַס וְשָׁלוֹם, אֵיזֶה חֲטָאִים וַעֲווֹנוֹת בָּעִיר לְתַקְּנָם, כְּמוֹ שֶׁפֵּרֵשׁ רַשִׁ"י עַל פָּסוּק "קָרְאוּ צוֹם" בְּמַעֲשֶֹה דְּנָבוֹת (מְלָכִים-א), כִּי זֶה עִקַּר תִּקּוּן הַתַּעֲנִית. וּכְמוֹ כֵן צָרִיךְ כָּל אָדָם לַעֲשֹוֹת בְּעַצְמוֹ בְּכָל יוֹם וָיוֹם, וּבִפְרָט בְּיוֹם הַתַּעֲנִית לִשְׁפֹּט אֶת עַצְמוֹ עַל כָּל דָּבָר שֶׁזֶּהוּ עִקַּר תִּקּוּן הַתַּעֲנִית כַּנַּ"ל:
<h3>אות ט</h3>
כִּי בֵּין הַמְצָרִים דִּינִים שׁוֹרִין, חַס וְשָׁלוֹם, שֶׁזֶּהוּ בְּחִינַת הַיִּרְאוֹת הַנְּפוּלוֹת כַּנַּ"ל וְעַל כֵּן אָמְרוּ רַבּוֹתֵינוּ זִכְרוֹנָם לִבְרָכָה שֶׁצָּרִיךְ לִזָּהֵר מְאֹד שֶׁלֹּא לָצֵאת יְחִידִי מִד' וְעַד ט', כַּמְבֹאָר בַּשֻּׁלְחָן עָרוּךְ, שֶׁכָּל זֶה הוּא בְּחִינַת יִרְאוֹת הַנְּפוּלוֹת. וְעַל כֵּן צְרִיכִין אָז לְהִשְׁתַּדֵּל בְּיוֹתֵר לְהַעֲלוֹת אֵלּוּ הַיִּרְאוֹת הַנְּפוּלוֹת, וְזֶה עַל יְדֵי הַתַּעֲנִית הַנַּ"ל וְעַל יְדֵי אֲמִירַת חֲצוֹת שֶׁמִּתְאַבְּלִין עַל חֻרְבַּן בֵּית הַמִּקְדָּשׁ. וְעִקַּר אֲמִירַת חֲצוֹת הוּא בְּחִינַת מִשְׁפָּט, כַּמְבֹאָר בְּמָקוֹם אַחֵר (בְּסִימָן קמט), כְּמוֹ שֶׁכָּתוּב, "חֲצוֹת לַיְלָה אָקוּם לְהוֹדוֹת לָךְ עַל מִשְׁפְּטֵי צִדְקֶךָ". כִּי עִקַּר הָאֲבֵלוּת הוּא לְהִתְאַבֵּל עַל מַעֲשָֹיו שֶׁעָשָֹה שֶׁהֵם גָּרְמוּ חֻרְבַּן בֵּית הַמִּקְדָּשׁ, כִּי כָּל מִי שֶׁלֹּא נִבְנָה בֵּית הַמִּקְדָּשׁ בְּיָמָיו כְּאִלּוּ נֶחֱרַב בְּיָמָיו, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְצָרִיךְ לְהִתְאַבֵּל עַל עֲווֹנוֹתָיו וְלִבְכּוֹת עֲלֵיהֶם מְאֹד מְאֹד וְלִשְׁפֹּט אֶת עַצְמוֹ וּלְפַשְׁפֵּשׁ בְּמַעֲשָֹיו וּלְתַקְּנָם מֵעַתָּה וְעַל יְדֵי זֶה יִזְכֶּה לְבִנְיַן בֵּית הַמִּקְדָּשׁ, כִּי כָּל הַמִּתְאַבֵּל עַל יְרוּשָׁלַיִם זוֹכֶה לִרְאוֹת בְּשִֹמְחָתָהּ, כִּי עַל יְדֵי הָאֲבֵלוּת שֶׁמִּתְאַבֵּל עַל יְרוּשָׁלַיִם וּמְפַשְׁפֵּשׁ בְּמַעֲשָֹיו וְתוֹלֶה הַחֻרְבָּן בְּעַצְמוֹ, כִּי כָּל אָדָם לְפִי חֲטָאָיו כֵּן יֵשׁ לוֹ חֵלֶק בְּכָל דּוֹר וָדוֹר בְּחֻרְבַּן בֵּית הַמִּקְדָּשׁ. וְכֵן כָּל אֶחָד כְּפִי מַה שֶּׁשּׁוֹפֵט אֶת עַצְמוֹ וְזוֹכֶה לְתַקֵּן מַעֲשָֹיו כֵּן יֵשׁ לוֹ חֵלֶק בְּבִנְיַן בֵּית הַמִּקְדָּשׁ שֶׁיִּבָּנֶה לֶעָתִיד בִּמְהֵרָה בְּיָמֵינוּ עַל יְדֵי תִּקּוּן הַמַּעֲשִֹים שֶׁל כָּל אֶחָד וְאֶחָד מִיִּשְֹרָאֵל. כִּי עִקַּר בִּנְיַן בֵּית הַמִּקְדָּשׁ עַל יְדֵי מִשְׁפָּט, כְּמוֹ שֶׁכָּתוּב, "צִיּוֹן בְּמִשְׁפָּט תִּפָּדֶה וְכוּ'". כִּי עִקַּר הַחֻרְבָּן הָיָה עַל יְדֵי פְּגַם הַמִּשְׁפָּט כַּנַּ"ל. וְעַל כֵּן עַל יְדֵי תִּקּוּן הַמִּשְׁפָּט עַל יְדֵי זֶה יַחֲזֹר הַמִּקְדָּשׁ עַל מְכוֹנוֹ:
<h3>אות י</h3>
וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, הַאי בַּר יִשְֹרָאֵל דְּאִית לֵיהּ דִּינָא בַּהֲדֵי עַכּוּ"ם לִשְׁתַּמֵּיט מִנֵּיהּ קֹדֶם תִּשְׁעָה בְּאָב וְכוּ', כִּי אָז הֵם יְמֵי חֻרְבַּן בֵּית הַמִּקְדָּשׁ שֶׁהוּא פְּגַם הַמִּשְׁפָּט וְאָז נָפַל הַמִּשְׁפָּט וְהַדִּין אֲלֵיהֶם כַּנַּ"ל, עַל כֵּן אָז קָשֶׁה לְיִשְֹרָאֵל לְהַצְלִיחַ בְּמִשְׁפָּט נֶגֶד עַכּוּ"ם, מֵאַחַר שֶׁמִּשְׁפָּט דִּקְדֻשָּׁה נָפַל אָז וְנִתְלַבֵּשׁ בֵּין הָעַכּוּ"ם כַּנַּ"ל. וְעַל כֵּן אָנוּ צְרִיכִין אָז יְגִיעָה גְּדוֹלָה בְּתַעֲנִית וְדִינֵי אֲבֵלוּת שֶׁמְּסַגְּפִין עַצְמָן מִבָּשָֹר וָיַיִן וְכוּ' כְּדֵי לְהַעֲלוֹת הַמִּשְׁפָּט וְהַיִּרְאָה הַנְּפוּלָה לְשָׁרְשָׁהּ כַּנַּ"ל:
<h3>אות יא</h3>
וְעַל כֵּן מִתְאַבְּלִין עַל חֻרְבַּן בֵּית הַמִּקְדָּשׁ שְׁלֹשָׁה שָׁבוּעוֹת דַּיְקָא, כִּי עִקַּר הַתִּקּוּן שֶׁל כָּל הַנַּ"ל הוּא עַל יְדֵי שַׁבַּת קֹדֶשׁ, כִּי בְּשַׁבָּת אָז עוֹלִין כָּל הַיִּרְאוֹת הַנְּפוּלוֹת שֶׁהֵם כָּל הַדִּינִין וְהַצָּרוֹת הַמַּפְחִידִין אֶת הָאָדָם, חַס וְשָׁלוֹם, כִּי בְּשַׁבָּת נִמְתָּקִין וְנִתְבַּטְּלִין כָּל הַדִּינִין. בִּבְחִינַת וְכָל שׁוּלְטָנֵי רוּגְזִין וּמָארֵי דְּדִינִין כֻּלְּהוּ עַרְקִין וְאִתְעַבְּרוּ מִנָּהּ וְלֵית שׁוּלְטָנָא אָחֳרָא בְּכֻלְּהוּ עָלְמִין וְכוּ', כִּי אָז אֵין רְשׁוּת לְשׁוּם מַשְׁחִית וּמַזִּיק לְהַפְחִיד לַעֲשֹוֹת שׁוּם דִּין כְּלָל, כִּי אָז בְּשַׁבָּת בְּטֵלִין כָּל הַדִּינִים שֶׁהֵם בְּחִינַת יִרְאוֹת הַנְּפוּלוֹת וְאָז עוֹלָה הַיִּרְאָה לְשָׁרְשָׁהּ שֶׁהוּא הַדַּעַת, כִּי בְּשַׁבָּת אָז הוּא שְׁלֵמוּת הַדַּעַת כַּמּוּבָא שֶׁשַּׁבָּת הִוא בְּחִינַת דַּעַת, כִּי אָז עוֹלָה הַיִּרְאָה לְשֹׁרֶשׁ הַדַּעַת שֶׁעַל יְדֵי זֶה נִשְׁלָם הַדַּעַת כַּנַּ"ל. וּכְמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר (בְּלִקּוּטֵי תִּנְיָנָא בְּסִימָן יז). וְעַל כֵּן עִקַּר תִּקּוּן בִּנְיַן בֵּית הַמִּקְדָּשׁ שֶׁהוּא עֲלִיַּת הַיִּרְאָה וְכוּ' כַּנַּ"ל הוּא עַל יְדֵי שַׁבָּת, כְּמוֹ שֶׁכָּתוּב, "אֶת שַׁבְּתֹתַי תִּשְׁמֹרוּ וּמִקְדָּשִׁי תִירָאוּ". כִּי בְּשַׁבָּת נִתְבַּטְּלִין כָּל הַדִּינִים וְכָל הַיִּרְאוֹת הַנְּפוּלוֹת וְאָז עוֹלָה הַיִּרְאָה לְשֹׁרֶשׁ הַדַּעַת שֶׁזֶּהוּ עִקַּר בְּחִינַת בִּנְיַן בֵּית הַמִּקְדָּשׁ כַּנַּ"ל:
<h3>אות יב</h3>
וְזֶהוּ בְּחִינַת הַקִּדּוּשׁ עַל כּוֹס יַיִן בְּשַׁבָּת, שֶׁכְּשֶׁרוֹצִין לָצֵאת מִן שֵׁשֶׁת יְמֵי הַחֹל וְלִכְנֹס לִקְדֻשַּׁת שַׁבָּת לְהַמְשִׁיךְ עָלֵינוּ קְדֻשַּׁת שַׁבָּת צְרִיכִין לְקַדֵּשׁ עַל כּוֹס יַיִן, כִּי כּוֹס יַיִן זֶה בְּחִינַת יִרְאָה, בְּחִינַת מַלְכוּת, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר שֶׁיִּרְאָה הִוא בְּחִינַת מַלְכוּת, כְּמוֹ שֶׁאָמְרוּ, אִלְמָלֵא מוֹרָאָהּ שֶׁל מַלְכוּת. וְזֶהוּ בְּחִינַת כּוֹס הַיַּיִן שֶׁל קִדּוּשׁ, כַּמּוּבָא בַּכַּוָּנוֹת, כִּי כּוֹס בְּגִימַטְרִיָּא אֱלֹקִים זֶה בְּחִינַת אֱלֹקִים יְרָא, בְּחִינַת יִרְאָה, בְּחִינַת מַלְכוּת. וְזֶה בְּחִינַת יַיִן, בְּחִינַת יַיִן אָדֹם, כְּמוֹ שֶׁכָּתוּב, "אַל תֵּרֶא יַיִן כִּי יִתְאַדָּם". שֶׁהוּא בְּחִינַת דִּין, בְּחִינַת יִרְאָה, הַיְנוּ שֶׁבִּכְנִיסַת שַׁבָּת כְּשֶׁיּוֹצְאִין מֵחֹל לְשַׁבָּת עִקַּר הַהַתְחָלָה לְהַמְשִׁיךְ קְדֻשַּׁת שַׁבַּת קֹדֶשׁ הוּא עַל יְדֵי שֶׁתֵּכֶף בִּכְנִיסַת שַׁבָּת אָנוּ מְרִימִין כָּל הַיִּרְאוֹת הַנְּפוּלוֹת לְשָׁרְשָׁם שֶׁבַּדַּעַת שֶׁנִּקְרָא קֹדֶשׁ, כִּי הַדַּעַת נִקְרָא קֹדֶשׁ כַּיָּדוּעַ. וְזֶה בְּחִינַת קִדּוּשׁ עַל הַכּוֹס יַיִן שֶׁמַּעֲלִין וּמְרִימִין אֶת בְּחִינַת כּוֹס, בְּחִינַת יַיִן, שֶׁהוּא בְּחִינַת יִרְאָה מַעֲלִין אוֹתָהּ לְשָׁרְשָׁהּ שֶׁהוּא הַדַּעַת שֶׁנִּקְרָא קֹדֶשׁ וְעַל כֵּן צְרִיכִין לְקַבֵּל הַכּוֹס בִּשְׁתֵּי יָדָיו, כִּי הַיָּדַיִם הֵם בְּחִינַת מִשְׁפָּט שֶׁהוּא עַמּוּדָא דְּאֶמְצָעִיתָא שֶׁכָּלוּל מִתְּלָת שֶׁהֵם הַגּוּף וְהַיָּדַיִם כַּיָּדוּעַ. וְזֶה בְּחִינַת וְתֹאחֵז בְּמִשְׁפָּט יָדִי. וְאֵלּוּ הַיָּדַיִם שֶׁהֵם בְּחִינַת מִשְׁפָּט הֵם מְקַבְּלִין אֶת הַכּוֹס וּמַעֲלִין אוֹתוֹ, שֶׁזֶּהוּ בְּחִינַת עֲלִיַּת הַיִּרְאָה כַּנַּ"ל. וְעַל כֵּן אוֹחֲזִין אֶת הַכּוֹס כְּנֶגֶד טַבּוּרָא דְּלִבָּא, כִּי שָׁם עִקַּר הַיִּרְאָה שֶׁהוּא דָּבָר הַמָּסוּר לַלֵּב, כַּמְבֹאָר בְּהַתּוֹרָה הַנַּ"ל, וְאָז אוֹמְרִין הַקִּדּוּשׁ וּמְעִידִין שֶׁה' יִתְבָּרַךְ בָּרָא הַכֹּל בְּשֵׁשֶׁת יְמֵי הַמַּעֲשֶֹה וְשָׁבַת בְּשַׁבָּת, שֶׁבָּזֶה מְבַטְּלִין כָּל הַיִּרְאוֹת הַנְּפוּלוֹת וְכָל הַפְּחָדִים, כִּי ה' לִי לֹא אִירָא מַה יַּעֲשֶֹה לִי אָדָם, כִּי מֵאַחַר שֶׁיּוֹדְעִין שֶׁהַכֹּל בָּרָא ה' יִתְבָּרַךְ וְהַכֹּל בִּרְשׁוּתוֹ מַה לִּי לְהִתְיָרֵא מִשּׁוּם אָדוֹן וּמִשּׁוּם דָּבָר שֶׁבָּעוֹלָם, כִּי בִּלְתִּי רְשׁוּתוֹ מִי יוּכַל לַעֲשֹוֹת לִי דָּבָר, כִּי הַכֹּל בִּרְשׁוּתוֹ לְבַד וְאֵין לִי לְהִתְיָרֵא כִּי אִם מִבַּעַל הָרְשׁוּת שֶׁהוּא הַבּוֹרֵא הַיָּחִיד יִתְבָּרַךְ וְעַל כֵּן נִקְרָא קִדּוּשׁ, כִּי עַל יְדֵי זֶה עוֹלָה הַיִּרְאָה לְהַדַּעַת שֶׁהִוא בְּחִינַת קֹדֶשׁ כַּנַּ"ל וְשָׁם כְּשֶׁנִּכְלֶלֶת הַיִּרְאָה בְּדַעַת הַקֹּדֶשׁ עַל יְדֵי זֶה עוֹלִין וְנִכְלָלִין בְּתַכְלִית קְדֻשָּׁה הָעֶלְיוֹנָה שֶׁהוּא בְּחִינַת אוֹר הַגָּנוּז סִתְרֵי אוֹרַיְתָא שֶׁנִּקְרָא קֹדֶשׁ כַּנַּ"ל בְּהַתּוֹרָה הַנַּ"ל, עַיֵּן שָׁם. שֶׁזֶּהוּ עִקַּר בְּחִינַת קְדֻשַּׁת שַׁבָּת, שֶׁהוּא מֵעֵין עוֹלָם הַבָּא, שֶׁאָז נִזְכֶּה לָאוֹר הַגָּנוּז שֶׁיִּתְגַּלֶּה לֶעָתִיד:
<h3>אות יג</h3>
וְזֶה בְּחִינַת נְטִילַת הָרְשׁוּת שֶׁמְּקַבְּלִין קֹדֶם בִּרְכַּת הַיַּיִן שֶׁל הַקִּדּוּשׁ שֶׁאוֹמְרִים "סַבְרִי". אוֹ "בִּרְשׁוּת". כְּדֵי לְקַבֵּל רְשׁוּת מִכָּל הַמְסֻבִּים , כִּי כְּשֶׁרוֹצִים לְבַטֵּל הַיִּרְאוֹת הַנְּפוּלוֹת וּלְהַעֲלוֹת הַיִּרְאָה לְשָׁרְשָׁהּ שֶׁהוּא הַדַּעַת בְּחִינַת קֹדֶשׁ כַּנַּ"ל צְרִיכִין שֶׁיֻּכְלְלוּ כָּל הָרְשֻׁיּוֹת יַחַד כְּדֵי לְהִכָּלֵל בְּאֶחָד שֶׁשָּׁם כֻּלּוֹ טוֹב, כֻּלּוֹ קֹדֶשׁ כַּנַּ"ל וְשָׁם כָּל הַדִּינִים בְּטֵלִים כַּנַּ"ל. כִּי עִקַּר אֲחִיזַת הַדִּינִים וְהַיִּרְאוֹת הַנְּפוּלוֹת הוּא רַק מֵחֲמַת הָרִחוּק מֵאֶחָד כַּנַּ"ל. וְעַל כֵּן כְּשֶׁחָטְאוּ יִשְֹרָאֵל בָּעֵגֶל וּבִקְּשׁוּ הַרְבֵּה רְשֻׁיּוֹת, חַס וְשָׁלוֹם, אַחַר כָּךְ אָמַר ה' יִתְבָּרַךְ לְמֹשֶׁה, "הִנֵּה אָנֹכִי שֹׁלֵחַ לְפָנֶיךָ מַלְאָךְ וְכוּ'". שֶׁמָּסַר רְשׁוּתוֹ, כִּבְיָכוֹל, לַמַּלְאָךְ לְהוֹלִיךְ אֶת יִשְֹרָאֵל, וְעַל כֵּן לֹא חָפַץ מֹשֶׁה בָּזֶה, כְּמוֹ שֶׁכָּתוּב, "אִם אֵין פָּנֶיךָ הֹלְכִים אַל תַּעֲלֵנוּ מִזֶּה וְכוּ'". כִּי תֵּכֶף כְּשֶׁנִּתָּן רְשׁוּת לְאַחֵר אֲפִלּוּ לַמַּלְאָךְ הַקָּדוֹשׁ, אַף עַל פִּי כֵן מֵאַחַר שֶׁנִּשְׁתַּלְשֵׁל הָרְשׁוּת וְנִתְרַחֵק מֵאֶחָד, מִזֶּה יֵשׁ לָהֶם אֲחִיזָה, חַס וְשָׁלוֹם, וְיָכוֹל לְהַגִּיעַ, חַס וְשָׁלוֹם, רְשׁוּת לַמַּשְׁחִית שֶׁהֵם הַיִּרְאוֹת הַנְּפוּלוֹת שֶׁיֵּשׁ לָהֶם רְשׁוּת לְהַזִּיק, חַס וְשָׁלוֹם, רַק עַל יְדֵי רִבּוּי הָרְשֻׁיּוֹת וְהַמַּלְכֻיּוֹת כְּשֶׁנִּתְרַבּוּ עַל יְדֵי עֲווֹנוֹת, חַס וְשָׁלוֹם, בִּבְחִינַת בְּפֶשַׁע אֶרֶץ רַבִּים שָֹרֶיהָ, כִּי מִשָּׁם עִקַּר אֲחִיזַת הַקְּלִפּוֹת וְהַיֵּצֶר הָרָע שֶּׁעִקַּר אֲחִיזָתָם מִכְּפִירוֹת שֶׁנִּמְשָׁכִין רַק מֵחֲמַת שֶׁלִּפְעָמִים ה' יִתְבָּרַךְ נוֹתֵן רְשׁוּת לְשָׁלִיחַ וּלְמַלְאָךְ שֶׁמִּזֶּה נִשְׁתַּלְשֵׁל אֲחִיזַת הַכְּפִירוֹת וְהַדִּינִים שֶׁאוֹמְרִים, חַס וְשָׁלוֹם, שְׁתֵּי רְשֻׁיּוֹת יֵשׁ כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל אַחֵר שֶׁטָּעָה עַל יְדֵי זֶה כִּדְאִיתָא שָׁם בַּחֲגִיגָה, אַחֵר מַאי חֲזָא? חֲזָא מט"ט דְּיַהֲבֵי לֵיהּ רְשׁוּתָא וְכוּ' אָמַר שְׁמַע מִנָּהּ וְכוּ'. וְעַל כֵּן כְּשֶׁרָצָה ה' יִתְבָּרַךְ לִשְׁלֹחַ מַלְאָךְ וְלִתֵּן לוֹ רְשׁוּת לְהוֹלִיךְ אֶת יִשְֹרָאֵל. הִזְהִיר אֶת יִשְֹרָאֵל שֶׁיִּזָּהֲרוּ מְאֹד לִבְלִי לִטְעוֹת, חַס וְשָׁלוֹם, עַל יְדֵי זֶה כַּנַּ"ל וְזֶה שֶׁכָּתוּב שָׁם, "הִנֵּה אָנֹכִי שֹׁלֵחַ מַלְאָךְ לְפָנֶיךָ וְכוּ' הִשָּׁמֶר מִפָּנָיו וְכוּ' אַל תַּמֵּר בּוֹ". וְדָרְשׁוּ רַבּוֹתֵינוּ זִכְרוֹנָם לִבְרָכָה, אַל תְּמִירֵנִי בּוֹ, כִּי צָרִיךְ אַתָּה לִזָּהֵר שֶׁלֹּא תִּטְעֶה מֵאַחַר שֶׁנִּתַּן לוֹ רְשׁוּת שֶׁלֹּא תִּטְעֶה, חַס וְשָׁלוֹם, בִּכְפִירוֹת כְּמוֹ שֶׁטָּעָה אַחֵר, כִּי שְׁמִי בְּקִרְבּוֹ, כִּי בֶּאֱמֶת אֵין לוֹ שׁוּם רְשׁוּת בִּפְנֵי עַצְמוֹ, חַס וְשָׁלוֹם, כְּלָל רַק כָּל מַה שֶּׁעוֹשֶֹה הוּא בִּרְשׁוּתִי וּבִשְׁלִיחוּתִי כִּי שְׁמִי בְּקִרְבּוֹ כַּנַּ"ל. נִמְצָא, שֶׁכָּל מַה שֶּׁנִּשְׁתַּלְשֵׁל רְשׁוּת יוֹתֵר אֲפִלּוּ בַּקְּדֻשָּׁה אֲפִלּוּ לְמַלְאָכִים קְדוֹשִׁים, אַף עַל פִּי כֵן מִזֶּה נִשְׁתַּלְשֵׁל אֲחִיזָתָם, חַס וְשָׁלוֹם, כַּנַּ"ל. וְעַל כֵּן קֹדֶם הַקְּדֻשָּׁה כּוֹלְלִין הַמַּלְאָכִים רְשׁוּתָם יַחַד כְּדֵי שֶׁיּוּכְלוּ לְהִכָּלֵל בְּאֶחָד שֶׁזֶּהוּ תַּכְלִית הַקְּדֻשָּׁה כַּנַּ"ל וְזֶהוּ מַה שֶּׁכָּתוּב, וְנוֹתְנִים בְּאַהֲבָה רְשׁוּת זֶה לָזֶה לְהַקְדִּישׁ לְיוֹצְרָם וְכוּ' קְדֻשָּׁה כֻּלָּם כְּאֶחָד עוֹנִים וְכוּ'. כִּי עַל יְדֵי שֶׁנִּכְלָל כָּל רְשׁוּתָם יַחַד וְנִתְבַּטְּלִין הַרְבֵּה רְשֻׁיּוֹת עַל יְדֵי זֶה נִתְבַּטְּלִין כָּל הַחִיצוֹנִים וְכָל הַיִּרְאוֹת הַנְּפוּלוֹת, כִּי אֵין רְשׁוּת לְשׁוּם מַשְׁחִית מֵחֲמַת שֶׁכָּל הָרְשֻׁיּוֹת נִכְלָלִין בְּאֶחָד וְאָז עוֹלָה הַיִּרְאָה לְשָׁרְשָׁהּ שֶׁהִוא הַדַּעַת, שֶׁהִוא בְּחִינַת קֹדֶשׁ. וְעַל כֵּן אָז כְּשֶׁנּוֹתְנִים רְשׁוּת זֶה לָזֶה וְנִכְלָלִין יַחַד בְּאֶחָד כַּנַּ"ל אָז כֻּלָּם כְּאֶחָד עוֹנִים וְאוֹמְרִים בְּיִרְאָה קָדוֹשׁ, 'בְּיִרְאָה' דַּיְקָא, כִּי אָז הַיִּרְאָה בִּשְׁלֵמוּת וְנִכְלֶלֶת בַּקֹּדֶשׁ שֶׁהוּא הַדַּעַת שֶׁהוּא שֹׁרֶשׁ הַיִּרְאָה וְכַנַּ"ל: וְזֶהוּ בְּחִינַת נְטִילַת הָרְשׁוּת קֹדֶם הַקִּדּוּשׁ, כִּי אָז עוֹלָה הַיִּרְאָה הַנְּפוּלָה עַל כֵּן צְרִיכִין לְהִכָּלֵל כָּל הָרְשֻׁיּוֹת יַחַד שֶׁעַל יְדֵי זֶה נִתְבַּטְּלִין כָּל הַיִּרְאוֹת הַנְּפוּלוֹת כַּנַּ"ל וְעַל יְדֵי זֶה עוֹלָה הַיִּרְאָה לְשָׁרְשָׁהּ לִבְחִינַת קֹדֶשׁ שֶׁהוּא הַדַּעַת שֶׁזֶּהוּ בְּחִינַת הַקִּדּוּשׁ כַּנַּ"ל:
<h3>אות יד</h3>
וְזֶה בְּחִינַת שָׁלֹשׁ פְּעָמִים 'אֱלֹקִים' וְשָׁלֹשׁ פְּעָמִים 'שְׁבִיעִי' שֶׁאוֹמְרִים בַּקִּדּוּשׁ. זֶהוּ בְּחִינַת שָׁלֹשׁ בְּחִינוֹת הַנַּ"ל שֶׁזֶּהוּ עִקַּר קְדֻשַּׁת שַׁבָּת שֶׁמַּמְשִׁיכִין עַל יְדֵי הַקִּדּוּשׁ, הַיְנוּ יִרְאָה וּמִשְׁפָּט וְדַעַת, כִּי הַיִּרְאָה עוֹלָה עַל יְדֵי הַמִּשְׁפָּט אֶל הַדַּעַת שֶׁזֶּהוּ שָׁלֹשׁ בְּחִינוֹת שֶׁהֵם בְּחִינַת שָׁלֹשׁ פְּעָמִים שְׁבִיעִי וְשָׁלֹשׁ פְּעָמִים אֱלֹקִים שֶׁבַּקִּדּוּשׁ, כִּי אִיתָא בַּכַּוָּנוֹת שֶׁשָּׁלֹשׁ פְּעָמִים שְׁבִיעִי וֵאלֹקִים הַנַּ"ל הֵם כְּנֶגֶד שָׁלֹשׁ עֲלִיּוֹת הַמַּלְכוּת שֶׁעוֹלָה בְּנֶצַח הוֹד יְסוֹד וּבְחֶסֶד גְּבוּרָה תִּפְאֶרֶת וּבְחָכְמָה בִּינָה דַּעַת שֶׁנִּקְרָא קֹדֶשׁ, עַיֵּן שָׁם. וְזֶהוּ שָׁלֹשׁ בְּחִינוֹת הַנַּ"ל. כִּי מַלְכוּת הִוא בְּחִינַת יִרְאָה כַּנַּ"ל וּמִתְּחִלָּה בִּימֵי הַחֹל שֶׁהָיוּ שׁוֹלְטִין הַיִּרְאוֹת הַנְּפוּלוֹת אָז הָיוּ נִיצוֹצֵי הַמַּלְכוּת בֵּין הַחִיצוֹנִים וְעַכְשָׁו עוֹלִין כָּל הַקְּדֻשּׁוֹת שֶׁהָיוּ מְלֻבָּשִׁין בַּיִּרְאוֹת הַנְּפוּלוֹת וְנִכְלָלִין בַּיִּרְאָה הַקְּדוֹשָׁה שֶׁהִיא מַלְכוּת דִּקְדֻשָּׁה. וּבִתְחִלָּה כְּשֶׁהַיִּרְאָה נִכְלֶלֶת בַּקְּדֻשָּׁה הִיא בִּבְחִינַת נֶצַח הוֹד יְסוֹד שֶׁהִיא בְּחִינַת רַגְלִין שֶׁשָּׁם מְקוֹם הַיִּרְאָה וּמַלְכוּת שֶׁנִּקְרֵאת אֶרֶץ, כְּמוֹ שֶׁמְּבֹאָר בְּהַתּוֹרָה הַנַּ"ל, וְאֶרֶץ הִיא בְּחִינַת רַגְלִין בִּבְחִינַת וְהָאָרֶץ הֲדֹם רַגְלָי בְּחִינַת נֶצַח הוֹד יְסוֹד הַנַּ"ל. וְעִקַּר עֲלִיַּת הַיִּרְאָה הוּא עַל יְדֵי מִשְׁפָּט שֶׁהוּא בְּחִינַת יָדַיִם, בְּחִינַת תֹּאחֵז בְּמִשְׁפָּט יָדִי, בְּחִינַת עַמּוּדָא דְּאֶמְצָעִיתָא, בְּחִינַת חָכְמָה גְּבוּרָה תִּפְאֶרֶת וְזֶהוּ בְּחִינַת עֲלִיַּת הַמַּלְכוּת בְּחָכְמָה גְּבוּרָה תִּפְאֶרֶת. וְעַל יְדֵי הַמִּשְׁפָּט עוֹלָה הַיִּרְאָה לְשָׁרְשָׁהּ הָעֶלְיוֹן שֶׁהִוא יִרְאָה עִלָּאָה שֶׁשָּׁרְשָׁהּ בַּדַּעַת, שֶׁהִוא בְּחִינַת קֹדֶשׁ וְאָז עוֹלָה הַמַּלְכוּת שֶׁהִיא הַיִּרְאָה וְנִכְלֶלֶת בְּחָכְמָה בִּינָה דַּעַת שֶׁהוּא שָׁרְשָׁהּ וְעַל כֵּן אוֹמְרִים גַּם בַּתְּפִלָּה קְדֻשָּׁה מְשֻׁלֶּשֶׁת וְעִקָּר עַל יְדֵי הַיִּרְאָה כַּנַּ"ל, כְּמוֹ שֶׁכָּתוּב, "וְנוֹתְנִים רְשׁוּת וְכוּ' עוֹנִים וְאוֹמְרִים בְּיִרְאָה קָדוֹשׁ קָדוֹשׁ קָדוֹשׁ". כִּי עַל יְדֵי עֲלִיַּת הַיִּרְאָה, הַקְּדוֹשָׁה מְשֻׁלֶּשֶׁת בְּשָׁלֹשׁ בְּחִינוֹת הַנַּ"ל:
<h3>אות טו</h3>
וְאֵלּוּ הַשָּׁלֹשׁ בְּחִינוֹת הֵם בְּחִינַת שְׁלֹשָׁה אָבוֹת שֶׁעִקַּר עֲלִיַּת הַמַּלְכוּת בְּשַׁבָּת הוּא לְהִכָּלֵל בָּהֶם שֶׁזֶּהוּ בְּחִינַת שָׁלֹשׁ סְעֻדּוֹת שֶׁאוֹכְלִים בְּשַׁבָּת שֶׁהֵם תְּלָת אֲבָהָן כַּיָּדוּעַ. כִּי אַבְרָהָם הוּא בְּחִינַת יָמִין, בְּחִינַת הַדַּעַת הַקָּדוֹשׁ, כִּי מִסִּטְרָא דִּימִינָא מֹחָא חִוַּרְתָּא כְּכַסְפָּא. וּכְמוֹ שֶׁמְּבֹאָר בְּהַתּוֹרָה הַנַּ"ל עַל פָּסוּק, הַר זֶה קָנְתָה יְמִינוֹ, שֶׁעַל יְדֵי אַבְרָהָם בְּחִינַת יָמִין, זוֹכִין לְסִתְרֵי תּוֹרָה בְּחִינַת קֹדֶשׁ וְכוּ'. וְיִצְחָק הוּא בְּחִינַת יִרְאָה, בְּחִינַת פַּחַד יִצְחָק. וְעִקַּר הַתִּקּוּן עַל יְדֵי יַעֲקֹב שֶׁהוּא בְּחִינַת מִשְׁפָּט, כְּמוֹ שֶׁכָּתוּב (תְּהִלִּים פא), "מִשְׁפָּט לֵאלֹקֵי יַעֲקֹב". כִּי יַעֲקֹב שֶׁהוּא בְּחִינַת מִשְׁפָּט, הוּא מְקַשֵּׁר וּמַעֲלֶה בְּחִינַת פַּחַד יִצְחָק, בְּחִינַת יִרְאָה לִבְחִינַת אַבְרָהָם שֶׁהוּא בְּחִינַת דַּעַת כַּנַּ"ל. שֶׁזֶּהוּ עִקַּר בְּחִינַת קְדֻשַּׁת שַׁבָּת כַּנַּ"ל. וְעַל כֵּן עִקַּר הַשַּׁבָּת הוּא בִּבְחִינַת יַעֲקֹב, כְּמוֹ שֶׁכָּתוּב, "וְהַאֲכַלְתִּיךָ נַחֲלַת יַעֲקֹב אָבִיךָ". וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁיַּעֲקֹב שָׁמַר אֶת הַשַּׁבָּת. כִּי עִקַּר קְדֻשַּׁת שַׁבָּת הוּא עַל יְדֵי בְּחִינַת יַעֲקֹב שֶׁהוּא בְּחִינַת מִשְׁפָּט הַמַּעֲלֶה הַיִּרְאָה לְהַדַּעַת שֶׁעַל יְדֵי זֶה נִתְבַּטְּלִין כָּל הַיִּרְאוֹת הַנְּפוּלוֹת כַּנַּ"ל, שֶׁזֶּהוּ נַחֲלַת יַעֲקֹב שֶׁהִוא נַחֲלָה בְּלִי מְצָרִים, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, הַיְנוּ בְּחִינַת בִּטּוּל כָּל הַמַּזִּיקִין שֶׁהֵם הַיִּרְאוֹת הַנְּפוּלוֹת שֶׁהֵם עִקָּרֵי מְצָרֵי הַקְּדֻשָּׁה שֶׁמְּצֵרִין לְיִשְֹרָאֵל, חַס וְשָׁלוֹם, בִּבְחִינַת כָּל רֹדְפֶיהָ הִשִֹּיגוּהָ בֵּין הַמְּצָרִים. וְעַל יְדֵי קְדֻשַּׁת שַׁבָּת נִתְבַּטְּלִין כָּל הַמְצָרִים אֶת הַקְּדֻשָּׁה שֶׁהֵם כָּל הַדִּינִים וְכָל הַיִּרְאוֹת הַנְּפוּלוֹת, כִּי אָז כָּל שׁוּלְטָנֵי רוּגְזִין וּמָארֵי דְּדִינִין כֻּלְּהוּ עַרְקִין וְאִתְעַבְּרוּ מִנָּהּ וְכוּ' וְעַל כֵּן עִקַּר הַתִּקּוּן עַל יְדֵי יַעֲקֹב, כִּי אַבְרָהָם יָצָא מִמֶּנּוּ יִשְׁמָעֵאל וְיִצְחָק יָצָא מִמֶּנּוּ עֵשָֹו. וְיַעֲקֹב הָיְתָה מִטָּתוֹ שְׁלֵמָה בְּלִי פְּסוּל, כִּי כָּל זְמַן שֶׁלֹּא בָּא יַעֲקֹב שֶׁהוּא בְּחִינַת מִשְׁפָּט עֲדַיִן לֹא נִתְבַּטֵּל לְגַמְרֵי שְׁלִיטַת מַזִּיקֵי עָלְמָא שֶׁיְּנִיקָתָם מִיִּרְאוֹת הַנְּפוּלוֹת הַנַּ"ל וְעַל כֵּן יָצְאוּ מֵהֶם עֵשָֹו וְיִשְׁמָעֵאל שֶׁהֵם מַזִּיקֵי עָלְמָא שֶׁהֶחֱרִיבוּ אֶת הַבֵּית הַמִּקְדָּשׁ מְקוֹם הַיִּרְאָה הַקְּדוֹשָׁה כַּנַּ"ל, וְהַכֹּל מֵחֲמַת שֶׁעֲדַיִן לֹא הָיָה הַמִּשְׁפָּט עַל מְכוֹנוֹ וְכַנַּ"ל, עַד שֶׁבָּא יַעֲקֹב, שֶׁהוּא בְּחִינַת מִשְׁפָּט, שֶׁעַל יְדֵי זֶה עִקַּר הַמְתָּקַת וַעֲלִיַּת פַּחַד יִצְחָק לִבְחִינַת הַדַּעַת שֶׁהוּא בְּחִינַת אַבְרָהָם, שֶׁעַל יְדֵי זֶה נִמְתָּק הַכֹּל, כִּי יַעֲקֹב הוּא בְּרִיחַ הַתִּיכוֹן הַמַּבְרִיחַ מִן הַקָּצֶה אֶל הַקָּצֶה, כִּי הוּא מַכְרִיעַ וְכוֹלֵל אַבְרָהָם וְיִצְחָק, כִּי הוּא מְקַשֵּׁר בְּחִינַת יִצְחָק, בְּחִינַת יִרְאָה לִבְחִינַת אַבְרָהָם בְּחִינַת דַּעַת עַל יְדֵי מִדָּתוֹ שֶׁהוּא בְּחִינַת מִשְׁפָּט כַּנַּ"ל. וְעַל כֵּן הַמִּקְדָּשׁ שֶׁלֶּעָתִיד שֶׁיִּהְיֶה כְּנֶגֶד יַעֲקֹב לֹא יֵחָרֵב לְעוֹלָם כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי עִקַּר תִּקּוּן בִּנְיַן בֵּית הַמִּקְדָּשׁ הוּא עַל יְדֵי בְּחִינַת מִשְׁפָּט שֶׁהוּא בְּחִינַת יַעֲקֹב כַּנַּ"ל. וְזֶהוּ שֶׁאָמַר יַעֲקֹב כְּשֶׁרָאָה מְקוֹם הַבֵּית הַמִּקְדָּשׁ, "מַה נּוֹרָא הַמָּקוֹם הַזֶּה אֵין זֶה כִּי אִם בֵּית אֱלֹהִים וְכוּ'". וְאָמְרוּ רַבּוֹתֵינוּ זִכְרוֹנָם לִבְרָכָה (פְּסָחִים פח) עַל פָּסוּק זֶה: שֶׁיַּעֲקֹב קְרָאוֹ בַּיִת שֶׁלֹּא יֵחָרֵב לְעוֹלָם. וְהַשְׁתָּא מְדֻיָּק הֵיטֵב שֶׁנִּסְמַךְ סוֹף הַמִּקְרָא לְרֹאשׁוֹ, כִּי זָכָה לְהַשִּיג הַיִּרְאָה בִּשְׁלֵמוּת עַל יְדֵי הַמִּשְׁפָּט שֶׁהוּא מִדָּתוֹ כַּנַּ"ל וְעַל כֵּן אָמַר, מַה נּוֹרָא הַמָּקוֹם הַזֶּה, הַיְנוּ שֶׁהִפְלִיג בְּעֹצֶם שְׁלֵמוּת הַיִּרְאָה דִּקְדֻשָּׁה שֶׁהִשִּיג כָּאן וְעַל יְדֵי שְׁלֵמוּת הַיִּרְאָה בְּחִינַת מַה נּוֹרָא הַמָּקוֹם, עַל יְדֵי זֶה לֹא יֵחָרֵב עוֹד לְעוֹלָם. וְזֶהוּ שֶׁסִּיֵּם, "אֵין זֶה כִּי אִם בֵּית אֱלֹקִים", 'בֵּית' דַּיְקָא בְּחִינַת בַּיִת הַשְּׁלִישִׁי שֶׁיִּהְיֶה בִּזְכוּת יַעֲקֹב שֶׁלֹּא יֵחָרֵב לְעוֹלָם, כִּי עַל יְדֵי יַעֲקֹב, שֶׁהוּא בְּחִינַת מִשְׁפָּט, עַל יְדֵי זֶה הַיִּרְאָה בִּשְׁלֵמוּת בְּחִינַת מַה נּוֹרָא כַּנַּ"ל, שֶׁזֶּהוּ עִקַּר קִיּוּם הַבֵּית הַמִּקְדָּשׁ כַּנַּ"ל, כִּי לֹא יוּכְלוּ עוֹד לִשְׁלֹט בּוֹ יְדֵי זָרִים, חַס וְשָׁלוֹם, שֶׁהֵם עֵשָֹו וְיִשְׁמָעֵאל מַזִּיקֵי עָלְמָא שֶׁיְּנִיקָתָם מִיִּרְאוֹת הַנְּפוּלוֹת, כִּי כְּבָר הַיִּרְאָה בִּשְׁלֵמוּת עַל יְדֵי הַמִּשְׁפָּט שֶׁל יַעֲקֹב שֶׁעַל יְדֵי זֶה זָכָה לְמִטָּה שְׁלֵמָה בְּלִי פְּסוּל כַּנַּ"ל, וְעַל כֵּן בְּוַדַּאי אֵין זֶה כִּי אִם בֵּית אֱלֹקִים בְּחִינַת בַּיִת שֶׁלֹּא יֵחָרֵב לְעוֹלָם כַּנַּ"ל: וְזֶהוּ בְּחִינַת וְזָכַרְתִּי אֶת בְּרִיתִי יַעֲקֹב וְאַף אֶת בְּרִיתִי יִצְחָק וְאַף אֶת בְּרִיתִי אַבְרָהָם אֶזְכֹּר וְהָאָרֶץ אֶזְכֹּר, וְחוֹשֵׁב אוֹתָם לְמַפְרֵעַ וּמַתְחִיל מִיַּעֲקֹב, כִּי עִקַּר הַגְּאֻלָּה וּבִנְיָן שֶׁל עָתִיד עַל יָדוֹ, כִּי פָּסוּק זֶה נֶאֱמַר אַחַר הַתּוֹכָחָה שֶׁהִזְהִיר ה' יִתְבָּרַךְ אֶת יִשְֹרָאֵל, "וְאִם לֹא תִשְׁמְעוּ וְכוּ' וְאִם אֶת מִשְׁפָּטַי תִּגְעַל נַפְשְׁכֶם וְכוּ'". שֶׁאָז יָבוֹא עֲלֵיהֶם מַה שֶּׁיָּבוֹא, חַס וְשָׁלוֹם, וְכָל אֵלּוּ הַדִּינִים הֵם בְּחִינַת יִרְאוֹת הַנְּפוּלוֹת שֶׁמֵּהֶן בָּאִין כָּל הַצָּרוֹת וְהַגְּזֵרוֹת חַס וְשָׁלוֹם, שֶׁכָּל זֶה נִמְשָׁךְ, חַס וְשָׁלוֹם, מִפְּגַם הַמִּשְׁפָּט בְּחִינַת וְאִם אֶת מִשְׁפָּטַי תִּגְעַל נַפְשְׁכֶם. וְעַל כֵּן בַּסּוֹף כְּשֶׁהוּא מְנַחֵם אוֹתָם הוּא מְבַשֵּר אוֹתָם שֶׁבִּזְכוּת אָבוֹת יִנָּצְלוּ מִכָּל הַצָּרוֹת וְעִקָּר עַל יְדֵי יַעֲקֹב שֶׁהוּא בְּחִינַת מִשְׁפָּט שֶׁהוּא מְקַשֵּׁר בְּחִינַת פַּחַד יִצְחָק לִבְחִינַת אַבְרָהָם שֶׁהוּא הַדַּעַת שֶׁעַל יְדֵי זֶה נִתְבַּטְּלִין כָּל הַיִּרְאוֹת הַנְּפוּלוֹת וְנִתְבַּטְּלִין כָּל הַצָּרוֹת וְכָל הַגְּזֵרוֹת כַּנַּ"ל וְעַל כֵּן מַתְחִיל מִיַּעֲקֹב כַּנַּ"ל, כִּי עִקַּר הַתִּקּוּן עַל יְדֵי בְּחִינַת יַעֲקֹב שֶׁהוּא בְּחִינַת מִשְׁפָּט כַּנַּ"ל. וְזֶהוּ, "וְהָאָרֶץ אֶזְכֹּר". בְּחִינַת עֲלִיַּת הַיִּרְאָה שֶׁנִּקְרֵאת אֶרֶץ, בְּחִינַת אֶרֶץ יָרְאָה כַּנַּ"ל, כִּי עִקַּר הַתִּקּוּן וְהַהַמְתָּקָה עַל יְדֵי עֲלִיַּת הַיִּרְאָה כַּנַּ"ל:
<h3>אות טז</h3>
וְזֶה בְּחִינַת שְׁלֹשָׁה סְעֻדּוֹת שֶׁל שַׁבָּת, כִּי סְעֻדַּת הַלַּיְלָה הִיא בְּחִינַת פַּחַד יִצְחָק, כַּמּוּבָא בַּכַּוָּנוֹת. וּסְעֻדַּת הַבֹּקֶר הִוא בְּחִינַת אַבְרָהָם, וּסְעֻדָּה שְׁלִישִׁית הִיא בְּחִינַת יַעֲקֹב שֶׁהוּא בְּחִינַת מִשְׁפָּט, שֶׁזֶּהוּ עִקַּר הַתִּקּוּן כַּנַּ"ל, וְעַל כֵּן אָז בְּמִנְחָה שֶׁל שַׁבָּת כָּל הַדִּינִים בְּטֵלִים לְגַמְרֵי וְרַעֲוָא דְּרַעֲוִין אִשְׁתַּכַּח, כִּי בְּחֹל שׁוֹלְטִין הַדִּינִים בְּמִנְחָה שֶׁהוּא בְּחִינַת פַּחַד יִצְחָק, אֲבָל בְּשַׁבָּת בְּמִנְחָה אָז הוּא בְּחִינַת יַעֲקֹב, בְּחִינַת מִשְׁפָּט שֶׁמַּעֲלֶה כָּל הַיִּרְאוֹת וְכָל הַדִּינִים לְשָׁרְשָׁם. וְאָז נִמְתָּקִין וְנִתְבַּטְּלִין כָּל הַדִּינִים וְכָל הַיִּרְאוֹת וְעַל כֵּן אָז כָּל הַדִּינִים בְּטֵלִים לְגַמְרֵי וְהַכֹּל עַל יְדֵי הַמִּשְׁפָּט כַּנַּ"ל, וְעַל כֵּן אָז רַעֲוָא דְּרַעֲוִין אִשְׁתַּכַּח שֶׁעוֹלִין אָז בְּתַכְלִית הָעֲלִיָּה לִבְחִינַת נַחֲלָה בְּלִי מְצָרִים, שֶׁהוּא בְּחִינַת הַשָּגַת סִתְרֵי אוֹרַיְתָא, שֶׁהוּא בְּחִינַת אַיִן, בְּחִינַת עַתִּיק שֶׁעוֹלִין לְשָׁם בִּסְעֻדָּה שְׁלִישִׁית שֶׁהוּא בְּחִינַת רַעֲוָא דְּרַעֲוִין, שֶׁהוּא בְּחִינַת נַחֲלָה בְּלִי מְצָרִים - בְּלִי גְּבוּל, שֶׁהוּא סִתְרֵי תּוֹרָה שֶׁאֵינָם נִתְפָּסִים בִּגְבוּל. כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה שָׁם בְּהַתּוֹרָה הַנַּ"ל. וְעַל כֵּן אָז מְחַדְּשִׁין וּמְגַלִּין חִדּוּשֵׁי אוֹרַיְתָא, כִּי אָז נִתְגַּלִּין סִתְרֵי אוֹרַיְתָא עַל יְדֵי בְּחִינַת מִשְׁפָּט בְּחִינַת יַעֲקֹב, שֶׁהוּא עִקַּר הַתִּקּוּן, כִּי הַכֹּל תָּלוּי בִּבְחִינַת הַמִּשְׁפָּט, שֶׁעַל יְדֵי זֶה נִמְתָּק וְעוֹלֶה הַכֹּל כַּנַּ"ל:
<h3>אות יז</h3>
וְזֶה בְּחִינַת שְׁלֹשָׁה שָׁבוּעוֹת שֶׁמִּתְאַבְּלִין עַל חֻרְבַּן בֵּית הַמִּקְדָּשׁ שֶׁנֶּחֱרַב וְנִפְגַּם שְׁלֹשָׁה בְּחִינוֹת הַנַּ"ל שֶׁהֵם פְּגַם הַיִּרְאָה וְהַמִּשְׁפָּט וְהַדַּעַת, כִּי שְׁאָר בְּחִינוֹת הַנֶּאֱמָרִים שָׁם מַה שֶּׁזּוֹכִין עַל יְדֵי הַדַּעַת הַכֹּל זוֹכִין אַחַר כָּךְ מִמֵּילָא וְהָעִקָּר הוּא לְהַעֲלוֹת הַיִּרְאָה עַל יְדֵי הַמִּשְׁפָּט אֶל הַדַּעַת וְאָז בָּאִין אַחַר כָּךְ בְּנָקֵל לִשְׁאָר הַבְּחִינוֹת הַנַּ"ל שֶׁכֻּלָּם חֲשׁוּבִין כְּאֶחָד, כִּי כֻּלָּם כְּלוּלִים בְּהַדַּעַת שֶׁזֶּהוּ בְּחִינַת שְׁלֹשָׁה רִאשׁוֹנוֹת חֲשׁוּבוֹת כְּאֶחָד: וּבִשְׁבִיל זֶה צְרִיכִין שְׁלֹשָׁה שָׁבוּעוֹת דַּיְקָא כְּנֶגֶד שְׁלֹשָׁה בְּחִינוֹת הַנַּ"ל, כִּי שְׁלֹשָׁה שָׁבוּעוֹת יֵשׁ בָּהֶם שְׁלֹשָׁה שַׁבָּתוֹת וְעִקַּר הַתִּקּוּן שֶׁל בִּנְיַן בֵּית הַמִּקְדָּשׁ הוּא עַל יְדֵי שַׁבָּת כַּנַּ"ל. וְזֶה בְּחִינַת שְׁלֹשָׁה הַפְטָרוֹת שֶׁקּוֹרִין בְּשָׁלֹשׁ שַׁבָּתוֹת שֶׁבֵּין הַמְצָרִים שֶׁהֵם דש"ח, 'דִּבְרֵי' 'שִׁמְעוּ' 'חָזוֹן', 'דִּבְרֵי' זֶה בְּחִינַת יִרְאָה כְּמוֹ שֶׁכָּתוּב שָׁם בְּהַתּוֹרָה הַנַּ"ל, 'שִׁמְעוּ' זֶה בְּחִינַת עֲלִיַּת הַיִּרְאָה אֶל הַלֵּב שֶׁשָּׁם מְקוֹם הַיִּרְאָה עַל יְדֵי הַמִּשְׁפָּט כַּנַּ"ל וְזֶהוּ בְּחִינַת שִׁמְעוּ, כְּמוֹ שֶׁכָּתוּב בִּשְׁלֹמֹה, "וְנָתַתָּ לְעַבְדְּךָ לֵב שֹׁמֵעַ לִשְׁפֹּט וְכוּ'". 'חָזוֹן' זֶה בְּחִינַת רְאִיָּה שֶׁהוּא בְּחִינַת דַּעַת, כְּמוֹ שֶׁכָּתַב שָׁם רַבֵּנוּ בַּמַּאֲמָר הַנַּ"ל עַל פָּסוּק, "עֵינַי בְּנֶאֶמְנֵי אֶרֶץ וְכוּ'". שֶׁעֵינַיִם הֵם בְּחִינַת דַּעַת, הַיְנוּ עֲלִיַּת הַיִּרְאָה אֶל הַדַּעַת. וְזֶהוּ בְּחִינַת כּוֹס שֶׁל קִדּוּשׁ צָרִיךְ שֶׁיִּתֵּן עֵינָיו בּוֹ כְּדֵי לְהַעֲלוֹת הַיִּרְאָה בְּחִינַת כּוֹס יַיִן, אֶל הַדַּעַת שֶׁזֶּהוּ עִקַּר הַקִּדּוּשׁ כַּנַּ"ל.: וְעַל כֵּן בְּסוֹף שְׁלֹשׁ הַהַפְטָרוֹת הַנַּ"ל מְסַיְּמִין בַּשַּׁבָּת הַשְּׁלִישִׁי, "צִיּוֹן בְּמִשְׁפָּט תִּפָּדֶה", כִּי עִקַּר הַגְּאֻלָּה וּבִנְיַן בֵּית הַמִּקְדָּשׁ יִהְיֶה עַל יְדֵי תִּקּוּן הַמִּשְׁפָּט כַּנַּ"ל: שַׁיָּךְ לְעֵיל:
<h3>אות יח</h3>
לְעִנְיַן סְעֻדָּה שְׁלִישִׁית שֶׁל שַׁבָּת וּמֵחֲמַת שֶׁעִקַּר הַתִּקּוּן עַל יְדֵי הַמִּשְׁפָּט שֶׁהוּא בְּחִינַת יַעֲקֹב הוּא בִּסְעֻדָּה שְׁלִישִׁית, עַל כֵּן אָז עִקַּר שְׁלֵמוּת הַדַּעַת, כִּי אָז עִקַּר בִּטּוּל הַדִּינִים לְגַמְרֵי, כִּי אָז מַעֲלִין בְּתַכְלִית הָעֲלִיָּה כָּל הַיִּרְאוֹת הַנְּפוּלוֹת עַל יְדֵי בְּחִינַת יַעֲקֹב שֶׁהוּא בְּחִינַת מִשְׁפָּט כַּנַּ"ל, וְעַל כֵּן אָז נִשְׁלָם הַדַּעַת בְּתַכְלִית הַשְּׁלֵמוּת, וְעַל כֵּן זוֹכִין אָז לְכָל הַבְּחִינוֹת הַמְבֹאָרִין בְּהַתּוֹרָה הַנַּ"ל, כִּי אָז זוֹכִין לִבְחִינַת תּוֹרָה שֶׁבְּנִגְלֶה. וְזֶהוּ בְּחִינַת קְרִיאַת הַתּוֹרָה בְּמִנְחָה שֶׁזֶּהוּ בְּחִינַת תּוֹרָה שֶׁבְּנִגְלֶה שֶׁזּוֹכִין עַל יְדֵי הַדַּעַת שֶׁנִּשְׁלָם עַל יְדֵי הַמִּשְׁפָּט כַּנַּ"ל. וְעַל כֵּן קוֹרִין אָז שְׁלֹשָׁה, כִּי זֶהוּ בְּחִינַת מִשְׁפָּט שֶׁהוּא בִּשְׁלֹשָׁה, כִּי אֵין בֵּית דִּין פָּחוֹת מִשְּׁלֹשָׁה דְּאִנּוּן תְּלָת אֲבָהָן כַּמּוּבָא. וְעַל יְדֵי תּוֹרָה שֶׁבְּנִגְלֶה זוֹכִין לִתְפִלָּה בִּמְסִירַת נֶפֶשׁ, וְזֶהוּ בְּחִינַת תְּפִלַּת מִנְחָה שֶׁל שַׁבָּת שֶׁאָז צְרִיכִים לִמְסֹר נַפְשָׁם עַל קִדּוּשׁ הַשֵּׁם כְּשֶׁאוֹמְרִים, וְעַל מְנוּחָתָם יַקְדִּישׁוּ אֶת שְׁמֶךָ, כְּמוֹ שֶׁמּוּבָא בְּכַוָּנוֹת הָאֲרִיזַ"ל. וְעַל יְדֵי זֶה זוֹכִין לָאוֹר הַגָּנוּז שֶׁהוּא סִתְרֵי אוֹרַיְתָא שֶׁזֶּהוּ בְּחִינַת חִדּוּשֵׁי תּוֹרָה שֶׁזּוֹכִין לְהַשִּיג וּלְחַדֵּשׁ בִּסְעֻדָּה שְׁלִישִׁית, כִּי אָז עוֹלִין עַד עַתִּיק שֶׁהוּא בְּחִינַת סִתְרֵי אוֹרַיְתָא כַּיָּדוּעַ:
<h3>אות יט</h3>
וְזֶה בְּחִינַת קִנְיָן בְּמַעֲמַד שְׁלָשְׁתָּן שֶׁכְּשֶׁיֵּשׁ לִרְאוּבֵן מָנֶה בְּיַד שִׁמְעוֹן וְהִמְחָהוּ לְלֵוִי בְּמַעֲמַד שְׁלָשְׁתָּן קָנָה וְהוּא הִלְכְתָא בְּלָא טַעֲמָא. וְדַוְקָא כְּשֶׁיֵּשׁ לוֹ מָנֶה בְּיַד שִׁמְעוֹן, אֲבָל אִם לֹא הָיָה מָנֶה בְּיָדוֹ רַק צִוָּה לְשִׁמְעוֹן שֶׁיִּתֵּן לְלֵוִי מָנֶה מִשֶּׁלוֹ וְהוּא יַחֲזֹר וְיִתֵּן לוֹ לֹא קָנָה, וְכָל אֶחָד מִשְּׁלָשְׁתָּן יָכוֹל לַחֲזֹר בּוֹ, כִּי כָּל הַקִּנְיָנִים הֵם בִּבְחִינַת הַדַּעַת, כִּי עִקַּר הַקִּנְיָן עַל יְדֵי הַדַּעַת בִּבְחִינַת דַּעַת קָנִיתָ מֶה חָסַרְתָּ דַּעַת חָסַרְתָּ מֶה קָנִיתָ (נְדָרִים מא). וְזֶהוּ בְּחִינַת כָּל הַקִּנְיָנִים שֶׁתִּקְּנוּ חֲכָמֵינוּ זִכְרוֹנָם לִבְרָכָה שֶׁאִי אֶפְשָׁר לִקְנוֹת שׁוּם דָּבָר כִּי אִם עַל יְדֵי קִנְיָן שֶׁתִּקְּנוּ, כְּגוֹן מְשִׁיכָה אוֹ הַגְבָּהָה אוֹ קִנְיַן סוּדָר וְכַיּוֹצֵא, כִּי בֶּאֱמֶת בְּוַדַּאי רָאוּי לָאָדָם שֶׁיִּקְנֶה בְּדִבּוּרוֹ לְבַד, כִּי בְּוַדַּאי אָסוּר לְשַׁנּוֹת דִּבּוּרוֹ, אַךְ מַה שֶּׁיְּכוֹלִים לַחֲזֹר בְּלֹא קִנְיָן הוּא מֵחֲמַת שֶׁעֲדַיִן לֹא נִמְשַׁךְ הַדַּעַת בִּמְכִירָה זֹאת כָּל זְמַן שֶׁלֹּא הָיָה בּוֹ קִנְיָן גָּמוּר וְכַמּוּבָא בִּלְשׁוֹן רַבּוֹתֵינוּ זִכְרוֹנָם לִבְרָכָה. עֲדַיִן לֹא סַמְכָא דַּעְתֵּיהּ, כִּי עִקַּר הַקִּנְיָן הוּא בְּדַעַת דַּיְקָא כַּנַּ"ל וַחֲכָמֵינוּ זִכְרוֹנָם לִבְרָכָה שִׁעֲרוּ בְּדַעְתָּם וְהַשָּגָתָם עַל יְדֵי אֵיזֶה קִנְיָן נִמְשָׁךְ הַדַּעַת אֶל הַקִּנְיָן וְעַל פִּי זֶה תִּקְּנוּ כָּל הַקִּנְיָנִים לְכָל דָּבָר וְדָבָר כְּדִינוֹ, כִּי שִׁעֲרוּ שֶׁזֶּה הַדָּבָר נִגְמָר בְּקִנְיָן זֶה, כִּי עַל יְדֵי זֶה הַדָּבָר סַמְכָא דַּעְתֵּיהּ וְגָמַר וּמַקְנֶה בְּלֵב שָׁלֵם וּבְדֵעָה שְׁלֵמָה שֶׁעַל יְדֵי זֶה עִקַּר הַקִּנְיָן וְכַנַּ"ל. נִמְצָא, שֶׁעִקַּר הַקִּנְיָן הוּא עַל יְדֵי הֶאָרַת הַדַּעַת כַּנַּ"ל: וְעַל כֵּן מַעֲמַד שְׁלָשְׁתָּן קוֹנֶה בְּלִי שׁוּם קִנְיָן, כִּי מֵאַחַר שֶׁיֵּשׁ לוֹ מָמוֹן בְּיַד חֲבֵרוֹ וְיָכוֹל לְהוֹצִיאוֹ מִיָּדוֹ עַל פִּי מִשְׁפָּט, עַל כֵּן יֵשׁ כֹּחַ בְּהַמִּשְׁפָּט לְהוֹצִיא הַדָּבָר מֵהַלּוֹוֶה וּלְהַקְנוֹתוֹ לְלֵוִי בְּמַעֲמַד שְׁלָשְׁתָּן בְּלִי שׁוּם הַקְנָאָה כְּלָל, כִּי כְּשֶׁרְאוּבֵן מְצַוֶּה לְשִׁמְעוֹן הַלּוֹוֶה שֶׁיִּתֵּן הַמָּעוֹת שֶׁיֵּשׁ לוֹ בְּיָדוֹ, לְלֵוִי בְּמַעֲמַד שְׁלָשְׁתָּן, זֶהוּ בְּחִינַת עֲלִיַּת הַיִּרְאָה הַנְּפוּלָה לְשֹׁרֶשׁ הַדַּעַת עַל יְדֵי בְּחִינַת מִשְׁפָּט שֶׁעַל יְדֵי זֶה נִשְׁלָם הַדַּעַת כַּנַּ"ל. וְעַל כֵּן נִקְנֶה מִיָּד, כִּי כָּל הַקִּנְיָנִים הֵם עַל יְדֵי שְׁלֵמוּת הַדַּעַת בְּחִינַת דַּעַת קָנִיתָ כַּנַּ"ל:
<h3>אות כ</h3>
כִּי זֶה שֶׁחַיָּב לַחֲבֵרוֹ מָעוֹת הוּא 'עֶבֶד לֹוֶה לְאִישׁ מַלְוֶה' וְכָל זְמַן שֶׁהוּא מְשֻׁעְבָּד לַחֲבֵרוֹ וְחַיָּב לוֹ אֵיזֶה חוֹב זֶה בְּחִינַת יִרְאָה נְפוּלָה שֶׁמִּשָּׁם עִקַּר הָעֲנִיּוּת וְהַחוֹבוֹת, כִּי מִי שֶׁזּוֹכֶה לְיִרְאָה בִּשְׁלֵמוּת אֵין חָסֵר לוֹ שׁוּם דָּבָר בִּבְחִינַת כִּי אֵין מַחְסוֹר לִירֵאָיו, כִּי עַל יְדֵי יִרְאָה נִשְׁלָם הַדַּעַת כַּנַּ"ל וּכְשֶׁיֵּשׁ לוֹ דַּעַת אֵין חָסֵר לוֹ דָּבָר כַּנַּ"ל בְּחִינַת דַּעַת קָנִיתָ מֶה חָסַרְתָּ, כִּי כָּל הַחֶסְרוֹנוֹת וְהָעֲנִיּוּת וְהַדַּחֲקוּת שֶׁיֵּשׁ לָאָדָם הוּא רַק מֵחֲמַת חֶסְרוֹן הַבִּטָּחוֹן כִּי אִם הָיָה לוֹ בִּטָּחוֹן שָׁלֵם בַּה' יִתְבָּרַךְ לֹא הָיָה דּוֹאֵג כְּלָל וְלֹא הָיָה חָסֵר לוֹ דָּבָר, כְּמוֹ שֶׁכָּתוּב, "בָּרוּךְ הַגֶּבֶר אֲשֶׁר יִבְטַח בַּה' וְהָיָה ה' מִבְטַחוֹ וְהָיָה כְּעֵץ שָׁתוּל עַל פַּלְגֵי מָיִם וְכוּ' וּבִשְׁנַת בַּצֹּרֶת לֹא יִדְאָג". וְעִקַּר הַבִּטָּחוֹן הוּא בְּחִינַת יִרְאָה בִּשְׁלֵמוּת, דְּהַיְנוּ שֶׁנִּשְׁמָר מִיִּרְאוֹת הַנְּפוּלוֹת וְאֵין לוֹ שׁוּם יִרְאָה נְפוּלָה מִשּׁוּם דָּבָר רַק מֵה' יִתְבָּרַךְ אָז הוּא בְּוַדַּאי בּוֹטֵחַ בַּה' יִתְבָּרַךְ, כִּי זֶה עִקַּר הַבִּטָּחוֹן שֶׁלֹּא יִירָא וְיִפְחַד מִשּׁוּם דָּבָר רַק מֵה' יִתְבָּרַךְ לְבַד בִּבְחִינַת (יְשַׁעְיָה יב) אֶבְטַח וְלֹא אֶפְחָד, בְּחִינַת בַּה' בָּטַחְתִּי לֹא אִירָא מַה יַּעֲשֶֹה בָשָֹר לִי (תְּהִלִּים נו), הַיְנוּ שֶׁיֵּשׁ לוֹ בִּטָּחוֹן שָׁלֵם בַּה' יִתְבָּרַךְ וְאֵין לוֹ שׁוּם יִרְאָה נְפוּלָה וְשׁוּם פַּחַד כְּלָל וְאֵינוֹ דּוֹאֵג כְּלָל מַה יֹּאכַל לְמָחָר שֶׁזֶּה הוּא בְּחִינַת יִרְאוֹת נְפוּלוֹת שֶׁזֶּהוּ עִקַּר הָעֲנִיּוּת, כִּי אֵין עָנִי אֶלָּא מִן הַדַּעַת, כִּי מִי שֶׁהוּא עָנִי מִן הַדַּעַת וְאֵין דַּעְתּוֹ בִּשְׁלֵמוּת וְזֶהוּ מֵחֲמַת שֶׁלֹּא הֶעֱלָה אֶת הַיִּרְאוֹת הַנְּפוּלוֹת אֶל הַדַּעַת כַּנַּ"ל וְאָז כְּשֶׁיֵּשׁ לוֹ יִרְאוֹת נְפוּלוֹת הוּא בְּוַדַּאי עָנִי מַמָּשׁ, אֲפִלּוּ אִם יֵשׁ לוֹ כָּל הוֹן דְּעָלְמָא, כִּי דַּעַת חָסַרְתָּ מֶה קָנִיתָ, כִּי אֲפִלּוּ אִם הוּא עָשִׁיר גָּדוֹל הוּא מָלֵא דְּאָגוֹת וְצַעַר וְיִסּוּרִים וּפְחָדִים תָּמִיד וְכָל יָמָיו כַּעַס וּמַכְאוֹבוֹת וְאֵין לוֹ שׁוּם נַחַת וּמְנוּחָה וְשׁוּם חִיּוּת כְּלָל וְהוּא חַי חַיֵּי צַעַר יוֹתֵר מִכָּל הָעֲנִיִּים שֶׁבָּעוֹלָם, כִּי הוּא מָלֵא דְּאָגוֹת וּפְחָדִים יוֹמָם לֹא יָנוּחַ לַיְלָה לֹא יִשְׁקֹט מֵחֲמַת שֶׁבְּכָל יוֹם נִתְחַדְּשִׁין לוֹ דְּאָגוֹת וּפְחָדִים חֲדָשִׁים מֵאֲדוֹנִים וְשָֹרִים וַחֲשַׁשׁ גַּנָּבִים וְלִסְטִים וּשְֹרֵפוֹת וְהֶזֵּקוֹת וְכַמָּה מִינֵי הֶפְסֵדִים הַשְּׁכִיחִים וְשֶׁאֵינָם שְׁכִיחִים. וְגַם מִצְטַעֵר בְּכָל עֵת עַל רִבּוּי הַהוֹצָאוֹת שֶׁל בֵּיתוֹ, כִּי נִדְמֶה לוֹ שֶׁהַהוֹצָאָה יְתֵרָה עַל הָרֶוַח וְכַיּוֹצֵא בָּזֶה רַבּוּ מִסַּפֵּר רִבּוּי הַדְּאָגוֹת מִדְּאָגוֹת שׁוֹנוֹת שֶׁיֵּשׁ לְכָל אֶחָד וְאֶחָד בִּפְרָטִיּוּת בְּלִי שִׁעוּר בְּכָל יוֹם וּבְכָל עֵת וּבְכָל שָׁעָה וְאֵין רֶגַע בְּלֹא פֶּגַע: וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (אָבוֹת פב), מַרְבֶּה נְכָסִים מַרְבֶּה דְּאָגָה, וְכָל זֶה מֵחֲמַת יִרְאוֹת הַנְּפוּלוֹת מֵחֲמַת שֶׁאֵין לוֹ בִּטָּחוֹן שָׁלֵם בַּה' יִתְבָּרַךְ. כִּי אִם הָיָה לוֹ בִּטָּחוֹן בַּה' יִתְבָּרַךְ בִּשְׁלֵמוּת בְּוַדַּאי לֹא הָיָה מִתְפַּחֵד כְּלָל, כִּי בְּוַדַּאי הַכֹּל בְּיַד ה' יִתְבָּרַךְ וְהָעֹשֶׁר וְהַכָּבוֹד מִלְּפָנָיו יִתְבָּרַךְ וְאִם יִרְצֶה ה' יִתְבָּרַךְ שֶׁיִּהְיֶה עָנִי בְּוַדַּאי לֹא יוּכַל לִשְׁמֹר אֶת עַצְמוֹ בְּשׁוּם אֹפֶן וְכֵן לְהֵפֶךְ רַק הוּא מְחֻיָּב לַעֲסֹק בְּאֵיזֶה עֵסֶק וּמַשָּא וּמַתָּן וְה' יִתְבָּרַךְ הַטּוֹב בְּעֵינָיו יַעֲשֶֹה וּמָאן דְּיָהִיב חַיֵּי יָהִיב מְזוֹנָא. נִמְצָא, כְּשֶׁיֵּשׁ לוֹ בִּטָּחוֹן בַּה' יִתְבָּרַךְ וְאֵינוֹ דּוֹאֵג כְּלָל מַה יֹּאכַל לְמָחָר זֶהוּ עִקַּר הָעֲשִׁירוּת בִּבְחִינַת אֵיזֶהוּ עָשִׁיר הַשָֹּמֵחַ בְּחֶלְקוֹ (אָבוֹת פד). כִּי אֵין לוֹ שׁוּם דְּאָגָה וּפַחַד כְּלָל, כִּי הוּא בָּטוּחַ בַּה' יִתְבָּרַךְ, כִּי בְּוַדַּאי לֹא יַעַזְבֶנּוּ לְעוֹלָם, כִּי כְּשֶׁאֵינוֹ דּוֹאֵג מַה יֹּאכַל לְמָחָר נִמְצָא שֶׁאֵין לוֹ יִרְאוֹת הַנְּפוּלוֹת וַאֲזַי הַיִּרְאָה עוֹלָה לְשָׁרְשָׁהּ וְנִשְׁלָם הַדַּעַת וַאֲזַי בְּוַדַּאי אֵין חָסֵר לוֹ שׁוּם דָּבָר, כִּי דַּעַת קָנִיתָ מֶה חָסַרְתָּ, בְּחִינַת כִּי אֵין מַחְסוֹר לִירֵאָיו כַּנַּ"ל. נִמְצָא, שֶׁעִקַּר הָעֲנִיּוּת הוּא מֵחֲמַת חֶסְרוֹן הַבִּטָּחוֹן שֶׁהוּא בְּחִינַת יִרְאוֹת נְפוּלוֹת שֶׁמֵּחֲמַת זֶה הוּא צָרִיךְ לָבוֹא לְחוֹבוֹת וְהַלְוָאוֹת וְנַעֲשֶֹה עֶבֶד לֹוֶה לְאִישׁ וְכוּ' וְקוֹנֶה אָדוֹן לְעַצְמוֹ שֶׁזֶּהוּ גַּם כֵּן בְּחִינַת יִרְאוֹת נְפוּלוֹת שֶׁהוּא מַה שֶּׁיְּרֵאִים מֵאָדוֹן וְכוּ' כַּנַּ"ל, כִּי הוּא גַּם כֵּן יֵשׁ לוֹ אָדוֹן, דְּהַיְנוּ הַמַּלְוֶה, וְהוּא יָרֵא מִמֶּנּוּ בְּכָל עֵת פֶּן יָבוֹא וְיִתְבָּעֶנּוּ כְּדֶרֶךְ כָּל מִי שֶׁחַיָּב חוֹבוֹת שֶׁהוּא מָלֵא דְּאָגוֹת וּמִתְיָרֵא בְּכָל עֵת מִזְּמַן הַפֵּרָעוֹן שֶׁמְּמַשְׁמֵשׁ לָבוֹא. נִמְצָא, שֶׁכָּל הַהַלְוָאוֹת שֶׁהֵם בְּחִינַת עֲנִיּוּת, בְּחִינַת עַבְדוּת הֵם בְּחִינַת יִרְאוֹת נְפוּלוֹת. וְהַמַּלְוֶה יֵשׁ לוֹ כֹּחַ הַמִּשְׁפָּט לְהוֹצִיא הַהַלְוָאָה מִיַּד הַלּוֹוֶה בְּמִשְׁפָּט שֶׁעַל יְדֵי זֶה מַעֲלֶה הַיִּרְאָה הַנְּפוּלָה לְשָׁרְשָׁהּ. וְעַל כֵּן כְּשֶׁהַמַּלְוֶה שֶׁהוּא בַּעַל הַמִּשְׁפָּט מְצַוֶּה לִתֵּן תְּבִיעָתוֹ לְהַשְּׁלִישִׁי הַמֻּמְחֶה, נִקְנֶה מִיָּד בְּמַעֲמַד שְׁלָשְׁתָּן, כִּי כָּל זֶה מֵחֲמַת כֹּחַ הַמִּשְׁפָּט, כִּי כֹּחַ הַמִּשְׁפָּט שֶׁיֵּשׁ לְהַמַּלְוֶה עַל הַלּוֹוֶה לְהוֹצִיא תְּבִיעָתוֹ כַּנַּ"ל, עַל יְדֵי זֶה יֵשׁ לוֹ כֹּחַ בַּאֲמִירָה בְּעָלְמָא לִמְסֹר תְּבִיעָתוֹ וְחוֹבוֹ שֶׁיֵּשׁ בְּיַד הַלּוֹוֶה לְמָסְרוֹ לְלֵוִי, כִּי תֵּכֶף כְּשֶׁהִמְחָהוּ אֵלָיו עוֹלָה הַיִּרְאָה עַל יְדֵי הַמִּשְׁפָּט אֶל הַדַּעַת, כִּי זֶה הַמַּלְוֶה הוּא בְּחִינַת בַּעַל הַמִּשְׁפָּט שֶׁיֵּשׁ לוֹ כֹּחַ לִתְבֹּעַ לְמִשְׁפָּט אֶת הַלּוֹוֶה. וְהַלּוֹוֶה הַחַיָּב הַתְּבִיעָה זֶהוּ בְּחִינַת שֶׁצָּרִיךְ לַחֲזֹר וּלְהָרִים וּלְהַעֲלוֹת בְּחִינַת הַיִּרְאָה הַנְּפוּלָה שֶׁמִּשָּׁם נִמְשָׁךְ שֶׁנַּעֲשֶֹה לוֹוֶה וּבַעַל חוֹב כַּנַּ"ל. וְזֶה הַשְּׁלִישִׁי הַמֻּמְחֶה שֶׁמַּקְנִין אֵלָיו הַמַּלְוֶה הוּא בִּבְחִינַת הַדַּעַת, כִּי כָּל מַה שֶּׁאָדָם קוֹנֶה הוּא בִּבְחִינַת הַדַּעַת, בִּבְחִינַת דַּעַת קָנִיתָ וְכַנַּ"ל, כִּי כָּל מַה שֶּׁאָדָם קוֹנֶה נִתְרוֹמֵם וְנִתְרַחֵב דַּעְתּוֹ כַּיָּדוּעַ בַּחוּשׁ. וּכְשֶׁזּוֹכֶה לִקְנוֹת כָּל הַקִּנְיָנִים דִּקְדֻשָּׁה בִּשְׁבִיל עֲבוֹדַת ה' יִתְבָּרַךְ בֶּאֱמֶת נִתְרוֹמֵם דַּעְתּוֹ דִּקְדֻשָּׁה עַל יְדֵי זֶה וּלְהֵפֶךְ לְהֵפֶךְ חַס וְשָׁלוֹם. נִמְצָא, כְּשֶׁהַמַּלְוֶה שֶׁהוּא בַּעַל הַמִּשְׁפָּט מַקְנֶה תְּבִיעָתוֹ לְהַשְּׁלִישִׁי בְּמַעֲמַד שְׁלָשְׁתָּן, נַעֲשֶֹה בְּחִינָה הַנַּ"ל שֶׁעוֹלָה הַיִּרְאָה אֶל הַדַּעַת עַל יְדֵי הַמִּשְׁפָּט. שֶׁעַל יְדֵי זֶה נִשְׁלָם הַדַּעַת. וְעַל כָּרְחֲךָ בְּוַדַּאי נִקְנֶה מִיָּד בְּמַעֲמַד שְׁלָשְׁתָּן בְּלִי קִנְיָן אַחֵר מֵאַחַר שֶׁבְּחִינָה זוֹ הוּא בְּחִינַת שְׁלֵמוּת הַדַּעַת שֶׁכָּל הַקִּנְיָנִים שֶׁבָּעוֹלָם הֵם עַל יְדֵי זֶה דַּיְקָא, עַל יְדֵי הֶאָרַת הַדַּעַת כַּנַּ"ל:
<h3>אות כא</h3>
וְזֶה בְּחִינַת נְטִילַת רְשׁוּת שֶׁנּוֹטְלִין מִגְּדוֹלִים כְּשֶׁיּוֹצְאִין לַדֶּרֶךְ, כִּי כָּל הַדְּרָכִים בְּחֶזְקַת סַכָּנָה וְכָל הַסַּכָּנוֹת וְהַפְּחָדִים שֶׁבַּדֶּרֶךְ זֶהוּ בְּחִינַת יִרְאוֹת הַנְּפוּלוֹת שֶׁמִּתְיָרְאִין פֶּן יִפְגָּעֵנוּ, חַס וְשָׁלוֹם, אֵיזֶה עֲלִילָה מִשָֹּר וְאָדוֹן אוֹ אֵיזֶה חַיָּה רָעָה וְגַנָּבִים וְלִסְטִים, חַס וְשָׁלוֹם, שֶׁכָּל זֶה הוּא בְּחִינַת יִרְאוֹת הַנְּפוּלוֹת כַּנַּ"ל. וְעַל כֵּן נוֹטְלִין רְשׁוּת מִצַּדִּיקִים וַחֲשׁוּבִים, כִּי ה' יִתְבָּרַךְ מָסַר רְשׁוּתוֹ וּרְצוֹנוֹ בְּיַד יִשְֹרָאֵל, כִּי הֵם מַנְהִיגִין הָעוֹלָם בִּבְחִינַת צַדִּיק מוֹשֵׁל, בְּחִינַת יִשְֹרָאֵל מַמְשְׁלוֹתָיו וְכַמְבֹאָר בְּדִבְרֵי רַבֵּנוּ זִכְרוֹנוֹ לִבְרָכָה בְּמָקוֹם אַחֵר. כִּי יִשְֹרָאֵל אֲחִידָן בְּמַלְכָּא וּכְלוּלִים בְּאַחְדוּתוֹ יִתְבָּרַךְ. וּכְשֶׁנּוֹטְלִין רְשׁוּת מִיִּשְֹרָאֵל, וּבִפְרָט מִגְּדוֹלִים וְצַדִּיקִים בָּזֶה נוֹטְלִין רְשׁוּת מֵה' יִתְבָּרַךְ, כִּבְיָכוֹל, וְעַל יְדֵי זֶה נִשְׁמָרִים מִכָּל סַכָּנוֹת הַדְּרָכִים, כִּי עִקַּר חֲשַׁשׁ סַכָּנַת הַדְּרָכִים שֶׁהֵם יִרְאוֹת הַנְּפוּלוֹת שֶׁמִּתְיָרְאִין מֵהֶם בְּדֶרֶךְ יוֹתֵר הוּא מֵחֲמַת שִׁנּוּי הָרְשֻׁיּוֹת שֶׁיֵּשׁ כְּשֶׁיּוֹצְאִים מִמָּקוֹם לְמָקוֹם, כִּי בַּעֲווֹנוֹתֵינוּ הָרַבִּים עַכְשָׁו בְּגָלוּת הַשִּׁבְעִים שָֹרִים שֶׁמּוֹשְׁלִים, שֶׁמֵּהֶם שְׁלִיטַת הַשִּׁבְעִים אֻמּוֹת וּבְכָל מָקוֹם וּמָקוֹם מְמֻנֶּה שַֹר אַחֵר, וְיִשְֹרָאֵל אֵין לָהֶם שׁוּם שַֹר רַק ה' יִתְבָּרַךְ לְבַדּוֹ מוֹשֵׁל עֲלֵיהֶם בְּלִי שׁוּם הִתְלַבְּשׁוּת רְשׁוּתוֹ בְּשׁוּם שַֹר, רַק בַּעֲווֹנוֹתֵינוּ הָרַבִּים בִּשְׁעַת הַגָּלוּת מוֹשְׁלִים עָלֵינוּ. וּמִזֶּה בָּאִים כָּל הָעֲווֹנוֹת שֶׁיִּשְֹרָאֵל נִכְשָׁלִים בַּגָּלוּת, זֶהוּ רַק מֵחֲמַת שֶׁרְשׁוּת הָעַכּוּ"ם שֶׁהוּא רְשׁוּת הַשָּרִים מוֹשְׁלִים וְאַף עַל פִּי שֶׁכָּל מֶמְשַׁלְתָּם הוּא מִמֶּנּוּ יִתְבָּרַךְ לְבַד וְאֵין לָהֶם שׁוּם רְשׁוּת בִּלְעָדוֹ יִתְבָּרַךְ, אַף עַל פִּי כֵן מֵאַחַר שֶׁנִּתְלַבֵּשׁ הָרְשׁוּת בָּהֶם מִזֶּה נִשְׁתַּלְשֵׁל אֲחִיזַת הַכְּפִירוֹת שֶׁמִּשָּׁם אֲחִיזַת הַיֵּצֶר הָרָע, שֶׁמִּשָּׁם בָּאִין הַחֲטָאִים, חַס וְשָׁלוֹם, וְכַנַּ"ל. וְעַל כֵּן כָּל מַה שֶּׁהָאָדָם מְטַלְטֵל עַצְמוֹ וְנָע וָנָד בַּדֶּרֶךְ, וּבְכָל מָקוֹם וּמָקוֹם יֵשׁ שַֹר אוֹ פָּקִיד אַחֵר וְהַכֹּל כְּפִי יְנִיקָתָם מִשֹּׁרֶשׁ שֶׁל מַעְלָה, שֶׁיֵּשׁ שָׁם גַּם כֵּן שָֹרִים וּפְקִידִים שְׁנִיִּים וּשְׁלִישִׁים, כִּי מַלְכוּתָא דְּאַרְעָא כְּעֵין מַלְכוּתָא דְּרָקִיעַ (בְּרָכוֹת נח). וּמֵחֲמַת שִׁנּוּי הָרְשֻׁיּוֹת שֶׁבַּדֶּרֶךְ מֵחֲמַת זֶה עִקַּר סַכָּנַת הַדֶּרֶךְ שֶׁהוּא בְּחִינַת יִרְאוֹת הַנְּפוּלוֹת שֶׁיְּנִיקָתָם מִבְּחִינַת רִבּוּי הָרְשֻׁיּוֹת כַּנַּ"ל. וְעַל כֵּן כְּשֶׁיּוֹצְאִין חוּץ לַסְּפָר לִמְקוֹם מַלְכוּת אַחֶרֶת לְגַמְרֵי, עַל כֵּן שָׁם הָרְשׁוּת מְשֻׁנֶּה יוֹתֵר שֶׁמִּזֶּה יְנִיקָתָם בְּיוֹתֵר וְעַל כֵּן הַחֲשַׁשׁ סַכָּנָה מִיִּרְאוֹת הַנְּפוּלוֹת בְּיוֹתֵר כַּנַּ"ל, עַל כֵּן קֹדֶם שֶׁיּוֹצְאִין לַדֶּרֶךְ צְרִיכִין לְאַמְלָכָא בֵּיהּ בְּקֻדְשָׁא בְּרִיךְ הוּא כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה וְגַם לְקַבֵּל רְשׁוּת מִגְּדוֹלִים וְצַדִּיקִים שֶׁאֶצְלָם רְשׁוּת ה' יִתְבָּרַךְ בְּעַצְמוֹ, כִּבְיָכוֹל, לוֹמַר שֶׁהוֹלֵךְ בִּרְשׁוּתָם שֶׁהוּא רְשׁוּת ה' יִתְבָּרַךְ לְבַד, כִּי אֵין שׁוּם שְׁלִיטָה עָלַי מִשּׁוּם רְשׁוּת שֶׁבָּעוֹלָם כִּי אִם בִּרְשׁוּתְכֶם הַצַּדִּיקִים שֶׁהוּא רְשׁוּת הַקָּדוֹשׁ בָּרוּךְ הוּא, אֲנִי הוֹלֵךְ לַדֶּרֶךְ לְשָׁלוֹם וְשׁוּב אֵין לִי שׁוּם פַּחַד וּמוֹרָא מִשּׁוּם סַכָּנָה שֶׁבָּעוֹלָם מֵאַחַר שֶׁאֲנִי מַאֲמִין בֶּאֱמוּנָה שְׁלֵמָה שֶׁהַכֹּל בִּרְשׁוּת ה' יִתְבָּרַךְ לְבַד וּבִרְשׁוּתוֹ לְבַד אֲנִי הוֹלֵךְ לַדֶּרֶךְ, עַל כֵּן אֵין לִי שׁוּם פַּחַד כִּי 'בַּה' בָּטַחְתִּי לֹא אִירָא מַה יַּעֲשֶֹה בָּשָֹר לִי'. וְעִקַּר מַה שֶּׁהָאָדָם מֻכְרָח פְּעָמִים לָצֵאת לַדֶּרֶךְ הוּא רַק בִּשְׁבִיל זֶה כְּדֵי שֶׁיְּבָרֵר וְיַעֲלֶה כָּל הַיִּרְאוֹת הַנְּפוּלוֹת הַשְּׁכִיחִים בְּדֶרֶךְ יוֹתֵר וּכְשֶׁהוֹלֵךְ בַּדֶרֶךְ בִּקְדֻשָּׁה כָּרָאוּי וּמְקַשֵּׁר עַצְמוֹ בְּכָל עֵת לַה' יִתְבָּרַךְ, כִּי הַהוֹלֵךְ בַּדֶּרֶךְ שְׁכִינָה מַקְדֶּמֶת לְפָנָיו, כַּמּוּבָא בַּזֹּהַר הַקָּדוֹשׁ וּבָזֶה מַעֲלֶה כָּל הַיִּרְאוֹת הַנְּפוּלוֹת לְשָׁרְשָׁם, כִּי קֹדֶם שֶׁהוֹלֵךְ לַדֶּרֶךְ צָרִיךְ לְאַמְלָכָא בֵּיהּ בְּקֻדְשָׁא בְּרִיךְ הוּא, דְּהַיְנוּ לְהִתְבּוֹדֵד בֵּינוֹ לְבֵין קוֹנוֹ וּלְפַשְׁפֵּשׁ בְּמַעֲשָֹיו וְלִשְׁפֹּט אֶת עַצְמוֹ כַּנַּ"ל וְעַל יְדֵי זֶה מַעֲלֶה כָּל הַיִּרְאוֹת הַנְּפוּלוֹת הַשְּׁכִיחִים בְּדֶרֶךְ יוֹתֵר כַּנַּ"ל. וְזֶהוּ סוֹד מַסְעֵי בְּנֵי יִשְֹרָאֵל בַּמִּדְבָּר אַרְבָּעִים שָׁנָה וְהַכֹּל הָיָה בִּשְׁבִיל חֵטְא הָעֵגֶל שֶׁמֵּאָז נִגְזְרָה גְּזֵרָה זֹאת, כְּמוֹ שֶׁפֵּרֵשׁ רַשִׁ"י שָׁם, כִּי אָז רָצוּ לָסוּר מֵרְשׁוּת הַקָּדוֹשׁ בָּרוּךְ הוּא וּבִקְּשׁוּ שְׁתֵּי רָשֻׁיּוֹת, חַס וְשָׁלוֹם, וּמִזֶּה נִשְׁתַּלְשֵׁל אֲחִיזָה לְהַסִּטְרָא אָחֳרָא וְהַדִּינִים וְעַל יְדֵי זֶה נִגְזַר עֲלֵיהֶם מַה שֶּׁנִּגְזַר שֶׁכָּל זֶה הוּא בְּחִינַת יִרְאוֹת הַנְּפוּלוֹת כַּנַּ"ל. וּמֵחֲמַת זֶה הֻכְרְחוּ לְסַבֵּב בַּמִּדְבָּר אַרְבָּעִים שָׁנָה וְהָיוּ מְטֻלְטָלִים מִמַּסָּע לְמַסָּע כְּדֵי לְבָרֵר וּלְהַעֲלוֹת בְּכָל פַּעַם כָּל הַיִּרְאוֹת הַנְּפוּלוֹת שֶׁהָיוּ שָׁם בַּמִּדְבָּר בְּיוֹתֵר, כְּמוֹ שֶׁכָּתוּב, "הַמּוֹלִיכֲךָ בַּמִּדְבָּר הַגָּדֹל וְהַנּוֹרָא הַזֶּה מְקוֹם נָחָשׁ וְשָֹרָף וְעַקְרָב וְצִמָּאוֹן וְכוּ'". שֶׁכָּל זֶה הוּא בְּחִינַת יִרְאוֹת הַנְּפוּלוֹת. וְאִיתָא שֶׁיִּשְֹרָאֵל בַּהֲלִיכָתָם בַּמִּדְבָּר דָּרְכוּ עַל הַקְּלִפּוֹת הַמֻּנָּחִים שָׁם, כִּי הֵם בְּגֹדֶל קְדֻשָּׁתָם שֶׁזָּכוּ לְמִשְׁפָּט דִּקְדֻשָּׁה בְּכָל עֵת שֶׁהוּא בְּחִינַת קַבָּלַת הַתּוֹרָה שֶׁקִּבְּלוּ בְּכָל מָקוֹם וּמָקוֹם בַּמִּדְבָּר כָּל הָאַרְבָּעִים שָׁנָה וְהַתּוֹרָה נִקְרֵאת מִשְׁפָּט, וְעַל יְדֵי זֶה זָכוּ לְבָרֵר וּלְהַעֲלוֹת כָּל הַיִּרְאוֹת הַנְּפוּלוֹת לְשָׁרְשָׁם שֶׁבַּדַּעַת וְעַל כֵּן נִקְרְאוּ דּוֹר דֵּעָה וְעַל יְדֵי זֶה הִכְנִיעוּ כָּל הַקְּלִפּוֹת שֶׁהָיוּ שָׁם בְּחִינַת 'נָחָשׁ שָֹרָף וְעַקְרָב', שֶׁהֵם בְּחִינַת יִרְאוֹת הַנְּפוּלוֹת, כִּי הֵם הֶעֱלוּ הַיִּרְאָה לְשָׁרְשָׁהּ עַל יְדֵי בְּחִינַת מִשְׁפָּט, שֶׁהוּא בְּחִינַת הַתּוֹרָה שֶׁקִּבְּלוּ אָז כַּנַּ"ל:
<h3>אות כב</h3>
וְזֶהוּ בְּחִינַת נְטִילַת רְשׁוּת שֶׁנּוֹטְלִין הַרְמָנָא וּרְשׁוּת קֹדֶם שֶׁאוֹמְרִין אֵיזֶה דְּרוּשׁ וְחִדּוּשׁ בַּתּוֹרָה, כִּי עִקַּר הַשָּגַת הַתּוֹרָה זוֹכִין עַל יְדֵי הַדַּעַת שֶׁזּוֹכִין עַל יְדֵי עֲלִיַּת הַיִּרְאָה כַּנַּ"ל בְּהַתּוֹרָה הַנַּ"ל וְעַל כֵּן צְרִיכִין נְטִילַת רְשׁוּת כְּדֵי שֶׁיֻּכְלְלוּ כָּל הָרְשֻׁיּוֹת יַחַד בְּדֵעָה אַחַת בִּרְשׁוּת הַיָּחִיד, בִּרְשׁוּת יְחִידוֹ שֶׁל עוֹלָם. וּכְשֶׁנִּכְלָלִין כָּל הָרְשֻׁיּוֹת יַחַד עַל יְדֵי זֶה נִתְבַּטְּלִין כָּל הַיִּרְאוֹת הַנְּפוּלוֹת כַּנַּ"ל וְעוֹלָה הַיִּרְאָה לְשָׁרְשָׁהּ שֶׁעַל יְדֵי זֶה זוֹכִין לְהַשָּגַת הַתּוֹרָה בְּנִגְלֶה וְנִסְתָּר כַּנַּ"ל:
<h3>אות כג</h3>
וְעַל כֵּן בְּשַׁבָּת אָסוּר לְהוֹצִיא מֵרְשׁוּת לִרְשׁוּת וְהַתַּנָּא הִקְדִּים הוֹצָאָה בְּרֵישָׁא, כִּי זֶה עִקַּר בְּחִינַת קְדֻשַּׁת שַׁבָּת לְבַטֵּל שִׁנּוּי הָרְשֻׁיּוֹת שֶׁיִּכָּלְלוּ כָּל הָרְשֻׁיּוֹת יַחַד שֶׁעַל יְדֵי זֶה נִתְבַּטְּלִין הַיִּרְאוֹת הַנְּפוּלוֹת וְכוּ', שֶׁזֶּהוּ עִקַּר בְּחִינַת קְדֻשַּׁת שַׁבָּת כַּנַּ"ל, כִּי בְּחֹל שֶׁיֵּשׁ אֵיזֶה אֲחִיזָה לַיִּרְאוֹת הַנְּפוּלוֹת שֶׁנִּמְשָׁכִין מִשִּׁנּוּי הָרְשֻׁיּוֹת, שֶׁכִּבְיָכוֹל, נִתְלַבֵּשׁ וְנִסְתָּר וְנֶעְלָם רְשׁוּת יְחִידוֹ שֶׁל עוֹלָם בְּהַרְבֵּה רְשֻׁיּוֹת שֶׁל כָּל הַשָּרִים כַּנַּ"ל. וְעַל כֵּן צָרִיךְ הָאָדָם יְגִיעָה גְּדוֹלָה בִּמְלָאכָה וּמַשָּא וּמַתָּן וּלְהוֹצִיא מֵרְשׁוּת לִרְשׁוּת וְהַכֹּל בִּשְׁבִיל לְבָרֵר כָּל הַנִּיצוֹצוֹת כְּדֵי לְהַעֲלוֹת וּלְהַכְנִיס הַכֹּל מֵרְשׁוּת הָרַבִּים לִרְשׁוּת הַיָּחִיד, כִּי אֲפִלּוּ מַה שֶּׁאָדָם מוֹצִיא בְּחֹל אֵיזֶה דָּבָר מֵרְשׁוּת הַיָּחִיד לִרְשׁוּת הָרַבִּים בְּוַדַּאי עִקַּר כַּוָּנָתוֹ הוּא לַחֲזֹר וּלְהַכְנִיסוֹ לִרְשׁוּת הַיָּחִיד שֶׁשָּׁם כָּל חֲפָצָיו שֶׁל אָדָם רַק שֶׁהוּא מוֹצִיאוֹ עַכְשָׁו לִרְשׁוּת הָרַבִּים, כְּגוֹן לַשּׁוּק לִמְכֹּר וְלִסְחֹר בִּשְׁבִיל שֶׁיַּרְוִיחַ כְּדֵי לְהַכְנִיס וְלֶאֱסֹף אַחַר כָּךְ לְבֵיתוֹ שֶׁהוּא רְשׁוּת הַיָּחִיד בְּרֶוַח יוֹתֵר וְיוֹתֵר. וְכָל מַה שֶּׁיִּזְכֶּה לְהַרְוִיחַ יוֹתֵר בִּקְדֻשָּׁה הוּא מְבָרֵר נִיצוֹצוֹת מֵרְשׁוּת הָרַבִּים וּמַעֲלֶה בְּחִינַת יִרְאוֹת הַנְּפוּלוֹת וּמַכְנִיסָם לְשָׁרְשָׁם לִרְשׁוּת הַיָּחִיד שֶׁהוּא רְשׁוּת יְחִידוֹ שֶׁל עוֹלָם. וְכָל זֶה צְרִיכִין לַעֲשֹוֹת בְּחֹל שֶׁאָז יֵשׁ בֵּרוּר מֵחֲמַת שֶׁיֵּשׁ אָז אֲחִיזָה לְהַיִּרְאוֹת הַנְּפוּלוֹת כַּנַּ"ל, אֲבָל בְּשַׁבָּת שֶׁאָז הַשְּׁכִינָה שׁוֹבֶתֶת, כִּי אָז מֵחֲמַת קְדֻשַּׁת שַׁבָּת נִתְבַּטְּלִין כָּל הַיִּרְאוֹת הַנְּפוּלוֹת, כִּי אָז עוֹלָה הַיִּרְאָה לְשָׁרְשָׁהּ כַּנַּ"ל וְעַל כֵּן אָסוּר לְעוֹרֵר שׁוּם שִׁנּוּי רְשׁוּת, וְעַל כֵּן אָסוּר אָז בְּשַׁבָּת לְהוֹצִיא מֵרְשׁוּת לִרְשׁוּת, וְעַל כֵּן הַתַּנָּא הִתְחִיל מַסֶּכֶת שַׁבָּת בְּאִסּוּר זֶה שֶׁל הוֹצָאָה מֵרְשׁוּת לִרְשׁוּת, כִּי בְּשַׁבָּת כָּל הָרְשֻׁיּוֹת בְּטֵלִין לְגַמְרֵי, כִּי אָז ה' יִתְבָּרַךְ מַפְשִׁיט, כִּבְיָכוֹל, לְבוּשִׁין דְּחֹל וְאֵינוֹ מִתְלַבֵּשׁ בְּשׁוּם רְשׁוּת רַק נִתְגַּלֶּה מַלְכוּתוֹ וְרָשׁוּתוֹ לְבַד בְּלִי שׁוּם הִתְלַבְּשׁוּת בְּשׁוּם רְשׁוּת אַחֵר כְּלָל. וְעַל כֵּן כָּל הַדִּינִים שֶׁהֵם הַיִּרְאוֹת נְפוּלוֹת בְּטֵלִים אָז לְגַמְרֵי, כִּי הַיִּרְאָה עוֹלָה לְשָׁרְשָׁהּ לִרְשׁוּת הַיָּחִיד לִרְשׁוּת יְחִידוֹ שֶׁל עוֹלָם, כִּי אָז נִתְגַּלֶּה יִרְאָתוֹ עַל הַכֹּל שֶׁאֵין צְרִיכִין לְהִתְיָרֵא כִּי אִם מִמֶּנּוּ לְבַדּוֹ יִתְבָּרַךְ, אָמֵן וְאָמֵן:
<h2>כח והרשאה ד:</h2>
<h3>אות כג</h3>
עִנְיַן הַרְשָׁאָה שֶׁאֵין הַשָּׁלִיחַ יָכוֹל לִתְבֹּעַ אֶת הַלּוֹוֶה עַד שֶׁיָּבוֹא בְּהַרְשָׁאָה שֶׁיִּכְתֹּב לוֹ, דּוֹן וּזְכֵה וְאַפֵּיק לְנַפְשֵׁךְ וְכָל דְּמִתְעַנֵי לָךְ מִן דִּינָא עָלַי הָדַר:
<h3>אות א</h3>
עַל פִּי הַתּוֹרָה "הֵיכַל הַקֹּדֶשׁ" בְּסִימָן נט, עַיֵּן שָׁם. מְבֹאָר שָׁם שֶׁמִּי שֶׁמְּקָרֵב נְפָשׁוֹת לַה' יִתְבָּרַךְ הוּא בּוֹנֶה בְּחִינַת הֵיכַל הַקֹּדֶשׁ שֶׁהוּא בְּחִינַת יְרוּשָׁלַיִם, וּמֵחֲמַת שֶׁזֶּה הַהֵיכַל הַקֹּדֶשׁ נַעֲשֶֹה מֵאֵלּוּ הַנְּפָשׁוֹת אֲשֶׁר הָיוּ רְחוֹקִים עַד הֵנָּה וְיֵשׁ קְלִפּוֹת רַבּוֹת הַשּׁוֹכְנִים סְבִיבָם בִּבְחִינַת זֹאת יְרוּשָׁלַיִם וְכוּ' וְאֶפְשָׁר שֶׁיִּתְאַחֲזוּ בְּלִבּוֹ, חַס וְשָׁלוֹם, עַל כֵּן צְרִיכִין מִשְׁפָּט שֶׁיִּשְׁפֹּט הָאָדָם אֶת עַצְמוֹ תָּמִיד וְעַל יְדֵי זֶה מְעוֹרֵר הִתְלַהֲבוּת הַלֵּב בְּחִינַת לַבַּת אֵשׁ וְאֵשׁ הַזֶּה שֹוֹרֵף אוֹתָם שֶׁלֹּא יִתְאַחֲזוּ בְּלִבּוֹ וְלֹא בְּהַהֵיכַל הַקֹּדֶשׁ וְכוּ' וְאָז יוֹצֵא לָאוֹר מִשְׁפָּט, הַיְנוּ שֶׁנִּתְלַהֵב הַלֵּב וְיוֹשֵׁב עַל כִּסֵּא בִּבְחִינַת כּוֹנֵן לַמִּשְׁפָּט כִּסְאוֹ שֶׁהוּא בְּחִינַת כָּבוֹד הַנַּ"ל, בְּחִינַת כִּסֵּא כָבוֹד שֶׁהוּא בְּחִינַת הֵיכַל הַקֹּדֶשׁ הַנַּ"ל. וְזֶה בְּחִינַת בַּיִת וְחוֹמָה, יָד וָשֵׁם, עִגּוּלָא וְרִבּוּעָא דִּלְגוֹ, חָכְמָה וַעֲשִׁירוּת. וְהַיּוֹצֵא מִשָּׁם לְעִנְיָנֵנוּ שֶׁלַּעֲשִׁירוּת זוֹכִין עַל יְדֵי כְּבִישַׁת כַּעַס וְעַל יְדֵי זֶה נִגְדָּל הַשֵּׁם וְהַנֶּפֶשׁ דִּקְדֻשָּׁה וְעַל יְדֵי זֶה מִתְקָרְבִים נְפָשׁוֹת הַרְבֵּה לַה' יִתְבָּרַךְ, וְהוּא בְּחִינַת חוֹמָה, בְּחִינַת עִגּוּלָא, בְּחִינַת הֵיכַל הַקֹּדֶשׁ הַנַּ"ל, שֶׁהוּא בְּחִינַת כִּסֵּא כָבוֹד וְכוּ', עַיֵּן שָׁם כָּל זֶה הֵיטֵב:
<h3>אות ב</h3>
וְכָל הַהַכְחָשׁוֹת וְהַדִּין וּדְבָרִים שֶׁשָּׁכִיחַ בֵּין בְּנֵי אָדָם בְּעִנְיְנֵי מָמוֹן הַכֹּל נִמְשָׁךְ מִבְּחִינָה הַנַּ"ל מֵחֲמַת שֶׁהַמָּמוֹן שֶׁהוּא הָעֲשִׁירוּת שֶׁל הָאָדָם נִמְשָׁךְ בְּשָׁרְשׁוֹ מִבְּחִינַת כִּסֵּא כָבוֹד הַנַּ"ל בְּחִינַת הֵיכַל הַקֹּדֶשׁ, בְּחִינַת יְרוּשָׁלַיִם כַּנַּ"ל. וּמֵחֲמַת שֶׁזֹּאת הַקְּדֻשָּׁה שׁוֹכֶנֶת תָּמִיד בֵּין הַקְּלִפּוֹת לְבָרֵר נִיצוֹצוֹת מִשָּׁם בִּבְחִינַת זֹאת יְרוּשָׁלַיִם בְּתוֹךְ הַגּוֹיִם שַֹמְתִּיהָ וּסְבִיבוֹתֶיהָ אֲרָצוֹת, וְזֶה עִקַּר כָּל עִסְקֵי הַמַּשָּא וּמַתָּן שֶׁהַכֹּל בִּשְׁבִיל לְבָרֵר הַנִּיצוֹצוֹת וּלְהַעֲלוֹת הַקְּדֻשּׁוֹת הַנְּפוּלוֹת, עַל כֵּן שָׁכִיחַ הַרְבֵּה הַכְחָשׁוֹת וְדִין וּדְבָרִים בְּעִסְקֵי הַמָּמוֹן, כִּי זֶה נִמְשָׁךְ מֵהַקְּלִפּוֹת הַשּׁוֹכְנִים סְבִיב הַמָּמוֹן וְהָעֲשִׁירוּת שֶׁהוּא בְּחִינַת הֵיכַל הַקֹּדֶשׁ כַּנַּ"ל. וְעַל כֵּן הַתִּקּוּן לָזֶה הוּא מִשְׁפָּט כַּנַּ"ל, הַיְנוּ שֶׁצְּרִיכִין לָבוֹא לְמִשְׁפָּט, כְּמוֹ שֶׁכָּתוּב, "כִּי יִהְיֶה רִיב בֵּין אֲנָשִׁים וְנִגְּשׁוּ אֶל הַמִּשְׁפָּט". כִּי הַמִּשְׁפָּט הוּא בְּחִינַת אֵשׁ כַּנַּ"ל וְהוּא שֹוֹרֵף אֶת הָרַע שֶׁסְּבִיב הָעֲשִׁירוּת שֶׁהוּא נִמְשָׁךְ מֵהֵיכַל הַקֹּדֶשׁ הַנַּ"ל וְעַל יְדֵי זֶה מְבַטֵּל כָּל הַהַכְחָשׁוֹת וְכָל הַגְּזֵלוֹת שֶׁרָצָה אֶחָד לִגְזֹל אֶת חֲבֵרוֹ שֶׁנִּמְשַׁךְ מֵרַע הַנַּ"ל שֶׁסְּבִיב הֵיכַל הַקֹּדֶשׁ כַּנַּ"ל, כִּי עַתָּה נִתְבַּטֵּל עַל יְדֵי אֵשׁ שֶׁנִּמְשָׁךְ עַל יְדֵי הַמִּשְׁפַּט צֶדֶק שֶׁפּוֹסְקִין הַדַּיָּנִים. וְזֶה וּכְשֶׁיִּהְיוּ בַּעֲלֵי הַדִּין עוֹמְדִים לְפָנֶיךָ יִהְיוּ בְּעֵינֶיךָ כִּרְשָׁעִים, וּכְשֶׁנִּפְטָרִין מִלְּפָנֶיךָ יִהְיוּ בְּעֵינֶיךָ כְּזַכָּאִין כְּשֶׁקִּבְּלוּ עֲלֵיהֶם
אֶת הַדִּין, כִּי קֹדֶם שֶׁיּוֹצֵא הַמִּשְׁפָּט לָאוֹר גַּם הַזַּכַּאי שֶׁהַמָּמוֹן שֶׁלּוֹ נֶחֱשַׁב כְּרָשָׁע מֵאַחַר שֶׁהֻכְרַח לָבוֹא לְמִשְׁפָּט שֶׁזֶּה מוֹרֶה שֶׁהָרַע שֶׁסְּבִיב הַמַּשָּא וּמַתָּן נֶאֱחַז בְּהַחַיָּב הַכּוֹפֵר מָמוֹן חֲבֵרוֹ עַד שֶׁהֱבִיאוֹ לִידֵי כְּפִירָה וְהַכְחָשָׁה וְאָז בְּוַדַּאי נִתְאַחֵז גַּם בּוֹ אֵיזֶה מְעַט מֵהָרַע, כַּמְבֹאָר בְּהַתּוֹרָה הַנַּ"ל שֶׁהָרַע שֶׁסְּבִיב הַנְּפָשׁוֹת שֶׁמְּקָרְבָן שֶׁהֵם בְּחִינַת הֵיכַל הַקֹּדֶשׁ יָכוֹל לְהִתְאַחֵז גַּם בְּלֵב הַמְקָרְבָן, חַס וְשָׁלוֹם, כִּי גַּם זֶה שֶׁעוֹסֵק בְּמַשָּא וּמַתָּן הוּא בִּבְחִינַת מְקָרֵב וּמַעֲלֶה נְפָשׁוֹת לַה' יִתְבָּרַךְ שֶׁהֵם בְּחִינַת הַנִּיצוֹצוֹת וְהַנְּפָשׁוֹת שֶׁבְּהַמָּמוֹן וְהַמַּשָּא וּמַתָּן שֶׁצָּרִיךְ לְבָרְרָם וּלְהַעֲלוֹתָם שֶׁבִּשְׁבִיל זֶה הֵם עִסְקֵי כָּל הַמַּשָּא וּמַתָּן, כַּמְבֹאָר בְּדִבְרֵי אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה כַּמָּה פְּעָמִים כְּמוֹ שֶׁכָּתוּב בְּהִלְכוֹת גְּבִיּוֹת מִלְוֶה הֲלָכָה ג עַל פִּי הַתּוֹרָה הַזֹּאת עַיֵּן שָׁם). וְעַל כֵּן בֶּאֱמֶת כָּל הָעוֹסֵק בְּמַשָּא וּמַתָּן צָרִיךְ לִשְׁמֹר אֶת עַצְמוֹ מְאֹד מְאֹד שֶׁלֹּא יִתְאַחֵז בּוֹ הָרַע שֶׁל הַקְּלִפּוֹת שֶׁהֵם סְבִיב הָעֲשִׁירוּת כַּנַּ"ל. וְהָעֵצָה לָזֶה הוּא מִשְׁפָּט שֶׁצָּרִיךְ לִשְׁפֹּט אֶת עַצְמוֹ בְּכָל עֵת, דְּהַיְנוּ לְהִתְבּוֹדֵד וּלְדַבֵּר בֵּינוֹ לְבֵין קוֹנוֹ וְלִשְׁפֹּט וְלָדוּן אֶת עַצְמוֹ עַל כָּל הַדְּבָרִים שֶׁהוּא עוֹשֶֹה וְכוּ'. וְאָז בְּוַדַּאי יִתְעוֹרֵר אֵשׁ הַמִּשְׁפָּט וְיִשְֹרֹף אֶת הָרַע שֶׁלֹּא יִתְאַחֵז בְּלִבּוֹ וְלֹא יִתְאַחֵז גַּם בְּהַמַּשָּא וּמַתָּן וַאֲזַי בְּוַדַּאי יִשְׁמְרֵהוּ ה' יִתְבָּרַךְ שֶׁלֹּא יִצְטָרֵךְ לָבוֹא לִפְנֵי דַּיָּנִים לְמִשְׁפָּט, כִּי אֵשׁ שֶׁל הַמִּשְׁפָּט שֶׁלּוֹ שֶׁשָּׁפַט אֶת עַצְמוֹ בְּעַצְמוֹ יִשְֹרֹף אֶת הָרַע הַנַּ"ל שֶׁמִּשָּׁם נִמְשָׁכִים כָּל הַהַכְחָשׁוֹת שֶׁבַּמַּשָּא וּמַתָּן וַאֲזַי בְּוַדַּאי יִנָּצֵל מִדִּין וּדְבָרִים וְלֹא יִצְטָרֵךְ לָבוֹא אֶל הַמִּשְׁפָּט לִפְנֵי דַּיָּנִים. וְעַל כֵּן זֶה שֶׁבָּא לִפְנֵי דַּיָּנִים אַף עַל פִּי שֶׁהוּא זַכַּאי נֶחֱשָׁב גַּם הוּא כְּרָשָׁע בְּשָׁעָה שֶׁעוֹמֵד לִפְנֵי הַדַּיָּן מֵחֲמַת שֶׁלֹּא זָכָה לְגָרֵשׁ וּלְבַעֵר הָרַע שֶׁסְּבִיב הַמַּשָּא וּמַתָּן עַל יְדֵי הַמִּשְׁפָּט שֶׁלּוֹ בְּעַצְמוֹ וְכַנַּ"ל, אֲבָל כְּשֶׁנִּפְטָרִין מִלְּפָנֶיךָ אֲזַי שְׁנֵיהֶם כְּזַכָּאִין, כִּי עַל יְדֵי הַמִּשְׁפַּט צֶדֶק שֶׁיֵּצֵא מִלִּפְנֵי הַדַּיָּנִים נִשְֹרָף וְנִתְבַּטֵּל הָרַע שֶׁסְּבִיב זֶה הַמַּשָּא וּמַתָּן עַד שֶׁגַּם הַחַיָּב נֶחֱשָׁב כְּזַכַּאי מֵאַחַר שֶׁקִּבֵּל עָלָיו אֶת הַדִּין וְהַמִּשְׁפָּט שֶׁעַל יְדֵי זֶה נִשְֹרָף וְנִתְבַּטֵּל הָרַע שֶׁסְּבִיב הַמַּשָּא וּמַתָּן שֶׁנִּתְאַחֵז בּוֹ בְּיוֹתֵר עַד שֶׁבָּא לִידֵי הַכְחָשָׁה, וְעַכְשָׁו כְּבָר נִשְֹרָף הָרַע וְנִתְבַּטֵּל גַּם מִמֶּנּוּ עַל יְדֵי אֵשׁ הַמִּשְׁפָּט וְכַנַּ"ל:
<h3>אות ג</h3>
וְעַל כֵּן אִי אֶפְשָׁר לְתָבְעוֹ לְדִין עַל יְדֵי שָׁלִיחַ סְתָם כִּי אִם כְּשֶׁבָּא בְּהַרְשָׁאָה, כִּי יָכוֹל לוֹמַר לוֹ, לָאו בַּעַל דְּבָרִים דִּידִי אַתְּ, כִּי אֵין מִי שֶׁיּוּכַל לְעוֹרֵר וּלְהַזְמִין אֶת אֵשׁ הַמִּשְׁפָּט שֶׁיְּבַטֵּל אֶת הָרַע הַנַּ"ל כִּי אִם בַּעַל הַמָּמוֹן בְּעַצְמוֹ שֶׁהוּא עוֹסֵק בִּבְחִינַת בֵּרוּר הַנַּ"ל, שֶׁהוּא בְּחִינַת בִּנְיַן הֵיכַל הַקֹּדֶשׁ הַנַּ"ל, שֶׁהוּא בְּחִינַת כִּסֵּא כָבוֹד הַנַּ"ל, שֶׁהוּא דַּיְקָא יָכוֹל לְעוֹרֵר אֶת הַמִּשְׁפָּט עַד שֶׁיֵּשֵׁב הַמִּשְׁפָּט עַל כִּסְאוֹ בִּבְחִינַת כּוֹנֵן לַמִּשְׁפָּט כִּסְאוֹ וְכוּ', כַּמְבֹאָר שָׁם הֵיטֵב בְּאוֹת ב, כִּי הַמָּמוֹן וְהָעֲשִׁירוּת שֶׁל הַמַּשָּא וּמַתָּן הוּא בִּבְחִינַת כִּסֵּא הַכָּבוֹד, בִּבְחִינַת הֵיכַל הַקֹּדֶשׁ וְהוּא בְּחִינַת כִּסֵּא אֶל הַמִּשְׁפָּט וּכְפִי הֲכָנַת הַכִּסֵּא כֵּן הַמִּשְׁפָּט בִּבְחִינַת כּוֹנֵן לַמִּשְׁפָּט כִּסְאוֹ. כִּי הַמִּשְׁפָּט בַּלֵּב וְהַכִּסֵּא הַנַּ"ל בְּחִינַת הֵיכַל הַקֹּדֶשׁ וְכָל הַנַּ"ל הֵם מַָלְבּוּשִׁים לִבְחִינַת רַגְלֵי הַלֵּב, כַּמְבֹאָר שָׁם הֵיטֵב, נִמְצָא שֶׁהֵם אֶחָד בְּשָׁרְשָׁן. עַל כֵּן אֵין מִי שֶׁיּוּכַל לְעוֹרֵר אֵשׁ הַמִּשְׁפָּט הַנַּ"ל כִּי אִם זֶה בְּעַצְמוֹ שֶׁהַמָּמוֹן שֶׁלּוֹ שֶׁהוּא עוֹסֵק בִּבְחִינַת הֵיכַל הַקֹּדֶשׁ הַנַּ"ל שֶׁהוּא בְּחִינַת כִּסֵּא הַמִּשְׁפָּט כַּנַּ"ל, אֲבָל כְּשֶׁיָּבוֹא אַחֵר יָכוֹל לוֹמַר לוֹ לָאו בַּעַל דְּבָרִים דִּידִי אַתְּ, כִּי אֵין אַתָּה שַׁיָּךְ אֶל הַמִּשְׁפָּט הַזֶּה, כִּי אֵין לְךָ כֹּחַ לְעוֹרֵר אֵשׁ הַמִּשְׁפָּט הַזֶּה לְבַעֵר הָרַע לְבַטֵּל הַהַכְחָשָׁה שֶׁבֵּינֵינוּ, כִּי אֵין לְאַחֵר כֹּחַ לָזֶה כִּי אִם בַּעַל הַמָּמוֹן שֶׁהוּא בַּעַל הֵיכַל הַקֹּדֶשׁ שֶׁהוּא בְּחִינַת כִּסֵּא כַּנַּ"ל, שֶׁהוּא דַּיְקָא יָכוֹל לְעוֹרֵר אֶת הַמִּשְׁפָּט שֶׁיֵּשֵׁב עַל כִּסֵּא, שֶׁעַל יְדֵי זֶה דַּיְקָא נִתְבַּטֵּל הָרַע שֶׁסְּבִיב הַמַּשָּא וּמַתָּן שֶׁמִּשָּׁם הַהַכְחָשָׁה כַּנַּ"ל, אִם לֹא שֶׁבָּא בְּכֹחַ וְהַרְשָׁאָה מִבַּעַל הַמָּמוֹן שֶׁכּוֹתֵב לוֹ בְּפֵרוּשׁ שֶׁמּוֹסֵר לוֹ כָּל כֹּחַ הַמִּשְׁפָּט שֶׁלּוֹ, כִּי כָּךְ כּוֹתֵב לוֹ, דּוֹן וּזְכִי וְאַפֵּיק לְנַפְשֵׁךְ וְכָל דְּמִתְעַנֵי לָךְ מִן דִּינָא עָלַי הָדַר, דְּהַיְנוּ שֶׁכּוֹתֵב לוֹ שֶׁמּוֹסֵר לוֹ כָּל כֹּחַ הַמִּשְׁפָּט שֶׁלּוֹ כְּאִלּוּ הוּא בְּעַצְמוֹ לִפְנֵי הַדַּיָּנִים וְכָל דְּמִתְעַנֵי לָךְ מִן דִּינָא וְכוּ', הַיְנוּ שֶׁכָּל הַחֲשָׁשּׁוֹת וְהַסַּכָּנוֹת שֶׁיְּכוֹלִים לְהִתְעוֹרֵר עָלֶיךָ עַל יְדֵי דִּין הַזֶּה שֶׁאַתָּה נִכְנָס בְּסַכָּנָה גְּדוֹלָה לִלְחֹם עִם הָרַע שֶׁסְּבִיב הֵיכַל הַקֹּדֶשׁ שֶׁשּׁוֹכֵן בֵּינֵיהֶם תָּמִיד וְכָל הַחֲשַׁשּׁוֹת שֶׁיֵּשׁ בָּזֶה הַכֹּל עָלַי הָדָר, כִּי אֲנִי יֵשׁ לִי כֹּחַ לְעוֹרֵר אֵשׁ הַמִּשְׁפָּט וְלִשְֹרֹף וּלְבַטֵּל אֶת הָרַע הַזֶּה וְכַנַּ"ל. וְאָז דַּיְקָא כְּשֶׁכּוֹתֵב לוֹ כָּךְ אֲזַי יָכוֹל לְעוֹרֵר אֶת חֲבֵרוֹ שֶׁיַּעֲמֹד עִמּוֹ לְמִשְׁפָּט, כִּי אָז הוּא מְקַבֵּל כֹּחַ הַמִּשְׁפָּט שֶׁל בַּעַל הַמָּמוֹן כְּאִלּוּ הוּא בְּעַצְמוֹ עוֹמֵד שָׁם שֶׁהוּא יֵשׁ לוֹ כֹּחַ לְעוֹרֵר אֵשׁ הַמִּשְׁפָּט וְכַנַּ"ל:
<h3>אות ד</h3>
וְזֶה בְּחִינַת מַה שֶּׁמְּבֹאָר בַּשֻּׁלְחָן עָרוּךְ בְּסִימָן לט לְעִנְיַן הוֹדָאָה בִּפְנֵי בֵּית דִּין שֶׁאֵין נֶחֱשָׁב בֵּית דִּין כִּי אִם כְּשֶׁקָּבְעוּ דֻּכְתָּא וְאַזְמְנֵיהּ. קָבְעוּ דֻּכְתָּא זֶה בְּחִינַת הֲכָנַת הַכִּסֵּא לְמִשְׁפָּט בְּחִינַת כִּסְאוֹת לְמִשְׁפָּט שֶׁעִקַּר הַמִּשְׁפָּט שֶׁל הַבֵּית דִּין הוּא כְּפִי הֲכָנַת הַכִּסֵּא הַנַּ"ל, שֶׁהוּא בְּחִינַת קָבְעוּ דֻּכְתָּא וְאַזְמְנֵיהּ. וְאָז דַּיְקָא יֵשׁ לָהֶם דִּין בֵּית דִּין שֶׁמֵּהֶם יוֹצֵא הַמִּשְׁפָּט לָאוֹר וְשֹוֹרֵף וּמְבַטֵּל אֶת הָרַע שֶׁסְּבִיב הַהֵיכַל הַקֹּדֶשׁ שֶׁמִּשָּׁם הַמָּמוֹן וְהָעֲשִׁירוּת כַּנַּ"ל:
<h3>אות ה</h3>
וְעַל כֵּן אָמְרוּ רַבּוֹתֵינוּ זִכְרוֹנָם לִבְרָכָה, "אֲשֶׁר לֹא טוֹב עָשָֹה בְּעַמָּיו", זֶה הַבָּא בְּהַרְשָׁאָה, כִּי בְּוַדַּאי לֹא טוֹב עָשָֹה מֵאַחַר שֶׁמַּכְנִיס עַצְמוֹ בְּסַכָּנָה כָּזֹאת לִלְחֹם עִם הָרַע שֶׁסְּבִיב הַמַּשָּא וּמַתָּן וְכוּ' כַּנַּ"ל, בִּפְרָט שֶׁאֵינוֹ שַׁיָּךְ לָזֶה. וּבְוַדַּאי אַף עַל פִּי שֶׁהַבַּעַל הַמָּמוֹן נוֹתֵן לוֹ כֹּחַ וְהַרְשָׁאָה, אַף עַל פִּי כֵן בְּוַדַּאי יֵשׁ חִלּוּק גָּדוֹל בֵּין בַּעַל הַמָּמוֹן בְּעַצְמוֹ בֵּין אַחֵר הַבָּא בִּמְקוֹמוֹ בְּכֹחַ וְהַרְשָׁאָה, כִּי בְּוַדַּאי עִקַּר הַכֹּחַ לְעוֹרֵר אֵשׁ הַמִּשְׁפָּט לִשְֹרֹף אֶת הָרַע הַנַּ"ל שֶׁסְּבִיב הֵיכַל הַקֹּדֶשׁ שֶׁהִיא בְּחִינַת הַמָּמוֹן וְהָעֲשִׁירוּת, הוּא עַל יְדֵי בַּעַל הַמָּמוֹן בְּעַצְמוֹ שֶׁמַּלְבִּישׁ בִּבְחִינַת הָעֲשִׁירוּת בִּבְחִינַת הֵיכַל הַקֹּדֶשׁ אֶת רַגְלֵי הָרוּחַ הַחִיּוּנִי שֶׁבַּלֵּב שֶׁשָּׁם אֵשׁ הַמִּשְׁפָּט וּכְפִי הַלְבָּשָׁתוֹ כֵּן יֵשׁ לוֹ כֹּחַ לְעוֹרֵר אֵשׁ הַמִּשְׁפָּט לִשְֹרֹף הָרַע שֶׁסְּבִיב הָעֲשִׁירוּת וְהַמָּמוֹן שֶׁלּוֹ שֶׁהוּא בִּבְחִינַת הֵיכַל הַקֹּדֶשׁ, בְּחִינַת כִּסֵּא לְהַמִּשְׁפָּט כַּנַּ"ל, אֲבָל אַחֵר אַף עַל פִּי שֶׁבָּא בְּהַרְשָׁאָה בִּשְׁלִיחוּתוֹ בְּוַדַּאי אֵין לוֹ כֹּחַ כְּמוֹ שֶׁהוּא בְּעַצְמוֹ וְעַל כֵּן נִקְרָא הַבָּא בְּהַרְשָׁאָה לֹא טוֹב עָשָֹה, כִּי קָשֶׁה לוֹ לְהִמָּלֵט שֶׁלֹּא יִתְאַחֵז בּוֹ מֵהָרַע שֶׁסְּבִיב הָעֲשִׁירוּת וְהַמָּמוֹן שֶׁחוֹלְקִין עָלָיו שֶׁמִּשָּׁם כָּל הַהַכְחָשׁוֹת שֶׁבֵּינֵיהֶם וּכְנִרְאֶה בַּחוּשׁ שֶׁעַל פִּי רֹב אֵין נִמְלָט הַבָּא לְדִין, אֲפִלּוּ הַזַּכַּאי מִקְּטָטוֹת וּמְרִיבוֹת וְכַעַס וּפְעָמִים טוֹעֵן שֶׁקֶר, אַף עַל פִּי שֶׁהוּא זַכַּאי בְּלֹא זֶה וְכָל זֶה נִמְשָׁךְ מֵהָרַע שֶׁסְּבִיב הַמַּשָּא וּמַתָּן וְהַמָּמוֹן שֶׁנִּתְאַחֵז גַּם בְּלֵב הַזַּכַּאי וְכוּ' כַּנַּ"ל. מִכָּל שֶׁכֵּן מִי שֶׁמִּתְעַבֵּר עַל רִיב לֹא לוֹ, שֶׁהוּא הַבָּא בְּהַרְשָׁאָה, שֶׁאֵין לוֹ כֹּחַ לְעוֹרֵר אֵשׁ הַמִּשְׁפָּט כְּמוֹ הוּא בְּעַצְמוֹ, עַל כֵּן בְּוַדַּאי לֹא טוֹב עָשָֹה וְכַנַּ"ל: עַל פִּי הַתּוֹרָה הַנַּ"ל יְבֹאַר עִנְיַן פֶּסַח וְאִסּוּר חָמֵץ וּמִצְוַת אֲכִילַת מַצָּה וְכוּ':
<h3>אות ו</h3>
כִּי פֶּסַח הוּא הַתְחָלַת הִתְקָרְבוּת יִשְֹרָאֵל לַאֲבִיהֶם שֶׁבַּשָּׁמַיִם עַל יְדֵי מֹשֶׁה רַבֵּנוּ שֶׁעָסַק בָּזֶה כָּל יָמָיו לְקָרֵב נְפָשׁוֹת לַה' יִתְבָּרַךְ. וְעַל כֵּן בִּתְחִלַּת הִתְגַּלּוּת בְּמַרְאֵה הַסְּנֶה נֶאֱמַר, "וַיֵּרָא אֵלָיו מַלְאַךְ ה' בְּלַבַּת אֵשׁ". שֶׁהוּא בְּחִינַת שֶׁזָּכָה שֶׁנִּתְעוֹרֵר מַלְאֲכֵי לִבּוֹ שֶׁהוּא אֵשׁ הַמִּשְׁפָּט שֶׁשּוֹרֵף אֶת הָרַע שֶׁסְּבִיב הַנְּפָשׁוֹת שֶׁמְּקָרְבָן שֶׁלֹּא יִתְאַחֵז בּוֹ, כַּמְבֹאָר הֵיטֵב בְּהַתּוֹרָה הַנַּ"ל עַל פָּסוּק זֶה, עַיֵּן שָׁם. וְעַל כֵּן יָצְאוּ מִמִּצְרַיִם בַּעֲשִׁירוּת גָּדוֹל כְּמוֹ שֶׁהִבְטִיחַ לְאַבְרָהָם אָבִינוּ, "וְגַם אֶת הַגּוֹי אֲשֶׁר וְכוּ' וְאַחֲרֵי כֵן יֵצְאוּ בִּרְכֻשׁ גָּדוֹל". וְה' יִתְבָּרַךְ הִזְהִירָם עַל כָּךְ מְאֹד, כְּמוֹ שֶׁכָּתוּב, "דַּבֶּר נָא בְּאָזְנֵי הָעָם וְיִשְׁאֲלוּ אִישׁ וְכוּ'". כִּי כָּל הַגְּאֻלָּה הָיְתָה תָּלוּי בָּזֶה, כִּי מְבֹאָר בְּהַתּוֹרָה הַזֹּאת שֶׁכָּל הַנְּפָשׁוֹת שָׁרְשָׁם בָּעֲשִׁירוּת וְכוּ' וְעַל כֵּן הַכֹּל נִמְשָׁכִים וּמִתְאַוִּים אַחַר הֶעָשִׁיר וְכוּ'. וְעַל כֵּן עִקַּר הַגְדָּלַת הַשֵּׁם וְהַנֶּפֶשׁ הוּא עַל יְדֵי שֶׁשּׁוֹמְרִים אֶת הָעֲשִׁירוּת דִּקְדֻשָּׁה, דְּהַיְנוּ עַל יְדֵי שֶׁשּׁוֹמְרִים אֶת עַצְמוֹ מִכַּעַס שֶׁהוּא פְּגַם הָעֲשִׁירוּת, פְּגַם הַשֵּׁם וְהַנֶּפֶשׁ, כִּי כְּשֶׁיּוֹרֵד לְהָאָדָם שֶׁפַע עֲשִׁירוּת אֲזַי מִתְגָּרֶה הַיֵּצֶר הָרָע לְהָסִית אֶת הָאָדָם שֶׁיִּהְיֶה בְּכַעַס כְּדֵי לְהַפְסִיד עַל יְדֵי זֶה אֶת הָעֲשִׁירוּת, חַס וְשָׁלוֹם, כִּי לְמַעְלָה בְּשָׁרְשׁוֹ הַמָּמוֹן עִם הַכַּעַס הֵם בְּחִינָה אַחַת בְּחִינַת גְּבוּרוֹת קְדוֹשׁוֹת אַךְ לְמַטָּה כְּשֶׁיּוֹרֵד הַשֶּׁפַע לְמַטָּה מִתְגָּרֶה בּוֹ הַבַּעַל דָּבָר לַהֲפֹךְ שֶׁפַע הָעֲשִׁירוּת לְכַעַס, חַס וְשָׁלוֹם, וְעַל יְדֵי זֶה טוֹרֵף נַפְשׁוֹ בְּאַפּוֹ כִּי הַנֶּפֶשׁ שָׁרְשָׁהּ בָּעֲשִׁירוּת כַּנַּ"ל. וְעַל כֵּן צְרִיכִין לִשְׁמֹר אֶת עַצְמוֹ מִכַּעַס מְאֹד כְּדֵי שֶׁיִּזְכֶּה לַעֲשִׁירוּת דִּקְדֻשָּׁה שֶׁהוּא הַגְדָּלַת הַשֵּׁם וְהַנֶּפֶשׁ, כִּי הָעֲשִׁירוּת בְּחִינַת חוֹמָה, בְּחִינַת הוֹן עָשִׁיר וְכוּ' וּכְחוֹמָה וְכוּ', אֲבָל עַל יְדֵי כַּעַס נִפְגָּם הַחוֹמָה שֶׁל עֲשִׁירוּת, בְּחִינַת עִיר פְּרוּצָה אֵין חוֹמָה אִישׁ אֲשֶׁר אֵין מַעְצָר לְרוּחוֹ, כִּי עוֹשֶֹה מֵחוֹמָה בְּחוֹלָם חֵמָה בְּצֵירֵי, שֶׁהוּא כַּעַס, שֶׁהוּא הַשֶּׁפַע שֶׁל הָעֲשִׁירוּת בְּעַצְמוֹ שֶׁנִּתְהַפֵּךְ לְכַעַס וְכַנִּזְכָּר לְעֵיל:
<h3>אות ז</h3>
וְזֶה בְּחִינַת גֹּדֶל הָאִסּוּר שֶׁל חָמֵץ, כִּי עִקַּר גְּאֻלַּת יִשְֹרָאֵל מִמִּצְרַיִם הָיָה תָּלוּי בְּהָעֲשִׁירוּת שֶׁזָּכוּ לְהוֹצִיא מִמִּצְרַיִם שֹׁרֶשׁ נַפְשָׁם כַּנַּ"ל, כִּי עַל יְדֵי שֶׁהוֹצִיאוּ הָעֲשִׁירוּת, שֶׁהוּא שֹׁרֶשׁ נַפְשָׁם כַּנַּ"ל, מִמִּצְרַיִם עַל יְדֵי זֶה יָצְאוּ מִמֵּילָא נַפְשׁוֹתָם מִשָּׁם. וְגַם עַל יְדֵי הָעֲשִׁירוּת נִגְדַּל שְׁמָם וְנַפְשָׁם וְעַל יְדֵי זֶה נִתְאַוּוּ נְפָשׁוֹת רַבִּים לְהִכָּלֵל בָּהֶם, כִּי כָּל אֶחָד מִיִּשְֹרָאֵל צָרִיךְ לַעֲסֹק בְּבִנְיַן הֵיכַל הַקֹּדֶשׁ הַמְבֹאָר בְּהַתּוֹרָה הַנַּ"ל, דְּהַיְנוּ לְקָרֵב נְפָשׁוֹת לַה' יִתְבָּרַךְ. וּכְמוֹ שֶׁהוּא צָרִיךְ לָצֵאת מִגָּלוּת נַפְשׁוֹ, כְּמוֹ כֵן הוּא צָרִיךְ לַעֲסֹק לְהוֹצִיא אֲחֵרִים עִמּוֹ לְקָרֵב נְפָשׁוֹת הַרְבֵּה לַה' יִתְבָּרַךְ, כִּי זֶה עִקַּר עֲבוֹדַת הָאָדָם לְהוֹדִיעַ לִבְנֵי הָאָדָם גְּבוּרוֹתָיו וְכוּ', כְּמוֹ שֶׁכָּתוּב, "וְהוֹדַעְתָּם לְבָנֶיךָ וְלִבְנֵי בָנֶיךָ". שֶׁנֶּאֱמַר עַל הַתַּלְמִידִים, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְזֶה עִקַּר מִצְוַת זְכִירַת וְסִפּוּר יְצִיאַת מִצְרַיִם, כִּי יְצִיאַת מִצְרַיִם הוּא עִקַּר הַתְחָלַת הִתְקָרְבוּת יִשְֹרָאֵל לַה' יִתְבָּרַךְ עַל יְדֵי כָּל הָאוֹתוֹת וְהַמּוֹפְתִים אֲשֶׁר רָאִינוּ בְּעֵינֵינוּ אָז וְעַל כֵּן מִצְוָה לִזְכֹּר זֹאת וּלְסַפֵּר מִזֶּה בְּכָל יוֹם, כְּמוֹ שֶׁכָּתוּב, "שִֹיחוּ בְּכָל נִפְלְאוֹתָיו". כְּדֵי לְקָרֵב כָּל הַנְּפָשׁוֹת שֶׁבָּעוֹלָם לַה' יִתְבָּרַךְ, כִּי זֶה הָיָה עִקַּר כַּוָּנָתוֹ יִתְבָּרַךְ בְּכָל הַמּוֹפְתִים הַגְּדוֹלִים וְהָאוֹתוֹת נוֹרָאוֹת שֶׁעָשָֹה עִמָּנוּ בְּהוֹצִיאָנוּ מִמִּצְרַיִם אֲשֶׁר לֹא נִשְׁמְעוּ וְלֹא נִרְאוּ מִימוֹת עוֹלָם, הַכֹּל כְּדֵי לְגַלּוֹת אֱלֹקוּתוֹ וְאַדְנוּתוֹ וּמֶמְשַׁלְתּוֹ לְכָל בָּאֵי עוֹלָם, כְּמוֹ שֶׁכָּתוּב, "וּלְמַעַן סַפֵּר שְׁמִי בְּכָל הָאָרֶץ". וּכְתִיב, "וּלְמַעַן תְּסַפֵּר בְּאָזְנֵי בִנְךָ וּבֶן בִּנְךָ וְכוּ'". וְעַל כֵּן כָּל הַתּוֹרָה תָּלוּי בִּיצִיאַת מִצְרַיִם כְּמוֹ שֶׁהִתְחִיל בִּתְחִלַּת הָעֲשֶֹרֶת הַדִּבְּרוֹת, "אָנֹכִי ה' אֱלֹקֶיךָ אֲשֶׁר הוֹצֵאתִיךָ מֵאֶרֶץ", מִצְרַיִם וְכוּ'". וּכְמוֹ שֶׁהִזְכִּיר יְצִיאַת מִצְרַיִם בְּכַמָּה וְכַמָּה מִצְווֹת, כִּי עִקַּר הִתְקָרְבוּת הַנְּפָשׁוֹת לַה' יִתְבָּרַךְ לְקַיֵּם אֶת כָּל דִּבְרֵי הַתּוֹרָה הוּא עַל יְדֵי סִפּוּר יְצִיאַת מִצְרַיִם, דְּהַיְנוּ עַל יְדֵי שֶׁמְּסַפְּרִין גְּבוּרוֹתָיו וְנִפְלְאוֹתָיו שֶׁרָאִינוּ בִּשְׁעַת יְצִיאַת מִצְרַיִם וַאֲשֶׁר אָנוּ רוֹאִים מֵאָז וְעַד הֵנָּה, כִּי כָּל הַנִּסִּים וְכָל הַיְשׁוּעוֹת הֵם בִּבְחִינַת יְצִיאַת מִצְרַיִם שֶׁכּוֹלֵל כָּל הַגָּלֻיּוֹת שֶׁמְּכֻנִּים בַּשֵּׁם מִצְרַיִם. נִמְצָא, שֶׁיְּצִיאַת מִצְרַיִם הוּא בְּחִינַת הִתְקָרְבוּת נְפָשׁוֹת לַה' יִתְבָּרַךְ שֶׁהוּא בְּחִינַת בִּנְיַן הֵיכַל הַקֹּדֶשׁ הַנַּ"ל, עַל כֵּן הֻזְהֲרוּ אָז מְאֹד לִשְׁאֹל אִישׁ מֵאֵת רֵעֵהוּ וְכוּ' כְּלֵי כֶסֶף וּכְלֵי זָהָב וְכוּ' כְּדֵי לִזְכּוֹת לַעֲשִׁירוּת גָּדוֹל בְּחִינַת רְכוּשׁ גָּדוֹל, כִּי הָעֲשִׁירוּת שֹׁרֶשׁ הַנֶּפֶשׁ שֶׁעַל יְדֵי זֶה עִקַּר הַגְּאֻלָּה שֶׁהוּא הִתְקָרְבוּת הַנְּפָשׁוֹת לַה' יִתְבָּרַךְ וְכַנַּ"ל: וְזֶה בְּחִינַת גֹּדֶל הָאִסּוּר שֶׁל חָמֵץ שֶׁהוּא אָסוּר בְּמַשֶּׁהוּ, כִּי חָמֵץ בְּחִינַת כַּעַס, בְּחִינַת כִּי יִתְחַמֵּץ לְבָבִי, כִּי חָמֵץ עוֹלֶה בִּנְפִיחָה עַל יְדֵי שֶׁשּׁוֹלֵט בּוֹ אֲוִיר וְרוּחַ הָעוֹלָם, זֶה בְּחִינַת כַּעַס שֶׁהוּא חֲרוֹן אַף, שֶׁהוּא בְּחִינַת עִיר פְּרוּצָה אֵין חוֹמָה אִישׁ אֲשֶׁר אֵין מַעְצוֹר לְרוּחוֹ, דְּהַיְנוּ שֶׁאֵין עוֹצְרִין וְכוֹבְשִׁין אֶת הָרוּחַ שֶׁבָּאַף וּמַנִּיחִין אוֹתוֹ לְהִתְחַמֵּץ בְּכַעַס וַחֲרוֹן אַף שֶׁהוּא בְּחִינַת חָמֵץ בְּחִינַת כִּי יִתְחַמֵּץ לְבָבִי, כִּי עַתָּה צְרִיכִין לִשְׁמֹר אֶת הָאֲכִילָה מְאֹד שֶׁלֹּא תִּשְׁלֹט בָּהּ רוּחַ הָעוֹלָם, כְּדֵי שֶׁלֹּא יִתְהַפֵּךְ שֶׁפַע הָעֲשִׁירוּת שֶׁצְּרִיכִין לְהַמְשִׁיךְ עַתָּה שֶׁבָּזֶה תָּלוּי עִקַּר הַגְּאֻלָּה שֶׁלֹּא יִתְהַפֵּךְ לְכַעַס וַחֲרוֹן אַף, חַס וְשָׁלוֹם, שֶׁהוּא בְּחִינַת אֵין מַעְצָר לְרוּחוֹ, כִּי אָנוּ צְרִיכִין לְעַכֵּב אֶת הָרוּחַ מְאֹד, דְּהַיְנוּ לִשְׁמֹר אֶת הָעִסָּה מְאֹד מֵרוּחַ הָעוֹלָם שֶׁלֹּא תִּתְחַמֵּץ, חַס וְשָׁלוֹם, עַל יְדֵי זֶה, שֶׁהוּא בְּחִינַת כַּעַס וַחֲרוֹן אַף שֶׁרוֹצֶה לְהִתְגָּרוֹת עַתָּה, חַס וְשָׁלוֹם, מֵחֲמַת שֶׁעַתָּה נִמְשָׁךְ שֶׁפַע הָעֲשִׁירוּת שֶׁהוּא שֹׁרֶשׁ הַנֶּפֶשׁ שֶׁבָּזֶה תָּלוּי עִקַּר הַגְּאֻלָּה כַּנַּ"ל. וְעַל כֵּן חָמֵץ בְּפֶסַח בְּמַשֶּׁהוּ, כִּי הוּא תָּלוּי בְּמַשֶּׁהוּ בְּחוּט הַשַּעֲרָה, כִּי לְמַעְלָה הַכֹּל קֹדֶשׁ רַק לְמַטָּה בְּמַשֶּׁהוּ בְּעָלְמָא כְּשֶׁפּוֹגְמִין, חַס וְשָׁלוֹם, וְאֵינָם נִזְהֲרִין מִכַּעַס אֲזַי נִתְהַפֵּךְ שֶׁפַע הָעֲשִׁירוּת לְכַעַס, חַס וְשָׁלוֹם, וְנַעֲשֶֹה מֵחוֹמָה חֵמָה. נִמְצָא, שֶׁהַדָּבָר תָּלוּי בְּמַשֶּׁהוּ, וְעַל כֵּן חָמֵץ אָסוּר בְּמַשֶּׁהוּ, כִּי הַלֶּחֶם שֶׁהוּא עִקַּר הָאֲכִילָה שֶׁל הָאָדָם הוּא בְּחִינַת הַפַּרְנָסָה וְהָעֲשִׁירוּת, כִּי כָּל הַפַּרְנָסָה וְהָעֲשִׁירוּת הָעִקָּר הוּא אֲכִילַת הָאָדָם שֶׁהוּא עִקַּר חִיּוּתוֹ וְקִיּוּמוֹ וּכְמוֹ שֶׁכָּתוּב, "כָּל עֲמַל הָאָדָם לְפִיהוּ". וְכַמּוּבָן בְּדִבְרֵי אֲדוֹנֵנוּ, מוֹרֵנוּ וְרַבֵּנוּ זִכְרוֹנוֹ לִבְרָכָה בְּכַמָּה מְקוֹמוֹת. וְעַל כֵּן עַתָּה צְרִיכִין לִשְׁמֹר אֶת הָאֲכִילָה שֶׁהוּא הַלֶּחֶם, שֶׁהוּא בְּחִינַת הַפַּרְנָסָה וְהָעֲשִׁירוּת, צְרִיכִין לְשָׁמְרוֹ מְאֹד מִכַּעַס שֶׁהוּא בְּחִינַת חָמֵץ וְכַנַּ"ל, כִּי זֶה יָדוּעַ וּמְבֹאָר בַּזֹּהַר וּבַכַּוָּנוֹת שֶׁבִּשְׁעַת יְצִיאַת מִצְרַיִם הָיָה עֲדַיִן זֻהֲמַת מִצְרַיִם נֶאֱחַז בָּהֶם בְּיוֹתֵר וְעַל כֵּן הָיָה קָשֶׁה לָהֶם לָצֵאת אִם לֹא עַל יְדֵי שֶׁהֵאִיר עֲלֵיהֶם ה' יִתְבָּרַךְ אוֹר גָּדוֹל וְנִפְלָא בְּיוֹתֵר וְכוּ', אֲבָל צְרִיכִין לִשְׁמֹר הָאוֹר הַנִּפְלָא הַזֶּה מְאֹד מְאֹד וְזֶהוּ בְּחִינַת גֹּדֶל הָאַזְהָרָה עַל שְׁמִירַת הַמַּצּוֹת שֶׁהוּא בְּחִינַת אוֹר הָעֶלְיוֹן וְהַנִּפְלָא, כְּמוֹ שֶׁכָּתוּב, "וּשְׁמַרְתֶּם אֶת הַמַּצּוֹת". כִּי ה' יִתְבָּרַךְ רִחֵם עָלֵינוּ בְּחֶמְלָתוֹ הַגְּדוֹלָה וּמֵאִיר עָלֵינוּ עַתָּה אוֹר גָּדוֹל וְעֶלְיוֹן מְאֹד שֶׁהוּא בְּחִינַת שֶׁפַע עֲשִׁירוּת גָּדוֹל שֶׁעַל יְדֵי זֶה עִקַּר הַגְּאֻלָּה בְּחִינַת וְאַחֲרֵי כֵן יֵצְאוּ בִּרְכֻשׁ גָּדוֹל וְכוּ'. וּמֵאַהֲבָתוֹ הַגְּדוֹלָה אוֹתָנוּ צִוָּה עָלֵינוּ לֶאֱכֹל מַצָּה וְלִזָּהֵר מֵחָמֵץ מְאֹד כְּדֵי שֶׁתֵּכֶף כְּשֶׁמַּתְחִיל אוֹר הָעֶלְיוֹן שֶׁהוּא שֶׁפַע הָעֲשִׁירוּת לֵירֵד לָנוּ לְזֶה הָעוֹלָם תֵּכֶף וּמִיָּד נְצַיֵּר אוֹתוֹ בִּבְחִינַת מַצָּה קֹדֶם שֶׁיַּתְחִיל לִשְׁלֹט בּוֹ אֲוִיר וְרוּחַ הָעוֹלָם שֶׁלֹּא יַהַפְכוּ אוֹתוֹ לִבְחִינַת חֲרוֹן אַף, לִבְחִינַת כַּעַס, כִּי הֵם מִתְגָּרִים מְאֹד לַהֲפֹךְ שֶׁפַע הָעֲשִׁירוּת לְכַעַס, בִּפְרָט עַתָּה בְּהַתְחָלַת הַהִתְקָרְבוּת וְגַם עֲדַיִן לֹא נִטְהַרְנוּ לְגַמְרֵי מִזֻּהֲמַת מִצְרַיִם וְגַם כִּי יוֹרֵד אוֹר גָּדוֹל וְשֶׁפַע עֲשִׁירוּת גָּדוֹל מְאֹד עַל כֵּן הֵם יִרְצוּ לְהִתְגָּרוֹת בָּזֶה, חַס וְשָׁלוֹם, וּלְהַפְּכוֹ לְכַעַס, עַל כֵּן חָמַל עָלֵינוּ ה' יִתְבָּרַךְ וְהִזְהִירָנוּ לִשְׁמֹר אֲכִילָתֵנוּ מֵחָמֵץ בְּמַשֶּׁהוּ כְּדֵי לִשְׁמֹר הָאֲכִילָה וְהַפַּרְנָסָה בְּחִינַת הָעֲשִׁירוּת מִכַּעַס שֶׁהוּא בְּחִינַת חָמֵץ, בְּחִינַת חֲרוֹן אַף, בְּחִינַת אִישׁ אֲשֶׁר אֵין מַעְצָר לְרוּחוֹ וְכַנַּ"ל:
<h3>אות ח</h3>
וְעַל כֵּן הֶחָמֵץ אָסוּר שִׁבְעַת הַיָּמִים עַד קְרִיעַת יַם סוּף. וְאַחַר שְׁבִיעִי שֶׁל פֶּסַח שֶׁנִּקְרַע הַיָּם הֻתַּר הֶחָמֵץ, כִּי מְבֹאָר בְּהַתּוֹרָה הַנַּ"ל שֶׁכְּשֶׁזּוֹכִין לְחוֹמָה שֶׁל עֲשִׁירוּת אֲזַי הַחוֹמָה הַזֹּאת שׁוֹמֶרֶת אֶת הָאָדָם מִכַּעַס רַק בִּתְחִלָּה כְּשֶׁיּוֹרֵד הַשֶּׁפַע שֶׁל עֲשִׁירוּת הוּא מִתְגָּרֶה מְאֹד לַהֲפֹךְ שֶׁפַע הָעֲשִׁירוּת לְכַעַס וְלִפְעָמִים מִתְגָּרֶה בּוֹ בְּכַעַס גָּדוֹל כָּל כָּךְ עַד שֶׁיּוּכַל לְהַפְסִיד לוֹ גַּם הַחוֹמָה שֶׁל הָעֲשִׁירוּת, דְּהַיְנוּ שֶׁאַף עַל פִּי שֶׁכְּבָר זָכָה לַעֲשִׁירוּת וְזָכָה לִבְחִינַת חוֹמָה, אַף עַל פִּי כֵן יְקַלְקֵל הַחוֹמָה שֶׁל עֲשִׁירוּת עַל יְדֵי הִתְגַּבְּרוּת הַכַּעַס בְּיוֹתֵר, חַס וְשָׁלוֹם, עַל כֵּן בְּפֶסַח שֶׁאָז מַתְחִיל הַשֶּׁפַע שֶׁל עֲשִׁירוּת לֵירֵד אָז צְרִיכִין שְׁמִירָה גְּדוֹלָה מֵחָמֵץ שֶׁהוּא בְּחִינַת כַּעַס. וְעַל כֵּן עִקַּר מִצְוַת אֲכִילַת מַצָּה הוּא בַּלַּיְלָה הָרִאשׁוֹנָה בְּעֵת יְצִיאַת מִצְרַיִם בְּעֵת שֶׁמְּקַבְּלִין הָרְכוּשׁ גָּדוֹל שֶׁאָז צְרִיכִין לִזָּהֵר בְּיוֹתֵר לֶאֱכֹל מַצָּה שֶׁהוּא הַהֵפֶךְ מִכַּעַס שֶׁהוּא בְּחִינַת חָמֵץ, אֲבָל אַחַר הַהַתְחָלָה שֶׁהוּא לַיְלָה הָרִאשׁוֹנָה אֵין חִיּוּב לֶאֱכֹל מַצָּה, אֲבָל אַף עַל פִּי כֵן עֲדַיִן צְרִיכִין לִשְׁמֹר אֶת עַצְמוֹ מֵחָמֵץ, כִּי אַף עַל פִּי שֶׁכְּבָר זָכִינוּ לַעֲשִׁירוּת בְּעֵת יְצִיאַת מִצְרַיִם עֲדַיִן לֹא קִבַּלְנוּ הָעֲשִׁירוּת בִּשְׁלֵמוּת וַעֲדַיִן לֹא נִגְמַר הַחוֹמָה שֶׁל הָעֲשִׁירוּת בִּשְׁלֵמוּת, כִּי עֲדַיִן אָנוּ יְרֵאִים מֵהַמִּצְרִים שֶׁרוֹצִים לִרְדֹּף אַחֲרֵי יִשְֹרָאֵל, אֲבָל בִּשְׁבִיעִי שֶׁל פֶּסַח שֶׁאָז נִקְרַע הַיָּם וְאָז נָפְלוּ הַמִּצְרִיִּים לְגַמְרֵי וְאָז זָכִינוּ לְהָעֲשִׁירוּת בִּשְׁלֵמוּת גָּדוֹל בְּיוֹתֵר, כִּי גְּדוֹלָה הָיְתָה בִּזַּת הַיָּם מִבִּזַּת מִצְרַיִם, כְּמוֹ שֶׁכָּתוּב, "תּוֹרֵי זָהָב וְכוּ'". עַל כֵּן אָז הֻתַּר הֶחָמֵץ, כִּי אָז כְּבָר נִשְׁלַם לָנוּ הַחוֹמָה שֶׁל הָעֲשִׁירוּת עַל יְדֵי קְרִיעַת יַם סוּף בִּבְחִינַת וְהַמַּיִם לָהֶם חוֹמָה עַד שֶׁאֵין יְרֵאִים עוֹד מֵהֶם שֶׁלֹּא יַהַפְכוּ שֶׁפַע הָעֲשִׁירוּת לְכַעַס, עַל כֵּן אָז אַחַר שְׁבִיעִי שֶׁל פֶּסַח, שֶׁהוּא קְרִיעַת יַם סוּף, הֻתַּר הֶחָמֵץ, כִּי כְּבָר זָכִינוּ לְחוֹמָה שֶׁל עֲשִׁירוּת בִּשְׁלֵמוּת גָּדוֹל וְנִפְלָא עַד שֶׁאֵין יְכוֹלִין לְקַלְקֵל הַחוֹמָה שֶׁל הָעֲשִׁירוּת עַל יְדֵי הֶחָמֵץ, וּכְבָר נִטְהַר רוּחַ וַאֲוִיר הָעוֹלָם שֶׁאֲפִלּוּ הָרוּחַ הַגָּדוֹל הַשּׁוֹלֵט בֶּחָמֵץ אֵין בּוֹ כֹּחַ לְהַכְנִיס בּוֹ כַּעַס וַחֲרוֹן אַף, חַס וְשָׁלוֹם, כִּי כְּבָר זָכִינוּ לְהַחוֹמָה שֶׁל הָעֲשִׁירוּת בִּשְׁלֵמוּת גָּדוֹל בְּחִינַת וְהַמַּיִם לָהֶם חוֹמָה וְכַנַּ"ל, כִּי בְּוַדַּאי מַה שֶּׁהֵם יְכוֹלִים לִפְעָמִים לְהִתְגָּרוֹת אַף עַל פִּי שֶׁיֵּשׁ לְהָאָדָם חוֹמָה שֶׁל עֲשִׁירוּת הוּא רַק כְּשֶׁאֵין שְׁלֵמוּת בְּהַחוֹמָה, אֲבָל בִּשְׁבִיעִי שֶׁל פֶּסַח שֶׁזָּכִינוּ לִקְרִיעַת יַם סוּף, שֶׁאָז נִשְׁלַם בְּחִינַת הַחוֹמָה, בְּחִינַת הָעֲשִׁירוּת בִּשְׁלֵמוּת גָּדוֹל, עַל כֵּן אֵין אָנוּ מִתְיָרְאִים עוֹד מֵחָמֵץ וְכַנַּ"ל, עַל כֵּן אַחַר כָּךְ הֻתַּר הֶחָמֵץ וְכַנִּזְכָּר לְעֵיל:
<h3>אות ט</h3>
וְזֶה בְּחִינַת לֶחֶם עֹנִי וְעִקַּר הַמִּצְוָה בְּמַצָּה עֲנִיָּה, אֲבָל בְּמַצָּה עֲשִׁירָה אֵין יוֹצְאִין, כִּי מַצָּה עֲשִׁירָה, דְּהַיְנוּ שֶׁנִּלּוֹשָׁה בְּשֶׁמֶן וּדְבַשׁ וּמֵי פֵּרוֹת אֵינָהּ בָּאָה לִידֵי חִמּוּץ, כִּי אֵין לְהֶחָמֵץ שְׁלִיטָה בִּבְחִינַת עֲשִׁירוּת וְכַנַּ"ל, אֲבָל אֵין אָנוּ יוֹצְאִין יְדֵי חוֹבָה בַּלַּיְלָה הָרִאשׁוֹנָה בָּזֶה, כִּי עַתָּה אָנוּ צְרִיכִין לֶאֱכֹל דַּיְקָא לֶחֶם עֹנִי שֶׁמַּזְכִּיר אֶת הָעֹנִי שֶׁבְּמִצְרַיִם, לְהוֹרוֹת שֶׁעַתָּה עֲדַיִן אֵין לָנוּ עֲשִׁירוּת, כִּי עֲנִיִּים וְאֶבְיוֹנִים הָיִינוּ בְּמִצְרַיִם, רַק עַתָּה ה' יִתְבָּרַךְ בְּחַסְדּוֹ מַמְשִׁיךְ עָלֵינוּ שֶׁפַע הָעֲשִׁירוּת, עַל כֵּן צְרִיכִין לֶאֱכֹל לֶחֶם הַמְשֻׁמָּר דַּיְקָא מֵחָמֵץ, דְּהַיְנוּ לֶחֶם הַנִּלּוֹשׁ בְּמַיִם לְשָׁמְרוֹ הֵיטֵב מֵחָמֵץ כְּדֵי שֶׁעַל יְדֵי שְׁמִירָה הַזֹּאת נִשְׁמֹר אֶת שֶׁפַע הָעֲשִׁירוּת הַבָּאָה עָלֵינוּ עַתָּה לְשָׁמְרָהּ מֵאֲחִיזַת הַכַּעַס שֶׁהוּא בְּחִינַת חָמֵץ כַּנַּ"ל:
<h3>אות י</h3>
וְעַל כֵּן עִקַּר שְׁמִירָה מֵחָמֵץ הוּא מֵעֵת נְתִינַת מַיִם בָּעִסָּה, כִּי מַיִם הוּא בְּחִינַת שֶׁפַע הָעֶלְיוֹנָה בְּחִינַת שֶׁפַע הָעֲשִׁירוּת, כִּי כָּל הַהַשְׁפָּעוֹת שֶׁבָּעוֹלָם נִמְשָׁכִים וּגְדֵלִים עַל יְדֵי הַמַּיִם שֶׁמְּגַדְּלִין וּמַצְמִיחִין הַכֹּל, וַאֲפִלּוּ עֲשִׁירוּת וְאוֹצָרוֹת נִמְשָׁךְ עַל יְדֵי מַיִם, כְּמוֹ שֶׁכָּתוּב, "יִפְתַּח ה' לְךָ אֶת אוֹצָרוֹ הַטּוֹב אֶת הַשָּׁמַיִם וְכוּ' לָתֵת מְטַר אַרְצְךָ וְכוּ'". וּכְמוֹ שֶׁמְּבֹאָר בְּהַתּוֹרָה "פָּתַח רַבִּי שִׁמְעוֹן" ( בְּסִימָן ס), עַיֵּן שָׁם. וְעַל כֵּן כְּשֶׁנּוֹתְנִין מַיִם בְּעִסָּה זֶה בְּחִינַת שֶׁמַּמְשִׁיכִין שֶׁפַע הָעֲשִׁירוּת. וְעַתָּה בִּשְׁעַת יְצִיאַת מִצְרַיִם שֶׁיּוֹרֵד שֶׁפַע גָּדוֹל וְעֶלְיוֹן מְאֹד, תֵּכֶף כְּשֶׁמַּתְחִיל לֵירֵד שֶׁפַע הַזֹּאת בְּזֶה הָעוֹלָם, דְּהַיְנוּ בְּעֵת נְתִינַת הַמַּיִם תֵּכֶף צְרִיכִין לִשְׁמֹר אֶת הָעִסָּה מְאֹד מְאֹד שֶׁלֹּא יִתְאַחֵז בּוֹ אֲוִיר וְרוּחַ הָעוֹלָם שֶׁלֹּא נִטְהַר עֲדַיִן מִזֻּהֲמַת מִצְרַיִם שֶׁלֹּא יַהֲפֹךְ הָאוֹר וְהַשֶּׁפַע הַגְּדוֹלָה הַזֹּאת לְכַעַס שֶׁהוּא בְּחִינַת חָמֵץ, כִּי מַיִם כּוֹלְלִים שְׁתֵּי בְּחִינוֹת, כְּמוֹ שֶׁכָּתוּב, "כִּי בָם יָדִין עַמִּים". כְּמוֹ שֶׁפֵּרֵשׁ רַשִׁ"י שָׁם: מָשָׁל לְנַחְתּוֹם וְכוּ', כִּי כָּל הַהַשְׁפָּעוֹת יוֹרְדִין עַל יְדֵי מַיִם, וְכָל הֶעֳנָשִׁים שֶׁהֵם בְּחִינַת חֲרוֹן אַף הֵם עַל יְדֵי מַיִם. עַל כֵּן מֵעֵת נְתִינַת הַמַּיִם צְרִיכִין לִשְׁמֹר הָעִסָּה שֶׁהִוא הַלֶּחֶם, שֶׁהִוא בְּחִינַת הָעֲשִׁירוּת לְשָׁמְרוֹ מְאֹד מֵאֲחִיזַת הַכַּעַס, שֶׁהוּא בְּחִינַת חָמֵץ כַּנַּ"ל:
<h3>אות יא</h3>
וְעַל כֵּן חָמֵץ בְּפֶסַח בְּמַשֶּׁהוּ מַה שֶּׁאֵין כֵּן שְׁאָר אִסּוּרִים שֶׁבְּטֵלִים בְּשִׁשִּׁים, כִּי מְבֹאָר בְּהַתּוֹרָה הַנַּ"ל עִנְיַן בִּטּוּל הָאִסּוּר בְּשִׁשִּׁים שֶׁהוּא בְּחִינַת שִׁשִּׁים הֵמָּה מְלָכוֹת, בְּחִינַת עִגּוּלָא וְרִבּוּעָא, בְּחִינַת מֵם וְסָמֵךְ שֶׁבַּלּוּחוֹת וְכוּ', שֶׁזֶּה נִמְשָׁךְ עַל יְדֵי אֵשׁ הַמִּשְׁפָּט, עַיֵּן שָׁם הֵיטֵב, אֲבָל אִסּוּר חָמֵץ נִמְשָׁךְ מֵהָרְשָׁעִים שֶׁאֵין אֵשׁ הַמִּשְׁפָּט מוֹעִיל לָהֶם, שֶׁהֵם בְּחִינַת עֵרֶב רַב, שֶׁהֵם בִּבְחִינַת יָחִילוּ דְרָכָו בְּכָל עֵת מָרוֹם מִשְׁפָּטֶיךָ מִנֶּגְדּוֹ, כְּמוֹ שֶׁמְּבֹאָר שָׁם בְּסוֹף הַתּוֹרָה הַנַּ"ל. וּמִשָּׁם עִקַּר אִסּוּר חָמֵץ, כְּמוֹ שֶׁכָּתוּב, "וְגַם עֵרֶב רַב עָלָה אִתָּם וְכוּ' וַיֹּאפוּ אֶת הַבָּצֵק עֻגֹת מַצּוֹת כִּי לֹא חָמֵץ כִּי גֹרְשׁוּ מִמִּצְרַיִם וְלֹא יָכְלוּ לְהִתְמַהְמֵהַּ וְגַם צֵדָה וְכוּ'". הַיְנוּ שֶׁעִקַּר אִסּוּר הֶחָמֵץ הוּא מֵחֲמַת הָעֵרֶב רַב שֶׁעָלָה אִתָּם שֶׁעַל יְדֵי זֶה לֹא יָכְלוּ לְהִטָּהֵר בִּשְׁלֵמוּת מִזֻּהֲמַת מִצְרַיִם וְעַל כֵּן הֻצְרְכוּ לָצֵאת בְּחִפָּזוֹן גָּדוֹל וְעַל כֵּן הֻכְרְחוּ לְמַהֵר וּלְזָרֵז וּלְצַיֵּר הַשֶּׁפַע מִיָּד בִּבְחִינַת מַצָּה קֹדֶם שֶׁתִּשְׁלֹט בּוֹ הָרוּחַ הָעוֹלָם, חַס וְשָׁלוֹם, שֶׁלֹּא תַּחְמִיץ עַל יָדוֹ שֶׁלֹּא תִּתְהַפֵּךְ לְכַעַס, חַס וְשָׁלוֹם, מֵחֲמַת שֶׁהָרוּחַ וְהָאֲוִיר אֵינוֹ טָהוֹר מֵחֲמַת זֻהֲמַת הָעֵרֶב רַב שֶׁיָּצְאוּ עִמָּהֶם שֶׁהָרַע שֶׁלָּהֶם לֹא נִכְנַע וְנִתְבַּטֵּל עַל יְדֵי אֵשׁ הַמִּשְׁפָּט, וְעַל יְדֵי זֶה צְרִיכִין כָּל הַנְּפָשׁוֹת שֶׁהֵם בְּחִינַת הֵיכַל הַקֹּדֶשׁ לִשְׁמֹר אֶת עַצְמָם מְאֹד שֶׁזֶּהוּ בְּחִינַת הָאַזְהָרָה מֵחָמֵץ וְכַנַּ"ל (וְהָבֵן הַדְּבָרִים מְאֹד וְעַיֵּן הֵיטֵב בְּהַתּוֹרָה הַנַּ"ל וְהָבֵן שָׁם וְכָאן מְאֹד). וְכֵן מוּבָא בַּזֹּהַר הַקָּדוֹשׁ שֶׁפְּגַם הָעֵרֶב רַב הוּא בְּחִינַת פְּגַם הֶחָמֵץ בְּחִינַת וַיַּרְא הָעָם כִּי בֹּשֵׁשׁ מֹשֶׁה - בָּא שֵׁשׁ, 'דְּאַפְרָשׁוּ בֵּין שֵׁשׁ לְשֶׁבַע', בְּחִינַת חָמֵץ שֶׁנֶּאֱסָר בָּרֶגַע שֶׁבֵּין שֵׁשׁ לְשֶׁבַע, בְּחִינַת כִּי בֹּשֵׁשׁ, בְּחִינַת חָמֵץ שֶׁנַּעֲשֶֹה עַל יְדֵי אִחוּר וּשְׁהִיָּה. וְעַל כֵּן אֵין חָמֵץ מִתְבַּטֵּל בְּשִׁשִּׁים, כִּי בִּטּוּל שִׁשִּׁים הוּא רַק בְּמָקוֹם שֶׁמּוֹעִיל אֵשׁ הַמִּשְׁפָּט, כַּמְבֹאָר בְּהַתּוֹרָה הַנַּ"ל, אֲבָל חָמֵץ שֶׁנִּמְשָׁךְ מִבְּחִינַת הָעֵרֶב רַב שֶׁאֵין מוֹעִיל לָהֶם אֵשׁ הַמִּשְׁפָּט, עַל כֵּן בְּוַדַּאי אֵינוֹ מִתְבַּטֵּל בְּשִׁשִּׁים שֶׁהוּא בְּחִינַת עִגּוּלָא וְרִבּוּעָא הַנַּ"ל, עַל כֵּן אָסוּר בְּמַשֶּׁהוּ וְכַנַּ"ל:
<h3>אות יב</h3>
וְזֶה בְּחִינַת רָשָׁע כְּגֹבַה אַפּוֹ בַּל יִדְרֹשׁ וְכוּ' יָחִילוּ דְּרָכָו בְּכָל עֵת מָרוֹם מִשְׁפָּטֶיךָ מִנֶּגְדּוֹ, זֶה בְּחִינַת הָעֵרֶב רַב שֶׁמְּרוֹם מִשְׁפָּטָיו מֵהֶם, כִּי אֵין מוֹעִיל לָהֶם אֵשׁ הַמִּשְׁפָּט כַּנַּ"ל. וְזֶה בְּחִינַת יָחִילוּ, דְּהַיְנוּ הַצְלָחָה שֶׁגַּם הֵם עֲשִׁירִים גְּדוֹלִים. וְזֶהוּ רָשָׁע כְּגֹבַה אַפּוֹ וְכוּ', כִּי הָעֲשִׁירוּת שֶׁל הָרְשָׁעִים בְּחִינַת עֵרֶב רַב הוּא בְּחִינַת כַּעַס וַחֲרוֹן אַף הֵפֶךְ הָעֲשִׁירוּת דִּקְדֻשָּׁה שֶׁל יִשְֹרָאֵל שֶׁנִּמְשָׁךְ רַק עַל יְדֵי כְּבִישַׁת כַּעַס וַחֲרוֹן אַף, אֲבָל אֶצְלָם הָעֲשִׁירוּת עַל יְדֵי חֲרוֹן אַף, וְעַל כֵּן בֶּאֱמֶת נֶאֱמַר בָּהֶם, "גַּם כָּל יָמָיו כַּעַס וּמַכְאוֹבוֹת". כִּי הַגְּדֻלָּה וְהָעֲשִׁירוּת שֶׁלָּהֶם הוּא בְּעַצְמוֹ כַּעַס מַמָּשׁ וְעַל עֲשִׁירוּת כָּזֶה נֶאֱמַר, "עֹשֶׁר שָׁמוּר לִבְעָלָיו לְרָעָתוֹ", זֶה בְּחִינַת כַּעַס שֶׁנִּקְרָא רָעָה, כְּמוֹ שֶׁכָּתוּב, "וְהָסֵר כַּעַס מִלִּבֶּךָ וְהַעֲבֵר רָעָה מִבְּשָֹרֶךָ". כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה. וּמֵחֲמַת זֶה עַתָּה רֹב הָעֲשִׁירוּת אֵצֶל הָעַכּוּ"ם וְהָרְשָׁעִים וּבְנֵי יִשְֹרָאֵל הַכְּשֵׁרִים רֻבָּן עֲנִיִּים, כִּי בְּנֵי יִשְֹרָאֵל הַכְּשֵׁרִים אֵינָם יְכוֹלִים לִזְכּוֹת לַעֲשִׁירוּת כִּי אִם עַל יְדֵי כְּבִישַׁת כַּעַס, כִּי עֲשִׁירוּת שֶׁלָּהֶם עֲשִׁירוּת דִּקְדֻשָּׁה שֹׁרֶשׁ הַנְּפָשׁוֹת שֶׁנִּמְשָׁךְ עַל יְדֵי כְּבִישַׁת כַּעַס דַּיְקָא, אֲבָל הָרְשָׁעִים הַגְּדוֹלִים בְּחִינַת עֵרֶב רַב כָּל עֲשִׁירוּתָם הוּא בְּעַצְמוֹ כַּעַס כַּנַּ"ל. וּבֶאֱמֶת אֵינוֹ עֲשִׁירוּת כְּלָל, כִּי כָּל יָמָיו כַּעַס וּמַכְאוֹבוֹת וְהוּא רַק לְפִי שָׁעָה כְּמוֹ הַכַּעַס שֶׁהוּא חֲרוֹן אַף הַמִּתְגַּדֵּל וּמִתְגַּבֵּר לְפִי שָׁעָה בִּבְחִינַת רוּחַ סְעָרָה וְאַחַר כָּךְ כָּלֶה וְנֶאֱבָד, כִּי רַגְזָן לֹא עָלְתָה בְּיָדוֹ אֶלָּא רַגְזָנוּתוֹ, כִּי עֲשִׁירוּתָם שֶׁהוּא בְּחִינַת רֹגֶז וָכַעַס אֵינוֹ נִשְׁאָר בְּיָדָם, אַדְּרַבָּא, עוֹקֶרֶת אוֹתָם מִשְּׁנֵי עוֹלָמוֹת, כִּי הוּא לֹא יַָלִין בַּעֲמָלוֹ וּמְאוּמָה לֹא יִשָֹּא בְּיָדוֹ, אֲבָל עֲשִׁירוּת דִּקְדֻשָּׁה שֶׁל יִשְֹרָאֵל שֶׁנִּמְשָׁךְ עַל יְדֵי כְּבִישַׁת כַּעַס הוּא שֹׁרֶשׁ הַנֶּפֶשׁ וְזוֹכֶה עַל יְדֵי זֶה לִשְׁנֵי עוֹלָמוֹת, כִּי מַרְבֶּה בִּצְדָקָה עַל יְדֵי עֲשִׁירוּתוֹ וְגַם מְגַדֵּל הַנֶּפֶשׁ וְהַשֵּׁם דִּקְדֻשָּׁה עַל יְדֵי הָעֲשִׁירוּת שֶׁעַל יְדֵי זֶה נִתְקָרְבִים נְפָשׁוֹת רַבִּים לַה' יִתְבָּרַךְ וְכַנַּ"ל וְעַל עֲשִׁירוּת כָּזֹאת נֶאֱמַר, "הוֹן עָשִׁיר קִרְיַת עֻזּוֹ וּכְחוֹמָה וְכוּ'". וְעַל כֵּן נִסְמַךְ, "רָשָׁע כְּגֹבַה אַפּוֹ וְכוּ'" לְפָסוּק, "יָחִילוּ דְּרָכָו וְכוּ'", שֶׁהוּא הַצְלָחַת הָרָשָׁע בַּעֲשִׁירוּת גָּדוֹל, כִּי עֲשִׁירוּתוֹ בְּחִינַת כַּעַס כַּנַּ"ל. וְכֵן כָּל עִנְיַן הַמִּזְמוֹר מְדַבֵּר שָׁם מִזֶּה מִגֹּדֶל הַצְלָחַת הָרָשָׁע שֶׁהוּא מָלֵא כַּעַס תָּמִיד, כְּמוֹ שֶׁכָּתוּב שָׁם, "כִּי אַתָּה עָמָל וָכַעַס תַּבִּיט לָתֵת בְּיָדֶיךָ וְכוּ'". הַיְנוּ שֶׁהַכָּתוּב מִתַּמֵּהַּ שֶׁהָרָשָׁע שֶׁמָּלֵא כַּעַס וְאַף עַל פִּי כֵן ה' יִתְבָּרַךְ נוֹתֵן לוֹ בְּיָדוֹ עֲשִׁירוּת כָּזֶה וְכוּ', אֲבָל בַּסּוֹף מְסַיֵּם, "לִשְׁפֹּט יָתוֹם וָדָךְ". כִּי סוֹף כָּל סוֹף יִתְגַּבֵּר אֵשׁ הַמִּשְׁפָּט שֶׁל מְשִׁיחַ צִדְקֵנוּ וְיַעֲרֹץ אֱנוֹשׁ מִן הָאָרֶץ, דְּהַיְנוּ שֶׁיְּשַׁבֵּר וְיַכְנִיעַ אֶת הָרְשָׁעִים וְיַצִּיל אֶת יִשְֹרָאֵל שֶׁהֵם עַתָּה עֲנִיִּים יַצִּילֵם מֵהָרַע שֶׁלָּהֶם וְיַשְׁפִּיעַ לְיִשְֹרָאֵל כָּל הָעֲשִׁירוּת, כִּי עִקַּר שְׁלֵמוּת הַמִּשְׁפָּט יִהְיֶה עַל יְדֵי מָשִׁיחַ, כְּמוֹ שֶׁכָּתוּב, "יִשְׁפֹּט עֲנִיֵּי עָם וְכוּ'". וּכְתִיב: "וְשָׁפַט בְּצֶדֶק דַּלִּים". וּכְתִיב, צִיּוֹן בְּמִשְׁפָּט תִּפָּדֶה וְכוּ'". וְכֵן הַרְבֵּה, הַיְנוּ כַּנַּ"ל. וְעַיֵּן הֵיטֵב בְּהַתּוֹרָה הַנַּ"ל וְהָבֵן:
<h3>אות יג</h3>
וְזֶה בְּחִינַת אַרְבַּע כּוֹסוֹת שֶׁל יַיִן כְּנֶגֶד אַרְבַּע לְשׁוֹנוֹת שֶׁל גְּאֻלָּה כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי עִקַּר הַגְּאֻלָּה עַל יְדֵי בְּחִינַת מִשְׁפָּט הַנַּ"ל שֶׁעַל יְדֵי זֶה נִתְעוֹרֵר אֵשׁ הַמִּשְׁפָּט וְשֹוֹרֵף וּמְכַלֶּה אֶת הָרַע שֶׁסְּבִיב הַנְּפָשׁוֹת שֶׁהֵם בְּחִינַת הֵיכַל הַקֹּדֶשׁ, שֶׁזֶּהוּ עִקַּר בְּחִינַת הַגְּאֻלָּה שֶׁנִּגְאֲלוּ יִשְֹרָאֵל מִפַּרְעֹה וּמִצְרַיִם וְכֵן הוּא בְּכָל דּוֹר וָדוֹר. כְּמוֹ שֶׁאָמְרוּ: בְּכָל דּוֹר וָדוֹר חַיָּב אָדָם לִרְאוֹת אֶת עַצְמוֹ כְּאִלּוּ הוּא יָצָא מִמִּצְרַיִם וְכוּ', הַיְנוּ שֶׁנִּגְאֲלִין הַנְּפָשׁוֹת הַקְּדוֹשׁוֹת מִבְּחִינַת פַּרְעֹה וּמִצְרַיִם שֶׁהֵם בְּחִינַת הַסִּטְרָא אָחֳרָא וְהַקְּלִפּוֹת, שֶׁהֵם בְּחִינַת הָרַע הַנַּ"ל שֶׁסְּבִיב הֵיכַל הַקֹּדֶשׁ, שֶׁהֵם הַנְּפָשׁוֹת שֶׁמּוֹצִיאִין מֵהַסִּטְרָא אָחֳרָא וּמְקָרְבִין לַה' יִתְבָּרַךְ שֶׁעִקַּר גְּאֻלָּתָם מֵהָרַע אֶל הַטּוֹב לְהִתְקָרֵב לַה' יִתְבָּרַךְ הוּא עַל יְדֵי אֵשׁ הַמִּשְׁפָּט הַנַּ"ל, דְּהַיְנוּ עַל יְדֵי הִתְבּוֹדְדוּת וְשִֹיחָה בֵּינָם לְבֵין קוֹנָם שֶׁמְּשִֹיחִין אֶת כָּל לְבָבָם לְפָנָיו יִתְבָּרַךְ וְשׁוֹפְטִין וְדָנִין אֶת עַצְמָן עַל כָּל מַעֲשֵֹיהֶם וְעִנְיְנֵיהֶם וְהַנְהָגוֹתֵיהֶם וְכוּ' וְעַל יְדֵי זֶה נִתְלַהֵב הַלֵּב וְנִתְעוֹרֵר אֵשׁ הַמִּשְׁפָּט לִשְֹרֹף אֶת כָּל הָרַע שֶׁסְּבִיב הַנְּפָשׁוֹת וְכוּ' כַּנַּ"ל, כִּי אַף עַל פִּי שֶׁשָּׁם בְּהַתּוֹרָה נֶאֱמַר עִנְיַן הַמִּשְׁפָּט עַל הָעוֹסֵק לְקָרֵב נְפָשׁוֹת, אַף עַל פִּי כֵן בְּוַדַּאי גַּם כָּל הַנְּפָשׁוֹת הַמִּתְקָרְבִין עִקַּר הִתְקָרְבוּתָם לַה' יִתְבָּרַךְ לְבַעֵר וּלְבַטֵּל הָרַע שֶׁלָּהֶם הוּא מִשְׁפָּט הַנַּ"ל, דְּהַיְנוּ הִתְבּוֹדְדוּת וְשִֹיחָה בֵּינָם לְבֵין קוֹנָם כַּנַּ"ל כַּאֲשֶׁר הִזְהִירָנוּ עַל זֶה פְּעָמִים אֵין מִסְפָּר, כִּי כְּשֶׁהַנְּפָשׁוֹת שֶׁמִּתְקָרְבִין עוֹסְקִין גַּם כֵּן בַּמִּשְׁפָּט הַנַּ"ל אֲזַי הֵם מְעוֹרְרִין וּמוֹסִיפִין כֹּחַ בְּאֵשׁ הַמִּשְׁפָּט שֶׁל הַצַּדִּיק שֶׁעוֹסֵק לְקָרְבָן וַאֲזַי מִתְעוֹרֵר אֵשׁ הַמִּשְׁפָּט וְשֹוֹרֵף אֶת כָּל הָרַע שֶׁסְּבִיב נַפְשׁוֹתָם שֶׁלֹּא יִתְאַחֵז בְּלֵב הַצַּדִּיק וְלֹא בְּלִבָּם כַּנַּ"ל, כִּי בְּוַדַּאי צְרִיכִין בְּכָל הַדְּבָרִים אִתְעָרוּתָא דִּלְתַתָּא, דְּהַיְנוּ הִתְעוֹרְרוּת שֶׁל הַנְּפָשׁוֹת הַמִּתְקָרְבִים שֶׁהֵם בְּחִינַת אִתְעָרוּתָא דִּלְתַתָּא לְגַבֵּי הַצַּדִּיק שֶׁהוּא כְּנֶגְדָּם בְּחִינַת אִתְעָרוּתָא דִּלְעֵלָּא, וְגַם כְּבָר אָמַרְנוּ לְמַעְלָה שֶׁגַּם כָּל הַנְּפָשׁוֹת שֶׁמִּתְקָרְבִין צְרִיכִין לַעֲסֹק כָּל אֶחָד וְאֶחָד לְקָרֵב עוֹד נְפָשׁוֹת לַה' יִתְבָּרַךְ כָּל אֶחָד לְפִי בְּחִינָתוֹ שֶׁלֹּא יִהְיוּ עֵצִים יְבֵשִׁים, חַס וְשָׁלוֹם, כַּמּוּבָן בְּדִבְרֵי אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה כַּמָּה פְּעָמִים, כִּי זֶה סִימָן בֶּאֱמֶת כְּשֶׁנִּתְקָרְבִין בּוֹ עוֹד נְפָשׁוֹת, כִּי יֵשׁ אִילָן וַעֲנָפִים, וַעֲנָפִים לָעֲנָפִים וְכוּ'. וְהַצַּדִּיק הוּא גּוּפָא דְּאִילָנָא וְהַנְּפָשׁוֹת שֶׁמִּתְקָרְבִין הֵם בְּחִינַת עֲנָפִים וְצָרִיךְ שֶׁיֵּצְאוּ מֵהֶם עוֹד עֲנָפִים וְכוּ' עַד שֶׁיִּצְמְחוּ עוֹד עִמָּהֶם כַּמָּה וְכַמָּה אִילָנוֹת עַד שֶׁתִּתְמַלֵּא פְּנֵי תֵבֵל תְּנוּבָה, כְּמוֹ שֶׁכָּתוּב, "וַיִּזְרְעוּ שָֹדוֹת וַיִּטְּעוּ כְרָמִים וַיַּעֲשֹוּ פְּרִי תְבוּאָה וַיְבָרְכֵם וַיִּרְבּוּ מְאֹד וְכוּ'". נִמְצָא, שֶׁעִקַּר הִתְקָרְבוּת הַנְּפָשׁוֹת לַה' יִתְבָּרַךְ שֶׁהוּא בְּחִינַת הַגְּאֻלָּה מִגָּלוּת מִצְרַיִם שֶׁכּוֹלֵל כָּל הַגָּלֻיּוֹת, הָעִקָּר הוּא עַל יְדֵי אֵשׁ הַמִּשְׁפָּט וְזֶה בְּחִינַת וּבֵאלֹהֵיהֶם עָשָֹה ה' שְׁפָטִים, כִּי הָרַע שֶׁל הָעַכּוּ"ם שֶׁתּוֹפְסִין נַפְשׁוֹת יִשְֹרָאֵל בְּגָלוּת בְּגַשְׁמִיּוּת וְרוּחָנִיּוּת הוּא בְּחִינַת אֱלֹהִים אֲחֵרִים שֶׁלָּהֶם שֶׁמִּשָּׁם יְנִיקַת הַשַֹּר שֶׁלָּהֶם וְעַל יְדֵי אֵשׁ הַמִּשְׁפָּט הַנַּ"ל מַכְנִיעַ וּמְבַעֵר הָרַע הַנַּ"ל שֶׁהוּא בְּחִינַת אֱלֹהֵיהֶם הָאֱלִילִים, בְּחִינַת וּבֵאלֹהֵיהֶם עָשָֹה ה' שְׁפָטִים וְכַנַּ"ל:
<h3>אות יד</h3>
וְזֶה בְּחִינַת אַרְבַּע כּוֹסוֹת שֶׁל יַיִן בְּלֵיל פֶּסַח, כִּי יַיִן בְּחִינַת הִתְלַהֲבוּת הַלֵּב שֶׁנִּתְעוֹרֵר עַל יְדֵי הַמִּשְׁפָּט הַנַּ"ל, כִּי הַמִּשְׁפָּט בֵּין לְטוֹב וּבֵין לְהֵפֶךְ נִקְרָא בְּשֵׁם שְׁתִיַּת כּוֹס יַיִן, כְּמוֹ שֶׁכָּתוּב, "כִּי אֱלֹקִים שׁוֹפֵט וְכוּ' כִּי כוֹס בְּיַד ה' וְיַיִן חָמַר וְכוּ'". וּלְהֵפֶךְ לְטוֹבָה נִקְרֵאת הַיְשׁוּעָה בְּשֵׁם כּוֹס יְשׁוּעוֹת, כְּמוֹ שֶׁכָּתוּב, "כּוֹס יְשׁוּעוֹת אֶשָּא וְכוּ'". וּכְתִיב, "תַּעֲרֹךְ לְפָנַי שֻׁלְחָן נֶגֶד צֹרְרָי וְכוּ' כּוֹסִי רְוָיָה". וְעִקַּר קִבּוּל הַשָּכָר שֶׁיְּקַבֵּל כָּל אֶחָד בְּיוֹם הַדִּין וְהַמִּשְׁפָּט הוּא בְּחִינַת יַיִן הַמְשֻׁמָּר בַּעֲנָבָיו וְכוּ'. נִמְצָא, שֶׁיַּיִן בְּחִינַת מִשְׁפָּט וְזֶה בְּחִינַת אַדְמִימִיּוּת הַיַּיִן, כְּמוֹ שֶׁכָּתוּב, "אַל תֵּרֶא יַיִן כִּי יִתְאַדָּם וְכוּ'". בְּחִינַת דִּין וּמִשְׁפָּט. וְעַל כֵּן יַיִן יֵשׁ בּוֹ שְׁנֵי כֹּחוֹת זָכָה - נַעֲשֶֹה רֹאשׁ. לֹא זָכָה - נַעֲשֶֹה רָשׁ. כִּי זָכָה, דְּהַיְנוּ מִי שֶׁזּוֹכֶה לִשְׁפֹּט אֶת עַצְמוֹ עַד שֶׁנִּתְעוֹרֵר אֵשׁ הַמִּשְׁפָּט דִּקְדֻשָּׁה לִשְֹרֹף וּלְבַעֵר הָרַע שֶׁסְּבִיב הַנְּפָשׁוֹת שֶׁהֵם גַּם כֵּן אֵשׁ דְּסִטְרָא אָחֳרָא בְּחִינַת חֲמִימוּת אֵשׁ שֶׁל כָּל הַתַּאֲווֹת רָעוֹת שֶׁצְּרִיכִין לְשָֹרְפוֹ עַל יְדֵי אֵשׁ הַמִּשְׁפָּט הַנַּ"ל, כִּי מֵהָאֵשׁ יָצָאוּ וְהָאֵשׁ תֹּאכְלֵם וּמִי שֶׁזָּכָה לְאֵשׁ הַמִּשְׁפָּט דִּקְדֻשָּׁה הַנַּ"ל אֲזַי הַיַּיִן בִּקְדֻשָּׁה בִּבְחִינַת זָכָה נַעֲשֶֹה רֹאשׁ, בְּחִינַת רֹאשׁ וּמֹחִין, כִּי הַמִּשְׁפָּט הוּא בְּחִינַת תִּקּוּן הַמֹּחַ וְהַחָכְמָה שֶׁמִּשָּׁם נִמְשָׁךְ הַמִּשְׁפָּט, כְּמוֹ שֶׁמְּבֹאָר שָׁם בְּהַתּוֹרָה הַנַּ"ל. בִּבְחִינַת כִּי חָכְמַת אֱלֹקִים בְּקִרְבּוֹ לַעֲשֹוֹת מִשְׁפָּט. וְזֶה בְּחִינַת הַיַּיִן שֶׁל קִדּוּשׁ בִּכְנִיסַת שַׁבָּת וְיוֹם טוֹב, כִּי כָּל שֵׁשֶׁת יְמֵי הַחֹל צְרִיכִין לַעֲסֹק בִּמְלֶאכֶת וּבִנְיַן הֵיכַל הַקֹּדֶשׁ הַנַּ"ל, דְּהַיְנוּ לְבָרֵר בֵּרוּרִים לְקָרֵב וּלְהַעֲלוֹת נְפָשׁוֹת וְנִיצוֹצוֹת מֵעִמְקֵי הַקְּלִפּוֹת לַה' יִתְבָּרַךְ, כַּמְבֹאָר שָׁם בְּהַתּוֹרָה הַנַּ"ל עַל פָּסוּק "אֶת שַׁבְּתֹתַי תִּשְׁמֹרוּ". עַיֵּן שָׁם שֶׁבִּימֵי הַחֹל הַשְּׁכִינָה מְבָרֶרֶת בֵּרוּרִים וְכוּ', עַיֵּן שָׁם. וְעַל כֵּן כָּל יְמֵי הַחֹל צְרִיכִין לְעוֹרֵר בְּכָל יוֹם אֵשׁ הַמִּשְׁפָּט הַנַּ"ל לְבַעֵר וְלִשְֹרֹף אֶת הָרַע הַנַּ"ל כַּנַּ"ל, אֲבָל בְּשַׁבָּת הַשְּׁכִינָה שׁוֹבֶתֶת וְאֵין מְבָרֶרֶת בֵּרוּרִים, כִּי אָז הוּא בְּחִינַת בִּטּוּל הָרַע. וְעַל כֵּן בִּכְנִיסַת שַׁבָּת שֶׁאָז עוֹלִין כָּל הַנְּפָשׁוֹת וְהַנִּיצוֹצוֹת שֶׁבֵּרְרוּ כָּל יְמֵי הַחֹל אֲזַי מְקַדְּשִׁין עַל הַיַּיִן שֶׁהוּא בְּחִינַת אֵשׁ הַמִּשְׁפָּט הַנַּ"ל, הַיְנוּ שֶׁאָז זוֹכִין עַל יְדֵי אֵשׁ הַמִּשְׁפָּט שֶׁל יְמֵי הַחֹל שֶׁעַתָּה יִתְלַהֵב הַלֵּב בְּשַׁלְהוּבִין דִּרְחִימוּתָא, שֶׁזֶּהוּ בְּחִינַת יַיִן שֶׁבִּקְדֻשָּׁה, שֶׁעַל יָדוֹ נִתְחַמֵּם וְנִתְלַהֵב הַלֵּב לַה' יִתְבָּרַךְ בְּהִתְעוֹרְרוּת וּדְבֵקוּת גָּדוֹל בִּבְחִינַת נַזְכִּירָה דֹדֶיךָ מִיַּיִן מֵישָׁרִים אֲהֵבוּךָ, 'מֵישָׁרִים' דַּיְקָא, בְּחִינַת אַהֲבַת מִישׁוֹר בְּלִי שׁוּם עַקְמוּמִיּוּת, כְּמוֹ שֶׁפֵּרֵשׁ רַשִׁ"י שָׁם, בְּחִינַת וְחִכֵּךְ כְּיֵין הַטּוֹב הוֹלֵךְ לְדוֹדִי לְמֵישָׁרִים, שֶׁזֶּהוּ בְּחִינַת מִשְׁפָּט, כְּמוֹ שֶׁכָּתוּב, "כִּי תִשְׁפֹּט עַמִּים מִישֹׁר". וּכְתִיב, "וְהוּא יִשְׁפֹּט תֵּבֵל בְּצֶדֶק וּלְאֻמִּים בְּמֵישָׁרִים". וּכְתִיב, "אַתָּה כּוֹנַנְתָּ מֵישָׁרִים מִשְׁפָּט וּצְדָקָה בְּיַעֲקֹב וְכוּ'": כִּי בְּחֹל שֶׁיֵּשׁ אֲחִיזַת הָרַע אֲזַי מִתְגַּבֵּר הָרַע בְּכָל פַּעַם לְעַקֵּם אֶת הַלֵּב, חַס וְשָׁלוֹם, בְּכַמָּה וְכַמָּה מִינֵי עַקְמִימִיּוּת לְהַטּוֹת מֵה' יִתְבָּרַךְ, חַס וְשָׁלוֹם, וְאָז צְרִיכִין יְגִיעָה גְּדוֹלָה לְבַעֵר וּלְבַטֵּל הָרַע שֶׁסְּבִיב הַלֵּב שֶׁהוּא עַקְמִימִיּוּת שֶׁבַּלֵּב וְעִקַּר בִּעוּרוֹ וּבִטּוּלוֹ הוּא עַל יְדֵי אֵשׁ הַמִּשְׁפָּט הַנַּ"ל, דְּהַיְנוּ עַל יְדֵי הִתְבּוֹדְדוּת כַּנַּ"ל. וְאָז זוֹכִין בְּשַׁבָּת שֶׁאָז הוּא בְּחִינַת בִּטּוּל הָרַע שֶׁאָז נִתְיַשֵּׁר הַלֵּב לְגַמְרֵי מֵעַקְמִימוּתוֹ וְאֵין צְרִיכִין עוֹד לִלְחֹם עִם הָרַע לְבַעֲרוֹ רַק זוֹכִין שֶׁמֵּאֵשׁ הַמִּשְׁפָּט הַנַּ"ל זוֹכִין לַחֲמִימוּת וְהִתְלַהֲבוּת הַלֵּב דִּקְדֻשָּׁה לַה' יִתְבָּרַךְ שֶׁהוּא בְּחִינַת כּוֹס יַיִן שֶׁל קִדּוּשׁ, שֶׁעַל יָדוֹ מְקַבְּלִין קְדֻשַּׁת שַׁבָּת, שֶׁהוּא עִקַּר גְּמַר תִּקּוּן הַמִּשְׁפָּט שֶׁנִּקְרָא מֵישָׁרִים כַּנַּ"ל, בְּחִינַת 'מֵישָׁרִים אֲהֵבוּךָ', בְּחִינַת הוֹלֵךְ לְדוֹדִי לְמֵישָׁרִים כַּנַּ"ל. וְזֶהוּ בְּחִינַת גֹּדֶל הַשִֹּמְחָה שֶׁנִּתְעוֹרֵר עַל יְדֵי הַיַּיִן דִּקְדֻשָּׁה בְּחִינַת וְיַיִן יְשַֹמַּח לְבַב וְכוּ', כִּי זֶהוּ עִקַּר הַשִֹּמְחָה שֶׁמִּתְגַּבֵּר אֵשׁ הַמִּשְׁפָּט עַד שֶׁשּוֹרֵף אֶת כָּל הָרַע שֶׁסְּבִיב הַלֵּב עַד שֶׁכָּל הַנְּפָשׁוֹת מִתְקָרְבִים לַה' יִתְבָּרַךְ שֶׁזֶּהוּ עִקַּר כְּבוֹדוֹ, כְּמוֹ שֶׁמְּבֹאָר שָׁם, בְּחִינַת סַפְּרוּ בַגּוֹיִם אֶת כְּבוֹדוֹ וְאָז מִתְגַּדֵּל הַשִֹּמְחָה בְּלִי שִׁעוּר, כִּי זֶהוּ עִקַּר שִֹמְחָתוֹ וְשַׁעֲשׁוּעָיו יִתְבָּרַךְ, בְּחִינַת יְהִי כְבוֹד ה' לְעוֹלָם יִשְֹמַח ה' בְּמַעֲשָֹיו. וְכֵן מְבֹאָר בְּכָל הַמִּזְמוֹרִים שֶׁאוֹמְרִים בִּכְנִיסַת שַׁבָּת שֶׁאָז עוֹלִים כָּל הַנְּפָשׁוֹת וְהַנִּיצוֹצוֹת שֶׁנִּתְבָּרְרוּ בִּימֵי הַחֹל שֶׁכֻּלָּם מְדַבְּרִים מֵהַגְדָּלַת כְּבוֹדוֹ יִתְבָּרַךְ עַל יְדֵי זֶה וּמֵהַפְלָגַת הַשִֹּמְחָה שֶׁנִּמְשָׁךְ עַל יְדֵי זֶה. כְּמוֹ שֶׁכָּתוּב, "יִשְֹמְחוּ הַשָּׁמַיִם וְתָגֵל הָאָרֶץ וְיֹאמְרוּ בַגּוֹיִם ה' מָלָךְ וְכוּ'", דְּהַיְנוּ כְּשֶׁגַּם הַגּוֹיִים בְּחִינַת הָרְחוֹקִים אוֹמְרִים ה' מָלָךְ, אָז הַשִֹּמְחָה גְּדוֹלָה מְאֹד, בְּחִינַת יִשְֹמְחוּ הַשָּׁמַיִם וְכוּ', וְזֶה בְּחִינַת יִשְֹמְחוּ וִירַנְּנוּ לְאֻמִּים כִּי תִשְׁפֹּט עַמִּים מִישֹׁר וְכוּ' פּוּק עַיֵּן וְתִשְׁכַּח בְּכָל הַמִּזְמוֹרִים שֶׁאוֹמְרִים בִּכְנִיסַת שַׁבָּת שֶׁמְּדַבְּרִים מִגְּדֻלַּת ה' יִתְבָּרַךְ וְגֹדֶל כְּבוֹדוֹ שֶׁיִּתְגַּלֶּה לֶעָתִיד בְּיוֹם שֶׁכֻּלּוֹ שַׁבָּת בְּעֵת גְּמַר הַבֵּרוּר שֶׁאָז יֵדְעוּ כָּל הַגּוֹיִים וְכָל הָרְחוֹקִים אֶת גְּדֻלָּתוֹ וּכְבוֹדוֹ וְאָז תִּגְדַּל הַשִֹּמְחָה מְאֹד מְאֹד, בְּחִינַת ה' מָלָךְ תָּגֵל הָאָרֶץ וְכוּ', בְּחִינַת עֹז וְחֶדְוָה בִּמְקוֹמוֹ הָבוּ לַה' מִשְׁפְּחוֹת עַמִּים וְכוּ'. וְנִסְמַךְ לְפָסוּק זֶה, "סַפְּרוּ בַגּוֹיִם כְּבוֹדוֹ" בְּמִזְמוֹר אֶחָד, כִּי זֶה הַמִּזְמוֹר שִׁירוּ לַה' מְדַבֵּר מִזֶּה בְּיוֹתֵר וְכֵן כָּל הַמִּזְמוֹרִים, כִּי זֶה עִקַּר הַשִֹּמְחָה כְּשֶׁמִּתְקָרְבִים הַנְּפָשׁוֹת הָרְחוֹקִים לַה' יִתְבָּרַךְ. וְעַל כֵּן אוֹמְרִים זֶה בִּכְנִיסַת שַׁבָּת שֶׁאָז עוֹלִים כָּל הַנְּפָשׁוֹת וְהַנִּיצוֹצוֹת שֶׁנִּתְבָּרְרוּ בִּימֵי הַחֹל לַה' יִתְבָּרַךְ, וְאָז זוֹכִין לְכוֹס יְשׁוּעוֹת בְּחִינַת יַיִן הַמְשַֹמֵּחַ שֶׁהוּא הִתְלַהֲבוּת הַלֵּב לַה' יִתְבָּרַךְ וְכַנַּ"ל וְזֶהוּ בְּחִינַת כּוֹס יַיִן שֶׁל קִדּוּשׁ שֶׁעַל יְדֵי זֶה מְקַבְּלִין שַׁבָּת וְכַנַּ"ל. וְזֶהוּ בְּחִינַת אַרְבַּע כּוֹסוֹת שֶׁל יַיִן שֶׁל פֶּסַח, כִּי עִקַּר הַגְּאֻלָּה הָיְתָה עַל יְדֵי אֵשׁ הַמִּשְׁפָּט הַנַּ"ל, בְּחִינַת וַיֵּרָא אֵלָיו מַלְאַךְ ה' בְּלַבַּת אֵשׁ. וְאָז זוֹכִין לִשְׁתּוֹת אַרְבַּע כּוֹסוֹת שֶׁל יַיִן שֶׁל יְשׁוּעָה וּגְאֻלָּה, כִּי עִקַּר הַגְּאֻלָּה הוּא עַל יְדֵי הַמִּשְׁפָּט, שֶׁהוּא בְּחִינַת יַיִן הַמְשַֹמֵּחַ, בְּחִינַת הִתְלַהֲבוּת הַלֵּב לַה' יִתְבָּרַךְ וְכַנַּ"ל, וְעַל כֵּן הֵם אַרְבַּע כּוֹסוֹת כְּנֶגֶד בְּחִינַת רִבּוּעַ, בְּחִינַת מֵם סְתוּמָה שֶׁבַּלּוּחוֹת שֶׁהוּא בְּחִינַת אֵשׁ הַמִּשְׁפָּט הַנַּ"ל. כַּמְבֹאָר בְּהַתּוֹרָה הַנַּ"ל שֶׁעַל יְדֵי זֶה עִקַּר בִּטּוּל הָרַע שֶׁסְּבִיב הֵיכַל הַקֹּדֶשׁ, שֶׁהוּא בְּחִינַת סָמֵךְ, בְּחִינַת עִגּוּלָא, דְּהַיְנוּ שֶׁנִּתְבַּטֵּל וְנִתְבַּעֵר הֶחָמֵץ וּשְֹאוֹר שֶׁהֵם הָרַע וְזוֹכִין לִבְחִינַת סָמֵךְ הַנַּ"ל, בְּחִינַת עִגּוּלָא, בְּחִינַת הֵיכַל הַקֹּדֶשׁ, שֶׁהוּא בְּחִינַת הַנְּפָשׁוֹת הַנַּ"ל, שֶׁהֵם בְּחִינַת עֲשִׁירוּת, שֶׁהוּא בְּחִינַת מַצָּה כַּנַּ"ל: נִמְצָא, שֶׁיַּיִן שֶׁל אַרְבַּע כּוֹסוֹת וְשָׁלֹשׁ מַצּוֹת הֵם בְּחִינַת עִגּוּלָא וְרִבּוּעָא הַנַּ"ל וְעַל כֵּן הֵם אַרְבַּע כּוֹסוֹת בְּחִינַת רִבּוּעַ הַנַּ"ל וְשָׁלֹשׁ מַצּוֹת בְּחִינַת עִגּוּלָא, כִּי הָעִגּוּל בִּבְחִינַת שְׁלֹשָׁה קַוִּין, כִּי הָעִגּוּל פָּחוֹת מִן הָרִבּוּעַ חֵלֶק רְבִיעִית כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל הַיַּיִן, לֹא זָכָה - נַעֲשֶֹה רָשׁ, דְּהַיְנוּ עֲנִיּוּת, כִּי כְּשֶׁאֵין זוֹכֶה, דְּהַיְנוּ שֶׁלֹּא זָכָה לַמִּשְׁפָּט הַנַּ"ל וְאָז אֵינוֹ שֹוֹרֵף הָרַע שֶׁסְּבִיב הַהֵיכַל הַקֹּדֶשׁ, שֶׁהוּא בְּחִינַת עֲשִׁירוּת, וְאָז בְּוַדַּאי נַעֲשֶֹה רָשׁ, דְּהַיְנוּ עֲנִיּוּת שֶׁהוּא הֵפֶךְ הָעֲשִׁירוּת, כִּי אָז הַיַּיִן מְחַמֵּם אוֹתוֹ בַּחֲמִימוּת דְּסִטְרָא אָחֳרָא וּבָא לְכַעַס וּמְדָנִים וְרִיב שֶׁהוּא הֵפֶךְ הָעֲשִׁירוּת כַּנַּ"ל, כְּמוֹ שֶׁכָּתוּב, לְמִי אוֹי? לְמִי אֲבוֹי? לְמִי מְדָנִים וְכוּ'? לַמְאַחֲרִים עַל הַיַּיִן. וּכְנִרְאֶה בַּחוּשׁ שֶׁעַל יְדֵי שִׁכְרוּת שֶׁאֵינוֹ בִּקְדֻשָּׁה בָּאִים לְכַעַס וְרִיב וּמַחֲלֹקֶת, אֲבָל זָכָה - נַעֲשֶֹה רֹאשׁ, דְּהַיְנוּ חָכְמָה וּמֹחִין שֶׁהוּא מִשְׁפָּט דִּקְדֻשָּׁה, כַּמְבֹאָר שָׁם עַל פָּסוּק, "וְנָתַתִּי לָהֶם בְּבֵיתִי וּבְחוֹמֹתַי יָד וָשֵׁם", שֶׁנֶּאֱמַר עַל שְׁמִירַת שַׁבָּת, כְּמוֹ שֶׁכָּתוּב שָׁם: "כֹּה אָמַר ה' לַסָּרִיסִים אֲשֶׁר יִשְׁמְרוּ אֶת שַׁבְּתוֹתַי וְכוּ'. וְנָתַתִּי לָהֶם בְּבֵיתִי וּבְחוֹמֹתַי יָד וָשֵׁם וְכוּ'", עַיֵּן שָׁם הֵיטֵב וְהָבֵן:
<h3>אות טו</h3>
וְזֶה בְּחִינַת מִצְוַת אֲכִילַת מָרוֹר וְצָרִיךְ לְטָבְלוֹ בַּחֲרֹסֶת כְּדֵי לְהַמְתִּיק וּלְבַטֵּל הָאֶרֶס שֶׁבּוֹ וַאֲכִילַת מָרוֹר הוּא עַל שֵׁם שֶׁמֵּרְרוּ הַמִּצְרִיִּים אֶת חַיֵּי אֲבוֹתֵינוּ בְּמִצְרַיִם, כְּמוֹ שֶׁכָּתוּב, "וַיְמָרֲרוּ אֶת חַיֵּיהֶם בַּעֲבֹדָה קָשָׁה וְכוּ'". כִּי גָּלוּת מִצְרַיִם זֶה בְּחִינַת טִרְחַת וִיגִיעַת הַפַּרְנָסָה, שֶׁזֶּה עִקַּר מְרִירַת זֶה הָעוֹלָם, בְּחִינַת וּמוֹצֶא אֲנִי מַר מִמָּוֶת אֶת הָאִשָּׁה, שֶׁהוּא הַפַּרְנָסָה, כְּמוֹ שֶׁמְּבֹאָר בְּהַתּוֹרָה "צִוִּיתָ צֶדֶק" (בְּסִימָן כג). וְכָל זֶה נִמְשָׁךְ מֵחֲמַת שֶׁאֵין הָאָדָם חָס עַל עַצְמוֹ וְאֵינוֹ נִזְהָר מִכַּעַס שֶׁעַל יְדֵי זֶה אוֹבֵד עֲשִׁירוּתוֹ וּבָאָה לוֹ הַפַּרְנָסָה בִּיגִיעָה גְּדוֹלָה וּבִמְרִירוּת גָּדוֹל כִּי אִם הָיָה שׁוֹמֵר אֶת עַצְמוֹ מִכַּעַס הָיָה זוֹכֶה לַעֲשִׁירוּת כַּנַּ"ל, וַאֲזַי לֹא הָיָה צָרִיךְ לִטְרֹחַ כְּלָל בִּשְׁבִיל פַּרְנָסָה, כִּי הָיָה נִמְשָׁךְ לוֹ שֶׁפַע הָעֲשִׁירוּת מִן הַשָּׁמַיִם בְּלִי יְגִיעָה וָטֹרַח כְּלָל. וְזֶה בְּחִינַת שָׁטוּ הָעָם וְלָקְטוּ - בִּשְׁטוּתָא, שֶׁעִקַּר יְגִיעַת הַפַּרְנָסָה עַל יְדֵי שְׁטוּת, דְּהַיְנוּ חֶסְרוֹן הַדַּעַת, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר, הַיְנוּ עַל יְדֵי הַכַּעַס שֶׁהוּא הִסְתַּלְּקוּת הַדַּעַת, כִּי כָּל הַכּוֹעֵס חָכְמָתוֹ מִסְתַּלֶּקֶת מִמֶּנּוּ (פְּסָחִים סו). וְכָל זֶה נִמְשָׁךְ מֵחֵטְא אָדָם הָרִאשׁוֹן שֶׁעַל יְדֵי זֶה נִגְזַר 'בְּזֵעַת אַפֶּיךָ' דַּיְקָא, בְּחִינַת חֲרוֹן אַף וָכַעַס שֶׁעַל יְדֵי זֶה צָרִיךְ לְהִתְיַגֵּעַ עַל הַפַּרְנָסָה בִּיגִיעָה גְּדוֹלָה כַּנַּ"ל, כִּי אָדָם הָרִאשׁוֹן פָּגַם בָּזֶה שֶׁלֹּא שָׁמַר אֶת הַשֶּׁפַע הָעֶלְיוֹנָה מֵחָמֵץ ]מֵהִתְחַמֵּץ[ לְמַטָּה, דְּהַיְנוּ שֶׁלֹּא יְקַלְקֵל אֶת הַשֶּׁפַע הָעֶלְיוֹנָה שֶׁפַע שֶׁל עֲשִׁירוּת וּבְרָכָה וְכָל טוֹב שֶׁלֹּא יְקַלְקְלָהּ עַל יְדֵי הַכַּעַס, חַס וְשָׁלוֹם, כִּי זֶה בְּחִינַת עֵץ הַדַּעַת טוֹב וָרָע, דְּהַיְנוּ כְּשֶׁיּוֹרֶדֶת הַשֶּׁפַע לְמַטָּה יֵשׁ בָּהּ אֲחִיזַת טוֹב וָרָע, כִּי יְכוֹלִין לְהַמְשִׁיכָהּ בִּבְחִינַת עֲשִׁירוּת דִּקְדֻשָּׁה שֶׁהוּא שֹׁרֶשׁ הַנְּפָשׁוֹת, שֶׁהוּא בְּחִינַת הַגְדָּלַת הַשֵּׁם, שֶׁעַל יְדֵי זֶה מִתְקָרְבִין כָּל הַנְּפָשׁוֹת לַה' יִתְבָּרַךְ. וְכֵן יְכוֹלִין, חַס וְשָׁלוֹם, לְהֵפֶךְ שֶׁמִּי שֶׁאֵינוֹ שׁוֹמֵר אֶת עַצְמוֹ מִכַּעַס וַחֲרוֹן אַף, חַס וְשָׁלוֹם, אֲזַי נִתְהַפֶּכֶת הַשֶּׁפַע לְרַע גָּמוּר שֶׁהוּא הַכַּעַס שֶׁנִּקְרָא רָעָה כַּנַּ"ל. וְה' יִתְבָּרַךְ הִזְהִיר אֶת הָאָדָם שֶׁלֹּא יֹאכַל כְּלָל מֵעֵץ הַדַּעַת טוֹב וָרָע, דְּהַיְנוּ שֶׁיִּזְכֶּה שֶׁלֹּא יִינַק וְיֹאכַל מֵהַשֶּׁפַע הַנִּמְשֶׁכֶת לְמַטָּה בְּמָקוֹם שֶׁיְּכוֹלָה לְהִתְהַפֵּךְ לְכַעַס, שֶׁזֶּהוּ בְּחִינַת טוֹב וָרָע כַּנַּ"ל, כִּי לְמַטָּה עוֹמֵד הַשֶּׁפַע עַל הַמִּשְׁקָל לְטוֹב אוֹ לְרַע אוֹ שֶׁיִּזְכֶּה לַעֲשִׁירוּת גָּדוֹל וְכָל טוֹב אוֹ שֶׁתִּתְהַפֵּךְ לְכַעַס, חַס וְשָׁלוֹם, שֶׁהוּא רַע וְכַנַּ"ל. וּמֵחֲמַת שֶׁאָדָם הָרִאשׁוֹן אָז בְּיוֹם בְּרִיאָתוֹ שֶׁלֹּא זָכָה עֲדַיִן עַל יְדֵי מַעֲשָֹיו הַטּוֹבִים בִּבְחִינַת אִתְעָרוּתָא דִּלְתַתָּא רַק הַשֶּׁפַע יָרְדָה מִלְּמַעְלָה בִּבְחִינַת אִתְעָרוּתָא דִלְעֵלָּא כַּיָּדוּעַ, עַל כֵּן לֹא הָיָה לוֹ כֹּחַ לְבָרֵר אוֹר הַשֶּׁפַע בַּמָּקוֹם שֶׁנֶּאֱחָז בָּהּ טוֹב וָרָע הַנַּ"ל, דְּהַיְנוּ שֶׁיִּשְׁמֹר אֶת עַצְמוֹ מִכַּעַס וִיקַבֵּל הַשֶּׁפַע שֶׁל עֲשִׁירוּת, עַל כֵּן צִוָּהוּ ה' יִתְבָּרַךְ שֶׁלֹּא יֹאכַל כְּלָל מֵעֵץ הַדַּעַת טוֹב וָרָע, רַק שֶׁיְּקַבֵּל הַשֶּׁפַע מִמָּקוֹם גָּבֹהַּ וְעֶלְיוֹן מְאֹד, דְּהַיְנוּ קֹדֶם שֶׁמַּתְחֶלֶת לֵירֵד לַמָּקוֹם שֶׁיֵּשׁ בּוֹ אֲחִיזַת הַכַּעַס שֶׁהוּא בְּחִינַת עֵץ הַדַּעַת טוֹב וָרָע וְכַנַּ"ל. וְזֶהוּ בְּעַצְמוֹ בְּחִינַת מַצָּה וְאִסּוּר חָמֵץ, כַּמּוּבָא שֶׁחָמֵץ הוּא בִּבְחִינַת עֵץ הַדַּעַת טוֹב וָרָע, הַיְנוּ כַּנַּ"ל שֶׁצְּרִיכִין עַתָּה לְקַבֵּל הַשֶּׁפַע בִּבְחִינַת מַצָּה, שֶׁהִיא אוֹר עֶלְיוֹן וְגָבוֹהַּ מְאֹד, קֹדֶם שֶׁמַּתְחִיל לֵירֵד לְמַטָּה בְּמָקוֹם שֶׁיְּכוֹלָה לְהִתְהַפֵּךְ לְכַעַס, חַס וְשָׁלוֹם, כִּי עַתָּה אֵין בָּנוּ כֹּחַ לְבָרְרָהּ וְכַנַּ"ל וְעַל כֵּן נִקְרָא הַחֵטְא שֶׁל אָדָם הָרִאשׁוֹן כַּעַס, כְּמוֹ שֶׁכָּתוּב: "אֱוִיל בַּיּוֹם יוָּדַע כַּעְסוֹ", שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה עַל אָדָם הָרִאשׁוֹן שֶׁחָטָא וְהֶרְאָה כַּעֲסוֹ מִיָּד בַּיּוֹם שֶׁנִּבְרָא, הַיְנוּ כַּנַּ"ל, כִּי אִיתָא בַּכְּתָבִים שֶׁעֵץ הַדַּעַת טוֹב וָרָע הוּא בִּבְחִינַת צֶלֶם שֶׁרָאָה נְבוּכַדְנֶצַּר: רֵאשֵׁהּ דִּי דְהַב טָב חֲדוֹהִי וּדְרָעוֹהִי דִּי כְסַף מְעוֹהִי וְיַרְכָתֵהּ דִּי נְחָשׁ וְכוּ', הַיְנוּ כִּי עִקַּר בְּחִינַת עֵץ הַדַּעַת טוֹב וָרָע הוּא בִּבְחִינַת הַמָּמוֹן וְהָעֲשִׁירוּת, שֶׁהוּא בְּחִינַת זָהָב וָכֶסֶף וּנְחֹשֶׁת, שֶׁשָּׁם עִקַּר אֲחִיזַת הַטּוֹב וָרַע, כִּי שָׁם תָּלוּי בְּמַשֶּׁהוּ בְּחוּט הַשַּעֲרָה שֶׁאִם יִשְׁמֹר אֶת עַצְמוֹ מִכַּעַס יִזְכֶּה לַעֲשִׁירוּת דִּקְדֻשָּׁה שֶׁהוּא שֹׁרֶשׁ הַנְּפָשׁוֹת שֶׁכּוֹלֵל כָּל טוּב וּלְהֵפֶךְ, חַס וְשָׁלוֹם, יוּכַל לְהִתְהַפֵּךְ לְכַעַס וְכַנַּ"ל:
<h3>אות טז</h3>
וְזֶה יָדוּעַ שֶׁגָּלוּת מִצְרַיִם הָיָה עַל חֵטְא אָדָם הָרִאשׁוֹן, הַיְנוּ כִּי גָּלוּת וְעַבְדוּת מִצְרַיִם שֶׁהוּא בְּחִינַת יְגִיעַת וְטִרְחַת וּמְרִירַת הַפַּרְנָסָה, בְּחִינַת וַיְמָרֲרוּ אֶת חַיֵּיהֶם בַּעֲבֹדָה קָשָׁה וְכוּ' שֶׁהַסִּטְרָא אָחֳרָא מְמָרֶרֶת אֶת חַיֵּיהֶם שֶׁל בְּנֵי אָדָם בַּעֲבוֹדָה קָשָׁה בְּכַמָּה מִינֵי יְגִיעוֹת וּטְרָחוֹת בְּחֹמֶר וּבִלְבֵנִים וּבְכָל עֲבוֹדָה בַּשָֹּדֶה הַכֹּל בִּשְׁבִיל פַּרְנָסָה, וְכָל זֶה נִמְשָׁךְ מִבְּחִינַת בְּזֵעַת אַפֶּיךָ תֹּאכַל לֶחֶם, וְהַכֹּל בָּא לְהָאָדָם עַל יְדֵי שֶׁאֵינוֹ שׁוֹמֵר אֶת עַצְמוֹ מֵחֵטְא אָדָם הָרִאשׁוֹן, מִזֻּהֲמַת הַנָּחָשׁ, דְּהַיְנוּ עַל יְדֵי שֶׁאֵינוֹ שׁוֹמֵר אֶת עַצְמוֹ מִכַּעַס וַחֲרוֹן אַף שֶׁעַל יְדֵי זֶה נִתְקַלְקֵל וְנִפְגָּם שֶׁפַע הָעֲשִׁירוּת שֶׁלּוֹ וְנוֹפֵל לַעֲנִיּוּת וְדַחֲקוּת וְחֶסְרוֹן הַפַּרְנָסָה שֶׁהוּא בְּחִינַת בְּזֵעַת אַפֶּיךָ תֹּאכַל לֶחֶם. 'בְּזֵעַת אַפֶּיךָ' דַּיְקָא מֵחֲמַת שֶׁפָּגַם בַּחֲרוֹן אַף וָכַעַס כַּנַּ"ל. וַאֲזַי כְּשֶׁאִישׁ הַיִּשְֹרְאֵלִי נוֹפֵל לְכַעַס, חַס וְשָׁלוֹם, וַאֲזַי אוֹבֵד הָעֲשִׁירוּת דִּקְדֻשָּׁה אֲזַי נִמְשָׁךְ, חַס וְשָׁלוֹם, כָּל שֶׁפַע הָעֲשִׁירוּת לְהַסִּטְרָא אָחֳרָא, דְּהַיְנוּ לְהָעַכּוּ"ם וְהָרְשָׁעִים בְּחִינַת עֵרֶב רַב וְכַנַּ"ל, כִּי הָרְשָׁעִים הֵם בְּעַצְמָם בִּבְחִינַת כַּעַס, כִּי מַכְעִיסִים אֶת ה' יִתְבָּרַךְ בְּמַעֲשֵֹיהֶם, כְּמוֹ שֶׁכָּתוּב, "כִּעֲסוּנִי בְּהַבְלֵיהֶם". וּכְשֶׁנִּפְגָּם הָעֲשִׁירוּת עַל יְדֵי כַּעַס אֲזַי נִמְשֶׁכֶת לָהֶם וְכַנַּ"ל. וְזֶה עִקַּר גָּלוּת מִצְרַיִם וְכֵן כָּל הַגָּלֻיּוֹת, בִּפְרָט הַגָּלוּת הַזֶּה שֶׁכָּל הַשֶּׁפַע וְכָל הָעֲשִׁירוּת הוּא אֶצְלָם וְיִשְֹרָאֵל נִזּוֹנִין מִתַּמְצִית, וְעַל יְדֵי זֶה נַפְשׁוֹת יִשְֹרָאֵל בְּגָלוּת אֶצְלָם, כִּי הָעֲשִׁירוּת שֹׁרֶשׁ הַנְּפָשׁוֹת וְכָל זֶה נִמְשָׁךְ מֵחֵטְא אָדָם הָרִאשׁוֹן שֶׁפָּגַם בְּעֵץ הַדַּעַת שֶׁהוּא בְּחִינַת פְּגַם הַכַּעַס וְכֵן עַל יְדֵי כָּל אֶחָד וְאֶחָד שֶׁאֵינוֹ נִשְׁמָר מִכַּעַס וְכַנַּ"ל. וְעַל כֵּן עִקַּר גְּאֻלַּת מִצְרַיִם הָיָה עַל יְדֵי שֶׁהוֹצִיאוּ הָעֲשִׁירוּת מִמִּצְרַיִם בְּחִינַת וְאַחֲרֵי כֵן יֵצְאוּ בִּרְכֻשׁ גָּדוֹל וְכַנַּ"ל. וְעַל כֵּן קִבְּלוּ כָּל הָעֲשִׁירוּת מֵהַמִּצְרִים בְּעַצְמָם, כְּמוֹ שֶׁכָּתוּב, "וְיִשְׁאֲלוּ מִמִּצְרַיִם כְּלֵי כֶסֶף וְכוּ'". כִּי זֶה הָיָה עִקַּר הַתִּקּוּן, כִּי עֲשִׁירוּת שֶׁל הַמִּצְרִים הָיָה בֶּאֱמֶת שֶׁל יִשְֹרָאֵל, כִּי כָּל הַהַשְׁפָּעוֹת וְכָל הָעֲשִׁירוּת וְכָל טוּב יוֹרֵד רַק לְיִשְֹרָאֵל שֶׁבִּשְׁבִילָם נִבְרָא וּמִתְקַיֵּם הַכֹּל. וּכְמוֹ שֶׁכָּתוּב, "אַךְ טוֹב לְיִשְֹרָאֵל". שֶׁכָּל הַטּוֹב הוּא רַק לְיִשְֹרָאֵל רַק עַל יְדֵי שֶׁפָּגְמוּ בְּכַעַס יָרַד הָעֲשִׁירוּת לְמִצְרַיִם וְעַל יְדֵי זֶה נִתְגַּלְגְּלוּ וְיָרְדוּ גַּם נַפְשׁוֹתָם לְמִצְרַיִם, הַיְנוּ עַל יְדֵי שֶׁלֹּא שִׁבְּרוּ אֶת כַּעֲסָם וַחֲרוֹן אַפָּם שֶׁהָיָה לָהֶם עַל יוֹסֵף וּמְכָרוּהוּ לְמִצְרַיִם, כְּמוֹ שֶׁכָּתוּב , "כִּי בְאַפָּם הָרְגוּ אִישׁ וְכוּ'". עַל יְדֵי זֶה גָּרְמוּ שֶׁיָּרַד כָּל הָעֲשִׁירוּת לְמִצְרַיִם וְעַל יְדֵי זֶה נִתְגַּלְגְּלוּ גַּם הֵם לְמִצְרַיִם וּכְשֶׁזָּכוּ לַעֲשֹוֹת תְּשׁוּבָה וּלְתַקֵּן זֹאת עַד שֶׁחָמַל עֲלֵיהֶם ה' יִתְבָּרַךְ וּגְאָלָם וְעִקַּר הַגְּאֻלָּה הָיְתָה בִּזְכוּת אַבְרָהָם שֶׁהוּא בְּחִינַת חֶסֶד הֵפֶךְ כַּעַס וַחֲרוֹן אַף, אֲזַי זָכוּ שֶׁהוֹצִיאוּ כָּל הָעֲשִׁירוּת מִמִּצְרַיִם, שֶׁעַל יְדֵי זֶה הָיְתָה עִקַּר הַגְּאֻלָּה וְקִבְּלוּ הָעֲשִׁירוּת מֵהַמִּצְרִים בְּעַצְמָם דַּיְקָא, כִּי בֶּאֱמֶת הוּא עֲשִׁירוּת שֶׁלָּהֶם רַק שֶׁיָּרַד לָהֶם עַל יְדֵי עֲווֹן הַכַּעַס וְעַכְשָׁו עַל יְדֵי זְכוּת חֶסֶד לְאַבְרָהָם חָזַר הָעֲשִׁירוּת לִמְקוֹמוֹ לְיִשְֹרָאֵל שֶׁהוּא שֶׁלָּהֶם מִתְּחִלַּת הַשֹּׁרֶשׁ וְכַנַּ"ל:
<h3>אות יז</h3>
וְזֶה בְּחִינַת מָרוֹר עַל שֵׁם וַיְמָרֲרוּ אֶת חַיֵּיהֶם בַּעֲבֹדָה קָשָׁה וְכוּ', הַיְנוּ שֶׁעַתָּה יוֹצְאִין מִגָּלוּת מִצְרַיִם וּמַעֲלִין אֶת הָעֲשִׁירוּת מִמְּרִירוּת הַכַּעַס שֶׁמִּשָּׁם מְרִירַת וִיגִיעַת הַפַּרְנָסָה כַּנַּ"ל, כִּי עַתָּה זָכִינוּ לְמַצָּה שֶׁהִיא הַשְׁפָּעַת אוֹר הַגָּדוֹל מִלְּמַעְלָה שֶׁאָנוּ מְקַבְּלִין אוֹתוֹ בִּבְחִינַת מַצָּה קֹדֶם שֶׁבָּא לִידֵי אֲחִיזַת הַכַּעַס שֶׁהוּא בְּחִינַת חָמֵץ כַּנַּ"ל, שֶׁעַל יְדֵי זֶה אָנוּ חוֹזְרִין וְלוֹקְחִין כָּל הַשֶּׁפַע מֵהַגָּלוּת מִפַּרְעֹה וּמִצְרַיִם, כִּי חוֹזֵר הָעֲשִׁירוּת לִמְקוֹמוֹ לְיִשְֹרָאֵל, עַל כֵּן צְרִיכִין לֶאֱכֹל מָרוֹר כְּדֵי לִזְכֹּר אֶת מְרִירוּת הַשִּׁעְבּוּד שֶׁהוּא מְרִירוּת הַפַּרְנָסָה לְמַעַן יֵדְעוּ בְּנֵי יִשְֹרָאֵל מֵעַתָּה כַּמָּה וְכַמָּה צְרִיכִין לִשְׁמֹר אֶת עַצְמָם מִכַּעַס שֶׁהוּא טוֹרֵף הַנֶּפֶשׁ, שֶׁעַל יְדֵי זֶה אוֹבְדִין הָעֲשִׁירוּת וְנוֹפְלִין לִמְרִירוּת יְגִיעַת הַפַּרְנָסָה וּבָזֶה שֶׁאוֹכְלִין מָרוֹר בְּלֵיל פֶּסַח מַמְתִּיקִין וּמְבַטְּלִין מְרִירַת הַשִּׁעְבּוּד שֶׁל מִצְרַיִם שֶׁהוּא מְרִירַת הַפַּרְנָסָה שֶׁנִּמְשָׁךְ מִכַּעַס, שֶׁהוּא בְּחִינַת עַצְבוּת וּמְרִירוּת, כְּמוֹ שֶׁכָּתוּב (דָּנִיֵּאל יא), "וְיִתְמַרְמַר מֶלֶךְ הַנֶּגֶב". שֶׁפֵּרוּשׁוֹ לְשׁוֹן כַּעַס. וְעַתָּה אָנוּ יוֹצְאִין מִכָּל זֶה וּמְהַפְּכִין הַכֹּל וּמַעֲלִין הַכֹּל לִמְקוֹמוֹ וְשָׁרְשׁוֹ, כִּי מַעֲלִין הָעֲשִׁירוּת לִמְקוֹמוֹ לְיִשְֹרָאֵל, כִּי מָרוֹר שֶׁאוֹכְלִין עִם הַמַּצָּה מְרַמֵּז שֶׁמְּרִירַת הַשִּׁעְבּוּד שֶׁהוּא בְּחִינַת עֲנִיּוּת וְחֶסְרוֹן הַפַּרְנָסָה נִתְהַפֵּךְ עַתָּה לַעֲשִׁירוּת גָּדוֹל, כִּי חָזְרוּ וְהֶעֱלוּ הָעֲשִׁירוּת מִמִּצְרַיִם שֶׁלָּקְחוּ וְגָזְלוּ לְעַצְמָן הָעֲשִׁירוּת שֶׁל יִשְֹרָאֵל וּמֵרְרוּ אֶת חַיֵּיהֶם בַּעֲבוֹדָה קָשָׁה שֶׁהִוא יְגִיעַת הַפַּרְנָסָה וְכַנַּ"ל וְעַתָּה חָזַר הַכֹּל לְיִשְֹרָאֵל. וְגַם עַל יְדֵי אֲכִילַת מָרוֹר יִזְכֹּר כָּל אֶחָד כַּמָּה צָרִיךְ לִשְׁמֹר אֶת עַצְמוֹ מִכַּעַס כְּדֵי לִזְכּוֹת לַעֲשִׁירוּת דִּקְדֻשָּׁה כְּדֵי לְהִנָּצֵל מִמְּרִירוּת שֶׁסָּבַלְנוּ בְּמִצְרַיִם שֶׁהוּא בְּחִינַת מְרִירַת הַפַּרְנָסָה כַּנַּ"ל:
<h3>אות יח</h3>
וְזֶה בְּחִינַת הַטִּבּוּל בַּחֲרֹסֶת שֶׁהוּא זֵכֶר לַטִּיט שֶׁנִּתְעַנּוּ בּוֹ בְּמִצְרַיִם, כִּי כְּשֶׁנּוֹפְלִין, חַס וְשָׁלוֹם, לִמְרִירַת יְגִיעַת הַפַּרְנָסָה עַל יְדֵי פְּגַם הַכַּעַס, שֶׁהוּא בְּחִינַת תַּאֲוַת מָמוֹן, זֶהוּ בְּחִינַת טִיט הַיָּוֵן, כִּי תַּאֲוַת מָמוֹן נִקְרָא בּוֹר אֵין מַיִם בּוֹ, כְּמוֹ שֶׁמְּבֹאָר בְּמָקוֹם אַחֵר, כְּמוֹ שֶׁפֵּרֵשׁ רַשִׁ"י עַל פָּסוּק, "וַיַּעֲלֵנִי מִבּוֹר שָׁאוֹן מִטִּיט הַיָּוֵן", שֶׁנֶּאֱמַר עַל גָּלוּת מִצְרַיִם. עַל כֵּן כְּשֶׁהַיֵּצֶר הָרָע מֵסִית לָאָדָם שֶׁיִּכְעֹס צָרִיךְ לְהַזְכִּיר אֶת עַצְמוֹ כַּמָּה וְכַמָּה יַפְסִיד עַל יְדֵי זֶה בְּגַשְׁמִיּוּת וּבְרוּחָנִיּוּת, כִּי יַפְסִיד עַל יְדֵי הַכַּעַס אֶת הָעֲשִׁירוּת דִּקְדֻשָּׁה, שֶׁהוּא שֹׁרֶשׁ כָּל הַנְּפָשׁוֹת כַּנַּ"ל. וְשָׁם בַּעֲשִׁירוּת דִּקְדֻשָּׁה כָּל הַגְּוָנִין עִלָּאִין וְכָל הַנִּיצוֹצוֹת הַקְּדוֹשׁוֹת. וְאִם, חַס וְשָׁלוֹם, לֹא יַעֲצֹר בְּרוּחוֹ וְיִכְעֹס, חַס וְשָׁלוֹם, יֹאבַד הַכֹּל וְיִפֹּל לִיגִיעוֹת וְטִרְחוֹת וּמְרִירוּת הַפַּרְנָסָה שֶׁהוּא בְּחִינַת תַּאֲוַת מָמוֹן, שֶׁהוּא בְּחִינַת טִיט הַיָּוֵן, שֶׁהוּא עִקַּר מְרִירַת הַגָּלוּת, שֶׁעַל זֶה נֶאֱמַר, "טָבַעְתִּי בִּיוֵן מְצוּלָה וְאֵין מָעֳמָד וְכוּ'". כִּי מְבֹאָר בְּדִבְרֵי אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בְּהַמַּעֲשֶֹה שֶׁל בַּעַל תְּפִלָּה , שֶׁמִּכָּל הַתַּאֲווֹת יְכוֹלִין לְהוֹצִיא חוּץ מִתַּאֲוַת מָמוֹן וְכוּ' אִם לֹא וְכוּ' וְעַל כֵּן תַּאֲוַת מָמוֹן הוּא בְּחִינַת 'יְוֵן מְצוּלָה וְאֵין מָעֳמָד' בְּחִינַת 'טִיט הַיָּוֵן'. וְזֶה בְּחִינַת חֲרֹסֶת זֵכֶר לַטִּיט לִזְכֹּר עֳנִי וְשִׁעְבּוּד מִצְרַיִם שֶׁהוּא בְּחִינַת מְרִירַת הַשִּׁעְבּוּד שֶׁל תַּאֲוַת מָמוֹן, שֶׁהוּא בְּחִינַת טִיט הַיָּוֵן כַּנַּ"ל שֶׁצְּרִיכִין לִזְכֹּר זֹאת לִשְׁמֹר אֶת עַצְמוֹ מִכַּעַס כְּדֵי לִזְכּוֹת לַעֲשִׁירוּת דִּקְדֻשָּׁה כַּנַּ"ל וַעֲשִׁירוּת דִּקְדֻשָּׁה הוּא בִּבְחִינַת חֲרֹסֶת שֶׁנַּעֲשֶֹה מִפֵּרוֹת שֶׁנִּמְשְׁלוּ בָּהֶם יִשְֹרָאֵל, כְּמוֹ שֶׁכָּתוּב בַּשֻּׁלְחָן עָרוּךְ, כִּי נַפְשׁוֹת יִשְֹרָאֵל שָׁרְשָׁם בָּעֲשִׁירוּת דִּקְדֻשָּׁה שֶׁשָּׁם כָּל הַגְּוָנִין שֶׁמְּאִירִין בְּנַפְשׁוֹת יִשְֹרָאֵל בִּבְחִינַת יִשְֹרָאֵל אֲשֶׁר בְּךָ אֶתְפָּאָר וְעַל שֵׁם זֶה נִקְרָאִים יִשְֹרָאֵל עַל שֵׁם אֵלּוּ הַפֵּרוֹת הַחֲשׁוּבִים שֶׁהֵם תַּפּוּחִים וֶאֱגוֹזִים וְכוּ' עַיֵּן שָׁם הַהִתְפָּאֲרוּת וְהַגְּוָנִין שֶׁבָּהֶם, כְּמוֹ שֶׁכָּתוּב: "אֶל גִּנַּת אֱגוֹז יָרַדְתִּי לִרְאוֹת וְכוּ' הֲפָרְחָה הַגֶּפֶן הֵנֵצוּ הָרִמֹּנִים". שֶׁמְּרַמֵּז עַל הַגְּוָנִין וּמַעֲשִֹים טוֹבִים שֶׁל יִשְֹרָאֵל, עַל כֵּן עַל יְדֵי הַחֲרֹסֶת שֶׁנַּעֲשֶֹה מֵאֵלּוּ הַפֵּרוֹת שֶׁנִּמְשְׁלוּ בָּהֶם יִשְֹרָאֵל, עַל יְדֵי זֶה מְעוֹרְרִין הַגְּוָנִין עִלָּאִין שֶׁהֵם בְּחִינַת עֲשִׁירוּת דִּקְדֻשָּׁה, בְּחִינַת שֹׁרֶשׁ נַפְשׁוֹת יִשְֹרָאֵל וּבָזֶה מְבַטְּלִין וּמַמְתִּיקִין בְּחִינַת טִיט הַיָּוֵן, שֶׁהוּא בְּחִינַת גָּלוּת מִצְרַיִם, שֶׁהוּא בְּחִינַת עֲנִיּוּת וְכוּ' כַּנַּ"ל. וּבְאֵלּוּ הַחֲרֹסֶת טוֹבְלִין אֶת הַמָּרוֹר, שֶׁהוּא בְּחִינַת הַכַּעַס, לְהוֹרוֹת שֶׁכְּשֶׁבָּא לִכְלַל כַּעַס יִזְכֹּר אֶת יְקַר תִּפְאֶרֶת הַגְּוָנִין שֶׁל שֹׁרֶשׁ נַפְשׁוֹת יִשְֹרָאֵל שֶׁהוּא עֲשִׁירוּת דִּקְדֻשָּׁה, וְעַל יְדֵי זֶה יַעֲצֹר אֶת רוּחוֹ וְיִכְבֹּשׁ כַּעֲסוֹ כְּדֵי שֶׁיִּזְכֶּה לַעֲשִׁירוּת הַזֶּה. נִמְצָא, שֶׁמְּבַטֵּל הַכַּעַס, שֶׁהוּא בְּחִינַת מָרוֹר, עַל יְדֵי שֶׁזּוֹכֵר בָּעֲשִׁירוּת, שֶׁהוּא בְּחִינַת גְּוָנִין, שֶׁהוּא בְּחִינַת חֲרֹסֶת, שֶׁנַּעֲשֶֹה מִפֵּרוֹת שֶׁנִּמְשְׁלוּ בָּהֶם יִשְֹרָאֵל שֶׁבָּהֶם כָּל הַגְּוָנִין וְכַנַּ"ל. וְזֶהוּ בְּחִינַת טִבּוּל הַמָּרוֹר בַּחֲרֹסֶת וְכַנַּ"ל:
<h3>אות יט</h3>
וְזֶה בְּחִינַת סְפִירַת הָעֹמֶר, שֶׁהוּא הֲכָנָה לְקַבָּלַת הַתּוֹרָה בְּשָׁבוּעוֹת, שֶׁהוּא עִקַּר הִתְקָרְבוּת נַפְשׁוֹת יִשְֹרָאֵל לַאֲבִיהֶם שֶׁבַּשָּׁמַיִם, כִּי בְּפֶסַח, שֶׁהוּא יְצִיאַת מִצְרַיִם, שֶׁאָז יוֹצְאִין מִזֻּהֲמַת מִצְרַיִם, אָז הַתְחָלַת הִתְקָרְבוּת הַנְּפָשׁוֹת לַה' יִתְבָּרַךְ וְאָז מֵאִיר וּמַשְׁפִּיעַ ה' יִתְבָּרַךְ אוֹר גָּדוֹל וְנִפְלָא מְאֹד שֶׁלֹּא בְּהַדְרָגָה כְּדֵי לִגְאֹל וּלְהוֹצִיאָם מִתֹּקֶף זֻהֲמַת מִצְרַיִם שֶׁלֹּא הָיָה אֶפְשָׁר לְהוֹצִיאָם מִשָּׁם כִּי אִם עַל יְדֵי זֶה, עַל יְדֵי שֶׁגִּלָּה וְהֵבִיא עֲלֵיהֶם אוֹר גָּדוֹל מְאֹד וְכוּ' כַּמּוּבָא בַּכַּוָּנוֹת, אֲבָל אַחַר יוֹם רִאשׁוֹן נִסְתַּלֵּק זֶה הָאוֹר וְלֹא נִשְׁאַר רַק רְשִׁימָה וְאָז צְרִיכִין לְטַהֵר עַצְמָן מִזֻּהֲמַת מִצְרַיִם בְּהַדְרָגָה וּבְמִדָּה, שֶׁזֶּהוּ בְּחִינַת סְפִירַת הָעֹמֶר כַּמּוּבָא, הַיְנוּ שֶׁבַּסְּפִירָה אָנוּ מַתְחִילִין לְהִתְקָרֵב לַה' יִתְבָּרַךְ בְּהַדְרָגָה וּבְמִדָּה. וְזֶהוּ בְּחִינַת הֲנָפַת עֹמֶר שְֹעוֹרִים, כִּי עֹמֶר שְֹעוֹרִים הוּא בְּחִינַת חֲמִשָּׁה גְּבוּרוֹת מַנְצְפַּ"ךְ, כַּמּוּבָא שֶׁהוּא שֹׁרֶשׁ הַנְּפָשׁוֹת שֶׁיּוֹצְאִין מִגְּבוּרוֹת כַּיָּדוּעַ, (וְכַמְבֹאָר בְּסִימָן סח וְסט שֶׁשַּׁיָּךְ לְהַתּוֹרָה הַנַּ"ל) וְאָז בְּיוֹם רִאשׁוֹן שֶׁל סְפִירָה אָז הוּא הַתְחָלַת הִתְקָרְבוּת הַנְּפָשׁוֹת לַה' יִתְבָּרַךְ לְהָכִין עַצְמָן לְקַבָּלַת הַתּוֹרָה, אָז מְנִיפִין הָעֹמֶר שְֹעוֹרִים שֶׁהוּא שֹׁרֶשׁ הַנְּפָשׁוֹת כַּנַּ"ל וְעַל כֵּן הַקָּרְבָּן אָז בִּבְחִינַת מַאֲכַל בְּהֵמָה, כִּי מַעֲלִין הַנְּפָשׁוֹת מִזֻּהֲמָתָם שֶׁהָיוּ מְשֻׁקָּעִין בְּמַעֲשֵֹה בַּהֲמִיּוּת, וּמַעֲלִין אוֹתָם מִשָּׁם וּמְרִימִין אוֹתָם וּמְקָרְבִין אוֹתָם לַה' יִתְבָּרַךְ וְעַל כֵּן אָז צְרִיכִין לְהַתְחִיל לִסְפֹּר הַיָּמִים וְהַשָּׁבוּעוֹת, כִּי מִכָּאן וּלְהָלְאָה חֻשְׁבְּנָא, כְּמוֹ שֶׁאִיתָא בַּזֹּהַר הַקָּדוֹשׁ, כִּי הַסְּפִירָה זֶה בְּחִינַת מִשְׁפָּט הַנַּ"ל שֶׁצְּרִיכִין כְּשֶׁמְּקָרְבִין הַנְּפָשׁוֹת לַה' יִתְבָּרַךְ, כִּי מִשְׁפָּט הוּא בְּחִינַת חֶשְׁבּוֹן וּמִסְפָּר וּמִנְיָן שֶׁצָּרִיךְ הָאָדָם לִשְׁפֹּט אֶת עַצְמוֹ בְּכָל יוֹם לִתֵּן דִּין וְחֶשְׁבּוֹן בֵּינוֹ לְבֵין קוֹנוֹ עַל כָּל הַמַּעֲשִֹים שֶׁהוּא עוֹשֶֹה לְמַעַן יִזָּהֵר מֵעַתָּה לָסוּר מֵרַע וְלַעֲשֹוֹת הַטּוֹב, כִּי עִקַּר הַמִּשְׁפָּט הוּא בִּבְחִינַת חֶשְׁבּוֹן, דְּהַיְנוּ שֶׁהוּא מִמָּארֵי דְּחֻשְׁבְּנָא שֶׁחוֹשֵׁב וְשׁוֹפֵט אֶת כָּל דְּרָכָיו בְּכָל יוֹם וָיוֹם: כִּי צָרִיךְ לֵידַע שֶׁכָּל יָמָיו חֲרוּצִים וּקְצוּבִים וּמְנוּיִים, כְּמוֹ שֶׁכָּתוּב (אִיּוֹב יד): "אִם חֲרוּצִים יָמָיו מִסְפַּר חֳדָשָׁיו וְכוּ'". וְצָרִיךְ לִתֵּן דִּין וְחֶשְׁבּוֹן עַל כָּל הַמַּעֲשִֹים שֶׁבְּכָל יוֹם וָיוֹם. וְזֶה בְּחִינַת סְפִירָה שֶׁצְּרִיכִין לִסְפֹּר הַיָּמִים וְהַשָּׁבוּעוֹת, שֶׁעַל יְדֵי זֶה מַמְשִׁיכִין בְּחִינַת מִשְׁפָּט הַנַּ"ל שֶׁיִּזְכֶּה לִשְׁפֹּט אֶת עַצְמוֹ בְּכָל יוֹם וָיוֹם שֶׁיִּזָּהֵר שֶׁיִּהְיוּ שְׁלֵמִים וּתְמִימִים לַה' יִתְבָּרַךְ בִּבְחִינַת תְּמִימוֹת תִּהְיֶינָה, וְעַל כֵּן צְרִיכִין לִסְפֹּר מִיּוֹם הֲנָפַת הָעֹמֶר עַד עֲצֶרֶת, דְּהַיְנוּ מִתְּחִלַּת הִתְקָרְבוּת הַנְּפָשׁוֹת שֶׁאָז מַתְחִילִין לִבְנוֹת הַהֵיכַל הַקֹּדֶשׁ הַנַּ"ל, שֶׁאָז צְרִיכִין לְהַתְחִיל לַעֲסֹק בַּמִּשְׁפָּט שֶׁהוּא בְּחִינַת סְפִירָה כַּנַּ"ל כְּדֵי לְכַלּוֹת וְלִשְֹרֹף אֶת הָרַע שֶׁסְּבִיב הַנְּפָשׁוֹת. עַד שֶׁזּוֹכִין בְּשָׁבוּעוֹת אַחַר גְּמַר הַסְּפִירָה, שֶׁהוּא בְּחִינַת מִשְׁפָּט, שֶׁאָז נִתְלַהֵב וְיוֹצֵא לָאוֹר אֵשׁ הַמִּשְׁפָּט, וְאָז זוֹכִין לְקַבֵּל אֶת הַתּוֹרָה שֶׁנִּקְרֵאת מִשְׁפָּט שֶׁמְּקַבְּלִין אוֹתָהּ עַל יְדֵי הָאֵשׁ, כְּמוֹ שֶׁכָּתוּב, "וּדְבָרָיו שָׁמַעְנוּ מִתּוֹךְ הָאֵשׁ". כִּי לְהָאֵשׁ שֶׁל מַתַּן תּוֹרָה זָכוּ עַל יְדֵי הַמִּשְׁפָּט שֶׁהִמְשִׁיכוּ עֲלֵיהֶם בְּכָל יְמֵי הַסְּפִירָה וְכַנַּ"ל, וְאָז הוּא גְּמַר בִּטּוּל הָרַע, וְאָז עִקַּר שְׁלֵמוּת הִתְקָרְבוּת הַנְּפָשׁוֹת לַה' יִתְבָּרַךְ שֶׁהוּא קַבָּלַת הַתּוֹרָה שֶׁזּוֹכִין בְּשָׁבוּעוֹת. וְעַל כֵּן בֶּאֱמֶת יִשְֹרָאֵל שֶׁעָמְדוּ עַל הַר סִינַי פָּסְקָה זֻהֲמָתָן עַל יְדֵי אֵשׁ הַמִּשְׁפָּט שֶׁזָּכוּ עַל יְדֵי הַסְּפִירָה כַּנַּ"ל, רַק עַל יְדֵי הָעֵרֶב רַב שֶׁנִּתְקָרְבוּ גַּם כֵּן, שֶׁלָּהֶם אֵין מוֹעִיל מִשְׁפָּט כַּנַּ"ל, עַל יְדֵי זֶה גָּרְמוּ אַחַר כָּךְ מַה שֶּׁגָּרְמוּ. וְזֶהוּ בְּחִינַת אֲנִי אָמַרְתִּי אֱלֹקִים אַתֶּם וְכוּ' שֶׁנֶּאֱמַר בְּמִזְמוֹר פב שֶׁמְּדַבֵּר כֻּלּוֹ מִמִּשְׁפָּט, כְּמוֹ שֶׁכָּתוּב שָׁם, "בְּקֶרֶב אֱלֹהִים יִשְׁפֹּט עַד מָתַי תִּשְׁפְּטוּ עָוֶל וְכוּ' שִׁפְטוּ דָּל וְיָתוֹם וְכוּ'". כִּי עַל יְדֵי הַמִּשְׁפָּט נִתְבַּטֵּל הָרַע עַד שֶׁהָיוּ דּוֹמִין לְמַלְאָכִים, כִּי פָּסְקָה זֻהֲמָתָן. שֶׁזֶּהוּ בְּחִינַת אֲנִי אָמַרְתִּי אֱלֹקִים אַתֶּם וְכוּ', כְּמוֹ שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה, אַךְ עַל יְדֵי חֵטְא הָעֵגֶל שֶׁגָּרְמוּ הָעֵרֶב רַב שֶׁאֵין מוֹעִיל לָהֶם מִשְׁפָּט, עַל יְדֵי זֶה "אָכֵן כְּאָדָם תְּמוּתוּן וְכוּ'". וְעַל כֵּן מְסַיֵּם, "קוּמָה אֱלֹקִים שָׁפְטָה הָאָרֶץ וְכוּ'". הַיְנוּ שֶׁהוּא מְבַקֵּשׁ שֶׁעַתָּה אָנוּ צְרִיכִים שֶׁה' יִתְבָּרַךְ בְּעַצְמוֹ יְעוֹרֵר אֵשׁ הַמִּשְׁפָּט לְכַלּוֹת וּלְבַעֵר הָרַע שֶׁל הָעֵרֶב רַב שֶׁאֵין בָּנוּ כֹּחַ לְבַעֲרוֹ עַל יְדֵי אֵשׁ הַמִּשְׁפָּט שֶׁלָּנוּ כִּי אִם ה' יִתְבָּרַךְ בְּעַצְמוֹ צָרִיךְ לְסַיֵּעַ לָנוּ וּלְהַמְשִׁיךְ הַמִּשְׁפָּט שֶׁלּוֹ עֲלֵיהֶם כְּדֵי לְבַעֵר הָרַע שֶׁלָּהֶם גַּם כֵּן עַד שֶׁכָּל הַגּוֹיִים יִתְקָרְבוּ אֵלָיו יִתְבָּרַךְ שֶׁזֶּהוּ בְּחִינַת כִּי אַתָּה תִּנְחַל בְּכָל הַגּוֹיִם, כִּי ה' יִתְבָּרַךְ בְּוַדַּאי יֵשׁ לוֹ כֹּחַ לִכְבֹּשׁ וְלִנְחֹל כָּל הַגּוֹיִים לְהַכְנִיעַ וּלְבַטֵּל הָרַע שֶׁל כֻּלָּם כְּמוֹ שֶׁיִּהְיֶה בֶּאֱמֶת לֶעָתִיד שֶׁיִּתְקַיֵּם, "כִּי אָז אֶהְפֹּךְ אֶל כָּל הָעַמִּים שָֹפָה בְרוּרָה לִקְרֹא כֻלָּם בְּשֵׁם ה' וְכוּ'":
<h3>אות כ</h3>
וְזֶה בְּחִינַת קְרִיעַת יַם סוּף בִּשְׁבִיעִי שֶׁל פֶּסַח שֶׁהוּא יוֹם שִׁשִּׁי לִסְפִירַת הָעֹמֶר, כִּי יוֹם הַשִּׁשִּׁי לַסְּפִירָה הוּא בְּחִינַת יוֹסֵף הַצַּדִּיק, בְּחִינַת יְסוֹד, בְּחִינַת תִּקּוּן הַבְּרִית כַּמּוּבָא. וְיוֹסֵף הוּא בְּחִינַת תִּקּוּן הַמִּשְׁפָּט, בִּבְחִינַת מִשְׁפָּט לֵאלֹקֵי יַעֲקֹב עֵדוּת בִּיהוֹסֵף שָֹמוֹ וְכוּ', כִּי יַעֲקֹב וְיוֹסֵף כַּחֲדַא חֲשִׁיבֵי וְיַעֲקֹב הוּא בִּבְחִינַת מִשְׁפָּט, כְּמוֹ שֶׁכָּתוּב בְּמִקְרָא זֶה, וּכְמוֹ שֶׁכָּתוּב, "מִשְׁפָּט וּצְדָקָה בְּיַעֲקֹב אַתָּה עָשִֹיתָ". וְעַל יְדֵי זֶה זָכָה יוֹסֵף לַעֲמֹד בְּנִסָּיוֹן גָּדוֹל וְלֹא פָּגַם בַּבְּרִית, כִּי עִקַּר כְּבִישַׁת הַיֵּצֶר זוֹכִין עַל יְדֵי מִשְׁפָּט, עַל יְדֵי שֶׁשּׁוֹפְטִין וְדָנִין אֶת עַצְמוֹ בְּעַצְמוֹ שֶׁבְּוַדַּאי אֵינוֹ בַּדִין לַחֲטֹא נֶגְדּוֹ יִתְבָּרַךְ הַגּוֹמֵל לוֹ כָּל הַטּוֹבוֹת וְעָתִיד לְהִפָּרַע מִמֶּנּוּ עַל הַכֹּל כְּמוֹ שֶׁאָמַר יוֹסֵף אָז, "וְאֵיךְ אֶעֱשֶֹה הָרָעָה הַגְּדֹלָה הַזֹּאת וְחָטָאתִי לֵאלֹקִים", וְעַל יְדֵי זֶה כָּבַשׁ אֶת יִצְרוֹ וּמָנַע אֶת עַצְמוֹ מִן הָעֲבֵרָה, כִּי זֶה עִקַּר הַמִּשְׁפָּט שֶׁהָאָדָם צָרִיךְ לִשְׁפֹּט אֶת עַצְמוֹ, דְּהַיְנוּ שֶׁיִּשְׁפֹּט אֶת עַצְמוֹ תָּמִיד אֵיךְ רָאוּי לוֹ לְהִתְנַהֵג בְּכָל יוֹם וָיוֹם, וּבִפְרָט כְּשֶׁבָּא לִידֵי אֵיזֶה נִסָּיוֹן וּמִשְׁקָל שֶׁהַיֵּצֶר מְסִיתוֹ לְאֵיזֶה תַּאֲוָה אוֹ מִדָּה רָעָה שֶׁאָז עִקַּר הַמִּשְׁפָּט שֶׁצָּרִיךְ לִשְׁפֹּט אֶת עַצְמוֹ אִם כָּךְ רָאוּי לוֹ לַעֲשֹוֹת. וְעִקַּר הַנִּסָּיוֹן וְהַמִּשְׁקָל הוּא בְּתַאֲוַת נִאוּף, שֶׁהוּא רַע הַכּוֹלֵל, וְשָׁם עִקַּר הַמִּשְׁפָּט שֶׁצָּרִיךְ הָאָדָם לְהִתְיָרֵא מְאֹד מִמִּשְׁפָּטוֹ וְדִינוֹ יִתְבָּרַךְ וְלִשְׁפֹּט אֶת עַצְמוֹ בְּעַצְמוֹ וְלִבְרֹחַ מִן הָעֲבֵרָה, כְּמוֹ שֶׁאָמְרוּ, הֱוֵי מְחַשֵּׁב הֶפְסֵד מִצְוָה כְּנֶגֶד שְֹכָרָהּ וּשְֹכַר עֲבֵרָה כְּנֶגֶד הֶפְסֵדָהּ. וּכְמוֹ שֶׁכָּתוּב, "חִשַּׁבְתִּי דְרָכַי וָאָשִׁיבָה רַגְלַי וְכוּ'". וּכְמוֹ שֶׁכָּתַב אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה, שֶׁצָּרִיךְ שֶׁיִּהְיֶה לְהָאָדָם יִשּׁוּב הַדַּעַת שֶׁיְּיַשֵּׁב אֶת עַצְמוֹ הֵיטֵב מַה תַּכְלִית מִכָּל הַתַּאֲווֹת וְכוּ', שֶׁכָּל זֶה הוּא בְּחִינַת מִשְׁפָּט הַנַּ"ל שֶׁעִקָּרוֹ הוּא בַּתַּאֲוָה הַנַּ"ל. וְיוֹסֵף זָכָה לִבְחִינַת מִשְׁפָּט בִּשְׁלֵמוּת שֶׁעַל יְדֵי זֶה עָמַד בַּנִּסָּיוֹן וְכַנַּ"ל:
<h3>אות כא</h3>
וּבָזֶה תִּרְאֶה נִפְלָאוֹת מַה שֶּׁהֵאִיר ה' עֵינַי שֶׁמָּצָאתִי בְּדִבְרֵי רַבּוֹתֵינוּ זִכְרוֹנָם לִבְרָכָה שֶׁיּוֹסֵף עָמַד בַּנִּסָּיוֹן עַל יְדֵי מִשְׁפָּט דַּיְקָא, כִּי אָמְרוּ רַבּוֹתֵינוּ זִכְרוֹנָם לִבְרָכָה, דְּמוּת דְּיוֹקְנוֹ שֶׁל אָבִיו נִזְדַּמְּנָה לוֹ. וְאָמַר לוֹ, עֲתִידִין אַחֶיךָ שֶׁיִּהְיוּ נִכְתָּבִין עַל הַחֹשֶׁן וְכוּ' רְצוֹנְךָ וְכוּ', וְעַל יְדֵי זֶה עָמַד בַּנִּסָּיוֹן. נִמְצָא, שֶׁעִקַּר כְּבִישַׁת יִצְרוֹ הָיְתָה עַל יְדֵי שֶׁהִזְכִּיר לוֹ אֶת הַחֹשֶׁן הַמִּשְׁפָּט שֶׁהוּא בְּחִינַת מִשְׁפָּט הַנַּ"ל, כְּמוֹ שֶׁמְּבֹאָר שָׁם בְּהַתּוֹרָה הַנַּ"ל, שֶׁזֶּהוּ בְּחִינַת רִבּוּעָא הַנַּ"ל, בְּחִינַת רִבּוּעַ הָיָה כָּפוּל וְכוּ', עַיֵּן שָׁם. נִמְצָא מְבֹאָר שֶׁיּוֹסֵף עָמַד בַּנִּסָּיוֹן עַל יְדֵי בְּחִינַת מִשְׁפָּט דַּיְקָא, דְּהַיְנוּ עַל יְדֵי שֶׁהִזְכִּיר לוֹ אֶת חֹשֶׁן הַמִּשְׁפָּט שֶׁשָּׁם יִהְיֶה נֶחֱקָק שְׁמוֹ בְּתוֹךְ שְׁמוֹת שְׁאָר הַשְּׁבָטִים הַקְּדוֹשִׁים שֶׁכֻּלָּם הָיוּ צַדִּיקִים גְּדוֹלִים וְזָכוּ לַמִּשְׁפָּט הַנַּ"ל, כִּי הָיוּ בְּנֵי יַעֲקֹב שֶׁהוּא בְּחִינַת מִשְׁפָּט וְעַל יְדֵי זֶה זָכוּ כֻּלָּם לְהֵחָקֵק עַל חֹשֶׁן הַמִּשְׁפָּט, וְעַל יְדֵי זֶה דַּיְקָא מָנַע יוֹסֵף אֶת עַצְמוֹ מִלַּחֲטֹא כַּנַּ"ל, כִּי עִקַּר תִּקּוּן הַבְּרִית זוֹכִין עַל יְדֵי בְּחִינַת מִשְׁפָּט הַנַּ"ל כַּנַּ"ל: וְזֶה בְּחִינַת שׁוּבִי שׁוּבִי הַשּׁוּלַמִּית שׁוּבִי שׁוּבִי וְנֶחֱזֶה בָּךְ מַה תֶּחֱזוּ בַּשׁוּלַמִּית כִּמְחֹלַת הַמַּחֲנָיִם, שֶׁפֵּרֵשׁ רַשִׁ"י שֶׁהָעַכּוּ"ם מְסִיתִין אֶת יִשְֹרָאֵל שֶׁיִּטְעוּ אַחֲרֵיהֶם, חַס וְשָׁלוֹם, מְשִׁיבִין יִשְֹרָאֵל, "מַה תֶּחֱזוּ בַּשׁוּלַמִּית כִּמְחֹלַת הַמַּחֲנָיִם", שֶׁהֵם דִּגְלֵי הַמִּדְבָּר, עַיֵּן שָׁם. הַיְנוּ, כִּי יִשְֹרָאֵל הָיוּ מְהַלְּכִין בְּאַרְבָּעָה דְּגָלִים שֶׁהֵם בְּחִינַת אַרְבָּעָה מַחֲנוֹת הַשְּׁכִינָה, שֶׁזֶּהוּ בְּחִינַת מִשְׁפָּט הַנַּ"ל, שֶׁהוּא בְּחִינַת רִבּוּעָא, בְּחִינַת רִבּוּעַ הָיָה כָּפוּל כַּנַּ"ל וּבָזֶה הַכֹּחַ הָיוּ הוֹרְגִין כָּל הַנְּחָשִׁים וְהָעַקְרַבִּים וְכָל הַשּוֹנְאִים וְכָל הַקְּלִפּוֹת וְסִטְרִין אָחֳרָנִין שֶׁעָמְדוּ כְּנֶגְדָּם בַּמִּדְבָּר, כְּמוֹ שֶׁכָּתוּב, "הַמּוֹלִיכֲךָ בַּמִּדְבָּר הַגָּדֹל הַזֶּה נָחָשׁ שָֹרָף וְעַקְרָב וְצִמָּאוֹן", שֶׁהֵם בְּחִינַת אַרְבַּע קְלִפּוֹת שֶׁעָמְדוּ כְּנֶגְדָּם כַּמּוּבָא. וְיִשְֹרָאֵל הָרְגוּ וְהִכְנִיעוּ אוֹתָם עַל יְדֵי בְּחִינַת הַמִּשְׁפָּט הַנַּ"ל שֶׁמְּבַעֵר הָרַע כַּנַּ"ל, שֶׁהוּא בְּחִינַת רִבּוּעָא, בְּחִינַת אַרְבָּעָה דְּגָלִים כַּנַּ"ל. וְעַל כֵּן כְּשֶׁהָרַע, שֶׁהֵם הָעַכּוּ"ם, מְסִיתִין אֶת יִשְֹרָאֵל לִנְטוֹת אַחֲרֵיהֶם, חַס וְשָׁלוֹם, הֵם מְשִׁיבִין לָהֶם, "מַה תֶּחֱזוּ בַּשׁוּלַמִּית כִּמְחֹלַת הַמַּחֲנָיִם". שֶׁהֵם אַרְבָּעָה דִּגְלֵי הַמִּדְבָּר, כִּי עַל יְדֵי אַרְבָּעָה דְּגָלִים, בְּחִינַת רִבּוּעָא, בְּחִינַת מִשְׁפָּט, עַל יְדֵי זֶה מַכְנִיעִין אֶת הָרַע עַד שֶׁאֵין לָהֶם כֹּחַ לְהִתְאַחֵז בְּלֵב בְּנֵי יִשְֹרָאֵל לְהַטּוֹתָם מֵה' יִתְבָּרַךְ, חַס וְשָׁלוֹם, וְכַנַּ"ל. וְזֶה שֶׁאוֹמְרִים, "שׁוּבִי שׁוּבִי וְנֶחֱזֶה בָּךְ". וּפֵרֵשׁ רַשִׁ"י, וּנְמַנֵּי מִנָּךְ מְמֻנִּים וְשׁוֹפְטִים, כְּמוֹ שֶׁכָּתוּב , "וְאַתָּה תֶחֱזֶה וְכוּ'", הַיְנוּ שֶׁהָעַכּוּ"ם רוֹצִים לְקַלְקֵל וְלִפְגֹּם, חַס וְשָׁלוֹם, מִשְׁפָּט דִּקְדֻשָּׁה שֶׁל יִשְֹרָאֵל עַל יְדֵי הַמִּשְׁפָּט שֶׁלָּהֶם, אֲבָל יִשְֹרָאֵל מְשִׁיבִין שֶׁהַמִּשְׁפָּט שֶׁלָּנוּ חָזָק וְתַקִּיף עַל יְדֵי כֹּחַ הָאַרְבָּעָה דְּגָלִים שֶׁהֵם בְּחִינַת רִבּוּעָא, בְּחִינַת מִשְׁפָּט דִּקְדֻשָּׁה כַּנַּ"ל: וְעַל כֵּן דְּמוּת דְּיוֹקְנוֹ שֶׁל יַעֲקֹב נִזְדַּמְּנָה לוֹ לְיוֹסֵף וְאָמַר לוֹ, עֲתִידִין אַחֶיךָ שֶׁיִּכָּתְבוּ עַל חֹשֶׁן הַמִּשְׁפָּט וְכוּ'. כִּי יַעֲקֹב הוּא בְּעַצְמוֹ בְּחִינַת מִשְׁפָּט כַּנַּ"ל:
<h3>אות כב</h3>
וְעַל כֵּן אָז בַּשִּׁשִּׁי לַסְּפִירָה שֶׁהוּא שְׁבִיעִי שֶׁל פֶּסַח, אָז זוֹכִין לִקְרִיעַת יַם סוּף, שֶׁאָז הוּא גְּמַר גְּאֻלַּת מִצְרַיִם, כִּי אָז נָפְלוּ הַמִּצְרִיִּים לְגַמְרֵי עַל יְדֵי בִּטּוּל הָרַע שֶׁזָּכוּ אָז עַל יְדֵי שֶׁהֵאִיר עֲלֵיהֶם אָז תִּקּוּן הַמִּשְׁפָּט שֶׁנִּמְשַׁךְ עַל יְדֵי יוֹסֵף שֶׁעָמַד בַּנִּסָּיוֹן, שֶׁעַל יְדֵי זֶה הוּא עִקַּר הַנֵּס שֶׁל קְרִיעַת יַם סוּף, כְּמוֹ שֶׁכָּתוּב, הַיָּם רָאָה וַיָּנֹס וַיֵּצֵא הַחוּצָה כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְאָז זוֹכִין לַעֲשִׁירוּת גָּדוֹל בְּחִינַת בִּזַּת הַיָּם שֶׁהָיְתָה גְּדוֹלָה מִשֶּׁל מִצְרַיִם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. כִּי עַל יְדֵי הַכְנָעַת הָרַע עַל יְדֵי הַמִּשְׁפָּט כַּנַּ"ל, עַל יְדֵי זֶה נִכְנָע וְנִתְבַּטֵּל הַכַּעַס, שֶׁהוּא הָרַע שֶׁרוֹצֶה לְהִתְאַחֵז בְּנַפְשׁוֹת יִשְֹרָאֵל, חַס וְשָׁלוֹם וְלַהֲפֹךְ שֶׁפַע הָעֲשִׁירוּת לְכַעַס, וְאָז כְּשֶׁנִּתְבַּטֵּל הָרַע, שֶׁהוּא הַכַּעַס, אָז זוֹכִין לַעֲשִׁירוּת גָּדוֹל, שֶׁהוּא בְּחִינַת חוֹמָה, שֶׁזָּכוּ בִּקְרִיעַת יַם סוּף, שֶׁהוּא בִּזַּת הַיָּם, שֶׁזֶּהוּ בְּחִינַת וְהַמַּיִם לָהֶם חוֹמָה, כִּי זָכוּ לְחוֹמָה שֶׁל עֲשִׁירוּת וְכַמְבֹאָר לְעֵיל. וְעַל כֵּן מֵאָז וָהָלְאָה הֻתַּר הֶחָמֵץ, כִּי אֵין מִתְיָרְאִין עוֹד מִכַּעַס אֲפִלּוּ כְּשֶׁאוֹכְלִין חָמֵץ, כִּי כְּבָר זָכוּ לְחוֹמָה שֶׁל עֲשִׁירוּת בִּשְׁלֵמוּת וְכַמְבֹאָר לְעֵיל. וְעַל כֵּן בְּכָל יְמֵי הַסְּפִירָה אָנוּ מַמְשִׁיכִין הַשֶּׁפַע שֶׁל בְּרָכָה וַעֲשִׁירוּת, כִּי בִּימֵי הַסְּפִירָה, שֶׁהֵם יְמֵי נִיסָן וְאִיָּר, אָז גְּדֵלִין וְצוֹמְחִין כָּל הַפֵּרוֹת שֶׁהֵם עִקַּר הָעֲשִׁירוּת, כִּי אָז בִּימֵי הַסְּפִירָה הוּא הִתְקָרְבוּת הַנְּפָשׁוֹת לַה' יִתְבָּרַךְ שֶׁלָּזֶה צְרִיכִין לְהַמְשִׁיךְ עֲשִׁירוּת גָּדוֹל דִּקְדֻשָּׁה לְיִשְֹרָאֵל כְּדֵי שֶׁיִּתְקָרְבוּ כָּל הַנְּפָשׁוֹת לַה' יִתְבָּרַךְ, כְּמוֹ שֶׁנִּתְבָּאֵר לְעֵיל. וְזֶהוּ שֶׁאָנוּ מְבַקְּשִׁים אַחַר הַסְּפִירָה, "יְבָרְכֵנוּ אֱלֹקִים אֱלֹקֵינוּ וְכוּ'", הַיְנוּ שֶׁיַּמְשִׁיךְ לָנוּ בְּרָכָה וְשֶׁפַע עֲשִׁירוּת גָּדוֹל וְזֶה שֶׁאוֹמְרִים תְּחִלָּה, "לָדַעַת בָּאָרֶץ דַּרְכֶּךָ בְּכָל גּוֹיִם יְשׁוּעָתֶךָ". שֶׁנִּזְכֶּה לֵידַע בָּאָרֶץ דְּרָכָיו יִתְבָּרַךְ אֵיךְ לְהִתְקָרֵב אֵלָיו עַד שֶׁגַּם כָּל הַגּוֹיִים יֵדְעוּ יְשׁוּעָתוֹ, דְּהַיְנוּ שֶׁכֻּלָּם יִתְקָרְבוּ אֵלָיו יִתְבָּרַךְ, שֶׁזֶּה עִקַּר הַיְשׁוּעָה מִכָּל הַיְשׁוּעוֹת. וְזֶהוּ, "יִשְֹמְחוּ וִירַנְּנוּ לְאֻמִּים כִּי תִשְׁפֹּט עַמִּים מִישֹׁר וְכוּ'". 'כִּי תִשְׁפֹּט' דַּיְקָא בְּחִינַת מִשְׁפָּט הַנַּ"ל, שֶׁעַל יְדֵי זֶה עִקַּר הַהִתְקָרְבוּת כַּנַּ"ל. וְזֶהוּ שֶׁמְּסַיְּמִין, "יְבָרְכֵנוּ אֱלֹקִים וְיִירְאוּ אוֹתוֹ כָּל אַפְסֵי אָרֶץ". הַיְנוּ שֶׁאָנוּ מְבַקְּשִׁים שֶׁה' יִתְבָּרַךְ יְבָרְכֵנוּ וְיִתֵּן לָנוּ עֲשִׁירוּת גָּדוֹל דִּקְדֻשָּׁה, וְאָז בְּוַדַּאי 'וְיִירְאוּ אוֹתוֹ כָּל אַפְסֵי אָרֶץ', כִּי כְּשֶׁבְּנֵי יִשְֹרָאֵל הַצַּדִּיקִים וְהַכְּשֵׁרִים זוֹכִין לַעֲשִׁירוּת וּבְרָכָה, אֲזַי כָּל הַנְּפָשׁוֹת שֶׁבִּקְצֵה אָרֶץ מִתְקָרְבִים אֵלָיו יִתְבָּרַךְ לַעֲבוֹדָתוֹ וְיִרְאָתוֹ בִּבְחִינַת לְשִׁמְךָ וּלְזִכְרְךָ תַּאֲוַת נֶפֶשׁ וְכוּ', כִּי הַגְדָּלַת הַשֵּׁם וְהַנֶּפֶשׁ הוּא עַל יְדֵי עֲשִׁירוּת וְכוּ', כַּמְבֹאָר בְּהַתּוֹרָה הַנַּ"ל, עַיֵּן שָׁם: וְזֶה בְּחִינַת וּסְפַרְתֶּם לָכֶם מִמָּחֳרַת הַשַּׁבָּת וְכוּ' שֶׁבַע שַׁבָּתוֹת תְּמִימֹת תִּהְיֶינָה וְכוּ' עַד מִמָּחֳרַת הַשַּׁבָּת הַשְּׁבִיעִת וְכוּ'. כִּי עִקַּר בְּחִינַת סְפִירַת הָעֹמֶר הוּא לְהַמְשִׁיךְ בְּחִינַת קְדֻשַּׁת שַׁבָּת שֶׁהוּא בְּחִינַת בִּטּוּל הָרַע בִּבְחִינַת 'אֶת שַׁבְּתֹתַי תִּשְׁמֹרוּ' דָּא עִגּוּלָא וְרִבּוּעָא וְכוּ', שֶׁהֵם בְּחִינַת מִשְׁפָּט וַעֲשִׁירוּת, שֶׁהֵם בְּחִינַת יָד וָשֵׁם, בְּחִינַת בַּיִת וְחוֹמָה, כַּמְבֹאָר בְּהַתּוֹרָה הַנַּ"ל, עַיֵּן שָׁם וְהָבֵן: הֲלָכָה ה בְּהִלְכוֹת גְּבִיּוֹת חוֹב הֲלָכָה ה אוֹת טו:
<h2>ערב א:</h2>
<h3>אות כב</h3>
עָרֵב בִּשְׁעַת מַתַּן מָעוֹת - מִשְׁתַּעְבֵּד מִיָּד. לְאַחַר מַתַּן מָעוֹת - אֵינוֹ מִשְׁתַּעְבֵּד אֶלָּא בְּקִנְיָן: עַל פִּי מַה שֶּׁכָּתַב רַבֵּנוּ זִכְרוֹנוֹ לִבְרָכָה עַל פָּסוּק "כִּי תֵצֵא לַמִּלְחָמָה" סִימָן רפ שֶׁצָּרִיךְ לְקַשֵּׁר מַחֲשַׁבְתּוֹ בִּשְׁעַת הַמַּשָּא וּמַתָּן אֶל הַתּוֹרָה וְעַל יְדֵי זֶה מְקַבֶּלֶת הָאֱמוּנָה כֹּחַ לְבָרֵר הַנִּיצוֹצוֹת שֶׁזֶּה עִקַּר בְּחִינַת הַמַּשָּא וּמַתָּן כְּדֵי לְבָרֵר נִיצוֹצוֹת עַל יְדֵי אֱמוּנָה, עַיֵּן שָׁם: נִמְצָא, שֶׁעִקַּר הַמַּשָּא וּמַתָּן הוּא בְּחִינַת תּוֹרָה וֶאֱמוּנָה וּשְׁנֵי בְּחִינוֹת אֵלּוּ מָצִינוּ בְּגוּף הַמַּשָּא וּמַתָּן בְּעַצְמוֹ גַּם כֵּן, כִּי רֹב הַמַּשָּא וּמַתָּן הוּא נַעֲשֶֹה עַל יְדֵי הַמָּעוֹת וְהַחֲפָצִים. וְהַמָּעוֹת הֵם בְּחִינַת תּוֹרָה כַּמְרֻמָּז בְּדִבְרֵי רַבֵּנוּ (סִימָן רד) שֶׁכָּתַב, כִּי מָעוֹת רָאשֵׁי תֵּבוֹת, וְ'אֵין עֲ'בֵרָה מְ'כַבָּה תּ'וֹרָה. גַּם כָּתַב בְּמָקוֹם אַחֵר (סִימָן ס) שֶׁמָּמוֹן רָאשֵׁי תֵּבוֹת מִ'שָּׁם נִ'תְעַשֵּׁר מֹ'שֶׁה, דְּהַיְנוּ מִן הַלּוּחוֹת שֶׁהֵם הַתּוֹרָה. וְהַחֲפָצִים הֵם בִּבְחִינַת אֱמוּנָה, כִּי שָׁם הַנִּיצוֹצוֹת הַנְּפוּלוֹת שֶׁהֵם נִיצוֹצֵי הַמַּלְכוּת שֶׁהוּא בְּחִינַת אֱמוּנָה כַּנַּ"ל, וְעַל כֵּן רֹב הַמַּשָּא וּמַתָּן נַעֲשִֹין עַל יְדֵי מָעוֹת דַּוְקָא וְעַל יְדֵי מָעוֹת יְכוֹלִין לִקְנוֹת הַכֹּל וְהַכֹּל נַעֲשֶֹה עַל יְדֵי הַמָּעוֹת, וּכְמוֹ שֶׁכָּתוּב (קֹהֶלֶת י), "וְהַכֶּסֶף יַעֲנֶה אֶת הַכֹּל". כִּי הַמַּשָּא וּמַתָּן הוּא לְנַשֵּא וּלְהַעֲלוֹת הַנִּיצוֹצוֹת וְלִתְּנָם לִמְקוֹמָם, כְּמוֹ שֶׁכָּתַב רַבֵּנוּ שָׁם, שֶׁזֶּה בְּחִינַת מַשָּא וּמַתָּן וְזֶה נַעֲשֶֹה עַל יְדֵי אֱמוּנָה כַּנַּ"ל, אַךְ אֵין לְהָאֱמוּנָה כֹּחַ לְהִתְנַשֵּא וְלַעֲלוֹת כִּי אִם עַל יְדֵי הַתּוֹרָה כַּנַּ"ל וְעַל כֵּן עַל יְדֵי הַמָּעוֹת, שֶׁהוּא בִּבְחִינַת תּוֹרָה, מְנַשְּאִין כָּל הַמַּשָּא וּמַתָּן וִיכוֹלִין לִקְנוֹת כָּל הַסְּחוֹרוֹת עַל יְדֵי הַמָּעוֹת, כִּי כָּל בְּחִינוֹת נִיצוֹצֵי אֱמוּנָה שֶׁיֵּשׁ בְּכָל הַסְּחוֹרוֹת קָשֶׁה לָהֶם לְהִתְנַשֵּא וְלַעֲלוֹת כִּי אִם כְּשֶׁמְּקַבְּלִין כֹּחַ מִבְּחִינַת תּוֹרָה כַּנַּ"ל, וְעַל כֵּן עַל יְדֵי הַמָּעוֹת, שֶׁהוּא בְּחִינַת תּוֹרָה, תֵּכֶף מִתְנַשְּאִין וְעוֹלִין וְעַל כֵּן נַעֲשֶֹה הַמַּשָּא וּמַתָּן עַל יְדֵי הַמָּעוֹת, דְּהַיְנוּ בֵּרוּר נִיצוֹצֵי אֱמוּנָה עַל יְדֵי בְּחִינַת תּוֹרָה כַּנַּ"ל, וְעַל כֵּן מִדְּאוֹרַיְתָא כֶּסֶף קוֹנֶה, כִּי עַל יְדֵי הַמָּעוֹת, שֶׁהִיא בְּחִינַת תּוֹרָה, מְקַבֶּלֶת הָאֱמוּנָה כֹּחַ וְעַל כֵּן צָרִיךְ לְהַאֲמִין דְּבָרָיו לְקַיֵּם הַמִּקָּח: וְזֶהוּ בְּחִינַת עָרֵב בִּשְׁעַת מַתַּן מָעוֹת מִשְׁתַּעְבֵּד מִיָּד, כִּי צָרִיךְ לְקַיֵּם וּלְהַאֲמִין דְּבָרָיו, כִּי יֵשׁ כֹּחַ לְהָאֱמוּנָה עַל יְדֵי שֶׁמְּקַבֶּלֶת מִבְּחִינַת הַתּוֹרָה עַל יְדֵי הַמַּתַּן מָעוֹת שֶׁהוּא בְּחִינַת תּוֹרָה וּכְשֶׁיֵּשׁ כֹּחַ בְּהָאֱמוּנָה צָרִיךְ לְקַיֵּם דְּבָרָיו, אֲבָל לְאַחַר מַתַּן מָעוֹת אֵין מִשְׁתַּעְבֵּד מֵחֲמַת שֶׁאֵין לְהָאֱמוּנָה כֹּחַ מִבְּחִינַת תּוֹרָה, דְּהַיְנוּ הַמָּעוֹת וְעַל כֵּן יָכוֹל לְשַׁנּוֹת הַדִּבּוּר שֶׁהִבְטִיחַ לִהְיוֹת עָרֵב וַאֲזַי אֵין מִשְׁתַּעְבֵּד כִּי אִם בְּקִנְיָן, כִּי הַקִּנְיַן סוּדָר הוּא גַּם כֵּן בִּבְחִינָה זוֹ, כִּי הַבְּגָדִים הֵם מִבְּחִינַת בִּינָה, כַּיָּדוּעַ. וּמִשָּׁם יוֹצֵאת הַתּוֹרָה בִּבְחִינַת וְאַל תִּטֹּשׁ תּוֹרַת אִמֶּךָ, וְאִם לַבִּינָה, וְזֶהוּ בְּחִינַת כְּבָשִֹים לִלְבוּשֶׁךָ שֶׁהַתּוֹרָה הוּא בִּבְחִינַת לְבוּשִׁים כַּנַּ"ל וְזֶהוּ קִנְיַן סוּדָר שֶׁנִּלְקָח הַבֶּגֶד בְּיָדוֹ וַאֲזַי הָאֱמוּנָה שֶׁהִיא בַּיָּדַיִם בִּבְחִינַת וַיְהִי יָדָיו אֱמוּנָה, כְּמוֹ שֶׁכָּתַב רַבֵּנוּ שָׁם, מְקַבֶּלֶת כֹּחַ מִן הַבְּגָדִים, שֶׁהֵם בְּחִינַת תּוֹרָה כַּנַּ"ל, וַאֲזַי יֵשׁ כֹּחַ לְהָאֱמוּנָה, וְעַל כֵּן צָרִיךְ לְקַיֵּם וּלְהַאֲמִין דְּבָרָיו, וְעַל כֵּן קִנְיַן סוּדָר מוֹעִיל בְּכָל דָּבָר, כִּי עַל יְדֵי זֶה נִתְחַזֵּק הָאֱמוּנָה כַּנַּ"ל. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, בִּשְׁעַת מַתַּן מָעוֹת מִשְׁתַּעְבֵּד הֶעָרֵב, שֶׁכֵֵּן עַל אֱמוּנָתוֹ הִלְוָהוּ, הַיְנוּ שֶׁיֵּשׁ כֹּחַ לְהָאֱמוּנָה עַל יְדֵי הַמָּעוֹת כַּנַּ"ל:
<h2>ערב ב:</h2>
<h3>אות כב</h3>
עָרֵב בִּשְׁעַת מַתַּן מָעוֹת מִשְׁתַּעְבֵּד בְּלֹא קִנְיָן, שֶׁלֹּא בִּשְׁעַת מַתַּן מָעוֹת צָרִיךְ קִנְיָן:
<h3>אות א</h3>
עִנְיַן עָרֵב עַל פִּי הַמַּאֲמָר "וְאֵלֶּה הַמִּשְׁפָּטִים" בְּסִימָן יוּד הַמְדַבֵּר מֵהַמְחָאַת כַּף וְרִקּוּדִין, עַיֵּן שָׁם כָּל הַמַּאֲמָר הֵיטֵב: וְאִיתָא שָׁם שֶׁתִּקּוּן הַגַּאֲוָה, שֶׁהִיא הָעֲבוֹדָה זָרָה, הִיא עַל יְדֵי הַצַּדִּיק, שֶׁהִיא בְּחִינַת רוּחַ שֶׁבַּלֵּב דְּנָשִׁיב בְּשִׁית פִּרְקִין דְּיָדִין וּבְשִׁית פִּרְקִין דְּרַגְלִין, וְעַל יְדֵי זֶה נִתְגַּלֶּה הֶאָרַת הַיָּדַיִם וְהָרַגְלַיִם, שֶׁזֶּה בְּחִינַת אֱמוּנָה, בְּחִינַת וַיְהִי יָדָיו אֱמוּנָה, בְּחִינַת רַגְלִי עָמְדָה בְמִישׁוֹר, הֵפֶךְ כְּפִירוֹת, בְּחִינַת נָטָיוּ רַגְלָי, בְּחִינַת רַגְלֵי חֲסִידָו, חַסְדֵי דָּוִד הַנֶּאֱמָנִים. וְעִקַּר הַהֶאָרָה הִיא בָּרַגְלִין מֵחֲמַת שֶׁשָּׁם עִקַּר אֲחִיזַת הַחִיצוֹנִים, בִּבְחִינַת רַגְלֶיהָ יֹרְדוֹת מָוֶת. וְזֶה בְּחִינַת אֶסְתֵּר בְּרוּחַ הַקֹּדֶשׁ נֶאֶמְרָה, עַיֵּן שָׁם הֵיטֵב, כִּי מָרְדְּכַי וְאֶסְתֵּר הֵם בְּחִינַת יָדִין וְרַגְלִין, אַךְ עִקַּר הַהֶאָרָה בָּרַגְלִין בְּחִינַת אֶסְתֵּר בְּרוּחַ הַקֹּדֶשׁ וְכוּ', עַיֵּן שָׁם הֵיטֵב:
<h3>אות ב</h3>
וְהִנֵּה הֶעָרֵב בְּעַד הַלּוֹוֶה הוּא בִּבְחִינַת רַגְלִין, בִּבְחִינַת רַגְלוֹהִי דְּבַר אִינָשׁ אִנּוּן עָרְבִין לֵיהּ, כַּמּוּבָא שָׁם בְּסוֹף הַמַּאֲמָר הַנַּ"ל, כִּי הַלּוֹוֶה הוּא בְּחִינַת עָנִי, בְּחִינַת מְקַבֵּל נֶגֶד הַמַּלְוֶה הַגּוֹמֵל עִמּוֹ חֶסֶד. וְעַל כֵּן הַלּוֹוֶה הוּא בִּבְחִינַת רַגְלִין, שֶׁהֵם בְּחִינַת מְקַבֵּל, כַּמּוּבָן שָׁם בַּמַּאֲמָר הַנַּ"ל. וְעִקַּר הָעֲנִיּוּת וְהַהַלְוָאָה הוּא רַק מֵחֲמַת פְּגַם הָרַגְלִין, הַיְנוּ פְּגַם הָאֱמוּנָה שֶׁמִּשָּׁם עִקַּר חֶסְרוֹן הַפַּרְנָסָה, כַּמּוּבָן בְּדִבְרֵי רַבֵּנוּ זִכְרוֹנוֹ לִבְרָכָה בְּכַמָּה מְקוֹמוֹת. וּמֵחֲמַת זֶה הֻכְרַח לִלְווֹת, כִּי הַמָּמוֹן הוּא בְּחִינַת רַגְלִין, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, "וְאֶת כָּל הַיְקוּם אֲשֶׁר בְּרַגְלֵיהֶם" זֶה מָמוֹנוֹ שֶׁל אָדָם שֶׁמַּעֲמִידוֹ עַל רַגְלָיו. וּכְשֶׁנִּפְגָּמִין הָרַגְלִין, חַס וְשָׁלוֹם, עַל יְדֵי כְּפִירוֹת, חַס וְשָׁלוֹם, פְּגַם אֱמוּנָה שֶׁזֶּה בְּחִינַת 'נָטָיוּ רַגְלָי' חַס וְשָׁלוֹם, עַל יְדֵי זֶה נִתְמַעֵט הַפַּרְנָסָה וְנַעֲשֶֹה עָנִי, חַס וְשָׁלוֹם, שֶׁהוּא בִּבְחִינַת כּוֹשֵׁל, בְּחִינַת בִּרְכַּיִם כֹּשְׁלוֹת, בְּחִינַת נָטוּי רַגְלִין, כִּי עַל יְדֵי פְּגַם הָאֱמוּנָה, שֶׁהִיא חִזּוּק הָרַגְלִין כַּנַּ"ל, עַל יְדֵי זֶה נִכְשָׁלִין הָרַגְלִין וְאֵינוֹ יָכוֹל לָקוּם עַל רַגְלָיו, הַיְנוּ שֶׁנִּתְמַעֵט הַמָּמוֹן שֶׁלּוֹ הַמַּעֲמִידוֹ עַל רַגְלָיו כַּנַּ"ל וּמֵחֲמַת חֶסְרוֹן הַמָּמוֹן הוּא מֻכְרָח לִלְווֹת וַאֲזַי הַמַּלְוֶה הַגּוֹמֵל עִמּוֹ חֶסֶד וּמַלְוֶה לוֹ הוּא מַעֲמִידוֹ עַל רַגְלָיו עַל יְדֵי הַמָּמוֹן שֶׁמַּלְוֶה לוֹ שֶׁהוּא בְּחִינַת יְקוּם וְכוּ' כַּנַּ"ל. נִמְצָא, שֶׁהַלּוֹוֶה הוּא בִּבְחִינַת רַגְלִין וְעַל יְדֵי הַמִּצְוָה שֶׁל הַלְוָאוֹת גְּמִילוּת חֶסֶד, עַל יְדֵי זֶה נַעֲשֶֹה הַיִּחוּד וְהַהַמְתָּקָה הַנַּ"ל שֶׁל בְּחִינַת הַמְחָאַת כַּף וְרִקּוּדִין, כִּי עַל יְדֵי הַנִּדְבַת לֵב שֶׁל הַמַּלְוֶה שֶׁמִּתְנַדֵּב לִבּוֹ לִגְמֹל עַמּוֹ חֶסֶד, שֶׁזֶּה בְּחִינַת רוּחַ נְדִיבָה, עַל יְדֵי זֶה מִתְעוֹרֵר בְּחִינַת רוּחוֹ שֶׁל הַצַּדִּיק. כִּי רוּחַ הַצַּדִּיק, שֶׁהוּא רוּחַ שֶׁבַּלֵּב, הוּא בְּעַצְמוֹ בְּחִינַת רוּחַ נְדִיבָה, כִּי עִקַּר בְּחִינַת צַדִּיק הוּא עַל שֵׁם שֶׁעוֹשֶֹה צְדָקָה וָחֶסֶד, כִּי הַצַּדִּיק הוּא נְדִיב לֵב וְרוּחַ הַצַּדִּיק שֶׁבַּלֵּב הוּא בְּחִינַת רוּחַ נְדִיבָה, בְּחִינַת נִדְבַת לֵב, שֶׁעַל יְדֵי זֶה מֵאִיר בְּיָדִין וְרַגְלִין וּמַכְנִיעַ הַכְּפִירוֹת וּמְגַלֶּה בְּחִינַת אֱמוּנָה וּמַעֲלֶה הָרַגְלִין מִבְּחִינַת רַגְלֶיהָ יֹרְדוֹת מָוֶת, שֶׁזֶּה נַעֲשֶֹה עַל יְדֵי בְּחִינַת צְדָקָה, בִּבְחִינַת וּצְדָקָה תַּצִּיל מִמָּוֶת, כִּי רוּחַ הַצַּדִּיק הוּא בְּחִינַת רוּחַ נְדִיבָה שֶׁעוֹשֶֹה צְדָקָה וּמְתַקֵּן וּמֵאִיר הַיָּדִין וְהָרַגְלִין וּמַמְשִׁיךְ בָּהֶם צְדָקָה וְחַיִּים וּמַכְנִיעַ סִטְרָא דְמוֹתָא בְּחִינַת עֲבוֹדָה זָרָה וּכְפִירוֹת. וְעַל כֵּן מִי שֶׁעוֹשֶֹה צְדָקָה אוֹ גְּמִילוּת חֶסֶד הוּא מְעוֹרֵר רוּחַ הַצַּדִּיק עַל יְדֵי הָרוּחַ הַנְּדִיבָה שֶׁבְּלִבּוֹ, וְהַאי רוּחָא נָשִׁיב בְּיָדִין וְרַגְלִין וּמֵאִיר הֶאָרַת הַיָּדַיִם וְהָרַגְלִין, כִּי הַנּוֹתֵן וְהַמְקַבֵּל הֵם בְּחִינַת מָרְדְּכַי וְאֶסְתֵּר, אִישׁ וְאִשָּׁה, יָדִין וְרַגְלִין הַמְבֹאָרִים בַּמַּאֲמָר הַנַּ"ל, כִּי הַנּוֹתֵן מַשְׁפִּיעַ מַתְּנַת יָדוֹ עַל יְדֵי הָרוּחַ נְדִיבָה שֶׁבְּלִבּוֹ, שֶׁהוּא רוּחַ הַצַּדִּיק לְהֶעָנִי הַמְקַבֵּל, שֶׁהוּא בְּחִינַת רַגְלִין כַּנַּ"ל, וּמַחֲזִיקוֹ וּמַעֲמִידוֹ עַל רַגְלָיו עַל יְדֵי זֶה כַּנַּ"ל, וּמַעֲלֶה אוֹתוֹ מִבְּחִינַת נָטָיוּ רַגְלָי, מִבְּחִינַת רַגְלֶיהָ יֹרְדוֹת וְכוּ' כַּנַּ"ל. נִמְצָא, שֶׁעַל יְדֵי צְדָקָה וּגְמִילוּת חֶסֶד, עַל יְדֵי זֶה נַעֲשֶֹה בְּחִינָה הַנַּ"ל, בְּחִינַת הֶאָרַת הַיָּדַיִם וְהָרַגְלַיִם, עַל יְדֵי הַאי רוּחָא דְּנָשִׁיב בְּהוֹן שֶׁהוּא רוּחַ הַצַּדִּיק, שֶׁהוּא בְּחִינַת רוּחַ נְדִיבָה שֶׁבַּלֵּב לַעֲשֹוֹת צְדָקָה וּגְמִילוּת חֶסֶד, אַךְ גְּדוֹלָה גְּמִילוּת חֲסָדִים מִן הַצְּדָקָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (סֻכָּה מט), כְּמוֹ שֶׁכָּתוּב, "וְכִי יָמוּךְ אָחִיךָ וְהֶחֱזַקְתָּ בּוֹ". וּכְמוֹ שֶׁפֵּרֵשׁ רַשִׁ"י שָׁם, עַד שֶׁלֹּא נָפַל, אֶחָד יָכוֹל לַהֲקִימוֹ. מִשֶּׁנָּפַל, עֲשָֹרָה אֵין יְכוֹלִין לַהֲקִימוֹ, כִּי כְּשֶׁהוּא כְּבָר עָנִי וּמֻכְרָח לְקַבֵּל צְדָקָה, אֲזַי הוּא מְקַבֵּל מַמָּשׁ, וַאֲזַי הִיא בִּבְחִינַת רַגְלִין, וַאֲזַי קָשֶׁה לַהֲקִימוֹ, כִּי שָׁם בִּבְחִינַת רַגְלִין, שָׁם עִקַּר אֲחִיזָתָם בִּבְחִינַת רַגְלֶיהָ יֹרְדוֹת וְכוּ' כַּנַּ"ל, אֲבָל כְּשֶׁמַּלְוֶה לוֹ גְּמִילוּת חֶסֶד, אֲזַי יָכוֹל לְהַחֲזִיקוֹ עַד שֶׁיַּרְחִיב יָדָיו וִיסַלֵּק לוֹ וַאֲזַי יַצִּילוֹ מִלִּהְיוֹת מְקַבֵּל כְּלָל. וְזֶה טוֹבָה גְּדוֹלָה מְאֹד, כִּי יַעֲלֵהוּ מִבְּחִינַת רַגְלִין, כִּי אַחַר כָּךְ כְּשֶׁהַלּוֹוֶה חוֹזֵר וּמְסַלֵּק לְהַמַּלְוֶה, אֲזַי הַלּוֹוֶה שָׁוֶה לַמַּלְוֶה. נִמְצָא, שֶׁזֶּה הַלּוֹוֶה שֶׁהָיָה בִּתְחִלָּה בִּשְׁעַת הַהַלְוָאָה בִּבְחִינַת מְקַבֵּל בִּבְחִינַת רַגְלִין, עַכְשָׁו שֶׁהִרְחִיב יָדוֹ עַל יְדֵי הַהַלְוָאָה וְזוֹכֶה לְסַלֵּק, עַכְשָׁו יָצָא מִבְּחִינַת מְקַבֵּל מִבְּחִינַת רַגְלִין וְהוּא שָׁוֶה לַמַּלְוֶה. וְזֶה בְּחִינַת לִבּוֹ נָשָֹא אֶת רַגְלָיו, כִּי עַל יְדֵי הָרוּחַ נְדִיבָה שֶׁבְּלֵב הַמַּלְוֶה, עַל יְדֵי זֶה נָשָֹא אֶת זֶה שֶׁהָיָה בִּבְחִינַת רַגְלִין וְעַכְשָׁו הוּא שָׁוֶה אֵלָיו, וְזֶה בְּחִינַת הֻשְׁווּ אִשָּׁה לְאִישׁ הַנֶּאֱמַר שָׁם בְּסוֹף הַמַּאֲמָר הַנַּ"ל. הֻשְׁווּ דַּיְקָא בְּחִינַת לִבּוֹ נָשָֹא אֶת רַגְלָיו, שֶׁמְּנַשְּאִין הָרַגְלִין לְמַעְלָה עַד שֶׁהָרַגְלִין שָׁוִין לְהַיָּדִין בִּבְחִינַת וְהָיָה אוֹר הַלְּבָנָה כְּאוֹר הַחַמָּה. נִמְצָא, שֶׁעַל יְדֵי הַהַלְוָאַת גְּמִילוּת חֶסֶד עוֹשֶֹה טוֹבָה גְּדוֹלָה לְהַלּוֹוֶה וּזְכוּת מִצְוָה זוֹ גָּדוֹל מְאֹד כַּמּוּבָא בְּדִבְרֵי רַבּוֹתֵינוּ זִכְרוֹנָם לִבְרָכָה:
<h3>אות ג</h3>
וְזֶה בְּחִינַת עָרֵב, כִּי הֶעָרֵב הוּא בְּחִינַת רַגְלִין, בְּחִינַת רַגְלוֹהִי דְּבַר אִינָשׁ אִנּוּן עָרְבִין לֵיהּ כַּנַּ"ל, כִּי הוּא עָרֵב בְּעַד הַלּוֹוֶה וְעוֹמֵד בִּמְקוֹם הַלּוֹוֶה. וְעַל כֵּן הֶעָרֵב הוּא גַּם כֵּן בִּבְחִינַת רַגְלִין כְּמוֹ הַלּוֹוֶה כַּנַּ"ל וְעִקַּר הָעַרְבוּת הוּא מֵחֲמַת בְּחִינָה זוֹ, בְּחִינַת רַגְלִין הַנַּ"ל, כִּי זֶה הַמַּלְוֶה שֶׁרוֹצֶה לִגְמֹל חֶסֶד עִם הַלּוֹוֶה וּמֵאִיר בָּרוּחַ הַנְּדִיבָה שֶׁבְּלִבּוֹ לְהַלּוֹוֶה וּמַלְוֶה לוֹ מְעוֹתָיו כְּדֵי לַהֲקִימוֹ עַל רַגְלָיו כְּדֵי שֶׁאַחַר כָּךְ יַחֲזִיר זֶה הַלּוֹוֶה וִיסַלֵּק לוֹ, וְעַל יְדֵי זֶה יִהְיֶה נַעֲשֶֹה בְּחִינַת תִּקּוּן הָרַגְלִין כַּנַּ"ל, בְּחִינַת לִבּוֹ נָשָֹא אֶת רַגְלָיו כַּנַּ"ל, אֲבָל מֵחֲמַת שֶׁזֶּה שֶׁבָּא לִלְווֹת כְּבָר נִמְעֲדוּ אֲשׁוּרָיו קְצָת וְנִפְגְּמוּ בְּחִינַת הָרַגְלִין עַד שֶׁהֻכְרַח לִלְווֹת עַל כֵּן הַמַּלְוֶה מִתְיָרֵא לְהַלְווֹת לוֹ, כִּי מֵחֲמַת שֶׁהַלּוֹוֶה הוּא בִּבְחִינַת רַגְלִין כַּנַּ"ל וְשָׁם הוּא אֲחִיזָתָם כַּנַּ"ל. עַל כֵּן יָכוֹל לִהְיוֹת לְהֵפֶךְ, חַס וְשָׁלוֹם, שֶׁלֹּא יִתְאַחֲזוּ גַּם הֵם, חַס וְשָׁלוֹם, גַּם בְּזֶה הַמָּעוֹת שֶׁמַּשְׁפִּיעַ לוֹ בְּרוּחַ נְדִיבָה וְלֹא יוּכַל לְסַלֵּק לוֹ. אוֹ שֶׁמֵּחֲמַת שֶׁהֵם יִתְאַחֲזוּ בּוֹ יִהְיֶה נִפְגָּם אֱמוּנָתוֹ וִיכַחֵשׁ בַּחֲבֵרוֹ וְלֹא יִרְצֶה לְסַלְּקוֹ מֵאַחַר שֶׁהֵם סְמוּכִים אֵלָיו מֵחֲמַת שֶׁהוּא בִּבְחִינַת רַגְלִין, מֵאַחַר שֶׁהוּא עַכְשָׁו בִּבְחִינַת מְקַבֵּל כַּנַּ"ל, עַל כֵּן אֵינוֹ רוֹצֶה לְהַלְווֹת לוֹ כִּי אִם עַל יְדֵי זֶה הֶעָרֵב שֶׁהוּא עָרֵב בְּעַד הַלּוֹוֶה, שֶׁהוּא בִּבְחִינַת רַגְלִין שֶׁלֹּא יִהְיֶה נִשְׁקָע שָׁם הַמָּעוֹת, חַס וְשָׁלוֹם, בִּבְחִינַת רַגְלֶיהָ יֹרְדוֹת וְכוּ', רַק הוּא מְחֻיָּב לְהִשְׁתַּדֵּל לְהַעֲלוֹת הַמָּעוֹת מִשָּׁם וּלְהַחֲזִירוֹ לְשָׁרְשׁוֹ לְהַמַּלְוֶה, וְעַל כֵּן הוּא בִּבְחִינַת רַגְלִין, כִּי זֶה עִקַּר הָעַרְבוּת לְהַעֲלוֹת הַמָּעוֹת מִבְּחִינַת רַגְלִין, דְּהַיְנוּ מֵהַלּוֹוֶה שֶׁלֹּא יִהְיֶה נִשְׁקָע שָׁם, חַס וְשָׁלוֹם, וְעַל כֵּן הִזְהִירוּ רַבּוֹתֵינוּ זִכְרוֹנָם לִבְרָכָה, הַרְחֵק מִן הָעֶרְבוֹנוֹת, כִּי זֶה הוּא מְקוֹם סַכָּנָה כַּנַּ"ל. וְעַל כֵּן לָמָּה לוֹ לַצָּרָה הַזֹּאת לְהַכְנִיס עַצְמוֹ לִבְחִינַת רַגְלִין, אֲשֶׁר הֵם נֶאֱחָזִין שָׁם בְּיוֹתֵר וְהוּא מְקוֹם סַכָּנָה עַל כֵּן טוֹב לְהִתְרַחֵק מִזֶּה:
<h3>אות ד</h3>
וְעַל כֵּן הֶעָרֵב בִּשְׁעַת מַתַּן מָעוֹת מִשְׁתַּעְבֵּד מִיָּד בְּלֹא קִנְיָן, אֲבָל שֶׁלֹּא בִּשְׁעַת מַתַּן מָעוֹת צָרִיךְ קִנְיָן, כִּי עִנְיַן הַקִּנְיָן בְּכָל דָּבָר הוּא רַק מֵחֲמַת בְּחִינָה הַנַּ"ל, מֵחֲמַת שֶׁהָאֱמוּנָה הוּא בִּבְחִינַת רַגְלִין וְשָׁם נֶאֱחָזִים הַחִיצוֹנִים בִּבְחִינַת רַגְלֶיהָ יֹרְדוֹת וְכוּ', בִּבְחִינַת זֹאת יְרוּשָׁלַיִם בְּתוֹךְ הַגּוֹיִם שַֹמְתִּיהָ. יְרוּשָׁלַיִם הוּא בְּחִינַת אֱמוּנָה, הִיא תָּמִיד בֵּינֵיהֶם, כַּמּוּבָא בְּדִבְרֵי רַבֵּנוּ זִכְרוֹנוֹ לִבְרָכָה בְּכַמָּה מְקוֹמוֹת וּמֵחֲמַת זֶה כְּשֶׁעוֹשִֹין אֵיזֶהוּ מַשָּא וּמַתָּן אִי אֶפְשָׁר לִסְמֹךְ עַל אֱמוּנָתוֹ שֶׁל חֲבֵרוֹ לְבַד וְאֵין קִיּוּם לַדָּבָר בְּלֹא קִנְיָן, כִּי בֶּאֱמֶת הָיָה רָאוּי שֶׁלֹּא לְהַצְרִיךְ קִנְיָן בְּשׁוּם דָּבָר בָּעוֹלָם, כִּי רָאוּי שֶׁיִּהְיֶה הַהֵן הֵן וְהַלָּאו לָאו, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וּמֵאַחַר שֶׁמַּבְטִיחַ לַחֲבֵרוֹ בְּדִבּוּר לְבַד לְקַיֵּם הַמַּשָּא וּמַתָּן וְהַמִּקָּח וְכַיּוֹצֵא, בְּוַדַּאי רָאוּי שֶׁיָּקוּם בֶּאֱמוּנָתוֹ וִיקַיֵּם דִּבּוּרוֹ אֲפִלּוּ בְּלֹא קִנְיָן כְּלָל, אֲבָל מַה שֶּׁעַל פִּי הַדִּין אֵין קִיּוּם לַדָּבָר בְּלֹא קִנְיָן הוּא מֵחֲמַת בְּחִינָה הַנַּ"ל, מֵחֲמַת שֶׁהָאֱמוּנָה צְרִיכִין לְהַחֲיוֹת אוֹתָהּ תָּמִיד וְכָל זְמַן שֶׁאֵין מְחַיִּין וּמַחֲזִיקִין וּמְקַיְּמִין אֶת הָאֱמוּנָה הַשּׁוֹכֶנֶת תָּמִיד אֵצֶל הַקְּדֻשּׁוֹת הַנְּפוּלוֹת אִי אֶפְשָׁר לִסְמֹךְ עַל הָאֱמוּנָה שֶׁל חֲבֵרוֹ לְבַד, כִּי עַל פִּי הָרֹב אֵצֶל כָּל אֶחָד יֵשׁ בְּחִינַת אֱמוּנָה נְפוּלָה, כִּי אֵין הָאֱמוּנָה בִּשְׁלֵמוּת גָּמוּר אֵצֶל כָּל אֶחָד וְאֶחָד מֵחֲמַת שֶׁהָאֱמוּנָה שׁוֹכֶנֶת תָּמִיד בֵּין הַגּוֹיִים וְכוּ' וְכַנַּ"ל, וּבִפְרָט הָאֱמוּנָה שֶׁבְּמַשָּא וּמַתָּן שֶׁשָּׁם עִקַּר הָאֱמוּנָה, כְּמוֹ שֶׁאָמְרוּ (שַׁבָּת לא), נָשָֹאתָ וְנָתַתָּ בֶּאֱמוּנָה. וְשָׁם עִקַּר הַמִּלְחָמָה וְהַבֵּרוּר, כִּי בְּכָל עִנְיְנֵי מַשָּא וּמַתָּן יֵשׁ הַרְבֵּה קְדֻשּׁוֹת נְפוּלוֹת מְאֹד שֶׁצְּרִיכִין לְבָרְרָם עַל יְדֵי הַמַּשָּא וּמַתָּן וְעִקַּר הַבֵּרוּר עַל יְדֵי אֱמוּנָה, כַּמּוּבָא בְּדִבְרֵי רַבֵּנוּ זִכְרוֹנוֹ לִבְרָכָה בְּמָקוֹם אַחֵר (בְּסִימָן רפ) בַּמַּאֲמָר "כִּי תֵצֵא לַמִּלְחָמָה". וּמֵחֲמַת שֶׁהָאֱמוּנָה שֶׁבְּמַשָּא וּמַתָּן שׁוֹכֶנֶת שָׁם בֵּין הַגּוֹיִים אֵצֶל הַקְּדֻשּׁוֹת הַנְּפוּלוֹת, עַל כֵּן מִי שֶׁאֵינוֹ חָזָק בֶּאֱמוּנָה יְתֵרָה אִי אֶפְשָׁר לִסְמֹךְ עַל אֱמוּנָתוֹ, כִּי לִפְעָמִים נִפְגֶּמֶת הָאֱמוּנָה בְּעַצְמָהּ עַל יְדֵי זֶה עַל יְדֵי שֶׁשּׁוֹכֶנֶת בֵּינֵיהֶם, וּבִפְרָט הָאֱמוּנָה שֶׁבְּמַשָּא וּמַתָּן. שֶׁשָּׁם עִקַּר הַמִּלְחָמָה וְהַבֵּרוּר וְכַנַּ"ל וְכַמּוּבָן כָּל זֶה בְּדִבְרֵי רַבֵּנוּ בְּמָקוֹם אַחֵר וּמֵחֲמַת זֶה אִי אֶפְשָׁר לִסְמֹךְ עַל הָאֱמוּנָה לְבַד וְאֵין קִיּוּם לְשׁוּם מַשָּא וּמַתָּן כִּי אִם עַל יְדֵי קִנְיָן וְעִקַּר הַקִּנְיָן הוּא לְהַחֲיוֹת אֶת בְּחִינַת הָאֱמוּנָה שֶׁעַל יְדֵי הַקִּנְיָן מְחַיִּין וּמַחֲזִיקִין אֶת בְּחִינַת הָאֱמוּנָה הַנְּפוּלָה שֶׁל חֲבֵרוֹ וּכְשֶׁמַּחֲזִיקִין וּמַעֲלִין אֶת הָאֱמוּנָה אֲזַי הָאֱמוּנָה נִתְחַזֶּקֶת וְנִתְקַיֶּמֶת, וַאֲזַי צָרִיךְ לְקַיֵּם דְּבָרוֹ וְאָסוּר לְשַׁנּוֹת אֶת הַמַּשָּא וּמַתָּן מֵאַחַר שֶׁכְּבָר הֶחֱיוּ אֶת הָאֱמוּנָה עַל יְדֵי הַקִּנְיָן, עַל כֵּן אִי אֶפְשָׁר לְשַׁנּוֹת עוֹד: וְזֶה בְּחִינַת קִנְיַן סוּדָר שֶׁמּוֹעִיל בְּכָל דָּבָר וּלְפָנִים בְּיִשְֹרָאֵל הָיָה הַקִּנְיָן עַל יְדֵי מִנְעָל, כְּמוֹ שֶׁכָּתוּב, "וְזֹאת לְפָנִים בְּיִשְֹרָאֵל, עַל הַגְּאוּלָּה וְכוּ', שָׁלַף אִישׁ נַעֲלוֹ וְנָתַן לְרֵעֵהוּ וְזֹאת הַתְּעוּדָה בְּיִשְֹרָאֵל". כִּי הַבְּגָדִים וְהַמִּנְעָלִים הֵם דְּבָרִים גְּבוֹהִים מְאֹד וְהֵם בִּבְחִינַת שְׁמִירָה שֶׁל הָאֱמוּנָה בְּסוֹד הַחַשְׁמַ"ל כַּיָּדוּעַ, וְהֵם נִמְשָׁכִים מִבְּחִינַת הָרוּחַ שֶׁבַּלֵּב, שֶׁהוּא בְּחִינַת רוּחַ הַצַּדִּיק הַנַּ"ל, כִּי מִבְּחִינַת הָרוּחַ שֶׁבַּלֵּב שֶׁמְּחַיֶּה אֶת הַיָּדַיִם וְהָרַגְלַיִם וּמַכְנִיעַ הַכְּפִירוֹת וּמֵאִיר אֶת הָאֱמוּנָה כַּנַּ"ל, מִשָּׁם יוֹצֵא בְּחִינַת הַהֶאָרָה לַחוּץ בִּבְחִינַת בְּגָדִים בִּבְחִינַת חַשְׁמַ"ל כְּדֵי לִשְׁמֹר אֶת הָאֱמוּנָה שֶׁלֹּא תִּהְיֶה נִפְגֶּמֶת עַל יְדֵי הַסִּטְרָא אָחֳרָא, חַס וְשָׁלוֹם, וּמֵחֲמַת שֶׁעִקַּר הַשְּׁמִירָה צְרִיכִין בָּרַגְלִין כַּנַּ"ל, עַל כֵּן שָׁם צְרִיכִים מִנְעָלִים שֶׁהֵם שְׁמִירָה יְתֵרָה. שֶׁלֹּא יִהְיוּ נִכְשָׁלִין הָרַגְלִין בִּכְפִירוֹת, חַס וְשָׁלוֹם, שֶׁהֵם בְּחִינַת נָטוּי רַגְלִין, בְּחִינַת כִּשְׁלוֹן הָרַגְלִין, כִּי הַמִּנְעָלִים הֵם בְּחִינָה גָּבֹהַּ מְאֹד וְשָׁרְשָׁם מִמָּקוֹם עֶלְיוֹן מִבְּחִינַת הָרוּחַ שֶׁבַּלֵּב (כִּי בִּינָה לִבָּא וּמִשָּׁם בְּחִינַת הַבְּגָדִים בְּסוֹד הַחַשְׁמַ"ל וְהַמִּנְעָלִים כִּי נַעַל בְּגִימַטְרִיָּא קנ"א וְכוּ', כַּמּוּבָא בַּכְּתָבִים בִּבְחִינַת כִּתְפִלִּין כָּךְ מִנְעָלִים, וְעַל כֵּן מְבָרְכִים עֲלֵיהֶם בְּרָכָה מְיֻחֶדֶת, "שֶׁעָשָֹה לִי כָּל צָרְכִּי". וְעַל כֵּן הִזְהִירוּ עֲלֵיהֶם רַבּוֹתֵינוּ זִכְרוֹנָם לִבְרָכָה מְאֹד, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, לְעוֹלָם יִמְכֹּר כָּל מַה שֶּׁיֵּשׁ לוֹ וְיִקַּח מִנְעָלִים לְרַגְלָיו. כִּי עִקָּר לִשְׁמֹר אֶת הָאֱמוּנָה וְעִקָּר הוּא לִשְׁמֹר אֶת הָרַגְלִין כַּנַּ"ל. וְזֶה בְּחִינַת מִנְעָלִים שֶׁהֵם נִמְשָׁכִין מֵהָרוּחַ שֶׁבַּלֵּב דְּנָשִׁיב בָּרַגְלִין וּמִשָּׁם יוֹצְאִין הַמִּנְעָלִים שֶׁהֵם שְׁמִירָה לְהָרַגְלִין כַּנַּ"ל, וְעַל כֵּן כְּשֶׁהָיוּ רוֹצִין לְהַחֲזִיק אֶת הָאֱמוּנָה כְּדֵי לְקַיֵּם הַמַּשָּא וּמַתָּן שֶׁלֹּא יְשַׁנֶּה חֲבֵרוֹ אֶת אֱמוּנַת דִּבּוּרוֹ, הָיוּ נוֹהֲגִין לְקַיֵּם כָּל דָּבָר עַל יְדֵי הַמִּנְעָל שֶׁהָיָה שׁוֹלֵף אִישׁ נַעֲלוֹ וְנָתַן לְרֵעֵהוּ, וְעַל יְדֵי שֶׁקִּבֵּל אֶחָד מֵחֲבֵרוֹ אֶת הַמִּנְעָל, עַל יְדֵי זֶה הָיָה מְקַבֵּל מֵחֲבֵרוֹ אֶת הַחִיּוּת וְהַשְּׁמִירָה שֶׁל הָאֱמוּנָה כַּנַּ"ל, וְעַל יְדֵי זֶה נִתְחַזֵּק הָאֱמוּנָה וְלֹא הָיָה יָכֹל לְשַׁנּוֹת עוֹד נֶגֶד חֲבֵרוֹ מֵאַחַר שֶׁמִּמֶּנּוּ קִבֵּל חִזּוּק הָאֱמוּנָה עַל יְדֵי בְּחִינַת הַמִּנְעָל, עַל כֵּן נִתְקַיֵּם הַדָּבָר עַל יְדֵי זֶה וְלֹא הָיָה יָכֹל לְשַׁנּוֹת עוֹד. וְכֵן עַכְשָׁו נוֹהֲגִין לְקַיֵּם כָּל דָּבָר עַל יְדֵי קִנְיַן סוּדָר שֶׁהוּא גַּם כֵּן בְּחִינָה הַנַּ"ל, כִּי הַבְּגָדִים הֵם הַשְּׁמִירָה וְהַחִיּוּת שֶׁל הָאֱמוּנָה כַּנַּ"ל וְעַל יְדֵי זֶה נִתְחַזֵּק וְנִתְקַיֵּם הָאֱמוּנָה וְאִי אֶפְשָׁר לְשַׁנּוֹת עוֹד כַּנַּ"ל: וְעַל כֵּן הֶעָרֵב בִּשְׁעַת מַתַּן מָעוֹת אֵין צָרִיךְ שׁוּם קִנְיָן כְּלָל רַק בְּדִבּוּר בְּעָלְמָא נִשְׁתַּעְבֵּד, כִּי בִּשְׁעַת מַתַּן מָעוֹת, דְּהַיְנוּ בִּשְׁעַת הַגְמָלַת חֶסֶד אֲזַי שׁוֹפֵעַ הָרוּחַ נְדִיבָה, שֶׁהוּא בְּחִינַת הָרוּחַ שֶׁבַּלֵּב שֶׁמְּחַיֶּה אֶת הָאֱמוּנָה דְּנָשִׁיב בַּיָּדִין וְהָעִקָּר בָּרַגְלִין כַּנַּ"ל. וְעִקַּר הֶאָרַת הָרוּחַ נְדִיבָה שֶׁבַּלֵּב נִתְעוֹרֵר עַל יְדֵי הֶעָרֵב שֶׁסּוֹמֵךְ עָלָיו וּמַלְוֵהוּ וְעַל יְדֵי הַהַלְוָאָה זוֹ מֵאִיר הָרוּחַ שֶׁבַּלֵּב בְּיָדִין וְרַגְלִין כַּנַּ"ל. וְעַל כֵּן גַּם הֶעָרֵב בִּשְׁעַת הַהַלְוָאָה מְקַבֵּל חִיּוּת וְהֶאָרָה מִבְּחִינַת הָרוּחַ שֶׁבַּלֵּב דְּנָשִׁיב עִקָּרוֹ בָּרַגְלִין וְהֶעָרֵב הוּא בְּחִינַת רַגְלִין כַּנַּ"ל וּמְקַבֵּל חִיּוּת וְהֶאָרָה מֵהָרוּחַ נְדִיבָה שֶׁבְּלֵב הַמַּלְוֶה שֶׁמֵּאִיר עַל יָדוֹ בָּרַגְלִין כַּנַּ"ל, וְעַל כֵּן הֶעָרֵב מִשְׁתַּעְבֵּד מִיָּד, דְּהַיְנוּ שֶׁצָּרִיךְ לְקַיֵּם הַבְטָחָתוֹ וְאָסוּר לְשַׁנּוֹת עוֹד, כִּי נִתְחַזֵּק אֱמוּנָתוֹ עַל יְדֵי הָרוּחַ נְדִיבָה הַנַּ"ל דְּנָשִׁיב בָּרַגְלִין כַּנַּ"ל וְעַל כֵּן אִי אֶפְשָׁר לְשַׁנּוֹת עוֹד כְּאִלּוּ הָיָה מְקַבֵּל קִנְיָן, כִּי עִקַּר הַקִּנְיָן הוּא רַק בִּשְׁבִיל בְּחִינָה זוֹ לְהַחֲיוֹת וּלְהַחֲזִיק אֶת הָאֱמוּנָה וְעַכְשָׁו נִתְחַזֵּק וְנִחְיֶה הָאֱמוּנָה מִמֵּילָא אֲפִלּוּ בְּלֹא קִנְיָן עַל יְדֵי הָרוּחַ נְדִיבָה שֶׁנִּתְעוֹרֵר עַל יְדֵי הֶעָרֵב הַזֶּה וּמֵאִיר בָּרַגְלִין כַּנַּ"ל, אֲבָל שֶׁלֹּא בִּשְׁעַת מַתַּן מָעוֹת צָרִיךְ קִנְיָן, כִּי אָז כְּשֶׁתּוֹבֵעַ הַמַּלְוֶה אֶת הַלּוֹוֶה וְאֵינוֹ מְשַׁלֵּם לוֹ וְזֶה נַעֲשֶֹה אָז עָרֵב וְאָז שׁוּב אֵין מֵאִיר הָרוּחַ נְדִיבָה הַנַּ"ל, אַדְּרַבָּא, כְּבָר נִשְׁקָע בְּחִינַת הַהֶאָרָה שֶׁהֵאִיר הַמַּלְוֶה בְּהַלּוֹוֶה עַל יְדֵי הָרוּחַ נְדִיבָה כַּנַּ"ל וְעַכְשָׁו כְּשֶׁאֵינוֹ מְשַׁלֵּם הַלּוֹוֶה לְהַמַּלְוֶה וְאֵינוֹ קַיָּם בֶּאֱמוּנָתוֹ הֲרֵי כְּבָר נִשְׁקָע בְּחִינַת הַהֶאָרָה הַנַּ"ל שֶׁהֵאִיר הַמַּלְוֶה בְּהַלּוֹוֶה שֶׁהוּא בְּחִינַת רַגְלִין בִּבְחִינַת רַגְלֶיהָ יֹרְדוֹת וְכוּ', שֶׁמֵּחֲמַת זֶה אֵינוֹ קַיָּם בֶּאֱמוּנָתוֹ וְאֵינוֹ מְשַׁלֵּם לוֹ מֵחֲמַת שֶׁהֵם נִתְאַחֲזוּ שָׁם, וּמֵחֲמַת זֶה אֵינוֹ מְשַׁלֵּם לוֹ, וּמֵחֲמַת שֶׁעַכְשָׁו אֵין מֵאִיר הָרוּחַ נְדִיבָה הַנַּ"ל, אַדְּרַבָּא, כְּבָר נִשְׁקָע הַהֶאָרָה הַנַּ"ל בִּבְחִינַת רַגְלֶיהָ יֹרְדוֹת וְכוּ' כַּנַּ"ל, עַל כֵּן עַכְשָׁו אֵין הֶעָרֵב מִשְׁתַּעְבֵּד בְּדִבּוּר לְבַד רַק בְּקִנְיָן כְּמוֹ כָּל הַדְּבָרִים שֶׁצְּרִיכִין קִנְיָן כְּדֵי לְהַחֲיוֹת וּלְחַזֵּק אֶת הָאֱמוּנָה וּבְלֹא זֶה אֵין קִיּוּם לְשׁוּם דָּבָר עַל יְדֵי אֱמוּנַת חֲבֵרוֹ לְבַד וְכוּ', אֲבָל בִּשְׁעַת מַתַּן מָעוֹת, אָז מֵאִיר הָרוּחַ נְדִיבָה בִּבְחִינַת רַגְלִין, שֶׁהוּא בְּחִינַת הֶעָרֵב, וְעַל יְדֵי זֶה נִתְחַזֵּק הָאֱמוּנָה וְאִי אֶפְשָׁר לְשַׁנּוֹת עוֹד, כִּי זֶהוּ בְּחִינַת קִנְיָן מַמָּשׁ כַּנַּ"ל. וְזֶה מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה עַל עָרֵב שֶׁלֹּא בִּשְׁעַת מַתַּן מָעוֹת, הֲרֵי הַחוֹנֵק אֶת חֲבֵרוֹ וְכוּ', עַיֵּן לְמַטָּה:
<h3>אות ה</h3>
וְזֶה בְּחִינַת יִבּוּם וַחֲלִיצָה, כִּי כָּל אָדָם עִקַּר עֲבוֹדָתוֹ בְּזֶה הָעוֹלָם לְהַעֲלוֹת בְּחִינַת הָרַגְלִין שֶׁנֶּאֱחָזִין שָׁם הַחִיצוֹנִים כַּנַּ"ל. וְזֶה עִקַּר הָעֲבוֹדָה לְהַעֲלוֹת וּלְתַקֵּן הָרַגְלִין עַל יְדֵי בֵּרוּר וְתִקּוּן הָאֱמוּנָה בִּשְׁלֵמוּת, וְאַחַר כָּךְ כְּשֶׁמַּגִּיעַ זְמַנּוֹ לְהִסְתַּלֵּק הוּא צָרִיךְ שֶׁיַּנִּיחַ אַחֲרָיו בְּרָכָה בֵּן שֶׁיְּמַלֵּא מְקוֹמוֹ, שֶׁיְּתַקֵּן גַּם כֵּן בְּחִינַת הָרַגְלִין עַל יְדֵי הָאֱמוּנָה בִּשְׁלֵמוּת. וְעִקַּר תִּקּוּן הָרַגְלִין הוּא עַל יְדֵי הַבֵּן שֶׁמַּנִּיחַ בִּבְחִינַת בְּרָא כַּרְעֵיהּ דַּאֲבוּה וְהוּא נִמְשָׁךְ עַל יְדֵי רוּחַ הַצַּדִּיק דְּנָשִׁיב בְּיָדִין וְרַגְלִין וְעִקָּר בָּרַגְלִין שֶׁהוּא בְּחִינַת בַּת זוּגוֹ, כְּמוֹ שֶׁכָּתוּב, "רַגְלֵי חֲסִידָו יִשְׁמֹר". 'רַגְלֵי', דָּא אִתְּתָא (זֹהַר וַיֵּרָא קיג) וְעַל יְדֵי זֶה עַל יְדֵי הַהוּא רוּחָא, עַל יְדֵי זֶה נוֹלָד הַבֵּן, שֶׁהוּא בְּחִינַת רַגְלִין, בְּחִינַת בְּרָא כַּרְעֵיהּ דַּאֲבוּה. וְעַל יְדֵי זֶה עִקַּר תִּקּוּן הָרַגְלִין בְּחִינַת לִבּוֹ נָשָֹא אֶת רַגְלָיו, כִּי אִלּוּ חַיָּה אֶלֶף שָׁנִים אִי אֶפְשָׁר לְתַקֵּן בִּשְׁלֵמוּת אֶת בְּחִינַת הָרַגְלִין, כִּי צָרִיךְ לְבָרֵר בְּכָל דּוֹר וָדוֹר, עַל כֵּן עִקַּר הַתִּקּוּן עַל יְדֵי שֶׁנִּשְׁאָר אַחֲרָיו בָּנִים וּבָנוֹת לְדוֹרֵי דּוֹרוֹת וְכָל אֶחָד לְפִי בְּחִינָתוֹ מְבָרֵר וּמְתַקֵּן אֶת בְּחִינַת הָרַגְלִין לְפִי בְּחִינָתוֹ לְפִי הָעֵת וּלְפִי הַדּוֹר. נִמְצָא, שֶׁעִקַּר הָרַגְלִין בַּבְּחִינָה הַנַּ"ל, דְּהַיְנוּ עַל יְדֵי הַאי רוּחָא דְּנָשִׁיב וְכוּ' כַּנַּ"ל - הוּא רַק עַל יְדֵי בָּנִים, וּכְשֶׁמֵּת, חַס וְשָׁלוֹם, בְּלֹא בָּנִים אֲזַי אֵינוֹ יָכוֹל לַעֲלוֹת וְלִכְלֹל בִּצְרוּרָא דְּנִשְׁמָתִין שֶׁהוּא בְּחִינַת אֱמוּנָה כַּיָּדוּעַ, מֵחֲמַת שֶׁלֹּא תִּקֵּן אֶת הָאֱמוּנָה, שֶׁהוּא בְּחִינַת רַגְלִין. עַל יְדֵי שֶׁלֹּא הִנִּיחַ אַחֲרָיו בָּנִים. עַל כֵּן הַתִּקּוּן שֶׁלּוֹ עַל יְדֵי אָחִיו שֶׁמְּיַבֵּם אֶת אִשְׁתּוֹ, שֶׁהוּא בְּחִינַת רַגְלִין שֶׁל הַנִּפְטָר, וְשָׁם נִשְׁאַר הַאי רוּחָא דְּשָׁדֵי בְּגַוָּהּ, שֶׁהוּא בְּחִינַת רוּחַ הַנַּ"ל דְּנָשִׁיב, עִקָּרוֹ בָּרַגְלִין וְעַל יְדֵי זֶה יָכוֹל הָאָח לְתַקֵּן אֶת אָחִיו הַנִּפְטָר שֶׁיִּהְיֶה נִמְשָׁךְ עֲדַיִן בָּעוֹלָם לְתַקֵּן בְּחִינַת הָרַגְלִין וְעִקַּר הַתִּקּוּן הוּא עַל יְדֵי הַאי רוּחָא הַנַּ"ל דְּנָשִׁיב בָּרַגְלִין. וְעַל כֵּן כְּשֶׁאֵינוֹ רוֹצֶה לְיַבֵּם אָז "וְחָלְצָה נַעֲלוֹ", 'נַעֲלוֹ' דַּיְקָא, שֶׁהוּא הַשְּׁמִירָה שֶׁל הָרַגְלִין. וְנִמְשָׁךְ מֵהָרוּחַ הַנַּ"ל, וְעַל יְדֵי זֶה יֵשׁ מָקוֹם לְהַאי רוּחָא לְהִתְלַבֵּשׁ עַל יְדֵי חֲלִיצַת הַנַּעַל, שֶׁהוּא הַלְּבוּשׁ וְהַשְּׁמִירָה שֶׁל הָאֱמוּנָה שֶׁנִּמְשָׁךְ מִשָּׁם וְכוּ' וְהָבֵן כָּל זֶה. וְעַל כֵּן נִזְכַּר בְּרוּת, "שָׁלַף אִישׁ נַעֲלוֹ". לְעִנְיַן קִיּוּם מַשָּא וּמַתָּן כִּי חֲלִיצַת נַעַל לְעִנְיַן מַשָּא וּמַתָּן הוּא בְּחִינַת חֲלִיצָה מַמָּשׁ וְכוּ' וְשָׁם בְּרוּת מְרַמֵּז עַל סוֹד יִבּוּם וַחֲלִיצָה כַּיָּדוּעַ. וְעַיֵּן בַּזֹּהַר הַקָּדוֹשׁ וּבְכִתְבֵי הָאֲרִ"י זִכְרוֹנוֹ לִבְרָכָה שֶׁכָּל סוֹד יִבּוּם וַחֲלִיצָה הוּא בִּבְחִינַת הַאי רוּחָא דְּשָׁדֵי בְּגַוָּהּ, הַיְנוּ כַּנַּ"ל וְהָבֵן: שַׁיָּךְ לְעֵיל:
<h3>אות ו</h3>
וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל הֶעָרֵב, שֶׁלֹּא בִּשְׁעַת מַתַּן מָעוֹת, שֶׁאֵינוֹ מִשְׁתַּעְבֵּד בְּלֹא קִנְיָן. הֲרֵי הַחוֹנֵק אֶת חֲבֵרוֹ בַּשּׁוּק וְכוּ', כִּי מֵאַחַר שֶׁכְּבָר הִלְוָה לוֹ וְהַלּוֹוֶה אֵינוֹ מְשַׁלֵּם לְהַמַּלְוֶה וְזֶה מֵחֲמַת בְּחִינַת רַגְלֶיהָ יֹרְדוֹת מָוֶת, שֶׁמֵּחֲמַת בְּחִינָה זוֹ אֵין הַלּוֹוֶה מְשַׁלֵּם לְהַמַּלְוֶה, מֵחֲמַת שֶׁנִּתְאַחֲזוּ שָׁם הַחִיצוֹנִים בְּהַלּוֹוֶה אוֹ בְּמָמוֹנוֹ שֶׁהוּא בְּחִינַת רַגְלִין וְכוּ', וּמֵחֲמַת זֶה אֵין הֶעָרֵב אָז מִשְׁתַּעְבֵּד, כִּי כְּבָר אֵינוֹ מֵאִיר הָרוּחַ נְדִיבָה, אַדְּרַבָּא, כְּבָר נִשְׁקַע שָׁם בִּבְחִינַת רַגְלֶיהָ יֹרְדוֹת וְכוּ' כַּנַּ"ל. וְזֶהוּ שֶׁדִּקְדְּקוּ רַבּוֹתֵינוּ זִכְרוֹנָם לִבְרָכָה וְאָמְרוּ, הֲרֵי הַחוֹנֵק וְכוּ', הַיְנוּ שֶׁכְּבָר הִתְגַּבֵּר סִטְרָא דְמוֹתָא בְּחִינַת רַגְלֶיהָ יֹרְדוֹת וְכוּ', מֵאַחַר שֶׁאֵין הַלּוֹוֶה מְשַׁלֵּם לְהַמַּלְוֶה כַּנַּ"ל, וּמֵחֲמַת זֶה בְּעַצְמוֹ אֵין הֶעָרֵב מִשְׁתַּעְבֵּד אָז, מֵאַחַר שֶׁאֵין שׁוֹפֵעַ עַכְשָׁו הָרוּחַ נְדִיבָה וְכַנַּ"ל:
<h3>אות ז</h3>
וְזֶהוּ שֶׁאָמְרוּ שָׁם הַחִלּוּק שֶׁבֵּין עָרֵב בִּשְׁעַת מַתַּן מָעוֹת לְשֶׁלֹּא בִּשְׁעַת מַתַּן מָעוֹת שֶׁכֵֵּן עַל אֱמוּנָתוֹ הִלְוָהוּ וְכוּ', הַיְנוּ שֶׁהֶעָרֵב בִּשְׁעַת מַתַּן מָעוֹת הָיְתָה הַהַלְוָאָה, הַיְנוּ הַשְׁפָּעַת וְהֶאָרַת הָרוּחַ נְדִיבָה עַל סְמַךְ אֱמוּנַת הֶעָרֵב, וּמֵחֲמַת זֶה בְּעַצְמוֹ קִבְּלָה הָאֱמוּנָה שֶׁל הֶעָרֵב חִיּוּת וְחִזּוּק מֵהָרוּחַ נְדִיבָה שֶׁבַּלֵּב מֵחֲמַת שֶׁנִּתְעוֹרֵר עַל יָדוֹ וְכַנַּ"ל, אֲבָל שֶׁלֹּא בִּשְׁעַת מַתַּן מָעוֹת, לֹא עַל אֱמוּנָתוֹ הִלְוָהוּ, וְלֹא קִבְּלָה אֱמוּנָתוֹ חִזּוּק וְקִיּוּם מִזֶּה, כִּי, אַדְּרַבָּא, כְּבָר נִשְׁקַע שָׁם בְּחִינָה הַנַּ"ל, בִּבְחִינַת הֲרֵי הַחוֹנֵק, בִּבְחִינַת רַגְלֶיהָ יֹרְדוֹת וְכוּ' כַּנַּ"ל. וְעַל כֵּן אֵינוֹ מִשְׁתַּעְבֵּד בְּלֹא קִנְיָן, שֶׁהוּא קִיּוּם כָּל דָּבָר וְכוּ' וְכַנַּ"ל:
<h3>אות ח</h3>
וְדָוִד הַמֶּלֶךְ עָלָיו הַשָּׁלוֹם, שֶׁהָיָה מִדָּתוֹ אֱמוּנָה בְּחִינַת מַלְכוּת וְהִשְׁתַּדֵּל תָּמִיד לְהַעֲלוֹת בְּחִינַת הָרַגְלִין בִּבְחִינַת רַגְלִי עָמְדָה בְּמִישׁוֹר וְכָל תְּפִלָּתוֹ הָיָה תָּמִיד לְהִנָּצֵל מִסִּטְרָא דְמוֹתָא שֶׁהָיָה סָמוּךְ לְשָׁם בִּבְחִינַת כְפֶשַֹע בֵּינִי וְכוּ', כְּמוֹ שֶׁכָּתוּב, "לֹא אָמוּת כִּי אֶחְיֶה וְכוּ'". וְכַיּוֹצֵא בָּזֶה וְכַמּוּבָא בַּסְּפָרִים, עַל כֵּן בִּקֵּשׁ דָּוִד, "עֲרֹב עַבְדְּךָ לְטוֹב". כִּי הָיָה צָרִיךְ בְּחִינַת עַרְבוּת לְהִנָּצֵל מִבְּחִינַת סִטְרָא דְּמוֹתָא, מִבְּחִינַת רַגְלֶיהָ יֹרְדוֹת וְכוּ'. וְעַל כֵּן בִּקֵּשׁ מֵה' יִתְבָּרַךְ, "עֲרֹב עַבְדְּךָ לְטוֹב וְכוּ'": כִּי עִקַּר עַרְבוּת הוּא בִּבְחִינָה זוֹ שֶׁהוּא עָרֵב שֶׁלֹּא יִהְיֶה נִשְׁקָע, בְּחִינַת הַהֶאָרָה הַנַּ"ל דְּנָשִׁיב בָּרַגְלִין, בִּבְחִינַת רַגְלֶיהָ יֹרְדוֹת וְכוּ' וְכַנַּ"ל. וְעַל כֵּן בִּקֵּשׁ דָּוִד הַמֶּלֶךְ עָלָיו הַשָּׁלוֹם, שֶׁה' יִתְבָּרַךְ בְּעַצְמוֹ, כִּבְיָכוֹל, יִהְיֶה עָרֵב בַּעֲדוֹ לְהַצִּילוֹ מִשָּׁם וְכַנַּ"ל: שַׁיָּךְ לְעֵיל:
<h3>אות ט</h3>
רוּחַ נְדִיבָה שֶׁל צְדָקָה וּגְמִילוּת חֶסֶד הוּא בְּחִינַת רוּחַ הַצַּדִּיק דְּנָשִׁיב בְּיָדִין וְרַגְלִין שֶׁהֵם בְּחִינַת מָרְדְּכַי וְאֶסְתֵּר וְכוּ', עַיֵּן שָׁם. וְעַל כֵּן הָמָן הָרָשָׁע שֶׁרָצָה לְבַטֵּל, חַס וְשָׁלוֹם, הֶאָרָה זוֹ, עַל כֵּן אָמַר, "וַעֲשֶֹרֶת אַלְפֵי כִּכַּר כֶּסֶף וְכוּ'". כְּדֵי לְבַטֵּל הַשְּׁקָלִים שֶׁל יִשְֹרָאֵל, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, דְּהַיְנוּ כְּדֵי לְבַטֵּל כֹּחַ הַצְּדָקָה שֶׁל יִשְֹרָאֵל שֶׁעַל יָדָהּ מֵאִיר הָרוּחַ הַצַּדִּיק בַּיָּדִין וְרַגְלִין שֶׁהֵם מָרְדְּכַי וְאֶסְתֵּר שֶׁרָצָה לְבַטֵּל כֹּחַ הֶאָרָתָם. וְעַל כֵּן כְּשֶׁזָּכוּ לְהַפִּילוֹ צִוּוּ לְקַיֵּם בְּפוּרִים, וּמִשְׁלוֹחַ מָנוֹת אִישׁ לְרֵעֵהוּ וּמַתָּנוֹת לָאֶבְיוֹנִים. זֶה בְּחִינַת תִּקּוּן הַנַּ"ל הַנַּעֲשֶֹה עַל יְדֵי צְדָקָה וּגְמִילוּת חֶסֶד, כִּי מַתָּנוֹת לָאֶבְיוֹנִים זֶה צְדָקָה, שֶׁעַל יְדֵי זֶה מַעֲלִין אֶת הֶעָנִי מִבְּחִינַת נָטָיוּ רַגְלָי וְכוּ' וְכַנַּ"ל, אֲבָל צְרִיכִין גַּם כֵּן שֶׁיִּהְיֶה בְּחִינַת הִשְׁווּ אִשָּׁה לְאִישׁ וְכוּ' וְכַנַּ"ל, לְבַטֵּל בְּחִינַת מְקַבֵּל, רַק יִהְיוּ שְׁנֵיהֶם שָׁוִין, וְזֶה נַעֲשֶֹה עַל יְדֵי בְּחִינַת וּמִשְׁלוֹחַ מָנוֹת אִישׁ לְרֵעֵהוּ, כִּי זֶה שׁוֹלֵחַ לָזֶה וְזֶה לָזֶה. נִמְצָא, שֶׁכָּל אֶחָד שֶׁהוּא בְּחִינַת מְקַבֵּל אֵצֶל חֲבֵרוֹ אַחַר כָּךְ הוּא נַעֲשֶֹה נוֹתֵן, כִּי חוֹזֵר וְשׁוֹלֵחַ לַחֲבֵרוֹ. נִמְצָא, שֶׁהַמְקַבֵּל וְהַנּוֹתֵן שָׁוִין וְזֶה בְּחִינַת הִשְׁווּ אִשָּׁה לְאִישׁ וְכוּ' וְכַנַּ"ל. וְזֶה בְּחִינַת הַלְוָאַת גְּמִילוּת חֶסֶד וְכַנַּ"ל וְזֶה עִקַּר הַתִּקּוּן בְּחִינַת וְהָיָה אוֹר הַלְּבָנָה כְּאוֹר הַחַמָּה בָּרוּךְ הַשֵּׁם לְעוֹלָם, אָמֵן וְאָמֵן:
<h2>ערב ג:</h2>
<h3>אות ט</h3>
עָרֵב בִּשְׁעַת מַתַּן מָעוֹת - מִשְׁתַּעְבֵּד בְּלֹא קִנְיָן. שֶׁלֹּא בִּשְׁעַת מַתַּן מָעוֹת - אֵינוֹ מִשְׁתַּעְבֵּד אֶלָּא בְּקִנְיָן: עִנְיַן עַרְבוּת עַל פִּי הַמַּאֲמָר "וּבְיוֹם הַבִּכּוּרִים - וְאֶת הָעֹרְבִים צִוִּיתִי לְכַלְכְּלֶךָ" וְכוּ' בְּלִקּוּטֵי תִּנְיָנָא בְּסִימָן ד, עַיֵּן שָׁם כָּל הַמַּאֲמָר:
<h3>אות א</h3>
כִּי עִקָּר הוּא הָרָצוֹן. שֶׁצָּרִיךְ הָאָדָם לְהַרְגִּיל אֶת עַצְמוֹ לִכְסֹף וּלְהִשְׁתּוֹקֵק וּלְהִתְגַּעְגֵּעַ בְּכָל עֵת לַה' יִתְבָּרַךְ וּלְתוֹרָתוֹ וּמִצְווֹתָיו וּלְהִשְׁתַּדֵּל תָּמִיד שֶׁיִּהְיוּ לוֹ רְצוֹנוֹת טוֹבִים חֲזָקִים דִּקְדֻשָּׁה. וּכְמוֹ שֶׁאָמַר רַבֵּנוּ זִכְרוֹנוֹ לִבְרָכָה בְּשִֹיחָתוֹ הַקְּדוֹשָׁה עִמָּנוּ בְּאוֹתָהּ הָעֵת שֶׁגִּלָּה הַתּוֹרָה הַנַּ"ל, כִּי אָז שָׁמַעְנוּ הַשִּיחָה הַקְּדוֹשָׁה הַנִּדְפֶּסֶת בְּהַשִּיחוֹת הָרַ"ן הַמַּתְחֶלֶת, עוֹלָם הַזֶּה אֵינוֹ כְּלוּם, שֶׁמְּבֹאָר שָׁם עֹצֶם מַעֲלַת הָרָצוֹן אֶל הַקְּדֻשָּׁה, כִּי אָמַר רַבֵּנוּ זִכְרוֹנוֹ לִבְרָכָה שֶׁעִקַּר עֲבוֹדַת ה' הוּא הָרָצוֹן, כִּי לַעֲבֹד ה' אֵינוֹ יוֹדֵעַ מִי הוּא זֶה שֶׁיּוּכַל לוֹמַר שֶׁיַּעֲבֹד ה' יִתְבָּרַךְ, וַאֲפִלּוּ מַלְאָךְ וְשָֹרָף אֵינוֹ יָכוֹל לְהִתְפָּאֵר שֶׁיּוּכַל לַעֲבֹד ה' וְכוּ', רַק הָעִקָּר הוּא הָרָצוֹן לַה' יִתְבָּרַךְ וְאַף עַל פִּי שֶׁנִּדְמֶה שֶׁהַכֹּל רוֹצִים לְהִתְקָרֵב לַה' יִתְבָּרַךְ, כִּי הַכֹּל חֲפֵצִים לְיִרְאָה אֶת שְׁמֶךָ, אַף עַל פִּי כֵן לָא מִבָּעְיָא שֶׁאֵין אָדָם אֶחָד דּוֹמֶה לַחֲבֵרוֹ בְּעִנְיַן הָרָצוֹן כִּי אִם גַּם בְּאָדָם אֶחָד אֵין יוֹם אֶחָד דּוֹמֶה לַחֲבֵרוֹ בְּעִנְיַן הָרָצוֹן וְכוּ', כַּמְבֹאָר שָׁם, עַיֵּן שָׁם. וְכֵן דִּבֵּר מִזֶּה רַבֵּנוּ זִכְרוֹנוֹ לִבְרָכָה כַּמָּה פְּעָמִים בְּכַמָּה לְשׁוֹנוֹת, שֶׁהָעִקָּר הוּא רַק הָרָצוֹן וְהַכִּסּוּפִין שֶׁיִּרְצֶה וְיִכְסֹף תָּמִיד בְּרָצוֹן חָזָק לַעֲשֹוֹת רְצוֹנוֹ יִתְבָּרַךְ בֶּאֱמֶת וְאִם אַף עַל פִּי כֵן אֵינוֹ זוֹכֶה מַה לַּעֲשֹוֹת וְיִתְגַּבֵּר לִבְלִי לְהַפְסִיק וּלְבַטֵּל הָרָצוֹן, חַס וְשָׁלוֹם, רַק יִרְצֶה יוֹתֵר בִּרְצוֹנוֹת חֲזָקִים יוֹתֵר וְיִתְגַּבֵּר בְּרָצוֹן חָזָק וְכִסּוּפִין גְּדוֹלִים לַה' יִתְבָּרַךְ תָּמִיד בְּכָל עֵת לְעוֹלָם וָעֶד, כִּי הָעִקָּר הוּא הָרָצוֹן:
<h3>אות ב</h3>
כִּי בֶּאֱמֶת עִקַּר הַתַּכְלִית הַטּוֹב שֶׁל הַנְּשָׁמָה הַקְּדוֹשָׁה הוּא שֶׁתִּזְכֶּה לְתַכְלִית שְׁלֵמוּת הָרָצוֹן שֶׁהוּא בְּחִינַת רָצוֹן שֶׁבָּרְצוֹנוֹת שֶׁתִּזְכֶּה הַנְּשָׁמָה שֶׁיִּהְיוּ לָהּ רְצוֹנוֹת חֲזָקִים אֲמִתִּיִּים לַה' יִתְבָּרַךְ עַד שֶׁתִּזְכֶּה לְהִכָּלֵל בְּרַעֲוָא דְּרַעֲוִין שֶׁהוּא רָצוֹן שֶׁבָּרְצוֹנוֹת שֶׁזֶּהוּ הַשְּׁלֵמוּת וְהַמַּעֲלָה הָעֶלְיוֹנָה מִכָּל הַמַּעֲלוֹת. כְּמוֹ שֶׁמָּצִינוּ שֶׁמֹּשֶׁה רַבֵּנוּ, עָלָיו הַשָּׁלוֹם, שֶׁהוּא מִבְחַר מִין הָאֱנוֹשִׁי וּמִי לָנוּ גָּדוֹל מִמֹּשֶׁה רַבָּן שֶׁל כָּל הַנְּבִיאִים וְהַצַּדִּיקִים הָאֲמִתִּיִּים שֶׁל כָּל הַדּוֹרוֹת, וּבַסּוֹף בְּעֵת הִסְתַּלְּקוּתוֹ שֶׁאָז זָכָה בְּוַדַּאי לְתַכְלִית שְׁלֵמוּת הַמַּעֲלָה שֶׁאִי אֶפְשָׁר לְהַשִּיג, וְכָל עִקַּר עֹצֶם הַפְלָגַת מַעֲלָתוֹ הוּא שֶׁזָּכָה בְּעֵת הִסְתַּלְּקוּתוֹ הַקְּדוֹשָׁה לְהִכָּלֵל בְּרַעֲוָא דְּרַעֲוִין, שֶׁהוּא רָצוֹן שֶׁבָּרְצוֹנוֹת, כַּמְבֹאָר בַּזֹּהַר הַקָּדוֹשׁ (תְּרוּמָה) שֶׁהִסְתַּלְּקוּת מֹשֶׁה הָיָה בְּשַׁבָּת בְּמִנְחָה בְּרַעֲוָא דְּרַעֲוִין. נִמְצָא, שֶׁשְּׁלֵמוּת הָרָצוֹן הוּא גָּבֹהַּ מִן הַכֹּל וְכָל עִקַּר הַתַּכְלִית שֶׁל כָּל הַתּוֹרָה וְהַמִּצְווֹת הוּא לִזְכּוֹת לְרָצוֹן וּלְהִכָּלֵל בָּרָצוֹן הָעֶלְיוֹן, כִּי מֹשֶׁה רַבֵּנוּ הוּא בְּעַצְמוֹ בְּחִינַת הַתּוֹרָה וְהַמִּצְווֹת וְעַל כֵּן מֹשֶׁה רַבֵּנוּ גִּימַטְרִיָּא תַּרְיַ"ג, כִּי הוּא בְּעַצְמוֹ בְּחִינַת כְּלָלִיּוּת תַּרְיַ"ג מִצְווֹת הַתּוֹרָה, וְתַכְלִית שְׁלֵמוּת מַעֲלַת מֹשֶׁה רַבֵּנוּ הוּא שֶׁנִּכְלָל בָּרָצוֹן שֶׁבָּרְצוֹנוֹת בְּרַעֲוָא דְּרַעֲוִין כַּנַּ"ל. נִמְצָא, שֶׁתַּכְלִית כָּל הַמִּצְווֹת, שֶׁהֵם בְּחִינַת מֹשֶׁה רַבֵּנוּ כַּנַּ"ל, עִקַּר הַתַּכְלִית הוּא לִזְכּוֹת לְרָצוֹן בִּשְׁלֵמוּת, שֶׁהוּא בְּחִינַת רָצוֹן שֶׁבָּרְצוֹנוֹת כַּנַּ"ל, כִּי כָּל הַמִּצְווֹת אָנוּ עוֹשִֹין שֶׁיִּהְיֶה לְרָצוֹן לְפָנָיו, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, "נַחַת רוּחַ לְפָנַי", שֶׁאָמַרְתִּי וְנַעֲשָֹה רְצוֹנִי, הַיְנוּ שֶׁנִּזְכֶּה עַל יְדֵי הַמִּצְווֹת לְהִכָּלֵל בָּרָצוֹן הָעֶלְיוֹן, שֶׁהוּא בְּחִינַת הִסְתַּלְּקוּת מֹשֶׁה, שֶׁהוּא כְּלָלִיּוּת הַתּוֹרָה וְהַמִּצְווֹת כַּנַּ"ל:
<h3>אות ג</h3>
כִּי עִקַּר יְרִידַת הַנְּשָׁמָה לְזֶה הָעוֹלָם הֶעָכוּר וְהַשָּׁפָל הוּא רַק בִּשְׁבִיל הָרָצוֹן, כְּדֵי שֶׁתִּזְכֶּה לְרָצוֹן בִּשְׁלֵמוּת וּבִשְׁבִיל זֶה הֻכְרְחָה הַנְּשָׁמָה לֵירֵד וּלְהִתְרַחֵק מִמְּקוֹם מַעֲלָתָהּ וְלָבוֹא בָּעוֹלָם הַגַּשְׁמִי הֶעָכוּר וְהַשָּׁפָל וּלְהִתְלַבֵּשׁ בְּגוּף גַּשְׁמִי בְּחֹמֶר עָב וּמְגֻשָּׁם בְּזֶה הָעוֹלַם הָעֲשִֹיָּה בְּתַכְלִית הָרִחוּק מִמְּקוֹם כְּבוֹדָהּ. וְכָל זֶה הָיָה בִּשְׁבִיל הָרָצוֹן, כִּי ה' יִתְבָּרַךְ רָצָה לְזַכּוֹת אֶת יִשְֹרָאֵל שֶׁיִּזְכּוּ לְכָל טוֹב, לַטּוֹב הָאֲמִתִּי בִּשְׁלֵמוּת הָעוֹלֶה עַל הַכֹּל. וְה' יִתְבָּרַךְ יוֹדֵעַ שֶׁעִקַּר תַּכְלִית הַטּוֹב הוּא לִזְכּוֹת לְרָצוֹן בִּשְׁלֵמוּת כַּנַּ"ל, עַל כֵּן הֻכְרְחָה הַנְּשָׁמָה לְהִתְרַחֵק מִמְּקוֹם כְּבוֹדָהּ וְלֵירֵד לְזֶה הָעוֹלָם הַגַּשְׁמִי כְּדֵי שֶׁיִּתְגַּבֵּר הָרָצוֹן בְּיוֹתֵר, כִּי זֶה יָדוּעַ בַּחוּשׁ שֶׁכָּל מַה שֶּׁנִּתְרַחֲקִין יוֹתֵר מִתְגַּבֵּר הָרָצוֹן בְּיוֹתֵר, כִּי הַבֵּן כָּל זְמַן שֶׁהוּא אֵצֶל אָבִיו אַף עַל פִּי שֶׁאַהֲבָתוֹ חֲזָקָה מְאֹד, אַף עַל פִּי כֵן אֵין שַׁיָּךְ לוֹמַר שֶׁיֵּשׁ לוֹ רָצוֹן וְגַעְגּוּעִים לְאָבִיו מֵאַחַר שֶׁהוּא אֶצְלוֹ תָּמִיד, אֲבָל כְּשֶׁהַבֵּן נוֹסֵעַ מֵאָבִיו לְאֵיזֶה מָקוֹם אָז הוּא מִתְגַּעְגֵּעַ בְּרָצוֹן חָזָק לְאָבִיו. וְכָל מַה שֶּׁהַבֵּן נִתְרַחֵק יוֹתֵר מֵאָבִיו, מִתְגַּבְּרִים בְּיוֹתֵר הָרְצוֹנוֹת וְהַכִּסּוּפִים וְהַגַּעְגּוּעִים לְאָבִיו. וְעַל כֵּן הֻכְרְחָה הַנְּשָׁמָה לֵירֵד מִמְּקוֹמָהּ הַגָּבֹהַּ מְאֹד מְאֹד וּלְהִתְלַבֵּשׁ בְּזֶה הָעוֹלָם הַגַּשְׁמִי הָרָחוֹק בְּתַכְלִית הָרִחוּק מִשֹּׁרֶשׁ נִשְׁמַת יִשְֹרָאֵל כְּדֵי שֶׁיִּתְגַּבֵּר הָרָצוֹן שֶׁל הַנְּשָׁמָה בְּיוֹתֵר מֵחֲמַת שֶׁהִיא רְחוֹקָה מְאֹד מִשֻּׁלְחַן אָבִיהָ, כִּי כָּל מַה שֶּׁרְחוֹקִין יוֹתֵר מֵאָבִיו מִתְגַּבֵּר הָרָצוֹן יוֹתֵר כַּנַּ"ל וּבֶאֱמֶת זֶה עִקַּר הַנִּסָּיוֹן וְהַבְּחִירָה שֶׁל הָאָדָם, כִּי בֶּאֱמֶת כָּל מַה שֶּׁרְחוֹקִין יוֹתֵר הָרָצוֹן מִתְגַּבֵּר בְּיוֹתֵר, וְכָל זְמַן שֶׁהָרָצוֹן בִּשְׁלֵמוּת כָּרָאוּי בְּוַדַּאי יִזְכֶּה עַל יְדֵי זֶה הַהִתְרַחֲקוּת דַּיְקָא לְמַעֲלָה נִפְלָאָה, כִּי יִזְכֶּה לְהִכָּלֵל בָּרָצוֹן הָעֶלְיוֹן, בָּרָצוֹן שֶׁבָּרְצוֹנוֹת עַל יְדֵי רְצוֹנוֹ הֶחָזָק מְאֹד שֶׁזָּכָה בְּזֶה הָעוֹלָם הָרָחוֹק דַּיְקָא כַּנַּ"ל, כִּי דַּיְקָא מֵחֲמַת גֹּדֶל הַהִתְרַחֲקוּת זָכָה לְרָצוֹן חָזָק בִּשְׁלֵמוּת כַּנַּ"ל, אֲשֶׁר רַק בִּשְׁבִיל זֶה יָרַד לְזֶה הָעוֹלָם כְּדֵי לִזְכּוֹת כָּאן דַּיְקָא לָרָצוֹן הָעֶלְיוֹן, מֵחֲמַת שֶׁזֶּה הָעוֹלָם רָחוֹק בְּיוֹתֵר בְּתַכְלִית הָרִחוּק כַּנַּ"ל, אֲבָל ה' יִתְבָּרַךְ נָתַן בְּחִירָה לָאָדָם וְעַל כֵּן אֶת זֶה לְעֻמַּת זֶה עָשָֹה אֱלֹקִים, כִּי בָּרָא בְּזֶה הָעוֹלָם כַּמָּה דְּבָרִים וְהִלְבִּישׁ בָּהֶם חִיּוּתוֹ יִתְבָּרַךְ וְנָתַן בְּחִירָה לְהָאָדָם, דְּהַיְנוּ שֶׁיֵּשׁ גַּם רְצוֹנוֹת לְתַאֲווֹת עוֹלָם הַזֶּה שֶׁאֵלּוּ הָרְצוֹנוֹת הֵם מִתְנַגְּדִים כְּנֶגֶד רָצוֹן דִּקְדֻשָּׁה, כִּי עִקַּר כָּל הַתַּאֲווֹת הֵם רְצוֹנוֹת נְפוּלִים וְעַל כֵּן נִקְרָאִים 'תַּאֲווֹת' שֶׁהוּא בְּחִינַת חֶמְדָּה וְרָצוֹן וּכְשֶׁמִּתְגַּבְּרִים, חַס וְשָׁלוֹם, הַתַּאֲווֹת שֶׁל הָעוֹלָם הַזֶּה שֶׁהֵם רְצוֹנוֹת דְּסִטְרָא אָחֳרָא אֲזַי, חַס וְשָׁלוֹם, נִפְגָּם הָרָצוֹן דִּקְדֻשָּׁה. עַד, שֶׁחַס וְשָׁלוֹם, יָכוֹל לִשְׁכֹּחַ לְגַמְרֵי אֶת הָרָצוֹן דִּקְדֻשָּׁה עַד שֶׁיִּשְׁכַּח מִלִּכְסֹף וּלְהִשְׁתּוֹקֵק לַה' יִתְבָּרַךְ.
וּבֶאֱמֶת כָּל הַדְּבָרִים שֶׁבָּרָא ה' יִתְבָּרַךְ בָּעוֹלָם הַזֶּה שֶׁיֵּשׁ לָאָדָם תַּאֲוָה אֲלֵיהֶם בָּרָא הַכֹּל לְטוֹבָתֵנוּ בִּשְׁבִיל קִיּוּם הָאָדָם, כִּי בֶּאֱמֶת לֹא הָיָה אֶפְשָׁר לְהָאָדָם לְהִתְקַיֵּם בָּעוֹלָם הַזֶּה אֲפִלּוּ שָׁעָה קַלָּה לְגֹדֶל רָצוֹן וְכִסּוּפִין וְהִשְׁתּוֹקְקוּת הַנְּשָׁמָה הַקְּדוֹשָׁה שֶׁבָּאָדָם אֲשֶׁר הִיא מִשְׁתּוֹקֶקֶת תָּמִיד לָשׁוּב אֶל דּוֹדָהּ לִמְקוֹר חֻצְּבָהּ בְּרָצוֹן חָזָק וְתַקִּיף מְאֹד, כִּי שֹׁרֶשׁ הַנְּשָׁמָה לְמַעְלָה הוּא מִמְּקוֹר הָרָצוֹן. מִבְּחִינַת רַעֲוָא דְּרַעֲוִין שֶׁהוּא שֹׁרֶשׁ נִשְׁמֹת יִשְֹרָאֵל הַכְּלוּלִים בְּמֹשֶׁה רַבֵּנוּ אֲשֶׁר טֶבַע הַנְּשָׁמָה תָּמִיד לִכְסֹף בְּרָצוֹן חָזָק מְאֹד לַה' יִתְבָּרַךְ, בִּפְרָט בְּבוֹאָהּ לָעוֹלָם הַזֶּה הַשָּׁפָל וְהַגַּשְׁמִי הָרָחוֹק בְּתַכְלִית הָרִחוּק מִמְּקוֹם קְדֻשָּׁתָהּ, אֲשֶׁר מֵחֲמַת זֶה מִתְגַּבֵּר כָּאן בָּעוֹלָם הַזֶּה הָרָצוֹן יוֹתֵר וְיוֹתֵר כַּנַּ"ל, וְעַל כֵּן מִגֹּדֶל הַפְלָגַת עֹצֶם הָרָצוֹן הֶחָזָק שֶׁיֵּשׁ לְהַנְּשָׁמָה בָּעוֹלָם הַזֶּה לָשׁוּב לְמַעְלָה לְשָׁרְשָׁהּ לֹא הָיָה אֶפְשָׁר לְהַנְּשָׁמָה שֶׁתִּתְקַיֵּם בְּהַגּוּף אֲפִלּוּ שָׁעָה קַלָּה, עַל כֵּן לְמִחְיָה שָׁלַח אֱלֹקִים כָּל עִנְיְנֵי אֲכִילָה וּשְׁתִיָּה וְכַיּוֹצֵא אֲשֶׁר בָּרָא אֱלֹקִים בְּזֶה הָעוֹלָם, אֲשֶׁר עַל יְדֵיהֶם יְכוֹלָה הַנְּשָׁמָה לְהִתְקַיֵּם בְּהַגּוּף בְּזֶה הָעוֹלָם, כִּי בְּכָל הַתַּאֲווֹת שֶׁבְּזֶה הָעוֹלָם מְלֻבָּשׁ בָּהֶם רְצוֹנוֹת עֶלְיוֹנִים, כִּי יֵשׁ בְּכֻלָּם נִיצוֹצוֹת קְדוֹשׁוֹת עֶלְיוֹנוֹת שֶׁהֵם נִמְשָׁכִין מֵרָצוֹן הָעֶלְיוֹן, וּמֵחֲמַת שֶׁהַנְּשָׁמָה מוֹצֵאת גַּם בְּזֶה הָעוֹלָם רְצוֹנוֹת עֶלְיוֹנִים הַמְלֻבָּשִׁין בְּכָל דָּבָר, עַל כֵּן הִיא מְרֻצָּה קְצָת לְהִתְמַהְמֵהַּ בְּזֶה הָעוֹלָם כְּדֵי לְהַעֲלוֹת אֵלּוּ הָרְצוֹנוֹת, כְּדֵי שֶׁיִּתּוֹסֵף עָלֶיהָ אוֹר הָרָצוֹן יוֹתֵר וְיוֹתֵר עַל יְדֵי שֶׁתִּזְכֶּה לְהַעֲלוֹת כָּל הָרְצוֹנוֹת הַנְּפוּלִים הַמְלֻבָּשִׁין בְּכָל עִסְקֵי הָעוֹלָם הַזֶּה בַּאֲכִילָה וּשְׁתִיָּה וְכַיּוֹצֵא. נִמְצָא, שֶׁבֶּאֱמֶת כָּל הַדְּבָרִים שֶׁל הָעוֹלָם הַזֶּה שֶׁיֵּשׁ לְהָאָדָם רָצוֹן וְתַאֲוָה אֲלֵיהֶם הַכֹּל הוּא לְטוֹבָה בִּשְׁבִיל קִיּוּם הָעוֹלָם כַּנַּ"ל. וְעַל כֵּן מִתְקַיֵּם נֶפֶשׁ הָאָדָם בְּקִרְבּוֹ עַל יְדֵי אֲכִילָה וּשְׁתִיָּה מֵחֲמַת שֶׁבָּהֶם מְלֻבָּשׁ רְצוֹנוֹת עֶלְיוֹנִים, אֲשֶׁר רַק עַל יְדֵי זֶה יֵשׁ קִיּוּם לְהַנְּשָׁמָה בְּזֶה הָעוֹלָם מֵחֲמַת שֶׁמּוֹצֵאת גַּם כָּאן רְצוֹנוֹת עֶלְיוֹנִים כַּנַּ"ל, אֲבָל מֵחֲמַת שֶׁאֵלּוּ הָרְצוֹנוֹת מְלֻבָּשִׁים בִּדְבָרִים גַּשְׁמִיִּים יֵשׁ בָּהֶם אֲחִיזַת הַסִּטְרָא אָחֳרָא, עַל כֵּן צָרִיךְ הָאָדָם לְהִתְגַּבֵּר מְאֹד שֶׁלֹּא יִפֹּל לְתַאֲוָה, לְרָצוֹן גַּשְׁמִי, חַס וְשָׁלוֹם, אֲשֶׁר עַל יְדֵי זֶה, חַס וְשָׁלוֹם, יִהְיֶה נִפְגָּם הָרָצוֹן דִּקְדֻשָּׁה, חַס וְשָׁלוֹם, כַּנַּ"ל. עַל כֵּן צְרִיכִין לְהִסְתַּפֵּק בְּמוּעָט מְאֹד בְּכָל עִנְיְנֵי הָעוֹלָם הַזֶּה וַאֲפִלּוּ מְעַט הַמֻּכְרָח צְרִיכִין לְהִתְגַּבֵּר מְאֹד מְאֹד שֶׁיִּהְיֶה בִּקְדֻשָּׁה וּבְטָהֳרָה בְּאֹפֶן שֶׁלֹּא יִהְיֶה נִפְגָּם עַל יְדֵי זֶה הָרָצוֹן דִּקְדֻשָּׁה רַק אַדְּרַבָּא, עַל יְדֵי כָּל מַה שֶּׁאוֹכֵל וְשׁוֹתֶה וְכַיּוֹצֵא יִזְכֶּה לְרָצוֹן דִּקְדֻשָּׁה יוֹתֵר וְיוֹתֵר, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר שֶׁמִּי שֶׁזּוֹכֶה יָכוֹל לְקַבֵּל בְּעֵת הָאֲכִילָה דַּיְקָא הֶאָרַת הָרָצוֹן:
<h3>אות ד</h3>
נִמְצָא, שֶׁהַכְּלָל הוּא הָרָצוֹן לַה' יִתְבָּרַךְ, אֲשֶׁר רַק בִּשְׁבִיל זֶה בָּא הָאָדָם לָעוֹלָם הַזֶּה וְהוּא עִקַּר הַתַּכְלִית שֶׁל הָאָדָם וְכַנַּ"ל. וְזֶה בְּחִינַת תְּשׁוּבָה שֶׁגְּדוֹלָה מְאֹד. עַד שֶׁיְּכוֹלִין לִזְכּוֹת עַל יְדֵי הַתְּשׁוּבָה שֶׁיִּתְהַפְּכוּ הָעֲווֹנוֹת לִזְכֻיּוֹת. וְזֶהוּ בְּחִינַת יְרִידָה קֹדֶם הָעֲלִיָּה שֶׁקֹּדֶם שֶׁיֵּשׁ לְהָאָדָם עֲלִיָּה בַּעֲבוֹדַת ה' צָרִיךְ שֶׁיִּהְיֶה לוֹ יְרִידָה קֹדֶם הָעֲלִיָּה, כִּי הַיְרִידָה הִיא תַּכְלִית הָעֲלִיָּה כַּמּוּבָא. וְלִכְאוֹרָה הַדָּבָר תָּמוּהַּ וְאֵינוֹ מוּבָן מַדּוּעַ עַל יְדֵי הַיְרִידָה דַּיְקָא יִזְכֶּה לַעֲלִיָּה?! אַךְ עַל פִּי הַנַּ"ל מוּבָן הֵיטֵב כִּי עִקַּר מַה שֶּׁבָּא הָאָדָם לָעוֹלָם הַזֶּה הוּא בִּשְׁבִיל הָרָצוֹן אֲשֶׁר בִּשְׁבִיל זֶה הֻכְרְחָה הַנְּשָׁמָה לֵירֵד לְזֶה הָעוֹלָם הָרָחוֹק בְּיוֹתֵר. כְּדֵי שֶׁיִּתְגַּבֵּר הָרָצוֹן בְּיוֹתֵר לְגֹדֶל הַהִתְרַחֲקוּת כַּנַּ"ל, עַל כֵּן כְּשֶׁיּוֹרֵד וְנוֹפֵל, חַס וְשָׁלוֹם, לְאֵיזֶה תַּאֲוָה אוֹ עֲבֵרָה, חַס וְשָׁלוֹם, וַאֲזַי נִתְרַחֵק יוֹתֵר וְיוֹתֵר. וְאָז אִם זוֹכֶה אַחַר כָּךְ לְהַזְכִּיר אֶת עַצְמוֹ וְלָשׁוּב בִּתְשׁוּבָה לַה' יִתְבָּרַךְ, אֲזַי אַחַר כָּךְ בְּוַדַּאי מִתְגַּבֵּר הָרָצוֹן יוֹתֵר וְיוֹתֵר מֵחֲמַת שֶׁיּוֹדֵעַ בְּעַצְמוֹ גֹּדֶל רִחוּקוֹ מֵה' יִתְבָּרַךְ עַל יְדֵי רִבּוּי עֲווֹנוֹתָיו עַל כֵּן בְּוַדַּאי רְצוֹנוֹ חָזָק וְתַקִּיף וְאַמִּיץ מְאֹד מְאֹד לַה' יִתְבָּרַךְ בְּלִי שִׁעוּר וָעֵרֶךְ וְעַל כֵּן יָכוֹל לִזְכּוֹת עַל יְדֵי זֶה דַּיְקָא לְמַעֲלָה יְתֵרָה, כִּי בְּמָקוֹם שֶׁבַּעֲלֵי תְשׁוּבָה עוֹמְדִין אֵין צַדִּיקִים גְּמוּרִים יְכוֹלִין לַעֲמֹד, כִּי הֵם זוֹכִין לְרָצוֹן חָזָק יוֹתֵר מֵחֲמַת שֶׁנִּתְרַחֲקוּ יוֹתֵר כַּנַּ"ל. וְעַל כֵּן קֹדֶם שֶׁהָאָדָם צָרִיךְ לַעֲלוֹת לַעֲלִיָּה גְּדוֹלָה יוֹתֵר צָרִיךְ שֶׁיִּהְיֶה לוֹ יְרִידָה מִקֹּדֶם, כִּי כָּל הָעֲלִיּוֹת וְהַמַּדְרֵגוֹת הֵם בִּבְחִינַת הָרָצוֹן, כַּמּוּבָן מִדִּבְרֵי רַבֵּנוּ זִכְרוֹנוֹ לִבְרָכָה, וְעַל כֵּן כְּשֶׁהָאָדָם צָרִיךְ לַעֲלוֹת לַעֲלִיָּה גְּדוֹלָה יוֹתֵר, הַיְנוּ שֶׁיִּזְכֶּה לְרָצוֹן יוֹתֵר וְיוֹתֵר, בְּוַדַּאי צָרִיךְ שֶׁיִּהְיֶה לוֹ יְרִידָה קֹדֶם הָעֲלִיָּה כְּדֵי שֶׁיִּתְגַּבֵּר הָרָצוֹן בְּיוֹתֵר כַּנַּ"ל, שֶׁעַל יְדֵי זֶה יִזְכֶּה לַעֲלִיָּה לְמַדְרֵגָה גָּבֹהַּ יוֹתֵר, כִּי הִתְגַּבְּרוּת הָרָצוֹן יוֹתֵר זֶהוּ בְּעַצְמוֹ הָעֲלִיָּה כַּנַּ"ל: וּבֶאֱמֶת כְּשֶׁיֵּשׁ לְהָאָדָם יְרִידָה קֹדֶם הָעֲלִיָּה הוּא אָז בְּסַכָּנָה עֲצוּמָה, כִּי הַרְבֵּה נִשְׁקְעוּ בִּירִידָתָם רַחֲמָנָא לִצְלַן כַּמּוּבָא בַּסְּפָרִים, כִּי אַף עַל פִּי שֶׁעַל יְדֵי הַיְרִידָה וְהַהִתְרַחֲקוּת מִתְגַּבֵּר הָרָצוֹן בְּיוֹתֵר, הַיְנוּ אִם יִזְכֶּה לִזְכֹּר אֶת מַעֲלָתוֹ וְלִבְלִי לִשְׁכֹּחַ לִכְסֹף בְּרָצוֹן חָזָק תָּמִיד לַה' יִתְבָּרַךְ, אֲבָל יָכוֹל לִהְיוֹת, חַס וְשָׁלוֹם, שֶׁעַל יְדֵי שֶׁיָּרַד וְנִתְרַחֵק יִשְׁכַּח, חַס וְשָׁלוֹם, אֶת ה' יִתְבָּרַךְ וְיִפֹּל, חַס וְשָׁלוֹם, לִרְצוֹנוֹת דְּסִטְרָא אָחֳרָא שֶׁהֵם תַּאֲווֹת עוֹלָם הַזֶּה. עַד שֶׁיּוּכַל לִשְׁכֹּחַ אֶת הָרָצוֹן דִּקְדֻשָּׁה לְגַמְרֵי וְעַל כֵּן בֶּאֱמֶת בְּוַדַּאי אַשְׁרֵי מִי שֶׁלֹּא חָטָא, כִּי גַּם הָאָדָם מַה שֶּׁהוּא מְלֻבָּשׁ בָּעוֹלָם הַזֶּה לְבַד הוּא גַּם כֵּן בְּסַכָּנָה גְּדוֹלָה שֶׁיּוּכַל לִשְׁכֹּחַ אֶת הָרָצוֹן דִּקְדֻשָּׁה, חַס וְשָׁלוֹם, עַל יְדֵי הָרְצוֹנוֹת הַפְּגוּמִים שֶׁל הָעוֹלָם הַזֶּה, אֲפִלּוּ עַל יְדֵי הָרְצוֹנוֹת שֶׁל הֶתֵּר, מִכָּל שֶׁכֵּן וְכָל שֶׁכֵּן כְּשֶׁחַס וְשָׁלוֹם נִכְשָׁל בְּאֵיזֶה עָווֹן וָחֵטְא וְנִתְרַחֵק יוֹתֵר וְיוֹתֵר, בְּוַדַּאי הוּא מְסֻכָּן מְאֹד, כִּי יָכוֹל חַס וְשָׁלוֹם, לִשְׁכֹּחַ לְגַמְרֵי אֶת הָרָצוֹן דִּקְדֻשָּׁה מֵחֲמַת שֶׁנִּתְרַחֵק מְאֹד, אֲבָל מִי שֶׁכְּבָר נִכְשַׁל בְּאֵיזֶה חֵטְא וְעָווֹן וַאֲפִלּוּ אִם הִרְבָּה לִפְשֹׁעַ מְאֹד מְאֹד, וַאֲפִלּוּ אִם עָשָֹה מַה שֶּׁעָשָֹה, אַף עַל פִּי כֵן אִם יִתְגַּבֵּר אֶת עַצְמוֹ עַל כָּל פָּנִים לִבְלִי לִשְׁכֹּחַ אֶת ה' יִתְבָּרַךְ וְעַל כָּל פָּנִים יִזְכֹּר אֶת עַצְמוֹ בְּכָל פַּעַם וְיַרְגִּיל אֶת עַצְמוֹ לִכְסֹף וּלְהִשְׁתּוֹקֵק לַה' יִתְבָּרַךְ בְּרָצוֹן חָזָק תָּמִיד זֶה עִקַּר הַתְּשׁוּבָה. וְיָכוֹל לִזְכּוֹת עַל יְדֵי זֶה לַעֲלִיָּה גְּדוֹלָה וְכָל הָעֲווֹנוֹת יִתְהַפְּכוּ לִזְכֻיּוֹת, כִּי יָכוֹל לִזְכּוֹת לְרָצוֹן חָזָק מְאֹד מְאֹד מֵחֲמַת שֶׁנִּתְרַחֵק יוֹתֵר כַּנַּ"ל:
<h3>אות ה</h3>
וְהַכְּלָל הוּא, שֶׁאֵין שׁוּם יֵאוּשׁ בָּעוֹלָם כְּלָל, וַאֲפִלּוּ אִם הָאָדָם הוּא כְּמוֹ שֶׁהוּא כָּל זְמַן שֶׁעֲדַיִן הוּא זוֹכֵר אֶת ה' יִתְבָּרַךְ וְיֵשׁ לוֹ רָצוֹן לָשׁוּב אֵלָיו יִתְבָּרַךְ, אַף עַל פִּי שֶׁזֶּה כַּמָּה אֲשֶׁר הוּא כּוֹסֵף לָשׁוּב אֵלָיו יִתְבָּרַךְ וַעֲדַיִן לֹא זָכָה לִתְשׁוּבָה, אַדְּרַבָּא, פָּגַם יוֹתֵר וְהוֹסִיף חֵטְא עַל פֶּשַׁע, חַס וְשָׁלוֹם, אַף עַל פִּי כֵן יְחַזֵּק עַצְמוֹ לִכְסֹף וּלְהִשְׁתּוֹקֵק לַה' יִתְבָּרַךְ תָּמִיד בְּכָל עֵת, וְעַל יְדֵי זֶה בְּוַדַּאי סוֹף כָּל סוֹף יִזְכֶּה לָצֵאת מִשְּׁטוּתָיו, וְיִזְכֶּה בְּוַדַּאי לִתְשׁוּבָה בְּלִי סָפֵק וְדֶרֶךְ זֶה הוּא עֵצָה טוֹבָה וּנְכוֹנָה לְכָל אָדָם שֶׁבָּעוֹלָם מִגָּדוֹל וְעַד קָטֹן. הֵן צַדִּיק גָּדוֹל מְאֹד אוֹ אִישׁ כָּשֵׁר בֶּאֱמֶת הַצָּרִיךְ לָצֵאת מִדַּרְגָּא לְדַרְגָּא גָּבֹהַּ יוֹתֵר. וְהֵן אֲנָשִׁים הַקְּטַנִּים בְּמַעֲלָה מְאֹד, וַאֲפִלּוּ הַמֻּנָּחִים בִּשְׁאוֹל תַּחְתִּיּוֹת הַמְלֻכְלָכִים בְּמַעֲשִֹים רָעִים מְאֹד, אַף עַל פִּי כֵן עַל יְדֵי בְּחִינַת רָצוֹן הַכֹּל יְכוֹלִים לַעֲלוֹת מִתַּכְלִית דְּיוֹטָא הַתַּחְתּוֹנָה עַד רוּם הַמַּעֲלוֹת. וְאִי אֶפְשָׁר לְבָאֵר בִּכְתָב עֹצֶם מַעֲלַת הָרָצוֹן וְהַכִּסּוּפִין דִּקְדֻשָּׁה כְּפִי מַה שֶּׁהֵבַנּוּ מִדִּבְרֵי רַבֵּנוּ הַקָּדוֹשׁ זִכְרוֹנוֹ לִבְרָכָה, כְּפִי מַה שֶּׁזָּכִינוּ לִשְׁמֹעַ מִפִּיו הַקָּדוֹשׁ בְּעַצְמוֹ, כִּי בִּכְתָב אִי אֶפְשָׁר לְבָאֵר אֲפִלּוּ קָצֶה אֲפִלּוּ חֵלֶק מֵאֶלֶף. וּכְבָר גִּלָּה כַּמָּה וְכַמָּה תּוֹרוֹת גְּבוֹהוֹת עַל זֶה אֲשֶׁר נִדְפְּסוּ כְּבָר , אֲבָל יוֹתֵר מִזֶּה הֵבַנּוּ מִפִּיו הַקָּדוֹשׁ וּמִתְּנוּעוֹתָיו הַקְּדוֹשִׁים וּרְמִיזוֹתָיו הַנִּפְלָאִים בְּעֵת שֶׁדִּבֵּר מִזֶּה כַּמָּה וְכַמָּה פְּעָמִים. וְצָרִיךְ כָּל אָדָם כְּפִי מַה שֶּׁהוּא לְהַרְגִּיל עַצְמוֹ מְאֹד בָּזֶה לִכְסֹף וּלְהִשְׁתּוֹקֵק תָּמִיד לַה' יִתְבָּרַךְ בְּרָצוֹן חָזָק וְתַקִּיף וְדָבָר זֶה יָכוֹל בְּוַדַּאי כָּל אָדָם לְקַיֵּם אֲפִלּוּ הַפָּחוּת שֶׁבַּפְּחוּתִים וְאִי אֶפְשָׁר לְקַלְקֵל וְלִסְתֹּר עֵצָה הַזֹּאת בְּשׁוּם אֹפֶן מִי שֶׁיִּרְצֶה לְקַיְּמָהּ, כִּי בִּשְׁלָמָא כָּל הַדְּבָרִים וְהָעֵצוֹת שֶׁבָּעוֹלָם יָכוֹל הַבַּעַל דָּבָר לְהִתְגַּבֵּר לִבְלִי לְהַנִּיחַ אֶת הָאָדָם לַעֲשֹוֹתָם, אֲבָל רָצוֹן לְבַד זֶה אִי אֶפְשָׁר לִסְתֹּר בְּשׁוּם אֹפֶן כִּי יִהְיֶה אֵיךְ שֶׁיִּהְיֶה, אַף עַל פִּי כֵן אֲנִי רוֹצֶה לָשׁוּב לַה' יִתְבָּרַךְ בְּרָצוֹן חָזָק, כִּי מִי פֶּתִי וּמְשֻׁגָּע שֶׁלֹּא יִרְצֶה טוֹב הָאֲמִתִּי וְהַנִּצְחִי רַק שֶׁקָּשֶׁה לוֹ לְהִתְגַּבֵּר עַל מַה שֶּׁצָּרִיךְ לְהִתְגַּבֵּר, אֲבָל עַל כָּל פָּנִים הָרָצוֹן שֶׁל כָּל יִשְֹרָאֵל הַמַּאֲמִינִים בַּה' יִתְבָּרַךְ בְּוַדַּאי חָזָק מְאֹד מְאֹד לָשׁוּב אֵלָיו יִתְבָּרַךְ, רַק מֵחֲמַת שֶׁאֵין יוֹדְעִין מַעֲלַת הָרָצוֹן שֶׁהָרָצוֹן בְּעַצְמוֹ טוֹב מְאֹד. עַל כֵּן כְּשֶׁרוֹאִין שֶׁכַּמָּה פְּעָמִים רָצוּ בְּרָצוֹן חָזָק לַה' יִתְבָּרַךְ וְאַף עַל פִּי כֵן עֲדַיִן לֹא זָכוּ לַעֲבוֹדַת ה' יִתְבָּרַךְ וְגַם קְצָת פָּגְמוּ יוֹתֵר עַל כֵּן הֵם מִתְיָאֲשִׁים בְּעַצְמָן וְשׁוֹכְחִים לִכְסֹף יוֹתֵר עַד שֶׁנִּתְעַלֵּם הָרָצוֹן אֶצְלָם. וּבֶאֱמֶת זֶה הַפְּגָם קָשֶׁה יוֹתֵר מִן הַכֹּל, כִּי אֵיךְ שֶׁהוּא עַל כָּל פָּנִים אַל יַרְפֶּה אֶת הָרָצוֹן וְלֹא יִטֹּשׁ וְלֹא יַעֲזֹב אֶת הָרָצוֹן, אַדְּרַבָּא, יַרְגִּיל עַצְמוֹ לִכְסֹף וּלְהִשְׁתּוֹקֵק בְּכָל פַּעַם יוֹתֵר וְיוֹתֵר בְּרָצוֹן חָזָק יוֹתֵר וְיוֹתֵר לַה' יִתְבָּרַךְ וְזֶה הָרָצוֹן בְּעַצְמוֹ טוֹב מְאֹד וְיָכוֹל לִזְכּוֹת עַל יְדֵי זֶה לִתְשׁוּבָה שְׁלֵמָה בֶּאֱמֶת וְלַעֲלוֹת לְכָל הַמַּעֲלוֹת דִּקְדֻשָּׁה כַּנַּ"ל:
<h3>אות ו</h3>
וְזֶה שֶׁכָּתוּב, "הִשְׁבַּעְתִּי אֶתְכֶם בְּנוֹת יְרוּשָׁלַיִם בִּצְבָאוֹת אוֹ בְּאַיְלוֹת הַשָֹּדֶה מַה תָּעִירוּ וּמַה תְּעוֹרְרוּ אֶת הָאַהֲבָה עַד שֶׁתֶּחְפָּץ". הַיְנוּ שֶׁכְּנֶסֶת יִשְֹרָאֵל אוֹמְרִים לְהָאֻמּוֹת וְהַסִּטְרָא אָחֳרָא, שֶׁהֵם נִקְרָאִים צְבָאוֹת וְאַיְלוֹת הַשָֹּדֶה, שֶׁהֵם בְּחִינַת חַיּוֹת רָעוֹת הַדּוֹרְסִים וְטוֹרְפִים, שֶׁהֵם בְּחִינַת חַכְמֵי הַטֶּבַע, שֶׁהֵם פְּגַם הָרָצוֹן, כַּמְבֹאָר בְּהַתּוֹרָה הַנַּ"ל שֶׁמֵּהֶם עִקַּר כֹּחַ הַיֵּצֶר הָרָע שֶׁנִּקְרָא אֵל אַחֵר כְּפִירוֹת כַּיָּדוּעַ. וְיִשְֹרָאֵל קְדוֹשִׁים אוֹמְרִים לָהֶם שֶׁלֹּא יוֹעִיל לָהֶם שׁוּם דָּבָר שֶׁהֵם עוֹשִֹין וּמִשְׁתַּדְּלִין לְקַלְקֵל, חַס וְשָׁלוֹם, הָאַהֲבָה שֶׁבֵּין יִשְֹרָאֵל לַאֲבִיהֶם שֶׁבַּשָּׁמַיִם עַל יְדֵי הַפִּתּוּיִים וַהֲסָתוֹת שֶׁמְּפַתִּין וּמְסִיתִין אֶת כָּל אֶחָד וְאֶחָד בַּמֶּה שֶׁמְּסִיתִין אוֹתוֹ לְרַחֲקוֹ מֵה' יִתְבָּרַךְ, חַס וְשָׁלוֹם, שֶׁכָּל זֶה לֹא יוֹעִיל לָהֶם, כִּי אַף עַל פִּי שֶׁכְּבָר נִכְשְׁלוּ בָּנוּ כַּמָּה וְכַמָּה, אַף עַל פִּי כֵן אָנוּ עֲדַיִן חֲפֵצִים וּמִשְׁתּוֹקְקִים לַה' יִתְבָּרַךְ בְּחֵפֶץ וְרָצוֹן וּתְשׁוּקָה גְּדוֹלָה מְאֹד מְאֹד. וְזֶהוּ, 'מַה תָּעִירוּ וּמַה תְּעוֹרְרוּ אֶת הָאַהֲבָה עַד שֶׁתֶּחְפָּץ', כִּי לֹא יוֹעִיל לָכֶם מַה שֶּׁאַתֶּם עוֹסְקִים לַעֲשֹוֹת שִֹנְאָה וְקִלְקוּל, חַס וְשָׁלוֹם, כְּמוֹ שֶׁפֵּרֵשׁ רַשִׁ"י שָׁם, כִּי לֹא יוֹעִיל כְּלוּם מֵאַחַר שֶׁלְּעוֹלָם אִי אֶפְשָׁר לְבַטֵּל הָרָצוֹן דִּקְדֻשָּׁה, כִּי בְּוַדַּאי כָּל אֶחָד מִיִּשְֹרָאֵל כְּפִי מַה שֶּׁהוּא עֲדַיִן הוּא חָפֵץ וּמִשְׁתּוֹקֵק לָשׁוּב לַה' יִתְבָּרַךְ. וּמֵאַחַר שֶׁעֲדַיִן יֵשׁ לָהֶם רָצוֹן וְכִסּוּפִין אֵלָיו יִתְבָּרַךְ בְּוַדַּאי לֹא יוּכְלוּ לְהַרְחִיק יִשְֹרָאֵל מֵה' יִתְבָּרַךְ לְעוֹלָם, כִּי סוֹף כָּל סוֹף יָשׁוּבוּ כֻּלָּם אֵלָיו מֵאַחַר שֶׁלְּעוֹלָם הָרָצוֹן חָזָק לָשׁוּב אֵלָיו יִתְבָּרַךְ כַּנַּ"ל: כִּי הָרָצוֹן הוּא נִמְשָׁךְ מִבְּחִינַת רַעֲוָא דְּרַעֲוִין, שֶׁהוּא בְּחִינַת 'עַתִּיקָא קַדִּישָׁא', שֶׁשָּׁם אֵין מַגִּיעַ שׁוּם פְּגָם כַּיָּדוּעַ, שֶׁשָּׁם נֶאֱמַר, "אִם חָטָאתָ מַה תִּפְעָל בּוֹ וְכוּ'". כַּיָּדוּעַ וְעַל כֵּן כְּנֶגֶד הָרָצוֹן אֵין יָכוֹל לְקַלְקֵל שׁוּם פְּגָם וָחֵטְא, כִּי הָרָצוֹן מִתְגַּבֵּר עַל הַכֹּל, כִּי שָׁם אֵין מַגִּיעַ שׁוּם פְּגָם וְהָבֵן.: כִּי בְּחִינַת רָצוֹן שֶׁהוּא נִמְשָׁךְ מִבְּחִינַת רַעֲוָא דְּרַעֲוִין זֶה בְּחִינַת אוֹר הָאֵין סוֹף, וְעַל כֵּן בְּחִינַת הָרָצוֹן אִי אֶפְשָׁר לְקַלְקֵל בְּשׁוּם אֹפֶן, כִּי אוֹר הָרָצוֹן הוּא בְּחִינַת אוֹר אֵין סוֹף שֶׁאֵינוֹ נִפְסָק לְעוֹלָם, כִּי אֵין לוֹ סוֹף וְתַכְלִית, כִּי אַחַר כָּל הַקִּלְקוּלִים חַס וְשָׁלוֹם, סוֹף כָּל סוֹף אָנוּ מִשְׁתּוֹקְקִים אֵלָיו יִתְבָּרַךְ בְּרָצוֹן חָזָק, כִּי אוֹר הָרָצוֹן הוּא בְּחִינַת אוֹר אֵין סוֹף שֶׁאֵין לוֹ סוֹף כַּנַּ"ל:
<h3>אות ז</h3>
וְזֶהוּ עֹצֶם גְּדֻלַּת מַעֲלוֹת קְדֻשַּׁת שַׁבַּת קֹדֶשׁ שֶׁעוֹלָה עַל הַכֹּל, כִּי שַׁבָּת הוּא כֻּלּוֹ רָצוֹן, כְּמוֹ שֶׁאָנוּ אוֹמְרִים, "וְשַׁבַּת קָדְשְׁךָ בְּאַהֲבָה וּבְרָצוֹן הִנְחַלְתָּנוּ". כִּי בְּשַׁבָּת מֵאִיר רַעֲוָא דְּרַעֲוִין, רָצוֹן שֶׁבָּרְצוֹנוֹת, וְעַל כֵּן אָז בְּשַׁבָּת בְּטֵלִים כָּל הַל"ט (שְׁלֹשִׁים וָתֵשַׁע( מְלָאכוֹת, כַּמְבֹאָר הֵיטֵב בְּהַתּוֹרָה הַנַּ"ל וְעַל כֵּן עַל יְדֵי שְׁמִירַת שַׁבַּת קֹדֶשׁ מוֹחֲלִין לוֹ כָּל עֲווֹנוֹתָיו, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (שַׁבָּת קיט), כִּי עַל יְדֵי הָרָצוֹן נִתְהַפְּכִין כָּל הָעֲווֹנוֹת לִזְכֻיּוֹת, כִּי עִקַּר הַתְּשׁוּבָה הוּא בְּחִינַת רָצוֹן דִּקְדֻשָּׁה כַּנַּ"ל, כִּי עִקַּר הַתְּשׁוּבָה הִיא הַחֲרָטָה שֶׁמִּתְחָרֵט מְאֹד עַל שֶׁעָשָֹה הַמַּעֲשֶֹה הַזֹּאת וְעִקַּר הַחֲרָטָה הִיא הָרָצוֹן שֶׁיֵּשׁ לוֹ עַכְשָׁו רָצוֹן דִּקְדֻשָּׁה שֶׁהוּא מִתְחָרֵט מְאֹד עַל מַה שֶּׁעָשָֹה, דְּהַיְנוּ שֶׁהָיָה מְרֻצֶּה מְאֹד אִם לֹא הָיָה עוֹשֶֹה זֹאת. נִמְצָא, שֶׁעִקַּר הַחֲרָטָה הוּא הָרָצוֹן דִּקְדֻשָּׁה, דְּהַיְנוּ שֶׁעַכְשָׁו אֵינוֹ רוֹצֶה אֶת הָעֲבֵרָה כְּלָל רַק רְצוֹנוֹ הוּא הַלְוַאי וְלֹא הָיָה עוֹשֶֹה אֶת הָעֲבֵרָה וְעַל יְדֵי הַחֲרָטָה הַזֹּאת שֶׁהוּא רַק רָצוֹן דִּקְדֻשָּׁה, עַל יְדֵי זֶה מוֹחֲלִין לוֹ. וְעַל כֵּן בְּשַׁבָּת שֶׁאָז זוֹכִין לְרָצוֹן דִּקְדֻשָּׁה, עַל יְדֵי זֶה זוֹכִין לִתְשׁוּבָה שֶׁהוּא בְּחִינַת שַׁבָּת, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר בְּחִינַת וְשַׁבְתָּ עַד ה' אֱלֹקֶיךָ, כִּי עִקַּר הַתְּשׁוּבָה הִיא בְּחִינַת רָצוֹן דִּקְדֻשָּׁה שֶׁמִּתְחַזֵּק בְּיוֹתֵר אַחַר הַחֵטְא אִם זוֹכֶה לְהִתְעוֹרֵר לִתְשׁוּבָה שֶׁעַל יְדֵי זֶה נִתְהַפֵּךְ הַיְרִידָה לַעֲלִיָּה וְהָעֲווֹנוֹת נִתְהַפְּכִין לִזְכֻיּוֹת, כִּי עַל יְדֵי הָעֲווֹנוֹת שֶׁזָּכָה אַחַר כָּךְ לָשׁוּב עֲלֵיהֶם, עַל יְדֵי זֶה זוֹכֶה לְרָצוֹן חָזָק יוֹתֵר וְכַנַּ"ל: וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה (שַׁבָּת קיח), כָּל הַמְעַנֵּג אֶת הַשַּׁבָּת נוֹתְנִין לוֹ נַחֲלָה בְּלִי מְצָרִים. כִּי קְדֻשַּׁת עֹנֶג שַׁבָּת, שֶׁהוּא בְּחִינַת רָצוֹן, בְּחִינַת רַעֲוָא דְּרַעֲוִין, זֶהוּ בְּחִינַת נַחֲלָה בְּלִי מְצָרִים שֶׁאֵין שׁוֹלֵט וְנוֹגֵעַ שָׁם שׁוּם מֵצַר, שֶׁהוּא בְּחִינַת סִטְרָא אָחֳרָא וְדִינִים שֶׁהֵם נִקְרָאִים מְצָרִים שֶׁל הַקְּדֻשָּׁה, כִּי בִּבְחִינַת הָרָצוֹן דִּקְדֻשָּׁה אֵין יָכוֹל לִגַּע שָׁם שׁוּם סִטְרָא אָחֳרָא וּקְלִפּוֹת כַּנַּ"ל, כִּי הָרָצוֹן דִּקְדֻשָּׁה שֶׁל יִשְֹרָאֵל אֵין יְכוֹלִין לְבַטֵּל לְעוֹלָם, כִּי לִפְעָמִים, חַס וְשָׁלוֹם, יְכוֹלִין לְהִתְגַּבֵּר לְבַטֵּל אֶת יִשְֹרָאֵל מֵאֵיזֶה מִצְוָה אוֹ לְהַכְשִׁילָם, חַס וְשָׁלוֹם, בְּאֵיזֶה מִכְשׁוֹל עַל יְדֵי הִתְגַּבְּרוּתָם, חַס וְשָׁלוֹם, אֲבָל הָרָצוֹן אֵין יְכוֹלִין לְבַטֵּל לְעוֹלָם, כִּי אַף עַל פִּי כֵן אָנוּ רוֹצִים בְּרָצוֹן חָזָק לָשׁוּב לַה' יִתְבָּרַךְ שֶׁזֶּהוּ בְּחִינַת מַה תָּעִירוּ וּמַה תְּעוֹרְרוּ אֶת הָאַהֲבָה עַד שֶׁתֶּחְפָּץ כַּנַּ"ל. וְעַל כֵּן נִקְרָא קְדֻשַּׁת שַׁבָּת, שֶׁהִוא בְּחִינַת רָצוֹן דִּקְדֻשָּׁה נַחֲלָה בְּלִי מְצָרִים, כִּי כְּנֶגֶד הָרָצוֹן דִּקְדֻשָּׁה אֵין שׁוּם מֵצַר דְּסִטְרָא אָחֳרָא וּקְלִפּוֹת שֶׁיּוּכַל לְקַלְקְלוֹ, חַס וְשָׁלוֹם, בְּחִינַת מַה תָּעִירוּ וְכוּ' עַד שֶׁתֶּחְפָּץ וְכוּ' כַּנַּ"ל:
<h3>אות ח</h3>
וְהִנֵּה הַכְּלָל, שֶׁעִקַּר הַתַּכְלִית שֶׁל הָאָדָם בָּעוֹלָם הַזֶּה הוּא הָרָצוֹן דִּקְדֻשָּׁה לַה' יִתְבָּרַךְ כַּנַּ"ל וְעִקַּר הַהַתְחָלָה בַּעֲבוֹדַת ה' וְהַסּוֹף וְהַתַּכְלִית הַכֹּל הוּא בְּחִינַת הָרָצוֹן, כִּי עִקָּר הוּא הָרָצוֹן כַּנַּ"ל, כִּי הַנְּשָׁמָה הוּא בְּחִינַת רָצוֹן, כִּי כְּלָלִיּוּת נֶפֶשׁ רוּחַ נְשָׁמָה נִקְרָא נֶפֶשׁ, וְנֶפֶשׁ הוּא לְשׁוֹן רָצוֹן, כְּמוֹ שֶׁכָּתוּב, "אִם יֵשׁ אֶת נַפְשְׁכֶם וְכוּ'". כִּי הַנְּשָׁמָה שָׁרְשָׁהּ מִבְּחִינַת רָצוֹן הָעֶלְיוֹן וְעִקַּר תַּכְלִיתָהּ שֶׁתַּחֲזֹר לַמָּקוֹם אֲשֶׁר חֻצְּבָה מִשָּׁם, שֶׁתִּזְכֶּה לְהִכָּלֵל בָּרָצוֹן שֶׁבָּרְצוֹנוֹת בִּבְחִינַת נִשְׁמַת מֹשֶׁה רַבֵּנוּ כַּנַּ"ל, אֲבָל מֵחֲמַת שֶׁהַנְּשָׁמָה מְלֻבֶּשֶׁת בַּגּוּף הַגַּשְׁמִי בְּעוֹלַם הָעֲשִֹיָּה הָרָחוֹק וּמְגֻשָּׁם מְאֹד עַל כֵּן הִיא בְּסַכָּנָה וּבְנִסָּיוֹן, כִּי, חַס וְשָׁלוֹם, תּוּכַל לִשְׁכֹּחַ אֶת הָרָצוֹן דִּקְדֻשָּׁה עַל יְדֵי גֹּדֶל רִחוּקָהּ וְעַל יְדֵי הָרְצוֹנוֹת הַנְּפוּלִים הַמְלֻבָּשִׁים בְּתַאֲווֹת עוֹלָם הַזֶּה וְכוּ', עַל כֵּן חָמַל ה' יִתְבָּרַךְ עָלֵינוּ וְנָתַן לָנוּ אֶת תּוֹרָתוֹ וּמִצְווֹתָיו הַקְּדוֹשִׁים שֶׁהֵם נִקְרָאִים תַּרְיַ"ג עֲטִין דְּאוֹרַיְתָא, כְּמוֹ שֶׁאִיתָא בַּזֹּהַר הַקָּדוֹשׁ אֲשֶׁר עַל יְדֵי עֲשִֹיַּת אֵלּוּ הַמִּצְווֹת הַקְּדוֹשִׁים אָנוּ זוֹכִין לְקַדֵּשׁ אֶת גּוּפֵנוּ וְאֶת כָּל הָעוֹלַם הַמַּעֲשֶֹה הַזֶּה, כִּי כָּל מִצְוָה וּמִצְוָה נִמְשֶׁכֶת מֵרְצוֹנוֹ יִתְבָּרַךְ, כִּי רְצוֹנוֹ הָיָה שֶׁנַּעֲשֶֹה הַמִּצְוָה הַזֹּאת בְּאֹפֶן זֶה כְּגוֹן צִיצִית שֶׁל צֶמֶר וּפִשְׁתִּים עַל כְּנַף הַבֶּגֶד דַּיְקָא וְכַיּוֹצֵא בָּזֶה בִּשְׁאָר הַמִּצְווֹת כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר (סִימָן לג, לד). וְעַל יְדֵי שֶׁאָנוּ עוֹשִֹין הַמִּצְוָה הַזֹּאת בְּגוּפֵנוּ הַגַּשְׁמִי בִּדְבָרִים גַּשְׁמִיִּים שֶׁל עוֹלָם הַזֶּה דַּיְקָא, עַל יְדֵי זֶה אָנוּ מְקַדְּשִׁין חֵלֶק מִגּוּפֵנוּ. וּכְמוֹ כֵן חֵלֶק מִן הָעוֹלָם הַזֶּה שֶׁהוּא מְכֻוָּן כְּנֶגֶד הַמִּצְוָה הַזֹּאת, וְעַל יְדֵי זֶה אָנוּ זוֹכִין כְּפִי בְּחִינַת הַמִּצְוָה לְהַזְכִּיר עַצְמֵנוּ בָּעוֹלָם הַזֶּה וּבַגּוּף הַזֶּה לִכְסֹף לַה' יִתְבָּרַךְ בְּרָצוֹן חָזָק וְאָז נִכְלָל עֲשִֹיָּה בְּרָצוֹן, שֶׁזֶּהוּ עִקַּר הַתַּכְלִית בְּחִינַת סוֹף מַעֲשֶֹה בְּמַחֲשָׁבָה תְּחִלָּה, כִּי זֶה עִקַּר תַּעֲנוּגָיו וְשַׁעֲשׁוּעָיו יִתְבָּרַךְ כְּשֶׁזּוֹכִין עַל יְדֵי עֲשִֹיַּת מִצְווֹתֵינוּ לְהִכָּלֵל תַּכְלִית הָעֲשִֹיָּה בָּרָצוֹן הָעֶלְיוֹן. שֶׁזֶּה זוֹכִין עַל יְדֵי הַמִּצְווֹת הַקְּדוֹשִׁים שֶׁהֵם רְצוֹנוֹת עֶלְיוֹנִים שֶׁאָנוּ מְקַיְּמִין אוֹתָם עַל יְדֵי דְּבָרִים גַּשְׁמִיִּים דַּיְקָא שֶׁל זֶה הָעוֹלָם וּבְגוּף הַגַּשְׁמִי, כִּי עִקַּר שְׁלֵמוּת הָרָצוֹן הוּא כְּשֶׁעוֹלֶה הָרָצוֹן מִזֶּה הָעוֹלָם הַגַּשְׁמִי הָרָחוֹק בְּיוֹתֵר, כִּי זֶה הָרָצוֹן חָזָק וּמֵאִיר בְּיוֹתֵר מֵחֲמַת גֹּדֶל הָרִחוּק כַּנַּ"ל:
<h3>אות ט</h3>
וְזֶה בְּחִינַת צְדָקָה שֶׁהִיא שְׁקוּלָה כְּנֶגֶד הַתּוֹרָה כֻּלָּהּ, כִּי עִקַּר הֶאָרַת הָרָצוֹן הִיא עַל יְדֵי צְדָקָה, כַּמְבֹאָר בַּמַּאֲמָר הַנַּ"ל, עַיֵּן שָׁם מַה שֶּׁמְּבֹאָר שָׁם שֶׁעַל יְדֵי צְדָקָה מַעֲלִין וּמְתַקְּנִין פְּגַם נְפִילַת הַיָּמִים שֶׁל הַזְּקֵנִים שֶׁאֵינָם כָּרָאוּי שֶׁמֵּהֶם יוֹנֵק, חַס וְשָׁלוֹם, מֵצַח הַנָּחָשׁ שֶׁהוּא מִתְנַגֵּד לִבְחִינַת מֵצַח הָרָצוֹן, שֶׁהוּא בְּחִינַת רָצוֹן שֶׁבָּרְצוֹנוֹת. וְעַל יְדֵי צְדָקָה מְבַטְּלִין יְנִיקַת מֵצַח הַנָּחָשׁ וְאָז מִתְגַּבֵּר וּמִתְגַּלֶּה מֵצַח הָרָצוֹן בְּחִינַת רָצוֹן שֶׁבָּרְצוֹנוֹת, וְעַל יְדֵי זֶה נִשְׁמָע קוֹל הַקְּרִיאָה שֶׁל יוֹם טוֹב שֶׁקּוֹרֵא וּמְגַלֶּה אֶת הָרָצוֹן בִּבְחִינַת מִקְרָא קֹדֶשׁ וְעַל יְדֵי הִתְגַּלּוּת הָרָצוֹן זוֹכִין לְיִרְאָה וְעַל יְדֵי הַיִּרְאָה נִשְׁפָּע חֶסֶד, כִּי עַל יְדֵי הַיִּרְאָה נַעֲשֶֹה חֲקִיקָה וּכְלִי לְקַבֵּל הַשְׁפָּעַת הַחֶסֶד. וַאֲזַי כְּשֶׁשּׁוֹפֵעַ הַחֶסֶד, אֲזַי אֵין צְרִיכִין לַעֲשֹוֹת שׁוּם עֻבְדָּא וָעֵסֶק בִּשְׁבִיל פַּרְנָסָה, כִּי נִתְקַיֵּם "וְעָמְדוּ זָרִים וְרָעוּ צֹאנְכֶם וּבְנֵי נֵכָר אִכָּרֵיכֶם וְכַרְמֵיכֶם וְאַתֶּם כֹּהֲנֵי ה' תִּקָּרֵאוּ". 'כֹּהֲנֵי ה'' דַּיְקָא בְּחִינַת חֶסֶד, כִּי מִתְקַיֵּם הָעוֹלָם בְּחַסְדּוֹ וְנִתְבַּטְּלִין כָּל הַל"ט מְלָאכוֹת שֶׁהֵם כָּל הָעֲסָקִים וְהַמַּשָּא וּמַתָּן וְהַמְלָאכוֹת שֶׁעוֹשִֹין, כִּי אַף עַל פִּי שֶׁגַּם הַל"ט מְלָאכוֹת הֵם בְּחִינַת עֲבוֹדַת הַבּוֹרֵא, כִּי ל"ט מְלָאכוֹת מִמִּשְׁכָּן גַּמְרִינָן וְכָל הָעֲסָקִים וְהַמַּשָּא וּמַתָּן וְהַמְלָאכוֹת שֶׁעוֹשִֹין שֶׁכֻּלָּם כְּלוּלִים בְּל"ט מְלָאכוֹת, כֻּלָּם הֵם בִּבְחִינַת מְלֶאכֶת הַמִּשְׁכָּן כְּשֶׁזּוֹכִין לַעֲשֹוֹתָם בִּקְדֻשָּׁה, וְצִיּוּרָא דְּמַשְׁכְּנָא כְּצִיּוּרָא דְּעֻבְדָּא דִּבְרֵאשִׁית וְכוּ'. אַף עַל פִּי כֵן אִם הָיָה שׁוֹפֵעַ חַסְדּוֹ לֹא הָיִינוּ צְרִיכִין לַעֲשֹוֹת שׁוּם עֵסֶק כְּלָל וְכוּ'. וְעִקַּר הַשְׁפָּעַת הַחֶסֶד הוּא עַל יְדֵי הָרָצוֹן שֶׁמִּתְגַּלֶּה עַל יְדֵי הַצְּדָקָה כַּנַּ"ל, כִּי עִקַּר הַצְּדָקָה הִיא בִּבְחִינַת וְאֶת הָעֹרְבִים צִוִּיתִי לְכַלְכְּלֶךָ, דְּהַיְנוּ שֶׁיַּהֲפֹךְ הָאַכְזָרִיּוּת לְרַחֲמָנוּת, כִּי מִי שֶׁנּוֹתֵן צְדָקָה בְּטִבְעוֹ שֶׁהוּא רַחֲמָן אֵינוֹ חָשׁוּב כָּל כָּךְ, רַק הָעִקָּר לְשַׁבֵּר לֵב הָאַכְזָר לְרַחֲמָנוּת כְּמוֹ הָעוֹרֵב שֶׁהוּא אַכְזָר בְּטִבְעוֹ וְנִתְהַפֵּךְ לְרַחֲמָנוּת לְכַלְכֵּל אֶת אֵלִיָּהוּ, כְּמוֹ כֵן צָרִיךְ כָּל אֶחָד לַהֲפֹךְ הָאַכְזָרִיּוּת שֶׁיֵּשׁ לוֹ בְּטִבְעוֹ לְרַחֲמָנוּת וּלְפַזֵּר צְדָקָה יוֹתֵר מִטִּבְעוֹ. וְעַל יְדֵי זֶה עִקַּר הִתְגַּלּוּת הָרָצוֹן, כִּי מִנֵּיהּ וּבֵיהּ אַבָּא לֵיזִיל בֵּיהּ נַרְגָּא, כִּי עַל יְדֵי שֶׁהוּא מְהַפֵּךְ הָרֹגֶז וְהָאַכְזָרִיּוּת שֶׁבְּטִבְעוֹ לְרַחֲמָנוּת וְלִתֵּן צְדָקָה, עַל יְדֵי זֶה נִתְבַּטֵּל הָרֹגֶז, שֶׁהוּא הֵפֶךְ הָרָצוֹן וְנִתְגַּלֶּה הָרָצוֹן וְכוּ', וְעַל יְדֵי זֶה נִתְבַּטְּלִין כָּל הָעֲסָקִים וְהָעַבְדוּת וְכָל הַל"ט מְלָאכוֹת, כִּי נִתְקַיֵּם "וְעָמְדוּ זָרִים וְכוּ'" כַּנַּ"ל, עַיֵּן שָׁם כָּל זֶה הֵיטֵב:
<h3>אות י</h3>
וְהִנֵּה עַל פִּי הַנַּ"ל מְבֹאָר הָעִנְיָן הֵיטֵב כִּי עִקַּר הָרָצוֹן הוּא כְּשֶׁזּוֹכִין לִרְצוֹן אֱמֶת בְּעוֹלַם הָעֲשִֹיָּה הַזֶּה, אֲשֶׁר בִּשְׁבִיל זֶה יָרְדָה הַנְּשָׁמָה לְזֶה הָעוֹלָם דַּיְקָא וְאָז כְּשֶׁזּוֹכִין לְרָצוֹן בְּזֶה הָעוֹלָם הָרָחוֹק בְּיוֹתֵר. שֶׁעַל יְדֵי זֶה הָרָצוֹן חָזָק וּמֵאִיר בְּיוֹתֵר כַּנַּ"ל, אֲזַי נִכְלָל עֲשִֹיָּה בְּרָצוֹן וְנִתְהַפֵּךְ עֲשִֹיָּה, שֶׁהוּא בְּחִינַת רֹגֶז וָדִין, לָרָצוֹן שֶׁזֶּהוּ עִקַּר שְׁלֵמוּת הָרָצוֹן לַהֲפֹךְ רֹגֶז לְרָצוֹן שֶׁהוּא בְּחִינָה הַנַּ"ל לַהֲפֹךְ עֲשִֹיָּה לְרָצוֹן, כִּי עֲשִֹיָּה, הַיְנוּ כָּל הָעֻבְדּוֹת דְּחֹל וְכָל הָעֲסָקִים, שֶׁהֵם בְּחִינַת ל"ט מְלָאכוֹת, הֵם הֵפֶךְ הָרָצוֹן מַמָּשׁ, כִּי הָרָצוֹן הוּא בְּחִינַת בִּטּוּל, בְּחִינַת שַׁבָּת. וְכָל הָעֲשִֹיּוֹת הֵם בְּהֵפֶךְ מִמֶּנּוּ מַמָּשׁ, כִּי הָעֲשִֹיָּה הֵם בְּחִינַת רֹגֶז וָדִין, כִּי עִקַּר אֲחִיזַת כָּל הַדִּינִים הוּא בַּעֲשִֹיָּה כַּיָּדוּעַ, כִּי כָּל הָעֲשִֹיּוֹת, שֶׁהֵם בְּחִינַת ל"ט מְלָאכוֹת, הֵם נִמְשָׁכִין מֵחֵטְא אָדָם הָרִאשׁוֹן שֶׁעַל יְדֵי זֶה נִתְקַלֵּל, "בְּעִצָּבוֹן תֹּאכֲלֶנָּה בְּזֵעַת אַפֶּיךָ תֹּאכַל לֶחֶם", שֶׁעַל יְדֵי זֶה מֻכְרָחִין לְהִתְיַגֵּעַ בְּאֵלּוּ הַל"ט מְלָאכוֹת וּצְרִיכִין לְהִתְיַגֵּעַ מְאֹד לַעֲשֹוֹת הַל"ט מְלָאכוֹת בִּקְדֻשָּׁה גְּדוֹלָה כְּדֵי לְבָרְרָם מִזֻּהֲמַת הַנָּחָשׁ, שֶׁהוּא ל"ט קְלָלוֹת שֶׁנִּתְקַלְּלוּ אָז בְּחֵטְא אָדָם הָרִאשׁוֹן, שֶׁהֵם בְּחִינַת ל"ט מַלְקִיּוֹת, שֶׁכָּל זֶה הוּא בְּחִינַת רֹגֶז וָדִין. וְעִקַּר הַמְשָׁכַת הַקְּדֻשָּׁה עַל כָּל הָעוֹלַם הָעֲשִֹיָּה וְעַל כָּל הַל"ט מְלָאכוֹת הוּא עַל יְדֵי הָרָצוֹן כַּנַּ"ל, כִּי עַל יְדֵי הָרָצוֹן שֶׁנִּכְסָפִין לַה' יִתְבָּרַךְ בְּעוֹלַם הָעֲשִֹיָּה הַזֶּה בְּרָצוֹן חָזָק וְתַקִּיף מְאֹד יָמִים וְשָׁנִים הַרְבֵּה, עַל יְדֵי זֶה זוֹכִין לַהֲפֹךְ עֲשִֹיָּה לְרָצוֹן עַד שֶׁיְּכוֹלִין לִזְכּוֹת לְבַטֵּל מִיִּשְֹרָאֵל כָּל הַל"ט מְלָאכוֹת וְכָל הָעֲסָקִים וְהַכֹּל עַל יְדֵי הָרָצוֹן וְכַנַּ"ל בְּהַתּוֹרָה הַנַּ"ל. וְעַל כֵּן עִקַּר הִתְגַּלּוּת הָרָצוֹן עַל יְדֵי הַצְּדָקָה שֶׁמְּהַפֵּךְ רֹגֶז לְרָצוֹן כַּנַּ"ל שֶׁעַל יְדֵי זֶה זוֹכֶה לְהַמְשִׁיךְ הֶאָרַת הָרָצוֹן בְּזֶה הָעוֹלַם הָעֲשִֹיָּה, לְבַטֵּל וְלַהֲפֹךְ עוֹלַם הָעֲשִֹיָּה לְרָצוֹן שֶׁיִּתְבַּטְּלוּ כָּל הַל"ט מְלָאכוֹת וְכָל הָעֲסָקִים מִיִּשְֹרָאֵל, וְיִזְכּו רַק לִכְסֹף וּלְהִתְגַּעְגֵּעַ וּלְהִשְׁתּוֹקֵק לַה' יִתְבָּרַךְ בְּרָצוֹן חָזָק וְתַקִּיף מְאֹד כָּל יְמֵיהֶם לְעוֹלָם:
<h3>אות יא</h3>
כִּי עַל יְדֵי הַצְּדָקָה שֶׁנּוֹתֵן לְעָנִי. וְהֶעָנִי הוּא בִּבְחִינַת הָעֲשִֹיָּה, כִּי שָׁם עִקַּר אֲחִיזַת הָעֲנִיּוּת, כַּיָּדוּעַ שֶׁבְּחִינַת הָעֲשִֹיָּה נִקְרָא עָנִי, כִּי עִקַּר הָעֲנִיּוּת נִמְשָׁךְ מִבְּחִינַת בְּעִצָּבוֹן תֹּאכֲלֶנָּה שֶׁזֶּהוּ בְּחִינַת עֲשִֹיָּה, בְּחִינַת ל"ט מְלָאכוֹת כַּנַּ"ל וְעַל כֵּן עַל פִּי הָרֹב הֶעָנִי הוּא בְּכַעַס וּבְרֹגֶז תָּמִיד, כִּי הוּא בִּבְחִינַת עֲשִֹיָּה שֶׁמִּשָּׁם עִקַּר אֲחִיזַת הַדִּין וְהָרֹגֶז. וְזֶה הַנַּדְבָן הַמְהַפֵּךְ אַכְזָרִיּוּתוֹ וּמִתְנַדֵּב לִתֵּן צְדָקָה. זֶהוּ בְּחִינַת רָצוֹן, שֶׁהוּא בְּחִינַת רוּחַ נְדִיבָה נִדְבַת לֵב שֶׁמִּתְרַצֶּה בִּרְצוֹן וְנִדְבַת לִבּוֹ הַטּוֹב לִתֵּן צְדָקָה. וְעַל כֵּן עַל יְדֵי הַצְּדָקָה שֶׁהוּא בְּחִינַת רוּחַ נְדִיבָה, בְּחִינַת רָצוֹן שֶׁמַּשְׁפִּיעַ לְהֶעָנִי. שֶׁהוּא בְּחִינַת עֲשִֹיָּה, בְּחִינַת רֹגֶז, עַל יְדֵי זֶה הוּא מַמְשִׁיךְ הֶאָרַת הָרָצוֹן לִבְחִינַת עֲשִֹיָּה, וְעַל יְדֵי זֶה מְהַפֵּךְ עֲשִֹיָּה וָרֹגֶז לְרָצוֹן. וְגַם בַּחוּשׁ רוֹאִין זֹאת, כִּי מִתְּחִלָּה הָיָה הֶעָנִי בְּצַעַר וָרֹגֶז מֵחֲמַת גֹּדֶל עֲנִיּוּתוֹ וְדָחְקוֹ וְהָיָה מִתְרַעֵם, חַס וְשָׁלוֹם, עַל ה' יִתְבָּרַךְ, וְעַל יְדֵי זֶה שֶׁנָּתַן לוֹ דֵּי מַחְסוֹרוֹ, עַל יְדֵי זֶה רוּחוֹ נָחָה וּמִתְרַצֶּה וּמִתְפַּיֵּס וְנִתְבַּטֵּל הָרֹגֶז שֶׁנֶּאֱחַז בּוֹ בַּתְּחִלָּה וְנִמְשָׁךְ עָלָיו בְּחִינַת הֶאָרַת הָרָצוֹן. וְזֶה עִקַּר מִצְוַת הַצְּדָקָה לְבַטֵּל הָרֹגֶז, לַהֲפֹךְ הָרֹגֶז לְרָצוֹן. כְּמוֹ שֶׁמָּצִינוּ בְּכַמָּה מְקוֹמוֹת, שֶׁעִקַּר הַזְהָרַת הַצְּדָקָה לְבַטֵּל תַּרְעֹמֶת הֶעָנִי, כַּמּוּבָא בַּזֹּהַר הַקָּדוֹשׁ בְּהַהוּא עַנְיָא דַּהֲוָה מִתְרַעֵם וְכוּ'. שֶׁהָיָה, חַס וְשָׁלוֹם, דִּין גָּדוֹל עַל יְדֵי זֶה, רַחֲמָנָא לִצְלַן, וּכְמוֹ שֶׁכָּתוּב, "וְהָיָה כִּי יִצְעַק אֵלַי וְכוּ'". נִמְצָא, שֶׁעַל יְדֵי הַצְּדָקָה שֶׁנּוֹתֵן לְעָנִי, עַל יְדֵי זֶה מְהַפֵּךְ בְּחִינַת הָרֹגֶז, בְּחִינַת עֲשִֹיָּה לְרָצוֹן, שֶׁזֶּהוּ עִקַּר יְרִידַת הָאָדָם לָעוֹלָם הַזֶּה וְזֶה עִקַּר כְּלָלִיּוּת כָּל הַמִּצְווֹת שֶׁבַּתּוֹרָה כַּנַּ"ל. וְעַל כֵּן שְׁקוּלָה מִצְוַת צְדָקָה כְּנֶגֶד כָּל הַתּוֹרָה וְכָל מָקוֹם שֶׁנִּזְכָּר מִצְוָה סְתָם הִיא מִצְוַת צְדָקָה כַּמּוּבָא. כִּי עִקַּר כְּלָלִיּוּת עֲשִֹיַּת כָּל הַמִּצְווֹת בְּזֶה הָעוֹלַם הַמַּעֲשֶֹה דַּיְקָא הוּא לַהֲפֹךְ עֲשִֹיָּה לְרָצוֹן שֶׁזֶּה נַעֲשֶֹה עַל יְדֵי צְדָקָה בְּיוֹתֵר כַּנַּ"ל. וְזֶהוּ שֶׁהִזְהִירָה תּוֹרָה, "וְלֹא יֵרַע לְבָבְךָ בְּתִתְּךָ לוֹ כִּי בִּגְלַל הַדָּבָר הַזֶּה יְבָרֶכְךָ ה' אֱלֹקֶיךָ בְּכָל מַעֲשֶֹךָ וּבְכָל מִשְׁלַח יָדֶךָ", כִּי עִקַּר הַצְּדָקָה הוּא הָרָצוֹן טוֹב, לַהֲפֹךְ הָרֹגֶז וְהָאַכְזָרִיּוּת לְרָצוֹן כַּנַּ"ל. וְעַל כֵּן צָרִיךְ לִתֵּן צְדָקָה בְּרָצוֹן טוֹב בְּלִי שׁוּם רֹעַ הַלֵּב כְּדֵי לְבַטֵּל הָרֹגֶז וּלְהַמְשִׁיךְ הָרָצוֹן שֶׁזֶּהוּ עִקַּר הַצְּדָקָה, שֶׁעַל יְדֵי זֶה זוֹכִין לְבַטֵּל כָּל הַל"ט מְלָאכוֹת שֶׁל חֹל, שֶׁיֵּשׁ בָּהֶם אֲחִיזַת זֻהֲמַת הַנָּחָשׁ בְּחִינַת ל"ט קְלָלוֹת. וְזֶהוּ "כִּי בִּגְלַל הַדָּבָר הַזֶּה יְבָרֶכְךָ ה'", 'יְבָרֶכְךָ ה'' דַּיְקָא הֵפֶךְ הַקְּלָלוֹת שֶׁל חֵטְא אָדָם הָרִאשׁוֹן שֶׁהוּא בְּעִצָּבוֹן תֹּאכֲלֶנָּה בְּחִינַת ל"ט מְלָאכוֹת, כִּי עַל יְדֵי צְדָקָה בְּרָצוֹן טוֹב זוֹכִין לְהַמְשִׁיךְ הֶאָרַת הָרָצוֹן עַל עוֹלַם הָעֲשִֹיָּה וְנִכְלָל עֲשִֹיָּה בְּרָצוֹן, וְעַל יְדֵי זֶה נִתְבַּטֵּל כָּל הָעֲשִֹיּוֹת וְכָל הַל"ט מְלָאכוֹת, כִּי נִתְקַיֵּם הָעוֹלָם בְּחַסְדּוֹ לְבַד שֶׁהוּא בְּחִינַת בְּרָכָה וָחֶסֶד כַּנַּ"ל. "כִּי בִּגְלַל הַדָּבָר הַזֶּה יְבָרֶכְךָ ה' אֱלֹקֶיךָ בְּכָל מַעֲשֶֹיךָ וּבְכָל מִשְׁלַח יָדֶךָ", כִּי נִמְשָׁךְ בְּרָכָה וָחֶסֶד עַל כָּל הָעֲשִֹיּוֹת עַל יְדֵי הֶאָרַת הָרָצוֹן עַד שֶׁזּוֹכִין לְבַטֵּל כָּל הָעֲשִֹיּוֹת לְגַמְרֵי, כִּי נִכְלָל עֲשִֹיָּה בְּרָצוֹן כַּנַּ"ל. וְהַכֹּל עַל יְדֵי הַצְּדָקָה שֶׁמְּהַפֵּךְ רֹגֶז, בְּחִינַת עֲשִֹיָּה, לְרָצוֹן כַּנַּ"ל. וְזֶהוּ 'יְבָרֶכְךָ ה'' - בְּמָמוֹן וְכוּ', כִּי עַל יְדֵי הָרָצוֹן זוֹכִין לִבְחִינַת וְעָמְדוּ זָרִים וְרָעוּ צֹאנְכֶם וְכוּ' וְאַתֶּם כֹּהֲנֵי ה' תִּקָּרֵאוּ כַּנַּ"ל:
<h3>אות יב</h3>
וְזֶה בְּחִינַת עָרֵב, כִּי הֶעָרֵב שֶׁנִּכְנָס בֵּין הַלּוֹוֶה לְהַמַּלְוֶה וּמַבְטִיחַ לְהַמַּלְוֶה שֶׁהַלּוֹוֶה יִפְרַע לוֹ זֶהוּ בְּחִינָה הַנַּ"ל. שֶׁמְּחַיֵּב אֶת עַצְמוֹ לַחֲזֹר הַדָּבָר לְשָׁרְשׁוֹ שֶׁנִּלְקַח מִמֶּנּוּ לְהַעֲלוֹת עֲשִֹיָּה לְרָצוֹן, כִּי הַלּוֹוֶה הוּא בִּבְחִינַת עֲשִֹיָּה וְעַבְדוּת, בְּחִינַת עֶבֶד לֹוֶה לְאִישׁ מַלְוֶה, כִּי עִקַּר כָּל הַהַלְוָאוֹת וְהַחוֹבוֹת שֶׁהֵם בְּחִינַת עֲנִיּוּת וְדַחֲקוּת הַכֹּל נִמְשָׁךְ מִבְּחִינַת בְּעִצָּבוֹן תֹּאכֲלֶנָּה וְכוּ' שֶׁהוּא בְּחִינַת ל"ט מְלָאכוֹת שֶׁמֵּחֲמַת זֶה הוּא כָּל חֶסְרוֹן הַפַּרְנָסָה שֶׁעַל יְדֵי זֶה מֻכְרָחִין לַעֲשֹוֹת כָּל הָעֲסָקִים וְכָל מִי שֶׁנֶּאֱחָז בּוֹ בְּיוֹתֵר זֻהֲמַת הַנָּחָשׁ נוֹפֵל לִטְרָדוֹת וְעַבְדוּת וַעֲסָקִים יוֹתֵר, עַד שֶׁנּוֹפְלִים לְחוֹבוֹת וְהַלְוָאוֹת שֶׁהֵם עַבְדוּת מַמָּשׁ תֹּקֶף הָעֲשִֹיָּה. בְּחִינַת עֶבֶד לֹוֶה לְאִישׁ מַלְוֶה כַּנַּ"ל. וְצָרִיךְ הַלּוֹוֶה לְהִשְׁתַּדֵּל מְאֹד לְקַיֵּם מִצְוַת פְּרִיעַת בַּעַל חוֹב - מִצְוָה, לְהִשְׁתַּדֵּל לִפְרֹעַ לְהַמַּלְוֶה בִּזְמַנּוֹ. וַאֲזַי מְבַטֵּל בְּחִינַת הָעַבְדוּת, בְּחִינַת הַהַלְוָאָה וְהַחוֹב שֶׁהוּא בְּחִינַת הָעֲשִֹיָּה. וְחוֹזֵר וְנִכְלָל בָּרָצוֹן, כִּי חָזַר הַדָּבָר לִמְקוֹמוֹ לְהַמַּלְוֶה שֶׁהוּא בְּחִינַת רָצוֹן, כִּי גָּמַל עִמּוֹ חֶסֶד בְּנִדְבַת לִבּוֹ וּרְצוֹנוֹ הַטּוֹב, כִּי גְּמִילוּת חֶסֶד הוּא בְּחִינַת צְדָקָה וּגְדוֹלָה יוֹתֵר, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (סֻכָּה דַּף מט), גְּדוֹלָה גְּמִילוּת חֶסֶד יוֹתֵר מִן הַצְּדָקָה. כִּי כָּל הָעֲשִׁירוּת נִמְשָׁךְ מִבְּחִינַת רָצוֹן הָעֶלְיוֹן שֶׁמִּשָּׁם כָּל הַהַשְׁפָּעוֹת כַּנַּ"ל וְעַל כֵּן נִקְרָא הַמָּמוֹן כֶּסֶף לְשׁוֹן כִּסּוּפִין וְרָצוֹן, כִּי מִשָּׁם שָׁרְשׁוֹ בַּקְּדֻשָּׁה וְכַנַּ"ל וְעַל כֵּן כָּל הָרֵעַ לְאִישׁ מַתָּן, (מִשְׁלֵי יט) "אֹהֲבֵי עָשִׁיר רַבִּים" (שָׁם יד). וְהַכֹּל מִשְׁתּוֹקְקִים וְנִכְסָפִין אֵלָיו וּמִתְחַבְּרִים עִם הֶעָשִׁיר, כַּמּוּבָא בְּדִבְרֵי רַבֵּנוּ זִכְרוֹנוֹ לִבְרָכָה (סִימָן סח). כָּל זֶה מֵחֲמַת שֶׁהַמָּמוֹן בְּשָׁרְשׁוֹ נִמְשָׁךְ מִבְּחִינַת רָצוֹן כַּנַּ"ל, וְעַל כֵּן מְזוֹנֵי לָאו בִּזְכוּתָא תַּלְיָא כִּי אִם בְּמַזָּלָא, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁהוּא בְּחִינַת מַזָּל הָעֶלְיוֹן, שֶׁהוּא בְּחִינַת דִּקְנָא קַדִּישָׁא כַּיָּדוּעַ, שֶׁהוּא בְּחִינַת רָצוֹן, כַּמְבֹאָר בְּהַתּוֹרָה הַנַּ"ל שֶׁהֶאָרַת הָרָצוֹן עַל יְדֵי בְּחִינַת הַזָּקָן הַקָּדוֹשׁ, עַיֵּן שָׁם. וְעַל כֵּן כְּשֶׁהַלּוֹוֶה מְסַלֵּק הַחוֹב לְהַמַּלְוֶה. וּמְקַיֵּם פְּרִיעַת בַּעַל חוֹב מִצְוָה, עַל יְדֵי זֶה מְבַטֵּל בְּחִינַת הָעַבְדוּת, שֶׁהוּא בְּחִינַת חוֹב וְעוֹלָה הָעַבְדוּת וְהָעֲשִֹיָּה וְחוֹזֵר וְנִכְלָל בָּרָצוֹן שֶׁהוּא בְּחִינַת הַמַּלְוֶה הַגּוֹמֵל חֶסֶד בְּחִינַת רָצוֹן כַּנַּ"ל: אֲבָל מֵחֲמַת שֶׁלִּפְעָמִים אֵין הַמַּלְוֶה רוֹצֶה לְהַאֲמִין לְהַלּוֹוֶה שֶׁיִּפְרָעֶנּוּ כָּרָאוּי עַל כֵּן נִכְנָס הֶעָרֵב וּמַבְטִיחַ לְהַמַּלְוֶה שֶׁיִּפְרָעֶנּוּ הַלּוֹוֶה בִּזְמַנּוֹ. נִמְצָא, שֶׁהֶעָרֵב מַבְטִיחַ עַל סִלּוּק הַחוֹב מֵהַלּוֹוֶה לְהַמַּלְוֶה שֶׁהִיא בְּחִינַת כְּלָלִיּוּת עֲשִֹיָּה בְּרָצוֹן כַּנַּ"ל. וְעַל כֵּן בֶּאֱמֶת אָמְרוּ רַבּוֹתֵינוּ זִכְרוֹנָם לִבְרָכָה, הַרְחֵק מִן הָעֶרְבוֹנוֹת. כִּי אַף עַל פִּי שֶׁהוּא מִצְוָה גְּדוֹלָה לְהַלְווֹת לֶעָנִי וְאִם כֵּן גַּם זֶה הֶעָרֵב בְּוַדַּאי עוֹשֶֹה מִצְוָה, כִּי עַל יָדוֹ הִלְוָה הַמַּלְוֶה לְהַלּוֹוֶה, אֲבָל אַף עַל פִּי כֵן הוּא צָרִיךְ לְהִתְרַחֵק מִזֶּה בְּכָל הָאֶפְשָׁר, כִּי מִי יוֹדֵעַ אִם יִמָּלֵט מֵהֶפְסֵד, כִּי זֶה שֶׁבָּא לִידֵי כָּךְ עַד שֶׁצָּרִיךְ לִלְווֹת וְלִהְיוֹת בַּעַל חוֹב קָשֶׁה מְאֹד שֶׁיִּזְכֶּה לִפְרֹעַ כָּרָאוּי, מֵאַחַר שֶׁנָּפַל לְעַבְדוּת מַמָּשׁ בְּחִינַת עֶבֶד לֹוֶה וְכוּ' וְהָעַבְדוּת הוּא תֹּקֶף הָעֲשִֹיָּה. שֶׁשָּׁם עִקַּר אֲחִיזַת הָעֲנִיּוּת וְכָל מַה שֶּׁיּוֹרְדִים, חַס וְשָׁלוֹם, יוֹתֵר לִבְחִינַת עֲשִֹיָּה לְעַבְדוּת, חַס וְשָׁלוֹם, הָעֲנִיּוּת מִתְגַּבֵּר בְּיוֹתֵר, חַס וְשָׁלוֹם, וְעַל כֵּן זֶה הַלּוֹוֶה שֶׁהוּא בְּחִינַת עֶבֶד לֹוֶה, בְּחִינַת עַבְדוּת מַמָּשׁ קָשֶׁה לוֹ מְאֹד לְבַטֵּל הָעֲנִיּוּת בְּחִינַת עַבְדוּת וּלְסַלֵּק הַחוֹב, כִּי סִלּוּק הַחוֹב הוּא בְּחִינַת כְּלָלִיּוּת עֲשִֹיָּה בְּרָצוֹן כַּנַּ"ל שֶׁזֶּהוּ בְּחִינַת כָּל עֲבוֹדַת הָאָדָם בָּעוֹלָם הַזֶּה. אֲשֶׁר בִּשְׁבִיל זֶה יָרְדָה הַנְּשָׁמָה לְזֶה הָעוֹלַם הַמַּעֲשֶֹה כְּדֵי לִכְלֹל עֲשִֹיָּה בְּרָצוֹן כַּנַּ"ל וְכַמְבֹאָר לְעֵיל (בְּהִלְכוֹת הָעוֹשֶֹה שָׁלִיחַ) שֶׁכְּלָלִיּוּת הָעֲבוֹדָה בָּעוֹלָם הַזֶּה הוּא בְּחִינַת סִלּוּק הַחוֹב שֶׁאָנוּ מְסַלְּקִין חוֹבָתֵנוּ לַה' יִתְבָּרַךְ, שֶׁאָנוּ מְחֻיָּבִים לְהַעֲלוֹת כָּל הָעוֹלָמוֹת לַה' יִתְבָּרַךְ, עַיֵּן שָׁם: וּבֶאֱמֶת גַּם הָאָדָם בָּעוֹלָם הַזֶּה הוּא מְסֻכָּן מְאֹד מְאֹד. וְעַל כֵּן אָמְרוּ רַבּוֹתֵינוּ זִכְרוֹנָם לִבְרָכָה, טוֹב לוֹ שֶׁלֹּא נִבְרָא מִשֶּׁנִּבְרָא. כִּי אַף עַל פִּי שֶׁמַּה שֶּׁיָּרַד לְזֶה הָעוֹלָם הָרָחוֹק הוּא טוֹבָה גְּדוֹלָה אֵלָיו אִם זָכָה, כִּי עַל יְדֵי זֶה דַּיְקָא יָכוֹל לִזְכּוֹת לְהֶאָרַת הָרָצוֹן בִּשְׁלֵמוּת וְלִכְלֹל עֲשִֹיָּה בְּרָצוֹן שֶׁזֶּה עִקַּר שַׁעֲשׁוּעָיו וְתַעֲנוּגָיו יִתְבָּרַךְ כַּנַּ"ל, אֲבָל מִי יוֹדֵעַ אִם יִזְכֶּה לָזֶה, כִּי מֵעֹצֶם גַּשְׁמִיּוּת הָעוֹלַם הָעֲשִֹיָּה הַזֶּה, חַס וְשָׁלוֹם, יָכוֹל לִשְׁכֹּחַ לְגַמְרֵי אֶת הָרָצוֹן כַּנַּ"ל. וְעַל כֵּן בְּוַדַּאי צְרִיכִין לְהַרְחִיק מִן הָעַרְבוּת שֶׁהוּא בְּחִינָה שֶׁמְּחַיֵּב עַצְמוֹ לִהְיוֹת עָרֵב שֶׁבְּוַדַּאי יְסַלֵּק הַלּוֹוֶה לְהַמַּלְוֶה שֶׁהוּא בְּחִינַת כְּלָלִיּוּת עֲשִֹיָּה בְּרָצוֹן כַּנַּ"ל, כִּי מִי יוֹדֵעַ אִם יְקַיֵּם הַלּוֹוֶה מִצְוַת פֵּרָעוֹן, כִּי מֵאַחַר שֶׁיָּרַד לִבְחִינַת הַלְוָאָה וָחוֹב קָשֶׁה מְאֹד לִפְרֹעַ. וְצָרִיךְ יְגִיעָה גְּדוֹלָה לָזֶה כְּמוֹ שֶׁרוֹאִין בַּחוּשׁ שֶׁמִּי שֶׁחַס וְשָׁלוֹם נַעֲשֶֹה בַּעַל חוֹב קָשֶׁה לוֹ מְאֹד לָצֵאת מִן הַחוֹבוֹת כִּמְעַט כָּל יָמָיו וְעַל פִּי רֹב הֵם מֵתִים בַּעֲלֵי חוֹבוֹת, וְכָל הַכְּפִירוֹת וְהַהַכְחָשׁוֹת שְׁכִיחִים בְּיוֹתֵר בֵּין הַבַּעֲלֵי חוֹבוֹת. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, וּלְוַאי, שֶׁיִּפְרַע בִּזְמַנּוֹ. 'וּלְוַאי' בְּוַדַּאי, כִּי קָשֶׁה מְאֹד לָצֵאת מִן הַחוֹב, כִּי זֶהוּ בְּחִינַת כְּלָלִיּוּת עֲשִֹיָּה בְּרָצוֹן שֶׁצְּרִיכִין לָזֶה זְכוּת גָּדוֹל כַּנַּ"ל וְעַל כֵּן הִזְהִירוּ רַבּוֹתֵינוּ זִכְרוֹנָם לִבְרָכָה: הַרְחֵק מִן הָעֶרְבוֹנוֹת כַּנַּ"ל:
<h3>אות יג</h3>
עַל כֵּן כְּלָלִיּוּת כָּל הַתּוֹרָה נִקְרָא בְּשֵׁם עַרְבוּת, כְּמוֹ שֶׁכָּתוּב (מִשְׁלֵי ו): "בְּנִי אִם עָרַבְתָּ לְרֵעֶךָ תָּקַעְתָּ לַזָּר כַּפֶּיךָ וְכוּ' עֲשֵֹה זֹאת אֵפוֹא בְּנִי וְהִנָּצֵל. כִּי בָאתָ בְכַף רֵעֶךָ לֵךְ הִתְרַפֵּס וּרְהַב רֵעֶיךָ". וּפֵרֵשׁ רַשִׁ"י. 'בְּנִי, אִם עָרַבְתָּ', עַרְבוּת מָמוֹן כְּמַשְׁמָעוֹ וְכוּ'. דָּבָר אַחֵר, 'בְּנִי, אִם עָרַבְתָּ לְרֵעֶךָ' אַחַר שֶׁנַּעֲשֵֹיתָ עָרֵב לְהַקָּדוֹשׁ בָּרוּךְ הוּא שֶׁהוּא רֵעֶךָ, כְּדִכְתִיב, "זֶה דוֹדִי וְזֶה רֵעִי". וְקִבַּלְתָּ עָלֶיךָ בְּסִינַי וּבְעַרְבוֹת מוֹאָב בְּאָלָה וּבִשְׁבוּעָה לִשְׁמֹר מִצְווֹתָיו, 'תָּקַעְתָּ לַזָּר כַּפֶּיךָ' שֶׁתָּשׁוּב וְתָסוּר מִדְּרָכָיו וְתִדְבַּק בְּאֶפִּיקוֹרְסִין וְכוּ'. 'עֲשֵֹה זֹאת אֵפוֹא בְּנִי וְהִנָּצֵל וְכוּ'. נִמְצָא, שֶׁהַחִיּוּב וְהַקַּבָּלָה שֶׁקִּבַּלְנוּ עָלֵינוּ לִשְׁמֹר מִצְווֹתָיו הַקְּדוֹשִׁים נִקְרָא עַרְבוּת כַּנַּ"ל, כִּי בֶּאֱמֶת הוּא בְּחִינַת עֵרְבוֹן מָמוֹן מַמָּשׁ וְהַכֹּל אֶחָד וּשְׁנֵי הַפֵּרוּשִׁים שֶׁל רַשִׁ"י כְּלוּלִים יַחַד, כִּי עֲשִֹיַּת כָּל הַמִּצְווֹת בָּעוֹלָם הַזֶּה הוּא לִכְלֹל עֲשִֹיָּה בְּרָצוֹן כַּנַּ"ל. שֶׁזֶּהוּ בְּחִינַת עַרְבוּת מָמוֹן מַמָּשׁ כַּנַּ"ל, כִּי כְּמוֹ שֶׁהֶעָרֵב מְחַיֵּב אֶת עַצְמוֹ שֶׁיְּסַלֵּק הַלּוֹוֶה וְהוּא מְחֻיָּב לְהִשְׁתַּדֵּל בָּזֶה, כִּי נַעֲשָֹה עָרֵב עַל זֶה שֶׁיְּסַלֵּק הַלּוֹוֶה לְהַמַּלְוֶה. שֶׁעַל יְדֵי זֶה הוּא בְּחִינַת כְּלָלִיּוּת עֲשִֹיָּה בְּרָצוֹן כַּנַּ"ל. כְּמוֹ כֵן כָּל אָדָם מְחַיֵּב אֶת עַצְמוֹ לַה' יִתְבָּרַךְ בִּירִידָתוֹ לְזֶה הָעוֹלָם שֶׁיַּעֲלֶה וִיקַשֵּׁר כָּל הָעֲשִֹיָּה לָרָצוֹן שֶׁיַּחֲזֹר וְיֻכְלַל הָעוֹלָם בְּשָׁרְשׁוֹ. שֶׁזֶּהוּ בְּחִינַת סִלּוּק הַחוֹב, כַּמְבֹאָר לְעֵיל בְּהִלְכוֹת הָעוֹשֶֹה שָׁלִיחַ, עַיֵּן שָׁם, הַיְנוּ שֶׁיַּחֲזֹר וְיֻכְלַל עֲשִֹיָּה בְּרָצוֹן שֶׁהוּא שֹׁרֶשׁ הַכֹּל כַּנַּ"ל. נִמְצָא, שֶׁהָאָדָם חִיֵּב אֶת עַצְמוֹ בְּחִיּוּב עַרְבוּת מַמָּשׁ לַה' יִתְבָּרַךְ וְעַל כֵּן נִקְרָא בְּשֵׁם עָרֵב כַּנַּ"ל:
<h3>אות יד</h3>
וְזֶה בְּחִינַת עָרֵב בִּשְׁעַת מַתַּן מָעוֹת מִשְׁתַּעְבֵּד בְּלֹא קִנְיָן, אֲבָל לְאַחַר מַתַּן מָעוֹת אֵינוֹ מִשְׁתַּעְבֵּד אֶלָּא בְּקִנְיָן: כִּי עִקַּר מַה שֶּׁצְּרִיכִין אֵיזֶה קִנְיָן דַּיְקָא לְקַיֵּם כָּל הַמַּשָּא וּמַתָּן וְהָעֲסָקִים שֶׁבֵּין אָדָם לַחֲבֵרוֹ הוּא רַק כְּדֵי לְהַמְשִׁיךְ הֶאָרַת הָרָצוֹן שֶׁעַל יְדֵי זֶה נִתְקַיְּמִין כָּל הַדְּבָרִים וְלֹא יוּכַל לְשַׁנּוֹת עוֹד, כִּי בֶּאֱמֶת בְּוַדַּאי רָאוּי לָאָדָם לַעֲמֹד בְּדִבּוּרוֹ וּכְשֶׁמּוֹכֵר אוֹ קוֹנֶה חֵפֶץ מֵחֲבֵרוֹ בִּדְבָרִים בִּלְבַד בְּוַדַּאי רָאוּי לוֹ לְקַיֵּם אֱמוּנַת דִּבּוּרוֹ, אַךְ מַה שֶּׁשְּׁכִיחִים שִׁנּוּיִים וְהַכְחָשׁוֹת בְּמַשָּא וּמַתָּן זֶה נִמְשָׁךְ רַק מִפְּגַם הָרָצוֹן, כִּי הָרָצוֹן הוּא בְּחִינַת אֱמוּנָה, כִּי עִקַּר הָרָצוֹן הוּא שֶׁמַּאֲמִינִים שֶׁהַכֹּל מִתְנַהֵג בִּרְצוֹנוֹ יִתְבָּרַךְ לְבַד, כַּמְבֹאָר בְּהַתּוֹרָה הַנַּ"ל: וְאַף עַל פִּי שֶׁלְּעֵיל דִּבַּרְנוּ בְּעִנְיַן הָרָצוֹן וְהִשְׁתּוֹקְקוּת אֵלָיו יִתְבָּרַךְ וּבְהַתּוֹרָה הַנַּ"ל מְדַבֵּר מֵעִנְיַן הָרָצוֹן שֶׁל ה' יִתְבָּרַךְ שֶׁאָנוּ מַאֲמִינִים שֶׁהַכֹּל בִּרְצוֹן ה' יִתְבָּרַךְ לְבַד, בֶּאֱמֶת הַכֹּל אֶחָד, כִּי זֶה תָּלוּי בָּזֶה, כִּי מִי שֶׁמַּאֲמִין בֶּאֱמֶת בָּרָצוֹן הַנַּ"ל, הַיְנוּ שֶׁהַכֹּל מִתְנַהֵג רַק בִּרְצוֹנוֹ יִתְבָּרַךְ לְבַד, בְּוַדַּאי הוּא מִשְׁתּוֹקֵק וְרוֹצֶה וְכוֹסֵף אֵלָיו וְלַעֲבוֹדָתוֹ יִתְבָּרַךְ בְּרָצוֹן חָזָק מְאֹד וַאֲפִלּוּ אִם לִפְעָמִים נוֹפֵל מִמַּדְרֵגָתוֹ, וַאֲפִלּוּ אִם נָפַל חַס וְשָׁלוֹם, רַחֲמָנָא לִצְלַן, אַף עַל פִּי כֵן כָּל זְמַן שֶׁיֵּשׁ לוֹ אֱמוּנָה שְׁלֵמָה בַּה' יִתְבָּרַךְ וּמַאֲמִין שֶׁהַכֹּל מִתְנַהֵג רַק בִּרְצוֹנוֹ יִתְבָּרַךְ לְבַד, בְּוַדַּאי עֲדַיִן יֵשׁ לוֹ רָצוֹן חָזָק מְאֹד לַה' יִתְבָּרַךְ, כִּי סוֹף כָּל סוֹף מַה יִּהְיֶה בְּסוֹפוֹ, כִּי אֵין חֹשֶׁךְ וְאֵין צַלְמָוֶת לְהִסָּתֶר שָׁם פֹּעֲלֵי אָוֶן כִּי בְּוַדַּאי רִבּוּי עֲווֹנוֹתָיו, רַחֲמָנָא לִצְלַן, לֹא יוּכְלוּ לְהַסְתִּירוֹ מִפָּנָיו יִתְבָּרַךְ וְסוֹף כָּל סוֹף יִצְטָרֵךְ לִתֵּן דִּין וְחֶשְׁבּוֹן לִפְנֵי כִּסֵּא כְּבוֹדוֹ יִתְבָּרַךְ וּמַה יַּעֲשֶֹה לְיוֹם פְּקֻדָּה. עַל כֵּן אַף עַל פִּי שֶׁיָּכוֹל לִהְיוֹת לִפְעָמִים שֶׁהָאָדָם מֵשִֹים כָּל זֶה אֶל לִבּוֹ וְיוֹתֵר מִזֶּה. וְאַף עַל פִּי כֵן אֵינוֹ יָכוֹל לְהִתְגַּבֵּר עַל תַּאֲוָתוֹ, אֲבָל אַף עַל פִּי כֵן עַל כָּל פָּנִים רָצוֹן חָזָק מְאֹד מְאֹד יֵשׁ לוֹ תָּמִיד לָשׁוּב אֵלָיו יִתְבָּרַךְ מֵאַחַר שֶׁמַּאֲמִין בִּרְצוֹן ה' יִתְבָּרַךְ וְהַכֹּל מִתְנַהֵג בִּרְצוֹנוֹ יִתְבָּרַךְ וְה' יִתְבָּרַךְ יְשַׁלֵּם לְכָל אָדָם כְּפָעֳלוֹ וּכְמַעֲשֵֹה יָדוֹ, מִי פֶּתִי שֶׁלֹּא יִכְסֹף וְיִרְצֶה בְּרָצוֹן חָזָק מְאֹד מְאֹד בִּכְלוֹת הַנֶּפֶשׁ לָשׁוּב אֵלָיו יִתְבָּרַךְ לְהִנָּצֵל מִן הַשְּׁאוֹל תַּחְתִּיּוֹת וּמִשְּׁאָר עֳנָשִׁים קָשִׁים וּמָרִים מְאֹד, רַחֲמָנָא לִצְלַן, וְלִזְכּוֹת לְחַיֵּי עוֹלָם הַבָּא וּלְנֶצַח? נִמְצָא, שֶׁעַל יְדֵי אֱמוּנַת הָרָצוֹן הַנַּ"ל שֶׁמַּאֲמִינִים בַּה' יִתְבָּרַךְ שֶׁהַכֹּל בִּרְצוֹנוֹ לְבַד, עַל יְדֵי זֶה בְּוַדַּאי יֵשׁ לוֹ רָצוֹן חָזָק לַה' יִתְבָּרַךְ וְכָל זֶה שֶׁזּוֹכֶה לְרָצוֹן אַף עַל פִּי שֶׁעֲדַיִן אֵינוֹ זוֹכֶה לַעֲבוֹדָתוֹ יִתְבָּרַךְ עֲדַיִן לֹא אָבְדָה תִּקְוָתוֹ מֵה', כִּי סוֹף כָּל סוֹף יִזְכֶּה לִהְיוֹת אִישׁ כָּשֵׁר כִּרְצוֹנוֹ יִתְבָּרַךְ עַל יְדֵי הַהִשְׁתּוֹקְקוּת וְהָרָצוֹן אִם יַתְמִיד וְיַרְגִּיל עַצְמוֹ בָּזֶה הַרְבֵּה לְהִשְׁתּוֹקֵק תָּמִיד לַה' יִתְבָּרַךְ וּלְתוֹרָתוֹ וְלַעֲבוֹדָתוֹ וְכַנַּ"ל. וְעִנְיָן זֶה מְבֹאָר הֵיטֵב מִמַּשְׁמָעוּת הַשִּיחָה שֶׁשָּׁמַעְנוּ בְּעֵת שֶׁגִּלָּה הַתּוֹרָה הַזֹּאת: וְכָל הַכְּפִירוֹת וְהַהַכְחָשׁוֹת וְהַשִּׁנּוּיִים שֶׁבֵּין בְּנֵי אָדָם בְּמַשָּא וּמַתָּן הַכֹּל נִמְשָׁךְ מִבְּחִינַת כְּפִירוֹת מִפְּגַם אֱמוּנָה, כִּי מִי שֶׁיֵּשׁ לוֹ אֱמוּנָה שְׁלֵמָה בַּה' יִתְבָּרַךְ וּמַאֲמִין שֶׁהַכֹּל בִּרְצוֹנוֹ יִתְבָּרַךְ לְבַד בְּוַדַּאי עוֹשֶֹה הַמַּשָּא וּמַתָּן שֶׁלּוֹ גַּם כֵּן בֶּאֱמוּנָה שְׁלֵמָה וְאֵינוֹ מְשַׁנֶּה דִּבּוּרוֹ לְעוֹלָם. וּמֵחֲמַת שֶׁכָּל הָעֲסָקִים וְכָל הַמַּשָּא וּמַתָּן שֶׁכֻּלָּם נִמְשָׁכִים מִבְּחִינַת ל"ט מְלָאכוֹת הֵם בִּבְחִינַת פְּגַם הָרָצוֹן שֶׁהוּא בְּחִינַת אֱמוּנָה. כַּמְבֹאָר בְּהַתּוֹרָה הַנַּ"ל שֶׁכְּשֶׁזּוֹכִין לְרָצוֹן בִּשְׁלֵמוּת, אָז אֵין צְרִיכִין לַעֲשֹוֹת שׁוּם עֵסֶק וְשׁוּם מַשָּא וּמַתָּן כְּלָל, כִּי מִתְקַיֵּם הָעוֹלָם בְּחַסְדּוֹ כַּנַּ"ל. נִמְצָא, שֶׁאִם הָיִינוּ זוֹכִין לְרָצוֹן בִּשְׁלֵמוּת לֹא הָיִינוּ צְרִיכִים לַעֲשֹוֹת שׁוּם מַשָּא וּמַתָּן וָעֵסֶק כְּלָל וְעַל כֵּן שְׁכִיחִים בְּיוֹתֵר כְּפִירוֹת וְהַכְחָשׁוֹת וְשִׁנּוּיִים בְּהַמַּשָּא וּמַתָּן מֵחֲמַת שֶׁהַמַּשָּא וּמַתָּן נִמְשָׁךְ מִבְּחִינַת פְּגַם הָרָצוֹן שֶׁהוּא בְּחִינַת פְּגַם אֱמוּנָה. וּמִפְּגַם אֱמוּנָה נִמְשָׁכִין כָּל הַהַכְחָשׁוֹת וְהַכְּפִירוֹת וְהַשִּׁנּוּיִים שֶׁבְּמַשָּא וּמַתָּן כַּנַּ"ל. וְעַל כֵּן צְרִיכִין לְהִתְגַּבֵּר מְאֹד מְאֹד לְהִשְׁתַּדֵּל לַעֲשֹוֹת מַשָּא וּמַתָּן בֶּאֱמוּנָה שְׁלֵמָה שֶׁיִּהְיֶה הַהֵן הֵן וְהַלָּאו לָאו וְלֹא יְשַׁנֶּה וְלֹא יַחֲלִיף דִּבּוּרוֹ לְעוֹלָם, כִּי מֵחֲמַת שֶׁשְּׁכִיחִים שָׁם כְּפִירוֹת וְשִׁנּוּיִים שֶׁנִּמְשָׁכִים מִפְּגַם הָרָצוֹן כַּנַּ"ל, עַל כֵּן כָּל מִי שֶׁמֻּכְרָח לַעֲשֹוֹת מַשָּא וּמַתָּן צָרִיךְ הִתְגַּבְּרוּת גָּדוֹל לְהִנָּצֵל מִכְּפִירוֹת וְהַכְחָשׁוֹת הַשְּׁכִיחִים שָׁם כַּנַּ"ל. וְעִקַּר הָעֵצָה לִזְכּוֹת לָזֶה שֶׁיִּהְיֶה מַשָּאוֹ וּמַתָּנוֹ בֶּאֱמוּנָה הוּא לְהַרְבּוֹת בִּצְדָקָה, כִּי עַל יְדֵי צְדָקָה מַמְשִׁיכִין הֶאָרַת הָרָצוֹן שֶׁהוּא בְּחִינַת אֱמוּנָה כַּנַּ"ל. וְעַל יְדֵי זֶה זוֹכִין לְהַמְשִׁיךְ אֱמוּנָה וְרָצוֹן בְּהַמַּשָּא וּמַתָּן וְאָז יִזְכֶּה שֶׁיִּהְיֶה מַשָּאוֹ וּמַתָּנוֹ בֶּאֱמוּנָה שֶׁהוּא בְּחִינַת רָצוֹן כַּנַּ"ל, כִּי בֶּאֱמֶת אִם הָיִינוּ כֻּלָּנוּ זוֹכִין לִתֵּן צְדָקָה כָּרָאוּי כְּבָר הָיָה מִתְבַּטֵּל הַמַּשָּא וּמַתָּן לְגַמְרֵי וְלֹא הָיִינוּ צְרִיכִין לַעֲשֹוֹת שׁוּם מַשָּא וּמַתָּן וּמְלָאכָה וָעֵסֶק כְּלָל כַּנִּזְכָּר לְעֵיל בַּתּוֹרָה הַנַּ"ל, כִּי עַל יְדֵי צְדָקָה מֵאִיר וְנִתְגַּלֶּה הָרָצוֹן שֶׁעַל יְדֵי זֶה נִתְבַּטֵּל כָּל עֲשִֹיּוֹת הַל"ט מְלָאכוֹת וְכָל הַמַּשָּא וּמַתָּן כַּנַּ"ל, כִּי הָיָה מִתְקַיֵּם וְעָמְדוּ זָרִים וְרָעוּ צֹאנְכֶם וְכוּ' כַּנַּ"ל, אֲבָל גַּם כָּל זְמַן שֶׁאֵין זוֹכִין לָזֶה לְבַטֵּל הַמְלָאכוֹת וְהַמַּשָּא וּמַתָּן לְגַמְרֵי וּמֻכְרָחִין עֲדַיִן לַעֲסֹק בְּמַשָּא וּמַתָּן וּמְלָאכָה בִּשְׁבִיל פַּרְנָסָה, אַף עַל פִּי כֵן צְרִיכִין עַל כָּל פָּנִים לִרְאוֹת וְלַעֲשֹוֹת הַמַּשָּא וּמַתָּן בִּקְדֻשָּׁה בֶּאֱמוּנָה שְׁלֵמָה וְזֶה זוֹכִין גַּם כֵּן עַל יְדֵי צְדָקָה שֶׁעַל יְדֵי זֶה מֵאִיר הָרָצוֹן שֶׁהוּא בְּחִינַת אֱמוּנָה כַּנַּ"ל. וּכְפִי הֶאָרַת הָרָצוֹן בְּחִינַת אֱמוּנָה עַל יְדֵי צְדָקָה, כְּמוֹ כֵן נִדְחִין כְּפִירוֹת מֵהַמַּשָּא וּמַתָּן שֶׁהֵם נִמְשָׁכִין מִזֻּהֲמַת הַנָּחָשׁ הַנֶּאֱחָזִין בַּל"ט מְלָאכוֹת, כִּי עַל יְדֵי צְדָקָה מְבַטֵּל מֵצַח הַנָּחָשׁ כַּנַּ"ל. וְאָז זוֹכֶה שֶׁיִּהְיוּ הַל"ט מְלָאכוֹת בִּבְחִינַת ל"ט מְלָאכוֹת הַמִּשְׁכָּן שֶׁהֵם בִּבְחִינַת הֶאָרַת הָרָצוֹן, כִּי הַמִּשְׁכָּן נַעֲשָֹה מִנִּדְבַת לֵב וְרָצוֹן הַטּוֹב שֶׁל כָּל אֶחָד וְאֶחָד מִיִּשְֹרָאֵל, כְּמוֹ שֶׁכָּתוּב, "מֵאֵת כָּל אִישׁ אֲשֶׁר יִדְּבֶנּוּ לִבּוֹ תִּקְחוּ אֶת תְּרוּמָתִי". שֶׁזֶּהוּ בְּחִינַת צְדָקָה נִדְבַת לֵב, בְּחִינַת רָצוֹן, כִּי מִי שֶׁזּוֹכֶה לְהַמְשִׁיךְ הֶאָרַת הָרָצוֹן עַל יְדֵי הַצְּדָקָה אֲפִלּוּ כְּשֶׁעוֹשֶֹה הַל"ט מְלָאכוֹת וּמַשָּא וּמַתָּן אֵינוֹ נוֹפֵל לַעֲשִֹיָּה גַּשְׁמִיּוּת רַק, אַדְּרַבָּא, הוּא מְקַדֵּשׁ בְּחִינַת הָעֲשִֹיָּה וּמַמְשִׁיךְ הֶאָרַת הָרָצוֹן אֲפִלּוּ בָּעֲשִֹיָּה כַּנַּ"ל, שֶׁזֶּהוּ עִקַּר שְׁלֵמוּת הָרָצוֹן וּמַעֲלֶה עֲשִֹיָּה לְרָצוֹן כַּנַּ"ל עַד שֶׁיָּכוֹל לִזְכּוֹת לְבַטֵּל עֲשִֹיַּת הַל"ט מְלָאכוֹת וּמַשָּא וּמַתָּן לְגַמְרֵי וְאָז יִזְכֶּה לְהַרְבּוֹת בִּצְדָקָה יוֹתֵר וְיוֹתֵר, שֶׁעַל יְדֵי זֶה יַמְשִׁיךְ הָרָצוֹן יוֹתֵר וְיוֹתֵר עַד שֶׁנִּתְבַּטֵּל הַמַּשָּא וּמַתָּן לְגַמְרֵי כַּנַּ"ל:
<h3>אות טו</h3>
נִמְצָא, שֶׁעִקַּר קְדֻשַּׁת הַמַּשָּא וּמַתָּן לִזְכּוֹת לַעֲשִֹיַּת מַשָּא וּמַתָּן בֶּאֱמוּנָה לִבְלִי לְשַׁנּוֹת דִּבּוּרוֹ זוֹכִין עַל יְדֵי הַצְּדָקָה שֶׁהוּא בְּחִינַת הֶאָרַת הָרָצוֹן כַּנַּ"ל וּמֵחֲמַת זֶה תִּקְּנוּ רַבּוֹתֵינוּ זִכְרוֹנָם לִבְרָכָה שֶׁאֵין הַמַּשָּא וּמַתָּן נִקְנֶה כִּי אִם בְּקִנְיָן הַשַּׁיָּךְ לְכָל דָּבָר, כָּל זֶה מֵחֲמַת שֶׁשְּׁכִיחִים כְּפִירוֹת וְשִׁנּוּיִים בְּהַמַּשָּא וּמַתָּן שֶׁנִּמְשָׁכִין מִפְּגַם הָרָצוֹן כַּנַּ"ל עַל כֵּן עָמְדוּ עַל סוֹף דַּעְתָּן שֶׁל בְּנֵי אָדָם שֶׁאֵין גּוֹמְרִין הַמִּקָּח בִּרְצוֹנָם בִּשְׁלֵמוּת כָּל זְמַן שֶׁלֹּא הָיָה בּוֹ קִנְיָן גָּמוּר, כִּי הַדֵּעָה וְהָרָצוֹן שֶׁבְּמַשָּא וּמַתָּן הוּא פָּגוּם קְצָת כַּנַּ"ל עַל כֵּן שְׁכִיחִים בּוֹ שִׁנּוּיִים וּרְצוֹנוֹת מִתְחַלְּפִים הַרְבֵּה שֶׁכָּל זֶה נִמְשָׁךְ מִפְּגַם הָרָצוֹן שֶׁמִּשָּׁם נִמְשָׁךְ הַמַּשָּא וּמַתָּן כַּנַּ"ל עַל כֵּן אָמְרוּ שֶׁאֵין הַמִּקָּח נִגְמָר כִּי אִם בְּקִנְיָן שֶׁתִּקְּנוּ לְכָל דָּבָר, כִּי עַל יְדֵי הַקִּנְיָן נִמְשָׁךְ הֶאָרַת הָרָצוֹן לְתוֹךְ הַמַּשָּא וּמַתָּן וְאָז אִי אֶפְשָׁר לְשַׁנּוֹת עוֹד: וְזֶה בְּחִינַת קִנְיַן סוּדָר שֶׁקּוֹנֶה בְּכָל הַדְּבָרִים, כִּי הַבְּגָדִים הֵם בִּבְחִינַת הֶאָרַת הַצְּדָקָה, בִּבְחִינַת צֶדֶק לָבַשְׁתִּי וַיִּלְבָּשֵׁנִי, כִּי עַל יְדֵי הַצְּדָקָה עִקַּר הַמְשָׁכַת הָרָצוֹן כַּנַּ"ל, כִּי עַל יְדֵי הַצְּדָקָה מְהַפֵּךְ הָרֹגֶז, בְּחִינַת עֲשִֹיָּה, לְרָצוֹן שֶׁזֶּה עִקַּר שְׁלֵמוּת הָרָצוֹן, שֶׁזֶּהוּ בְּחִינַת עֲשִֹיַּת כָּל הַמִּצְווֹת שֶׁבַּתּוֹרָה כְּדֵי לְהַעֲלוֹת עֲשִֹיָּה לְרָצוֹן, כַּמְבֹאָר כָּל זֶה לְעֵיל הֵיטֵב. וְזֶהוּ בְּחִינַת הַלְּבוּשִׁין, בְּחִינַת חֲלוּקָא דְרַבָּנָן שֶׁכָּל הַמִּצְווֹת וְהַזְּכֻיּוֹת שֶׁעוֹשִֹין בָּעוֹלָם הַזֶּה נַעֲשֶֹה מֵהֶם חֲלוּקָא דְרַבָּנָן שֶׁהוּא לְבוּשִׁין לְהַנְּשָׁמָה שֶׁתּוּכַל לַעֲשֹוֹת וְלִכְלֹל בְּמָקוֹם שֶׁצְּרִיכָה לַעֲלוֹת וְכָל זְמַן שֶׁאֵין לְבוּשִׁין לְהַנְּשָׁמָה אֵינָהּ יְכוֹלָה לַעֲלוֹת לִמְקוֹמָהּ. וְלִכְאוֹרָה תָּמוּהַּ, הֲלֹא עִקַּר הַתַּכְלִית הוּא לִזְכּוֹת לְהַכִּיר אֶת ה' יִתְבָּרַךְ אַפִּין בְּאַפִּין וּלְהִכָּלֵל בָּרָצוֹן הָעֶלְיוֹן בְּרַעֲוָא דְּרַעֲוִין, וְלָמָּה צְרִיכָה הַנְּשָׁמָה לְבוּשִׁין דַּיְקָא כִּי הֲלֹא הַלְּבוּשׁ הוּא בְּחִינַת הַסְתָּרָה וְצִמְצוּם שֶׁמַּסְתִּירִין וּמַלְבִּישִׁין הָאוֹר בִּלְבוּשִׁין?! אַךְ עַל פִּי הַנַּ"ל מְבֹאָר הֵיטֵב, כִּי עִקַּר שְׁלֵמוּת הַנְּשָׁמָה הוּא שֶׁתִּזְכֶּה לְרָצוֹן כַּנַּ"ל וְעִקַּר הָרָצוֹן הוּא עַל יְדֵי הִתְרַחֲקוּת כַּנַּ"ל אֲשֶׁר בִּשְׁבִיל זֶה יָרְדָה הַנְּשָׁמָה לְזֶה הָעוֹלָם הָרָחוֹק דַּיְקָא כְּדֵי שֶׁתִּזְכֶּה כָּאן לְרָצוֹן בִּשְׁלֵמוּת כַּנַּ"ל. וְאָז כְּשֶׁהַנְּשָׁמָה זוֹכָה לְהֵיטִיב מַעֲשֶֹיהָ בְּזֶה הָעוֹלָם, אָז נַעֲשֶֹה מִכָּל מִצְוָה וּמַעֲשֶֹה הַטּוֹב שֶׁעָשְֹתָה בְּזֶה הָעוֹלָם נַעֲשֶֹה מִמֶּנּוּ לְבוּשׁ לְהַנְּשָׁמָה וְהַלְּבוּשׁ הוּא בְּחִינַת הֶאָרַת הָרָצוֹן שֶׁזּוֹכָה הַנְּשָׁמָה עַל יְדֵי הַמִּצְוָה, הַיְנוּ שֶׁהִוא זוֹכָה בָּעוֹלָם הָעֶלְיוֹן לְאוֹר הָרָצוֹן הָעֶלְיוֹן, שֶׁהוּא בְּחִינַת 'מָטֵי וְלָא מָטֵי' בְּחִינַת רָצוֹא וָשׁוֹב, כִּי עִקָּר הוּא רַק כְּשֶׁיֵּשׁ מְנִיעָה בְּחִינַת לְבוּשׁ הַמַּעְלִים וּמוֹנֵעַ הָאוֹר, אֲבָל בָּעוֹלָם הַזֶּה הַלְּבוּשׁ עָב וְגַשְׁמִי מְאֹד עַד שֶׁאֵין רוֹאִין הָאוֹר כְּלָל, אֲבָל בָּעוֹלָם הָעֶלְיוֹן זוֹכִין לִלְבוּשִׁים רוּחָנִיִּים דַּקִּים שֶׁהַלְּבוּשִׁים בְּעַצְמָן הֵם בְּחִינַת רְצוֹנוֹת, הַיְנוּ שֶׁהַלְּבוּשִׁים מְצַמְצְמִין וּמַעֲלִימִין הָאוֹר רַק בִּשְׁבִיל שֶׁיִּתְגַּבֵּר הָרָצוֹן וְהַלְבוּשׁ בְּעַצְמוֹ הוּא בְּחִינַת אוֹר הָרָצוֹן, בְּחִינַת אַרְבַּע מֵאוֹת עָלְמִין דְּכִסּוּפִין דְּיָרְתִין צַדִּיקַיָּא לְעָלְמָא דְּאָתֵי, כִּי יֵשׁ לְבוּשִׁין וְעוֹלָמוֹת שֶׁל רָצוֹן בְּחִינַת עָלְמִין דִּכְסִיפִין, כִּי יֵשׁ כַּמָּה חִלּוּקִים בְּרָצוֹן, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה. וְזֶהוּ מַעֲלַת הַנְּשָׁמָה שֶׁל הַצַּדִּיק עַל הַמַּלְאָכִים, כִּי מֵחֲמַת שֶׁהָיְתָה בָּעוֹלָם הַזֶּה בְּעוֹלַם הָעֲשִֹיָּה וְזָכְתָה לְהֶאָרַת הָרָצוֹן בְּזֶה הָעוֹלָם עַל יְדֵי מַעֲשֶֹיהָ הַטּוֹבִים, עַל יְדֵי זֶה הוּא זוֹכֶה בָּעוֹלָם הָעֶלְיוֹן לִשְׁלֵמוּת הֶאָרַת הָרָצוֹן שֶׁהוּא עַל יְדֵי לְבוּשִׁין רַבִּים בְּחִינַת חֲלוּקָא דְרַבָּנָן וְכָל מַה שֶּׁזּוֹכִין לְמִצְווֹת וּמַעֲשִֹים טוֹבִים יוֹתֵר נִתְרַבִּין לְבוּשִׁין יוֹתֵר וּכְמוֹ כֵן זוֹכֶה לְהֶאָרַת הָרָצוֹן יוֹתֵר, כִּי עִקַּר הֶאָרַת הָרָצוֹן הוּא עַל יְדֵי בְּחִינַת לְבוּשִׁין קְדוֹשִׁים כַּנַּ"ל. נִמְצָא, שֶׁהַלְּבוּשִׁין הֵם בִּבְחִינַת הֶאָרַת הָרָצוֹן, בְּחִינַת צְדָקָה וְעַל כֵּן עַל יְדֵי קִנְיַן סוּדָר מַמְשִׁיכִין הֶאָרַת הָרָצוֹן בְּהַמַּשָּא וּמַתָּן עַל יְדֵי שֶׁלּוֹקְחִין כְּנַף בִּגְדוֹ, כִּי הַלְּבוּשִׁין הֵם בִּבְחִינַת הֶאָרַת הָרָצוֹן כַּנַּ"ל. וַאֲזַי נִגְמָר הַמִּקָּח וְאִי אֶפְשָׁר לְשַׁנּוֹת, כִּי נִתְבַּטְּלִין כָּל הַשִּׁנּוּיִים שֶׁנִּמְשָׁכִים מִפְּגַם הָרָצוֹן, כִּי כְּבָר נִמְשַׁךְ הֶאָרַת הָרָצוֹן עַל יְדֵי הַלְּבוּשִׁין עַל יְדֵי קִנְיַן סוּדָר כַּנַּ"ל:
<h3>אות טז</h3>
וְעַל כֵּן הֶעָרֵב שֶׁלֹּא בִּשְׁעַת מַתַּן מָעוֹת אֵינוֹ מִשְׁתַּעְבֵּד כִּי אִם בְּקִנְיָן, כִּי בִּשְׁעַת מַתַּן מָעוֹת נִשְׁתַּעְבֵּד מִיָּד, כִּי בִּשְׁעַת מַתַּן מָעוֹת, הַיְנוּ כְּשֶׁהַמַּלְוֶה נוֹתֵן הַמָּעוֹת לְהַלּוֹוֶה אָז הוּא בְּחִינַת הֶאָרַת הָרָצוֹן, כִּי עִקַּר הֶאָרַת הָרָצוֹן עַל יְדֵי הַצְּדָקָה וּגְמִילוּת חֶסֶד כַּנַּ"ל. וְעַל כֵּן בִּשְׁעַת הַלְוָאָה וּמַתַּן מָעוֹת שֶׁנִּמְשָׁךְ מֵהַמַּלְוֶה לַלּוֹוֶה זֶהוּ בְּחִינַת הַמְשָׁכַת הָרָצוֹן מֵהַמַּלְוֶה הַגּוֹמֵל חֶסֶד, שֶׁהוּא בְּחִינַת נְדִיב לֵב, בְּחִינַת רָצוֹן, שֶׁמִּשָּׁם כָּל הָעֲשִׁירוּת וְהַמָּמוֹן וּבִשְׁבִיל זֶה נִקְרָא הַמָּמוֹן בַּתּוֹרָה כֶּסֶף לְשׁוֹן כִּסּוּפִין, כִּי מִשָּׁם שֹׁרֶשׁ הַמָּמוֹן מִבְּחִינַת רָצוֹן כַּנַּ"ל וְעַל כֵּן בִּשְׁעַת מַתַּן מָעוֹת מֵהַמַּלְוֶה לַלּוֹוֶה נִמְשָׁךְ הֶאָרַת הָרָצוֹן שֶׁהוּא בְּחִינַת אֱמוּנָה כַּנַּ"ל. וְעַל כֵּן אָז בְּוַדַּאי נִשְׁתַּעְבֵּד הֶעָרֵב בְּלֹא קִנְיָן כְּלָל, כִּי אֵין צְרִיכִין שׁוּם קִנְיָן מֵאַחַר שֶׁיֵּשׁ כָּאן הֶאָרַת הָרָצוֹן, שֶׁזֶּהוּ בְּחִינַת כָּל הַקִּנְיָנִים כַּנַּ"ל, אֲבָל שֶׁלֹּא בִּשְׁעַת מַתַּן מָעוֹת אָז אֵין מִשְׁתַּעְבֵּד אֶלָּא בְּקִנְיָן שֶׁעַל יְדֵי זֶה נִמְשָׁךְ הֶאָרַת הָרָצוֹן, שֶׁעַל יְדֵי זֶה נִגְמָרִים כָּל הַקִּנְיָנִים וְאִי אֶפְשָׁר לְשַׁנּוֹת עוֹד כַּנַּ"ל:
<h3>אות יז</h3>
וְזֶה בְּחִינַת שַׁבַּת נַחֲמוּ, כִּי עִקַּר הַנֶּחָמָה מִכָּל הַצָּרוֹת הוּא שַׁבַּת קֹדֶשׁ שֶׁהוּא בְּחִינַת הֶאָרַת הָרָצוֹן כַּנַּ"ל, כִּי עִקַּר כָּל הַצָּרוֹת הֵם צָרוֹת הַנֶּפֶשׁ שֶׁאֵין זוֹכִין לַעֲשֹוֹת רְצוֹנוֹ בֶּאֱמֶת, שֶׁזֶּהוּ עִקַּר הַתַּכְלִית בָּעוֹלָם הַזֶּה, וְחוּץ מִזֶּה הַכֹּל הֶבֶל כִּי מַה יִּתְרוֹן לָאָדָם בְּכָל עֲמָלוֹ וּבֵין שֶׁיִּהְיֶה לוֹ מָמוֹן בֵּין לָאו בֵּין כָּךְ וּבֵין כָּךְ יְבַלֶּה יָמָיו בְּשָׁוֶה וּבְשֶׁכְּבָר הַיָּמִים הַבָּאִים הַכֹּל נִשְׁכָּח וְסוֹף כָּל סוֹף מַה יִּתְרוֹן לֶעָשִׁיר מִן הֶעָנִי וְאֵין מְלַוִּין לוֹ לָאָדָם לֹא כֶּסֶף וְלֹא זָהָב וְלֹא אֲבָנִים טוֹבוֹת וּמַרְגָּלִיּוֹת אֶלָּא תּוֹרָה וּמַעֲשִֹים טוֹבִים בִּלְבַד. וּבְוַדַּאי מִי שֶׁאֵינוֹ רוֹצֶה לִהְיוֹת פֶּתִי וּכְסִיל וַחֲסַר דֵּעָה לְהַטְעוֹת אֶת עַצְמוֹ, חַס וְשָׁלוֹם, בְּוַדַּאי רָאוּי לוֹ לִבְלִי לָשֹוּם אֶל לִבּוֹ שׁוּם צַעַר וּדְאָגָה כְּנֶגֶד הַצַּעַר הַזֶּה שֶׁל צָרַת הַנֶּפֶשׁ וְרָאוּי לוֹ לְהִשְׁתּוֹקֵק כָּל יָמָיו לִזְכּוֹת לַעֲבוֹדַת ה' יִתְבָּרַךְ וְלִבְלִי לִרְצוֹת שׁוּם רָצוֹן אַחֵר רַק לְהִתְקָרֵב לַה' יִתְבָּרַךְ, אֲבָל אֵין לָנוּ שׁוּם נֶחָמָה לְנַחֵם עַצְמֵנוּ עַל צָרַת הַנֶּפֶשׁ. שֶׁאָנוּ רוֹאִין גֹּדֶל הִתְרַחֲקוּתֵנוּ מֵה' יִתְבָּרַךְ וְהַכֹּל חֲפֵצִים לְיִרְאָה אֶת שְׁמֶךָ וַעֲדַיִן אֵין אָנוּ זוֹכִין לְהִתְקָרֵב אֵלָיו בֶּאֱמֶת וְעַל כֵּן כָּל נֶחָמוֹתֵינוּ הוּא רַק שַׁבַּת קֹדֶשׁ שֶׁהוּא בְּחִינַת הָרָצוֹן כַּנַּ"ל, הַיְנוּ עַל יְדֵי שַׁבָּת אָנוּ זוֹכִין לְרָצוֹן בִּשְׁלֵמוּת לִכְסֹף וּלְהִשְׁתּוֹקֵק תָּמִיד לַה' יִתְבָּרַךְ יִהְיֶה אֵיךְ שֶׁיִּהְיֶה וְזֶה עִקַּר הַנֶּחָמָה, כִּי כָּל זְמַן שֶׁרוֹצִים בְּרָצוֹן חָזָק לַה' יִתְבָּרַךְ בְּוַדַּאי יֵשׁ תִּקְוָה עֲדַיִן, כִּי סוֹף כָּל סוֹף נִזְכֶּה לָשׁוּב אֵלָיו יִתְבָּרַךְ בֶּאֱמֶת כַּנַּ"ל בְּחִינַת מַה תָּעִירוּ וּמַה תְּעֹרְרוּ אֶת הָאַהֲבָה עַד שֶׁתֶּחְפָּץ כַּנַּ"ל. וְזֶה, 'נַחֲמוּ נַחֲמוּ עַמִּי וְכוּ' דַּבְּרוּ עַל לֵב יְרוּשָׁלַיִם וְקִרְאוּ אֵלֶיהָ כִּי נִרְצָה עֲוֹנָהּ', 'כִּי נִרְצָה עֲוֹנָהּ' דַּיְקָא. כִּי תִּקּוּן הֶעָווֹן עַל יְדֵי תְּשׁוּבָה שֶׁהוּא בְּחִינַת רָצוֹן כַּנַּ"ל וְאָז נִתְהַפֵּךְ הֶעָווֹן לִזְכוּת, כִּי נַעֲשָֹה מֵהֶעָווֹן בְּחִינַת הֶאָרַת הָרָצוֹן, כִּי עַל יְדֵי הֶעָווֹן שֶׁזָּכָה לָשׁוּב עָלָיו זָכָה לְהֶאָרַת הָרָצוֹן יוֹתֵר כַּנַּ"ל וְזֶהוּ "כִּי נִרְצָה עֲוֹנָהּ". כִּי נִתְהַפֵּךְ הֶעָווֹן לִזְכוּת וְנִכְלָל בִּבְחִינַת רָצוֹן, שֶׁזֶּהוּ עִקַּר הַתַּכְלִית כַּנַּ"ל:
<h3>אות יח</h3>
כִּי שַׁבַּת נַחֲמוּ הוּא הַנֶּחָמָה עַל הַחֻרְבַּן בֵּית הַמִּקְדָּשׁ, דְּהַיְנוּ שֶׁמִּתְאַבְּלִין עָלָיו בֵּין הַמְצָרִים מִשִּׁבְעָה עָשָֹר בְּתַמּוּז עַד תִּשְׁעָה בְּאָב. וְעִקַּר חֻרְבַּן בֵּית הַמִּקְדָּשׁ הוּא בְּחִינַת פְּגַם הָרָצוֹן שֶׁהוּא פְּגַם הָאֱמוּנָה, כִּי הַבֵּית הַמִּקְדָּשׁ הוּא בְּחִינַת הֶאָרַת הָרָצוֹן, כִּי שָׁם הָיוּ מַקְרִיבִים כָּל הַקָּרְבָּנוֹת שֶׁהֵם בְּחִינַת רָצוֹן, כְּמוֹ שֶׁכָּתוּב, "לִרְצֹנְכֶם תִּזְבָּחֻהוּ". וְעַל יְדֵי זֶה נִקְרָא בֵּית הַמִּקְדָּשׁ בְּחִינַת קֹדֶשׁ, שֶׁהוּא בְּחִינַת רָצוֹן שֶׁנִּקְרָא קֹדֶשׁ, כִּי זֶה עִקַּר הַקְּדֻשָּׁה לְהַאֲמִין שֶׁהַכֹּל בִּרְצוֹנוֹ יִתְבָּרַךְ וְלִכְסֹף וּלְהִשְׁתּוֹקֵק אֵלָיו יִתְבָּרַךְ תָּמִיד בְּרָצוֹן חָזָק כַּנַּ"ל כְּמוֹ שֶׁכָּתַב שָׁם רַבֵּנוּ זִכְרוֹנוֹ לִבְרָכָה בְּהַתּוֹרָה הַנַּ"ל עַל הַשָּׁלֹשׁ רְגָלִים שֶׁנִּקְרָאִים מֵחֲמַת זֶה מִקְרָא קֹדֶשׁ וְכוּ', עַיֵּן שָׁם. וְעִקַּר קְדֻשַּׁת הַבֵּית הַמִּקְדָּשׁ הוּא מִבְּחִינַת קָדְשֵׁי קָדָשִׁים שֶׁשָּׁם עִקַּר הַקְּדֻשָּׁה, כִּי קָדְשֵׁי קָדָשִׁים בְּחִינַת רַעֲוָא דְּרַעֲוִין, רָצוֹן שֶׁבָּרְצוֹנוֹת, כִּי הָרָצוֹן נִקְרָא קֹדֶשׁ וְעַל כֵּן בְּחִינַת רָצוֹן שֶׁבָּרְצוֹנוֹת הוּא בְּחִינַת קָדְשֵׁי קָדָשִׁים, וְעַל כֵּן עִקַּר הַיִּרְאָה נִמְשֶׁכֶת מֵהַבֵּית הַמִּקְדָּשׁ שֶׁנִּקְרָא יִרְאָה. וּכְמוֹ שֶׁכָּתוּב, "מַה נּוֹרָא הַמָּקוֹם הַזֶּה". כִּי הַיִּרְאָה נַעֲשֶֹה עַל יְדֵי הָרָצוֹן שֶׁמֵּאִיר בְּבֵית הַמִּקְדָּשׁ כַּנַּ"ל. וְעַל כֵּן בְּשָׁלֹשׁ רְגָלִים הָיִינוּ צְרִיכִין לַעֲלוֹת לָרֶגֶל לִרְאוֹת פְּנֵי ה' בְּבֵית הַמִּקְדָּשׁ, כִּי שָׁלֹשׁ רְגָלִים הֵם מִקְרָאֵי קֹדֶשׁ שֶׁאָז הִתְגַּלּוּת הָרָצוֹן כַּנַּ"ל בְּהַתּוֹרָה הַנַּ"ל. וְעַל כֵּן צְרִיכִין לַעֲלוֹת אָז לְבֵית הַמִּקְדָּשׁ שֶׁשָּׁם עִקַּר הִתְגַּלּוּת הָרָצוֹן שֶׁנִּמְשָׁךְ מִבְּחִינַת רָצוֹן שֶׁבָּרְצוֹנוֹת בְּחִינַת קֹדֶשׁ קָדָשִׁים, וְכַמְבֹאָר בְּהַתּוֹרָה הַנַּ"ל שֶׁצְּרִיכִין לְקַשֵּׁר כָּל הָרְצוֹנוֹת לִבְחִינַת הָרָצוֹן שֶׁבָּרְצוֹנוֹת וְזֶה זוֹכִין בְּבֵית הַמִּקְדָּשׁ כַּנַּ"ל. וְזֶהוּ "שָׁלֹשׁ פְּעָמִים בַּשָּׁנָה יֵרָאֶה כָּל זְכוּרְךָ אֶת פְּנֵי ה'". 'פְּנֵי ה'' דַּיְקָא זֶהוּ בְּחִינַת הֶאָרַת הָרָצוֹן שֶׁנִּקְרָא פָּנִים כְּמוֹ שֶׁמְּבֹאָר שָׁם בְּהַתּוֹרָה הַנַּ"ל. וְזֶהוּ "וְלֹא יֵרָאוּ פָנַי רֵיקָם". כִּי אִי אֶפְשָׁר לְקַבֵּל אוֹר הַפָּנִים שֶׁהוּא בְּחִינַת רָצוֹן כִּי אִם עַל יְדֵי צְדָקָה כַּנַּ"ל. וְעַל כֵּן הִצְרִיכוּ אָז בְּיוֹם טוֹב לְהָבִיא קָרְבְּנוֹת נְדָרִים וּנְדָבוֹת שֶׁהֵם בְּחִינַת צְדָקָה נִדְבַת לֵב, בְּחִינַת רָצוֹן, כְּדֵי לְהַמְשִׁיךְ הֶאָרַת הָרָצוֹן, שֶׁהוּא בְּחִינַת הֶאָרַת פָּנִים, שֶׁזּוֹכִין בָּרְגָלִים בְּבֵית הַמִּקְדָּשׁ שֶׁעוֹלִין שָׁם בָּרֶגֶל כַּנַּ"ל: וְזֶהוּ "מַה יָּפוּ פְעָמַיִךְ בַּנְּעָלִים בַּת נָדִיב", 'בַּת נָדִיב' דַּיְקָא בְּחִינַת נִדְבַת לֵב, בְּחִינַת הֶאָרַת הָרָצוֹן שֶׁזּוֹכִין כְּשֶׁעוֹלִין בָּרֶגֶל שָׁלֹשׁ פְּעָמִים בַּשָּׁנָה שֶׁעַל זֶה נֶאֱמַר מִקְרָא זֶה, 'מַה יָּפוּ פְעָמַיִךְ', כְּמוֹ שֶׁפֵּרֵשׁ רַשִׁ"י שָׁם. וְעַל כֵּן הִזְהִירָה תּוֹרָה בְּיוֹתֵר לָתֵת צְדָקָה בָּרְגָלִים, כְּמוֹ שֶׁכָּתוּב, "וְשָֹמַחְתָּ לִפְנֵי ה' אֱלֹקֶיךָ אַתָּה וּבִנְךָ וּבִתֶּךָ וְהַגֵּר וְהַיָּתוֹם וְהָאַלְמָנָה וְכוּ'". וְדָרְשׁוּ רַבּוֹתֵינוּ זִכְרוֹנָם לִבְרָכָה, אִם אַתָּה מְשַֹמֵּחַ אֶת שֶׁלִּי אֲנִי מְשַֹמֵּחַ אֶת שֶׁלְּךָ. כִּי עִקַּר שִֹמְחַת יוֹם טוֹב הוּא כְּפִי הִתְגַּלּוּת הָרָצוֹן שֶׁזּוֹכִין, כְּמוֹ שֶׁמְּבֹאָר שָׁם בְּהַתּוֹרָה הַנַּ"ל בְּחִינַת יִשְֹמַח צַדִּיק כִּי חָזָה נָקָם פְּעָמָיו יִרְחַץ וְכוּ', עַיֵּן שָׁם. וְעִקַּר הִתְגַּלּוּת הָרָצוֹן הוּא עַל יְדֵי צְדָקָה כַּנַּ"ל. וְעַל כֵּן בְּיוֹם טוֹב שֶׁאָז צְרִיכִין לְגַלּוֹת הָרָצוֹן, עַל כֵּן צְרִיכִין אָז לְהַרְבּוֹת בִּצְדָקָה כַּנַּ"ל. וְעַל יְדֵי זֶה עִקַּר שִֹמְחַת יוֹם טוֹב, כִּי עִקַּר הַשִֹּמְחָה עַל יְדֵי הִתְגַּלּוּת הָרָצוֹן כַּנַּ"ל. וְזֶהוּ, אִם אַתָּה מְשַֹמֵּחַ אֶת שֶׁלִּי, דְּהַיְנוּ שֶׁאַתָּה נוֹתֵן צְדָקָה, אָז אֲנִי מְשַֹמֵּחַ אֶת שֶׁלְּךָ, כִּי עִקַּר הַשִֹּמְחָה עַל יְדֵי הֶאָרַת הָרָצוֹן שֶׁזּוֹכִין עַל יְדֵי צְדָקָה כַּנַּ"ל:
<h3>אות יט</h3>
נִמְצָא, שֶׁבְּבֵית הַמִּקְדָּשׁ הָיָה הֶאָרַת הָרָצוֹן שֶׁהוּא בְּחִינַת אֱמוּנָה כַּנַּ"ל, שֶׁזֶּהוּ עִקַּר שִֹמְחַת יִשְֹרָאֵל כַּנַּ"ל. וְעִקַּר חֻרְבַּן בֵּית הַמִּקְדָּשׁ הָיָה עַל יְדֵי פְּגַם הָרָצוֹן שֶׁהוּא פְּגַם הָאֱמוּנָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (שַׁבָּת קיט), לֹא חָרְבָה יְרוּשָׁלַיִם אֶלָּא עַל שֶׁפָּסְקוּ מִמֶּנָּה אַנְשֵׁי אֲמָנָה גַּם לֹא הָיָה לָהֶם רַחֲמָנוּת זֶה עַל זֶה וְלֹא נָתְנוּ צְדָקָה, כִּי, אַדְּרַבָּא, הָיוּ גּוֹזְלִים אֶת הָעֲנִיִּים, כְּמוֹ שֶׁכָּתוּב (יְשַׁעְיָה ה), "הוֹי מַגִּיעֵי בַיִת בְּבַיִת וְכוּ'. וּכְמוֹ שֶׁכָּתוּב, "לֶאֱכֹל עֲנִיִּים מֵאָרֶץ וְכוּ'". וְכַיּוֹצֵא בָּזֶה בְּכַמָּה פְּסוּקִים. וּמֵחֲמַת זֶה נִפְגַּם הֶאָרַת הָרָצוֹן כַּנַּ"ל עַד שֶׁגָּבְרוּ הַחַיּוֹת רָעוֹת הַדּוֹרְסִים וְטוֹרְפִים שֶׁהֵם הָעַכּוּ"ם הַכּוֹפְרִים בָּרָצוֹן וְהֶחֱרִיבוּ אֶת הַבֵּית הַמִּקְדָּשׁ, כְּמוֹ שֶׁכָּתוּב, "שָׁאֲגוּ צֹרְרֶיךָ בְּקֶרֶב מוֹעֲדֶךָ וְכוּ'". וְעַל פִּי פְּשׁוּטוֹ כַּוָּנַת הַפָּסוּק עַל חֻרְבַּן בֵּית הַמִּקְדָּשׁ שֶׁהֶחֱרִיבוּ הַצּוֹרְרִים כְּמוֹ שֶׁפֵּרֵשׁ רַשִׁ"י שָׁם וְרַבֵּנוּ זִכְרוֹנוֹ לִבְרָכָה פֵּרֵשׁ הַמִּקְרָא הַזֶּה בְּהַתּוֹרָה הַנַּ"ל. עַל שַׁאֲגַת הַצּוֹרְרִים שֶׁהֵם הָאֶפִּיקוֹרְסִים שֶׁנִּקְרָאִים חַיּוֹת רָעוֹת הַכּוֹפְרִים בָּרָצוֹן וְכוּ' עַיֵּן שָׁם וּבֶאֱמֶת הַכֹּל אֶחָד, כִּי שַׁאֲגַת הַצּוֹרְרִים הַכּוֹפְרִים בָּרָצוֹן זֶהוּ בְּעַצְמוֹ בְּחִינַת חֻרְבַּן בֵּית הַמִּקְדָּשׁ כַּנַּ"ל. וּמִיּוֹם שֶׁנֶּחֱרַב בֵּית מִקְדָּשֵׁנוּ עָרְבָה כָּל שִֹמְחָה, כִּי "שָׁבַת מְשֹוֹשֹ לִבֵּנוּ נֶהְפַּךְ לְאֵבֶל מְחוֹלֵנוּ", כִּי עִקַּר הַשִֹּמְחָה הוּא עַל יְדֵי הִתְגַּלּוּת הָרָצוֹן כַּנַּ"ל וְחֻרְבַּן בֵּית הַמִּקְדָּשׁ הוּא בְּחִינַת פְּגַם הָרָצוֹן כַּנַּ"ל וְעַל כֵּן נִשְׁבָּת הַשִֹּמְחָה כַּנַּ"ל:
<h3>אות כ</h3>
וְעַל כֵּן צָרִיךְ כָּל אֶחָד לְהִתְאַבֵּל וְלִבְכּוֹת מְאֹד עַל חֻרְבַּן בֵּית הַמִּקְדָּשׁ וְעִקַּר הַבְּכִיָּה עַל פְּגַם הָרָצוֹן עַל מַה שֶּׁאֵין אָנוּ זוֹכִין עַכְשָׁו לְהֶאָרַת הָרָצוֹן בִּשְׁלֵמוּת מֵחֲמַת שֶׁנֶּחֱרַב בֵּית מִקְדָּשֵׁנוּ כַּנַּ"ל, כִּי עַל יְדֵי הָאֲבֵלוּת וְהַבְּכִיָּה עַל חֻרְבַּן בֵּית הַמִּקְדָּשׁ מַמְתִּיקִין וּמְבַטְּלִין כֹּחַ הַבְּכִיָּה שֶׁל עֵשָֹו הָרָשָׁע אֲשֶׁר עַל יְדֵי זֶה הָיָה חֻרְבַּן בֵּית הַמִּקְדָּשׁ. וְעִקַּר אֲרִיכוּת הַגָּלוּת הַמַּר הַזֶּה הוּא רַק בִּשְׁבִיל זֶה כַּמּוּבָא, כִּי עֵשָֹו הָרָשָׁע הוּא בְּחִינַת זֻהֲמַת הַנָּחָשׁ שֶׁהוּא בְּחִינַת ל"ט מְלָאכוֹת גַּשְׁמִיּוֹת וְעַל כֵּן נִקְרָא עֵשָֹו לְשׁוֹן עֲשִֹיָּה, כִּי הוּא עִקַּר תֹּקֶף זֻהֲמַת הָעֲשִֹיָּה גַּשְׁמִיִּית שֶׁהִוא זֻהֲמַת הַל"ט מְלָאכוֹת שֶׁהֵם בְּחִינַת ל"ט קְלָלוֹת, ל"ט מַלְקִיּוֹת שֶׁהֵם טִרְדוֹת וִיגִיעַת וּרְדִיפַת הָעוֹלָם הַזֶּה הַגַּשְׁמִי. וְאֵלּוּ הַל"ט מְלָאכוֹת שֶׁהֵם בְּחִינַת עֵשָֹו הֵם בְּחִינַת עַצְבוּת וּמָרָה שְׁחוֹרָה בְּחִינַת בְּעִצָּבוֹן תֹּאכֲלֶנָּה, כִּי עִקַּר אֲחִיזַת הָעַצְבוּת הוּא בִּבְחִינַת עֲשִֹיָּה גַּשְׁמִיּוּת, בְּחִינַת ל"ט מְלָאכוֹת, הֵפֶךְ הֶאָרַת הָרָצוֹן שֶׁהוּא הֵפֶךְ הָעֲשִֹיָּה שֶׁהוּא בְּחִינַת שִֹמְחָה כַּנַּ"ל. וְיַעֲקֹב שֶׁהוּא כְּלָלִיּוּת יִשְֹרָאֵל הוּא בִּבְחִינַת רָצוֹן שֶׁמִּשָּׁם שֹׁרֶשׁ נִשְׁמַת יִשְֹרָאֵל בְּחִינַת שִֹמְחָה כַּנַּ"ל בְּחִינַת שֹבַע שְֹמָחוֹת אֶת פָּנֶיךָ שֶׁהוּא בְּחִינַת יַעֲקֹב, כְּמוֹ שֶׁכָּתוּב, "מְבַקְשֵׁי פָנֶיךָ יַעֲקֹב סֶלָה". כִּי הֶאָרַת פָּנִים הוּא בְּחִינַת הֶאָרַת הָרָצוֹן כַּנַּ"ל, כִּי יִשְֹרָאֵל יֵשׁ לָהֶם לִשְֹמֹחַ תָּמִיד עַל שֶׁזָּכִינוּ לִהְיוֹת בְּחֶלְקוֹ יִתְבָּרַךְ. וּלְהַאֲמִין בּוֹ יִתְבָּרַךְ שֶׁהַכֹּל בִּרְצוֹנוֹ יִתְבָּרַךְ שֶׁזֶּהוּ עִקַּר הַשִֹּמְחָה כַּנַּ"ל, כִּי כְּשֶׁיּוֹדְעִין וּמַאֲמִינִים בֶּאֱמֶת שֶׁהַכֹּל בִּרְצוֹנוֹ יִתְבָּרַךְ לְבַד בְּוַדַּאי שְֹמֵחִים וְשָֹשִֹים תָּמִיד, כִּי כַּוָּנָתוֹ וּרְצוֹנוֹ יִתְבָּרַךְ הוּא בְּוַדַּאי לְטוֹבָה תָּמִיד, כִּי כָּל מַה דְּעָבֵד רַחֲמָנָא לְטַב עָבֵד. וְעַכּוּ"ם שֶׁהֵם בְּחִינַת עֵשָֹו הֵם בִּבְחִינַת עַצְבוּת וּבְכִיָּה וַאֲבֵלוּת, כִּי בְּוַדַּאי רָאוּי לָהֶם לְהִתְעַצֵּב וּלְהִתְאַבֵּל כָּל יְמֵיהֶם עַל חֶלְקָם הָרַע, כִּי רוֹדְפִים כָּל יְמֵיהֶם אַחַר הָעוֹלָם הַזֶּה הַגַּשְׁמִי שֶׁהוּא מָלֵא דְּאָגוֹת וְעַצְבוּת וְכָל יְמֵיהֶם כַּעַס וּמַכְאוֹבוֹת וּרְחוֹקִים מֵה' יִתְבָּרַךְ וּמֵהַתַּכְלִית הַנִּצְחִי:
<h3>אות כא</h3>
וְהִנֵּה עִקַּר בְּכִיָּתוֹ שֶׁל עֵשָֹו הָרָשָׁע הָיָה עַל עִנְיַן הַבְּרָכוֹת שֶׁלָּקַח יַעֲקֹב מִמֶּנּוּ בְּמִרְמָה, כִּי יִצְחָק רָצָה לְבָרֵךְ אֶת עֵשָֹו. וְלִכְאוֹרָה הַדָּבָר פֶּלֶא, אֵיךְ טָעָה יִצְחָק אָבִינוּ לֶאֱהֹב אֶת עֵשָֹו הָרָשָׁע עַד שֶׁרָצָה לְבָרְכוֹ וַאֲפִלּוּ אִם הִטְעָה אוֹתוֹ עֵשָֹו עַל כָּל פָּנִים בְּוַדַּאי הָיָה יוֹדֵעַ שֶׁיַּעֲקֹב צַדִּיק מִמֶּנּוּ הַרְבֵּה, כִּי הָיָה אִישׁ תָּם יֹשֵׁב אֹהָלִים. וְלֹא תְּהֵא כֹּהֶנֶת כְּפוּנְדָקִית, עַל כָּל פָּנִים הָיָה רָאוּי לְבָרֵךְ אֶת יַעֲקֹב הַצַּדִּיק תְּחִלָּה בְּכַוָּנָה, אַךְ בֶּאֱמֶת בְּוַדַּאי יָדַע יִצְחָק אָבִינוּ שֶׁחֶלְקוֹ שֶׁל יַעֲקֹב הוּא בְּתוֹרָה וּתְפִלָּה וַעֲבוֹדַת ה' וְחֶלְקוֹ שֶׁל עֵשָֹו הוּא רְדִיפַת הָעוֹלָם הַזֶּה, כִּי הָיָה יוֹדֵעַ צַיִד אִישׁ שָֹדֶה, אַךְ עֵשָֹו הָרָשָׁע הִטְעָה אֶת אָבִיו עַד שֶׁסָּבַר שֶׁגַּם הוּא חָפֵץ בְּהַתַּכְלִית וְאוֹהֵב לוֹמְדֵי תוֹרָה וְרוֹצֶה לְהַחֲזִיק אוֹתָם כִּי בֶּאֱמֶת עֵשָֹו הָרָשָׁע, אַף עַל פִּי שֶׁחֶלְקוֹ הָיָה הָעוֹלָם הַזֶּה הַגַּשְׁמִי וְלֹא לִשָּא עָלָיו עֹל תּוֹרָה וּמִצְווֹת, אַף עַל פִּי כֵן אִם הָיָה רוֹצֶה הָיָה יָכֹל לִהְיוֹת מֶרְכָּבָה אֶל הַקְּדֻשָּׁה אִם הָיָה אוֹהֵב אֶת יַעֲקֹב, כִּי הָיָה רָאוּי לוֹ לְהַחֲזִיק אֶת יַעֲקֹב. וְלַעֲמֹל וְלַעֲבֹד כָּל יָמָיו בִּשְׁבִיל יַעֲקֹב אָחִיו כְּדֵי לְהַחֲזִיקוֹ שֶׁיּוּכַל לַעֲסֹק בַּתּוֹרָה כְּמוֹ זְבוּלוּן וְיִשָֹּשֹכָר שֶׁנֶּאֱמַר עָלָיו: "שְֹמַח זְבֻלוּן וְכוּ'". כִּי בֶּאֱמֶת זֶהוּ עִקַּר הַתַּכְלִית שֶׁל הַהֲמוֹן עַם אֲנָשִׁים פְּשׁוּטִים שֶׁאֵינָם עוֹסְקִים בַּתּוֹרָה וְעוֹסְקִים בְּפַרְנָסָה וּמַשָּא וּמַתָּן בְּל"ט מְלָאכוֹת הֵם צְרִיכִים לְהִשְׁתַּדֵּל בְּכָל כֹּחָם לְהַחֲזִיק לוֹמְדֵי תּוֹרָה הַכְּשֵׁרִים וְזֶה עִקַּר הַתַּכְלִית שֶׁלָּהֶם, כִּי עַל יְדֵי זֶה נִכְלָל עֲשִֹיָּה בְּרָצוֹן, כִּי הַתּוֹרָה הִיא בְּחִינַת רָצוֹן כַּנַּ"ל. וְהֵם עוֹסְקִים בַּעֲשִֹיָּה, דְּהַיְנוּ בַּעֲשִֹיַּת הַמַּשָּא וּמַתָּן וְל"ט מְלָאכוֹת. וְעַל יְדֵי שֶׁהֵם מַחֲזִיקִים הַתַּלְמִידֵי חֲכָמִים מֵהַמַּשָּא וּמַתָּן שֶׁלָּהֶם עַל יְדֵי זֶה נִכְלָל עֲשִֹיָּה בְּרָצוֹן, שֶׁזֶּהוּ עִקַּר הַתַּכְלִית כַּנַּ"ל: וְעֵשָֹו הָרָשָׁע הִטְעָה אֶת אָבִיו בְּרַמָּאוּת גָּדוֹל עַד שֶׁסָּבַר שֶׁהוּא אוֹחֵז בְּמִדָּה זוֹ שֶׁהוּא אוֹהֵב תַּלְמִידֵי חֲכָמִים וְרוֹצֶה לְהַחֲזִיקָם. וְזֶהוּ, "וַיֶּאֱהַב יִצְחָק אֶת עֵשָֹו כִּי צַיִד בְּפִיו". וְתַרְגּוּמוֹ, אֲרֵי מִצֵדֵיהּ הֲוָה אָכִיל. וְהַדָּבָר תָּמוּהַּ שֶׁצַּדִּיק כְּמוֹ יִצְחָק אָבִינוּ יֹאהַב אֶת הָרָשָׁע בִּשְׁבִיל שֶׁנּוֹתֵן לוֹ לֶאֱכֹל, אַךְ בֶּאֱמֶת עִקַּר אַהֲבָתוֹ הָיָה, כִּי סָבַר שֶׁעֵשָֹו הָרָשָׁע אוֹהֵב אֶת הַתַּלְמִיד חָכָם וְרוֹצֶה לְהַחֲזִיקוֹ. וְעַל כֵּן הָיָה אוֹהֲבוֹ בִּשְׁבִיל הָאֲכִילָה שֶׁנָּתַן לוֹ שֶׁעַל יְדֵי זֶה סָבַר שֶׁרוֹצֶה לְהַחֲזִיק אֶת הַתַּלְמִיד חָכָם, שֶׁזֶּהוּ עִקַּר הַתַּכְלִית שֶׁל עֵשָֹו אִם הָיָה עוֹשֶֹה זֹאת בֶּאֱמֶת. וְזֶה שֶׁהָיָה מְרַמֶּה אוֹתוֹ וְשָׁאַל לוֹ, אַבָּא, אֵיךְ מְעַשְּרִין אֶת הַמֶּלַח וְאֶת הַתֶּבֶן? כִּי תְּרוּמוֹת וּמְעַשְֹרוֹת שֶׁנּוֹתְנִין לַכֹּהֵן זֶהוּ בְּחִינַת צְדָקָה נִדְבַת לֵב שֶׁנּוֹתְנִין לַכֹּהֲנִים חֵלֶף עֲבוֹדָתָם אֲשֶׁר הֵם עוֹבְדִים בְּאֹהֶל מוֹעֵד, שֶׁזֶּהוּ בְּחִינַת צְדָקָה שֶׁנּוֹתְנִין לְהַתַּלְמִיד חָכָם שֶׁנִּקְרָא כֹּהֵן הָעוֹסֵק בַּעֲבוֹדַת ה' יִתְבָּרַךְ, שֶׁעַל יְדֵי זֶה עִקַּר הֶאָרַת הָרָצוֹן שֶׁמַּמְשִׁיכִין הֶאָרַת הָרָצוֹן לִבְחִינַת עֲשִֹיָּה כְּדֵי לְבַטֵּל זֻהֲמַת הַנָּחָשׁ כְּדֵי שֶׁיֻּכְלַל עֲשִֹיָּה בְּרָצוֹן כַּנַּ"ל. וּבִשְׁבִיל זֶה עִקַּר תְּרוּמוֹת וּמְעַשְֹרוֹת וּמַתְּנוֹת עֲנִיִּים הֵם מִתְּבוּאוֹת הַשָֹּדֶה, כִּי עֲבוֹדַת הַשָֹּדֶה הוּא עִקַּר הַל"ט מְלָאכוֹת, כִּי רֹב הַמְלָאכוֹת הֵם בַּשָֹּדֶה, כִּי הַשָֹּדֶה הִיא עִקַּר בְּחִינַת עֲשִֹיָּה גַּשְׁמִיִּית וְשָׁם עִקַּר אֲחִיזַת זֻהֲמַת הַנָּחָשׁ, בְּחִינַת וְנָחָשׁ עָפָר לַחְמוֹ וְעַל כֵּן הִזְהִירָה תּוֹרָה אֶת יִשְֹרָאֵל לְקַדֵּשׁ אֶת הַתְּבוּאָה הַיּוֹצְאָה מִן הַשָֹּדֶה עַל יְדֵי תְּרוּמוֹת וּמְעַשְֹרוֹת וּמַתְּנוֹת עֲנִיִּים שֶׁהֵם בְּחִינַת צְדָקָה שֶׁעַל יְדֵי זֶה מְקַדְּשִׁין בְּחִינַת עֲשִֹיָּה כַּנַּ"ל שֶׁמַּמְשִׁיכִין הֶאָרַת הָרָצוֹן בָּעֲשִֹיָּה וְנִכְלָל עֲשִֹיָּה בְּרָצוֹן כַּנַּ"ל. נִמְצָא, שֶׁעִקַּר קְדֻשַּׁת הָעֲשִֹיָּה לְהִכָּלֵל בְּרָצוֹן הוּא עַל יְדֵי צְדָקָה וְזֶהוּ בְּחִינַת וְהָיָה מַעֲשֵֹה הַצְּדָקָה שָׁלוֹם. 'מַעֲשֵֹה' דַּיְקָא, כִּי עַל יְדֵי זֶה נִתְקַדֵּשׁ הָעֲשִֹיָּה כַּנַּ"ל. וְנַעֲשֶֹה שָׁלוֹם בֵּין שְׁנֵי הֲפָכִים, כִּי עֲשִֹיָּה נִכְלָל בְּרָצוֹן כַּנַּ"ל. וְעַל כֵּן עֵשָֹו שֶׁהָיָה מְרַמֶּה אֶת אָבִיו עַד שֶׁסָּבַר שֶׁהוּא רוֹצֶה לְהַחֲזִיק הַתַּלְמִיד חָכָם עַל כֵּן שָׁאַל אוֹתוֹ, אַבָּא, אֵיךְ מְעַשְּרִין וְכוּ'? כְּאִלּוּ הוּא חָפֵץ לְהַרְבּוֹת בִּצְדָקָה בִּתְרוּמוֹת וּמַעַשְֹרוֹת עַד שֶׁמְּסֻפָּק אֲפִלּוּ אִם לְהַפְרִישׁ מַעַשְֹרוֹת מִתֶּבֶן וּמֶלַח, אֲבָל בֶּאֱמֶת כָּל זֶה הָיָה רַמָּאוּת כִּי, אַדְּרַבָּא, לֹא דַּי שֶׁלֹּא רָצָה לְהַחֲזִיק אֶת יַעֲקֹב אָחִיו הַצַּדִּיק אַף גַּם, אַדְּרַבָּא, הָיָה שֹוֹנֵא גָּדוֹל לְהַצַּדִּיק יַעֲקֹב וּמֵחֲמַת הָרַמָּאוּת הַזֶּה שֶׁהִטְעָה אֶת אָבִיו עַל כֵּן רָצָה יִצְחָק לְבָרְכוֹ, דְּהַיְנוּ שֶׁרָצָה לִתֵּן לוֹ שֶׁפַע הַפַּרְנָסָה בָּעוֹלָם הַזֶּה, כְּמוֹ שֶׁכָּתוּב, "וְיִתֶּן לְךָ הָאֱלֹהִים מִטַּל הַשָּׁמַיִם וּמִשְׁמַנֵּי הָאָרֶץ". שֶׁזֹּאת הַבְּרָכָה רָצָה לְבָרֵךְ אֶת עֵשָֹו הָרָשָׁע, כִּי סָבַר שֶׁהוּא רוֹצֶה לַעֲסֹק בַּעֲבוֹדַת הַשָֹּדֶה בְּל"ט מְלָאכוֹת וּלְהַחֲזִיק אֶת אָחִיו הַתַּלְמִיד חָכָם, עַל כֵּן אָמַר שֶׁטּוֹב לְבָרֵךְ אוֹתוֹ בִּבְרָכָה זוֹ כְּדֵי שֶׁיַּעֲסֹק בַּעֲבוֹדַת הַשָֹּדֶה וְיַחֲזִיק אֶת אָחִיו הַתַּלְמִיד חָכָם, כִּי יַעֲקֹב אֵין צָרִיךְ כְּלָל לִבְרָכָה זֹאת, כִּי הוּא אֵינוֹ צָרִיךְ לַעֲסֹק בְּשׁוּם עֵסֶק כְּלָל רַק בְּתוֹרָה וַעֲבוֹדַת ה' וְעֵשָֹו אָחִיו יַחֲזִיק אוֹתוֹ. כְּמוֹ שֶׁיִּהְיֶה לֶעָתִיד בֶּאֱמֶת שֶׁיְּקֻיַּם, "וְעָמְדוּ זָרִים וְרָעוּ צֹאנְכֶם וְכוּ'", כִּי עִקַּר הַתַּכְלִית שֶׁלָּהֶם הוּא לְהַחֲזִיק אֶת יִשְֹרָאֵל שֶׁיּוּכְלוּ לַעֲסֹק בְּתוֹרָה וַעֲבוֹדַת ה' יִתְבָּרַךְ. וְעַל כֵּן אָמַר יִצְחָק, "הָבִיאָה לִי צַיִד וְאֹכֵלָה וְכוּ", כִּי דַּיְקָא עַל יְדֵי זֶה שֶׁיָּבִיא לוֹ צַיִד לֶאֱכֹל לְהַחֲזִיק הַתַּלְמִיד חָכָם עַל יְדֵי זֶה יְקַבֵּל הַבְּרָכוֹת, כִּי בְּוַדַּאי אִם הָיָה עֵשָֹו רוֹצֶה בְּכָךְ בֶּאֱמֶת שֶׁהוּא יַעֲבֹד בַּעֲבוֹדַת הַשָֹּדֶה וְיַחֲזִיק אֶת יַעֲקֹב אָחִיו הַתַּלְמִיד חָכָם בְּוַדַּאי הָיָה מַגִּיעַ לוֹ הַבְּרָכָה בִּזְכוּת יַעֲקֹב כְּדֵי שֶׁיּוּכַל לְהַחֲזִיק אוֹתוֹ, אֲבָל בֶּאֱמֶת הָרָשָׁע בְּחִינַת עֵשָֹו אֵינוֹ חָפֵץ בָּזֶה כְּלָל רַק רוֹצֶה לְקַבֵּל הַבְּרָכוֹת בִּשְׁבִיל תַּאֲווֹת לִבּוֹ הָרַע כְּדֵי שֶׁיּוּכַל לְמַלְּאוֹת כָּל תַּאֲוָתוֹ, וְאַדְּרַבָּא, רוֹצֶה לִרְדֹּף, חַס וְשָׁלוֹם אֶת הַצַּדִּיק אָחִיו:
<h3>אות כב</h3>
"וְרִבְקָה שֹׁמַעַת בְּדַבֵּר יִצְחָק", כִּי רִבְקָה יָדְעָה כָּל זֹאת הֵיטֵב שֶׁעֵשָֹו הוּא רָשָׁע גָּמוּר וְכַוָּנָתוֹ לְהָרַע, עַל כֵּן שָׁלְחָה אֶת יַעֲקֹב לְקַבֵּל הַבְּרָכוֹת בְּרַמָּאוּת מֵאָבִיו, כִּי יַעֲקֹב הַצַּדִּיק אִי אֶפְשָׁר לוֹ לְקַבֵּל הַבְּרָכוֹת שֶׁהֵם שֶׁפַע הַפַּרְנָסָה בָּעוֹלָם הַזֶּה כִּי אִם עַל יְדֵי רַמָּאוּת הַזֹּאת שֶׁמֻּכְרָח לְהַלְבִּישׁ אֶת עַצְמוֹ בִּבְחִינַת עֲשִֹיָּה גַּשְׁמִיּוּת שֶׁהוּא בְּחִינַת עֵשָֹו כְּדֵי שֶׁיּוּכַל לְקַבֵּל פַּרְנָסָה. וְזֶהוּ שֶׁהִלְבִּישָׁה אוֹתוֹ בִּלְבוּשֵׁי עֵשָֹו וְלֹא הִכִּירוֹ, 'כִּי הָיוּ יָדָיו כִּידֵי עֵשָֹו אָחִיו שְֹעִרֹת וַיְבָרֲכֵהוּ', כִּי בֶּאֱמֶת יַעֲקֹב בְּשָׁרְשׁוֹ רָחוֹק מִפַּרְנָסָה גַּשְׁמִיִּית, כִּי חֶלְקוֹ רַק תּוֹרָה וּמִצְווֹת בְּחִינַת הֶאָרַת הָרָצוֹן שֶׁהוּא הֵפֶךְ עֲשִֹיָּה גַּשְׁמִיִּית. וּבֶאֱמֶת לֶעָתִיד כְּשֶׁיָּבוֹא מָשִׁיחַ בִּמְהֵרָה בְּיָמֵינוּ לֹא יַעַסְקוּ יִשְֹרָאֵל בְּשׁוּם עֵסֶק, כִּי יִתְקַיֵּם, "וְעָמְדוּ זָרִים וְרָעוּ צֹאנְכֶם וְכוּ'". וְעַל כֵּן אִם הָיָה יַעֲקֹב נִכְנַס לְיִצְחָק בְּלִי לְבוּשֵׁי עֵשָֹו וְהָיָה מְבַקְּשׁוֹ שֶׁיְּבָרְכוֹ שֶׁיִּתֵּן לוֹ ה' יִתְבָּרַךְ שֶׁפַע וְהַצְלָחָה בְּעִסְקֵי פַּרְנָסָתוֹ לֹא הָיָה יִצְחָק מְרֻצֶּה לָזֶה, כִּי הָיָה אוֹמֵר לוֹ, לָמָּה לְךָ לַחֲשֹׁב פַּרְנָסָה כְּלָל, כִּי אַתָּה צָרִיךְ רַק לַעֲסֹק בְּתוֹרָה וּתְפִלָּה וּפַרְנָסָתְךָ תִּהְיֶה נַעֲשֵֹית עַל יְדֵי אֲחֵרִים. וְהֵם צְרִיכִים לְבַקֵּשׁ עַל פַּרְנָסָה כְּדֵי לְהַחֲזִיק אוֹתְךָ, כִּי זֶה עִקַּר הַתַּכְלִית שֶׁלָּהֶם, אֲבָל אַתָּה צָרִיךְ לִהְיוֹת רַק יוֹשֵׁב אֹהֶל. וְלִבְלִי לַחֲשֹׁב שׁוּם פַּרְנָסָה כְּלָל כְּמוֹ שֶׁיִּהְיֶה לֶעָתִיד בֶּאֱמֶת שֶׁיִּתְקַיֵּם, "וְעָמְדוּ זָרִים וְרָעוּ צֹאנְכֶם וְכוּ'". וּכְמוֹ שֶׁאָמַר רַבִּי שִׁמְעוֹן בַּר יוֹחָאי, אֶפְשָׁר אָדָם חוֹרֵשׁ בִּשְׁעַת חֲרִישָׁה וְזוֹרֵעַ בִּשְׁעַת זְרִיעָה וְכוּ' תּוֹרָה מַה תְּהֵא עָלֶיהָ? אֶלָּא בִּזְמַן שֶׁיִּשְֹרָאֵל עוֹשִֹין רְצוֹנוֹ שֶׁל מָקוֹם מְלַאכְתָּן נַעֲשֵֹית עַל יְדֵי אֲחֵרִים, כִּי יִצְחָק רָצָה שֶׁיִּתְנַהֵג הָעוֹלָם תֵּכֶף כְּמוֹ שֶׁיִּהְיֶה בַּסּוֹף כְּשֶׁיָּבוֹא מָשִׁיחַ בִּמְהֵרָה בְּיָמֵינוּ, כִּי יִצְחָק הוּא בְּחִינַת תֹּקֶף הַיִּרְאָה הַקְּדוֹשָׁה, בְּחִינַת פַּחַד יִצְחָק שֶׁנִּמְשָׁךְ עַל יְדֵי בְּחִינַת רָצוֹן כַּנַּ"ל בְּהַתּוֹרָה הַנַּ"ל. וְזֶה בְּחִינַת יִצְחָק בֶּן אַבְרָהָם, כִּי אַבְרָהָם הוּא בְּחִינַת רָצוֹן, כִּי נִקְרָא נְדִיב לֵב הָרִאשׁוֹן, כְּמוֹ שֶׁפֵּרֵשׁ רַשִׁ"י עַל פָּסוּק, "נְדִיבֵי עַמִּים נֶאֱסָפוּ". כִּי כָּל עֲבוֹדָתוֹ שֶׁל אַבְרָהָם הָיָה רַק עַל יְדֵי הָרָצוֹן שֶׁהָיָה מִשְׁתּוֹקֵק וְנִכְסָף תָּמִיד לַה' יִתְבָּרַךְ בְּרָצוֹן חָזָק מְאֹד עַד שֶׁזָּכָה לְמַה שֶּׁזָּכָה. כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר, כִּי הוּא הָיָה רֹאשׁ לַגֵּרִים. וַעֲדַיִן לֹא הָיָה שׁוּם תּוֹרָה וּמִצְוָה וְלֹא הָיָה לוֹ שׁוּם עֲבוֹדָה רַק הָרָצוֹן לְבַד וְעַל יְדֵי זֶה בְּעַצְמוֹ זָכָה שֶׁגִּלָּה לוֹ ה' יִתְבָּרַךְ כָּל הַתּוֹרָה וְכוּ' כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. נִמְצָא שֶׁאַבְרָהָם הוּא בְּחִינַת רָצוֹן. וְעַל כֵּן הוֹלִיד אֶת יִצְחָק שֶׁהוּא בְּחִינַת יִרְאָה, כִּי הַיִּרְאָה נַעֲשֶֹה עַל יְדֵי הָרָצוֹן וְעַל כֵּן רָצָה יִצְחָק שֶׁיִּתְנַהֵג הָעוֹלָם מִיָּד כְּמוֹ שֶׁיִּהְיֶה לֶעָתִיד בְּעֵת הַגְּאֻלָּה שֶׁתִּהְיֶה בִּבְחִינַת יִצְחָק, בִּבְחִינַת וּשְׁבוּעָתוֹ לְיִצְחָק כַּמּוּבָא, כִּי עִקַּר הַגְּאֻלָּה תִּהְיֶה עַל יְדֵי הַיִּרְאָה שֶׁתִּתְגַּלֶּה עַל יְדֵי הֶאָרַת הָרָצוֹן, שֶׁעַל יְדֵי זֶה יִתְקַיֵּם הָעוֹלָם בְּחַסְדּוֹ בְּחִינַת עוֹלָם חֶסֶד יִבָּנֶה שֶׁזֶּהוּ בְּחִינַת וְעָמְדוּ זָרִים וְרָעוּ צֹאנְכֶם וְכוּ' כַּנַּ"ל: וְעַל כֵּן כְּתִיב בְּמָשִׁיחַ, "וַהֲרִיחוֹ בְּיִרְאַת ה'". כִּי עִקַּר הַחֶסֶד שֶׁיִּתְגַּלֶּה לֶעָתִיד בְּחִינַת וְעֹשֶֹה חֶסֶד לִמְשִׁיחוֹ לְדָוִד יִהְיֶה עַל יְדֵי הַיִּרְאָה כַּנַּ"ל. שֶׁעַל יְדֵי זֶה יִתְקַיֵּם הָעוֹלָם בְּחַסְדּוֹ וְכָל זֶה יִהְיֶה עַל יְדֵי עֹצֶם הִתְגַּלּוּת הָרָצוֹן שֶׁיִּהְיֶה לֶעָתִיד, כִּי אָז כֻּלָּם יֵדְעוּ אוֹתוֹ לְמִקְּטַנָּם וְעַד גְּדוֹלָם, כִּי תִּמָּלֵא הָאָרֶץ דֵּעָה אֶת ה' וְכוּ'. וְכֻלָּם יַכִּירוּ וְיֵדְעוּ שֶׁהַכֹּל מִתְנַהֵג רַק בִּרְצוֹנוֹ וְהַשְׁגָּחָתוֹ לְבַד, וְאֵין שׁוּם טֶבַע כְּלָל, כִּי אֲפִלּוּ הַטֶּבַע בְּעַצְמָהּ שֶׁל עַכְשָׁו הִיא גַּם כֵּן הַכֹּל בִּרְצוֹנוֹ וְהַשְׁגָּחָתוֹ בְּכָל עֵת וָרֶגַע וְהַטֶּבַע בְּיָדוֹ יִתְבָּרַךְ בְּכָל עֵת וָרֶגַע כְּחֹמֶר בְּיַד הַיּוֹצֵר, כִּי הוּא יִתְבָּרַךְ בָּרָא אֶת הַטֶּבַע וְהוּא מַנְהִיג וּמְחַיֶּה אֶת הַטֶּבַע וְהוּא בִּרְצוֹנוֹ מְשַׁנֶּה אֶת הַטֶּבַע בְּכָל עֵת שֶׁרוֹצֶה, כִּי הַכֹּל בִּרְצוֹנוֹ לְבַד. וְיִצְחָק אָבִינוּ רָצָה שֶׁיִּתְנַהֵג הָעוֹלָם תֵּכֶף בִּבְחִינָה זוֹ בִּבְחִינַת וְעָמְדוּ זָרִים וְרָעוּ צֹאנְכֶם וְכוּ'. וְעַל כֵּן לֹא הָיָה מְרֻצֶּה לְבָרֵךְ אֶת יַעֲקֹב בְּטַל וּמָטָר בִּשְׁבִיל פַּרְנָסָה, כִּי פַּרְנָסָתוֹ תִּהְיֶה נַעֲשֵֹית עַל יְדֵי אֲחֵרִים וְלָמָּה לוֹ לַחֲשֹׁב כְּלָל צָרְכֵי טַל וּמָטָר גַּשְׁמִיִּים שֶׁהֵם בִּשְׁבִיל עֲבוֹדַת הַשָֹּדֶה שֶׁזֶּה אֵין שַׁיָּךְ לוֹ כְּלָל רַק אוֹתָן שֶׁיַּעַסְקוּ בְּפַרְנָסָתוֹ הֵם יְקַבְּלוּ הַבְּרָכָה הַזֹּאת בִּזְכוּת יַעֲקֹב כְּדֵי שֶׁיּוּכְלוּ לְהַחֲזִיק אוֹתוֹ וְכַנַּ"ל, אֲבָל בֶּאֱמֶת אָז עֲדַיִן לֹא נִזְדַּכֵּךְ וְלֹא נִטְהַר הָעוֹלָם לְגַמְרֵי מִזֻּהֲמַת הַנָּחָשׁ שֶׁנִּמְשַׁךְ עַל יְדֵי חֵטְא אָדָם הָרִאשׁוֹן. וְנִתְדַּבֵּק אָז תֹּקֶף זֻהֲמַת הַנָּחָשׁ בְּעֵשָֹו הָרָשָׁע עַל יְדֵי מַעֲשָֹיו הָרָעִים. עַד שֶׁנַּעֲשָֹה שֹוֹנֵא לְאָחִיו הַצַּדִּיק יַעֲקֹב וְלֹא הָיָה רוֹצֶה לְהַחֲזִיקוֹ כְּלָל, אַדְּרַבָּא, רָצָה לִרְדֹּף אוֹתוֹ וְלֹא הָיָה חָפֵץ לְקַבֵּל בִּרְכַּת הַפַּרְנָסָה גַּשְׁמִיִּית כִּי אִם בִּשְׁבִיל עַצְמוֹ וְתַאֲוָתוֹ לְמַלְּאוֹת תַּאֲווֹת בִּטְנוֹ וּכְדֵי לִרְדֹּף יוֹתֵר אֶת יַעֲקֹב וְעָלָיו נֶאֱמַר , "וַיֶּאֱהַב קְלָלָה וַתְּבוֹאֵהוּ וְלֹא חָפֵץ בִּבְרָכָה וַתִּרְחַק מִמֶּנּוּ". כִּי הָיָה אוֹהֵב קְלָלָה שֶׁהוּא הַקְּלָלוֹת שֶׁנִּתְקַלֵּל מֵחֵטְא אָדָם הָרִאשׁוֹן ל"ט קְלָלוֹת שֶׁהֵם בְּחִינַת ל"ט מְלָאכוֹת גַּשְׁמִיּוֹת בְּחִינַת בְּעִצָּבוֹן תֹּאכֲלֶנָּה בְּזֵעַת אַפֶּיךָ תֹּאכַל לֶחֶם וְכוּ'. וְהוּא אָהַב קְלָלָה זֹאת וְכִי בָּחַר זֹאת לְחֶלְקוֹ כִּי הָיָה אִישׁ שָֹדֶה. וְלֹא חָפֵץ בִּבְרָכָה כְּלָל, כִּי לֹא הָיָה חָפֵץ כְּלָל לִהְיוֹת מֶרְכָּבָה לְיַעֲקֹב לְהַחֲזִיק אוֹתוֹ כְּדֵי לִכָּלֵל בַּבְּרָכָה וְעַל יְדֵי זֶה בֶּאֱמֶת וַתִּרְחַק מִמֶּנּוּ הַבְּרָכָה, כִּי יַעֲקֹב קִבֵּל כָּל הַבְּרָכוֹת, כִּי כָּל זְמַן שֶׁלֹּא נִתְתַּקֵּן עֲדַיִן זֻהֲמַת הַנָּחָשׁ לְגַמְרֵי וְאֵין הַהֲמוֹן עַם הָעוֹסְקִים בִּמְלָאכוֹת וּמַשָּא וּמַתָּן מַחֲזִיקִים אֶת הַתַּלְמִידֵי חֲכָמִים כְּמוֹ כֵן צְרִיכִין עֲדַיִן לַעֲסֹק בִּמְלָאכוֹת וּמַשָּא וּמַתָּן, כִּי כְּפִי מַה שֶּׁמַּרְבִּין יִשְֹרָאֵל בִּצְדָקָה. וְעִקַּר הַצְּדָקָה לְהַחֲזִיק תַּלְמִידֵי חֲכָמִים כְּמוֹ כֵן הֵם דּוֹחִין זֻהֲמַת הַנָּחָשׁ בְּחִינַת ל"ט מְלָאכוֹת וְנִתְמַעֲטִין הַטְּרָדוֹת וְהָעֲסָקִים, כִּי אֲפִלּוּ מִי שֶׁעוֹסֵק בְּמַשָּא וּמַתָּן וּמְלָאכוֹת לָאו הַכֹּל שָׁוִין, כִּי לִפְעָמִים הַפַּרְנָסָה בָּאָה בְּנָקֵל בְּסִבָּה קַלָּה בְּלִי יְגִיעָה רַבָּה וְלִפְעָמִים צְרִיכָה יְגִיעָה גְּדוֹלָה וְהַשָֹּכָר מוּעָט. וְהַכֹּל כְּפִי זְכוּת הַצְּדָקָה שֶׁעַל יָדָהּ נִדְחֶה זֻהֲמַת הַנָּחָשׁ ל"ט מְלָאכוֹת וּכְמוֹ כֵן נִתְמַעֵט הָעֵסֶק. עַד לֶעָתִיד שֶׁיִּתְקַיֵּם, "צִיּוֹן בְּמִשְׁפָּט תִּפָּדֶה וְשָׁבֶיהָ בִּצְדָקָה", אָז יִתְגַּלֶּה הָרָצוֹן וְאָז לֹא נִצְטָרֵךְ לַעֲסֹק בְּשׁוּם עֵסֶק וּמְלָאכוֹת כְּלָל, כִּי נִתְקַיֵּם, וְעָמְדוּ זָרִים וְרָעוּ צֹאנְכֶם וְכוּ', אֲבָל עַכְשָׁו כָּל זְמַן שֶׁאֵין זוֹכִין לָזֶה צְרִיכִין גַּם יִשְֹרָאֵל לַעֲסֹק בְּאֵיזֶה עֵסֶק וּמַשָּא וּמַתָּן כְּדֵי לְהַמְשִׁיךְ פַּרְנָסָה וְכַנַּ"ל: וְזֶהוּ בְּחִינַת מַה שֶּׁיַּעֲקֹב אָבִינוּ הִתְלַבֵּשׁ עַצְמוֹ בִּלְבוּשֵׁי עֵשָֹו כְּדֵי לְקַבֵּל הַבְּרָכָה מֵאָבִיו שֶׁהִיא בִּרְכַּת טַל וּמָטָר בִּשְׁבִיל פַּרְנָסָה, כִּי עֵשָֹו הוּא בְּחִינַת עֲשִֹיָּה גַּשְׁמִיִּית, בְּחִינַת ל"ט מְלָאכוֹת כַּנַּ"ל. וְיַעֲקֹב הוּא בֶּאֱמֶת רָחוֹק מִזֶּה, כִּי הוּא בִּבְחִינַת רָצוֹן כַּנַּ"ל, אֲבָל מֵחֲמַת שֶׁאֵין הָעוֹלָם מְתֻקָּן וְאֵין הָרָשָׁע רוֹצֶה לְהַחֲזִיק הַצַּדִּיק עַל כֵּן צְרִיכִין גַּם יִשְֹרָאֵל הַכְּשֵׁרִים שֶׁהֵם בְּחִינַת יַעֲקֹב לְהִתְלַבֵּשׁ בִּלְבוּשֵׁי עֵשָֹו בַּעֲשִֹיּוֹת גַּשְׁמִיּוֹת שֶׁהֵם עִסְקֵי מַשָּא וּמַתָּן וְל"ט מְלָאכוֹת בִּשְׁבִיל לְהַמְשִׁיךְ פַּרְנָסָה וְזֶהוּ וְלֹא הִכִּירוֹ, כִּי הָיוּ יָדָיו כִּידֵי עֵשָֹו אָחִיו שְֹעִרֹת וְכוּ', כִּי שְֹעָרוֹת הֵם מוֹתְרֵי מֹחִין שֶׁמִּשָּׁם אֲחִיזַת הָרֹגֶז וְהַדִּינִים, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר (סִימָן סט), כִּי הַמֹּחַ הוּא בְּחִינַת רַחֲמָנוּת שֶׁהוּא בְּחִינַת רָצוֹן וּשְֹעָרוֹת הֵם בְּחִינַת מוֹתְרֵי מֹחִין בְּחִינַת רֹגֶז וְדִינִים. וְעַל כֵּן עֵשָֹו שֶׁהוּא תֹּקֶף הָעֲשִֹיָּה תֹּקֶף הָרֹגֶז וְהַדִּין, עַל כֵּן הָיָה מָלֵא שְֹעָרוֹת כֻּלּוֹ כְּאַדֶּרֶת שֵֹעָר וְעַל כֵּן קָרְאוּ שְׁמוֹ עֵשָֹו, עֵשָֹו דַּיְקָא בְּחִינַת עֲשִֹיָּה גַּשְׁמִיּוּת שֶׁהוּא בְּחִינַת רֹגֶז כַּנַּ"ל שֶׁהוּא בְּחִינַת שְֹעָרוֹת כַּנַּ"ל. וְעַל כֵּן הֻכְרַח יַעֲקֹב לְהִתְלַבֵּשׁ עַצְמוֹ בִּבְחִינַת לְבוּשֵׁי עֵשָֹו. בִּבְחִינַת שְֹעָרוֹת שֶׁהֵם בְּחִינַת עֲשִֹיָּה, בְּחִינַת ל"ט מְלָאכוֹת, זֶהוּ רֶמֶז כִּי גַּם יִשְֹרָאֵל הַכְּשֵׁרִים צְרִיכִין לַעֲסֹק בְּאֵיזֶה עֵסֶק בִּשְׁבִיל פַּרְנָסָה עַכְשָׁו מֵחֲמַת שֶׁעֲדַיִן לֹא נִתְגַּלָּה הֶאָרַת הָרָצוֹן בִּשְׁלֵמוּת כַּנַּ"ל, אֲבָל כְּשֶׁיַּעֲקֹב בְּחִינַת בְּנֵי יִשְֹרָאֵל הַכְּשֵׁרִים מִתְלַבְּשִׁין עַצְמָן בִּלְבוּשֵׁי עֵשָֹו בִּשְׁבִיל פַּרְנָסָה, דְּהַיְנוּ שֶׁעוֹסְקִין בְּאֵיזֶה עֵסֶק וּמַשָּא וּמַתָּן בִּשְׁבִיל פַּרְנָסָה כַּנַּ"ל הֵם מְקַדְּשִׁין וּמְטַהֲרִין אֶת הָעֵסֶק וְהַמַּשָּא וּמַתָּן וְהַל"ט מְלָאכוֹת בִּקְדֻשָּׁה גְּדוֹלָה, כִּי עוֹשִֹין מַשָּא וּמַתָּן בֶּאֱמוּנָה שְׁלֵמָה וַאֲזַי כָּל הָעֲסָקִים וְהַל"ט מְלָאכוֹת שֶׁלָּהֶם הֵם בִּבְחִינַת ל"ט מַלְאֲכוֹת הַמִּשְׁכָּן כַּנַּ"ל: וְזֶהוּ בְּחִינַת וַיָּרַח אֶת רֵיחַ בְּגָדָיו וְכוּ' וַיֹּאמֶר רְאֵה רֵיחַ בְּנִי כְּרֵיחַ שָֹדֶה אֲשֶׁר בֵרֲכוֹ ה'. וְאָמְרוּ רַבּוֹתֵינוּ זִכְרוֹנָם לִבְרָכָה שֶׁהוּא רֵיחַ גַּן עֵדֶן שֶׁנִּכְנַס עִמּוֹ זֶה בְּחִינַת מְלֶאכֶת הַמִּשְׁכָּן, כִּי צִיּוּרָא דְּמַשְׁכְּנָא כְּצִיּוּרָא דְּגַן עֵדֶן, הַיְנוּ כְּשֶׁיַּעֲקֹב בְּחִינַת בְּנֵי יִשְֹרָאֵל הַכְּשֵׁרִים בֶּאֱמֶת. כְּשֶׁמַּלְבִּישִׁין עַצְמָן בְּבִגְדֵי עֵשָֹו הַיְנוּ כְּשֶׁעוֹסְקִים בְּמַשָּא וּמַתָּן וַעֲסָקִים שֶׁזֶּהוּ בְּחִינַת בִּגְדֵי עֵשָֹו, אֲזַי עִסְקֵיהֶם וּמְלַאכְתָּם מַעֲלֶה רֵיחַ טוֹב כְּרֵיחַ גַּן עֵדֶן שֶׁהוּא בְּחִינַת צִיּוּרָא דְּמַשְׁכְּנָא, כִּי כָּל מְלַאכְתָּם וְעִסְקֵיהֶם הֵם בִּבְחִינַת מְלֶאכֶת הַמִּשְׁכָּן כַּנַּ"ל וְאָז קִבֵּל יַעֲקֹב הַבְּרָכוֹת שֶׁל טַל וּמָטָר וְכוּ' שֶׁהוּא בִּרְכַּת הַפַּרְנָסָה, כִּי כָּל זְמַן שֶׁאֵין שׁוֹפֵעַ הַחֶסֶד בִּשְׁלֵמוּת. צְרִיכִין עֲסָקִים וְל"ט מְלָאכוֹת לַעֲשֹוֹתָן בִּקְדֻשָּׁה. בִּבְחִינַת מְלֶאכֶת הַמִּשְׁכָּן כְּדֵי לְהַמְשִׁיךְ פַּרְנָסָה, כַּמְבֹאָר הֵיטֵב בְּהַתּוֹרָה הַנַּ"ל, עַיֵּן שָׁם הֵיטֵב, כִּי רַק הַצַּדִּיקִים וְהַתַּלְמִידֵי חֲכָמִים וְהַכְּשֵׁרִים אֲמִתִּיִּים זוֹכִין קְצָתָם לִבְחִינַת הַהַנְהָגָה שֶׁל לֶעָתִיד שֶׁיִּתְקַיֵּם, "וְעָמְדוּ זָרִים וְכוּ'", דְּהַיְנוּ שֶׁאֵין עוֹשִֹין שׁוּם עֵסֶק וּמְלָאכָה כְּלָל, אֲבָל שְׁאָר יִשְֹרָאֵל צְרִיכִין לַעֲסֹק בְּמַשָּא וּמַתָּן וּמְלָאכָה בִּקְדֻשָּׁה כַּנַּ"ל. וְעִקַּר תִּקּוּנָם שֶׁיְּכַוְּנוּ בְּעָסְקָם בְּמַשָּא וּמַתָּן לְהַחֲזִיק אֶת הַתַּלְמִיד חָכָם הָאֱמֶת וְכַנַּ"ל. וְעַל יְדֵי זֶה זוֹכֶה כָּל אֶחָד לְפִי הַצְּדָקָה שֶׁנּוֹתֵן לְהַתַּלְמִיד חָכָם לְבַטֵּל זֻהֲמַת הַנָּחָשׁ שֶׁהֵם ל"ט מְלָאכוֹת עַד שֶׁיִּזְכּוּ כָּל יִשְֹרָאֵל שֶׁלֹּא יִצְטָרְכוּ לַעֲסֹק בְּשׁוּם עֵסֶק וּמַשָּא וּמַתָּן כְּלָל. וְזֶה הַתִּקּוּן יִהְיֶה נִגְמָר בִּשְׁלֵמוּת כְּשֶׁיָּבוֹא מָשִׁיחַ בִּמְהֵרָה בְּיָמֵינוּ. שֶׁאָז יִתְקַיֵּם, "וְעָמְדוּ זָרִים וְרָעוּ צֹאנְכֶם וְכוּ'". וְיִשְֹרָאֵל לֹא יַעַסְקוּ בְּשׁוּם עֵסֶק וּמְלָאכָה כְּלָל וְכַנַּ"ל:
<h3>אות כג</h3>
וְזֶה בְּחִינַת אֶת בְּכֹרָתִי לָקָח וְהִנֵּה עַתָּה לָקַח בִּרְכָתִי, כִּי עֲבוֹדַת הַקָּרְבָּנוֹת הָיְתָה מִתְּחִלָּה בַּבְּכוֹרוֹת וְאַחַר כָּךְ נִתְּנָה לַכֹּהֲנִים כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעִקַּר עֲבוֹדַת הַקָּרְבָּנוֹת הוּא בְּחִינַת הִתְגַּלּוּת הָרָצוֹן שֶׁהָיָה בְּבֵית הַמִּקְדָּשׁ, כִּי כָּל הַקָּרְבָּנוֹת הֵם נִדְבַת לֵב בְּחִינַת רָצוֹן וְעַל כֵּן נֶאֱמַר בְּכָל הַקָּרְבָּנוֹת, "לִרְצֹנְכֶם תִּזְבָּחֻהוּ" כַּנַּ"ל, כִּי עַל יְדֵי הַקָּרְבָּן מַעֲלִין מִבְּהֵמָה לְאָדָם כַּיָּדוּעַ, הַיְנוּ שֶׁמְּבָרְרִין וּמַעֲלִין בְּחִינַת עֲשִֹיָּה שֶׁהוּא בְּחִינַת בַּהֲמִיּוּת, מַעֲלִין אוֹתָהּ לִבְחִינַת רָצוֹן שֶׁהוּא בְּחִינַת דַּעַת, בְּחִינַת אָדָם, כִּי עִקַּר נֶפֶשׁ הָאָדָם הוּא בְּחִינַת אוֹר הָרָצוֹן כַּנַּ"ל. וְעַל כֵּן נִקְרָאִין מַעֲשֵֹה הַקָּרְבָּנוֹת עֲבוֹדָה, כִּי בֶּאֱמֶת זֶה עִקַּר הָעֲבוֹדָה לְהַעֲלוֹת בְּחִינַת עַבְדוּת בְּחִינַת עֲשִֹיָּה, בְּחִינַת בַּהֲמִיּוּת לִבְחִינַת רָצוֹן, שֶׁהוּא בְּחִינַת נִשְׁמַת יִשְֹרָאֵל, שֶׁהֵם קְרוּיִים "אָדָם". וְזֶה שֶׁאָנוּ מִתְפַּלְּלִין "רְצֵה" עַל עֲבוֹדַת הַקָּרְבָּנוֹת שֶׁיִּתְקַבְּלוּ לְרָצוֹן, כְּמוֹ שֶׁכָּתוּב, "וּתְהִי לְרָצוֹן תָּמִיד עֲבוֹדַת". וְעַל כֵּן נִקְרָא בִּרְכַּת רְצֵה עֲבוֹדָה, כַּמְבֹאָר בִּגְמָרָא וּפוֹסְקִים, כִּי עִקַּר עֲבוֹדַת הַקָּרְבָּנוֹת שֶׁיֻּכְלְלוּ בָּרָצוֹן הָעֶלְיוֹן, הַיְנוּ שֶׁיֻּכְלַל עֲשִֹיָּה בְּרָצוֹן וְעַל כֵּן הָיוּ כָּל הַקָּרְבָּנוֹת בְּבֵית הַמִּקְדָּשׁ שֶׁשָּׁם הֶאָרַת הָרָצוֹן. וְעִקַּר עֲבוֹדַת הַקָּרְבָּנוֹת עַל יְדֵי הַכֹּהֲנִים וּצְרִיכִין לִהְיוֹת כֹּהֲנִים בַּעֲבוֹדָתָם וּלְוִיּים בְּדוּכָנָם וְיִשְֹרָאֵל בְּמַעֲמָדָם, כִּי הַכֹּהֵן הוּא בְּחִינַת הַחֶסֶד שֶׁנִּתְגַּלֶּה עַל יְדֵי הַיִּרְאָה שֶׁנַּעֲשֶֹה עַל יְדֵי הָרָצוֹן שֶׁעַל יְדֵי הַחֶסֶד הַזֶּה נִתְבַּטְּלִין כָּל הַל"ט מְלָאכוֹת שֶׁהֵם זֻהֲמַת הַנָּחָשׁ שֶׁנִּמְשָׁכִין מִפְּגַם הָרָצוֹן כַּנַּ"ל, וְעַל כֵּן הָיוּ צְרִיכִין יִשְֹרָאֵל בְּמַעֲמָדָן שֶׁהָיוּ עוֹסְקִין בַּתּוֹרָה שֶׁהוּא בְּחִינַת הִתְגַּלּוּת הָרָצוֹן, כִּי הַתּוֹרָה כֻּלָּהּ הִיא רְצוֹנוֹ כַּנַּ"ל וְעִקַּר הִתְגַּלּוּת רְצוֹנוֹ הוּא עַל יְדֵי עֵסֶק הַתּוֹרָה, כִּי שָׁם מְלֻבָּשׁ רְצוֹנוֹ יִתְבָּרַךְ, כַּמְבֹאָר בְּדִבְרֵי רַבֵּנוּ זִכְרוֹנוֹ לִבְרָכָה בְּמָקוֹם אַחֵר (סִימָן לג). וְעַל כֵּן הָיוּ עוֹסְקִין בְּמַעֲמָדָן בְּמַעֲשֵֹה בְּרֵאשִׁית, כִּי מַעֲשֵֹה בְּרֵאשִׁית מְגַלִּין שֶׁהַכֹּל בִּרְצוֹנוֹ יִתְבָּרַךְ, כִּי הוּא יִתְבָּרַךְ בָּרָא הַכֹּל מֵרֹאשׁ וְעַד סוֹף וְעַל כֵּן בְּוַדַּאי הַכֹּל בִּרְצוֹנוֹ וְעַל יְדֵי זֶה שֶׁהָיוּ מְגַלִּין הָרָצוֹן עַל יְדֵי זֶה נַעֲשֶֹה יִרְאָה שֶׁהוּא בְּחִינַת לְוִיּיִם בְּדוּכָנָם, כִּי יִרְאָה הוּא סִטְרָא דִּלְוָאֵי כַּיָּדוּעַ וְעַל יְדֵי הַיִּרְאָה נִמְשָׁךְ חֶסֶד שֶׁהוּא בְּחִינַת כֹּהֵן כַּנַּ"ל וְעַל יְדֵי הַחֶסֶד הַזֶּה נִתְקַיֵּם, "וְעָמְדוּ זָרִים וְרָעוּ צֹאנְכֶם וְכוּ' וְאַתֶּם כֹּהֲנֵי ה' תִּקָּרֵאוּ", 'כֹּהֲנֵי ה'' דַּיְקָא בְּחִינַת עוֹלָם חֶסֶד יִבָּנֶה. וְנִתְבַּטְּלִין כָּל הַל"ט מְלָאכוֹת שֶׁהֵם בְּחִינַת עֲשִֹיָּה וְעַל כֵּן עִקַּר הָעֲבוֹדָה בַּכֹּהֲנִים, כִּי עִקַּר מַעֲשֵֹה הָעֲבוֹדָה הוּא לְטַהֵר עוֹלַם הָעֲשִֹיָּה שֶׁיֻּכְלַל עֲשִֹיָּה בְּרָצוֹן כַּנַּ"ל שֶׁזֶּה נַעֲשֶֹה עַל יְדֵי הַכֹּהֵן אִישׁ הַחֶסֶד שֶׁהוּא מְבַטֵּל זֻהֲמַת הַל"ט מְלָאכוֹת בְּחִינַת עֲשִֹיָּה וְאָז נִכְלָל עֲשִֹיָּה בְּרָצוֹן שֶׁזֶּהוּ עִקַּר בְּחִינַת הַקָּרְבָּן כַּנַּ"ל. וְעַל כֵּן אָדָם חוֹטֵא מֵבִיא קָרְבָּן, כִּי כָּל הַחֲטָאִים נִמְשָׁכִין מִזֻּהֲמַת הַנָּחָשׁ שֶׁהוּא תֹּקֶף הָעֲשִֹיָּה בְּחִינַת ל"ט מְלָאכוֹת, בְּחִינַת עַצְבוּת בְּעִצָּבוֹן תֹּאכֲלֶנָּה שֶׁמִּשָּׁם נִמְשָׁכִין כָּל הַחֲטָאִים, חַס וְשָׁלוֹם, וְעַל כֵּן עַל יְדֵי הַקָּרְבָּן שֶׁמַּקְרִיב הַכֹּהֵן בְּבֵית הַמִּקְדָּשׁ שֶׁעַל יְדֵי זֶה מְבַטְּלִין בְּחִינַת הַל"ט מְלָאכוֹת וְנִתְבַּטֵּל זֻהֲמַת הַנָּחָשׁ מֵעוֹלַם הָעֲשִֹיָּה וְנִכְלָל עֲשִֹיָּה בְּרָצוֹן, עַל יְדֵי זֶה נִתְכַּפְּרִין וְנִתְבַּטְּלִין כָּל הָעֲווֹנוֹת שֶׁנִּמְשְׁכוּ מִשָּׁם כַּנַּ"ל. וְנִתְהַפְּכִין הָעֲווֹנוֹת לִזְכֻיּוֹת, כִּי נִכְלָלִין הָעֲווֹנוֹת בִּבְחִינַת רָצוֹן, בִּבְחִינַת כִּי נִרְצָה עֲוֹנָהּ כַּנַּ"ל:
<h3>אות כד</h3>
וְעַל כֵּן בָּרְגָלִים שֶׁאָז עִקַּר הִתְגַּלּוּת הָרָצוֹן, עַל כֵּן הָיוּ אָז מַרְבִּין בְּקָרְבְּנוֹת צִבּוּר וְיָחִיד. וְכָל אֶחָד הָיָה מְחֻיָּב לְהָבִיא עוֹלַת רְאִיָּה וְשַׁלְמֵי שִֹמְחָה כְּפִי נִדְבַת לִבּוֹ, כִּי אָז בָּרְגָלִים צְרִיכִין לְגַלּוֹת הָרָצוֹן כַּנַּ"ל. וְעַל כֵּן צְרִיכִין לְהַרְבּוֹת בְּקָרְבָּנוֹת, כִּי הַקָּרְבָּנוֹת הֵם בְּחִינַת הִתְגַּלּוּת הָרָצוֹן, בְּחִינַת כְּלָלִיּוּת עֲשִֹיָּה בְּרָצוֹן כַּנַּ"ל, וְעַל כֵּן עִקַּר הַשִֹּמְחָה שֶׁל יוֹם טוֹב עַל יְדֵי הַקָּרְבָּנוֹת, כְּמוֹ שֶׁכָּתוּב, "וְאָכַלְתָּ לִפְנֵי ה' אֱלֹקֶיךָ מַעֲשֵֹר וְכוּ' וְשָֹמַחְתָּ וְכוּ'". וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אֵין שִֹמְחָה אֶלָּא בִּבְשַֹר בְּהֵמָה שֶׁמְּבִיאִין מִמֶּנָּה קָרְבָּן. כִּי עִקַּר שִֹמְחַת יוֹם טוֹב כְּפִי הִתְגַּלּוּת הָרָצוֹן. וְעִקַּר הִתְגַּלּוּת הָרָצוֹן הוּא עַל יְדֵי הַקָּרְבָּנוֹת כַּנַּ"ל וְזֶה שֶׁמּוּבָא בַּכַּוָּנוֹת שֶׁקָּרְבָּנוֹת הֵם מְטַהֲרִין בְּחִינַת עֲשִֹיָּה וּבִשְׁבִיל זֶה אוֹמְרִים הַקָּרְבָּנוֹת בִּתְחִלַּת הַתְּפִלָּה, שֶׁאָז הוּא תִּקּוּן וַעֲלִיַּת הָעֲשִֹיָּה. וְאִיתָא בַּזֹּהַר הַקָּדוֹשׁ שֶׁסִלּוּקָא דְּקֻרְבָּנִין עַד אֵין סוֹף, כִּי אֵין סוֹף זֶה בְּחִינַת רָצוֹן שֶׁבָּרְצוֹנוֹת, רַעֲוָא דְּרַעֲוִין כַּיָּדוּעַ, כִּי עִקַּר הַקָּרְבָּנוֹת לְטַהֵר וּלְזַכֵּךְ עוֹלַם הָעֲשִֹיָּה שֶׁזֶּהוּ עִקַּר הֶאָרַת הָרָצוֹן כְּשֶׁזּוֹכִין לְרָצוֹן חָזָק בְּעוֹלַם הָעֲשִֹיָּה. וְאָז נִכְלָל עֲשִֹיָּה בְּרָצוֹן וְעַל יְדֵי זֶה עוֹלִין וְנִכְלָלִין בְּאֵין סוֹף בְּרַעֲוָא דְּרַעֲוִין, כִּי אִי אֶפְשָׁר לְהִכָּלֵל בְּאֵין סוֹף בְּרַעֲוָא דְּרַעֲוִין כִּי אִם כְּשֶׁמְּזַכְּכִין וּמְטַהֲרִין בְּחִינַת עֲשִֹיָּה וְכוֹלְלִין עֲשִֹיָּה בְּרָצוֹן אֲשֶׁר בִּשְׁבִיל זֶה יָרַד הָאָדָם לָעוֹלָם הַזֶּה כַּנַּ"ל:
<h3>אות כה</h3>
נִמְצָא, שֶׁכָּל הַקָּרְבָּנוֹת הֵם בְּחִינַת הֶאָרַת הָרָצוֹן, הַיְנוּ בְּחִינַת כְּלָלִיּוּת עֲשִֹיָּה בְּרָצוֹן וּבִתְחִלָּה הָיְתָה הָעֲבוֹדָה בַּבְּכוֹרוֹת וְעֵשָֹו הָיָה בְּכוֹר. וְאִם הָיָה זוֹכֶה לְהֵיטִיב מַעֲשָֹיו הָיָה זוֹכֶה לַעֲבֹד עֲבוֹדַת הַקָּרְבָּנוֹת, כִּי בְּוַדַּאי הָיָה לוֹ בְּחִירָה לִבְחֹר בַּטּוֹב, אַךְ אֲפִלּוּ אַחַר כָּךְ כְּשֶׁנָּטָה לְדֶרֶךְ אַחֵר וְלֹא רָצָה לַעֲסֹק בַּעֲבוֹדָה תַּמָּה כְּמוֹ יַעֲקֹב אָחִיו אִם הָיָה חָפֵץ עַל כָּל פָּנִים בְּאַהֲבַת אָחִיו. וְהָיָה מַחֲזִיק אוֹתוֹ, וְהָיָה נוֹתֵן לוֹ כָּל הִצְטָרְכוּתוֹ. הָיָה זֶה נֶחֱשָׁב גַּם כֵּן לַעֲבוֹדַת הַקָּרְבָּנוֹת מַמָּשׁ שֶׁמְּחֻיָּב הַבְּכוֹר לַעֲבֹד כַּנַּ"ל, כִּי מִי שֶׁמַּחֲזִיק תַּלְמִיד חָכָם נֶחֱשָׁב כְּאִלּוּ הִקְרִיב כָּל הַקָּרְבָּנוֹת, כִּי אֲכִילַת הַצַּדִּיק גָּדוֹל יוֹתֵר מִקָּרְבָּנוֹת, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּסֵפֶר הָא"ב הֶחָדָשׁ (אוֹת א אֲכִילָה סִימָן ז'). כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כָּל הַמֵּבִיא דּוֹרוֹן לְתַלְמִיד חָכָם כְּאִלּוּ הִקְרִיב בִּכּוּרִים וְכוּ' גַּם אִיתָא (בְּרָכוֹת יוּד), כָּל הַמְאָרֵחַ תַּלְמִיד חָכָם בְּתוֹךְ בֵּיתוֹ כְּאִלּוּ הִקְרִיב תְּמִידִין, כִּי עַל יְדֵי הַצְּדָקָה שֶׁנּוֹתֵן לְתַלְמִיד חָכָם וּמַחֲזִיק אוֹתוֹ, עַל יְדֵי זֶה נִכְלָל עֲשִֹיָּה בְּרָצוֹן כַּנַּ"ל שֶׁזֶּהוּ מַמָּשׁ בְּחִינַת קָרְבָּנוֹת, אֲבָל עֵשָֹו לֹא חָפַץ בָּזֶה, אַדְּרַבָּא, רָדַף אֶת יַעֲקֹב, כִּי לֹא חָפֵץ בִּבְרָכָה, כִּי לֹא רָצָה כְּלָל לְהִתְקָרֵב לַה' יִתְבָּרַךְ וּלְצַדִּיקִים, רַק כָּל חֶפְצוֹ וּרְצוֹנוֹ הָיָה רַק לְהַמְשִׁיךְ לְעַצְמוֹ כָּל תַּאֲווֹת לִבּוֹ הָרַע וְעַל כֵּן מָכַר אֶת הַבְּכוֹרָה בִּשְׁבִיל תַּאֲוַת אֲכִילָה. כְּמוֹ שֶׁכָּתוּב, "וַיָּבֹא עֵשָֹו מִן הַשָֹּדֶה וְהוּא עָיֵף וַיֹּאמֶר הַלְעִיטֵנִי נָא מִן הָאָדֹם וְכוּ'". כִּי הַמַּעֲשֶֹה הָיָה דַּיְקָא בְּעֵת שֶׁבָּא מִן הַשָֹּדֶה וְהוּא עָיֵף, דְּהַיְנוּ שֶׁהָיָה עָיֵף וְיָגֵעַ מִזֻּהֲמַת עַבְדוּת הָעֲשִֹיָּה שֶׁרָדַף אַחַר עֲבוֹדַת הָעוֹלָם הַזֶּה הָעֲשִֹיָּה הַגַּשְׁמִי וְלֹא הִמְשִׁיךְ עַצְמוֹ אֶל הָרָצוֹן דִּקְדֻשָּׁה כְּלָל רַק אֶל הַהֵפֶךְ מִמֶּנּוּ לְתֹקֶף הָעֲשִֹיָּה וּרְדִיפַת הָעוֹלָם הַזֶּה הַגַּשְׁמִי וְעַל כֵּן אָמְרוּ רַבּוֹתֵינוּ זִכְרוֹנָם לִבְרָכָה, "וְהוּא עָיֵף" - מִן הָרְצִיחָה וּשְׁאָר עֲבֵרוֹת שֶׁחָשְׁבוּ רַבּוֹתֵינוּ זִכְרוֹנָם לִבְרָכָה, כִּי הַכֹּל כָּלוּל בִּבְחִינַת וְהוּא עָיֵף שֶׁהוּא בְּחִינַת שֶׁהִמְשִׁיךְ עַל עַצְמוֹ הַקְּלָלָה בְּעִצָּבוֹן תֹּאכֲלֶנָּה בְּחִינַת זֻהֲמַת הַל"ט מְלָאכוֹת שֶׁמִּשָּׁם נִמְשָׁכִין כָּל הָעֲווֹנוֹת כַּנַּ"ל, כִּי הֵם זֻהֲמַת הַנָּחָשׁ כַּנַּ"ל. עַל כֵּן הַכֹּל בִּכְלַל וְהוּא עָיֵף כַּנַּ"ל וְאָז אָמַר לְיַעֲקֹב, "הַלְעִיטֵנִי נָא וְכוּ'". וּבָזֶה הֶרְאָה רִשְׁעוּתוֹ הַגְּדוֹלָה, כִּי לֹא דַּי שֶׁהוּא אֵינוֹ רוֹצֶה לְהַחֲזִיק אֶת הַתַּלְמִיד חָכָם בְּחִינַת יַעֲקֹב, אַף גַּם הוּא רוֹצֶה לִגְזֹל אֶת הַצַּדִּיק וְרוֹצֶה שֶׁהַצַּדִּיק יִטְרַח בִּשְׁבִילוֹ, חַס וְשָׁלוֹם, וְיִתֵּן לוֹ לֶאֱכֹל לְמַלְּאוֹת בִּטְנוֹ הָרַע וְעַל כֵּן קִיֵּם יַעֲקֹב אָבִינוּ עִם עִקֵּשׁ תִּתְפַּתָּל. וְאָמַר לוֹ: "מִכְרָה כַיּוֹם אֶת בְּכֹרָתְךָ לִי". כִּי מֵאַחַר שֶׁאֵין חָפֵץ בְּשׁוּם עֲבוֹדָה כְּלָל. וְאֵין אַתָּה רוֹצֶה לְהַמְשִׁיךְ עַצְמְךָ אֶל הָרָצוֹן דִּקְדֻשָּׁה וּלְהַחֲזִיק אֶת הַתַּלְמִיד חָכָם שֶׁזֶּהוּ בְּחִינַת עֲבוֹדַת הַקָּרְבָּנוֹת הַשַּׁיָּךְ לְהַבְּכוֹר כַּנַּ"ל וְאַתָּה אֵינְךָ חָפֵץ בָּזֶה כְּלָל רַק כָּל רְצוֹנְךָ הוּא לְהִפּוּךְ מַמָּשׁ, רַק לְמַלְּאוֹת בִּטְנְךָ וְלִרְדֹּף אַחַר זֻהֲמַת הָעֲשִֹיָּה גַּשְׁמִיּוּת בְּחִינַת וְהוּא עָיֵף, עַל כֵּן בְּוַדַּאי רָאוּי לְךָ לִמְכֹּר לִי הַבְּכוֹרָה, כִּי אֵין לְךָ עוֹד שׁוּם חֵלֶק בְּהַקְּדֻשָּׁה כְּלָל וְאָז מָכַר לוֹ הַבְּכוֹרָה בְּרָצוֹן שָׁלֵם כִּי לֹא חָפֵץ בִּבְרָכָה וּבִבְכוֹרָה כְּלָל, כְּמוֹ שֶׁכָּתוּב, "לָמָּה זֶּה לִי בְּכֹרָה". כִּי הַבְּרָכָה וְהַבְּכוֹרָה הֵם בְּחִינַת רָצוֹן, בְּחִינַת כְּלָלִיּוּת עֲשִֹיָּה בְּרָצוֹן, שֶׁזֶּהוּ עִקַּר הַבְּרָכָה שֶׁנִּמְשֶׁכֶת מֵרָצוֹן הָעֶלְיוֹן וְזֶה בְּחִינַת קָרְבָּנוֹת, בְּחִינַת בְּכוֹרָה. וְהוּא לֹא חָפַץ בָּזֶה כְּלָל רַק, אַדְּרַבָּא, כָּל חֶפְצוֹ הָיָה, חַס וְשָׁלוֹם, לַהֲפֹךְ הָרָצוֹן לַעֲשִֹיָּה, כִּי כָּל הָרְצוֹנוֹת שֶׁלּוֹ הָיוּ רַק אַחַר תַּאֲווֹת וְחֶמְדוֹת הָעוֹלַם הָעֲשִֹיָּה עַל כֵּן לָקַח יַעֲקֹב אָבִינוּ אֶת הַבְּכוֹרָה מִמֶּנּוּ כַּדִּין וְנָתַן לוֹ בַּעֲדָהּ תַּאֲווֹת אֲכִילָה גַּשְׁמִיּוֹת שֶׁל הָעוֹלָם הַזֶּה שֶׁהוּא לֶחֶם וּנְזִיד עֲדָשִׁים וְכוּ' וְנִשְׁאַר כָּל אֶחָד בְּחֶלְקוֹ, כִּי יַעֲקֹב קִבֵּל לְעַצְמוֹ כָּל הַטּוֹב שֶׁהָיָה כָּבוּשׁ אֵצֶל עֵשָֹו בְּגָלוּת שֶׁהוּא בְּחִינַת נִיצוֹצֵי אוֹר הָרָצוֹן שֶׁהָיָה אֶצְלוֹ שֶׁהוּא בְּחִינַת בְּכוֹרָה כַּנַּ"ל. וְיַעֲקֹב נָתַן לוֹ הָאָדֹם הָאָדֹם הַזֶּה שֶׁהוּא תֹּקֶף הַדִּין, תֹּקֶף הָעֲשִֹיָּה הַגַּשְׁמִיּוּת, שֶׁהוּא פְּסֹלֶת הָאֲכִילָה, פְּסֹלֶת הָעֲשִֹיָּה בְּחִינַת אֲחִיזַת הַסִּטְרָא אָחֳרָא וְסִלֵּק הַפְּסֹלֶת מִמֶּנּוּ וְנָתַן הַכֹּל לְעֵשָֹו וְנִשְׁאַר כָּל אֶחָד בְּחֶלְקוֹ אֲשֶׁר בָּחַר לוֹ:
<h3>אות כו</h3>
וְזֶה שֶׁכָּתַב רַשִׁ"י שֶׁיִּצְחָק הָיָה מְצַעֵר בִּתְחִלָּה וְאָמַר אוּלַי עָשִֹיתִי שֶׁלֹּא כַּדִּין שֶׁבֵּרַכְתִּי אֶת יַעֲקֹב תְּחִלָּה, אַךְ כְּשֶׁשָּׁמַע מִמֶּנּוּ שֶׁגַּם הַבְּכוֹרָה מָכַר לוֹ אָז אָמַר, "עַל זֶה הָיִיתִי מִצְטַעֵר וְכוּ' עַכְשָׁו גַּם בָּרוּךְ יִהְיֶה, הַיְנוּ כַּנַּ"ל, כִּי עִקַּר הַטָּעוּת שֶׁל יִצְחָק הָיָה שֶׁהָיָה סָבוּר שֶׁעֵשָֹו אַף עַל פִּי שֶׁהוּא רָשָׁע הוּא אוֹהֵב אֶת הַתַּלְמִיד חָכָם וְרוֹצֶה לְהַחֲזִיקוֹ וְעַל כֵּן צְרִיכִין לְבָרְכוֹ בְּפַרְנָסָה כְּדֵי שֶׁיּוּכַל לְהַחֲזִיק אֶת הַתַּלְמִיד חָכָם כַּנַּ"ל. אֲבָל כְּשֶׁשָּׁמַע יִצְחָק שֶׁעֵשָֹו הָרָשָׁע מָכַר הַבְּכוֹרָה וּבָזֶה הֶרְאָה זְדוֹנוֹ שֶׁאֵינוֹ חָפֵץ בִּבְרָכָה, כִּי אֵינוֹ חָפֵץ כְּלָל לִכְלֹל בְּרָצוֹן עַל יְדֵי הַתַּלְמִיד חָכָם שֶׁזֶּהוּ בְּחִינַת בְּכוֹרָה, בְּחִינַת קָרְבָּנוֹת כַּנַּ"ל וְהוּא אֵינוֹ חָפֵץ בִּבְחִינָה זוֹ כְּלָל רַק, אַדְּרַבָּא, מָכַר בְּכוֹרָתוֹ לְיַעֲקֹב בִּשְׁבִיל תַּאֲוַת אֲכִילָה הַגַּשְׁמִיִּית עַל כֵּן אָמַר יִצְחָק, עַל זֶה הָיִיתִי מִצְטַעֵר וְכוּ' עַכְשָׁו בְּוַדַּאי גַּם בָּרוּךְ יִהְיֶה, כִּי בְּוַדַּאי מַגִּיעַ הַבְּרָכָה רַק לְיַעֲקֹב, כִּי הַבְּרָכָה וְהַשֶּׁפַע נִמְשָׁךְ מִמְּקוֹר הָרָצוֹן שֶׁזֶּהוּ בְּחִינַת יַעֲקֹב רַק מַה שֶּׁרָצִיתִי לְבָרֵךְ אֶת עֵשָֹו הַכֹּל הָיָה בִּשְׁבִיל יַעֲקֹב כְּדֵי שֶׁתּוּכַל לְהַחֲזִיק וְכוּ' כַּנַּ"ל, אֲבָל עַכְשָׁו שֶׁאֵין אַתָּה חָפֵץ בָּזֶה בְּוַדַּאי מַגִּיעַ הַבְּרָכָה וְהַבְּכוֹרָה לְיַעֲקֹב וְכוּ' כַּנַּ"ל:
<h3>אות כז</h3>
וְאָז, "וַיִּשָּא עֵשָֹו קֹלוֹ וַיֵּבְךְּ", 'וַיֵּבְךְּ' דַּיְקָא, כִּי הַבְּכִיָּה הִיא מוֹתְרוֹת הַמָּרָה שְׁחוֹרָה שֶׁזֶּהוּ בְּחִינַת תֹּקֶף זֻהֲמַת הָעֲשִֹיָּה בְּחִינַת בְּעִצָּבוֹן תֹּאכֲלֶנָּה, כִּי עַצְבוּת הִוא מָרָה שְׁחוֹרָה שֶׁמִּשָּׁם הַבְּכִיָּה וְהַדְּמָעוֹת וְעַל כֵּן עֵשָֹו הָרָשָׁע עַל יְדֵי בְּכִיָּתוֹ הָרָעָה הָיָה מְעוֹרֵר תֹּקֶף זֻהֲמַת הַנָּחָשׁ תֹּקֶף הָעֲשִֹיָּה שֶׁהָיָה נֶאֱחָז שָׁם. וְצָעַק צְעָקָה גְּדוֹלָה שֶׁיִּתֵּן לוֹ תַּאֲווֹת הָעוֹלָם הַזֶּה וְאָז הֻכְרַח יִצְחָק לִסְתֹּם אֶת פִּיו וַיִּתֵּן לוֹ תַּאֲוָתוֹ הָרָעָה, כִּי אָז עֲדַיִן לֹא נִתְתַּקֵּן הָעוֹלָם וְהָיָה עֲדַיִן אֲחִיזַת הַסִּטְרָא אָחֳרָא בָּעוֹלָם וְכָל זְמַן שֶׁלֹּא נִתְבַּטֵּל הַסִּטְרָא אָחֳרָא לְגַמְרֵי צְרִיכִין בְּהֶכְרֵחַ לִתֵּן לָהּ חִיּוּתָהּ כַּיָּדוּעַ וְעַל כֵּן כְּשֶׁנִּתְעוֹרֵר עֵשָֹו בְּתֹקֶף אֲחִיזָתוֹ בְּשָׁרְשׁוֹ שֶׁהוּא בְּכִיָּה וְעַצְבוּת וּמָרָה שְׁחוֹרָה שֶׁהוּא תֹּקֶף זֻהֲמַת הַנָּחָשׁ תֹּקֶף הָעֲשִֹיָּה אָז הֻכְרַח יִצְחָק לְמַלְּאוֹת בִּטְנוֹ כַּנַּ"ל. וְכָל הַצָּרוֹת וְהַגָּלוּת וְחֻרְבַּן בֵּית הַמִּקְדָּשׁ הַכֹּל נִמְשָׁךְ עַל יְדֵי בְּכִיָּתוֹ הָרָעָה כַּיָּדוּעַ, כִּי עַל יְדֵי בְּכִיָּתוֹ הָרָעָה הָיָה מְעוֹרֵר זֻהֲמַת הַנָּחָשׁ שֶׁהוּא בְּחִינַת בְּעִצָּבוֹן תֹּאכֲלֶנָּה, בְּחִינַת ל"ט מְלָאכוֹת הָעֲשִֹיָּה וְכוּ' שֶׁהֵם פְּגַם הָרָצוֹן וְעֵשָֹו הוּא הַס"מ בְּעַצְמוֹ. וְעַל כֵּן הִתְגַּבֵּר עַל יְדֵי זֶה עַד שֶׁהִכְנִיס מִזֻּהֲמָא שֶׁלּוֹ בָּעוֹלָם וּפָגַם בָּרָצוֹן וְהִכְנִיס כְּפִירוֹת בַּלֵּב עַד שֶׁגַּם קְצָת מִיִּשְֹרָאֵל נִלְכְּדוּ בְּרִשְׁתּוֹ, כִּי הוּא עִקַּר מֵצַח הַנָּחָשׁ אֲשֶׁר כָּל הַחַיּוֹת רָעוֹת הַדּוֹרְסִים וְטוֹרְפִים רַבִּים מִבְּנֵי עַמֵּנוּ שֶׁהֵם הָאֶפִּיקוֹרְסִים הַמַּכְנִיסִים כְּפִירוֹת וְדֵעוֹת זָרוֹת גַּם בִּקְצַת בְּנֵי יִשְֹרָאֵל כֻּלָּם הֵם יוֹנְקִים מִמֶּנּוּ. וְעַל יְדֵי זֶה הִתְגַּבֵּר עַד שֶׁהֶחֱרִיב בֵּית קָדְשֵׁנוּ, כִּי עִקַּר הַחֻרְבָּן עַל יְדֵי פְּגַם הָרָצוֹן כַּנַּ"ל וְזֶה בְּחִינַת וְהָיָה כַּאֲשֶׁר תָּרִיד וּפָרַקְתָּ עֻלּוֹ. תָּרִיד הוּא לְשׁוֹן יְלָלָה וְעַצְבוּת, כְּמוֹ שֶׁכָּתוּב (יְשַׁעְיָה טו), "יֹרֵד בַּבֶּכִי". וּכְמוֹ שֶׁפֵּרֵשׁ רַשִׁ"י שָׁם, הַיְנוּ כַּאֲשֶׁר תִּתְגַּבֵּר, חַס וְשָׁלוֹם, וְתַכְנִיס עַצְבוּת בְּיִשְֹרָאֵל אָז וּפָרַקְתָּ עֻלּוֹ, כִּי אָז תּוּכַל לְהִתְגַּבֵּר, חַס וְשָׁלוֹם, כִּי עִקַּר הִתְגַּבְּרוּת הַסִּטְרָא אָחֳרָא שֶׁהוּא בְּחִינַת עֵשָֹו הָרָשָׁע הוּא עַל יְדֵי עַצְבוּת, חַס וְשָׁלוֹם, כְּשֶׁמַּכְנִיסִין, חַס וְשָׁלוֹם, עַצְבוּת בְּיִשְֹרָאֵל וְעִקַּר הָעַצְבוּת הוּא בְּחִינַת פְּגַם הָרָצוֹן כַּנַּ"ל, כִּי עִקַּר הַשִֹּמְחָה הוּא כְּשֶׁיּוֹדְעִין שֶׁהַכֹּל בִּרְצוֹנוֹ כַּנַּ"ל וְעַל כֵּן עִקַּר הִתְגַּבְּרוּתוֹ עַל יְדֵי עַצְבוּת, חַס וְשָׁלוֹם, שֶׁהוּא פְּגַם הָרָצוֹן:
<h3>אות כח</h3>
וְהִנֵּה בֶּאֱמֶת יִשְֹרָאֵל עַם קָדוֹשׁ צְרִיכִין לִשְֹמֹחַ תָּמִיד, כִּי הֵם נִמְשָׁכִין מִמְּקוֹר הַשִֹּמְחָה שֶׁהוּא בְּחִינַת רָצוֹן, כִּי תְּהִלָּה לְאֵל חַי יִתְבָּרַךְ שְׁמוֹ לָעַד יֵשׁ לָנוּ לִשְֹמֹחַ כָּל יָמֵינוּ לְעוֹלָם אֲשֶׁר בְּרָאָנוּ לִכְבוֹדוֹ וְהִבְדִּילָנוּ מִן הַתּוֹעִים וְכוּ' וְלֹא שָֹם חֶלְקֵנוּ כָּהֶם' וְכוּ. אַךְ מֵאַחַר שֶׁנֶּחֱרַב בֵּית מִקְדָּשֵׁנוּ שֶׁהוּא בְּחִינַת הֶאָרַת הָרָצוֹן שֶׁהוּא שִֹמְחָתָן שֶׁל יִשְֹרָאֵל וְעַל יְדֵי זֶה הִתְגַּבֵּר, חַס וְשָׁלוֹם, הָעַצְבוּת וְהַבְּכִיָּה שֶׁל עֵשָֹו הָרָשָׁע עַל כֵּן אָנוּ מֻכְרָחִין לְהִתְאַבֵּל בְּכָל יוֹם עַל חֻרְבַּן בֵּית הַמִּקְדָּשׁ, וּבִפְרָט בֵּין הַמְצָרִים וְלִבְכּוֹת מְאֹד מְאֹד עַל חֻרְבַּן בֵּית הַמִּקְדָּשׁ כְּדֵי לְבַטֵּל עַל יְדֵי זֶה הַבְּכִיָּה שֶׁל עֵשָֹו הָרָשָׁע, כִּי אֵין הַדִּין נִמְתָּק אֶלָּא בְּשָׁרְשׁוֹ וּמִנֵּיהּ וּבֵיהּ אַבָּא לֵיזִיל בֵּיהּ נַרְגָּא, כִּי כָּל הִתְגַּבְּרוּתוֹ הוּא עַל יְדֵי זֻהֲמַת הָעֲשִֹיָּה שֶׁהוּא בְּחִינַת ל"ט מְלָאכוֹת בְּחִינַת עַצְבוּת וּמָרָה שְׁחוֹרָה וּבְכִיָּה שֶׁכָּל זֶה הוּא הֵפֶךְ הָרָצוֹן כַּנַּ"ל. וְעַל כֵּן אָנוּ צְרִיכִין לְהִתְאַבֵּל וְלִבְכּוֹת עַל חֻרְבַּן בֵּית הַמִּקְדָּשׁ וּבָזֶה אָנוּ מַמְתִּיקִין וּמְבַטְּלִין הַבְּכִיָּה וְהָעַצְבוּת עַל יְדֵי הַבְּכִיָּה בְּעַצְמוֹ, כִּי מִנֵּיהּ וּבֵיהּ אַבָּא לֵיזִיל בֵּיהּ נַרְגָּא: כִּי בֶּאֱמֶת בְּכָל דָּבָר יֵשׁ בּוֹ טוֹב וָרַע וִישָׁרִים דַּרְכֵי ה' וְצַדִּקִים יֵלְכוּ בָם וּפֹשְׁעִים יִכָּשְׁלוּ בָם, כִּי יֵשׁ בַּבְּכִיָּה שְׁנֵי בְּחִינוֹת, טוֹב וָרַע, כִּי עֶצֶם הַבְּכִיָּה וְהָעַצְבוּת הוּא מֵהַסִּטְרָא אָחֳרָא מִבְּחִינַת עֵשָֹו שֶׁהוּא בְּחִינַת עֲשִֹיָּה שֶׁשָּׁם עִקַּר הָעַצְבוּת כַּנַּ"ל, כִּי כָּל הַבְּכִיָּה שֶׁל עֵשָֹו הָרָשָׁע הָיָה עַל תַּאֲווֹת לִבּוֹ הָרַע, כִּי כָּל חֶפְצוֹ שֶׁיִּתֵּן לוֹ אָבִיו כָּל תַּאֲווֹת לִבּוֹ וּבָכָה עַל זֶה וְזֹאת הַבְּכִיָּה הִיא תַּכְלִית הַזֻּהֲמָא שֶׁהִוא תֹּקֶף הָעֲשִֹיָּה שֶׁהִוא עֶצֶם הָעַצְבוּת וְכוּ' וְכַנַּ"ל. אֲבָל הַבְּכִיָּה שֶׁל יִשְֹרָאֵל עַם קָדוֹשׁ הוּא בְּהִפּוּךְ מַמָּשׁ, כִּי כָּל בְּכִיּוֹתֵינוּ הוּא עַל חֻרְבַּן בֵּית הַמִּקְדָּשׁ שֶׁנִּתְרַחַקְנוּ מֵאָבִינוּ שֶׁבַּשָּׁמַיִם וְאֵין אָנוּ זוֹכִים לְהֶאָרַת הָרָצוֹן שֶׁהָיָה מֵאִיר בְּבֵית הַמִּקְדָּשׁ. וְעִקַּר הַבְּכִיָּה הוּא שֶׁכָּל אֶחָד וְאֶחָד בּוֹכֶה עַל עֲווֹנוֹתָיו, כִּי מַה דַּהֲוָה הֲוָה, כִּי כְּבָר נֶחֱרַב הַבֵּית הַמִּקְדָּשׁ וְהֶעָבָר אַיִן רַק הַבְּכִיָּה הוּא שֶׁצָּרִיךְ כָּל אֶחָד וְאֶחָד לְהִתְאַבֵּל וְלִבְכּוֹת מְאֹד מְאֹד עַל עֲווֹנוֹתָיו וּמַעֲשָֹיו הָרָעִים שֶׁהֵם גּוֹרְמִים חֻרְבַּן בֵּית הַמִּקְדָּשׁ בְּכָל דּוֹר וָדוֹר, כִּי כָּל מִי שֶׁלֹּא נִבְנָה בֵּית הַמִּקְדָּשׁ בְּיָמָיו כְּאִלּוּ נֶחֱרַב בְּיָמָיו. נִמְצָא, שֶׁעִקַּר הַבְּכִיָּה שֶׁל יִשְֹרָאֵל הוּא בְּחִינַת רָצוֹן, כִּי אָנוּ בּוֹכִים וּמִצְטַעֲרִים עַל שֶׁנִּתְרַחַקְנוּ מֵרְצוֹנוֹ יִתְבָּרַךְ וְאָנוּ מִתְגַּעְגְּעִים וּמִשְׁתּוֹקְקִים בְּרָצוֹן חָזָק לָשׁוּב אֵלָיו יִתְבָּרַךְ בֶּאֱמֶת וְזֶה כָּל עִקַּר בְּכִיָּתֵנוּ וְעַל כֵּן הַבְּכִיָּה שֶׁל יִשְֹרָאֵל הוּא בְּחִינַת רָצוֹן. נִמְצָא, שֶׁהֵם מְהַפְּכִים הַבְּכִיָּה שֶׁהוּא בְּחִינַת עֲשִֹיָּה כַּנַּ"ל, מְהַפְּכִים אוֹתָהּ לְרָצוֹן וּמַמְתִּיקִים הַדִּין בְּשָׁרְשׁוֹ, כִּי מְהַפְּכִים הַבְּכִיָּה לְרָצוֹן, כִּי בּוֹכִים מִתֹּקֶף הָרָצוֹן שֶׁיֵּשׁ לָנוּ לָשׁוּב אֵלָיו יִתְבָּרַךְ וְלַעֲבוֹדָתוֹ וּלְבֵית מִקְדָּשֵׁנוּ וְכוּ' וְהוּא מֵהֵפֶךְ אֶל הִפּוּךְ שֶׁל בְּכִיַּת עֵשָֹו הָרָשָׁע שֶׁבָּכָה בִּשְׁבִיל תַּאֲווֹת הָעֲשִֹיָּה כַּנַּ"ל וְעַל כֵּן עַל יְדֵי הַבְּכִיָּה דַּיְקָא מְבַטְּלִין כֹּחַ הַבְּכִיָּה שֶׁל עֵשָֹו שֶׁהוּא בְּחִינַת עֲשִֹיָּה, כִּי אָנוּ מְהַפְּכִים הַבְּכִיָּה בְּחִינַת עֲשִֹיָּה לְרָצוֹן. וְעַל כֵּן הַבְּכִיָּה שֶׁל יִשְֹרָאֵל גְּדוֹלָה וִיקָרָה מְאֹד בְּעֵינֵי ה' יִתְבָּרַךְ, כְּמוֹ שֶׁכָּתוּב, "בִּבְכִי יָבֹאוּ וּבְתַחֲנוּנִים אוֹבִילֵם". כִּי הַבְּכִיָּה שֶׁל יִשְֹרָאֵל הִיא בְּחִינַת כְּלָלִיּוּת עֲשִֹיָּה בְּרָצוֹן שֶׁזֶּהוּ עִקַּר הַתַּכְלִית כַּנַּ"ל, כִּי עִקַּר הַבְּכִיָּה שֶׁל יִשְֹרָאֵל צְרִיכָה לִהְיוֹת כְּמוֹ תִּינוֹק הַבּוֹכֶה מִגֹּדֶל הַגַּעְגּוּעִים שֶׁיֵּשׁ לוֹ לְאָבִיו כְּמוֹ שֶׁשָּׁמַעְתִּי מֵרַבֵּנוּ זִכְרוֹנוֹ לִבְרָכָה וְזֶהוּ בְּחִינַת וְהִנֵּה נַעַר בֹּכֶה, מִיָּד וַתַּחְמֹל עָלָיו, כְּמוֹ שֶׁאִיתָא בַּתִּקּוּנִים, כִּי כְּשֶׁיִּשְֹרָאֵל בּוֹכִים כְּמוֹ תִּינוֹק הַבּוֹכֶה לָשׁוּב לְאָבִיו אָז בְּוַדַּאי 'וַתַּחְמֹל עָלָיו', כִּי זֶהוּ בְּחִינַת רָצוֹן שֶׁמְּהַפְּכִים עֲשִֹיָּה לְרָצוֹן שֶׁעַל יְדֵי זֶה מְעוֹרְרִין רְצוֹנוֹ הַטּוֹב וְרַחֲמָנוּתוֹ עָלֵינוּ וְכַנַּ"ל:
<h3>אות כט</h3>
וְעַל כֵּן אַחַר אֲבֵלוּת וְהַבְּכִיָּה שֶׁל בֵּין הַמְצָרִים וְתִּשְׁעָה בְּאָב זוֹכִין אַחַר כָּךְ לְשַׁבַּת נַחֲמוּ, 'שַׁבַּת נַחֲמוּ' דַּיְקָא, כִּי שַׁבָּת עִקַּר הַנֶּחָמָה, כִּי עִקַּר הַנֶּחָמָה הוּא הֶאָרַת הָרָצוֹן כַּנַּ"ל וְזֶה זוֹכִין עַל יְדֵי הַבְּכִיָּה רַבּוֹתֵינוּ זִכְרוֹנָם לִבְרָכָה, כָּל הַמִּתְאַבֵּל עַל יְרוּשָׁלָיִם זוֹכֶה וְרוֹאֶה בְּשִֹמְחָתָהּ. כִּי עַל יְדֵי הַבְּכִיָּה שֶׁל יִשְֹרָאֵל עַל יְדֵי זֶה זוֹכִין לְרָצוֹן שֶׁהוּא בְּחִינַת שִֹמְחָה, כִּי עִקַּר הַשִֹּמְחָה עַל יְדֵי הָרָצוֹן כַּנַּ"ל, כִּי הֵם בּוֹכִין לָשׁוּב אֵלָיו יִתְבָּרַךְ וְעַל יְדֵי זֶה מְהַפְּכִים הַבְּכִיָּה לְרָצוֹן וּבָזֶה בְּעַצְמוֹ מְהַפְּכִין הָאֲבֵלוּת וְהַבְּכִיָּה לְשִֹמְחָה בְּחִינַת שִֹישֹוּ אִתָּהּ וְכוּ' כָּל הַמִּתְאַבְּלִים וְכוּ', כִּי עִקַּר הַשִֹּמְחָה הוּא עַל יְדֵי הֶאָרַת הָרָצוֹן שֶׁזֶּהוּ בְּחִינַת שִֹמְחַת יוֹם טוֹב כַּנַּ"ל:
<h3>אות ל</h3>
וְעַל כֵּן שְׁנַיִם שֶׁלָּווּ מֵאֶחָד כָּל אֶחָד נַעֲשֶֹה עָרֵב בְּעַד חֲבֵרוֹ, כִּי כָּל יִשְֹרָאֵל עֲרֵבִים זֶה בָּזֶה, כִּי כְּלָלִיּוּת קִיּוּם הַתּוֹרָה וְהַמִּצְווֹת הוּא בְּחִינַת עַרְבוּת כַּנַּ"ל, כְּמוֹ שֶׁכָּתוּב, "בְּנִי אִם עָרַבְתָּ לְרֵעֶךָ וְכוּ'" כַּנַּ"ל. כִּי הֶעָרֵב מְחַיֵּב אֶת עַצְמוֹ שֶׁיַּחֲזֹר הַלּוֹוֶה וִיסַלֵּק לַמַּלְוֶה שֶׁזֶּה בְּחִינַת כְּלָלִיּוּת עֲשִֹיָּה בְּרָצוֹן שֶׁזֶּהוּ בְּחִינַת כְּלָלִיּוּת הַתּוֹרָה וְהַמִּצְווֹת שֶׁהַכֹּל הוּא בְּחִינַת הֶאָרַת הָרָצוֹן לִכְלֹל עֲשִֹיָּה בְּרָצוֹן כַּנַּ"ל וְעַל כֵּן כָּל יִשְֹרָאֵל עֲרֵבִים זֶה בָּזֶה, כִּי אִי אֶפְשָׁר לְקַיֵּם הַתּוֹרָה וְהַמִּצְווֹת כִּי אִם עַל יְדֵי בְּחִינַת רָצוֹן, כִּי עִקַּר עֲבוֹדַת ה' הוּא בְּחִינַת הָרָצוֹן כַּנַּ"ל וְכָל אֶחָד כְּפִי מַה שֶּׁמַּרְגִּיל עַצְמוֹ לְחַזֵּק רְצוֹנוֹ וְכִסּוּפָיו וְגַעְגּוּעָיו לַה' יִתְבָּרַךְ בְּרָצוֹן חָזָק בְּיוֹתֵר, כְּמוֹ כֵן הוּא זוֹכֶה לְהִתְקָרֵב לַה' יִתְבָּרַךְ וּלְתוֹרָתוֹ וּלְמִצְווֹתָיו. וְכָל הָעֲלִיּוֹת מִדַּרְגָּא לְדַרְגָּא וּמִמַּעֲלָה לְמַעֲלָה שֶׁצָּרִיךְ כָּל אֶחָד מִיִּשְֹרָאֵל לַעֲלוֹת בְּכָל עֵת הַכֹּל הוּא כְּפִי הִתְגַּבְּרוּת הָרָצוֹן, כִּי עִקָּר הוּא הָרָצוֹן כַּנַּ"ל. וְעִקַּר הַתַּכְלִית הוּא הָרָצוֹן, כִּי גַּם עִקַּר הַתַּכְלִית הִוא לְהִכָּלֵל בָּרָצוֹן שֶׁבָּרְצוֹנוֹת בְּרַעֲוָא דְּרַעֲוִין כַּנַּ"ל, כִּי הַתְחָלַת הִתְקָרְבוּת לַה' יִתְבָּרַךְ וְסוֹף הַתַּכְלִית הוּא הַכֹּל בְּחִינַת רָצוֹן, כִּי הַהַתְחָלָה וְהַסּוֹף הַכֹּל הוּא בְּחִינַת רָצוֹן כַּנַּ"ל. וּלְהִכָּלֵל בָּרָצוֹן אִי אֶפְשָׁר כִּי אִם עַל יְדֵי אַחְדוּת וְאַהֲבָה וְשָׁלוֹם שֶׁיֻּכְלְלוּ כָּל יִשְֹרָאֵל יַחַד בְּאַהֲבָה וְאַחְדוּת גָּדוֹל, כִּי עִקַּר הֶאָרַת הָרָצוֹן כְּפִי מַה שֶּׁזּוֹכִין לְהִכָּלֵל בְּאֶחָד הַפָּשׁוּט יִתְבָּרַךְ, כִּי עִקַּר הֶאָרַת הָרָצוֹן הוּא עַל יְדֵי הָאֱמוּנָה, הַיְנוּ עַל יְדֵי שֶׁמַּאֲמִינִים שֶׁהַכֹּל מִתְנַהֵג רַק בִּרְצוֹן הָאֶחָד הַפָּשׁוּט לְבַד וְאֵין שׁוּם רָצוֹן בָּעוֹלָם רַק רָצוֹן אֶחָד שֶׁל הַבּוֹרֵא הַיָּחִיד יִתְבָּרַךְ שְׁמוֹ אֲשֶׁר הוּא לְבַדּוֹ מַנְהִיג עוֹלָמוֹ בִּרְצוֹנוֹ הַמְיֻחָד וּכְמִצְבֵּיהּ עָבֵד בְּחֵיל שְׁמַיָּא וְאַרְעָא וְלֵית דִּי יְמַחֵא בְּיָדֵיהּ'. וּכְפִי אֱמוּנָתוֹ בִּרְצוֹן הָאֶחָד יִתְבָּרַךְ כְּמוֹ כֵן זוֹכֶה כָּל אֶחָד לְרָצוֹן, דְּהַיְנוּ לִכְסֹף וּלְהִשְׁתּוֹקֵק בְּרָצוֹן חָזָק לְהִתְקָרֵב וְלַעֲבֹד אוֹתוֹ יִתְבָּרַךְ וְכַנַּ"ל. נִמְצָא, שֶׁעִקַּר הֶאָרַת הָרָצוֹן הוּא בְּחִינַת אַחְדוּת וְעַל כֵּן כָּל מַה שֶּׁיִּשְֹרָאֵל נִכְלָלִים בְּיַחַד בְּיוֹתֵר זוֹכִין בְּיוֹתֵר לְהִכָּלֵל בְּאֶחָד שֶׁהוּא בְּחִינַת שֶׁנִּכְלָלִין בְּהָרָצוֹן כַּנַּ"ל וְעַל כֵּן וְאָהַבְתָּ לְרֵעֲךָ כָּמוֹךָ הוּא כְּלָל גָּדוֹל בַּתּוֹרָה, כִּי עִקַּר הַתּוֹרָה הוּא הָרָצוֹן וְאִי אֶפְשָׁר לִזְכּוֹת לְרָצוֹן כִּי אִם עַל יְדֵי אַהֲבָה וְאַחְדוּת כְּדֵי לְהִכָּלֵל בִּרְצוֹן הָאַחְדוּת יִתְבָּרַךְ כַּנַּ"ל. וְעַל כֵּן יִשְֹרָאֵל עַם קָדוֹשׁ שֶׁהֵם בִּבְחִינַת אַחְדוּת כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁיַּעֲקֹב הָיוּ לוֹ שִׁבְעִים נֶפֶשׁ וְנִקְרָאִים נֶפֶשׁ בִּלְשׁוֹן יָחִיד וְעֵשָֹו שֵׁשׁ עֶשְֹרֵה נְפָשׁוֹת הָיוּ לוֹ וְנִקְרָאִים נַפְשׁוֹת בֵּיתוֹ לְשׁוֹן רַבִּים, כִּי יִשְֹרָאֵל הֵם מִמְּקוֹר הָאַחְדוּת וְכָל יִשְֹרָאֵל חֲשׁוּבִים כְּאִישׁ אֶחָד. עַל כֵּן זָכוּ לְקַבֵּל אֶת הַתּוֹרָה בְּשָׁבוּעוֹת שֶׁהוּא בְּחִינַת רָצוֹן, כִּי בְּשָׁבוּעוֹת נִתְגַּלָּה לָהֶם כְּזָקֵן שֶׁהוּא הִתְגַּלּוּת הָרָצוֹן בְּחִינַת רַעֲוָא דְּרַעֲוִין שֶׁהוּא בְּחִינַת דִּקְנָא קַדִּישָׁא, בְּחִינַת מֵצַח הָרָצוֹן, כַּמְבֹאָר בְּהַתּוֹרָה הַנַּ"ל, כִּי עַל יְדֵי הָאַחְדוּת הַמֻּפְלָא שֶׁהָיָה בֵּינֵיהֶם אָז, כְּמוֹ שֶׁכָּתוּב, "וַיִּחַן שָׁם יִשְֹרָאֵל נֶגֶד הָהָר". וְאָמְרוּ רַבּוֹתֵינוּ זִכְרוֹנָם לִבְרָכָה, 'וַיִּחַן', כֻּלָּם כְּאֶחָד בְּאַחְדוּת גָּדוֹל וְכוּ'. וְעַל כֵּן זָכוּ לְהִכָּלֵל בְּשָׁבוּעוֹת בְּרַעֲוָא דְּרַעֲוִין שֶׁעַל יְדֵי זֶה קִבְּלוּ כָּל הַתּוֹרָה שֶׁהִיא בְּחִינַת רָצוֹן כַּנַּ"ל וְעַל כֵּן כָּל יִשְֹרָאֵל עֲרֵבִים זֶה בָּזֶה לְעִנְיַן קִיּוּם הַתּוֹרָה וְהַמִּצְווֹת.: וְלִכְאוֹרָה הַדָּבָר תָּמוּהַּ מַדּוּעַ יִהְיֶה כָּל אֶחָד מְחֻיָּב לִהְיוֹת עָרֵב בְּעַד חֲבֵרוֹ. הֲלֹא דַּי לְהַפְקִיעַ אֶת עַצְמוֹ? וְגַם קָשֶׁה הֲלֹא עַרְבָךְ עַרְבָא צָרִיךְ, כִּי כָּל אֶחָד אֵינוֹ בָּטוּחַ בְּעַד עַצְמוֹ שֶׁיִּזְכֶּה לָצֵאת בְּשָׁלוֹם מִן זֶה הָעוֹלָם וְאֵיךְ יַטִּיל עָלָיו גַּם חוֹב הָעַרְבוּת בְּעַד חֲבֵרוֹ? אַךְ בֶּאֱמֶת אִי אֶפְשָׁר לְקַיֵּם הַתּוֹרָה וְהַמִּצְווֹת כִּי אִם עַל יְדֵי הָעַרְבוּת שֶׁכָּל אֶחָד נַעֲשֶֹה עָרֵב בְּעַד חֲבֵרוֹ, כִּי עִקַּר קִיּוּם הַתּוֹרָה שֶׁהוּא בְּחִינַת הָרָצוֹן כַּנַּ"ל הוּא עַל יְדֵי הָאַחְדוּת כַּנַּ"ל וְעַל כֵּן כָּל מִי שֶׁרוֹצֶה לְקַבֵּל עָלָיו עֹל תּוֹרָה וּמִצְווֹת שֶׁהָעִקָּר עַל יְדֵי הִתְגַּבְּרוּת הָרָצוֹן כַּנַּ"ל צָרִיךְ לְהִכָּלֵל בִּכְלָלִיּוּת יִשְֹרָאֵל בְּאַחְדוּת גָּדוֹל כַּנַּ"ל. וְעַל כֵּן בִּשְׁעַת קַבָּלַת הַתּוֹרָה בְּוַדַּאי נַעֲשֹוּ מִיָּד עֲרֵבִים זֶה לָזֶה, כִּי תֵּכֶף כְּשֶׁרוֹצִים לְקַבֵּל הַתּוֹרָה צְרִיכִים תֵּכֶף לְהִכָּלֵל יַחַד כֻּלָּם כְּאֶחָד. כְּדֵי לִכְלֹל בָּרָצוֹן כַּנַּ"ל וַאֲזַי בְּוַדַּאי כָּל אֶחָד עָרֵב בְּעַד חֲבֵרוֹ. מֵאַחַר שֶׁהַכֹּל חֲשׁוּבִים כְּאֶחָד. וְדַיְקָא עַל יְדֵי זֶה שֶׁכָּל אֶחָד עָרֵב בְּעַד חֲבֵרוֹ שֶׁהוּא בְּחִינַת אַחְדוּת עַל יְדֵי זֶה דַּיְקָא יְכוֹלִים לְקַיֵּם אֶת הַתּוֹרָה וּבְלֹא זֶה לֹא הָיָה אֶפְשָׁר כְּלָל לְקַיֵּם אֶת הַתּוֹרָה, כִּי עִקַּר קִיּוּם הַתּוֹרָה שֶׁהוּא בְּחִינַת הָרָצוֹן הוּא עַל יְדֵי הָאַחְדוּת שֶׁנֶּחֱשָׁבִין כֻּלָּם כְּאֶחָד כַּנַּ"ל. נִמְצָא, שֶׁדַּיְקָא עַל יְדֵי הָעַרְבוּת שֶׁזֶּהוּ בְּחִינַת שֶׁכֻּלָּם נֶחֱשָׁבִין כְּאֶחָד עַל יְדֵי זֶה דַּיְקָא עִקַּר קִיּוּם הַתּוֹרָה כַּנַּ"ל, כִּי אַהֲבָה וְאַחְדוּת הוּא בְּחִינַת רָצוֹן, כְּמוֹ שֶׁכָּתוּב, "בְּאַהֲבָה וּבְרָצוֹן". כִּי עִקַּר הָאַהֲבָה וְאַחְדוּת הוּא בִּבְחִינַת הָרָצוֹן שֶׁכָּל אֶחָד מְרֻצֶּה לַחֲבֵרוֹ וְאֵין שׁוּם שִׁנּוּי רָצוֹן בֵּינֵיהֶם וְנִכְלָלִים כֻּלָּם בְּרָצוֹן אֶחָד, שֶׁעַל יְדֵי זֶה נִכְלָלִין בָּרָצוֹן הָעֶלְיוֹן שֶׁהוּא תַּכְלִית הָאַחְדוּת כַּנַּ"ל:
<h3>אות לא</h3>
וּבֶאֱמֶת גַּם הָעַרְבוּת בְּעַצְמוֹ שֶׁכָּל אֶחָד עָרֵב בְּעַד חֲבֵרוֹ גַּם בָּזֶה אִי אֶפְשָׁר לְקַיֵּם וְלָצֵאת יְדֵי חוֹבָתוֹ שֶׁל הָעַרְבוּת כִּי אִם עַל יְדֵי הָרָצוֹן, כִּי עִקַּר הָעַרְבוּת מַה שֶּׁכָּל אֶחָד עָרֵב בְּעַד חֲבֵרוֹ הוּא שֶׁכָּל אֶחָד חַיָּב לְהוֹכִיחַ אֶת חֲבֵרוֹ, כַּמְבֹאָר בְּדִבְרֵי רַבּוֹתֵינוּ זִכְרוֹנָם לִבְרָכָה. וּבֶאֱמֶת מִי יָכוֹל לְהוֹכִיחַ אֶת חֲבֵרוֹ, כִּי אֵינוֹ יוֹדֵעַ מַה שֶּׁחָסֵר לַחֲבֵרוֹ וְגַם מִי יוֹדֵעַ אִם חֲבֵרוֹ יִשְׁמַע לִדְבָרוֹ וַאֲפִלּוּ אִם יִשְׁמַע מִי יוֹדֵעַ אִם יוּכַל לְהִתְגַּבֵּר עַל מַה שֶּׁצָּרִיךְ לְהִתְגַּבֵּר לָשׁוּב אֵלָיו יִתְבָּרַךְ, עַל כֵּן בְּוַדַּאי קָשֶׁה מְאֹד לְקַיֵּם מִצְוַת תּוֹכָחָה וְלָצֵאת יְדֵי חוֹבַת עַרְבוּתוֹ שֶׁנִּתְעָרֵב בְּעַד כָּל יִשְֹרָאֵל, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁלָּאו כָּל אָדָם רָאוּי לְהוֹכִיחַ וְכוּ'. וּמֵאַחַר שֶׁאֵין אָנוּ זוֹכִין לְקַיֵּם מִצְוַת תּוֹכָחָה וְלָצֵאת יְדֵי חוֹבַת הָעַרְבוּת וְהַלְוַאי שֶׁנַּפְקִיעַ אֶת עַצְמֵנוּ עַל כֵּן אֵין אָנוּ יְכוֹלִין לְקַיֵּם מִצְוָה זֹאת כִּי אִם עַל יְדֵי הָרָצוֹן שֶׁיִּהְיֶה רְצוֹנֵנוּ חָזָק מְאֹד לִרְאוֹת בְּטוֹבַת חֲבֵרֵינוּ וּבְטוֹבַת כָּל יִשְֹרָאֵל, הַיְנוּ שֶׁיִּזְכּוּ כֻּלָּם לַטּוֹבָה הָאֲמִתִּית וְהַנִּצְחִית שֶׁיִּזְכּוּ לָשׁוּב אֶל ה' בֶּאֱמֶת וּלְהִתְקָרֵב אֵלָיו יִתְבָּרַךְ אֲשֶׁר רַק זֶה הוּא טוֹבָה וְהַצְלָחָה אֲמִתִּית וְחוּץ מִזֶּה הַכֹּל הֶבֶל, כִּי בֶּאֱמֶת אֲפִלּוּ הַמִּצְווֹת שֶׁאֶפְשָׁר לְקַיְּמָם אֵין אָנוּ יְכוֹלִין לְקַיְּמָם כִּי אִם עַל יְדֵי הָרָצוֹן כְּגוֹן מִצְוַת צִיצִית וּתְפִלִּין וְעֵסֶק הַתּוֹרָה וּצְדָקָה וְכוּ', בְּוַדַּאי מִי שֶׁמַּאֲמִין וְיוֹדֵעַ מְעַט בִּגְדֻלַּת כָּל מִצְוָה וּמִצְוָה, יוֹדֵעַ שֶׁכָּל הַמִּצְווֹת רְחוֹקִים מֵאִתָּנוּ מְאֹד מְאֹד, וְעַל כֵּן בֶּאֱמֶת יֵשׁ לָנוּ כַּמָּה מְנִיעוֹת וְעִכּוּבִים קֹדֶם שֶׁאָנוּ זוֹכִין לְקַיֵּם אֵיזֶה מִצְוָה כְּמַאֲמָרָהּ, כִּי מִתְּחִלָּה יֵשׁ כַּמָּה מְנִיעוֹת וְעִכּוּבִין וּבִלְבּוּלִים קֹדֶם שֶׁמַּנִּיחִין הַטַּלִּית וּתְפִלִּין וְאַחַר כָּךְ אֲפִלּוּ כְּשֶׁמַּנִּיחִים אוֹתָם יָכוֹל לִהְיוֹת שֶׁעֲדַיִן מֹחוֹ מְבֻלְבָּל בְּמַחֲשָׁבוֹת זָרוֹת, עַד שֶׁאֵינוֹ יוֹדֵעַ כְּלָל אִם לָבוּשׁ בִּלְבוּשִׁין דְּמַלְכָּא בְּכַנְפֵי מִצְוָה שֶׁל הַטַּלִּית הַקָּדוֹשׁ וְהַצִּיצִית הַקְּדוֹשִׁים וְנוֹרָאִים מְאֹד וּמֻכְתָּר בְּכִתְרֵי דְמַלְכָּא בַּעֲטֶרֶת תִּפְאֶרֶת הַתְּפִלִּין הַקְּדוֹשִׁים וְנוֹרָאִים וְלִבּוֹ רָחוֹק מְאֹד מִקְּדֻשָּׁתָם. נִמְצָא, שֶׁאָנוּ רְחוֹקִים מְאֹד מִקִּיּוּם מִצְוָה בִּשְׁלֵמוּת אֲפִלּוּ הַמִּצְווֹת הָרְגִילִים מְאֹד, מִכָּל שֶׁכֵּן הַמִּצְווֹת שֶׁאֵינָם רְגִילִים כָּל כָּךְ בְּכָל יוֹם בְּוַדַּאי יֵשׁ עֲלֵיהֶם מְנִיעוֹת רַבּוֹת בְּלִי שִׁעוּר קֹדֶם שֶׁמְּקַיְּמָם וַאֲפִלּוּ כְּשֶׁמְּקַיְּמָם צְרִיכִים זְכוּת גָּדוֹל לְקַיְּמָם כָּרָאוּי: עַל כֵּן בְּוַדַּאי אֵין אָנוּ יְכוֹלִין לְקַיֵּם הַתּוֹרָה וְהַמִּצְווֹת אֲפִלּוּ מִצְווֹת הָרְגִילִים כִּי אִם עַל יְדֵי הָרָצוֹן כְּמוֹ שֶׁאָמַר רַבֵּנוּ זִכְרוֹנוֹ לִבְרָכָה כַּנַּ"ל שֶׁעִקָּר הוּא הָרָצוֹן לִכְסֹף תָּמִיד בְּהִשְׁתּוֹקְקוּת וְרָצוֹן חָזָק לְקַיֵּם מִצְווֹתָיו יִתְבָּרַךְ וּבְתוֹךְ כָּךְ לוֹמְדִין כְּאִלּוּ לוֹמְדִין וּמִתְפַּלְּלִין כְּאִלּוּ מִתְפַּלְּלִין וְעוֹשִֹין מִצְווֹת כְּאִלּוּ עוֹשִֹין מִצְווֹת וְאָמַר בְּזֶה הַלָּשׁוֹן, נָאר וֶועלִין דֶּער וַויְיל דַּאוִינְט מֶען קְלָאמִירְשְׁט דֶּער וַויְיל לֶערִינְט מֶען קְלָאמִירְשְׁט דֶּער וַויְיל טוּט מֶען מִצְווֹת קְלָאמִירְשְׁט. וְכָל זֶה אֲפִלּוּ בְּהַמִּצְווֹת הָרְגִילִים שֶׁאֶפְשָׁר לְקַיְּמָם גַּם כֵּן הָעִקָּר הוּא הָרָצוֹן כַּנַּ"ל, מִכָּל שֶׁכֵּן הַמִּצְווֹת שֶׁאֵין בְּיַד הָאָדָם לְקַיְּמָם, כְּגוֹן מִצְוַת תּוֹכָחָה הַנַּ"ל, בְּוַדַּאי אִי אֶפְשָׁר לְקַיְּמָהּ כִּי אִם עַל יְדֵי הָרָצוֹן כַּנַּ"ל, כִּי כָּל אֶחָד מְחֻיָּב לֶאֱהֹב אֶת חֲבֵרוֹ וְכָל יִשְֹרָאֵל כְּנַפְשׁוֹ מַמָּשׁ, כְּמוֹ שֶׁכָּתוּב: "וְאָהַבְתָּ לְרֵעֲךָ כָּמוֹךָ". וּכְמוֹ שֶׁהָאָדָם בְּעַצְמוֹ בְּוַדַּאי אִם יֵשׁ לוֹ מֹחַ בְּקָדְקֳדוֹ, בְּוַדַּאי רָאוּי לוֹ שֶׁלֹּא יִרְצֶה שׁוּם רָצוֹן אַחֵר רַק לִזְכּוֹת לְהִתְקָרֵב אֵלָיו יִתְבָּרַךְ שֶׁרַק זֶה הוּא טוֹבָה אֲמִתִּיִּית וְחוּץ מִזֶּה אֵין שׁוּם טוֹבָה בָּעוֹלָם כְּלָל. וּכְמוֹ כֵן מְחֻיָּב כָּל אֶחָד לְהִתְגַּעְגֵּעַ וְלִכְסֹף שֶׁיִּזְכּוּ כָּל יִשְֹרָאֵל לְהִתְקָרֵב אֵלָיו יִתְבָּרַךְ וּבְתוֹךְ כָּךְ אִם אֶפְשָׁר לוֹ לְדַבֵּר אֵיזֶה דִּבּוּר עִם חֲבֵרוֹ מֵעִנְיַן עֲבוֹדַת ה' בְּוַדַּאי מַה טּוֹב וּמַה נָּעִים, כִּי כָּל אֶחָד מִיִּשְֹרָאֵל מְחֻיָּב לְדַבֵּר עִם חֲבֵרוֹ בְּיִרְאַת שָׁמַיִם כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּכַמָּה מְקוֹמוֹת, אֲבָל הָעִקָּר הוּא הָרָצוֹן כַּנַּ"ל. כְּמוֹ שֶׁכָּתוּב בְּרָעֲיָא מְהֵימָנָא עַל מֹשֶׁה רַבֵּנוּ עָלָיו הַשָּׁלוֹם, וּבְגִין דַּהֲוְיַת חָשִׁיב בְּחַיֶּיךָ דְּאִלּוּ הֲוָה אֶפְשָׁר לָךְ הֲוֵית מְהַדֵר כֻּלָּא עָלְמָא תְּחוֹת קֻדְשָׁא בְּרִיךְ הוּא וְכוּ', עַיֵּן שָׁם, שֶׁמְּבֹאָר שָׁם גֹּדֶל מַעֲלַת מֹשֶׁה בִּשְׁבִיל זֶה שֶׁהָיָה חוֹשֵׁב כָּל יָמָיו שֶׁאִלּוּ הָיָה אֶפְשָׁר לוֹ הָיָה מַחֲזִיר כָּל הָעוֹלָם לַה' יִתְבָּרַךְ. נִמְצָא, שֶׁאֲפִלּוּ מֹשֶׁה רַבֵּנוּ עָלָיו הַשָּׁלוֹם, עִקַּר מִצְוַת תּוֹכָחָה הָיָה מְקַיֵּם עַל יְדֵי הָרָצוֹן שֶׁהָיָה כּוֹסֵף תָּמִיד לְהַחֲזִיר כָּל הָעוֹלָם לְמוּטָב וְעַל יְדֵי זֶה זָכָה לְמַה שֶּׁזָּכָה וְזֶה בְּחִינָה מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה שֶׁאֵין מוֹכִיחִין אֶת הָאָדָם אֶלָּא סָמוּךְ לַמִּיתָה, שֶׁכֵֵּן מֹשֶׁה לֹא הוֹכִיחָן אֶלָּא סָמוּךְ לַמִּיתָה וְכֵן יַעֲקֹב אָבִינוּ וְכוּ', הַיְנוּ כִּי עִקַּר הַתּוֹכָחָה שֶׁהוּא לְקַיֵּם מִצְוַת עַרְבוּת הוּא עַל יְדֵי הָרָצוֹן כַּנַּ"ל, כִּי עִקַּר בְּחִינַת הָעַרְבוּת הוּא לִכְלֹל עֲשִֹיָּה בְּרָצוֹן כַּנַּ"ל. וְעַל כֵּן עִקַּר הַתּוֹכָחָה הִוא רַק סָמוּךְ לַמִּיתָה שֶׁאָז מַתְחִילִין לְהִכָּלֵל בָּרָצוֹן וְאָז מֵאִיר בּוֹ הָרָצוֹן בְּיוֹתֵר. מֵחֲמַת שֶׁהוּא סָמוּךְ לַהִסְתַּלְּקוּת, כִּי הַהִסְתַּלְּקוּת שֶׁל הַצַּדִּיק הוּא שֶׁיִּהְיֶה נִסְתַּלֵּק וְנִכְלָל בִּבְחִינַת רָצוֹן כְּמוֹ מֹשֶׁה רַבֵּנוּ עָלָיו הַשָּׁלוֹם, שֶׁנִּכְלַל בִּשְׁעַת מִיתָתוֹ בְּרַעֲוָא דְּרַעֲוִין כַּנַּ"ל וּמֵחֲמַת שֶׁסָּמוּךְ לְמִיתָתוֹ מַתְחִיל לְהָאִיר בּוֹ בְּחִינַת הָרָצוֹן עַל כֵּן אָז דַּיְקָא יָכוֹל לְהוֹכִיחָם, כִּי עִקַּר הַתּוֹכָחָה, בְּחִינַת עַרְבוּת, הוּא הָרָצוֹן כַּנַּ"ל:
<h3>אות לב</h3>
וְזֶה בְּחִינַת שָׁלֹשׁ פְּעָמִים צִדְקָתְךָ שֶׁאוֹמְרִים בְּשַׁבָּת בְּמִנְחָה. כְּנֶגֶד שְׁלֹשָׁה צַדִּיקִים שֶׁנִּסְתַּלְּקוּ אָז שֶׁהֵם, יוֹסֵף, מֹשֶׁה, דָּוִד, כִּי הֵם נִסְתַּלְּקוּ בְּשַׁבָּת בְּמִנְחָה שֶׁאָז מֵאִיר רַעֲוָא דְּרַעֲוִין בְּחִינַת מֵצַח הָרָצוֹן וְעַל כֵּן אוֹמְרִים כְּנֶגְדָּם שָׁלֹשׁ פְּעָמִים צִדְקָתְךָ דַּיְקָא, כִּי עִקַּר הֶאָרַת הָרָצוֹן מֵצַח הָרָצוֹן הוּא עַל יְדֵי הַצְּדָקָה דַּיְקָא, כִּי עַל יְדֵי הַצְּדָקָה מַכְנִיעִין מֵצַח הַנָּחָשׁ וְאָז מֵאִיר מֵצַח הָרָצוֹן כַּנַּ"ל בְּהַתּוֹרָה הַנַּ"ל בְּחִינַת הֶאָרַת דִּקְנָא קַדִּישָׁא, בְּחִינַת רַעֲוָא דְּרַעֲוִין. נִמְצָא, שֶׁעִקַּר הֶאָרַת הָרָצוֹן בְּחִינַת מֵצַח הָרָצוֹן שֶׁמֵּאִיר בְּשַׁבָּת בְּמִנְחָה הוּא עַל יְדֵי הַצְּדָקָה וְעַל כֵּן אוֹמְרִים אָז שָׁלֹשׁ פְּעָמִים צִדְקָתְךָ דַּיְקָא כַּנַּ"ל. וְעַל יְדֵי הֶאָרַת מֵצַח הָרָצוֹן בְּחִינַת רַעֲוָא דְּרַעֲוִין שֶׁמִּתְגַּלֶּה עַל יְדֵי שְׁלֹשָׁה צַדִּיקִים אֵלּוּ, יוֹסֵף, מֹשֶׁה, דָּוִד, עַל יְדֵי זֶה נִשְׁמָע קוֹל הַקְּרִיאָה שֶׁל הַשָּׁלֹשׁ רְגָלִים שֶׁהֵם קוֹרְאִים וּמְגַלִּים אֶת הָרָצוֹן, כְּמוֹ שֶׁמְּבֹאָר בְּהַתּוֹרָה הַנַּ"ל, כִּי הַשְּׁלֹשָׁה רְגָלִים הֵם כְּנֶגֶד שְׁלֹשָׁה צַדִּיקִים אֵלּוּ וּבָהֶם נַעֲשִֹים כָּל הַבְּחִינוֹת הַמְבֹאָרִים בְּהַתּוֹרָה הַנַּ"ל, עַיֵּן שָׁם. וְהַכְּלָל בְּקִצּוּר, שֶׁעַל יְדֵי הָרָצוֹן שֶׁנִּתְגַּלֶּה בְּיוֹם טוֹב נַעֲשֶֹה הַיִּרְאָה, אַךְ שֶׁיֵּשׁ חַיּוֹת רָעוֹת הַדּוֹרְסִים וְטוֹרְפִים שֶׁהֵם הָאֶפִּיקוֹרְסִים שֶׁפּוֹגְמִים בָּרָצוֹן שֶׁעַל יְדֵי זֶה אֵין נִשְׁמָע קוֹל הַקְּרִיאָה שֶׁל יוֹם טוֹב וְכוּ', עַל כֵּן צְרִיכִין לְקַשֵּׁר כָּל הָרְצוֹנוֹת לִבְחִינַת רַעֲוָא דְּרַעֲוִין שֶׁמֵּאִיר בְּשַׁבָּת בְּמִנְחָה וְכוּ', אַךְ שֶׁיֵּשׁ בְּחִינַת מֵצַח הַנָּחָשׁ וְכוּ' שֶׁרוֹצֶה לְהַטִּיל פְּגָם וּכְפִירוֹת אֲפִלּוּ בְּשֹׁרֶשׁ הָרָצוֹן וְכוּ', עַל כֵּן צְרִיכִין לְהַרְבּוֹת בִּצְדָקָה שֶׁעַל יְדֵי זֶה מַכְנִיעִין מֵצַח הַנָּחָשׁ וַאֲזַי נִתְגַּלֶּה מֵצַח הָרָצוֹן בְּחִינַת רַעֲוָא דְּרַעֲוִין, וַאֲזַי נִשְׁמָע קוֹל הַקְּרִיאָה שֶׁל יוֹם טוֹב שֶׁמְּגַלֶּה הָרָצוֹן. וְעַל יְדֵי הָרָצוֹן נַעֲשֶֹה יִרְאָה וְעַל יְדֵי הַיִּרְאָה נַעֲשֶֹה כְּלִי לְקַבֵּל אֶת הַחֶסֶד וַאֲזַי אֵין צְרִיכִין לַעֲשֹוֹת שׁוּם עֵסֶק, כִּי נִתְקַיֵּם, "וְעָמְדוּ זָרִים וְרָעוּ צֹאנְכֶם וְכוּ'". עַל יְדֵי גֹּדֶל הַשְׁפָּעַת הַחֶסֶד בְּחִינַת עוֹלָם חֶסֶד יִבָּנֶה וְכוּ', עַיֵּן שָׁם כָּל זֶה הֵיטֵב. וְזֶה בְּחִינַת שָׁלֹשׁ רְגָלִים, פֶּסַח, שָׁבוּעוֹת וְסֻכּוֹת וְרֹאשׁ הַשָּׁנָה וְיוֹם כִּפּוּר וְהוֹשַׁעְנָא רַבָּא וְכֻלָּם מְקַבְּלִים מִשַּׁבָּת, שֶׁהוּא תְּחִלָּה לְמִקְרָאֵי קֹדֶשׁ:
<h3>אות לג</h3>
כִּי עִקַּר הִתְגַּלּוּת הָרָצוֹן הוּא בְּפֶסַח שֶׁהוּא רֹאשׁ לָרְגָלִים, שֶׁאָז הוֹצִיאָנוּ ה' מִמִּצְרַיִם בְּמַסּוֹת בְּאוֹתוֹת וּבְמוֹפְתִים נוֹרָאִים, שֶׁעַל יְדֵי זֶה נִתְגַּלָּה שֶׁהַכֹּל רַק בִּרְצוֹנוֹ לְבַד, כַּמְבֹאָר בְּהַתּוֹרָה הַנַּ"ל לְעִנְיַן כָּל הַשָּׁלֹשׁ רְגָלִים שֶׁכֻּלָּם קוֹרְאִים וּמַכְרִיזִין אֶת הָרָצוֹן מֵחֲמַת שֶׁבְּכָל הַשָּׁלֹשׁ רְגָלִים עָשָֹה ה' יִתְבָּרַךְ עִמָּנוּ אוֹתוֹת נוֹרָאוֹת וְכוּ'. אֲבָל עִקַּר הָאוֹתוֹת וְהַמּוֹפְתִים נוֹרָאִים הָיוּ בְּפֶסַח שֶׁהוּא רֹאשׁ לָרְגָלִים שֶׁאָז יָצָאנוּ מֵעַבְדוּת לְחֵרוּת בְּאוֹתוֹת נוֹרָאוֹת וְעַל יְדֵי זֶה נִתְגַּלָּה שֶׁהַכֹּל מִתְנַהֵג רַק בִּרְצוֹנוֹ לְבַד. וְעִקַּר יְצִיאַת מִצְרַיִם, שֶׁהוּא פֶּסַח, הָיָה בִּזְכוּת יוֹסֵף, כְּמוֹ שֶׁכָּתוּב, "וַיִּקַּח מֹשֶׁה אֶת עַצְמוֹת יוֹסֵף עִמּוֹ". וְכַמּוּבָא, כִּי אִלְמָלֵא יָרַד יוֹסֵף לְמִצְרַיִם תְּחִלָּה לֹא הָיָה אֶפְשָׁר לְיִשְֹרָאֵל לָצֵאת מִשָּׁם מִגֹּדֶל הַזֻּהֲמָא שֶׁהָיָה שָׁם, אַךְ עַל יְדֵי שֶׁיָּרַד יוֹסֵף תְּחִלָּה וְנִמְכַּר לְשָׁם לְעֶבֶד, שֶׁהוּא בְּחִינַת עַבְדוּת תֹּקֶף הָעֲשִֹיָּה, שֶׁשָּׁם אֲחִיזַת זֻהֲמַת הַנָּחָשׁ בִּבְחִינַת עַבְדוּת כַּנַּ"ל וְעִקַּר בְּחִינַת הָעַבְדוּת הוּא בְּמִצְרַיִם שֶׁהָיָה מִזֶּרַע חָם שֶׁנִּתְקַלֵּל זַרְעוֹ לִהְיוֹת עֶבֶד עֲבָדִים וְנִתְדַּבֵּק בְּכָל זַרְעוֹ זֻהֲמַת הַנָּחָשׁ בְּיוֹתֵר כַּיָּדוּעַ. וְיוֹסֵף בְּגֹדֶל קְדֻשָּׁתוֹ הָעֲצוּמָה שֶׁיָּרַד לְתוֹךְ תֹּקֶף זֻהֲמַת מִצְרַיִם לְתוֹךְ בְּחִינַת עַבְדוּת כַּנַּ"ל. וְהָיָה לוֹ נִסָּיוֹן גָּדוֹל שָׁם, וְאַף עַל פִּי כֵן כָּבַשׁ אֶת יִצְרוֹ מֵאֵשֶׁת אֲדוֹנָיו, עַל יְדֵי זֶה שָׁבַר וְהִכְנִיעַ וּבִטֵּל אֶת הַזֻּהֲמָא שֶׁל מִצְרַיִם וְרַק עַל יְדֵי זֶה הָיָה כֹּחַ לְיִשְֹרָאֵל לִהְיוֹת בְּמִצְרַיִם וְלִבְלִי לְהִשְׁתַּקֵּעַ שָׁם, חַס וְשָׁלוֹם, כְּמוֹ שֶׁכָּתוּב, "כִּי לְמִחְיָה שְׁלָחַנִי אֱלֹקִים לִפְנֵיכֶם וְכוּ'". כִּי רַק עַל יָדוֹ זָכוּ יִשְֹרָאֵל לָצֵאת מִשָּׁם לְהִנָּצֵל מִתֹּקֶף זֻהֲמָתָם. נִמְצָא, שֶׁיְּצִיאַת מִצְרַיִם שֶׁיָּצָאנוּ מֵעַבְדוּת לְחֵרוּת זֶהוּ בְּחִינַת שֶׁהִכְנִיעוּ בְּחִינַת עַבְדוּת שֶׁהוּא בְּחִינַת עֲשִֹיָּה שֶׁשָּׁם אֲחִיזַת הַזֻּהֲמָא כַּנַּ"ל וְהֵם הִכְנִיעוּ זֹאת עַל יְדֵי גֹּדֶל רְצוֹנָם שֶׁהָיָה לָהֶם תָּמִיד לַה' יִתְבָּרַךְ, וְעַל יְדֵי זֶה זָכוּ לָצֵאת מֵעַבְדוּת לְחֵרוּת וְהִכְנִיעוּ בְּחִינַת עַבְדוּת וְזָכוּ לִכְלֹל עֲשִֹיָּה בְּרָצוֹן, כִּי זָכוּ לְקַבֵּל אֶת הַתּוֹרָה בְּשָׁבוּעוֹת שֶׁאָז נִכְלְלוּ בָּרָצוֹן שֶׁבָּרְצוֹנוֹת כַּנַּ"ל. וְעַל כֵּן הִתְחִיל ה' יִתְבָּרַךְ, "אָנֹכִי ה' אֱלֹקֶיךָ אֲשֶׁר הוֹצֵאתִיךָ מֵאֶרֶץ מִצְרַיִם מִבֵּית עֲבָדִים". וְכֵן בְּכַמָּה מְקוֹמוֹת הוּא תּוֹלֶה קִיּוּם הַתּוֹרָה בִּיצִיאַת מִצְרַיִם וּכְמוֹ שֶׁמַּקְשֶׁה הַזֹּהַר וְכוּ', כִּי קִיּוּם הַתּוֹרָה הִיא בְּחִינַת יְצִיאַת מִצְרַיִם מֵעַבְדוּת לְחֵרוּת, דְּהַיְנוּ לְהַכְנִיעַ בְּחִינַת עַבְדוּת, בְּחִינַת עֲשִֹיָּה עַל יְדֵי הָרָצוֹן שֶׁהוּא עִקַּר קִיּוּם הַתּוֹרָה כַּנַּ"ל כְּדֵי לִכְלֹל עֲשִֹיָּה בְּרָצוֹן כַּנַּ"ל וְעַל כֵּן בְּכָל דּוֹר חַיָּב אָדָם לִרְאוֹת אֶת עַצְמוֹ כְּאִלּוּ הוּא יָצָא מִמִּצְרַיִם, כִּי כָּל אָדָם צָרִיךְ לָצֵאת מֵעַבְדוּת לְחֵרוּת, לְהַכְנִיעַ וּלְבַטֵּל זֻהֲמַת הָעֲשִֹיָּה בְּחִינַת עַבְדוּת, בְּחִינַת עֹל הַטִּרְדָּא שֶׁל הָעוֹלָם הַזֶּה שֶׁהֵם בְּחִינַת ל"ט מְלָאכוֹת וְלִזְכּוֹת לְהִכָּלֵל בָּרָצוֹן לְהִשְׁתּוֹקֵק תָּמִיד לַה' יִתְבָּרַךְ כַּנַּ"ל לַהֲפֹךְ עֲשִֹיָּה לְרָצוֹן כַּנַּ"ל:
<h3>אות לד</h3>
וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, בִּזְכוּת אַרְבָּעָה דְּבָרִים נִגְאֲלוּ יִשְֹרָאֵל, שֶׁלֹּא שִׁנּוּ אֶת שְׁמָם וְלֹא שִׁנּוּ אֶת לְשׁוֹנָם וְהָיוּ גְּדוּרִים מִן עֲרָיוֹת וּמִן הָעֲבוֹדָה זָרָה. (אָמַר הַמְסַדֵר כְּבָר מְבֹאָר בְּיוֹרֶה דֵעָה הִלְכוֹת דָּם הֲלָכָה א, שֶׁאַל יִתְפַּלֵּא הַמְעַיֵּן מַה שֶּׁחוֹשֵׁב גַּם הַזְּכוּת שֶׁל פְּרִישַׁת עֲבוֹדָה זָרָה אֲשֶׁר נִמְצָא בְּכַמָּה מְקוֹמוֹת בְּדִבְרֵי רַבּוֹתֵינוּ זִכְרוֹנָם לִבְרָכָה הַהֵפֶךְ מִזֶּה, אֲבָל נִמְצָא מְבֹאָר בְּמִדְרָשׁ רַבָּא בְּמִדְבַּר פֶּרֶק ג עַל פָּסוּק "מוֹצִיא אֲסִירִים בַּכּוֹשָׁרוֹת", שֶׁבִּזְכוּת הַכְּשֵׁרִים שֶׁבָּהֶם שֶׁלֹּא עָבְדוּ עֲבוֹדָה זָרָה, עַל יְדֵי זֶה נִגְאֲלוּ, עַיֵּן שָׁם. נִמְצָא, שֶׁאֵלּוּ וָאֵלּוּ דִּבְרֵי אֱלֹקִים חַיִּים שֶׁנִּגְאֲלוּ גַּם בִּזְכוּת פְּרִישַׁת עֲבוֹדָה זָרָה. עַתָּה מָצָאתִי עוֹד בְּמִדְרָשׁ רַבָּה הַנַּ"ל פֶּרֶק יג, שֶׁכָּל הַשְּׁלֹשָׁה שְׁבָטִים, רְאוּבֵן, שִׁמְעוֹן, לֵוִי, לֹא עָבְדוּ עֲבוֹדָה זָרָה וְלָכֵן זָכוּ לִמָּנוֹת לְעַצְמָם בִּיצִיאַת מִצְרַיִם, עַיֵּן שָׁם. הֲרֵי מְבֹאָר קֹשְׁטְ אֲמָרָיו זִכְרוֹנוֹ לִבְרָכָה שֶׁגַּם בִּזְכוּת פְּרִישַׁת עֲבוֹדָה זָרָה נִגְאֲלוּ), כִּי כָּל אֵלּוּ הָאַרְבָּעָה דְּבָרִים הֵם מוֹרִים עַל גֹּדֶל הָרָצוֹן שֶׁהָיָה לָהֶם תָּמִיד לַה' יִתְבָּרַךְ גַּם בִּהְיוֹתָם בְּאֶרֶץ מִצְרַיִם. וְזֶהוּ בְּחִינַת שֶׁלֹּא שִׁנּוּ אֶת שְׁמָם, כִּי הַשֵּׁם הוּא בְּחִינַת רָצוֹן, שֶׁהוּא הַנֶּפֶשׁ, שֶׁהוּא לְשׁוֹן רָצוֹן כַּנַּ"ל. וְזֶהוּ בְּחִינַת הַשֵּׁם בְּחִינַת נֶפֶשׁ חַיָּה הוּא שְׁמוֹ, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר. וְעַל כֵּן שְׁמוֹ בְּגִימַטְרִיָּא רָצוֹן, כַּמּוּבָא. וְזֶה בְּחִינַת לְשִׁמְךָ וּלְזִכְרְךָ תַּאֲוַת נֶפֶשׁ. וְכָל אֶחָד מִיִּשְֹרָאֵל כְּפִי שָׁרְשׁוֹ בָּרָצוֹן הָעֶלְיוֹן שֶׁהוּא שֹׁרֶשׁ כָּל נִשְׁמַת יִשְֹרָאֵל, כְּמוֹ כֵן יֵשׁ לוֹ שֵׁם יִשְֹרְאֵלִי וּכְמוֹ כֵן צָרִיךְ לְהִתְגַּבֵּר תָּמִיד לְהָאִיר עַל שְׁמוֹ וְנַפְשׁוֹ הֶאָרַת הָרָצוֹן שֶׁמִּשָּׁם שֹׁרֶשׁ נַפְשׁוֹ וּשְׁמוֹ. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, "לְעוֹלָם יִלְמֹד אָדָם בְּמָקוֹם שֶׁלִּבּוֹ חָפֵץ". כִּי מְקוֹם הַתּוֹרָה שֶׁלִּבּוֹ חָפֵץ בְּיוֹתֵר, שָׁם שֹׁרֶשׁ נַפְשׁוֹ וּשְׁמוֹ וְעַל כֵּן אַחַר מִיתָתוֹ שׁוֹאֲלִין אֶת הָאָדָם, מַה שְּׁמוֹ, כִּי כְּלָלִיּוּת הַתּוֹרָה הוּא בְּחִינַת רָצוֹן, שֶׁהוּא בְּחִינַת שְׁמוֹ כַּנַּ"ל. וְעַל כֵּן יִשְֹרָאֵל בְּמִצְרַיִם שֶׁלֹּא פָּסְקוּ רְצוֹנָם מִלִּכְסֹף לַה' יִתְבָּרַךְ, עַל כֵּן לֹא שִׁנּוּ אֶת שְׁמָם, שֶׁזֶּה מוֹרֶה עַל גֹּדֶל הָרָצוֹן דִּקְדֻשָּׁה כַּנַּ"ל, וְעַל יְדֵי זֶה זָכוּ לַגְּאֻלָּה לָצֵאת מֵעַבְדוּת לְחֵרוּת שֶׁהוּא בְּחִינַת הֶאָרַת הָרָצוֹן כַּנַּ"ל. וְעַל כֵּן אֵלּוּ הָאֶפִּיקוֹרְסִים הַשְּׁכִיחִים עַכְשָׁו שֶׁהֵם פּוֹגְמִים בָּרָצוֹן כַּנַּ"ל, עַל כֵּן עַל פִּי רֹב הֵם מְשַׁנִּים אֶת שְׁמָם וְקוֹרִין אֶת עַצְמָם בְּהַכִּנּוּיִים הָרָעִים שֶׁכִּנּוּ לָהֶם אוֹי לָהֶם, אוֹי לְנַפְשָׁם, בְּוַדַּאי לֹא יִזְכּוּ לַגְּאֻלָּה אִם לֹא יָשׁוּבוּ, כִּי גַּם בְּמִצְרַיִם הָיוּ רְשָׁעִים שֶׁלֹּא זָכוּ לַגְּאֻלָּה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק "וַחֲמֻשִׁים עָלוּ וְכוּ'" - אֶחָד מֵחֲמֵשׁ מֵאוֹת וְכוּ': וְזֶהוּ 'שֶׁלֹּא שִׁנּוּ אֶת לְשׁוֹנָם', כִּי עִקַּר הִתְגַּלּוּת הָרָצוֹן דִּקְדֻשָּׁה שֶׁהוּא הַנֶּפֶשׁ הוּא בְּהַדִּבּוּר בִּבְחִינַת נַפְשִׁי יָצְאָה בְדַבְּרוֹ, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה. וְעַל כֵּן לְשׁוֹן הַקֹּדֶשׁ שֶׁל יִשְֹרָאֵל מוֹרֶה עַל הָרָצוֹן דִּקְדֻשָּׁה בְּחִינַת נֶפֶשׁ שֶׁעִקַּר הִתְגַּלּוּתָהּ הִיא בְּהַדִּבּוּר הַקָּדוֹשׁ, שֶׁהוּא בְּחִינַת לְשׁוֹן הַקֹּדֶשׁ, כִּי הַלָּשׁוֹן הִיא קֻלְמוֹס הַלֵּב וְכָל אֶחָד כְּפִי רְצוֹנוֹ שֶׁיֵּשׁ לוֹ אִם טוֹב אִם לְהֵפֶךְ, כְּמוֹ כֵן יְכוֹלִין לְהָבִין וְלִשְׁמֹעַ מִדִּבּוּרָיו שֶׁהֵם הִתְגַּלּוּת הַנֶּפֶשׁ, שֶׁהוּא הָרָצוֹן כַּנַּ"ל. וְעַל כֵּן לְשׁוֹן הַקֹּדֶשׁ הוּא בְּחִינַת רָצוֹן דִּקְדֻשָּׁה, וְעַל כֵּן בָּזֶה שֶׁלֹּא שִׁנּוּ אֶת לְשׁוֹנָם וְכָל דִּבּוּרָם הָיוּ דִּבּוּרִים קְדוֹשִׁים בִּבְחִינַת לְשׁוֹן הַקֹּדֶשׁ, בָּזֶה הוֹרוּ עַל גֹּדֶל רְצוֹנָם הַקָּדוֹשׁ לְהִתְקָרֵב לַה' יִתְבָּרַךְ כַּנַּ"ל: וְזֶהוּ שֶׁהָיוּ גְּדוּרִים מִן הָעֲרָיוֹת וּמִן הָעֲבוֹדָה זָרָה, כִּי עֲבוֹדָה זָרָה הוּא כְּפִירוֹת שֶׁהוּא פְּגַם הָרָצוֹן, כִּי עִקַּר הֶאָרַת הָרָצוֹן הוּא עַל יְדֵי אֱמוּנָה שֶׁמַּאֲמִינִים שֶׁהַכֹּל בִּרְצוֹנוֹ לְבַד כַּנַּ"ל, שֶׁזֶּהוּ הֵפֶךְ עֲבוֹדָה זָרָה וּכְפִירוֹת. וְזֶהוּ בְּחִינַת גְּדוּרִים מִן הָעֲרָיוֹת, כִּי עַל יְדֵי הָרְצוֹנוֹת דְּסִטְרָא אָחֳרָא, שֶׁהֵם תַּאֲווֹת עוֹלָם הַזֶּה, נִפְגָּם הָרָצוֹן דִּקְדֻשָּׁה כַּנַּ"ל וְכָל אֶחָד כְּפִי מַה שֶּׁנּוֹפֵל לִרְדִיפוֹת אַחַר תַּאֲווֹת עוֹלָם הַזֶּה כְּמוֹ כֵן נִפְגָּם אֶצְלוֹ הָרָצוֹן דִּקְדֻשָּׁה וְהָעִקָּר הוּא לִגְדֹּר עַצְמוֹ מִתַּאֲוַת נִאוּף שֶׁשָּׁם עִקַּר הִתְגַּבְּרוּת הָרָצוֹן דְּסִטְרָא אָחֳרָא וְעַל כֵּן: "נֹאֵף אִשָּׁה חֲסַר לֵב", כִּי נֶחְסָר וְנִפְגָּם אֶצְלוֹ הַלֵּב שֶׁהוּא רָצוֹן דִּקְדֻשָּׁה שֶׁבְּלֵב כָּל אֶחָד מִיִּשְֹרָאֵל שֶׁהוּא נֶחְסָר וְנִפְגָּם עַל יְדֵי תַּאֲוַת נִאוּף. וְעַל כֵּן כְּפִירוֹת וְנִאוּף תְּלוּיִים זֶה בָּזֶה כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר, כִּי הָא בְּהָא תַּלְיָא כְּפִי מַה שֶּׁגּוֹדֵר עַצְמוֹ מִתַּאֲוַת נִאוּף, כְּמוֹ כֵן זוֹכֶה לָרָצוֹן דִּקְדֻשָּׁה שֶׁהוּא בְּחִינַת אֱמוּנָה כַּנַּ"ל וְכֵן לְהֵפֶךְ. נִמְצָא, שֶׁכָּל אֵלּוּ הָאַרְבָּעָה דְּבָרִים הֵם בְּחִינַת הָרָצוֹן דִּקְדֻשָּׁה שֶׁעַל יְדֵי אֵלּוּ הָאַרְבָּעָה' דְּבָרִים שֶׁלֹּא שִׁנּוּ אֶת שְׁמָם וְכוּ', בָּזֶה הֶרְאוּ גֹּדֶל הִשְׁתּוֹקְקוּת שֶׁלָּהֶם וְעֹצֶם רְצוֹנָם דִּקְדֻשָּׁה לְהִתְקָרֵב לַה' יִתְבָּרַךְ וְעַל כֵּן עַל יְדֵי אֵלּוּ הָאַרְבָּעָה דְּבָרִים דַּיְקָא זָכוּ לָצֵאת מִמִּצְרַיִם מֵעַבְדוּת לְחֵרוּת וּלְקַבֵּל אֶת הַתּוֹרָה שֶׁכָּל זֶה הוּא בְּחִינַת הֶאָרַת הָרָצוֹן כַּנַּ"ל וְכָל זֶה הָיָה בִּזְכוּת יוֹסֵף הַצַּדִּיק כַּנַּ"ל: שָׁבוּעוֹת הוּא בְּחִינַת מֹשֶׁה שֶׁאָז קִבְּלוּ יִשְֹרָאֵל אֶת הַתּוֹרָה עַל יְדֵי מֹשֶׁה רַבֵּנוּ, שֶׁהוּא כְּלָלִיּוּת הַתּוֹרָה, וְאָז נִתְגַּלָּה עֲלֵיהֶם כְּזָקֵן מָלֵא רַחֲמִים בְּחִינַת רַעֲוָא דְּרַעֲוִין וְעַל כֵּן שָׁבוּעוֹת הוּא בִּבְחִינַת שַׁבָּת כַּמּוּבָא , כִּי בְּשָׁבוּעוֹת אָז הוּא בְּחִינַת שֶׁמְּקַשְּׁרִין כָּל הָרְצוֹנוֹת לְשֹׁרֶשׁ הָרָצוֹן לִבְחִינַת רַעֲוָא דְּרַעֲוִין שֶׁמֵּאִיר בְּשָׁבוּעוֹת שֶׁהוּא בְּחִינַת מֹשֶׁה כַּנַּ"ל:
<h3>אות לה</h3>
וּבַעֲווֹנוֹתֵינוּ הָרַבִּים אַף עַל פִּי שֶׁזָּכוּ יִשְֹרָאֵל לְקַבֵּל אֶת הַתּוֹרָה בְּשָׁבוּעוֹת וְזָכוּ לְהֶאָרַת רַעֲוָא דְּרַעֲוִין, אַף עַל פִּי כֵן אַחַר כָּךְ הָיָה מַה שֶּׁהָיָה, כִּי פָּגְמוּ בֶּאֱמוּנַת הָרָצוֹן וְעָבְדוּ עֲבוֹדָה זָרָה וְעָשֹוּ אֶת הָעֵגֶל שֶׁכָּל זֶה הָיָה עַל יְדֵי הִתְגַּבְּרוּת מֵצַח הַנָּחָשׁ שֶׁהוּא זֻהֲמַת הַנָּחָשׁ שֶׁהֵם הָעֵרֶב רַב שֶׁהִתְגַּבְּרוּ עַל יִשְֹרָאֵל וְהִטְעוּ אוֹתָם עַד שֶׁפָּגְמוּ בְּשֹׁרֶשׁ הָרָצוֹן בְּמֵצַח הָרָצוֹן, וְעָבְדוּ עֲבוֹדָה זָרָה שֶׁהוּא בְּחִינַת כְּפִירוֹת פְּגַם הָרָצוֹן כַּנַּ"ל וְעַל כֵּן הִתְגַּבְּרוּ בְּרִשְׁעוּתָם וְנִקְבְּצוּ עַל אַהֲרֹן דַּיְקָא, כִּי אַהֲרֹן הוּא בְּחִינַת מֵצַח הָרָצוֹן, כְּמוֹ שֶׁכָּתוּב בְּאַהֲרֹן הַכֹּהֵן, "וְהָיָה עַל מִצְחוֹ לְרָצוֹן". כִּי הֵם פָּגְמוּ אָז בְּמֵצַח הָרָצוֹן כַּנַּ"ל עַד שֶׁנָּגַע הַפְּגָם גַּם בְּמֹשֶׁה, כְּמוֹ שֶׁכָּתוּב, "לֵךְ רֵד וְכוּ'". כִּי מֹשֶׁה שָׁרְשׁוֹ בִּבְחִינַת רַעֲוָא דְּרַעֲוִין כַּנַּ"ל. וְהַפְּגָם שֶׁלָּהֶם הִגִּיעַ עַד שֹׁרֶשׁ הָרָצוֹן, עַד שֶׁהִגִּיעַ הַפְּגָם לְמֹשֶׁה שֶׁהוּא בְּעַצְמוֹ בְּחִינַת שֹׁרֶשׁ הָרָצוֹן כַּנַּ"ל, וְעַל כֵּן מִיּוֹם שֶׁעָשֹוּ אֶת הָעֵגֶל, שֶׁהוּא שִׁבְעָה עָשָֹר בְּתַמּוּז, וּפָגְמוּ אָז בָּרָצוֹן, נִגְזַר אָז עַל חֻרְבַּן בֵּית הַמִּקְדָּשׁ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁהַגְּזֵרָה שֶׁנִּגְזַר עַל יְדֵי הַמְרַגְּלִים: אַתֶּם בְּכִיתֶם בְּכִיָּה שֶׁל חִנָּם וְכוּ', הִתְחִילָה מִיּוֹם שֶׁעָשֹוּ אֶת הָעֵגֶל, שֶׁמֵּאָז הִתְחִילוּ כָּל הַגְּזֵרוֹת, רַחֲמָנָא לִצְלַן, כְּמוֹ שֶׁכָּתוּב, "וּבְיוֹם פָּקְדִי וְכוּ'". כִּי חֻרְבַּן בֵּית הַמִּקְדָּשׁ הוּא בְּחִינַת פְּגַם הָרָצוֹן כַּנַּ"ל וּמֹשֶׁה רַבֵּנוּ עָלָיו הָשָּׁלוֹם, הִתְפַּלֵּל לִפְנֵי ה' יִתְבָּרַךְ אַרְבָּעִים יוֹם. וְאָמְרוּ רַבּוֹתֵינוּ זִכְרוֹנָם לִבְרָכָה, שֶׁאַרְבָּעִים יוֹם הָאֶמְצָעִיִּים הָיוּ בְּכַעַס, כִּי כַּעַס וָרֹגֶז הוּא הֵפֶךְ הָרָצוֹן, כִּי הֵם פָּגְמוּ בָּרָצוֹן כַּנַּ"ל, אֲבָל עַל יְדֵי רִבּוּי הַתְּפִלּוֹת וְהַהַפְצָרוֹת שֶׁל מֹשֶׁה, עַל יְדֵי זֶה נִתְפַּיֵּס לוֹ ה' יִתְבָּרַךְ וְהָפַךְ הָרֹגֶז לְרָצוֹן וְנִתְרַצָּה לְיִשְֹרָאֵל בְּאַרְבָּעִים יָמִים הָאַחֲרוֹנִים, שֶׁהֵם מֵרֹאשׁ חֹדֶשׁ אֱלוּל עַד יוֹם הַכִּפּוּרִים וְעַל כֵּן אֵלּוּ הַיָּמִים הֵם יְמֵי רָצוֹן, 'יְמֵי רָצוֹן' דַּיְקָא, כִּי בָּהֶם מֵאִיר הָרָצוֹן הָעֶלְיוֹן בְּכָל שָׁנָה וְשָׁנָה בְּכָל דּוֹר וָדוֹר. וְאָז צְרִיכִין לְהִתְגַּבֵּר בְּיוֹתֵר לְהַמְשִׁיךְ עַל עַצְמוֹ רְצוֹנוֹת חֲזָקִים וְכִסּוּפִין גְּדוֹלִים לַה' יִתְבָּרַךְ. וְעַל יְדֵי הָרָצוֹן נַעֲשֶֹה יִרְאָה כַּנַּ"ל וְעַל כֵּן אֵלּוּ הַיָּמִים נִקְרָאִים "יָמִים נוֹרָאִים" שֶׁהֵם אֱלוּל וַעֲשֶֹרֶת יְמֵי תְּשׁוּבָה עַד יוֹם כִּפּוּר, כִּי אָז עִקַּר הִתְגַּלּוּת עֹצֶם הַיִּרְאָה דִּקְדֻשָּׁה שֶׁנִּמְשֶׁכֶת עַל יְדֵי הִתְגַּלּוּת הָרָצוֹן שֶׁמִּתְגַּלֶּה אָז בְּיוֹתֵר כַּנַּ"ל: וְעַל כֵּן נוֹהֲגִין כָּל יִשְֹרָאֵל לְהַרְבּוֹת בִּצְדָקָה מְאֹד בְּאֵלּוּ הַיָּמִים, כִּי עִקַּר הַתִּקּוּן עַל יְדֵי הַצְּדָקָה, כִּי עִקַּר הַקִּלְקוּל הוּא עַל יְדֵי מֵצַח הַנָּחָשׁ כוּ' כַּנַּ"ל וּצְרִיכִין עַכְשָׁו לְהַכְנִיעוֹ וּלְבַטְּלוֹ וְעִקַּר הַכְנָעָתוֹ הוּא עַל יְדֵי צְדָקָה כַּנַּ"ל, עַל כֵּן צְרִיכִין אָז בַּיָּמִים הַנּוֹרָאִים לְהַרְבּוֹת מְאֹד בִּצְדָקָה לַעֲנִיִּים הֲגוּנִים כְּדֵי לְהַכְנִיעַ מֵצַח הַנָּחָשׁ כְּדֵי לְגַלּוֹת הֶאָרַת הָרָצוֹן כְּדֵי לִזְכּוֹת לְיִרְאָה שֶׁהִוא עִקַּר בְּחִינַת רֹאשׁ הַשָּׁנָה וְיוֹם הַכִּפּוּרִים, בְּחִינַת וּבְכֵן תֵּן פַּחְדְּךָ וְכוּ':
<h3>אות לו</h3>
וְזֶה שֶׁנָּתְנוּ הַקַּדְמוֹנִים סִימָן לְיָמִים אֵלּוּ, אַרְיֵה שָׁאָג מִי לֹא יִירָא (עָמוֹס ג ח), כִּי אָז נִתְעוֹרֵר יִרְאָה גְּדוֹלָה עַל יְדֵי הִתְגַּלּוּת הָרָצוֹן כַּנַּ"ל וְזֶהוּ אַרְיֵה שָׁאָג דַּיְקָא, כִּי יֵשׁ חַיּוֹת רָעוֹת הַדּוֹרְסִים וְטוֹרְפִים. שֶׁהֵם הָאֶפִּיקוֹרְסִים הַכּוֹפְרִים בָּרָצוֹן כַּנַּ"ל, שֶׁהֵם בְּחִינַת וּבָא הָאֲרִי וְהַדֹּב וְכוּ', שֶׁנֶּאֱמַר בְּמַעֲשֵֹה דְּדָוִד עִם גָּלְיָת וְכוּ', כַּמְבֹאָר בְּהַתּוֹרָה הַנַּ"ל. וְעַכְשָׁו בַּיָּמִים הַנּוֹרָאִים עַל יְדֵי רִבּוּי הַצְּדָקָה זוֹכִין לְהַכְנִיעַ מֵצַח הַנָּחָשׁ עַד שֶׁנִּתְבַּטֵּל הָאֶרֶס הָרַע שֶׁל הַחַיּוֹת הָרָעוֹת שֶׁהֵם הַכּוֹפְרִים וְאָז נִתְהַפֵּךְ לֵב הַכּוֹפְרִים מֵרַע לְטוֹב, עַד שֶׁכֻּלָּם מוֹדִים בָּרָצוֹן, כְּמוֹ שֶׁמְּבֹאָר בְּסוֹף הַתּוֹרָה הַנַּ"ל עַל מַאֲמַר רַבּוֹתֵינוּ זִכְרוֹנָם לִבְרָכָה, הֲוָה צִפֳּרֵי מְלִיחֵי בַּהֲדָן פָּרְחוּ לְהוּ, שֶׁאוֹתָן שֶׁהָיוּ נְבוֹכִים בִּתְחִלָּה בַּטָּעוּת שֶׁל הָאֶפִּיקוֹרְסִים פָּרְחוּ וְיָצְאוּ מִטָּעוּתָם עַל יְדֵי גֹּדֶל הִתְגַּלּוּת הָרָצוֹן וְאָז נִתְהַפְּכִין הַחַיּוֹת רָעוֹת, שֶׁהֵם הַכּוֹפְרִים, מֵהֵפֶךְ אֶל הֵפֶךְ, כִּי מַה שֶּׁבִּתְחִלָּה הָיוּ שׁוֹאֲגִים בְּקוֹלָם כְּנֶגֶד הָרָצוֹן שֶׁנִּתְגַּלֶּה בְּיוֹם טוֹב, כִּי הָיוּ שׁוֹאֲגִים בִּסְבָרָתָם הַמֻּטְעֵית וְהָיוּ כּוֹפְרִים בָּרָצוֹן וְעַכְשָׁו נִתְהַפְּכוּ עַד שֶׁהֵם בְּעַצְמָם שׁוֹאֲגִים וְקוֹרְאִים הִתְגַּלּוּת הָרָצוֹן שֶׁעַל יְדֵי זֶה נַעֲשֶֹה יִרְאָה כַּנַּ"ל. וְזֶהוּ בְּחִינַת אַרְיֵה שָׁאָג מִי לֹא יִירָא, שֶׁהָאֲרִי בְּעַצְמוֹ שֶׁהוּא רֹאשׁ הַחַיּוֹת רָעוֹת הַשּׁוֹאֲגִים כְּנֶגֶד הָרָצוֹן בְּחִינַת וּבָא הָאֲרִי וְהַדֹּב כַּנַּ"ל וְעַכְשָׁו נִתְהַפֵּךְ עַד שֶׁהָאֲרִי בְּעַצְמוֹ שֶׁהוּא בְּחִינַת הַחַיּוֹת רָעוֹת, בְּחִינַת הַכּוֹפְרִים, הֵם בְּעַצְמָן שׁוֹאֲגִים וּמַכְרִיזִים אֶת הָרָצוֹן וּמוֹדִיעִין בְּעַצְמָם שֶׁהַכֹּל בִּרְצוֹנוֹ יִתְבָּרַךְ לְבַד שֶׁעַל יְדֵי זֶה נַעֲשֶֹה יִרְאָה כַּנַּ"ל בְּחִינַת אַרְיֵה שָׁאָג מִי לֹא יִירָא כַּנַּ"ל. וְאָז נִתְגַּלֶּה עֹצֶם הַיִּרְאָה בְּרֹאשׁ הַשָּׁנָה שֶׁהוּא בְּחִינַת פַּחַד יִצְחָק, בְּחִינַת הֲיִתָּקַע שׁוֹפָר בְּעִיר וְעַם לֹא יֶחֱרָדוּ, שֶׁכָּל זֶה זוֹכִין עַל יְדֵי הִתְגַּלּוּת הָרָצוֹן שֶׁנִּתְגַּלֶּה אָז, כִּי הֵם יְמֵי רָצוֹן כַּנַּ"ל. וּבְיוֹם הַכִּפוּרִים אָז הוּא גְּמַר וְסוֹף הָאַרְבָּעִים יְמֵי רָצוֹן, וְאָז הוּא גְּמַר קַבָּלַת הַתּוֹרָה שֶׁנִּמְשֶׁכֶת מִבְּחִינַת רָצוֹן שֶׁבָּרְצוֹנוֹת, בְּחִינַת רַעֲוָא דְּרַעֲוִין כַּנַּ"ל, כִּי יוֹם הַכִּפּוּרִים שֶׁנִּקְרָא "שַׁבָּת שַׁבָּתוֹן", שֶׁהוּא בְּחִינַת רַעֲוָא דְּרַעֲוִין שֶׁמֵּאִיר אָז, כִּי שַׁבָּת הוּא בְּחִינַת רָצוֹן כַּנַּ"ל וְעַל כֵּן אָז בְּיוֹם הַכִּפּוּרִים עִקַּר הַתְּשׁוּבָה וְאָז מוֹחֵל ה' יִתְבָּרַךְ כָּל עֲווֹנוֹת יִשְֹרָאֵל, כִּי הָעֲווֹנוֹת נִתְהַפְּכִין לְרָצוֹן בְּחִינַת כִּי נִרְצָה עֲוֹנָהּ כַּנַּ"ל. וְעַל כֵּן אָז בְּעֶרֶב יוֹם כִּפּוּר מַרְבִּין בִּצְדָקָה בְּיוֹתֵר וְיוֹתֵר, כִּי אָז עִקַּר הֶאָרַת הָרָצוֹן בְּחִינַת מֵצַח הָרָצוֹן. וְעַל כֵּן כָּל הָעֲבוֹדָה שֶׁל יוֹם הַכִּפּוּרִים אֵינָהּ כְּשֵׁרָה כִּי אִם בְּכֹהֵן גָּדוֹל שֶׁהוּא בְּחִינַת מֵצַח הָרָצוֹן כַּנַּ"ל, וְעַל כֵּן צְרִיכִין לְהַרְבּוֹת בִּצְדָקָה בְּיוֹתֵר כְּדֵי לְהַכְנִיעַ מֵצַח הַנָּחָשׁ וְכוּ' וּלְגַלּוֹת מֵצַח הָרָצוֹן כַּנַּ"ל. וְעַל כֵּן אָז בְּיוֹם הַכִּפּוּרִים זוֹכִין לְחָמֵשׁ תְּפִלּוֹת, כִּי אָז הַתְּפִלָּה בִּשְׁלֵמוּת, כִּי עִקַּר הַתְּפִלָּה הִיא כְּפִי הֶאָרַת הָרָצוֹן, כִּי עִקַּר הַתְּפִלָּה הִיא בְּחִינַת דְּבֵקוּת, בְּחִינַת רָצוֹן כְּדֵי לְהַמְשִׁיךְ רָצוֹן הָעֶלְיוֹן כְּמוֹ שֶׁאָנוּ אוֹמְרִים בְּכָל הַתְּפִלּוֹת: יְהִי רָצוֹן מִלְּפָנֶיךָ וְכוּ', יִהְיוּ לְרָצוֹן אִמְרֵי פִי. וְעַל כֵּן צְרִיכִין לִתֵּן צְדָקָה קֹדֶם הַתְּפִלָּה כְּדֵי לְהָאִיר הֶאָרַת הָרָצוֹן שֶׁזֶּהוּ עִקַּר שְׁלֵמוּת הַתְּפִלָּה כַּנַּ"ל וְעַל כֵּן אָז בְּיוֹם הַכִּפּוּרִים שֶׁאָז הוּא עִקַּר הֶאָרַת הָרָצוֹן, כִּי אָז נִתְהַפְּכִין כָּל הָעֲווֹנוֹת לְרָצוֹן כַּנַּ"ל, אָז הַתְּפִלָּה בִּשְׁלֵמוּת וְעַל כֵּן מִתְפַּלְּלִין אָז חָמֵשׁ תְּפִלּוֹת שֶׁזֶּהוּ בִּבְחִינַת הַה שֶׁל צְדָקָה, שֶׁעַל יְדֵי זֶה עִקַּר הֶאָרַת הָרָצוֹן, שֶׁהוּא בְּחִינַת תְּפִלָּה כַּנַּ"ל, כִּי צְדָקָה וּתְפִלָּה הֵם בְּחִינָה אַחַת כַּיָּדוּעַ, וְעִקַּר שְׁלֵמוּת הַצְּדָקָה הוּא בְּחִינַת הַה' שֶׁל צְדָקָה שֶׁעַל יְדֵי זֶה נִמְתָּק הַדִּין וְהָרֹגֶז וְנִתְהַפֵּךְ לְרָצוֹן וְנַעֲשֶֹה מִצֶּדֶק שֶׁהוּא דִּינָא, נַעֲשֶֹה מִמֶּנּוּ צְדָקָה שֶׁהוּא בְּחִינַת רַחֲמִים וְרָצוֹן עַל יְדֵי שֶׁהָפַךְ לִבּוֹ הָאַכְזָר מֵרֹגֶז לְרָצוֹן, עַל יְדֵי זֶה זָכָה לַהֲפֹךְ מִצֶּדֶק לִצְדָקָה כַּנַּ"ל וְזֹאת הַה הִיא בְּחִינַת ה תְּפִלּוֹת שֶׁל יוֹם הַכִּפּוּרִים שֶׁהוּא בְּחִינַת שְׁלֵמוּת הֶאָרַת הָרָצוֹן כַּנַּ"ל:
<h3>אות לז</h3>
וְעַל יְדֵי הַיִּרְאָה שֶׁזָּכִינוּ לְקַבֵּל בְּאֵלּוּ הַיָּמִים הַנּוֹרָאִים עַל יְדֵי הֶאָרַת הָרָצוֹן, עַל יְדֵי זֶה נִמְשָׁךְ חֶסֶד גָּדוֹל כַּנַּ"ל וְזֶהוּ בְּחִינַת סֻכּוֹת שֶׁאָז מְאִירִין כָּל הַחֲסָדִים הַפְּנִימִים וְהַמַּקִּיפִים שֶׁמַּתְחִילִין לְהִתְגַּלּוֹת וּלְהָאִיר תֵּכֶף אַחַר יוֹם הַכִּפּוּרִים וְעִקַּר הֶאָרָתָם בְּיוֹם טוֹב שֶׁל סֻכּוֹת, הַיְנוּ בְּחִינַת הַשְׁפָּעַת הַחֶסֶד שֶׁשּׁוֹפֵעַ עַל יְדֵי הַיִּרְאָה כַּנַּ"ל. וְסֻכּוֹת הוּא בִּבְחִינַת דָּוִד, בְּחִינַת סֻכַּת דָּוִד שֶׁאָנוּ צְרִיכִין לְהָקִים עַל יְדֵי מִצְוַת סֻכָּה בִּבְחִינַת בַּיּוֹם הַהוּא אָקִים אֶת סֻכַּת דָּוִיד הַנֹּפֶלֶת וְכוּ', כִּי דָּוִד הוּא מָשִׁיחַ. שֶׁאָז יֻשְׁלְמוּ כָּל הַבְּחִינוֹת הַנַּ"ל וְאָז נִזְכֶּה לַחֶסֶד הַנַּ"ל שֶׁהוּא בְּחִינַת סֻכּוֹת בִּבְחִינַת וְעֹשֶֹה חֶסֶד לִמְשִׁיחוֹ לְדָוִד וְאָז תִּתְגַּדֵּל הַשִֹּמְחָה, כְּמוֹ שֶׁכָּתוּב, "כִּי בְּשִֹמְחָה תֵצֵאוּ וְכוּ' שָֹשֹוֹן וְשִֹמְחָה יַשִֹּיגוּ וְכוּ'". כִּי עִקַּר הַשִֹּמְחָה עַל יְדֵי הִתְגַּלּוּת הָרָצוֹן כַּנַּ"ל וְעַל כֵּן נִקְרָא סֻכּוֹת זְמַן שִֹמְחָתֵנוּ, כִּי אָז הוּא עִקַּר שְׁלֵמוּת הֶאָרַת הָרָצוֹן שֶׁעַל יְדֵי זֶה עִקַּר הַשִֹּמְחָה שֶׁל יוֹם טוֹב כַּנַּ"ל, וַאֲזַי כָּל הָאֻמּוֹת טוֹרְחִין בִּשְׁבִיל פַּרְנָסָתֵנוּ בִּבְחִינַת וְעָמְדוּ זָרִים וְרָעוּ צֹאנְכֶם וְכוּ'. וְעַל כֵּן בְּסֻכּוֹת אָנוּ מַקְרִיבִין שִׁבְעִים פָּרִים בִּשְׁבִיל שִׁבְעִים אֻמּוֹת, כִּי אָז יֵשׁ לָנוּ שָׁלוֹם עִמָּהֶם, כִּי כְּבָר הִכִּירוּ כֻּלָּם הָאֱמֶת, כִּי סֻכּוֹת מְרַמֵּז עַל יְמוֹת הַמָּשִׁיחַ כַּנַּ"ל שֶׁאָז יִתְקַיֵּם "עוֹלָם חֶסֶד יִבָּנֶה", וְאָז יַכִּירוּ כֻּלָּם הָאֱמֶת שֶׁהַכֹּל בִּרְצוֹנוֹ יִתְבָּרַךְ וְגֹדֶל יִקְרַת קְדֻשַּׁת חֲשִׁיבוּת יִשְֹרָאֵל עַד שֶׁכֻּלָּם יִתְבַּטְּלוּ אֵלֵינוּ וְיַעֲשוּ כָּל מְלַאכְתֵּנוּ בְּחִינַת וְעָמְדוּ זָרִים וְרָעוּ צֹאנְכֶם וְכוּ', כִּי יֵדְעוּ שֶׁזֶּה עִקַּר הַתַּכְלִית שֶׁלָּהֶם וְעַל כֵּן אָנוּ מַקְרִיבִין אָז שִׁבְעִים פָּרִים בִּשְׁבִילָם, זֶה מוֹרֶה עַל גֹּדֶל הַשָּׁלוֹם גַּם עִמָּהֶם מֵאַחַר שֶׁכְּבָר הִכִּירוּ הָאֱמֶת כַּנַּ"ל:
<h3>אות לח</h3>
וְאַחַר כָּךְ עוֹשִֹין הוֹשַׁעְנָא רַבָּה וְאָז הוּא גְּמַר הַחוֹתָם בְּחִינַת חוֹתָם בְּתוֹךְ חוֹתָם, כִּי בְּיוֹם הַכִּפּוּרִים בִּנְעִילָה נַעֲשֶֹה חוֹתָם אֶחָד וְעַכְשָׁו עוֹשִֹין חוֹתָם עַל חוֹתָם וְהַכֹּל בְּכֹחַ הַצְּדָקָה שֶׁנּוֹתְנִין יִשְֹרָאֵל בְּכָל הַשָּׁנָה וּבִפְרָט בְּאֵלּוּ הַיָּמִים, כִּי צְרִיכִין שְׁנֵי הַחוֹתָמוֹת אֶל הַקְּדֻשָּׁה עַל יְדֵי הַצְּדָקָה, כִּי הַכְנָעַת מֵצַח הַנָּחָשׁ הוּא עַל יְדֵי הַצְּדָקָה שֶׁעַל יְדֵי זֶה נִתְגַּלֶּה אֱמוּנַת הָרָצוֹן שֶׁמַּאֲמִינִים שֶׁהַכֹּל בִּרְצוֹנוֹ יִתְבָּרַךְ לְבַד וֶאֱמוּנָה הוּא בְּחִינַת חוֹתָם כַּיָּדוּעַ, הַיְנוּ שֶׁעוֹשִֹין חוֹתָם אֶל הַקְּדֻשָּׁה לְבַל יִשְׁלְטוּ עוֹד זָרִים וְלֹא יוּכְלוּ לִפְגֹּם עוֹד בָּרָצוֹן וְזֶה הַתִּקּוּן שֶׁל הַחוֹתָם נַעֲשֶֹה עַל יְדֵי הַצְּדָקָה, כִּי צְדָקָה הִוא בְּחִינַת מַלְכוּת שֶׁהִיא בְּחִינַת חוֹתָם דִּקְדֻשָּׁה כַּיָּדוּעַ, אֲבָל אֲפִלּוּ כְּשֶׁמַּכְנִיעִין מֵצַח הַנָּחָשׁ עַל יְדֵי הַצְּדָקָה וּמְגַלִּין הָרָצוֹן אִם אֵין הָרָצוֹן חָזָק עֲדַיִן הֵם יְכוֹלִין לְהַטִּיל סָפֵק, חַס וְשָׁלוֹם, בָּרָצוֹן וְעַל יְדֵי זֶה, חַס וְשָׁלוֹם, יוּכַל לַחֲזֹר וּלְהִתְגַּבֵּר מֵצַח הַנָּחָשׁ, חַס וְשָׁלוֹם, וְעַל כֵּן צְרִיכִין עוֹד לִתֵּן צְדָקָה, כִּי תָּמִיד הַכְנָעָתָם עַל יְדֵי הַצְּדָקָה כַּמְבֹאָר כָּל זֶה הֵיטֵב בְּהַתּוֹרָה הַנַּ"ל, עַיֵּן שָׁם כָּל זֶה הֵיטֵב. וְזֶהוּ בְּחִינַת שְׁנֵי חוֹתָמוֹת שֶׁל הַקְּדֻשָּׁה שֶׁצְּרִיכִין לַחְתֹּם אֶת הָאֱמוּנָה שֶׁהוּא בְּחִינַת הֶאָרַת הָרָצוֹן הַנַּ"ל, צְרִיכִין לַחְתֹּם בִּשְׁנֵי חוֹתָמוֹת עַל יְדֵי הַצְּדָקָה, דְּהַיְנוּ שֶׁלֹּא יִגְּעוּ בָּהּ הַכְּפִירוֹת וְהַסְּפֵקוֹת כַּנַּ"ל וְזֶה נַעֲשֶֹה בְּיוֹם הַכִּפּוּרִים שֶׁאָז הוּא חוֹתָם הָרִאשׁוֹן וְאַחַר כָּךְ זוֹכִין לְחֶסֶד שֶׁנִּתְגַּלֶּה עַל יְדֵי הַיִּרְאָה שֶׁנַּעֲשֶֹה עַל יְדֵי הָרָצוֹן. וְאָז יֵשׁ לָנוּ שָׁלוֹם גָּדוֹל עִם הָאֻמּוֹת כַּנַּ"ל, כִּי נִתְקַיֵּם, "וְעָמְדוּ זָרִים וְרָעוּ צֹאנְכֶם וְכוּ'" וְכַנַּ"ל. וְאָז אָנוּ מִתְיָרְאִים מֵחֲמַת שֶׁכְּבָר נִתְחַבְּרוּ עִמָּנוּ אוּלַי, חַס וְשָׁלוֹם, יַחְזְרוּ וְיַטִּילוּ אֵיזֶה סָפֵק בָּרָצוֹן, כִּי אַף עַל פִּי שֶׁכְּבָר נִכְנְעוּ וְאֵין לָהֶם עוֹד כֹּחַ לְהִלָּחֵם וּלְהַכְנִיס כְּפִירוֹת, אַף עַל פִּי כֵן יְכוֹלִים, חַס וְשָׁלוֹם, לְהַכְנִיס סְפֵקוֹת בַּלֵּב כַּנַּ"ל, עַל כֵּן צְרִיכִין עוֹד לְעוֹרֵר כֹּחַ הַצְּדָקָה בְּהוֹשַׁעְנָא רַבָּא. וְאָז חוֹתְמִין חוֹתָם עַל חוֹתָם. שֶׁחוֹתְמִין עוֹד הַפַּעַם אֶת הָאֱמוּנָה הַקְּדוֹשָׁה בְּכֹחַ הַצְּדָקָה כְּדֵי לְבַטֵּל כָּל הַסְּפֵקוֹת וּלְחַזֵּק אֶת אֱמוּנַת הָרָצוֹן בְּתֹקֶף גָּדוֹל: וְזֶה שֶׁאִיתָא בַּזֹּהַר הַקָּדוֹשׁ בְּהַהוּא יוֹמָא, "וַיָּשָׁב יִצְחָק וַיַּחְפֹּר אֶת בְּאֵרֹת הַמַּיִם אֲשֶׁר חָפְרוּ בִּימֵי אַבְרָהָם אָבִיו וַיְסַתְּמוּם פְּלִשְׁתִּים וְכוּ'". בְּאֵרֹת הַמַּיִם זֶה בְּחִינַת כֹּחַ הַצְּדָקָה שֶׁנִּקְרָא מַיִם, בְּחִינַת שְׁלַח לַחְמְךָ עַל פְּנֵי הַמָּיִם, כְּמוֹ שֶׁמְּבֹאָר שָׁם בְּהַתּוֹרָה הַנַּ"ל. וְיִצְחָק הוּא בְּחִינַת הַיִּרְאָה הַקְּדוֹשָׁה שֶׁנַּעֲשֶֹה עַל יְדֵי הָרָצוֹן שֶׁנִּתְגַּלֶּה עַל יְדֵי הַצְּדָקָה כַּנַּ"ל וְעַל כֵּן בְּהוֹשַׁעְנָא רַבָּא אָז חוֹזֵר יִצְחָק שֶׁהוּא הַיִּרְאָה, וּמְעוֹרֵר כֹּחַ זְכוּת הַצְּדָקָה שֶׁל יִשְֹרָאֵל כְּדֵי לַחְתֹּם חוֹתָם עַל חוֹתָם, כְּדֵי שֶׁלֹּא יוּכְלוּ עוֹד לִפְגֹּם אֶת הָרָצוֹן כְּלָל כַּנַּ"ל, כְּדֵי שֶׁתִּהְיֶה הַיִּרְאָה בִּשְׁלֵמוּת שֶׁהִיא מִדָּתוֹ שֶׁל יִצְחָק כַּנַּ"ל וְעַל כֵּן אָז לוֹקְחִין עַרְבֵי נַחַל שֶׁמְּרַמֵּז לְפוֹשְׁעֵי יִשְֹרָאֵל, שֶׁזֶּהוּ בְּחִינַת הֲוָה צִפֳּרֵי מְלִיחֵי בַּהֲדָן פָּרְחוּ לְהוּ וְכוּ', דְּהַיְנוּ שֶׁכָּל הַפּוֹשְׁעֵי יִשְֹרָאֵל, שֶׁהֵם הַנְּפָשׁוֹת שֶׁל יִשְֹרָאֵל שֶׁנִּלְכְּדוּ בְּרֶשֶׁת הַטָּעוּת שֶׁל הַפִּילוֹסוֹפִים, עַכְשָׁו יוֹצְאִין לְשָׁלוֹם וְחוֹזְרִים אֶל הַקְּדֻשָּׁה עַל יְדֵי גֹּדֶל הִתְגַּבְּרוּת הָרָצוֹן שֶׁנִּתְגַּלֶּה אָז כַּנַּ"ל וְעִקַּר כֹּחַ הָעַרְבֵי נַחַל לִכְלֹל בַּקְּדֻשָּׁה הוּא עַל יְדֵי הַצְּדָקָה כַּנַּ"ל וְזֶהוּ בְּחִינַת עַרְבֵי נַחַל, בְּחִינַת עוֹרֵב הַנַּ"ל, בְּחִינַת וְאֶת עֲרֻבָּתָם תִּקָּח, כַּמְבֹאָר בְּהַתּוֹרָה הַנַּ"ל, כִּי עַל יְדֵי הַצְּדָקָה בְּחִינַת עוֹרֵב עַל יְדֵי זֶה נִתְגַּלֶּה הָרָצוֹן, שֶׁעַל יְדֵי זֶה חוֹזְרִים הַפּוֹשְׁעֵי יִשְֹרָאֵל אֶל הַקְּדֻשָּׁה, שֶׁזֶּהוּ בְּחִינַת עַרְבֵי נַחַל, 'עַרְבֵי' דַּיְקָא, וְאָז אוֹמְרִים מִשְׁנֵה תוֹרָה שֶׁהִיא הַתּוֹכָחָה שֶׁהוֹכִיחַ מֹשֶׁה אֶת יִשְֹרָאֵל סָמוּךְ לְמוֹתוֹ בְּעַרְבוֹת מוֹאָב, כִּי הַתּוֹכָחָה סָמוּךְ לְמוֹתוֹ זֶה בְּחִינַת הִתְגַּלּוּת הָרָצוֹן כַּנַּ"ל. וְזֶהוּ בְּחִינַת סֵפֶר תְּהִלִּים שֶׁאוֹמְרִים אָז, כִּי תְּהִלִּים הוּא כֻּלּוֹ רָצוֹן וּדְבֵקוּת נִפְלָא, כִּי כָּל סֵפֶר תְּהִלִּים כֻּלָּם הֵם דִּבּוּרִים קְדוֹשִׁים שֶׁל הִשְׁתּוֹקְקוּת וְכִסּוּפִין וְרָצוֹן מֻפְלָג לַה' יִתְבָּרַךְ שֶׁזֶּהוּ עִקַּר הַתְּפִלָּה וְהַתְּחִנּוֹת וְהַבַּקָּשׁוֹת וְשִׁירוֹת וְתִשְׁבָּחוֹת שֶׁכָּלוּל סֵפֶר תְּהִלִּים שֶׁכָּל זֶה הוּא בְּחִינַת רָצוֹן נִפְלָא לַה' יִתְבָּרַךְ כַּנַּ"ל וְאַחַר כָּךְ זוֹכִין לְשִֹמְחַת תּוֹרָה, כִּי כְּשֶׁזּוֹכִין לְהֶאָרַת הָרָצוֹן בִּשְׁלֵמוּת אָז עִקַּר הַשִֹּמְחָה כַּנַּ"ל וְעַל כֵּן אָז קוֹרִין בַּתּוֹרָה הִסְתַּלְּקוּת מֹשֶׁה שֶׁנִּסְתַּלֵּק בְּרַעֲוָא דְּרַעֲוִין, בָּרָצוֹן שֶׁבָּרְצוֹנוֹת, כִּי עִקַּר הַשִֹּמְחָה בְּחִינַת שִֹמְחַת תּוֹרָה נִמְשָׁךְ מֵהִתְגַּלּוּת הָרָצוֹן שֶׁזָּכִינוּ עַל יְדֵי מֹשֶׁה רַבֵּנוּ, עָלָיו הַשָּׁלוֹם, שֶׁהוּא הֵאִיר עֵינֵינוּ וְגִלָּה לְכָל הָעוֹלָם שֶׁהַכֹּל בִּרְצוֹנוֹ יִתְבָּרַךְ עַל יְדֵי כָּל הָאוֹתוֹת וְהַמּוֹפְתִים אֲשֶׁר שְׁלָחוֹ ה' וְכוּ' וּלְכָל הָאֹתֹת וְהַמּוֹפְתִים וּלְכָל הַמּוֹרָא הַגָּדוֹל אֲשֶׁר עָשָֹה מֹשֶׁה לְעֵינֵי כָּל יִשְֹרָאֵל שֶׁעַל יְדֵי כָּל זֶה נִתְגַּלָּה שֶׁהַכֹּל בִּרְצוֹנוֹ יִתְבָּרַךְ לְבַד וְעַל יְדֵי זֶה זָכָה מֹשֶׁה לְהִכָּלֵל בָּרָצוֹן שֶׁבָּרְצוֹנוֹת, וְעַל יְדֵי זֶה נִמְשָׁךְ שִֹמְחָה גְּדוֹלָה וְנִפְלָאָה מְאֹד בְּחִינַת שִֹמְחַת תּוֹרָה, כִּי עִקַּר הַשִֹּמְחָה עַל יְדֵי הִתְגַּלּוּת הָרָצוֹן כַּנַּ"ל, שֶׁזֶּהוּ בְּחִינַת שִֹמְחַת יוֹם טוֹב:
<h3>אות לט</h3>
וְזֶהוּ בְּחִינַת מַה שֶּׁסָּמְכוּ רַבּוֹתֵינוּ זִכְרוֹנָם לִבְרָכָה אֶת חֲמִשָּׁה עָשָֹר בְּאָב לְיוֹם הַכִּפּוּרִים, כְּמוֹ שֶׁכָּתוּב בַּמִּשְׁנָה, לֹא הָיוּ יָמִים טוֹבִים לְיִשְֹרָאֵל כַּחֲמִשָּׁה עָשָֹר בְּאָב וְיוֹם הַכִּפּוּרִים וְכוּ'. כִּי בְּשִׁבְעָה עָשָֹר בְּתַמּוּז נִשְׁתַּבְּרוּ הַלּוּחוֹת שֶׁהוּא בְּחִינַת פְּגַם הָרָצוֹן, שֶׁהוּא כְּלָלִיּוּת הַתּוֹרָה וְכוּ' וְכַנַּ"ל. וְאָז הִתְחִילוּ אַרְבָּעִים יָמִים הָאֶמְצָעִים שֶׁהָיוּ בְּכַעַס הֵפֶךְ הָרָצוֹן, אֲבָל עִקַּר הַכַּעַס לֹא נִמְשַׁךְ כִּי אִם עַד תִּשְׁעָה בְּאָב וְאַחַר כָּךְ הִתְחִיל הַכַּעַס וְהָרֹגֶז לְהִתְמַתֵּק וּלְהִתְהַפֵּךְ לְרָצוֹן, כִּי בְּאֵלּוּ הָאַרְבָּעִים יָמִים הָאֶמְצָעִים אַף עַל פִּי שֶׁהָיָה בְּכַעַס, אַף עַל פִּי כֵן בָּהֶם נִתְרַצָּה ה' יִתְבָּרַךְ לְמֹשֶׁה עַד שֶׁאָמַר לוֹ בְּסוֹף אֵלּוּ הָאַרְבָּעִים יוֹם, פְּסָל לְךָ שְׁנֵי לֻחֹת וְכוּ'. נִמְצָא, שֶׁבְּסוֹף הָאַרְבָּעִים יָמִים אֶמְצָעִים הִתְחִיל ה' יִתְבָּרַךְ לְהִתְרַצּוֹת לְמֹשֶׁה וְעִקַּר הַהַמְתָּקָה הִיא בַּחֲמִשָּׁה עָשָֹר בְּאָב, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁבּוֹ כָּלוּ מֵתֵי מִדְבָּר, וּמֵתֵי מִדְבָּר זֶה בְּחִינַת פְּגַם הָרָצוֹן, כִּי עִקַּר מֵתֵי מִדְבָּר הָיוּ מֵחֵטְא הָעֵגֶל. כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁמֵּאָז נִגְזְרָה גְּזֵרָה זוֹ. וּבַחֲמִשָּׁה עָשָֹר בְּאָב כָּלוּ מֵתֵי מִדְבָּר. נִמְצָא, שֶׁהָרֹגֶז שֶׁהָיָה עַל יְדֵי חֵטְא הָעֵגֶל שֶׁהוּא פְּגַם הָרָצוֹן שֶׁעַל יְדֵי זֶה הָיָה מֵתֵי מִדְבָּר זֶה הָרֹגֶז נִפְסַק וְנִתְבַּטֵּל בַּחֲמִשָּׁה עָשָֹר בְּאָב. נִמְצָא, שֶׁחֲמִשָּׁה עָשָֹר בְּאָב אָז נִפְסַק הָרֹגֶז, כִּי אָז הוּא סָמוּךְ לְסוֹף הָאַרְבָּעִים יוֹם אֶמְצָעִים שֶׁאָז הִתְחִיל ה' יִתְבָּרַךְ לְהִתְרַצּוֹת לְמֹשֶׁה וְלַהֲפֹךְ הָרֹגֶז לְרָצוֹן עַד שֶׁאָמַר לוֹ, פְּסָל לְךָ וְכוּ'. שֶׁעַל יְדֵי זֶה זָכָה לְקַבֵּל לוּחוֹת אַחֲרוֹנוֹת בְּיוֹם הַכִּפּוּרִים. נִמְצָא, שֶׁיּוֹם הַכִּפּוּרִים וַחֲמִשָּׁה עָשָֹר בְּאָב הֵם בְּחִינָה אַחַת, כִּי עִקַּר הֶאָרַת הָרָצוֹן שֶׁל יוֹם הַכִּפּוּרִים שֶׁאָז קִבֵּל לוּחוֹת אַחֲרוֹנוֹת זֶה הָרָצוֹן הִתְחִיל לְהָאִיר מֵחֲמִשָּׁה עָשָֹר בְּאָב כַּנַּ"ל וְעַל כֵּן הֵם יָמִים טוֹבִים, כִּי עִקַּר קְדֻשַּׁת הַיָּמִים טוֹבִים הוּא עַל יְדֵי הֶאָרַת הָרָצוֹן כַּנַּ"ל. וְזֶהוּ שֶׁהָיוּ אוֹמְרִים, "צְאֶינָה וּרְאֶינָה בְּנוֹת צִיּוֹן וְכוּ' בְּיוֹם חֲתֻנָּתוֹ" - זֶה מַתַּן תּוֹרָה. "וּבְיוֹם שִֹמְחַת לִבּוֹ" - זֶה בִּנְיַן בֵּית הַמִּקְדָּשׁ שֶׁיִּבָּנֶה בִּמְהֵרָה בְּיָמֵינוּ כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. כִּי הַתּוֹרָה וּבִנְיַן בֵּית הַמִּקְדָּשׁ הֵם בְּחִינַת הֶאָרַת הָרָצוֹן שֶׁמַּתְחִיל לְהָאִיר בַּחֲמִשָּׁה עָשָֹר בְּאָב כַּנַּ"ל, כִּי הַתּוֹרָה נִמְשֶׁכֶת מִבְּחִינַת רָצוֹן שֶׁבָּרְצוֹנוֹת שֶׁהוּא שֹׁרֶשׁ נִשְׁמַת מֹשֶׁה כַּנַּ"ל וְזֶהוּ בְּחִינַת הַבֵּית הַמִּקְדָּשׁ, כִּי עִקַּר הַבֵּית הַמִּקְדָּשׁ הוּא בְּחִינַת רָצוֹן כַּנַּ"ל:
<h3>אות מ</h3>
וְזֶהוּ בְּחִינַת נַעֲשֶֹה וְנִשְׁמַע, שֶׁהִקְדִּימוּ יִשְֹרָאֵל בִּשְׁעַת מַתַּן תּוֹרָה נַעֲשֶֹה וְנִשְׁמַע, זֶה מוֹרֶה עַל עֹצֶם תְּשׁוּקַת רְצוֹנָם שֶׁהָיָה אָז בְּתֹקֶף גָּדוֹל עַד שֶׁהִקְדִּימוּ נַעֲשֶֹה לְנִשְׁמַע וְהָיוּ מְרֻצִּים לַעֲשֹוֹת כָּל מַה שֶּׁיִּרְצֶה ה' יִתְבָּרַךְ אַף עַל פִּי שֶׁאֵינָם יוֹדְעִים עֲדַיִן מַה לַּעֲשֹוֹת, אַף עַל פִּי כֵן הָיוּ מְרֻצִּים לַעֲשֹוֹת, כִּי עִקַּר הָרָצוֹן הוּא בְּחִינַת רָצוֹן מֻפְלָג בְּלִי שׁוּם יְדִיעָה כְּלָל, רַק תְּשׁוּקָה וְרָצוֹן נִפְלָא וְחָזָק מְאֹד לַה' יִתְבָּרַךְ, כַּמּוּבָן מִדִּבְרֵי רַבֵּנוּ זִכְרוֹנוֹ לִבְרָכָה וְזֶהוּ נַעֲשֶֹה קֹדֶם לְנִשְׁמַע, כִּי נִשְׁמַע הוּא בְּחִינַת רְצוֹן הַלֵּב, כִּי שְׁמִיעָה תַּלְיָא בְּלִבָּא, הַיְנוּ שֶׁאָמְרוּ שֶׁאָנוּ רוֹצִים לַעֲשֹוֹת יִהְיֶה מַה שֶּׁיִּהְיֶה וְעִקַּר הַתַּכְלִית כְּדֵי שֶׁנִּזְכֶּה לְהֶאָרַת הָרָצוֹן יוֹתֵר וְיוֹתֵר שֶׁהִיא עִקַּר הַתַּכְלִית שֶׁזֶּהוּ בְּחִינַת נִשְׁמַע שֶׁהוּא בְּחִינַת לֵב, בְּחִינַת רָצוֹן כַּנַּ"ל וְעַל כֵּן קָרְאוּ רַבּוֹתֵינוּ זִכְרוֹנָם לִבְרָכָה נַעֲשֶֹה וְנִשְׁמַע בְּחִינַת שִֹמְחָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק, "וְשִֹמְחַת עוֹלָם עַל רֹאשָׁם". כַּמּוּבָא בְּדִבְרֵי רַבֵּנוּ זִכְרוֹנוֹ לִבְרָכָה (סִימָן כב), כִּי עִקַּר הַפְלָגַת הַשִֹּמְחָה הוּא עַל יְדֵי גֹּדֶל הֶאָרַת הָרָצוֹן כַּנַּ"ל:
<h3>אות מא</h3>
וְזֶהוּ שֶׁאוֹמְרִים בְּמוֹצָאֵי שַׁבָּת "וִיהִי נֹעַם וְכוּ' וּמַעֲשֵֹה יָדֵינוּ כּוֹנְנָה עָלֵינוּ וּמַעֲשֵֹה יָדֵינוּ כּוֹנְנֵהוּ". כְּדֵי לְהַכְנִיעַ קְלִפַּת עֵשָֹו שֶׁאֲחִיזָתוֹ בָּעֲשִֹיָּה, כַּיָּדוּעַ, כְּדֵי לְקַדֵּשׁ אֶת הָעֲשִֹיָּה וְלִכְלֹל עֲשִֹיָּה בְּרָצוֹן וּלְהַמְשִׁיךְ מִקְּדֻשַּׁת שַׁבָּת, שֶׁהוּא בְּחִינַת רָצוֹן, עַל שֵׁשֶׁת יְמֵי הַחֹל, שֶׁהֵם בְּחִינַת עֲשִֹיָּה וְכַנַּ"ל. וְעַל כֵּן אוֹמְרִים בְּמוֹצָאֵי שַׁבָּת, "וְיִתֶּן לְךָ הָאֱלֹקִים", שֶׁהִיא בִּרְכַּת יַעֲקֹב, שֶׁקִּבֵּל מִיִּצְחָק וְגֵרֵשׁ אֶת עֵשָֹו מִן הַבְּרָכָה, כִּי עַל יְדֵי קְדֻשַּׁת שַׁבָּת, בְּחִינַת רָצוֹן, אָנוּ מְגָרְשִׁין וּמְבַטְּלִין זֻהֲמַת עֵשָֹו, שֶׁהוּא זֻהֲמַת הַל"ט מְלָאכוֹת, וְאָנוּ זוֹכִין לְהַמְשִׁיךְ קְדֻשַּׁת שַׁבָּת עַל יְמֵי הַמַּעֲשֶֹה לְקַדֵּשׁ הַל"ט מְלָאכוֹת וּלְהַמְשִׁיךְ בִּרְכַּת יַעֲקֹב לִבְחִינַת עֲשִֹיָּה לְקַדֵּשׁ אֶת הָעֲשִֹיָּה כְּדֵי שֶׁיֻּכְלַל עֲשִֹיָּה בְּרָצוֹן שֶׁהוּא בְּחִינַת כְּלָלִיּוּת שֵׁשֶׁת יְמֵי הַמַּעֲשֶֹה בְּשַׁבָּת, שֶׁהוּא כֻּלּוֹ רָצוֹן וְשִֹמְחָה וְכַנַּ"ל. וְעַיֵּן בִּפְרִי עֵץ חַיִּים כַּוָּנַת וִיהִי נֹעַם וְכוּ':
<h3>אות מב</h3>
וְזֶה בְּחִינַת (מִשְׁלֵי טז) בִּרְצוֹת ה' דַּרְכֵי אִישׁ גַּם אוֹיְבָיו יַשְׁלִם אִתּוֹ, 'בִּרְצוֹת ה'' הַיְנוּ כְּשֶׁזּוֹכִין לְהִכָּלֵל בָּרָצוֹן עַל יְדֵי הַכִּסּוּפִין וְהַהִשְׁתּוֹקְקוּת לַה' יִתְבָּרַךְ כַּנַּ"ל אֲזַי נִתְבַּטְּלִין כָּל הָאוֹיְבִים וְהַשּוֹנְאִים, כִּי עִקַּר יְנִיקַת הַשּוֹנְאִים הוּא מִבְּחִינַת עֲשִֹיָּה שֶׁהִיא בְּחִינַת רֹגֶז, בְּחִינַת שְֹעָרוֹת וְכוּ', שֶׁמִּשָּׁם אֲחִיזַת הַשּוֹנֵא הַגָּדוֹל שֶׁהוּא עֵשָֹו אִישׁ שָֹעִיר וְכַנַּ"ל, אֲבָל עַל יְדֵי הֶאָרַת הָרָצוֹן נִתְבַּטֵּל זֻהֲמַת הָעֲשִֹיָּה וְנִתְבַּטֵּל הָרֹגֶז וְנִתְהַפֵּךְ לְרָצוֹן וַאֲזַי נִתְבַּטְּלִין כָּל הַשּוֹנְאִים, כִּי נִתְקַיֵּם, "וְעָמְדוּ זָרִים וְרָעוּ צֹאנְכֶם וְכוּ'". שֶׁהַשּוֹנְאִים נִתְהַפְּכִים לְאוֹהֲבִים וְטוֹרְחִים בִּשְׁבִיל פַּרְנָסָתֵנוּ, כִּי נִמְשָׁךְ שָׁלוֹם גָּדוֹל בָּעוֹלָם כְּמוֹ שֶׁיִּהְיֶה לֶעָתִיד שֶׁאָז יִהְיֶה עִקַּר הִתְגַּלּוּת הָרָצוֹן, כְּמוֹ שֶׁכָּתוּב, "וְגָר זְאֵב עִם כֶּבֶשֹ וְכוּ' וְאַרְיֵה כַּבָּקָר יֹאכַל תֶּבֶן וְכוּ'". כִּי נִתְבַּטְּלִין כָּל הַחַיּוֹת רָעוֹת הַדּוֹרְסִים וְטוֹרְפִים, כִּי חַכְמֵי הַטֶּבַע שֶׁהֵם הָאֶפִּיקוֹרְסִים נִקְרָאִין חַיּוֹת רָעוֹת כַּנַּ"ל וּבֶאֱמֶת כָּל יְנִיקַת הַחַיּוֹת רָעוֹת מַמָּשׁ הוּא מֵהָאֶפִּיקוֹרְסִים שֶׁהֵם כּוֹפְרִים בָּרָצוֹן. שֶׁעַל יְדֵי זֶה מִתְגַּבֵּר, חַס וְשָׁלוֹם, הָרֹגֶז כַּנַּ"ל, שֶׁמִּשָּׁם נִמְשָׁךְ הַכַּעַס וְהָרֹגֶז שֶׁל הַחַיּוֹת רָעוֹת הַדּוֹרְסִים וְהַטּוֹרְפִים, אֲבָל עַל יְדֵי הֶאָרַת הָרָצוֹן, שֶׁאָז נִתְבַּטֵּל הָרֹגֶז, אָז יִתְבַּטְּלוּ כָּל הַחַיּוֹת רָעוֹת, כִּי יִתְבַּטֵּל כַּעֲסָם וְרָגְזָם וְיִהְיֶה שָׁלוֹם גָּדוֹל בָּעוֹלָם בְּחִינַת וְגָר זְאֵב עִם כֶּבֶשֹ כַּנַּ"ל. וְזֶהוּ "בִּרְצוֹת ה' דַּרְכֵי אִישׁ" עַל יְדֵי הֶאָרַת הָרָצוֹן, עַל יְדֵי זֶה "גַּם אוֹיְבָיו יַשְׁלִם אִתּוֹ". בְּחִינַת וְעָמְדוּ זָרִים וְרָעוּ צֹאנְכֶם וְכוּ' כַּנַּ"ל. וְזֶהוּ יַשְׁלִם דַּיְקָא בְּחִינַת שָׁלוֹם שֶׁנַּעֲשֶֹה עַל יְדֵי הָרָצוֹן בְּחִינַת וְגָר זְאֵב עִם כֶּבֶשֹ כַּנַּ"ל:
<h3>אות מג</h3>
וְעַל כֵּן נִקְרֵאת הַצְּדָקָה בְּשֵׁם עַרְבוּת, כְּמוֹ שֶׁכָּתוּב, "וְאֶת עֲרֻבָּתָם תִּקָּח". שֶׁפֵּרֵשׁ רַבֵּנוּ זִכְרוֹנוֹ לִבְרָכָה שָׁם שֶׁהוּא בְּחִינַת צְדָקָה, שֶׁהִיא בְּחִינַת עוֹרֵב, עַיֵּן שָׁם. כִּי עַל יְדֵי הַצְּדָקָה נִכְלָל עֲשִֹיָּה בְּרָצוֹן, שֶׁזֶּהוּ בְּחִינַת עַרְבוּת כַּנַּ"ל. וְעַל כֵּן כָּל צָרְכֵי הָאָדָם נִקְרָאִים בְּשֵׁם עַרְבוּת, כְּמוֹ שֶׁכָּתוּב (בִּיחֶזְקֵאל כז), "כָּל אֳנִיּוֹת הַיָּם וּמַלָּחֵיהֶם הָיוּ בָךְ לַעֲרֹב מַעֲרָבֵךְ". וּפֵרֵשׁ רַשִׁ"י וְזֶה לְשׁוֹנוֹ, לַעֲרֹב מַעֲרָבֵךְ לְשׁוֹן עֲרֻבָּה הֵם כָּל צָרְכֵי הָאָדָם שֶׁהוּא חַי בָּהֶם וּמָמוֹנוֹ הוּא עֲרֻבָּתוֹ וְהַצְלָחָתוֹ וְחַיָּיו, עַד כָּאן לְשׁוֹנוֹ. כִּי הִתְקַשְּׁרוּת וְחִבּוּר הַנֶּפֶשׁ עִם הַגּוּף הוּא עַל יְדֵי אֲכִילָה וּשְׁתִיָּה וּשְׁאָר צָרְכֵי הָאָדָם הַמֻּכְרָחִים שֶׁהוּא חַי בָּהֶם, כִּי בְּלִי זֶה לֹא הָיָה אֶפְשָׁר לְהַנֶּפֶשׁ הַקְּדוֹשָׁה שֶׁל הָאָדָם לְהִתְקַיֵּם בְּזֶה הָעוֹלָם כְּלָל אֲפִלּוּ יוֹם אֶחָד לְגֹדֶל תְּשׁוּקָתָהּ וּרְצוֹנָהּ לָשׁוּב לַמָּקוֹר אֲשֶׁר חֻצְּבָהּ מִשָּׁם, כִּי הִיא נִמְשֶׁכֶת מֵהַרָצוֹן הָעֶלְיוֹן כַּנַּ"ל, אַךְ עַל יְדֵי שֶׁהַנֶּפֶשׁ מוֹצֵאת גַּם בְּזֶה הָעוֹלָם רְצוֹנוֹת עֶלְיוֹנִים הַמְלֻבָּשִׁין בְּכָל צָרְכֵי הָאָדָם בַּאֲכִילָה וּשְׁתִיָּה וּשְׁאָר הֶכְרֵחִיּוּת, עַל כֵּן מִתְקַיֶּמֶת בְּגוּף הָאָדָם כְּדֵי לְהַעֲלוֹת אֵלּוּ הָרְצוֹנוֹת הַמְלֻבָּשִׁין בְּזֶה הָעוֹלַם הַמַּעֲשֶֹה כְּדֵי לִכְלֹל עֲשִֹיָּה בְּרָצוֹן שֶׁזֶּה עִקַּר תַּעֲנוּגָיו וְשַׁעֲשׁוּעָיו יִתְבָּרַךְ. וְעַל כֵּן עִקַּר קִיּוּם הַנֶּפֶשׁ בְּקִרְבּוֹ הוּא עַל יְדֵי אֲכִילָה דַּיְקָא מֵחֲמַת שֶׁשָּׁם מְלֻבָּשִׁין רְצוֹנוֹת עֶלְיוֹנִים שֶׁעַל יְדֵי זֶה מִתְקַיֵּם הַנֶּפֶשׁ בְּהַגּוּף כַּנַּ"ל, וְעַל כֵּן נִקְרָא הָאֲכִילָה וּשְׁתִיָּה וּשְׁאָר צְרָכִים בְּשֵׁם עַרְבוּת כַּנַּ"ל. וּכְמוֹ שֶׁמְּבֹאָר בַּפָּסוּק וְאֶת עֲרֻבָּתָם תִּקָּח הַנַּ"ל עַל פִּי פְּשׁוּטוֹ שֶׁפֵּרוּשׁוֹ שָׁם עַל הִצְטָרְכוּת הָאָדָם, עַיֵּן שָׁם, כִּי עַל יְדֵי צָרְכֵי הָאָדָם שֶׁהֵם חַיֵּי הָאָדָם מִתְקַיֵּם הַנֶּפֶשׁ בְּקִרְבּוֹ וְעַל יְדֵי זֶה נִכְלָל עֲשִֹיָּה בְּרָצוֹן, כִּי הָאָדָם נִבְרָא וּמִתְקַיֵּם בָּעוֹלָם כָּל יְמֵי חַיָּיו רַק בִּשְׁבִיל זֶה כְּדֵי לִכְלֹל הַכֹּל בָּרָצוֹן הָעֶלְיוֹן כַּנַּ"ל. וְעַל כֵּן כָּל צָרְכֵי חִיּוּתוֹ הֵם בִּבְחִינַת עַרְבוּת שֶׁהוּא בְּחִינַת כְּלָלִיּוּת עֲשִֹיָּה בְּרָצוֹן כַּנַּ"ל. וְעַל כֵּן צְרִיכִין לִזָּהֵר מְאֹד שֶׁיִּהְיֶה כָּל אֲכִילָתוֹ וּשְׁתִיָּתוֹ וּשְׁאָר צְרָכָיו בִּקְדֻשָּׁה גְּדוֹלָה שֶׁיִּהְיֶה כָּל כַּוָּנָתוֹ רַק בִּשְׁבִיל רְצוֹנוֹ יִתְבָּרַךְ, כְּמוֹ שֶׁכָּתוּב, "בְּכָל דְּרָכֶיךָ דָּעֵהוּ וְכוּ'". כְּדֵי לִכְלֹל הַכֹּל בָּרָצוֹן הָעֶלְיוֹן אֲשֶׁר בִּשְׁבִיל זֶה יָרַד לְזֶה הָעוֹלָם לְהַגְבִּיר הָרָצוֹן דִּקְדֻשָּׁה עַל הָעֲשִֹיָּה וְלִכְלֹל עֲשִֹיָּה בְּרָצוֹן כַּנַּ"ל וְעַל כֵּן צְרִיכִין לְהִסְתַּפֵּק בְּמֻעָט מְאֹד בְּכָל צְרָכָיו הַגַּשְׁמִיִּים וְלִבְלִי לְהִשְׁתַּמֵּשׁ כִּי אִם בַּהֶכְרֵחִיּוּת כְּדֵי שֶׁלֹּא יִהְיֶה נִפְגָּם, חַס וְשָׁלוֹם, בָּרְצוֹנוֹת הַנְּפוּלִים וְהַפְּגוּמִים הַמְלֻבָּשִׁין בְּזֶה הָעוֹלָם שֶׁהֵם פּוֹגְמִין, חַס וְשָׁלוֹם, בָּרָצוֹן דִּקְדֻשָּׁה כַּנַּ"ל, כִּי בְּאֵלּוּ הָרְצוֹנוֹת הַמְלֻבָּשִׁים בְּצָרְכֵי הַגַּשְׁמִיִּים שָׁם הוּא מְקוֹם סַכָּנָה מְאֹד וּצְרִיכִין לְהִתְרַחֵק מֵהֶם בִּבְחִינַת הַרְחֵק מִן הָעֶרְבוֹנוֹת וְכַנַּ"ל כִּי אִם מַה שֶּׁמֻּכְרָח מְאֹד עַל פִּי הַתּוֹרָה, כִּי עַל יְדֵי מִצְווֹת הַתּוֹרָה מְקַדְּשִׁין וּמְטַהֲרִין כָּל הַדְּבָרִים שֶׁבָּעוֹלָם וְנִכְלָלִין כֻּלָּם בָּרָצוֹן הָעֶלְיוֹן שֶׁזֶּהוּ בְּחִינַת כְּלָלִיּוּת הַתּוֹרָה כַּנַּ"ל:
<h2>ערב ד:</h2>
<h3>אות מג</h3>
עִנְיַן עַרְבוּת עַל פִּי הַתּוֹרָה הַמַּתְחֶלֶת, יֵשׁ צַדִּיקִים גְּנוּזִים בְּלִקּוּטֵי תִּנְיָנָא סִימָן לב, עַיֵּן שָׁם כָּל הַתּוֹרָה:
<h3>אות א</h3>
וְהַכְּלָל, כִּי הַסֵּפֶר הוּא בְּחִינַת שֵׁם ה'. וְשָׁם רוּחוֹ שֶׁל מָשִׁיחַ מְרַחֶפֶת וְכוּ' וּבְחִינַת רוּחוֹ שֶׁל מָשִׁיחַ הוּא אֵצֶל כָּל אֶחָד מִיִּשְֹרָאֵל כְּפִי קְדֻשָּׁתוֹ בִּשְׁמִירַת הַבְּרִית וְכוּ'. וּבְחִינַת רוּחוֹ שֶׁל מָשִׁיחַ נַעֲשֶֹה רוּחַ קִנְאָה עַל פְּגַם הַבְּרִית וְכוּ', אַךְ יֵשׁ יִחוּדָא תַּתָּאָה בְּזֶה הָעוֹלָם שֶׁהוּא בִּקְדֻשָּׁה גְּדוֹלָה שֶׁהוּא יָקָר מְאֹד שֶׁתָּלוּי בּוֹ יִחוּדָא עִלָּאָה וְשָׁם הָרוּחַ קִנְאָה שֶׁל מָשִׁיחַ בִּשְׁבִיל אַהֲבָה וְכוּ', אַךְ מֵאַחַר שֶׁהוּא בְּזֶה הָעוֹלָם יָכוֹל לְהִתְקַלְקֵל הַשָּׁלוֹם שֶׁבֵּינֵיהֶם עַל יְדֵי הָרוּחַ קִנְאָה וְכוּ' וְעַל כֵּן בִּשְׁבִיל זֶה צְרִיכִין הַצַּדִּיקִים הַגְּדוֹלִים לְהַעֲלִים תּוֹרָתָם לְשָֹרְפָם לִפְעָמִים וְכוּ' כְּדֵי לְסַלֵּק הָרוּחַ קִנְאָה שֶׁשּׁוֹרָה עַל אַנְפֵּי אוֹרַיְתָא, שֶׁהֵם הַסְּפָרִים הַקְּדוֹשִׁים. וּכְשֶׁנִּשְֹרָפִין וְנִתְעַלְּמִין הַסְּפָרִים הַקְּדוֹשִׁים, נִתְעַלֵּם הָרוּחַ קִנְאָה וְלֹא יִתְקַלְקֵל הַיִּחוּד הַקָּדוֹשׁ שֶׁבֵּין הַזּוּג הַכְּשֵׁרִים וְכוּ'. וְזֶה בְּחִינַת שְׁמִי שֶׁנִּכְתַּב בִּקְדֻשָּׁה יִמָּחֶה וְכוּ' וְאָז נוֹשְֹאִין קַל וָחֹמֶר לְמַעְלָה לִשְֹרֹף לִמְחוֹת וּלְאַבֵּד וְלַעֲקֹר וּלְכַלּוֹת וּלְבַטֵּל כָּל סִפְרֵי הַמִּינִין וְהָאֶפִּיקוֹרְסִים שֶׁהֵם סִפְרֵי הַמְחַקְּרִים פִילוֹסוֹפְיָא שֶׁיֹּאבַד וְיִמָּחֶה שְׁמָם וְזִכְרָם מִן הָעוֹלָם וְכוּ', עַיֵּן שָׁם כָּל זֶה הֵיטֵב:
<h3>אות ב</h3>
כִּי כָּל דָּבָר יֵשׁ לוֹ שֹׁרֶשׁ בַּתּוֹרָה וְעִנְיַן עַרְבוּת שָׁרְשׁוֹ מִבְּחִינַת כְּלַל קַבָּלַת הַתּוֹרָה שֶׁכָּל יִשְֹרָאֵל עֲרֵבִים זֶה בָּזֶה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי עִקַּר הָעַרְבוּת צְרִיכִין בְּמָקוֹם שֶׁיֵּשׁ חֲשַׁשׁ שִׁנּוּי וּכְפִירָה וְכוּ' וּמֵחֲמַת שֶׁעִקַּר קִיּוּם הַתּוֹרָה צְרִיכִין רַק בְּזֶה הָעוֹלַם הָעֲשִֹיָּה דַּיְקָא וְזֶה הָעוֹלָם יֵשׁ בּוֹ אֲחִיזַת הַקְּלִפּוֹת וְהַסִּטְרָא אָחֳרָא הַרְבֵּה, כִּי זֶה הָעוֹלָם הוּא בִּבְחִינַת רַגְלִין, בְּחִינַת 'וְהָאָרֶץ הֲדֹם רַגְלָי' וּבָרַגְלִין עִקַּר אֲחִיזָתָם, בִּבְחִינַת 'עֲוֹן עֲקֵבַי יְסוּבֵּנִי', כְּמוֹ שֶׁמּוּבָא בְּמָקוֹם אַחֵר וְעַל כֵּן הָאָדָם בְּסַכָּנָה גְּדוֹלָה, עַל כֵּן צָרִיךְ עַרְבוּת גָּדוֹל שֶׁיִּזְכֶּה לְקַיֵּם אֶת הַתּוֹרָה וְעַל כֵּן לֹא נָתַן ה' יִתְבָּרַךְ אֶת הַתּוֹרָה כִּי אִם כְּשֶׁיִּהְיוּ כָּל יִשְֹרָאֵל עֲרֵבִין זֶה בָּזֶה. וְעַל כֵּן הָעַרְבוּת בִּבְחִינַת רַגְלִין, כְּמוֹ שֶׁכָּתוּב, רַגְלוֹהִי דְּבַר אִינָשׁ אִנּוּן עַרְבִין לֵיהּ. כִּי עִקַּר הָעַרְבוּת הוּא בְּמָקוֹם שֶׁיֵּשׁ חֲשַׁשׁ שֶׁיִּשְׁנֶה וְיִכְפֹּר, שֶׁזֶּהוּ בְּחִינַת רַגְלִין, שֶׁשָּׁם אֲחִיזַת הַסִּטְרָא אָחֳרָא כַּנַּ"ל. וְעַל כֵּן בֶּאֱמֶת אָמְרוּ רַבּוֹתֵינוּ זִכְרוֹנָם לִבְרָכָה, הַרְחֵק מִן הָעֶרְבוֹנוֹת. כִּי בְּוַדַּאי צְרִיכִין לְהִתְרַחֵק מִן הָעַרְבוּת שֶׁל עִסְקֵי חֹל, מֵחֲמַת שֶׁעִקַּר הָעַרְבוּת הוּא בִּבְחִינַת רַגְלִין בְּמָקוֹם שֶׁשָּׁכִיחַ שְׁקָרִים וְהַכְחָשׁוֹת וּכְפִירוֹת וְכַנַּ"ל:
<h3>אות ג</h3>
וְהִנֵּה עִקַּר שֹׁרֶשׁ הָעַרְבוּת הוּא עַל קַבָּלַת הַתּוֹרָה בְּחִינַת כָּל יִשְֹרָאֵל עֲרֵבִים זֶה בָּזֶה, כַּנַּ"ל, אַךְ עִקַּר סְמִיכַת הָעַרְבוּת הוּא עַל הָאֲנָשִׁים הַבְּטוּחִים בְּיוֹתֵר שֶׁהֵם הַצַּדִּיקִים הַגְּדוֹלִים הָאֲמִתִּיִּים, כִּי אַף עַל פִּי שֶׁכָּל אֶחָד מִיִּשְֹרָאֵל עָרֵב בְּעַד חֲבֵרוֹ עֲדַיִן אֵין בְּטוּחִים בָּזֶה, כִּי עַרְבָךְ עַרְבָא צָרִיךְ וּכְמוֹ שֶׁמָּצִינוּ שֶׁכַּמָּה פְּעָמִים פָּגְמוּ רֹב יִשְֹרָאֵל בְּהַמִּצְווֹת, אַךְ עִקַּר הַבַּטּוּחוֹת וְהַסְּמִיכָה שֶׁל הָעַרְבוּת הוּא עַל גְּדוֹלֵי הַצַּדִּיקִים הָאֲמִתִּיִּים שֶׁהֵם עוֹמְדִים בַּפֶּרֶץ וּמַזְהִירִים וּמוֹכִיחִים וְשׁוֹמְרִים אֶת יִשְֹרָאֵל מֵעֲבֵרוֹת וּמַחֲזִירִים אוֹתָם לַאֲבִיהֶם שֶׁבַּשָּׁמַיִם וּמַצִּילִים אוֹתָם מִכָּל הַצָּרוֹת. וּמִגֹּדֶל הַסַּכָּנָה שֶׁבְּזֶה הָעוֹלָם וּמִגֹּדֶל הַהִתְגָּרוּת שֶׁל הַבַּעַל דָּבָר וְחֵילוֹתָיו גַּם הַצַּדִּיקִים אֵינָם יְכוֹלִים לַעֲמֹד בְּהָעַרְבוּת בִּשְׁלֵמוּת, דְּהַיְנוּ לְהָשִׁיב כָּל יִשְֹרָאֵל אֶל הַתּוֹרָה בֶּאֱמֶת שֶׁזֶּה עִקַּר הָעַרְבוּת שֶׁכָּל יִשְֹרָאֵל עֲרֵבִים זֶה בָּזֶה, כִּי גַּם הַצַּדִּיקִים הַגְּדוֹלִים עֲדַיִן לֹא גָּמְרוּ עִנְיָן זֶה בִּשְׁלֵמוּת וּמֵחֲמַת זֶה עָבַר עָלֵינוּ מַה שֶּׁעָבַר בַּחֲטָאֵינוּ וּבַעֲווֹנוֹתֵינוּ הָרַבִּים, כִּי נֶחֱרַב בֵּית מִקְדָּשֵׁנוּ פַּעֲמַיִם וְגָלִינוּ מֵאַרְצֵנוּ וְנִתְרַחַקְנוּ וְכוּ' וַעֲדַיִן לֹא שַׁבְנוּ מִטָּעוּתֵינוּ. וְעַל כֵּן אָנוּ כְּבוּשִׁים בַּגּוֹלָה עֲדַיִן וְאָרַךְ עָלֵינוּ הַגָּלוּת וּמְרִירוּת הַצָּרוֹת בָּעוֹלָם הַזֶּה, עַל כֵּן כָּל עִקַּר הַסְּמִיכָה שֶׁל הָעַרְבוּת עַל קִיּוּם הַתּוֹרָה שֶׁבָּזֶה תְּלוּיָה הַגְּאֻלָּה שְׁלֵמָה, הַכֹּל הוּא עַל יְדֵי מְשִׁיחַ צִדְקֵנוּ שֶׁיָּבוֹא וְיִגְאָלֵנוּ בְּקָרוֹב. שֶׁהוּא עִקַּר הַשְּׁלֵמוּת שֶׁל כָּל הַצַּדִּיקִים שֶׁבְּכָל הַדּוֹרוֹת וְהוּא יִגְמֹר עִמָּנוּ לְטוֹבָה כָּל הַתִּקּוּנִים שֶׁהִתְחִילוּ הַצַּדִּיקִים הָאֲמִתִּיִּים שֶׁבְּכָל הַדּוֹרוֹת, כִּי רַק הוּא יִגְמֹר הַכֹּל בִּשְׁלֵמוּת, כִּי הוּא יָשִׁיב אֶת כָּל יִשְֹרָאֵל לַה' יִתְבָּרַךְ וּלְקִיּוּם הַתּוֹרָה בֶּאֱמֶת וְיִגְאַל אוֹתָנוּ גְּאֻלָּה שְׁלֵמָה שֶׁאֵין אַחֲרֶיהָ גָּלוּת. נִמְצָא, שֶׁעִקַּר הָעַרְבוּת וְהַסְּמִיכָה עָלָיו. וְזֶה שֶׁנֶּאֱמַר עַל גְּדֻלַּת מֶלֶךְ הַמָּשִׁיחַ לְשׁוֹן עַרְבוּת, כְּמוֹ שֶׁכָּתוּב (בְּיִרְמְיָה ל): "וְהָיָה אַדִּירוֹ מִמֶּנּוּ וְכוּ' כִּי מִי הוּא זֶה עָרַב אֶת לִבּוֹ לָגֶשֶׁת אֵלַי וְכוּ'". שֶׁפֵּרוּשׁוֹ, מִי יְמַלֵּא אֶת לִבּוֹ לַעֲמֹד נֶגְדּוֹ יִתְבָּרַךְ. וְקָרָא אֶת הַהִתְגַּבְּרוּת שֶׁלָּהֶם שֶׁל הָעַכּוּ"ם בִּלְשׁוֹן עַרְבוּת, כִּי הֶעָרֵב הוּא מִי שֶׁמַּכְנִיס עַצְמוֹ לְקַיֵּם וְלִגְמֹר הַדָּבָר. וְעַל כֵּן הַמֶּלֶךְ שֶׁמַּנְהִיג חֵילוֹ וּמְדִינָתוֹ וּבוֹ תְּלוּיִים כֻּלָּם נִקְרָא עָרֵב, כִּי הוּא עָרֵב לְעַמּוֹ שֶׁיִּשְׁמְרֵם וְיַצִּילֵם מִיַּד כָּל אוֹיֵב וְשֹוֹנֵא. וְזֶה שֶׁכָּתוּב: "וְכָל מַלְכֵי הָעֶרֶב וְכוּ'". וְעַל כֵּן לֶעָתִיד כְּשֶׁיִּטֹּל מְשִׁיחַ צִדְקֵנוּ אֶת הַמְּלוּכָה עַל כָּל הָעוֹלָם אָז לֹא יִתְעָרֵב שׁוּם אֶחָד לוֹמַר שֶׁיִּסְמְכוּ עָלָיו לַעֲמֹד כְּנֶגֶד מָשִׁיחַ, חַס וְשָׁלוֹם, בְּחִינַת כִּי מִי הוּא זֶה עָרַב אֶת לִבּוֹ וְכוּ' וְאָז יִגְמֹר מָשִׁיחַ אֶת הָעַרְבוּת בֶּאֱמֶת, כִּי עָלָיו יִסְמְכוּ הַכֹּל וְהוּא יַצִּיל וְיִגְאַל אֶת יִשְֹרָאֵל גְּאֻלָּה שְׁלֵמָה בְּגַשְׁמִיּוּת וְרוּחָנִיּוּת וְיָשִׁיב אֶת כָּל יִשְֹרָאֵל לַה' יִתְבָּרַךְ שֶׁיְּקַיְּמוּ כֻּלָּם אֶת הַתּוֹרָה, שֶׁזֶּהוּ עִקַּר קִיּוּם הָעַרְבוּת שֶׁכָּל יִשְֹרָאֵל עֲרֵבִים זֶה בָּזֶה לִשְׁמֹר וּלְקַיֵּם אֶת הַתּוֹרָה שֶׁהוּא יִגְמֹר זֶה הָעַרְבוּת בִּשְׁלֵמוּת כַּנַּ"ל:
<h3>אות ד</h3>
כִּי כְּשֶׁה' יִתְבָּרַךְ רָצָה לִבְרֹא אֶת הָעוֹלָם נִמְלַךְ בְּנִשְׁמוֹתֵיהֶן שֶׁל צַדִּיקִים וּבָרָא אֶת הָעוֹלָם, כְּמוֹ שֶׁכָּתוּב, "הֵמָּה הַיּוֹצְרִים וְכוּ'". וְעִנְיַן מַה שֶּׁנִּמְלַךְ ה' יִתְבָּרַךְ עִם הַצַּדִּיקִים הוּא מֵחֲמַת שֶׁה' יִתְבָּרַךְ צָפָה שֶׁעֲתִידִין בְּנֵי אָדָם לַחֲטֹא וּלְהַרְגִּיז לְפָנָיו אֲשֶׁר מֵחֲמַת זֶה בֶּאֱמֶת קִטְרְגוּ הַמַּלְאָכִים עַל בְּרִיאַת הָאָדָם וְאָמְרוּ, מָה אֱנוֹשׁ כִּי תִזְכְּרֶנּוּ וְכוּ', כִּי עָתִיד לַחֲטֹא קַמָּךְ וּלְאַרְגְּזָא קַמָּךְ. וּמֵחֲמַת זֶה נִמְלַךְ וְנִתְיַעֵץ ה' יִתְבָּרַךְ עִם נִשְׁמוֹת הַצַּדִּיקִים וְנִגְמַר הָעֵצָה בֵּינֵיהֶם לִבְרֹא אֶת הָאָדָם וְכָל הָעוֹלָם הַתָּלוּי בּוֹ, כִּי ה' יִתְבָּרַךְ רָאָה בְּמַעֲשֵֹה הַצַּדִּיקִים שֶׁהֵם יַעַמְדוּ בַּנִּסָּיוֹן בְּזֶה הָעוֹלָם, אַף גַּם בְּגֹדֶל כֹּחָם יָשִׁיבוּ כָּל בָּאֵי עוֹלָם אֵלָיו וִיתַקְּנוּ כָּל הַקִּלְקוּלִים שֶׁיְּקַלְקְלוּ שְׁאָר בְּנֵי אָדָם וְעִקַּר הַסְּמִיכָה הָיָה עַל נִשְׁמַת מָשִׁיחַ שֶׁקָּדַם לָעוֹלָם שֶׁהוּא שֹׁרֶשׁ כְּלַל כָּל הַצַּדִּיקִים שֶׁבְּכָל הַדּוֹרוֹת שֶׁהוּא יִגְמֹר כָּל הַתִּקּוּנִים וִיתַקֵּן כָּל הַקִּלְקוּלִים שֶׁקִּלְקְלוּ בְּכָל הַדּוֹרוֹת. נִמְצָא, שֶׁמָּשִׁיחַ הוּא עִקַּר הֶעָרֵב שֶׁל כָּל הָעוֹלָם. וּכְמוֹ שֶׁמְּבֹאָר הַדִּין בַּשֻּׁלְחָן עָרוּךְ בְּהִלְכוֹת עָרֵב שֶׁמִּי שֶׁמִּתְיַעֵץ עִם אֶחָד אִם לְהַלְווֹת לְאֵיזֶה אָדָם וְהוּא אוֹמֵר לְהַלְווֹת לוֹ, הוּא נַעֲשֶֹה עָרֵב, וְעַל כֵּן מָשִׁיחַ וְכָל הַצַּדִּיקִים הַכְּלוּלִים בּוֹ שֶׁיָּעֲצוּ אֶת ה' יִתְבָּרַךְ לִבְרֹא הָעוֹלָם עַל כֵּן הֵם נַעֲשֹוּ עֲרֵבִים בַּדָּבָר כַּנַּ"ל. וְסוֹף כָּל סוֹף יִגְמְרוּ וִיקַיְּמוּ הָעַרְבוּת בִּשְׁלֵמוּת כַּנַּ"ל:
<h3>אות ה</h3>
וְעַל כֵּן דָּוִד הַמֶּלֶךְ עָלָיו הַשָּׁלוֹם, שֶׁהוּא מָשִׁיחַ, מְבַקֵּשׁ מֵה' יִתְבָּרַךְ: "עֲרֹב עַבְדְּךָ לְטוֹב וְכוּ'". 'עֲרֹב' דַּיְקָא, כִּי מְבַקֵּשׁ מֵה' יִתְבָּרַךְ שֶׁהוּא יִהְיֶה בְּעֶזְרוֹ לִגְמֹר וּלְקַיֵּם הָעַרְבוּת בִּשְׁלֵמוּת, כִּי אוֹמֵר, הֲלֹא אֲנִי נַעֲשֵֹיתִי עָרֵב בְּעַד הַכֹּל כַּנַּ"ל וְאֵין מִי שֶׁיַּעֲמֹד בְּעֶזְרִי כִּי אִם אַתָּה לְבַד. וְעַל כֵּן מְבַקֵּשׁ, "עֲרֹב עַבְדְּךָ לְטוֹב". 'עֲרֹב' דַּיְקָא וְכַנַּ"ל. וְעַל כֵּן מָשִׁיחַ סָבִיל מַרְעִין עֲבוּר כָּל יִשְֹרָאֵל, כִּי הוּא מֻכְרָח לִסְבֹּל מַרְעִין וְכוּ', מֵאַחַר שֶׁנַּעֲשָֹה עָרֵב בְּעַד כֻּלָּם וְכַנַּ"ל:
<h3>אות ו</h3>
וְעַל כֵּן תְּחִלַּת הַזְכָּרַת שֵׁם עַרְבוּת בְּהַתּוֹרָה לֹא נִזְכַּר כִּי אִם אֵצֶל יְהוּדָה, כְּמוֹ שֶׁכָּתוּב, "אִם תִּתֵּן עֵרָבוֹן וְכוּ'". כִּי מִתְּחִלַּת הַתּוֹרָה עַד כָּאן לֹא נִזְכַּר שֵׁם עַרְבוּת, כִּי עִקַּר הָעַרְבוּת מַתְחִיל מִיהוּדָה שֶׁהוּא בְּחִינַת מָשִׁיחַ שֶׁיֵּצֵא מִמֶּנּוּ וְזֶה בְּחִינַת מָה הָעֵרָבוֹן וְכוּ' וַתֹּאמַר חֹתָמְךָ וּפְתִילֶךָ וּמַטְּךָ אֲשֶׁר בְּיָדֶךָ, זֶה אֶפְשָׁר לְבָאֵר עַל פִּי הַתּוֹרָה הַנַּ"ל, כִּי בֶּאֱמֶת זֶה הַיִּחוּד שֶׁל יְהוּדָה וְתָמָר הָיָה יָקָר מְאֹד, כִּי עַל יָדָם נִמְשַׁךְ נִשְׁמַת מָשִׁיחַ כַּיָּדוּעַ וְעַל כֵּן בֶּאֱמֶת מֵאֵת ה' הָיָה כָּל עִנְיָן הַזֶּה, כְּמוֹ שֶׁכָּתוּב, "צָדְקָה מִמֶּנִּי". כְּמוֹ שֶׁפֵּרֵשׁ רַשִׁ"י שָׁם, כִּי כַּוָּנַת תָּמָר הָיְתָה לְשֵׁם שָׁמַיִם, וְגַם יְהוּדָה הָיָה צַדִּיק גָּדוֹל וְכָל כַּוָּנָתוֹ הָיָה לַשָּׁמַיִם כְּדֵי לְהַמְשִׁיךְ נִשְׁמַת מָשִׁיחַ, אַךְ תָּמָר הָיְתָה מִתְיָרֵאת מֵעִנְיָן הַנַּ"ל, דְּהַיְנוּ מִבְּחִינַת הָרוּחַ קִנְאָה, שֶׁהוּא רוּחוֹ שֶׁל מָשִׁיחַ, שֶׁמְּלֻבָּשׁ בִּיהוּדָה וְהָיְתָה מִתְיָרֵאת פֶּן עַל יְדֵי גֹּדֶל הָרוּחַ קִנְאָה שֶׁמְּלֻבָּשׁ בּוֹ יְקַלְקֵל אַחַר כָּךְ אֶת הַבִּנְיָן הַקָּדוֹשׁ הַזֶּה כַּאֲשֶׁר הָיָה אַחַר כָּךְ בֶּאֱמֶת שֶׁהָיְתָה בְּסַכָּנָה גְּדוֹלָה וַעֲצוּמָה, כִּי אָמַר, "הוֹצִיאוּהָ וְתִשָֹּרֵף". וְזֶה הָיָה מִגֹּדֶל קִנְאָתוֹ עַל פְּגַם הַבְּרִית, כִּי יְהוּדָה הוּא בְּחִינַת מָשִׁיחַ שֶׁמְּקַנֵּא מְאֹד עַל זֶה כַּנַּ"ל. עַל כֵּן אָמְרָה שֶׁיִּתֵּן לָהּ לְעֵרָבוֹן חֹתָמְךָ וּפְתִילֶךָ וּמַטְּךָ וְכוּ', הַיְנוּ שֶׁאִי אֶפְשָׁר לִגְמֹר בִּנְיָן הַזֶּה כִּי אִם כְּשֶׁיְּסַלֵּק מֵעַצְמוֹ בְּחִינַת קְדֻשַּׁת הַסְּפָרִים הַקְּדוֹשִׁים שֶׁשָּׁם שׁוֹרָה רוּחוֹ שֶׁל מָשִׁיחַ, שֶׁהוּא הָרוּחַ קִנְאָה, כְּדֵי שֶׁזֶּה הָרוּחַ קִנְאָה לֹא יְקַלְקֵל בִּנְיָן שֶׁל הַיִּחוּד הַקָּדוֹשׁ הַזֶּה וְכַנַּ"ל. וְזֶה בְּחִינַת חֹתָמְךָ וּפְתִילֶךָ שֶׁהֵם בְּחִינַת טַלִּית וּתְפִלִּין, כַּמּוּבָא, שֶׁהֵם בְּחִינַת כְּלַל הַתּוֹרָה שֶׁיִּשְֹרָאֵל מְקַבְּלִין עַל עַצְמָן בְּכָל יוֹם עַל יְדֵי הַנָּחַת טַלִּית וּתְפִלִּין. כִּי צִיצִית כְּלַל הַתּוֹרָה, כְּמוֹ שֶׁכָּתוּב, "וּרְאִיתֶם אֹתוֹ וּזְכַרְתֶּם אֶת כָּל מִצְוֹת ה' וְכוּ'". וְכֵן תְּפִלִּין כְּתִיב בָּהֶם, "לְמַעַן תִּהְיֶה תּוֹרַת ה' בְּפִיךָ". וְאָמְרוּ רַבּוֹתֵינוּ זִכְרוֹנָם לִבְרָכָה, הוּקְשָׁה כָּל הַתּוֹרָה כֻּלָּהּ לִתְפִלִּין וְכָל דִּינֵי כְּתִיבַת סֵפֶר תּוֹרָה לְמֵדִים מִתְּפִלִּין. 'וּמַטְּךָ אֲשֶׁר בְּיָדֶךָ' זֶה בְּחִינַת הַקֻּלְמוֹס שֶׁבּוֹ כּוֹתְבִין הַסְּפָרִים הַקְּדוֹשִׁים, כְּמוֹ שֶׁאִיתָא בַּזֹּהַר, וּבְגָלוּתָא קַדְמָאָה בְּמַטֶּה דִּילָךְ בָּזַע יַמָּא, בְּגָלוּתָא בַּתְרָאָה בְּקָנֶה דִּילָךְ דְּאִיהוּ קֻלְמוֹס בָּזַע יַמָּא דְּאוֹרַיְתָא, הַיְנוּ שֶׁבִּקְּשָׁה מִמֶּנּוּ שֶׁעַתָּה יַעֲלִים וִיסַלֵּק מֵעַצְמוֹ קְדֻשַּׁת הַסְּפָרִים הַקְּדוֹשִׁים וְיִמְסֹר בְּיָדָהּ כְּדֵי שֶׁיִּסְתַּלֵּק עַל יְדֵי זֶה הָרוּחַ קִנְאָה שֶׁשּׁוֹרָה עַל הַסְּפָרִים כְּדֵי שֶׁלֹּא יְקַלְקֵל, חַס וְשָׁלוֹם, בִּנְיָן הַזֶּה כַּנַּ"ל כַּאֲשֶׁר הָיָה בֶּאֱמֶת שֶׁעַל יְדֵי זֶה דַּיְקָא נִצְּלָה:
<h3>אות ז</h3>
וְיֵשׁ לְפָרֵשׁ שֶׁשְּׁלֹשָׁה דְּבָרִים אֵלּוּ שֶׁהֵם, חֹתָמְךָ וּפְתִילֶךָ וּמַטְּךָ הֵם כְּנֶגֶד שָׁלֹשׁ בְּחִינוֹת שֶׁיֵּשׁ בְּכָל סֵפֶר קָדוֹשׁ, כִּי כָּל סֵפֶר הַנִּכְתָּב נִגְמָר עַל יְדֵי שְׁלֹשָׁה דְּבָרִים שֶׁהֵם, הַקְּלָף וְהַדְּיוֹ וְהַקֻּלְמוֹס וְהֵם בְּחִינַת שְׁלֹשָׁה דְּבָרִים הַנַּ"ל שֶׁהֵם חֹתָמְךָ וְכוּ', כִּי חֹתָמְךָ וּפְתִילֶךָ הֵם בְּחִינַת הַדְּיוֹ וְהַקְּלָף, כִּי פְּתִילֶךָ שֶׁהוּא טַלִּיתְךָ, כְּמוֹ שֶׁפֵּרֵשׁ רַשִׁ"י שֶׁהוּא בְּחִינַת צִיצִית, זֶה בְּחִינַת יְרִיעוֹת הַקְּלָף שֶׁל הַסֵּפֶר בִּבְחִינַת עֹטֶה אוֹר כַּשַּלְמָה נוֹטֶה שָׁמַיִם כַּיְרִיעָה , כִּי צִיצִית כָּלוּל מִכָּל הַתּוֹרָה כֻּלָּהּ כַּנַּ"ל, כִּי הֵם בִּבְחִינַת חֲלוּקָא דְרַבָּנָן , בְּחִינַת יְרִיעוֹת הַקְּלָף שֶׁהֵם בִּבְחִינַת מַלְבּוּשׁ, בְּחִינַת עוֹר וּבָשָֹר תַּלְבִּישֵׁנִי וְכוּ', כִּי כְּלָלִיּוּת כָּל הַתּוֹרָה בַּצִּיצִית הוּא עֲדַיִן בִּבְחִינַת כֹּחַ כְּמוֹ הַקְּלָף שֶׁבּוֹ נִצְטַיְּרִין כָּל אוֹתִיּוֹת הַתּוֹרָה, אֲבָל בְּהַקְּלָף עַצְמוֹ אֵין בּוֹ שׁוּם צִיּוּר, רַק הוּא כְּלִי לְצַיֵּר בּוֹ כָּל אוֹתִיּוֹת הַתּוֹרָה, כֵּן צִיצִית הִוא מִצְוָה שֶׁאֵין בְּגוּפָהּ קְדֻשָּׁה רַק כָּל הַמִּצְווֹת נִצְטַיְּרִין בָּהּ, כִּי כָּל הַמִּצְווֹת שֶׁעוֹשִֹין נִצְטַיְּרִין בְּהַלְּבוּשִׁין כַּיָּדוּעַ, כְּמוֹ שֶׁכָּתוּב בִּיהוֹשֻׁעַ כֹּהֵן גָּדוֹל (זְכַרְיָה ג): "הָסִירוּ הַבְּגָדִים הַצֹּאִים מֵעָלָיו וְכוּ' וְהַלְבֵּשׁ אֹתְךָ מַחֲלָצוֹת". וְעַל כֵּן נֶאֱמַר בְּצִיצִית, "וּרְאִיתֶם אֹתוֹ וּזְכַרְתֶּם וְכוּ' לְמַעַן תִּזְכְּרוּ וַעֲשִֹיתֶם אֶת כָּל מִצְוֹת ה'". כִּי הֵם בִּבְחִינַת הַקְּלָף שֶׁנַּעֲשֶֹה מֵהֶם סֵפֶר שֶׁהוּא בְּחִינַת זִכָּרוֹן, בְּחִינַת כְּתֹב זֹאת זִכָּרוֹן בַּסֵּפֶר. 'חֹתָמְךָ' זֶה בְּחִינַת תְּפִלִּין שְׁחוֹרוֹת, בְּחִינַת שַׁחֲרוּת הַדְּיוֹ שֶׁל הַסֵּפֶר, שֶׁהוּא בְּחִינַת חוֹתָם, כִּי הַדְּיוֹ מְצַיֵּר וְחוֹתֵם עַל הַקְּלָף אֶת אוֹתִיּוֹת הַתּוֹרָה וְעַל כֵּן בִּתְפִלִּין כְּתוּבִים כַּמָּה פָּרָשִׁיּוֹת הַתּוֹרָה, כִּי עַל יְדֵי הַדְּיוֹ הוּא צִיּוּר שֶׁל אוֹתִיּוֹת הַתּוֹרָה שֶׁהֵם בְּחִינַת חוֹתָם. 'וּמַטְּךָ' זֶה הַקֻּלְמוֹס כַּנַּ"ל, שֶׁהוּא הַמְצַיֵּר אוֹתִיּוֹת עַל יְדֵי הַדְּיוֹ עַל הַקְּלָף, וְזֶה בְּחִינַת הַלָּשׁוֹן' שֶׁהוּא קֻלְמוֹס הַלֵּב, בְּחִינַת לְשׁוֹנִי עֵט סוֹפֵר מָהִיר. וּכְשֶׁאָדָם מִתְלַבֵּשׁ בְּטַלִּית וּתְפִלִּין הוּא מַמְשִׁיךְ עַל עַצְמוֹ קְדֻשַּׁת הַקְּלָף וְהַדְּיוֹ שֶׁל הַסֵּפֶר תּוֹרָה וְאַחַר כָּךְ כְּשֶׁמִּתְפַּלֵּל וְקוֹרֵא קְרִיאַת שְׁמַע בְּפִיו וּמוֹדִיעַ וּמְגַלֶּה אֱלֹקוּתוֹ בְּפִיו וּבִלְשׁוֹנוֹ אָז הוּא מְצַיֵּר וְחוֹקֵק אוֹתִיּוֹת הַתּוֹרָה בִּדְיוֹ עַל הַקְּלָף וְאָז דַּיְקָא נִגְמָר וְנִשְׁלָם הַקְּדֻשָּׁה, דְּהַיְנוּ בְּחִינַת כְּתִיבַת הַסֵּפֶר תּוֹרָה שֶׁכָּלוּל מֵהַכֹּל, כִּי עִקַּר הַסֵּפֶר תּוֹרָה וְכֵן כָּל הַסְּפָרִים הַקְּדוֹשִׁים הַנִּמְשָׁכִין מִשָּׁם, הָעִקָּר הוּא לְהוֹדִיעַ וּלְסַפֵּר שְׁמוֹ יִתְבָּרַךְ בְּכָל הָאָרֶץ וְעַל שֵׁם זֶה נִקְרָא סֵפֶר, לְשׁוֹן סִפּוּר, בְּחִינַת וּלְמַעַן סַפֵּר שְׁמִי בְּכָל הָאָרֶץ: וְזֶה עִקַּר מִצְוַת קְרִיאַת שְׁמַע וּתְפִלָּה בְּטַלִּית וּתְפִלִּין כְּדֵי שֶׁיֻּשְׁלַם עַל יְדֵי זֶה בְּחִינַת סֵפֶר הַנַּ"ל שֶׁכָּלוּל מִשָּׁלֹשׁ בְּחִינוֹת כְּדֵי לְגַלּוֹת וּלְפַרְסֵם אֱלֹקוּתוֹ לְכָל בָּאֵי עוֹלָם שֶׁעִקַּר הַהִתְגַּלּוּת עַל יְדֵי הַדִּבּוּר בְּחִינַת תְּהִלַּת ה' יְדַבֶּר פִּי, בְּחִינַת אוֹדִיעַ אֱמוּנָתְךָ בְּפִי. וְעַל כֵּן הָעִקָּר הוּא הַדִּבּוּר שֶׁל קְרִיאַת שְׁמַע וּתְפִלָּה וְטַלִּית הַתְּפִלִּין הֵם בִּבְחִינַת כֵּלִים שֶׁעַל יָדָם נִצְטַיֵּר וְנֶחְתָּם וְנֶחְקָק הַדִּבּוּר בִּבְחִינַת סֵפֶר, כְּדֵי שֶׁיִּהְיֶה קִיּוּם לְהַדִּבּוּר עַל יְדֵי בְּחִינַת סֵפֶר שֶׁהוּא נִכְתָּב לְזִכָּרוֹן לְדוֹרוֹת לְכָל בָּאֵי עוֹלָם לְמַעַן יֵדְעוּ כֻּלָּם מֵאִתּוֹ יִתְבָּרַךְ בִּבְחִינַת לְהוֹדִיעַ לִבְנֵי הָאָדָם גְּבוּרוֹתָיו וְכוּ' (וְכֵן מוּבָן בַּכַּוָּנוֹת שֶׁעִקַּר הִתְגַּלּוּת הַמֹּחִין וְהַדַּעַת הוּא עַל יְדֵי הַדִּבּוּר שֶׁל הַתְּפִלָּה וְכוּ'). וְשָׁלֹשׁ בְּחִינוֹת אֵלּוּ שֶׁכְּלוּלִים בְּכָל סֵפֶר הֵם שְׁלֹשָׁה סְפָרִים הַנִּזְכָּרִים בְּסֵפֶר יְצִירָה שֶׁבָּהֶם נִבְרָא כָּל הָעוֹלָם וּמְלֹאוֹ, כְּמוֹ שֶׁכָּתוּב שָׁם בְּמִשְׁנָה א, בִּשְׁלֹשִׁים וּשְׁתַּיִם נְתִיבוֹת פְּלִיאוֹת חָכְמָה חָקַק יִתְבָּרַךְ וְכוּ' אֶת עוֹלָמוֹ בִּשְׁלֹשָׁה סְפָרִים בְּסֵפֶר וְסוֹפֵר וְסִפּוּר, שֶׁהֵם שָׁלֹשׁ בְּחִינוֹת הַנַּ"ל, שֶׁכָּל בְּחִינָה כְּלוּלָה מִכֻּלָּם וְעַל כֵּן כָּל בְּחִינָה מֵהֶם נִקְרָא סֵפֶר. וְזֶה בְּסֵפֶר וְסוֹפֵר וְסִפּוּר, כִּי סֵפֶר וְסוֹפֵר זֶה בְּחִינַת הַקְּלָף וְהַדְּיוֹ שֶׁכָּל אֶחָד הוּא עִקַּר הַסֵּפֶר. וְסִפּוּר הוּא בְּחִינַת הַקֻּלְמוֹס הַמְצַיֵּר הַדְּיוֹ עַל הַסֵּפֶר וְהוּא נִקְרָא סִפּוּר, כִּי מִגּוּף הַקֻּלְמוֹס לֹא נִשְׁאָר כְּלוּם בְּהַסֵּפֶר, כִּי אֵין נִשְׁאָר בְּהַסֵּפֶר כִּי אִם הַקְּלָף וְהַדְּיוֹ, וְעַל כֵּן כָּל אֶחָד מֵהֶם נִקְרָא בְּשֵׁם סֵפֶר בְּחִינַת סֵפֶר וְסוֹפֵר, אֲבָל מֵהַקֻּלְמוֹס אֵין נִשְׁאָר בּוֹ כְּלוּם בְּהַסֵּפֶר, אֲבָל כָּל עִקַּר הַסֵּפֶר לֹא נַעֲשֶֹה וְנִצְטַיֵּר כִּי אִם עַל יְדֵי הַקֻּלְמוֹס וְהִיא בִּבְחִינַת סִפּוּר כִּי הַקֻּלְמוֹס הוּא בִּבְחִינַת הַלָּשׁוֹן וְהַדִּבּוּר בְּחִינַת לְשׁוֹנִי עֵט סוֹפֵר מָהִיר, כִּי עִקַּר הַסִּפּוּר מַה שֶּׁהַסֵּפֶר מְסַפֵּר גְּדֻלָּתוֹ וּגְבוּרָתוֹ יִתְבָּרַךְ הוּא עַל יְדֵי הַקֻּלְמוֹס שֶׁהוּא הַמְצַיֵּר וְחוֹקֵק הָאוֹתִיּוֹת בִּדְיוֹ עַל הַקְּלָף וְהוּא בְּחִינַת הַלָּשׁוֹן - קֻלְמוֹס הַלֵּב, כִּי אֲפִלּוּ כְּשֶׁנִּצְטַיֵּר וְנַעֲשָֹה וְנִגְמַר הַסֵּפֶר אִם, חַס וְשָׁלוֹם, אֵין לוֹמְדִים בּוֹ, אֵין בּוֹ תּוֹעֶלֶת וַהֲרֵי הוּא כְּגֹלֶם, חַס וְשָׁלוֹם, וְעִקַּר שְׁלֵמוּת הַסֵּפֶר הוּא כְּשֶׁקּוֹרְאִים וְלוֹמְדִים בּוֹ וְהָעִקָּר הוּא לְלַמֵּד וּלְהַשְׁמִיעַ לָרַבִּים שֶׁבִּשְׁבִיל זֶה נִבְרָא הָעוֹלָם כְּדֵי לְהוֹדִיעַ וּלְסַפֵּר כְּבוֹדוֹ וְגָדְלוֹ יִתְבָּרַךְ, כִּי הַכֹּל בָּרָא לִכְבוֹדוֹ. וּכְמוֹ שֶׁכָּתוּב, "שִֹיחוּ בְּכָל נִפְלְאוֹתָיו". וְכֵן הַרְבֵּה. וְאָז כְּשֶׁלּוֹמְדִים אֶת הַתּוֹרָה בָּרַבִּים אָז עִקַּר שְׁלֵמוּת הַסֵּפֶר, כִּי חוֹזְרִים וְלוֹקְחִים אוֹתִיּוֹת הַסֵּפֶר בְּדַעְתּוֹ וּמוֹדִיעִים וּמְסַפְּרִים אוֹתָם לְהַשּׁוֹמְעִים וְנֶחְקָקִים בְּלִבָּם עַל יְדֵי הַלָּשׁוֹן שֶׁהוּא קֻלְמוֹס וְנִכְתָּבִים עַל לוּחַ לִבָּם וְחוֹזֵר וְנַעֲשֶֹה בְּחִינַת סֵפֶר שֶׁכָּלוּל מִשְּׁלֹשָׁה סְפָרִים כַּנַּ"ל. וּכְמוֹ שֶׁמְּבֹאָר בְּמָקוֹם אַחֵר בְּהַתּוֹרָה פָּתַח רַבִּי שִׁמְעוֹן. וְזֶהוּ "אָז נִדְבְּרוּ יִרְאֵי ה' אִישׁ אֶל רֵעֵהוּ וַיַּקְשֵׁב ה' וַיִּשְׁמָע וַיִּכָּתֵב סֵפֶר". וְזֶהוּ עִקַּר שְׁלֵמוּת הַסֵּפֶר שֶׁנִּשְׁלָם עַל יְדֵי שָׁלֹשׁ בְּחִינוֹת שֶׁהֵם בְּחִינַת סֵפֶר וְסוֹפֵר וְסִפּוּר. וְעִקָּר הוּא הַסִּפּוּר לְהוֹדִיעַ לִבְנֵי הָאָדָם גְּבוּרוֹתָיו שֶׁבִּשְׁבִיל זֶה נִבְרָא הַכֹּל כַּנַּ"ל. וְעַל כֵּן כָּל דָּבָר שֶׁבָּעוֹלָם נִבְרָא בְּשָׁלֹשׁ בְּחִינוֹת אֵלּוּ שֶׁהֵם שְׁלֹשָׁה סְפָרִים הַנַּ"ל, כְּמוֹ שֶׁכָּתוּב בַּמִּשְׁנָה הַנַּ"ל, הַיְנוּ כִּי כָּל דָּבָר שֶׁבָּעוֹלָם נִבְרָא לִכְבוֹדוֹ, כִּי בְּכָל דָּבָר שֶׁבָּעוֹלָם יְכוֹלִים לִרְאוֹת גְּבוּרוֹת ה' וְנִפְלְאוֹתָיו וְנוֹרְאוֹתָיו וּלְסַפֵּר וּלְהַגְדִּיל כְּבוֹדוֹ עַל יְדֵי זֶה שֶׁבִּשְׁבִיל זֶה נִבְרָא זֶה הַדָּבָר וְעַל כֵּן כָּל דָּבָר שֶׁבָּעוֹלָם כָּלוּל מִשָּׁלֹשׁ בְּחִינוֹת הַנַּ"ל שֶׁהֵם בְּחִינַת שְׁלֹשָׁה סְפָרִים הַנַּ"ל, שֶׁהֵם, סֵפֶר וְסוֹפֵר וְסִפּוּר, כִּי בְּכָל דָּבָר שֶׁבָּעוֹלָם נִכְתָּב וְנֶחְקָק גְּדֻלָּתוֹ וּגְבוּרָתוֹ יִתְבָּרַךְ כְּמוֹ בְּהַסֵּפֶר מַמָּשׁ, אַךְ הָעִקָּר תָּלוּי בְּהָאָדָם שֶׁיָּשִֹים לִבּוֹ לְעַיֵּן וּלְהַבִּיט בָּזֶה וּלְסַפֵּר כְּבוֹדוֹ וּגְדֻלָּתוֹ שֶׁמֵּבִין מִכָּל הַבְּרוּאִים, לְסַפֵּר לְכָל בָּאֵי עוֹלָם, כִּי כֵן גַּם בְּהַסֵּפֶר עִקַּר שְׁלֵמוּת כְּשֶׁלּוֹמְדִים וּמְבִינִים בּוֹ וּמְסַפְּרִים וּמְלַמְּדִים אוֹתוֹ לַאֲחֵרִים כַּנַּ"ל:
<h3>אות ח</h3>
וְזֶה שֶׁאָמַר יְהוּדָה, "אָנֹכִי אֶעֶרְבֶנּוּ וְכוּ' כִּי עַבְדְּךָ עָרַב אֶת הַנַּעַר". כִּי יְהוּדָה, שֶׁהוּא בְּחִינַת מָשִׁיחַ, הוּא עִקַּר הֶעָרֵב כַּנַּ"ל. וְזֶה שֶׁנִּסְמַךְ פָּרָשַׁת יְהוּדָה וְתָמָר לְפָרָשַׁת מְכִירַת יוֹסֵף, כִּי הַשְּׁבָטִים שֶׁמָּכְרוּ אֶת יוֹסֵף בָּזֶה פָּגְמוּ בְּחִינַת פְּגַם הַבְּרִית, כִּי יוֹסֵף הַצַּדִּיק הוּא בְּחִינַת בְּרִית, כַּיָּדוּעַ , וְהֵם מְכָרוּהוּ לְמִצְרַיִם, עַל כֵּן פָּגְמוּ בַּבְּרִית שֶׁהִכְנִיסוּ הַצַּדִּיק בְּחִינַת בְּרִית, לְמִצְרַיִם וְעַל כֵּן אָז בָּעֵת הַהִיא "וַיֵּרֶד יְהוּדָה מֵאֵת אֶחָיו וְכוּ'", שֶׁעַל יְדֵי זֶה נִמְשַׁךְ וְנוֹלַד מָשִׁיחַ, כִּי אָז נִתְעוֹרֵר רוּחוֹ שֶׁל מָשִׁיחַ שֶׁמְּקַנֵּא עַל פְּגַם הַבְּרִית. וְעַל כֵּן נִסְמְכוּ זֶה לָזֶה וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה בְּמִדְרָשׁ רַבָּה וַיֵּשֶׁב, שֶׁאָמַר ה' יִתְבָּרַךְ, אַתֶּם עוֹסְקִים לִמְכֹּר אֶת הַצַּדִּיק וַאֲנִי עוֹסֵק לְהַמְשִׁיךְ נִשְׁמַת מָשִׁיחַ בָּעוֹלָם, הַיְנוּ כַּנַּ"ל, כִּי מְכִירַת יוֹסֵף הוּא בְּחִינַת פְּגַם הַבְּרִית וְעַל כֵּן עָסַק ה' יִתְבָּרַךְ לְהַמְשִׁיךְ נִשְׁמַת מָשִׁיחַ בָּעוֹלָם שֶׁהוּא הַתִּקּוּן לָזֶה כַּנַּ"ל וְעַל כֵּן נִסְמַךְ אַחַר כָּךְ פָּסוּק, "וְיוֹסֵף הוּרַד מִצְרָיְמָה" שֶׁשָּׁם מְבֹאָר הַנִּסָּיוֹן שֶׁל יוֹסֵף הַצַּדִּיק כִּי יוֹסֵף זָכָה לְהַמְשִׁיךְ עַל עַצְמוֹ בְּחִינַת רוּחוֹ שֶׁל מָשִׁיחַ וּלְשָׁמְרוֹ הֵיטֵב, וְעַל יְדֵי זֶה זָכָה לַעֲמֹד בַּנִּסָּיוֹן בְּתַאֲוָה זֹאת, כִּי עִקַּר שְׁמִירַת הַבְּרִית זוֹכִין עַל יְדֵי בְּחִינַת רוּחוֹ שֶׁל מָשִׁיחַ וְכַנַּ"ל:
<h3>אות ט</h3>
וְעַל כֵּן עָרֵב בִּשְׁעַת מַתַּן מָעוֹת מִשְׁתַּעְבֵּד בְּלֹא קִנְיָן אֲבָל שֶׁלֹא בִּשְׁעַת מַתַּן מָעוֹת אֵינוֹ מִשְׁתַּעְבֵּד אֶלָּא בְּקִנְיָן. וְכֵן הֶעָרֵב לְבֵית דִּין מִשְׁתַּעְבֵּד בְּלֹא קִנְיָן, כַּמְבֹאָר בַּשֻּׁלְחָן עָרוּךְ, כִּי עִקַּר קִיּוּם הָעַרְבוּת עַל יְדֵי שֶׁמְּקַבֵּל מִשָּׁרְשׁוֹ שֶׁהוּא הָעַרְבוּת שֶׁל מָשִׁיחַ עַל קִיּוּם הַתּוֹרָה שֶׁמִּשָּׁם עִקַּר שֹׁרֶשׁ הָעַרְבוּת כַּנַּ"ל. וְעַל כֵּן בִּשְׁעַת מַתַּן מָעוֹת אָז אֵינוֹ צָרִיךְ קִנְיָן, כִּי בִּשְׁעַת מַתַּן מָעוֹת שֶׁאָז גּוֹמֵל חֶסֶד הַמַּלְוֶה עִם הַלּוֹוֶה וְעַל יְדֵי הַגְּמִילוּת חֶסֶד מַמְשִׁיכִין בְּחִינַת רוּחוֹ שֶׁל מָשִׁיחַ שֶׁמִּמֶּנּוּ הַמְשָׁכַת כָּל הַחֲסָדִים בִּבְחִינַת וְעֹשֶֹה חֶסֶד לִמְשִׁיחוֹ וְכוּ', כִּי אָז כְּשֶׁיָּבוֹא מָשִׁיחַ יִתְקַיֵּם, כִּי אָמַרְתִּי עוֹלַם חֶסֶד יִבָּנֶה וְכוּ' שֶׁמְּדַבֵּר שָׁם מֵעִנְיַן מַלְכוּת דָּוִד מָשִׁיחַ. עַל כֵּן בִּשְׁעַת מַתַּן מָעוֹת מִתְקַיֵּם הָעַרְבוּת בְּלֹא קִנְיָן כַּנַּ"ל, אֲבָל שֶׁלֹא בִּשְׁעַת מַתַּן מָעוֹת צְרִיכִין קִנְיָן, כִּי קִנְיָן, כְּדֵי שֶׁיִּתְקַיֵּם הַדָּבָר וְלֹא יִשְׁתַּנֶּה, הוּא בְּחִינַת הַמְשָׁכַת קְדֻשַּׁת רוּחוֹ שֶׁל מָשִׁיחַ שֶׁעַל יָדוֹ עִקַּר קִיּוּם הָאֱמוּנָה, כִּי עִקַּר הָאֱמוּנָה עַל יְדֵי בְּחִינַת מָשִׁיחַ שֶׁהוּא יַמְשִׁיךְ אֱמוּנָה גְּדוֹלָה בָּעוֹלָם בְּתַכְלִית הַשְּׁלֵמוּת שֶׁזֶּה עִקַּר הַגְּאֻלָּה, כְּמוֹ שֶׁכָּתוּב, "תָּבֹאִי תָּשׁוּרִי מֵרֹאשׁ אֲמָנָה". וּכְתִיב: "וֶאֱמוּנָתִי וְחַסְדִּי עִמּוֹ וְכוּ'", וְכֵן הַרְבֵּה. וְעַל כֵּן הַקִּנְיָן עַל יְדֵי כְּנַף הַבְּגָדִים כִּי הַבְּגָדִים הֵם בִּבְחִינַת מַלְכוּת בְּחִינַת מֶלֶךְ הַכָּבוֹד וְכוּ', כַּמְבֹאָר בְּמָקוֹם אַחֵר, הַמַּלְכוּת הוּא בְּחִינַת מַלְכוּת מֶלֶךְ הַמָּשִׁיחַ שֶׁהִוא מַלְכוּת שְׁלֵמָה. וְזֶה, וּפָרַשְֹתָּ כְנָפֶךָ עַל אֲמָתְךָ הַנֶּאֱמָר בְּבֹעַז שֶׁמִּמֶּנּוּ יָצָא מָשִׁיחַ. וְעַל כֵּן עַל יְדֵי הַקִּנְיַן סוּדָר שֶׁהוּא עַל יְדֵי כַּנְפֵי הַבְּגָדִים מַמְשִׁיכִין בְּחִינַת רוּחוֹ שֶׁל מָשִׁיחַ שֶׁעַל יָדוֹ עִקַּר הַמְשָׁכַת הָאֱמוּנָה כְּדֵי שֶׁיִּתְקַיֵּם הָעֵסֶק בֶּאֱמוּנָה וְלֹא יְשַׁנֶה עוֹד אֶחָד מֵהֶם. וְעַל כֵּן עִקַּר קִנְיַן סוּדָר אָנוּ לְמֵדִים מִפָּרָשַׁת בֹּעַז וְרוּת שֶׁמֵּהֶם נוֹלַד מָשִׁיחַ, כְּמוֹ שֶׁאָנוּ לְמֵדִים מִפָּסוּק, "וְזֹאת לְפָנִים בְּיִשְֹרָאֵל עַל הַגְּאוּלָּה וְעַל הַתְּמוּרָה שָׁלַף אִישׁ נַעֲלוֹ וְכוּ'", שֶׁמִּשָּׁם לָמְדוּ רַבּוֹתֵינוּ זִכְרוֹנָם לִבְרָכָה קִנְיַן סוּדָר וְכוּ'. כִּי עִקַּר הַקִּנְיַן סוּדָר שֶׁהוּא לְהַמְשִׁיךְ אֱמוּנָה בְּהָעֵסֶק שֶׁלֹא יִשְׁתַּנֶה נִמְשָׁךְ עַל יְדֵי שֶׁמַּמְשִׁיכִין בְּחִינַת רוּחוֹ שֶׁל מָשִׁיחַ כַּנַּ"ל שֶׁעַל יָדוֹ עִקַּר הָאֱמוּנָה כַּנַּ"ל. וְעַל כֵּן הֶעָרֵב שֶׁלֹא בִּשְׁעַת מַתַּן מָעוֹת צָרִיךְ קִנְיָן כִּי אָז אִי אֶפְשָׁר שֶׁיִּתְקַיֵּם הָעַרְבוּת כִּי אִם עַל יְדֵי קִנְיָן, שֶׁעַל יְדֵי זֶה מַמְשִׁיכִין רוּחוֹ שֶׁל מָשִׁיחַ שֶׁהוּא שֹּרֶשׁ הָעַרְבוּת וְעַל יָדוֹ עִקַּר קִיּוּם הָעַרְבוּת כַּנַּ"ל. וְעַל כֵּן הֶעָרֵב לְבֵית דִּין מִתְקַיֵּם גַּם כֵּן בְּלֹא קִנְיָן כִּי בְּכָל מָקוֹם שֶׁיּוֹשְׁבִין בֵּית דִּין שָׁם רוּחוֹ שֶׁל מָשִׁיחַ מְרַחֶפֶת, כִּי עִקַּר הַמִּשְׁפַּט צֶדֶק עַל יְדֵי בְּחִינַת מֶלֶךְ הַמָּשִׁיחַ שֶׁמִּמֶּנּוּ עִקַּר הַמִּשְׁפַּט צֶדֶק, כְּמוֹ שֶׁכָּתוּב, "וְשָׁפַט בְּצֶדֶק דַּלִּים וְכוּ'". וּכְתִיב, "מִשְׁפָּטֶיךָ לְמֶלֶךְ תֵּן וְכוּ' יִשְׁפֹּט עֲנִיֵּי עָם וְכוּ'". כִּי רוּחוֹ שֶׁל מָשִׁיחַ הִוא בְּחִינַת רוּחַ אֱלֹקִים הַשּׁוֹרָה בֵּין הַדַּיָּנִים, כְּמוֹ שֶׁכָּתוּב, "אֱלֹקִים נִצָּב בַּעֲדַת אֵל בְּקֶרֶב אֱלֹקִים יִשְׁפֹּט וְכוּ'", כִי רוּחוֹ שֶׁל מָשִׁיחַ הִוא בְּחִינַת רוּחַ אֱלֹקִים, כְּמוֹ שֶׁכָּתוּב, "וְרוּחַ אֱלֹקִים מְרַחֶפֶת" - דָּא רוּחוֹ שֶׁל מָשִׁיחַ, כַּמּוּבָא שָׁם בְּהַתּוֹרָה הַנַּ"ל. וְעַל כֵּן אֵין בֵּית דִּין פָחוֹת מִשְּׁלֹשָׁה, כְּנֶגֶד שָׁלֹשׁ בְּחִינוֹת הַנַּ"ל שֶׁהֵם בְּחִינַת שְׁלֹשָׁה סְפָרִים שֶׁכְּלוּלִים בְּכָל סֵפֶר קָדוֹשׁ שֶׁשָּׁם רוּחוֹ שֶׁל מָשִׁיחַ מְרַחֶפֶת, כִּי הַדַּיָּנִים צְרִיכִין לְקַשֵּׁר עַצְמָם לְסִפְרֵי הַתּוֹרָה הַקְּדוֹשָׁה כְּדֵי שֶׁיֵּדְעוּ לִפְסֹק דִּין תּוֹרָה. וְעַל כֵּן הֶעָרֵב לְבֵית דִּין אֵינוֹ צָרִיךְ קִנְיָן כִּי שָׁם בַּבֵּית דִּין רוּחוֹ שֶׁל מָשִׁיחַ שׁוֹרָה כַּנַּ"ל שֶׁעַל יְדֵי זֶה עִקַּר קִיּוּם הָעַרְבוּת כַּנַּ"ל:
<h3>אות י</h3>
וְזֶה בְּחִינַת סְפִירַת הָעֹמֶר, כִּי עֹמֶר שְֹעוֹרִים הוּא בְּחִינַת מִנְחַת קְנָאוֹת, כְּמוֹ שֶׁכָּתוּב בַּזֹּהַר, הַיְנוּ כִּי עַל יְדֵי הָעֹמֶר שְֹעוֹרִים, בְּחִינַת מִנְחַת קְנָאוֹת, מַמְשִׁיכִין הָרוּחַ קִנְאָה שֶׁל מָשִׁיחַ שֶׁהוּא מְקַנֵּא עַל תַּאֲוַת נִאוּף, שֶׁהוּא עִקַּר זֻהֲמַת מִצְרַיִם שֶׁבִּשְׁבִיל זֶה בָּא הָעֹמֶר וּסְפִירָה כְּדֵי לְטַהֵר נַפְשׁוֹת יִשְֹרָאֵל מִזֻּהֲמָתָם, הַיְנוּ מִזֻּהֲמַת תַּאֲוַת נִאוּף, שֶׁהוּא עִקַּר הַיֵּצֶר הָרָע, עִקַּר טֻמְאַת מִצְרַיִם, כִּי כָּל גָּלוּת מִצְרַיִם הָיָה עַל פְּגַם הַבְּרִית, עַל פְּגַם טִפֵּי קְרִי שֶׁל אָדָם הָרִאשׁוֹן כַּיָּדוּעַ. וְעַכְשָׁו עַל יְדֵי הָעֹמֶר וּסְפִירָה אָנוּ צְרִיכִין לְהִטָּהֵר מִזֶּה עַל כֵּן מְבִיאִין עֹמֶר שְֹעוֹרִים מִנְחַת קְנָאוֹת כְּדֵי לְהַמְשִׁיךְ הָרוּחַ קִנְאָה שֶׁל מָשִׁיחַ שֶׁהוּא מְטַהֵר מִטֻּמְאָה זֹאת וְכַנַּ"ל. וְזֶה בְּחִינַת סְפִירָה לְשׁוֹן סֵפֶר, כִּי אָנוּ מַמְשִׁיכִין עַל יְדֵי הַסְּפִירָה קְדֻשַּׁת הַסֵּפֶר תּוֹרָה שֶׁהוּא בְּחִינַת קַבָּלַת הַתּוֹרָה שֶׁאָנוּ צְרִיכִין לְקַבֵּל בְּשָׁבוּעוֹת שֶׁשָּׁם בְּהַתּוֹרָה שׁוֹרָה רוּחוֹ שֶׁל מָשִׁיחַ שֶׁהוּא הָרוּחַ קִנְאָה, כְּמוֹ שֶׁמּוּבָא בְּהַתּוֹרָה הַנַּ"ל, כִּי סְפִירָה שֶׁסּוֹפְרִין הַיָּמִים לָעֹמֶר הוּא בְּחִינַת סֵפֶר, שֶׁהוּא לְשׁוֹן סִפּוּר שֶׁמְּסַפֵּר גְּדֻלַּת ה' וְנִפְלְאוֹתָיו כְּדֵי שֶׁנִּזְכֹּר נִפְלְאוֹתָיו וְלֹא נִשְׁכָּחֵם, שֶׁזֶּהוּ עִקַּר קְדֻשַּׁת כָּל הַסְּפָרִים הַקְּדוֹשִׁים שֶׁהוּא לְשׁוֹן סִפּוּר, כִּי הַסֵּפֶר הוּא לְזִכָּרוֹן, כְּמוֹ שֶׁכָּתוּב, "כְּתֹב זֹאת זִכָּרוֹן בַּסֵּפֶר וְכוּ'". וּכְתִיב, "תִּכָּתֵב זֹאת לְדוֹר אַחֲרוֹן". שֶׁזֶּהוּ עִקַּר כְּלַל כָּל הַתּוֹרָה, כְּמוֹ שֶׁכָּתוּב, "וַיָּקֶם עֵדוּת בְּיַעֲקֹב וְתוֹרָה שָֹם בְּיִשְֹרָאֵל אֲשֶׁר צִוָּה אֶת אֲבוֹתֵינוּ לְהוֹדִיעָם לִבְנֵיהֶם לְמַעַן יֵדְעוּ דּוֹר אַחֲרוֹן יָקֻמוּ וִיסַפְּרוּ לִבְנֵיהֶם וְכוּ'". כִּי עִקַּר הַתּוֹרָה הוּא לְגַלּוֹת יִחוּדוֹ וְאַחְדוּתוֹ וּמֶמְשַׁלְתּוֹ לְכָל בָּאֵי עוֹלָם וּקְדֻשָּׁה זֹאת אָנוּ מַמְשִׁיכִין בִּימֵי הַסְּפִירָה, כִּי בְּיוֹם רִאשׁוֹן שֶׁל פֶּסַח מְאִירִין כָּל הַמֹּחִין הַקְּדוֹשִׁים שֶׁבָּאוּ בְּבַת אַחַת בְּלֵיל פֶּסַח, כִּי אָז נִתְגַּלָּה גְּדֻלָּתוֹ וְנִפְלְאוֹתָיו וְנוֹרְאוֹתָיו עַל יְדֵי יְצִיאַת מִצְרַיִם בְּאוֹתוֹת נוֹרָאוֹת וּבְמוֹפְתִים נִפְלָאִים וְנִשְֹגָּבִים מְאֹד מְאֹד אֲשֶׁר לֹא נִשְׁמַע וְלֹא נִרְאָה כָּזֹאת מִימוֹת עוֹלָם וּכְפִי הִתְגַּלּוּת אֱלֹקוּת שֶׁהָיָה בִּיצִיאַת מִצְרַיִם בָּרִאשׁוֹן שֶׁל פֶּסַח הָיָה רָאוּי לָנוּ לִהְיוֹת דָּבוּק בַּה' יִתְבָּרַךְ תָּמִיד בְּלִי הֶפְסֵק, אַךְ אַחַר כָּךְ תֵּכֶף בְּיוֹם שֵׁנִי מִסְתַּלְּקִין הַמֹּחִין, כַּמּוּבָא בַּכַּוָּנוֹת, הַיְנוּ שֶׁאַחַר כָּךְ נִמְשָׁךְ בְּחִינַת שִׁכְחָה שֶׁהוּא בְּחִינַת הִסְתַּלְּקוּת הַמֹּחִין, כִּי ה' יִתְבָּרַךְ בָּרָא הַכֹּל בִּשְׁבִיל הַבְּחִירָה וּבְהֶכְרֵחַ שֶׁיִּהְיֶה בְּחִירָה עַל כֵּן אַף עַל פִּי שֶׁעָשָֹה עִמָּנוּ אוֹתוֹת נוֹרָאוֹת כָּאֵלֶּה בִּיצִיאַת מִצְרַיִם וְהֵאִיר עָלֵינוּ הִתְגַּלּוּת אֱלֹקוּתוֹ בְּהִתְגַּלּוּת נִפְלָא מְאֹד שֶׁהָיָה רָאוּי לָנוּ לִהְיוֹת דְּבוּקִים בּוֹ תָּמִיד, אֲבָל בִּשְׁבִיל הַבְּחִירָה הִמְשִׁיךְ שִׁכְחָה בָּעוֹלָם, שֶׁעַל יְדֵי זֶה מִי שֶׁאֵינוֹ מֵשִֹים לֵב הֵיטֵב אֶל הָאֱמֶת הוּא יָכוֹל לִשְׁכֹּחַ הַכֹּל, חַס וְשָׁלוֹם, וְעִקַּר הַשִּׁכְחָה עַל יְדֵי תַּאֲוַת נִאוּף, שֶׁהוּא תַּאֲוַת נָשִׁים, שֶׁהוּא לְשׁוֹן שִׁכְחָה בְּחִינַת כִּי נַשַּׁנִי אֱלֹקִים וְכוּ', כִּי שְׁמִירַת הַבְּרִית הוּא בְּחִינַת סִטְרָא דִּדְכוּרָא, בְּחִינַת זָכָר לְשׁוֹן זִכָּרוֹן, אֲבָל תַּאֲוַת נִאוּף הוּא בְּחִינַת שִׁכְחָה, כִּי מֵעֹצֶם הַתַּאֲוָה שׁוֹכֵחַ הַכֹּל. וּבִשְׁבִיל זֶה בָּא מִנְחַת קְנָאוֹת בְּיוֹם שֵׁנִי שֶׁל פֶּסַח שֶׁהוּא מִנְחַת זִכָּרוֹן, כְּדֵי לְהַמְשִׁיךְ בְּחִינַת רוּחוֹ שֶׁל מָשִׁיחַ, שֶׁהוּא רוּחַ קִנְאָה, שֶׁהוּא מְקַנֵּא עַל תַּאֲוָה זֹאת כְּדֵי לְהַגְבִּיר הַזִּכָּרוֹן עַל הַשִּׁכְחָה, הָאֱמֶת עַל הַשֶּׁקֶר, כְּדֵי שֶׁנִּזְכֹּר בְּכָל עֵת נִפְלְאוֹתָיו וְנוֹרְאוֹתָיו וְנִזְכֹּר מוֹרָאוֹ וּגְדֻלָּתוֹ יִתְבָּרַךְ לְהִתְגַּבֵּר עַל יְדֵי זֶה עַל הַתַּאֲוָה, כִּי הִתְגַּבְּרוּת הַתַּאֲוָה רוֹצֶה לְהַעֲלִים הָאֱמֶת, כִּי מֵחֲמַת הִתְגַּבְּרוּת הַתַּאֲוָה שׁוֹכֵחַ הָאֱמֶת שֶׁיּוֹדֵעַ בְּלִבּוֹ מֵעֹצֶם גְּדֻלַּת הַבּוֹרֵא וְאוֹתוֹתָיו אֲשֶׁר רָאִינוּ בְּעֵינֵינוּ, אֲבָל עַל יְדֵי כֹּחַ רוּחוֹ שֶׁל מָשִׁיחַ, שֶׁהוּא רוּחַ קִנְאָה, מִתְגַּבֵּר הָאֱמֶת עַל הַתַּאֲוָה, כִּי זֶהוּ כֹּחוֹ שֶׁל מָשִׁיחַ שֶׁיָּכוֹל לֵירֵד לְתוֹךְ עֹמֶק הַגָּלוּת שֶׁל כָּל אֶחָד וְאֶחָד שֶׁנָּפַל לְמָקוֹם שֶׁנָּפַל וּלְהָאִיר בּוֹ הָאֱמֶת שֶׁיִּזְכֹּר אֶת ה' וְעִזּוּזוֹ וְנִפְלְאוֹתָיו אֲשֶׁר עָשָֹה עַד שֶׁיִּתְגַּבֵּר הָאֱמֶת עַל הַתַּאֲוָה עַד שֶׁסּוֹף כָּל סוֹף יָשׁוּב אֶל ה' בֶּאֱמֶת וִירַחֲמֵהוּ: וְזֶה בְּחִינַת סְפִירָה שֶׁסּוֹפְרִין הַיָּמִים לָעֹמֶר, כִּי עִקַּר הַשִּׁכְחָה הוּא עַל יְדֵי רִבּוּי הַיָּמִים, כְּמוֹ שֶׁכָּתוּב, "בְּשֶׁכְּבָר הַיָּמִים הַכֹּל נִשְׁכָּח". וְעַל כֵּן הִזְהִיר מֹשֶׁה רַבֵּנוּ עָלָיו הַשָּׁלוֹם, "זְכֹר יְמוֹת עוֹלָם". וְעַל כֵּן תֵּכֶף שֶׁמְּבִיאִין הָעֹמֶר, שֶׁהוּא מִנְחַת קְנָאוֹת, בְּמָחֳרַת הַפֶּסַח, אֲזַי מַתְחִילִין לִסְפֹּר הַיָּמִים כְּדֵי לִשְׁמֹר כָּל יוֹם וָיוֹם שֶׁיִּהְיֶה מְקֻשָּׁר אֶל הָעֹמֶר, שֶׁבְּכָל יוֹם וָיוֹם נַמְשִׁיךְ עָלֵינוּ קְדֻשַּׁת רוּחוֹ שֶׁל מָשִׁיחַ כְּדֵי שֶׁנִּזְכֹּר וְלֹא נִשְׁכַּח אֶת הָרְשִׁימָה שֶׁל יוֹם רִאשׁוֹן שֶׁל פֶּסַח שֶׁהוּא יְצִיאַת מִצְרַיִם שֶׁרָאִינוּ בּוֹ הִתְגַּלּוּת אֱלֹקוּתוֹ יִתְבָּרַךְ עַיִן בְּעַיִן וְעַל כֵּן נִקְרָא סְפִירָה לְשׁוֹן סֵפֶר שֶׁהוּא לְזִכָּרוֹן לְסַפֵּר גְּדֻלָּתוֹ וּגְבוּרָתוֹ יִתְבָּרַךְ, שֶׁזֶּהוּ בְּעַצְמוֹ בְּחִינַת סְפִירָה כְּדֵי לְקַשְּׁרָם כֻּלָּם אֶל הָעֹמֶר, שֶׁהוּא בְּחִינַת רוּחַ קִנְאָה שֶׁל מָשִׁיחַ כְּדֵי שֶׁלֹּא נִשְׁכַּח גְּבוּרוֹתָיו וְנִפְלְאוֹתָיו כַּנַּ"ל עַל יְדֵי רִבּוּי הַיָּמִים, חַס וְשָׁלוֹם, רַק, אַדְּרַבָּא, כָּל יוֹם וָיוֹם יוֹדִיעַ לַחֲבֵרוֹ גְּדֻלָּתוֹ שֶׁל יוֹצֵר בְּרֵאשִׁית בִּבְחִינַת יוֹם לְיוֹם יַבִּיעַ אֹמֶר וְכוּ'. בְּחִינַת יָמִים יְדַבֵּרוּ. וְהַכֹּל זוֹכִין עַל יְדֵי רוּחוֹ שֶׁל מָשִׁיחַ שֶׁהוּא רוּחַ קִנְאָה, שֶׁהוּא בְּחִינַת עֹמֶר שְֹעוֹרִים שֶׁמְּטַהֵר מִזֻּהֲמַת נִאוּף שֶׁמִּשָּׁם הַשִּׁכְחָה, וּמְבַטֵּל כָּל הַמִּינוּת וְהָאֶפִּיקוֹרְסִית מִן הָעוֹלָם, כִּי הוּא מַזְכִּיר אֶת כָּל אֶחָד וְאֶחָד גְּדֻלָּתוֹ וֶאֱלֹקוּתוֹ יִתְבָּרַךְ וְכַנַּ"ל: בָּרָאתִי יֵצֶר הָרָע בָּרָאתִי תּוֹרָה תַּבְלִין. 'תַּבְלִין' דַּיְקָא בְּחִינַת רֵיחַ טוֹב, שֶׁהוּא בְּחִינַת רוּחוֹ שֶׁל מָשִׁיחַ שֶׁשּׁוֹרָה עַל אַנְפֵּי אוֹרַיְתָא, שֶׁהוּא בְּחִינַת רֵיחַ, כַּמּוּבָא כַּמָּה פְּעָמִים, שֶׁהוּא הָרוּחַ קִנְאָה שֶׁמְּבַטֵּל תַּאֲוָה זֹאת שֶׁהִיא עִקַּר הַיֵּצֶר הָרָע, כַּמְבֹאָר בְּמָקוֹם אַחֵר: הֲלָכָה ה בְּהִלְכוֹת גְּבִיּוֹת חוֹב הֲלָכָה ה אוֹת כג: וְעוֹד צְרִיכִין לְדַבֵּר בָּזֶה וּלְבָאֵר כָּל זֶה:
<h2>חזקת קרקעות א:</h2>
<h3>אות י</h3>
חֶזְקַת הַקַּרְקָעוֹת שָׁלֹשׁ שָׁנִים עַל פִּי מַה שֶּׁכָּתַב רַבֵּנוּ, נֵרוֹ יָאִיר, סִימָן סט וּמוּבָא לְעֵיל כַּמָּה פְּעָמִים, כִּי שֹׁרֶשׁ הַנֶּפֶשׁ בַּעֲשִׁירוּת וְעִקַּר הָעֲשִׁירוּת הֵם הַקַּרְקָעוֹת, כִּי כָּל מִינֵי עֲשִׁירוּת וַאֲפִלּוּ כֶּסֶף וְזָהָב, הַכֹּל יוֹצֵא מִן הָאָרֶץ וְהָאָרֶץ הוּא שֹׁרֶשׁ כָּל הַנְּפָשׁוֹת, כְּמוֹ שֶׁכָּתוּב, "תּוֹצֵא הָאָרֶץ נֶפֶשׁ חַיָּה". נִמְצָא, כְּשֶׁקּוֹנֶה קַרְקַע נִתְוַסֵּף לוֹ חִיּוּת וָנֶפֶשׁ. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה (יְבָמוֹת סג.), כָּל מִי שֶׁאֵין לוֹ קַרְקַע אֵינוֹ אָדָם. כִּי גֶּדֶר הָאָדָם הוּא מְדַבֵּר, דְּהַיְנוּ שֶׁיֵּשׁ לוֹ כֹּחַ הַדִּבּוּר וּבָזֶה הוּא מֻבְדָּל מִן הַחַי וְנִקְרָא אָדָם וְהַדִּבּוּר הוּא הַנֶּפֶשׁ, כְּמוֹ שֶׁכָּתַב רַבֵּנוּ, נֵרוֹ יָאִיר, כְּמוֹ שֶׁכָּתוּב, "וַיְהִי הָאָדָם לְנֶפֶשׁ חַיָּה". וְתַרְגּוּמוֹ, לְרוּחַ מְמַלְּלָא וְשֹׁרֶשׁ הַנֶּפֶשׁ הוּא בַּעֲשִׁירוּת כַּנַּ"ל. נִמְצָא, שֶׁעִקַּר כֹּחַ הַדִּבּוּר שֶׁעַל יְדֵי זֶה נִקְרָא אָדָם הוּא עַל יְדֵי עֲשִׁירוּת. וְזֶה בְּחִינַת (קֹהֶלֶת) וְהֶעָשִׁיר יַעֲנֶה עַזּוּת, כִּי עַזּוּת וְתֹקֶף הַדִּבּוּר הוּא עַל יְדֵי עֲשִׁירוּת כַּנַּ"ל. וְזֶה בְּחִינַת (מִשְׁלֵי ח) שִׁמְעוּ כִּי נְגִידִים אֲדַבֵּר שֶׁעַל יְדֵי הַנְּגִידוּת וְהָעֲשִׁירוּת עַל יְדֵי זֶה הַדִּבּוּר כַּנַּ"ל וְשֹׁרֶשׁ הָעֲשִׁירוּת וְהַנֶּפֶשׁ הַכֹּל הָיָה מִן הָאָרֶץ כַּנַּ"ל בִּבְחִינַת תּוֹצֵא הָאָרֶץ נֶפֶשׁ חַיָּה שֶׁהוּא בְּחִינַת הַדִּבּוּר, בְּחִינַת וַיְהִי אָדָם לְנֶפֶשׁ חַיָּה כַּנַּ"ל. וְעַל כֵּן מִי שֶׁאֵין לוֹ קַרְקַע אֵינוֹ אָדָם, כִּי עִקַּר גֶּדֶר הָאָדָם, שֶׁהוּא מְדַבֵּר, הוּא עַל יְדֵי הַקַּרְקַע כַּנַּ"ל. וְעַל כֵּן הַקַּרְקַע אֵין לָהּ חֲזָקָה עַד שְׁלֹשָׁה שָׁנִים, כִּי זֶה יָדוּעַ כְּשֶׁנּוֹלַד וְנִתְחַדֵּשׁ לָאָדָם חִיּוּת וְנֶפֶשׁ חֲדָשָׁה אֲזַי הַקְּלִפָּה קָדְמָה לְפֵירֵי תָּמִיד וְהַקְּלִפָּה מְחַפָּה עַל הַפְּרִי וּמְקַטְרֶגֶת וְאֵינָהּ מַנַּחַת לְקַבֵּל הַפֵּירֵי עַד שֶׁמְּשַׁבְּרִין אוֹתָהּ. וְזֶה בְּחִינַת שָׁלֹשׁ שָׁנִים הָרִאשׁוֹנִים שֶׁבָּהֶם יֵשׁ כֹּחַ לְהַמְעַרְעֵר לְעַרְעֵר וְהֵם בִּבְחִינַת שָׁלֹשׁ שְׁנֵי עָרְלָה שֶׁאָז יֵשׁ כֹּחַ לְהַקְּלִפָּה וְעַל כֵּן הֵם שָׁלֹשׁ שָׁנִים כְּנֶגֶד שָׁלֹשׁ קְלִפּוֹת הַטְּמֵאוֹת לְגַמְרֵי וְצָרִיךְ לְהַמְתִּין אֵלּוּ הַשָּׁלֹשׁ שָׁנִים וְאַחַר כָּךְ נִתְגַּלֶּה הַפֵּירֵי וִיכוֹלִין לְאָכְלָהּ. וּכְמוֹ כֵן לְעִנְיַן חֶזְקַת קַרְקַע בְּשָׁלֹשׁ שָׁנִים הָרִאשׁוֹנִים יֵשׁ לָהֶם כֹּחַ לְעַרְעֵר, כִּי כָּל הָעִרְעוּרִים וְהַהַכְחָשׁוֹת הֵם מִן שָׁלֹשׁ קְלִפּוֹת הַנַּ"ל שֶׁהֵם טְמֵאוֹת לְגַמְרֵי, כִּי הַשֶּׁקֶר הוּא הָרַע וְהַטֻּמְאָה לְגַמְרֵי וְכַמּוּבָא בְּדִבְרֵי רַבֵּנוּ, נֵרוֹ יָאִיר, (סִימָן נא) וְעַל כֵּן בְּאֵלּוּ הַשָּׁלֹשׁ שָׁנִים יֵשׁ כֹּחַ לְעַרְעֵר כַּנַּ"ל. אֲבָל אַחַר כָּךְ שׁוּב אֵין לָהֶם כֹּחַ וַאֲזַי נִתְגַּלֶּה וְנִתְבַּסֵּס הָאֱמֶת, וַאֲזַי הַקַּרְקַע בְּחֶזְקָתוֹ מֵאַחַר שֶׁכְּבָר עָבְרוּ שָׁלֹשׁ שָׁנִים, שֶׁהֵם בְּחִינַת שָׁלֹשׁ שְׁנֵי עָרְלָה כַּנַּ"ל. וְגַם מֵחֲמַת זֶה הֵם שָׁלֹשׁ שָׁנִים כְּנֶגֶד בְּחִינַת הָאֱמֶת שֶׁהוּא כָּלוּל מִשָּׁלֹשׁ כַּיָּדוּעַ, כִּי אֱמֶת הוּא בְּחִינַת יַעֲקֹב, שֶׁהוּא כָּלוּל מִכָּל הַשְּׁלֹשָׁה אָבוֹת. וְעַל כֵּן צָרִיךְ לְהַחֲזִיק שָׁלֹשׁ שָׁנִים שֶׁכְּשֶׁעוֹבְרִים שָׁלֹשׁ שָׁנִים בְּלֹא עִרְעוּר אֲזַי נִכְנָע הָרַע וְהַשֶּׁקֶר כַּנַּ"ל וְנִתְבַּסֵּס הָאֱמֶת שֶׁכָּלוּל מִשָּׁלֹשׁ כַּנַּ"ל, וַאֲזַי אַחַר שָׁלֹשׁ שָׁנִים הַקַּרְקַע בְּחֶזְקָתוֹ, כִּי כְּבָר עָבְרוּ שָׁלֹשׁ שָׁנִים שֶׁבָּהֶם יְנִיקַת הַשֶּׁקֶר כַּנַּ"ל וַאֲזַי נִתְגַּלֶּה וְנִתְבַּסֵּס הָאֱמֶת כַּנַּ"ל. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה: עַד תְּלָת שְׁנִין אִינִישׁ מִזְדַּהֵר בִּשְׁטָרֵיה טְפֵי לָא מִזְדַּהֵר, כִּי עַד שָׁלֹשׁ שָׁנִים הוּא מֻכְרָח בְּוַדַּאי לִהְיוֹת נִזְהָר בִּשְׁטָרוֹ כְּדֵי שֶׁלֹּא יוּכַל הַמְעַרְעֵר לְעַרְעֵר, כִּי בַּשָּׁלֹשׁ שָׁנִים הָרִאשׁוֹנִים יֵשׁ כֹּחַ לְהַשֶּׁקֶר כַּנַּ"ל וְעַל כֵּן צָרִיךְ לִהְיוֹת נִזְהָר בִּשְׁטָרוֹ, כִּי הַשְּׁטָר הוּא גַּם כֵּן בִּבְחִינָה זוֹ, כִּי הַשְּׁטָר הוּא כְּתַב אֱמֶת שֶׁנִּכְתַּב לֶאֱמֶת וְלִרְאָיָה וְהוּא בִּבְחִינַת תּוֹרָה שֶׁבִּכְתָב, שֶׁהוּא בְּחִינַת כָתוּב יֹשֶׁר דִּבְרֵי אֱמֶת (קֹהֶלֶת יב), בְּחִינַת תּוֹרַת אֱמֶת, בְּחִינַת יַעֲקֹב שֶׁהוּא בְּחִינַת אֱמֶת, כַּמּוּבָא שֶׁיַּעֲקֹב הוּא בְּחִינַת תּוֹרָה שֶׁבִּכְתָב. וְעַל כֵּן הַכְּתָב עוֹמֵד לֶאֱמֶת וְלִרְאָיָה, כִּי הַכְּתָב הוּא בְּחִינַת תּוֹרָה שֶׁבִּכְתָב, שֶׁהוּא בְּחִינַת אֱמֶת, שֶׁהוּא מְבַטֵּל וּמַכְנִיעַ הַשֶּׁקֶר וְעַל כֵּן עַד שָׁלֹשׁ שָׁנִים, שֶׁאָז יֵשׁ אֲחִיזָה לְהַשֶּׁקֶר, הוּא מְחֻיָּב לִהְיוֹת נִזְהָר בִּשְׁטָרוֹ כְּדֵי לְבַטֵּל הַשֶּׁקֶר שֶׁיֵּשׁ לוֹ אָז אֲחִיזָה כַּנַּ"ל וְעַל יְדֵי הַכְּתָב מְבַטְּלוֹ כַּנַּ"ל, כִּי הַכְּתָב הוּא גַּם כֵּן כְּנֶגֶד שָׁלֹשׁ קְלִפּוֹת הַנַּ"ל, שֶׁהֵם בְּחִינַת שָׁלֹשׁ שְׁנֵי עָרְלָה כַּנַּ"ל, כִּי הַכְּתָב הוּא בְּחִינַת תּוֹרָה שֶׁבִּכְתָב, שֶׁהוּא בְּכָל הַבְּחִינוֹת מְשֻׁלֶּשֶׁת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (שַׁבָּת פח), בְּרִיךְ רַחֲמָנָא דְּיָהִיב לָן אוֹרְיָן תְּלִיתָאָה בְּיוֹם תְּלִיתָאָה וְכוּ'. כִּי הַתּוֹרָה הִיא בְּחִינַת אֱמֶת שֶׁכָּלוּל מִשָּׁלֹשׁ לְהַכְנִיעַ וּלְבַטֵּל הַשֶּׁקֶר, שֶׁהוּא בְּחִינַת שָׁלֹשׁ שְׁנֵי עָרְלָה שָׁלֹשׁ קְלִפּוֹת כַּנַּ"ל וְעַל כֵּן בַּשָּׁלֹשׁ שָׁנִים הָרִאשׁוֹנִים שֶׁהֵם בְּחִינַת שָׁלֹשׁ שְׁנֵי עָרְלָה, בְּחִינַת קְלִפָּה הַקּוֹדֶמֶת לַפֵּירֵי מְחֻיָּב לְהִזָּהֵר בִּשְׁטָרוֹ, שֶׁעַל יְדֵי זֶה מְבַטְּלָם וּמַכְנִיעָם, אֲבָל טְפֵי לָא מִזְדַּהֵר, כִּי כְּשֶׁעוֹבְרִים שָׁלֹשׁ שָׁנִים הָרִאשׁוֹנִים בְּלִי עִרְעוּר כְּבָר נִכְנַע וְנִתְבַּטֵּל וְאַחַר כָּךְ אֵין לוֹ אֲחִיזָה וְעַל כֵּן אֵין צָרִיךְ לִהְיוֹת נִזְהָר בִּשְׁטָרוֹ עוֹד כַּנַּ"ל:
<h2>חזקת קרקעות ב:</h2>
<h3>אות א</h3>
עִנְיַן שָׁלֹשׁ שָׁנִים חֲזָקָה בְּקַרְקָעוֹת עַד שָׁלֹשׁ שְׁנִין אִינָשׁ מִזְדַּהֵר בִּשְׁטָרֵיה וְכוּ' וְעִקַּר הַחֲזָקָה הוּא דַּיְקָא עַל יְדֵי אֲכִילַת פֵּרוֹת הַקַּרְקַע בְּשָׁלֹשׁ שָׁנִים: עַל פִּי הַמַּאֲמָר 'וְאֵלֶּה הַמִּשְׁפָּטִים' הַמְדַבֵּר מֵאֱמוּנָה בְּסִימָן ז, עַיֵּן שָׁם כָּל הַמַּאֲמָר. כִּי אֱמוּנָה הִיא בְּחִינַת אֶרֶץ יִשְֹרָאֵל תְּפִלָּה וְעַל יְדֵי אֱמוּנָה תָּבוֹא הַגְּאֻלָּה וְכוּ' וְאִי אֶפְשָׁר לִזְכּוֹת לֶאֱמוּנָה כִּי אִם עַל יְדֵי אֱמֶת. וְלִזְכּוֹת לֶאֱמֶת הוּא עַל יְדֵי הָעֵצוֹת שֶׁמְּקַבְּלִין מֵהַצַּדִּיק, כִּי כְּלָיוֹת יוֹעֲצוֹת וְכוּ' וְעַל יָדָם מְקַבְּלִין מֵהַצַּדִּיק בְּחִינַת כֻּלָּהּ זֶרַע אֱמֶת, וְעַל יְדֵי זֶה בָּאִים לֶאֱמוּנָה, וְעַל יְדֵי זֶה תָּבוֹא הַגְּאֻלָּה וְזֶה בְּחִינַת וְאָנֹכִי נְטַעְתִּיךְ שֹוֹרֵק כֻּלָּהּ זֶרַע אֱמֶת וְכוּ'. וְטִפֵּי הַשֵּכֶל שֶׁמְּקַבְּלִין מֵהַצַּדִּיק עַל יְדֵי הָעֵצוֹת הֵם מִתְחַלְּקִין לִתְלָת טִפִּין, עַיֵּן שָׁם כָּל זֶה הֵיטֵב:
<h3>אות ב</h3>
וְהִנֵּה כָּל הַקַּרְקָעוֹת הֵם בְּחִינַת אֱמוּנָה, בְּחִינַת שְׁכָן אֶרֶץ וּרְעֵה אֱמוּנָה (תְּהִלִּים לז), כִּי כָּל הָאֲרָצוֹת מִתַּמְצִית אֶרֶץ יִשְֹרָאֵל הֵם שׁוֹתִין וְאֶרֶץ יִשְֹרָאֵל הִיא בְּחִינַת אֱמוּנָה, כַּנַּ"ל, וּבִפְרָט הַקַּרְקַע שֶׁהוּא בִּרְשׁוּת יִשְֹרָאֵל, שֶׁהִיא בִּבְחִינַת אֶרֶץ יִשְֹרָאֵל, כִּי בְּכָל מָקוֹם שֶׁיִּשְֹרָאֵל יוֹשְׁבִין שָׁם הִיא קְצָת בְּחִינַת אֶרֶץ יִשְֹרָאֵל כַּמּוּבָא בְּמָקוֹם אַחֵר וְעַל כֵּן הַקַּרְקַע שֶׁהִיא בִּרְשׁוּת יִשְֹרָאֵל אֲפִלּוּ בְּחוּץ לָאָרֶץ הוּא בִּבְחִינַת אֶרֶץ יִשְֹרָאֵל בְּחִינַת אֱמוּנָה וְכַנַּ"ל. וְעַל כֵּן עִקַּר קְנִיַּת הַקַּרְקַע וְחֶזְקָתָהּ הוּא עַל יְדֵי שְׁטָר דַּיְקָא, כִּי הַשְּׁטָר הוּא בְּחִינַת אֱמֶת, בְּחִינַת כֻּלָּהּ זֶרַע אֱמֶת הַנַּ"ל הַנִּמְשָׁךְ עַל יְדֵי בְּחִינַת כְּלָיוֹת יוֹעֲצוֹת, שֶׁעַל יְדֵי זֶה זוֹכִין לֶאֱמוּנָה, כִּי עִקַּר הַשְּׁטָר הוּא עַל יְדֵי שְׁנֵי עֵדִים הַחֲתוּמִין בּוֹ. וּתְרֵין סַהֲדִין הֵם בְּחִינַת תְּרֵין סַמְכֵי קְשׁוֹט, כַּמּוּבָן בַּתִּקּוּנִים בִּבְחִינַת עַל פִּי שְׁנֵי עֵדִים יָקוּם דָּבָר, 'יָקוּם דָּבָר', דַיְּקָא כִּי הֵם סוֹמְכִין וּמְקַיְּמִין הַדָּבָר, כִּי הֵם בְּחִינַת סַמְכֵי קְשׁוֹט. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, אֵין עֵדוּת אֶלָּא בַּעֲמִידָה. וּתְרֵין סַמְכֵי קְשׁוֹט זֶה בְּחִינַת כְּלָיוֹת יוֹעֲצוֹת, כִּי הֵם בְּחִינָה אַחַת כַּיָּדוּעַ. וְהַשְּׁטָר הוּא בְּחִינַת אֱמֶת, כִּי הַשְּׁטָר עוֹמֵד לֶאֱמֶת וְלִרְאָיָה, כִּי אוֹתִיּוֹת הַכְּתָב שֶׁל הַשְּׁטָר שֶׁל יִשְֹרָאֵל הָעוֹמֵד לֶאֱמֶת וְלִרְאָיָה הֵם בִּבְחִינַת כֻּלָּהּ זֶרַע אֱמֶת הַנִּמְשָׁךְ מֵהַצַּדִּיק, כִּי בְּחִינַת כֻּלָּהּ זֶרַע אֱמֶת הוּא בְּחִינַת כ"ב אַתְוָן כַּיָּדוּעַ, אֲבָל עִקַּר קִיּוּם הַשְּׁטָר אֵינוֹ אֶלָּא בְּחוֹתְמָיו, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁהֵם הַשְּׁנֵי עֵדִים שֶׁהֵם בְּחִינַת סַמְכֵי קְשׁוֹט בְּחִינַת כְּלָיוֹת הַנַּ"ל, שֶׁעַל יָדָם דַּיְקָא יְכוֹלִין לְקַבֵּל בְּחִינַת כֻּלָּהּ זֶרַע אֱמֶת, שֶׁהִיא בְּחִינַת כ"ב אַתְוָן, שֶׁהֵם בְּחִינַת אוֹתִיּוֹת
הַכְּתָב שֶׁל הַשְּׁטָר. וְעַל כֵּן עַל יָדָם דַּיְקָא עִקַּר קִיּוּם הַשְּׁטָר כַּנַּ"ל:
<h3>אות ג</h3>
וְזֶה בְּחִינַת וְכָתוּב יֹשֶׁר דִּבְרֵי אֱמֶת (קֹהֶלֶת יב). כִּי שְׁטָר שֶׁל יִשְֹרָאֵל הוּא בְּחִינַת כְּתַב יֹשֶׁר דִּבְרֵי אֱמֶת, הַיְנוּ בְּחִינַת כֻּלָּהּ זֶרַע אֱמֶת הַנַּ"ל הַנִּמְשָׁךְ עַל יְדֵי בְּחִינַת הַכְּלָיוֹת שֶׁהֵם בְּחִינַת תְּרֵין סַהֲדִין כַּנַּ"ל וְעַל יְדֵי כְּתַב הַשְּׁטָר, שֶׁהוּא בְּחִינַת אֱמֶת כַּנַּ"ל, עַל יָדוֹ דַּיְקָא קוֹנִין הַקַּרְקַע וּמַחֲזִיקִין בָּהּ, כִּי הַקַּרְקַע הִיא בְּחִינַת אֱמוּנָה וְאִי אֶפְשָׁר לִזְכּוֹת לֶאֱמוּנָה כִּי אִם עַל יְדֵי אֱמֶת כַּנַּ"ל, כִּי כְּתַב הַשְּׁטָר שֶׁל יִשְֹרָאֵל הוּא בִּבְחִינַת תּוֹרָה שֶׁבִּכְתָב, שֶׁהוּא בְּחִינַת תּוֹרַת אֱמֶת, כִּי כַּמָּה דִּינֵי תּוֹרָה יֵשׁ בְּהַשְּׁטָר וְכַמָּה דִּינִים נִלְמָדִין מִלְּשׁוֹן הַשְּׁטָר וְעַל כֵּן הַשְּׁטָר נִקְרָא סֵפֶר, כְּמוֹ שֶׁכָּתוּב (יִרְמְיָה לב), "וְכָתוֹב בַּסֵּפֶר וְחָתוֹם". וְעִקָּרוֹ עוֹמֵד לֶאֱמֶת וְלִרְאָיָה, וְעַל כֵּן הוּא בִּבְחִינַת תּוֹרַת אֱמֶת שֶׁהִיא בְּחִינַת תּוֹרָה שֶׁבִּכְתָב כַּיָּדוּעַ. וְעַל כֵּן הַקַּרְקַע, שֶׁהִיא בְּחִינַת אֱמוּנָה, בְּחִינַת תּוֹרָה שֶׁבְּעַל פֶה, עִקַּר קְנִיָּתָהּ וְחֶזְקָתָהּ עַל יְדֵי הַשְּׁטָר, כִּי תּוֹרָה שֶׁבִּכְתָב מֵאִיר לְתוֹרָה שֶׁבְּעַל פֶּה, כִּי כָּל הַמִּטַּלְטְלִים שֶׁבָּעוֹלָם כֻּלָּם הֵם בְּחִינַת נִיצוֹצֵי נְשָׁמוֹת הַיּוֹצְאִים מֵאֱמוּנָה, כִּי אֱמוּנָה מְקוֹר כָּל הַנְּשָׁמוֹת וְכָל הַמַּשָּא וּמַתָּן שֶׁבָּעוֹלָם מַה שֶּׁאֶחָד קוֹנֶה וּמוֹכֵר לַחֲבֵרוֹ הַכֹּל הוּא בִּשְׁבִיל בֵּרוּרֵי הַנִּיצוֹצוֹת הַנַּ"ל וְעִקַּר הַבֵּרוּר עַל יְדֵי אֱמוּנָה, כִּי אֱמוּנָה מְבָרֶרֶת הַבֵּרוּרִים, כַּמּוּבָא בְּמָקוֹם אַחֵר. וְעַל כֵּן בִּקְנִיַּת הַמִּטַּלְטְלִין אֵין צָרִיךְ כְּתָב לִרְאָיָה, כִּי עִקַּר קְנִיָּתָם, שֶׁהוּא בֵּרוּרָם וְתִקּוּנָם, הוּא עַל יְדֵי בְּחִינַת אֱמוּנָה, שֶׁהִיא בְּחִינַת תּוֹרָה שֶׁבְּעַל פֶה וְעַל כֵּן אֵין צָרִיךְ כְּתָב עַל מִטַּלְטְלִין, אֲבָל הַקַּרְקַע הִיא בְּעַצְמָהּ בִּבְחִינַת אֱמוּנָה כַּנַּ"ל וְשָׁם אֵין שַׁיָּךְ בֵּרוּר, אַדְּרַבָּא, כָּל הַבֵּרוּרִים עַל יָדָהּ כַּנַּ"ל. וְעִקַּר הַמַּשָּא וּמַתָּן בְּקַרְקָעוֹת, דְּהַיְנוּ מַה שֶּׁמּוֹכְרִין וְקוֹנִין קַרְקָעוֹת הוּא רַק מֵחֲמַת שֶׁהָאֱמוּנָה בְּעַצְמָהּ הִיא, כִּבְיָכוֹל, בְּגָלוּת וְעִקַּר גָּלוּתָהּ כְּדֵי שֶׁתְּבָרֵר בֵּרוּרִים כַּיָּדוּעַ וּבִשְׁבִיל זֶה יֵשׁ מְכִירָה וְקִנְיָן בַּקַּרְקָעוֹת בְּעַצְמָן, כִּי עַל יְדֵי הַמַּשָּא וּמַתָּן שֶׁקּוֹנִין וּמוֹכְרִין אֶת הַקַּרְקַע וְיוֹצֵאת מֵרְשׁוּת לִרְשׁוּת, עַל יְדֵי זֶה הִיא מְבָרֶרֶת בְּכָל פַּעַם בֵּרוּרִים חֲדָשִׁים וְעוֹלָה מִן הַגָּלוּת. וְזֶה בְּחִינַת וְהָאָרֶץ לֹא תִּמָּכֵר לִצְמִיתוּת כִּי לִי כָל הָאָרֶץ, 'כִּי לִי' דַּיְקָא, כִּי הָאָרֶץ הִיא בִּבְחִינַת אֱמוּנָה וְעַל כֵּן לֹא תִּמָּכֵר לִצְמִיתוּת כִּי אִם לְפִי שָׁעָה עַד הַיּוֹבֵל כְּדֵי לְבָרֵר בֵּרוּרִים חֲדָשִׁים אֵצֶל הַלּוֹקֵחַ, כִּי כָּל הַבֵּרוּרִים הוּא עַל יְדֵי אֱמוּנָה, שֶׁהוּא בְּחִינַת קַרְקַע כַּנַּ"ל. וְזֶה בְּחִינַת נְכָסִים שֶׁאֵין לָהֶם אַחֲרָיוּת נִקְנִין עִם נְכָסִים שֶׁיֵּשׁ לָהֶם אַחֲרָיוּת, דְּהַיְנוּ קִנְיַן מִטַּלְטְלִין אַגַּב קַרְקַע שֶׁהוּא הַקִּנְיָן הַמּוֹעִיל בְּיוֹתֵר, כִּי כָּל קְנִיּוֹת הַמִּטַּלְטְלִין הוּא בִּשְׁבִיל בֵּרוּרֵי הַנִּיצוֹצוֹת וְעִקַּר הַבֵּרוּר עַל יְדֵי אֱמוּנָה וְעַל כֵּן נִקְנִין הַמִּטַּלְטְלִין עַל יְדֵי הַקַּרְקַע, כִּי הַנִּיצוֹצוֹת מִתְבָּרְרִין עַל יְדֵי הָאֱמוּנָה כַּנַּ"ל וְעַל כֵּן הַקַּרְקַע בְּעַצְמָהּ אֵינָהּ נִקְנֵית וְנֶחְזֶקֶת כִּי אִם בִּשְׁטָר, דְּהַיְנוּ כְּתַב יִשְֹרָאֵל שֶׁהוּא בְּחִינַת תּוֹרָה שֶׁבִּכְתָב, כִּי הַקַּרְקַע בְּעַצְמָהּ, שֶׁהִיא בְּחִינַת אֱמוּנָה בְּעַצְמָהּ, כִּבְיָכוֹל, אֵינָהּ יְכוֹלָה לַעֲלוֹת וְלָצֵאת מֵרְשׁוּת לִרְשׁוּת כִּי אִם עַל יְדֵי בְּחִינַת תּוֹרָה שֶׁבִּכְתָב שֶׁהוּא בְּחִינַת הַשְּׁטָר, כִּי בְּכָל פַּעַם שֶׁהַקַּרְקַע יוֹצֵאת מֵרְשׁוּת הַמּוֹכֵר לְהַקּוֹנֶה הִיא בְּחִינַת עֲלִיַּת הָאֱמוּנָה, כִּי יוֹצֵאת מֵרְשׁוּת הַמּוֹכֵר לִרְשׁוּת הַקּוֹנֶה כְּדֵי לְבָרֵר שָׁם בֵּרוּרִים חֲדָשִׁים וְעַל יְדֵי זֶה הוּא עִקַּר עֲלִיָּתָהּ מִן הַגָּלוּת כְּשֶׁתִּגְמֹר לְבָרֵר. נִמְצָא, שֶׁבְּכָל פַּעַם שֶׁיּוֹצֵאת הַקַּרְקַע מֵרְשׁוּת לִרְשׁוּת הוּא בְּחִינַת גְּאֻלָּה, כִּי מְבָרֶרֶת עַל יְדֵי זֶה בֵּרוּרִים חֲדָשִׁים שֶׁעַל יְדֵי זֶה תֻּשְׁלַם הָאֱמוּנָה וְתָבוֹא הַגְּאֻלָּה. וְזֶה שֶׁמֻּזְכָּר בַּתּוֹרָה כַּמָּה פְּעָמִים לְשׁוֹן הַגְּאֻלָּה בִּקְנִיַּת וּמְכִירַת קַרְקַע, כְּמוֹ שֶׁכָּתוּב, "גְּאֻלָּה תִּהְיֶה לוֹ וְכוּ'". וְכֵן הַרְבֵּה כַּמָּה פְּעָמִים, כִּי הוּא בְּחִינַת גְּאֻלָּה כַּנַּ"ל, כִּי בְּכָל פַּעַם שֶׁיּוֹצֵאת הַקַּרְקַע, שֶׁהוּא בְּחִינַת אֱמוּנָה, מֵרְשׁוּת לִרְשׁוּת כְּדֵי לְבָרֵר בֵּרוּרִים חֲדָשִׁים כַּנַּ"ל, הִיא מִתְקָרֶבֶת אֶל הַגְּאֻלָּה כַּנַּ"ל וְזֶה שֶׁרָמַז ה' יִתְבָּרַךְ לְיִרְמְיָה הַנָּבִיא עִנְיַן הַגְּאֻלָּה עַל יְדֵי קְנִיַּת קַרְקַע, כַּמְבֹאָר שָׁם בְּיִרְמְיָה שֶׁבְּעֵת שֶׁהָלְכוּ יִשְֹרָאֵל בַּגָּלוּת אָמַר לוֹ הַשֵּׁם יִתְבָּרַךְ (יִרְמְיָה לב): "הִנֵּה חֲנַמְאֵל בֶּן דֹּדְךָ בָּא אֵלֶיךָ לֵאמֹר קְנֵה אֶת שָֹדִי וְכוּ'". וְקָנָה אֶת הַשָּדֶה וּבִשְּרוֹ ה' יִתְבָּרַךְ עַל יְדֵי זֶה שֶׁעֲתִידִין לְהִגָּאֵל וְיִקְנוּ שָֹדוֹת, כְּמוֹ שֶׁכָּתוּב: "שָֹדוֹת בְּכֶסֶף יִקְנוּ וְכוּ'". וְלִכְאוֹרָה הַדָּבָר תָּמוּהַּ, מִפְּנֵי מָה רָמַז לוֹ אֶת הַגְּאֻלָּה עַל יְדֵי זֶה דַּיְקָא, עַל יְדֵי קְנִיַּת שָֹדֶה?! אַךְ בֶּאֱמֶת קְנִיַּת שָֹדֶה בְּעַצְמָהּ מְרַמֵּז עַל בְּחִינַת הַגְּאֻלָּה כַּנַּ"ל וְעַל כֵּן הַקַּרְקַע, שֶׁהִיא בְּחִינַת אֱמוּנָה, אֵינָהּ נִקְנֵית וְנֶחְזֶקֶת בְּיַד הַקּוֹנֶה כִּי אִם בִּשְׁטָר שֶׁהוּא בְּחִינַת תּוֹרָה שֶׁבִּכְתָב, בְּחִינַת אֱמֶת, שֶׁעַל יְדֵי זֶה בָּאִים לֶאֱמוּנָה:
<h3>אות כד</h3>
וְעַל כֵּן תִּקּוּן חֵטְא הָעֵגֶל שֶׁהָיָה עַל יְדֵי הַקֻּשְׁיוֹת וְהַכְּפִירוֹת שֶׁל הָעֵרֶב רַב שֶׁהֵם בְּחִינַת עֲמָלֵק, כְּמוֹ שֶׁאִיתָא בַּזֹּהַר וּמִדְרָשִׁים, שֶׁהָיוּ מְעֹרָבִים מֵעֲמָלֵקִים וְכוּ', עִקַּר הַתִּקּוּן הָיָה עַל יְדֵי הַמִּשְׁכָּן שֶׁעָשָֹה מֹשֶׁה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי הַמִּשְׁכָּן בְּחִינַת הַבֵּית הַמִּקְדָּשׁ, נִבְנָה וְנַעֲשָֹה בִּמְחִצּוֹת וּגְדָרִים וְכֵלִים קְדוֹשִׁים כָּאֵלּוּ שֶׁנִּמְשְׁכוּ מִקְּדֻשַּׁת הַדַּעַת הַנַּ"ל שֶׁל בְּחִינַת חֵרוּת הַנַּ"ל. וְעִקַּר הַמְחִצּוֹת נַעֲשִֹים מִבְּחִינַת סְיָג לַחָכְמָה שְׁתִיקָה כַּנַּ"ל, שֶׁבְּתוֹךְ הַמְחִצּוֹת וְהַגְּדָרִים הַקְּדוֹשִׁים הָאֵלּוּ נִמְשָׁךְ הַדַּעַת הַנַּ"ל. כָּל זֶה הוּא בְּחִינַת תִּקּוּן הַקֻּשְׁיוֹת וְהַכְּפִירוֹת הַנַּ"ל שֶׁלָּהֶם בְּחִינַת חֵטְא הָעֵגֶל וְכַנַּ"ל. וְזֶהוּ בְּחִינַת פָּרָשַׁת שְׁקָלִים שֶׁקּוֹרִין קֹדֶם פּוּרִים כְּדֵי לְהַכְנִיעַ הָמָן עֲמָלֵק שֶׁהוּא בְּחִינַת הָעֵרֶב רַב הַנַּ"ל, וְעַל כֵּן נִקְרָאִים שְׁקָלִים, בְּחִינַת מִשְׁקָל שֶׁצְּרִיכִין לִזָּהֵר לְהַמְשִׁיךְ זֶה הַדַּעַת בְּמִדָּה וּבְמִשְׁקָל וְלִשְׁתֹּק בְּמָקוֹם שֶׁצְּרִיכִין לִשְׁתֹּק בְּחִינַת וַעֲשֹוּ סְיָג לַתּוֹרָה כַּנַּ"ל, שֶׁעַל יְדֵי זֶה עִקַּר בִּנְיַן הַמִּשְׁכָּן וְכַנַּ"ל. וְזֶה בְּחִינַת הֶעָשִׁיר לֹא יַרְבֶּה וְהַדַּל לֹא יַמְעִיט, זֶה רֶמֶז עַל בְּחִינַת הַדַּעַת הַנַּ"ל שֶׁל בֵּן וְתַלְמִיד שֶׁהֵם בְּחִינַת דָּרֵי מַעְלָה וְדָרֵי מַטָּה שֶׁצָּרִיךְ לְהָאִיר בְּדָרֵי מַעְלָה בְּחִינַת מָה וְכוּ' וּבְדָרֵי מַטָּה בְּחִינַת מְלֹא כָל הָאָרֶץ כְּבוֹדוֹ. וְזֶהוּ בְּחִינַת הֶעָשִׁיר לֹא יַרְבֶּה, 'הֶעָשִׁיר' הֵם בְּחִינַת הַגְּבוֹהִים בְּמַעֲלָה. 'לֹא יַרְבֶּה', כִּי צָרִיךְ לִזָּהֵר שֶׁלֹּא יִטְעֶה שֶׁכְּבָר יֵשׁ לוֹ חֵלֶק גָּדוֹל בְּהַדַּעַת הַזֶּה, כִּי צְרִיכִים לְהַרְאוֹת לוֹ שֶׁעֲדַיִן אֵינוֹ יוֹדֵעַ כְּלָל בְּחִינַת מֶה חָמִית וְכוּ'. וּלְהֵפֶךְ 'הַדַּל לֹא יַמְעִיט', הַדַּל בְּחִינַת הַקְּטַנִּים בְּמַעֲלָה, 'לֹא יַמְעִיט' כְּאִלּוּ חֶלְקוֹ קָטָן וּמֻעָט בְּבִנְיַן הַדַּעַת הַזֶּה שֶׁהוּא בְּחִינַת בִּנְיַן הַמִּשְׁכָּן וְהַבֵּית הַמִּקְדָּשׁ, כִּי אַדְּרַבָּא, ה' יִתְבָּרַךְ שׁוֹכֵן עִם הַנְּמוּכִים וְהַדַּלִּים דַּיְקָא, כְּמוֹ שֶׁכָּתוּב, "אֶשְׁכּוֹן אֶת דַּכָּא כִּי מְלֹא כָל הָאָרֶץ כְּבוֹדוֹ וְכוּ'". כִּי בְּכָל דַּרְגָּא וּבְכָל בְּחִינָה יֵשׁ בְּחִינַת דָּרֵי מַעְלָה וְדָרֵי מַטָּה וְכוּ', שֶׁהֵם בְּחִינַת בֵּן וְתַלְמִיד וְכוּ' וְעַל כֵּן הֶעָשִׁיר וְהַדַּל הֵם בִּבְחִינַת דָּרֵי מַעְלָה וְדָרֵי מַטָּה, כִּי הָעֲשִׁירוּת וְהַשֶּׁפַע נִמְשָׁךְ מֵהַדַּעַת שֶׁל בֵּן וְתַלְמִיד וְכוּ' וְעַיֵּן בְּהִלְכוֹת שַׁבָּת הֲלָכָה ג' אוֹת ט' מְבֹאָר שָׁם מֵעֵין זֶה עַל פָּסוּק הֶעָשִׁיר לֹא יַרְבֶּה וְהַדַּל וְכוּ' כַּנַּ"ל:
<h3>אות כה</h3>
וְזֶה בְּחִינַת הַמִּנְיָן שֶׁל יִשְֹרָאֵל שֶׁנִּצְטַוּוּ לִמְנוֹתָם עַל יְדֵי הַשְּׁקָלִים, כְּמוֹ שֶׁכָּתוּב, "כִּי תִשָּא אֶת רֹאשׁ בְּנֵי יִשְֹרָאֵל לִפְקוּדֵיהֶם וְכוּ'". כִּי הַמִּנְיָן הוּא כְּדֵי לְצָרְפָם וּלְחַבְּרָם וּלְכָלְלָם יַחַד כָּל שִׁשִּׁים רִבּוֹא נַפְשׁוֹת יִשְֹרָאֵל כְּדֵי שֶׁיָּאִירוּ זֶה בָּזֶה הַדַּעַת הַנַּ"ל וִיקַבְּלוּ זֶה מִזֶּה, כִּי זֶה הַדַּעַת גָּבֹהַּ וְנִשְֹגָּב מְאֹד, שֶׁהוּא לֵידַע וּלְהַכִּיר אֶת הַבּוֹרֵא הַיָּחִיד הַקַּדְמוֹן יִתְבָּרַךְ וְיִתְעַלֶּה בְּתַכְלִית שְׁלֵמוּת הָאֱמוּנָה. וְכָל אֶחָד מִיִּשְֹרָאֵל יֵשׁ לוֹ חֵלֶק בָּזֶה הַדַּעַת הַקָּדוֹשׁ, וְצָרִיךְ כָּל אֶחָד לְקַבֵּל מֵחֲבֵרוֹ וּלְהָאִיר בַּחֲבֵרוֹ כְּפִי מַה שֶּׁנִּמְשָׁךְ עָלָיו הֶאָרָה מֵרַבּוֹ בְּחִינַת מֹשֶׁה. וְכַמּוּבָן וּמְבֹאָר בְּהַתּוֹרָה הַנַּ"ל וְעַל כֵּן צְרִיכִין לִמְנוֹתָם וּלְכָלְלָם וּלְצָרְפָם יַחַד, אֲבָל עַל יְדֵי הַמִּנְיָן, חַס וְשָׁלוֹם, יָכוֹל לִשְׁלֹט הַנֶּגֶף, חַס וְשָׁלוֹם, כִּי יִרְצֶה הַבַּעַל דָּבָר לְהִתְגָּרוֹת בָּהֶם, חַס וְשָׁלוֹם, לַהֲרֹס הַגְּבוּל, שֶׁכָּל אֶחָד יִרְצֶה לִכְנֹס בִּגְבוּל חֲבֵרוֹ מַה שֶּׁאֵינוֹ שַׁיָּךְ לוֹ וְעַל יְדֵי זֶה יוּכַל לִכְנֹס בְּקֻשְׁיוֹת שֶׁקָּשֶׁה לוֹ לְפִי דַּעְתּוֹ לְיַשְּׁבָם וְכוּ' וְכַנַּ"ל. עַל כֵּן כְּמוֹ שֶׁצָּרִיךְ כָּל אֶחָד לְקַבֵּל מֵחֲבֵרוֹ וּלְהָאִיר בַּחֲבֵרוֹ הֶאָרַת הַדַּעַת הַזֶּה כַּנַּ"ל, כְּמוֹ כֵן צָרִיךְ לִזָּהֵר לַעֲמֹד עַל מְקוֹמוֹ לִבְלִי לַהֲרֹס הַגְּבוּל, וְכַמְבֹאָר לְעֵיל מִזֶּה שֶׁזֶּהוּ בְּחִינַת וַעֲשֹוּ סְיָג לַתּוֹרָה, בְּחִינַת סְיָג לַחָכְמָה שְׁתִיקָה, שֶׁהוּא בְּכָל בְּחִינָה וּבְחִינָה וּבְכָל דַּרְגָּא וְדַרְגָּא. שֶׁכְּמוֹ שֶׁהַצַּדִּיק הָאֱמֶת, שֶׁהוּא הָרַב וְהֶחָכָם שֶׁכָּל הַדַּעַת נִמְשָׁךְ עַל יָדוֹ, צָרִיךְ לִזָּהֵר לַעֲשֹוֹת הַסְּיָג לַתּוֹרָה עַל יְדֵי הַשְּׁתִיקָה כְּדֵי שֶׁלֹּא יִכְנֹס בַּמַּקִּיפִים שֶׁאֵין צְרִיכִין לְהַשִּיג וְכוּ' כַּנַּ"ל, כְּמוֹ כֵן כָּל אֶחָד וְאֶחָד כְּפִי מַה שֶּׁמְּקַבֵּל מֵהַדַּעַת הַזֶּה צָרִיךְ לִזָּהֵר בְּנַפְשׁוֹ לְבַל יֵחָפֵז וְיִבָּהֵל לְהַקְשׁוֹת מַה שֶּׁאֵין רָאוּי לוֹ כְּדֵי שֶׁלֹּא יִתְבַּלְבֵּל דַּעְתּוֹ לְגַמְרֵי. וּכְמוֹ כֵן כְּשֶׁמְּדַבֵּר עִם חֲבֵרוֹ בְּיִרְאַת שָׁמַיִם לְהַכְנִיס הַדַּעַת הַזֶּה בַּחֲבֵרוֹ וּלְקַבֵּל מִמֶּנּוּ בִּבְחִינַת וּמְקַבְּלִין דֵּין מִן דֵּין, כְּמוֹ שֶׁמְּבֹאָר שָׁם, צָרִיךְ לִזָּהֵר גַּם כֵּן מְאֹד לְהַמְשִׁיךְ הַמְחִצָּה הַנַּ"ל שֶׁל שְׁתִיקָה לְבַל יַהֲרֹס הַגְּבוּל, חַס וְשָׁלוֹם, וְלִבְלִי לְהִסְתַּכֵּל בַּחֲבֵרוֹ יוֹתֵר מִדַּאי וְכֵן שֶׁלֹּא לְקַבֵּל מֵחֲבֵרוֹ יוֹתֵר מִדַּאי מַה שֶּׁאֵין רָאוּי לוֹ לְפִי מַדְרֵגָתוֹ, כִּי זֶה יָדוּעַ שֶׁכָּל אָדָם מְשֻׁנֶּה מְאֹד מֵחֲבֵרוֹ וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה לְעִנְיַן בִּרְכַּת חֲכַם הָרָזִים לְפִי שֶׁאֵין דַּעְתָּן שֶׁל בְּנֵי אָדָם דּוֹמוֹת זוֹ לָזוֹ וְכוּ'. עַל כֵּן צָרִיךְ לִזָּהֵר בְּעִנְיָן זֶה שֶׁל הַמְשָׁכַת הַדַּעַת הָאֲמִתִּי שֶׁצָּרִיךְ כָּל אֶחָד לְהָאִיר בַּחֲבֵרוֹ וּלְקַבֵּל מִמֶּנּוּ שֶׁיִּהְיֶה בְּהַדְרָגָה וּבְמִשְׁקָל וּלְקַיֵּם "וַעֲשֹוּ סְיָג לַתּוֹרָה" הַנַּ"ל. וְזֶה בְּחִינַת שֶׁנִּזְהֲרוּ לִמְנוֹת יִשְֹרָאֵל עַל יְדֵי הַשְּׁקָלִים דַּיְקָא כְּדֵי שֶׁלֹּא יִשְׁלֹט בָּהֶם סִטְרָא דְּמוֹתָא שֶׁנִּמְשָׁךְ מִכְּפִירוֹת שֶׁל עֵץ הַדַּעַת שֶׁהוּא זֻהֲמַת הַנָּחָשׁ, שֶׁהוּא זֻהֲמַת עֲמָלֵק שֶׁגָּרַם מִיתָה לָעוֹלָם, שֶׁהַכֹּל הָיָה עַל יְדֵי רִבּוּי הַקֻּשְׁיוֹת שֶׁהִכְנִיס בְּאָדָם וְחַוָּה עַד שֶׁהֱבִיאָם לִידֵי כְּפִירוֹת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְהַתִּקּוּן לָזֶה עַל יְדֵי בִּנְיַן הַמִּשְׁכָּן וְהַבֵּית הַמִּקְדָּשׁ שֶׁעִקַּר בִּנְיַן מְחִצּוֹת הַקְּדוֹשׁוֹת הָאֵלּוּ שֶׁל הַמִּשְׁכָּן וְהַבֵּית הַמִּקְדָּשׁ הוּא עַל יְדֵי שְׁתִיקָה וְכַנַּ"ל. וְכֵן צָרִיךְ לִזָּהֵר כָּל אֶחָד בִּכְלָלִיּוּת וּבִפְרָטִיּוּת. וְזֶהוּ בְּחִינַת הַשְּׁקָלִים, בְּחִינַת מַחֲצִית הַשֶּׁקֶל דַּיְקָא שֶׁצָּרִיךְ לַעֲמֹד עַל הַמִּשְׁקָל דַּיְקָא וְכָל אֶחָד יִתֵּן מַחֲצִית הַשֶּׁקֶל דַּיְקָא וְהֶעָשִׁיר לֹא יַרְבֶּה וְהַדַּל לֹא יַמְעִיט, כִּי אַף עַל פִּי שֶׁכָּל אֶחָד נוֹתֵן מַחֲצִית הַשֶּׁקֶל, 'מַחֲצִית' דַּיְקָא שֶׁמְּרַמֵּז שֶׁכָּל אֶחָד מִיִּשְֹרָאֵל צָרִיךְ לַחֲבֵרוֹ שֶׁחֲבֵרוֹ יַשְׁלִימוֹ וְעַל כֵּן כָּל אֶחָד אֵינוֹ נוֹתֵן רַק מַחֲצִית דַּיְקָא, אֲבָל אַף עַל פִּי כֵן אָסוּר שֶׁיִּתֵּן אֶחָד בְּעַד חֲבֵרוֹ, כִּי נִזְהֲרוּ הֶעָשִׁיר לֹא יַרְבֶּה וְהַדַּל לֹא יַמְעִיט, כִּי הָאֱמֶת שֶׁכָּל אֶחָד צָרִיךְ לְהַשְׁלִים חֲבֵרוֹ שֶׁזֶּהוּ עִקַּר כַּוָּנַת הַמִּנְיָן כְּדֵי לְכָלְלָם וּלְצָרְפָם וּלְחַבְּרָם זֶה בָּזֶה כְּדֵי שֶׁיָּאִירוּ זֶה בָּזֶה הַדַּעַת הַקָּדוֹשׁ הַנַּ"ל, אֲבָל אַף עַל פִּי כֵן כָּל אֶחָד וְאֶחָד עוֹמֵד בִּפְנֵי עַצְמוֹ וְצָרִיךְ לִזָּהֵר לִבְלִי לַהֲרֹס הַגְּבוּל רַק כָּל אֶחָד יְקַבֵּל וְיַמְשִׁיךְ הַדַּעַת בְּהַדְרָגָה וּבְמִדָּה וּבְמִשְׁקָל לְקַבֵּל וּלְהָאִיר בַּחֲבֵרוֹ מַה שֶּׁצְּרִיכִין לְקַבֵּל זֶה מִזֶּה. וּמַה שֶּׁאִי אֶפְשָׁר לְקַבֵּל וּלְהָאִיר צְרִיכִין לִשְׁתֹּק וּלְקַיֵּם וַעֲשֹוּ סְיָג לַתּוֹרָה הַנַּ"ל:
<h2>הִלְכוֹת שֻׁתָּפִין:</h2>
<h3>אות כו</h3>
וְזֶה בְּחִינַת שֻׁתָּפִין, כִּי עִקַּר בְּחִינַת שֻׁתָּפוּת שֶׁבֵּין בְּנֵי אָדָם בְּאֵיזֶה עֵסֶק נִמְשָׁךְ מִבְּחִינָה הַנַּ"ל שֶׁמּוּבָא בְּהַתּוֹרָה הַנַּ"ל שֶׁכָּל אֶחָד מִיִּשְֹרָאֵל צָרִיךְ לְדַבֵּר עִם חֲבֵרוֹ בְּיִרְאַת שָׁמַיִם וְכוּ'. בִּבְחִינַת וּמְקַבְּלִין דֵּין מִן דֵּין וְכוּ', שֶׁזֶּהוּ בְּחִינַת הֶאָרַת הַדַּעַת שֶׁל בֵּן וְתַלְמִיד, כְּמוֹ שֶׁמְּבֹאָר שָׁם. וְכָל הַפַּרְנָסָה וְהָעֲשִׁירוּת נִמְשָׁךְ מִשָּׁם, כְּמוֹ שֶׁמּוּבָא שָׁם, שֶׁהָעֲשִׁירוּת וְהַפַּרְנָסָה נִמְשָׁךְ מֵהַמַּקִּיפִים שֶׁבְּיָם הַחָכְמָה שֶׁמְּאִירִין עַל יְדֵי הַדַּעַת הַנַּ"ל וְכוּ'. וּמִזֶּה נִמְשָׁךְ בְּחִינַת שֻׁתָּפוּת שֶׁרֹב הָעֲסָקִים שֶׁל מַשָּא וּמַתָּן, בִּפְרָט הַמַּשָּא וּמַתָּן הַגְּדוֹלִים נִגְמָרִים עַל יְדֵי שֻׁתָּפוּת דַּיְקָא, כִּי שֹׁרֶשׁ הַשֻּׁתָּפוּת וְהַהִתְחַבְּרוּת שֶׁבֵּין אֲנָשִׁים לִגְמֹר אֵיזֶה עֵסֶק נִמְשָׁךְ מֵחֲמַת שֶׁכָּל אֶחָד מִיִּשְֹרָאֵל צָרִיךְ לְהָאִיר בַּחֲבֵרוֹ הַדַּעַת כַּנַּ"ל. וְכֵן חֲבֵרוֹ צָרִיךְ לְהָאִיר בּוֹ הַדַּעַת כַּנַּ"ל וְזֶה עִקַּר יִשּׁוּב וְקִיּוּם הָעוֹלָם וְכוּ' וּמִזֶּה נִמְשָׁךְ שֶׁמִּתְחַבְּרִין בְּנֵי אָדָם לַעֲשֹוֹת מַשָּא וּמַתָּן בְּשֻׁתָּפוּת, וְעַל יְדֵי זֶה יְכוֹלִים לְהַצְלִיחַ בְּיוֹתֵר אִם יִתְנַהֲגוּ כָּרָאוּי, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, מַזָּלָא דְּבֵי תְּרֵי עָדִיף. כִּי כָּל דָּבָר יֵשׁ לוֹ שֹׁרֶשׁ בַּתּוֹרָה, כִּי עִקַּר הַהִתְחַבְּרוּת וְהַשֻּׁתָּפוּת שֶׁבֵּינֵיהֶם לִגְמֹר יַחַד אֵיזֶה עֵסֶק הוּא מֵחֲמַת שֶׁבְּשֹׁרֶשׁ הַחִיּוּת שֶׁל כָּל אֶחָד, שֶׁהוּא הַמְשָׁכַת הַדַּעַת הַנַּ"ל שֶׁבִּשְׁבִיל זֶה נִבְרָא וְנִתְקַיֵּם הַכֹּל, שָׁם בְּהַמְשָׁכַת הַדַּעַת הַזֶּה צְרִיכִים דַּיְקָא לְהִתְחַבֵּר וּלְהִשְׁתַּתֵּף יַחַד אֶחָד עִם חֲבֵרוֹ וּלְדַבֵּר וְלַעֲסֹק כָּל אֶחָד עִם חֲבֵרוֹ בְּכָל עֵת מֵהַדַּעַת הַזֶּה שֶׁהוּא עִקַּר הַתַּכְלִית, כִּי צְרִיכִין לְהָאִיר וּלְקַבֵּל זֶה מִזֶּה וְכוּ' וְכַנַּ"ל. וּמִשָּׁם נִמְשָׁךְ שֶׁגַּם בְּכָל הַמַּשָּא וּמַתָּן וְהָעֲסָקִים מִתְחַבְּרִים וּמִשְׁתַּתְּפִין יַחַד וְעַל יְדֵי זֶה נִגְמָרִים בְּיוֹתֵר רֹב הָעֲסָקִים, כִּי הַכֹּל מְקַבֵּל חִיּוּת מֵהַתּוֹרָה שֶׁהוּא הַדַּעַת הַנַּ"ל, שֶׁשָּׁם צְרִיכִין לְהִתְחַבֵּר וּלְהִשְׁתַּתֵּף שֶׁיָּאִיר זֶה בָּזֶה וְכוּ' וְכַנַּ"ל, כִּי דַּיְקָא עַל יְדֵי זֶה נִמְשָׁךְ הַפַּרְנָסָה וְהָעֲשִׁירוּת, כְּמוֹ שֶׁהוּבָא לְעֵיל, שֶׁכָּל הַפַּרְנָסָה וְהָעֲשִׁירוּת נִמְשָׁךְ מֵהַמַּקִּיפִים שֶׁבְּיָם הַחָכְמָה שֶׁנִּמְשָׁכִין עַל יְדֵי הַדַּעַת הַנַּ"ל וְכַנַּ"ל. וְעַל כֵּן מַזָּלָא דְּבֵי תְּרֵי עָדִיף וְכַנַּ"ל וְזֶה בְּחִינַת טוֹבִים הַשְּׁנַיִם מִן הָאֶחָד. וּפֵרֵשׁ רַשִּׁ"י, טוֹבִים הַשְּׁנַיִם לְכָל דָּבָר מִן הָאֶחָד, לְפִיכָךְ יִקְנֶה לוֹ הָאָדָם חָבֵר וְיִשָּא אִשָּׁה, אֲשֶׁר יֵשׁ לָהֶן יוֹתֵר רֶוַח בַּעֲמָלָם. הַרְבֵּה מְלָאכוֹת נַעֲשֹוֹת בִּשְׁנַיִם שֶׁאֵין הַיָּחִיד מַתְחִיל בָּהּ לְבַדּוֹ, הַיְנוּ כַּנַּ"ל, כִּי עִקַּר קִיּוּם וְיִשּׁוּב הָעוֹלָם נִמְשָׁךְ מֵהַדַּעַת הַנַּ"ל שֶׁל בֵּן וְתַלְמִיד, שֶׁלָּזֶה צְרִיכִין הִתְחַבְּרוּת וְשֻׁתָּפוּת דַּיְקָא הֵן לְהוֹלִיד בָּנִים, הֵן לְהַעֲמִיד תַּלְמִידִים וַחֲבֵרִים שֶׁיְּקַבְּלוּ זֶה מִזֶּה וְכוּ', הֵן לִגְמֹר אֵיזֶה עֵסֶק מַשָּא וּמַתָּן גָּדוֹל אוֹ מְלָאכָה גְּדוֹלָה. וְכַמְבֹאָר בְּפֵרוּשׁ רַשִּׁ"י הַנַּ"ל הַרְבֵּה מְלָאכוֹת נַעֲשֹוֹת בִּשְׁנַיִם וְכוּ', הַיְנוּ כַּנַּ"ל:
<h3>אות כז</h3>
וְזֶה שֶׁכָּתוּב בַּשֻּׁלְחָן עָרוּךְ שֶׁאֵין הַשֻּׁתָּפוּת נִגְמָר בִּדְבָרִים כִּי אִם בְּקִנְיָן. וּכְדֶרֶךְ הַקִּנְיָן לְעִנְיַן מִקָּח וּמִמְכָּר כֵּן הוּא לְעִנְיַן שֻׁתָּפוּת, כַּמְבֹאָר שָׁם בְּסִימָן קע"ו. כִּי בֶּאֱמֶת רָאוּי לָאָדָם לַעֲמֹד בְּדִבּוּרוֹ כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וּמַה שֶׁנִּמְצָאִים שִׁנּוּיִים עַד שֶׁצְּרִיכִין קִנְיָן זֶה נִמְשָׁךְ מֵהָרוּחַ שְׁטוּת שֶׁמִּשָּׁם כָּל הָעֲווֹנוֹת, רַחֲמָנָא לִצְלָן, שֶׁמִּשָּׁם כָּל הַשְּׁקָרִים וְהַשִּׁנּוּיִים שֶׁבָּעוֹלָם. וְעִקַּר הָרוּחַ שְׁטוּת נִמְשָׁךְ מֵהַחָכְמוֹת שֶׁל כָּל אֶחָד מַה שֶּׁנִּדְמֶה לוֹ כְּאִלּוּ יֵשׁ לוֹ אֵיזֶה אֲחִיזָה בְּהַחָכְמָה וְהַיְדִיעָה בִּבְחִינַת רָאִיתָ אִישׁ חָכָם בְּעֵינָיו תִּקְוָה לִכְסִיל מִמֶּנּוּ (מִשְׁלֵי כג). כִּי עִקַּר הַחָכְמָה שֶׁיַּשְֹכִּיל שֶׁרָחוֹק מִמֶּנּוּ הַחָכְמָה בִּבְחִינַת אָמַרְתִּי אֶחְכָּמָה וְהִיא רְחוֹקָה מִמֶּנִּי, כְּמוֹ שֶׁנִּתְבַּאֵר בְּמָקוֹם אַחֵר, כִּי תַּכְלִית הַיְדִיעָה אֲשֶׁר לֹא נֵדַע. וּבֶאֱמֶת כְּבָר מֻרְגָּל זֶה הַלָּשׁוֹן תַּכְלִית הַיְדִיעָה וְכוּ' בְּפִי רֹב בְּנֵי אָדָם יוֹדְעֵי סֵפֶר, וְאַף עַל פִּי כֵן כָּל אֶחָד חָכָם בְּעֵינָיו כְּאִלּוּ כְּבָר הִשִּיג הַכֹּל עַד שֶׁהִגִּיעַ אֶל הַתַּכְלִית שֶׁל הַיְדִיעָה שֶׁהוּא דְּלָא נֵדַע. וּבֶאֱמֶת הוּא כְּסִיל וְאֵינוֹ מֵבִין שֶׁהוּא לֹא הִתְחִיל עֲדַיִן לֵידַע כְּלָל, כִּי בֶּאֱמֶת עִקַּר זֶה הַתַּכְלִית אֲשֶׁר לֹא נֵדַע אֵין מִי שֶׁמַּשִּיגוֹ כִּי אִם הַצַּדִּיק הֶחָכָם הַגָּדוֹל בְּתַכְלִית הַמַּעֲלָה שֶׁיּוֹדֵעַ וְהִשִּיג כְּבָר הַשָּגָה עֲצוּמָה גָּבֹהַּ מְאֹד וְכוּ', עַד שֶׁהִגִּיעַ אֶל הַתַּכְלִית אֲשֶׁר לֹא נֵדַע, אֲבָל שְׁאָר בְּנֵי אָדָם אֲפִלּוּ הַחֲכָמִים הַגְּדוֹלִים אֵינָם יוֹדְעִים כְּלָל בִּפְשִׁיטוּת, מִכָּל שֶׁכֵּן סְתַם בְּנֵי אָדָם שֶׁאֵינָם יוֹדְעִים כְּלָל, בְּוַדַּאי הֵם רְחוֹקִים מְאֹד מֵהַתַּכְלִית הַיְדִיעָה הַזֹּאת רַק צְרִיכִים לֵידַע שֶׁעֲדַיִן אֵינָם יוֹדְעִים בִּפְשִׁיטוּת שׁוּם דָּבָר (וְיֵשׁ הַרְבֵּה לְדַבֵּר בָּזֶה וְעַיֵּן בְּמָקוֹם אַחֵר). וְכָל הָרַמָּאוּת וְהַשִּׁנּוּיִים נִמְשָׁכִין רַק מֵהַחָכְמוֹת שֶׁל כָּל אֶחָד שֶׁבֶּאֱמֶת הַכֹּל הוּא רוּחַ שְׁטוּת מַמָּשׁ, כִּי עִקַּר כָּל הַשִּׁנּוּיִים וְהָרַמָּאוּת שֶׁל כָּל אֶחָד הוּא מֵחֲמַת שֶׁאוֹמֵר בְּדַעְתּוֹ שֶׁיּוֹדֵעַ בְּאֵיזֶה דָּבָר יַרְוִיחַ עַד שֶׁאוֹמֵר שֶׁעַל יְדֵי שֶׁיְּשַׁנֶּה דִּבּוּרוֹ אוֹ יַעֲשֶֹה רַמָּאוּת יַרְוִיחַ בְּהָעֵסֶק, כִּי בְּוַדַּאי אֵין אָדָם מְשַׁנֶּה דִּבּוּרוֹ, מִכָּל שֶׁכֵּן לַעֲשֹוֹת רַמָּאוּת כִּי אִם בִּשְׁבִיל אֵיזֶה רֶוַח שֶׁנִּדְמֶה לוֹ. וְכָל זֶה מֵחֲמַת שֶׁהוּא חָכָם בְּעֵינָיו בְּחִינַת חָכָם לְהָרַע. וּבֶאֱמֶת הַכֹּל שְׁטוּת, כִּי לֹא יַחְרוֹךְ רְמִיָּה צֵידוֹ, וְעַל יְדֵי הַשִּׁנּוּי וְהָרַמָּאוּת לֹא יַרְוִיחַ וְלֹא יַצְלִיחַ כְּלָל, כִּי אֵין אָדָם יוֹדֵעַ בַּמֶּה מִשְֹתַּכֵּר רַק הָעֹשֶׁר וְהַכָּבוֹד מִלְּפָנָיו יִתְבָּרַךְ, כִּי לֹא מִמּוֹצָא וּמִמַּעֲרָב וְכוּ', כִּי אֱלֹקִים שׁוֹפֵט זֶה יַשְׁפִּיל וְזֶה יָרִים. וְעִקַּר הָרֶוַח וְהָעֲשִׁירוּת וְהַפַּרְנָסָה הוּא רַק מֵהַמַּקִּיפִים שֶׁבְּיָם הַחָכְמָה שֶׁנִּמְשָׁכִין עַל יְדֵי הַדַּעַת הַנַּ"ל שֶׁמְּקַבְּלִין מֵהָרַבִּי הָאֱמֶת וּמֵאִיר כָּל אֶחָד בַּחֲבֵרוֹ. שֶׁאֵלּוּ הַמַּקִּיפִים שָׁרְשָׁם בְּחִינַת הַמַּקִּיפִים הָעֶלְיוֹנִים, שֶׁהֵם בְּחִינַת תַּכְלִית הַיְדִיעָה אֲשֶׁר לֹא נֵדַע שֶׁמַּשִּיג הָרַבִּי הָאֱמֶת בְּתַכְלִית תַּכְלִית הַשְּׁלֵמוּת וְכוּ'. נִמְצָא, שֶׁעִקַּר הַשִּׁנּוּיִים הוּא מֵחֲמַת הָרוּחַ שְׁטוּת, מֵחֲמַת שֶׁאֵין עוֹסְקִים בַּדַּעַת הַנַּ"ל לְהַמְשִׁיךְ הַמַּקִּיפִים שֶׁמִּשָּׁם כָּל הַפַּרְנָסָה בֶּאֱמֶת כַּנַּ"ל וְעַל כֵּן צְרִיכִין לְקִנְיָן. וְרֹב הַקִּנְיָנִים הֵם בַּבְּגָדִים שֶׁהוּא קִנְיַן סוּדָר, כִּי הַבְּגָדִים הֵם בִּבְחִינַת הַמַּקִּיפִים כַּיָּדוּעַ וְעַל כֵּן עַל יְדֵי קִנְיַן סוּדָר שֶׁהוּא בַּבְּגָדִים בְּחִינַת מַקִּיפִים, עַל יְדֵי זֶה מִתְקַיֵּם הַמִּקָּח שֶׁלֹּא יְשַׁנּוּ עוֹד, כִּי שָׁם בִּבְחִינַת הַמַּקִּיפִים אֵין שׁוּם שִׁנּוּי, כִּי שָׁם שֹׁרֶשׁ הַדַּעַת הַנַּ"ל שֶׁצָּרִיךְ כָּל אֶחָד לְהָאִיר בַּחֲבֵרוֹ, שֶׁזֶּהוּ הָעִקַּר הַהִתְחַבְּרוּת וְהַשֻּׁתָּפוּת וְשָׁם כָּל הַנְּפָשׁוֹת כְּלוּלִים יַחַד. וְעַל כֵּן עַל יְדֵי זֶה מִתְקַיֵּם הַשֻּׁתָּפוּת שֶׁלֹּא יְשַׁנּוּ עוֹד וְכַנַּ"ל: רָאשֵׁי פְּרָקִים שַׁיָּכִים לְהִלְכוֹת פּוּרִים הַנִּכְלָל בְּהִלְכוֹת שֻׁתָּפִים בְּקַרְקַע עַל פִּי הַתּוֹרָה 'כִּי מְרַחֲמָם יְנַהֲגֵם': "לֹא תֵצֵא כְּצֵאת הָעֲבָדִים", עַיֵּן מַה שֶּׁאִיתָא בַּתִּקּוּנִים. "כִּי בְחִפָּזוֹן יָצָאתָ" וּבְגָלוּתָא בַּתְרָאָה, "כִּי לֹא בְחִפָּזוֹן תֵּצֵאוּ וְכוּ' כִּי הוֹלֵךְ לִפְנֵיכֶם ה' וּמְאַסִּפְכֶם אֱלֹקֵי יִשְֹרָאֵל". רָאשֵׁי תֵּבוֹת, אֵלִיָּהוּ. כִּי הַגְּאֻלָּה תִּהְיֶה עַל יְדֵי אֵלִיָּהוּ שֶׁיָּבוֹא לְבַשֵּר תְּחִלָּה אֶת הַגְּאֻלָּה. 'כִּי הוֹלֵךְ לִפְנֵיכֶם ה'', זֶה בְּחִינַת מָ"ה הֲוָיָה בְּמִלּוּי אַלְפִין בְּגִימַטְרִיָּא מָ"ה. 'וּמְאַסִּפְכֶם אֱלֹקֵי יִשְֹרָאֵל', בְּחִינַת מְלֹא כָל הָאָרֶץ כְּבוֹדוֹ אֱלֹקִים בְּגִימַטְרִיָּא פ"ו, פ"ה עִם הַכּוֹלֵל, בְּחִינַת מַלְכוּת פֶּה, כִּי עִקַּר הַהִתְחַזְּקוּת עַל יְדֵי בְּחִינַת מְלֹא הוּא עַל יְדֵי דִּבּוּר פֶּה שֶׁהוּא שִֹיחָה וּתְפִלָּה וְהִתְבּוֹדְדוּת וּצְעָקָה וְשַׁוְעָה וּתְחִנּוֹת וּפִיּוּסִים וּבַקָּשׁוֹת וְכוּ'. כִּי הַדִּבּוּר הוֹלֵךְ עִם הָאָדָם לְכָל מָקוֹם כְּמוֹ אֵם הַבָּנִים, כְּמוֹ שֶׁמּוּבָא בְּמָקוֹם אַחֵר, כִּי בַּגְּאֻלָּה רִאשׁוֹנָה כְּתִיב, "וְלֹא יָכְלוּ לְהִתְמַהְמֵהַּ". וּבַסּוֹף כְּתִיב, "אִם יִתְמַהְמַהּ חַכֵּה לוֹ וְכוּ'". וְהַכֹּל עַל יְדֵי הַדַּעַת הַנַּ"ל: מָר דְּרוֹר מָרְדְּכַי. נֹטְפוֹת מֹר עוֹבֵר. בְּחִינַת יִרְאָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כָּל תַּלְמִיד חָכָם שֶׁאֵין שִֹפְתוֹתָיו נוֹטְפוֹת מֹר וְכוּ' בִּתְחִלָּה אָמַר מִלְּתָא דִּבְדִיחוּתָא לְשַֹמֵּחַ וּלְפַקֵּחַ דַּעַת הַתַּלְמִידִים, כִּי הוֹרִיד אֶת עַצְמוֹ אֲלֵיהֶם מְאֹד מְאֹד כְּדֵי שֶׁיּוּכְלוּ לְקַבֵּל וְאַחַר כָּךְ יְתִיב בְּאֵימָתָא וְכוּ', כִּי עִקַּר הַמְשָׁכַת הַדַּעַת הַנַּ"ל עַל יְדֵי יִרְאָה. דְּרוֹר לְשׁוֹן חֵרוּת בְּחִינַת אַשְׁרֵךְ אֶרֶץ שֶׁמַּלְכֵּךְ בֶּן חוֹרִין, כְּמוֹ שֶׁמְּבֹאָר שָׁם, בְּחִינַת יוֹם הַכִּפּוּרִים:
"וְאֵלֶּה הַמִּשְׁפָּטִים אֲשֶׁר תָּשִֹים לִפְנֵיהֶם". שֶׁלֹּא תֹּאמַר אֶשְׁנֶה לָהֶם הַפֶּרֶק פַּעַם אַחַת וּשְׁתַּיִם עַד שֶׁתְּהֵא שְׁגוּרָה בְּפִיהֶם וְכוּ' אֶלָּא עֲרֹךְ לִפְנֵיהֶם כְּשֻׁלְחָן הֶעָרוּךְ לִפְנֵי הָאָדָם וְכוּ' וּמוּכָן לֶאֱכֹל, מִכָּל שֶׁכֵּן וְכָל שֶׁכֵּן בְּלִמּוּד שֶׁל קִיּוּם הַתּוֹרָה וּמִצְווֹת וְכוּ'. פָּרָשַׁת מִשְׁפָּטִים קֹדֶם קַבָּלַת הַתּוֹרָה וְאַחַר כָּךְ, כִּי עִקָּר הוּא הַשָּׁלוֹם שֶׁלֹּא יִכְנֹס וְיִסְתַּכֵּל בַּחֲבֵרוֹ לְרָעָה כִּי אִם לְטוֹבָה, שֶׁזֶּהוּ בְּחִינַת וַעֲשֹוּ סְיָג לַתּוֹרָה, כְּמוֹ שֶׁנִּתְבַּאֵר, בִּדְבָרֵינוּ שָׁם בַּפָּרָשָׁה הַנַּ"ל: כִּי מוּבָא בְּסִפְרֵי קֹדֶשׁ שֶׁהַגּוֹרָל שֶׁל הָמָן הוּא שֶׁרָצָה לְהִתְגַּבֵּר כְּנֶגֶד קְדֻשַּׁת יוֹם הַכִּפּוּרִים שֶׁאָז הָיָה הַגּוֹרָל שֶׁל הַכֹּהֵן גָּדוֹל עַל שְׁנֵי הַשְּעִירִים גּוֹרָל אֶחָד לַה' וְגוֹרָל אֶחָד וְכוּ' שֶׁהֵם בְּחִינַת בָּרוּךְ מָרְדְּכַי וְאָרוּר הָמָן, שֶׁהוּא בְּחִינַת עֲזָאזֶל שֶׁיָּנַק מִבְּחִינַת הָרַע שֶׁבְּעֵץ הַדַּעַת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק, "הֲמִן הָעֵץ וְכוּ'". וְעִקַּר הָרַע הַנַּ"ל הוּא בְּחִינַת עז"א ועזא"ל שֶׁהֻשְׁלְכוּ מִשָּׁמַיִם וְחָטְאוּ וְכוּ'. שֶׁכָּל הַקִּטְרוּג שֶׁל אָדָם הָרִאשׁוֹן בְּעֵץ הַדַּעַת נִמְשַׁךְ עַל יָדָם, וְעַל כֵּן עַל יְדֵי הַדַּעַת הַנַּ"ל, שֶׁהוּא בְּחִינַת קְדֻשַּׁת יוֹם הַכִּפּוּרִים, כְּמוֹ שֶׁכָּתוּב שָׁם נִכְנָע הָמָן. וְעַל כֵּן עִקַּר שֵׁם יוֹם טוֹב זֶה הוּא פּוּרִים, עַל שֵׁם הַפּוּר, כִּי בְּיוֹם הַכִּפּוּרִים פּוֹעֲלִין בַּקָּשַׁת סְלַח נָא עַל חֵטְא הַמְרַגְּלִים שֶׁפָּגְמוּ בְּאֶרֶץ יִשְֹרָאֵל וְגָרְמוּ הַחֻרְבָּן וְכוּ', כְּמוֹ שֶׁמּוּבָא שָׁם, כִּי עִקַּר פְּגַם הַמְרַגְּלִים שֶׁנִּכְשְׁלוּ עַל יְדֵי שֶׁהִמְשִׁיכוּ עֲלֵיהֶם הַפַּחַד שֶׁל עֲמָלֵק, כְּמוֹ שֶׁכָּתוּב, "עֲמָלֵק יוֹשֵׁב בְּאֶרֶץ הַנֶּגֶב וְכוּ'". וְלֹא הֶאֱמִינוּ בְּכֹחוֹ שֶׁל מֹשֶׁה שֶׁיָּכוֹל לְהַכְנִיעוֹ. וְאַחַר כָּךְ כְּשֶׁכְּבָר נִגְזַר עֲלֵיהֶם הַגְּזֵרָה לָמוּת בַּמִּדְבָּר רָצוּ אָז לְהִתְגַּבֵּר וּלְהִלָּחֵם, אֲבָל אָז לֹא הוֹעִיל עוֹד. וְאָז נִתְהַפֵּךְ הַדָּבָר שֶׁמֹּשֶׁה בְּעַצְמוֹ הִתְרָה בָּהֶם שֶׁלֹּא יַעֲלוּ שֶׁלֹּא בִּרְשׁוּת, כִּי וְהָעֲמָלֵקִי וְהַכְּנַעֲנִי יוֹשֵׁב בָּהָר וְכוּ', כִּי עֲמָלֵק מֵעוֹלָם רְצוּעָה מַרְדוּת לְיִשְֹרָאֵל. וּבְפוּרִים צְרִיכִין לְתַקֵּן כָּל זֶה, וְעַל כֵּן אִיתָא בַּתִּקּוּנֵי זֹהַר שֶׁפּוּרִים הוּא בְּחִינַת יוֹם כִּפּוּרִים: "הֱווּ מְתוּנִים בַּדִּין". בְּחִינַת כִּי לֹא בְחִפָּזוֹן תֵּצֵאוּ. תִּקּוּן בְּחִינַת כִּי בְחִפָּזוֹן יָצָאתָ וְכוּ', מָרְדְּכַי בְּחִינַת חֵרוּת הַנַּ"ל, שֶׁהוּא הַדַּעַת שֶׁל בֵּן וְתַלְמִיד, שֶׁעַל יְדֵי זֶה מְגַלִּין שֶׁבְּכָל הַנְּפִילוֹת וְהַיְרִידוֹת שֶׁבָּעוֹלָם בִּכְלָלִיּוּת יִשְֹרָאֵל וּבִפְרָטִיּוּת בְּכָל אֶחָד וְאֶחָד מִיִּשְֹרָאֵל אֲפִלּוּ הַקַּל וְהַגָּרוּעַ וְכוּ' מְאֹד מְאֹד. וּבִכְלָלִיּוּת הַזְּמַנִּים וּבִפְרָטִיּוּת בְּשִׁנּוּי הַזְּמַנִּים וְכוּ'. אֲפִלּוּ בְּעִקְּבוֹת מְשִׁיחָא בְּאַחֲרִית הַיָּמִים הָאֵלֶּה שֶׁהוּא בְּחִינַת תֹּקֶף הַהַסְתָּרָה שֶׁבְּתוֹךְ הַסְתָּרָה גַּם שָׁם נִמְצָא ה' יִתְבָּרַךְ וְהַתּוֹרָה שֶׁזֶּהוּ בְּחִינַת אֶסְתֵּר שֶׁהוּא בְּחִינַת וְאָנֹכִי הַסְתֵּר אַסְתִּיר וְכוּ', כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וּשְׁלֵמוּת גְּמַר הַתִּקּוּן עַל יְדֵי בְּחִינַת שְׁתִיקָה הַנַּ"ל. וְעַל כֵּן אָחֲזָה אֶסְתֵּר פֶּלֶךְ הַשְּׁתִיקָה, כְּמוֹ שֶׁכָּתוּב, "אֵין אֶסְתֵּר מַגֶּדֶת". וְכֵן רָחֵל אִמֵּנוּ וּבִנְיָמִין וְשָׁאוּל וְכוּ', כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה: כִּי צְרִיכִין מְתִינוּת גָּדוֹל לְהַמְשָׁכַת הַדַּעַת הַנַּ"ל: לְגֻלְגְּלוֹתָם בְּחִינַת גַלְגַּל הַחוֹזֵר בְּחִינַת מַה שֶּׁמְּבֹאָר עַל דְּרֵידְל, עֶלְיוֹנִים לְמַטָּה תַּחְתּוֹנִים לְמַעְלָה בְּחִינַת מָאן דִּזְעֵיר הוּא רַב מָאן דְּרַב הוּא זְעֵיר, וְזֶה בְּעַצְמוֹ בְּחִינַת גִּלְגּוּלָא דְּנִשְׁמָתִין, כַּמּוּבָא בְּשִֹיחוֹת הָרַ"ן, עַיֵּן שָׁם:
חלקת שתפים הֲלָכָה א, בְּהִלְכוֹת נִזְקֵי שְׁכֵנִים הֲלָכָה א', אוֹת ה'.:
<h2>חלקת שתפים ב:</h2>
<h3>אות כז</h3>
כָּל דָּבָר שֶׁאִם יַחֲלֹק שְׁמוֹ עָלָיו כּוֹפִין לַחֲלֹק וְכוּ'. כָּל חָצֵר שֶׁאֵין בּוֹ אַרְבַּע אַמּוֹת חוּץ אַרְבַּע' אַמּוֹת שֶׁלִּפְנֵי פֶּתַח הַבַּיִת אֵין שְׁמוֹ חָצֵר וְכָל בַּיִת שֶׁאֵין בּוֹ אַרְבַּע' אַמּוֹת אֵין נוֹתְנִין לְפִתְחוֹ אַרְבַּע' אַמּוֹת, עַיֵּן שָׁם:
<h3>אות א</h3>
עַל פִּי הַמְבֹאָר בַּמַּאֲמָר עַל סָבֵי דְּבֵי אַתּוּנָא 'בְּנִי לָן בֵּיתָא בַּאֲוִירָא דְּעָלְמָא' אֲמַר שֵׁם, וְקָם וְתָלָא בֵּין שְׁמַיָּא וְאַרְעָא וְכוּ' בְּסִימָן כ"ח. כִּי עַל יְדֵי הַתּוֹרוֹת הַנְּפוּלוֹת הַבָּאִין מִד' אַלְפִין הַנְּפוּלִים שֶׁמְּקַבְּלִים מִתַּלְמִידֵי חֲכָמִים שֵׁדִין יְהוּדָאִין עַל יָדָם בָּאִים כְּפִירוֹת וְכוּ' וְהַתִּקּוּן לָזֶה הַכְנָסַת אוֹרְחִים צַדִּיקִים תַּלְמִידֵי חֲכָמִים אֲמִתִּיִּים עַל יְדֵי זֶה נֶחְשָׁב כְּאִלּוּ הִקְרִיב תְּמִידִין, תָּמִ"ד הוּא בְּחִינַת הַד' אַלְפִין הַנַּ"ל שֶׁעוֹלִין תָּמִ"ד, דְּהַיְנוּ שֶׁמַּעֲלִין הָאַלְפִין הַנְּפוּלִין שֶׁעַל יָדָם נִבְנֶה בְּחִינַת בַּיִת בַּאֲוִירָא דְּעָלְמָא, כִּי אֵין לָהֶם עַל מַה שֶּׁיִּסְמֹכוּ, אֲבָל עַל יְדֵי תַּלְמִידֵי חֲכָמִים אֲמִתִּיִּים בּוֹנֶה בֵּיתוֹ בֵּין שְׁמַיָּא לְאַרְעָא בִּבְחִינַת אָמַר שֵׁם וְקָם וְתָלָא בֵּין שְׁמַיָּא לְאַרְעָא כוּ', עַיֵּן שָׁם. וְעַל יְדֵי זֶה זוֹכִין לֶאֱמוּנָה וּמְתַקֵּן וּמַכְנִיעַ הַכְּפִירוֹת וְכוּ', עַיֵּן שָׁם כָּל זֶה הֵיטֵב:
<h3>אות ב</h3>
וְעַל כֵּן שִׁעוּר בַּיִת לְכָל דָּבָר הוּא אַרְבַּע אַמּוֹת, כִּי כָּל אֶחָד צָרִיךְ לִבְנוֹת בֵּיתוֹ בִּקְדֻשָּׁה שֶׁיִּהְיֶה בֵּיתוֹ בִּבְחִינַת בַּיִת הַנִּבְנֶה בֵּין שְׁמַיָּא לְאַרְעָא שֶׁלֹּא יִהְיֶה, חַס וְשָׁלוֹם, בִּבְחִינַת בַּיִת בַּאֲוִירָא דְּעָלְמָא שֶׁהוּא מְקוֹם הַחִיצוֹנִים שֶׁהֵם אֲוִירָא דְּעָלְמָא כַּנַּ"ל. כִּי עִקַּר בִּנְיַן הַבַּיִת הוּא כְּדֵי לְהִשָּׁמֵר מֵהֶם, כִּי הַבַּיִת הוּא מָקוֹם מְשֻׁמָּר מֵהַחִיצוֹנִים שֶׁמְּקוֹמָן בַּאֲוִירָא דְּעָלְמָא, וּבַבַּיִת נִסְתָּרִין מֵהֶם, כִּי הַבַּיִת הוּא מָקוֹם מְשֻׁמָּר מֵהַחִיצוֹנִים שֶׁשּׁוֹרִים בַּחוּץ שֶׁהֵם בְּחִינַת אֲוִירָא דְּעָלְמָא וְעַל כֵּן עִקַּר בִּנְיַן הַבַּיִת הוּא עַל יְדֵי בְּחִינַת הַד' אַלְפִין הַנַּ"ל בַּקְּדֻשָּׁה שֶׁהֵם בְּחִינַת חָכְמוֹת הַתּוֹרָה הַקְּדוֹשָׁה בִּבְחִינַת בְּחָכְמָה יִבָּנֶה בָּיִת וְכוּ' (מִשְׁלֵי כד), כִּי עִקַּר בִּנְיַן הַבַּיִת בְּחָכְמָה כַּמּוּבָא בְּדִבְרֵי רַבֵּנו זִכְרוֹנוֹ לִבְרָכָה בְּמָקוֹם אַחֵר (סִימָן רסו). וְזֶה בְּחִינַת בְּרֵאשִׁית בָּרָא אֱלֹקִים אֶת הַשָּׁמַיִם וְאֶת הָאָרֶץ, כִּי הַתְחָלַת הַתּוֹרָה בְּ'ב', כִּי עִקַּר בִּנְיַן הַבַּיִת הוּא עַל יְדֵי חָכְמוֹת הַתּוֹרָה הַקְּדוֹשָׁה. וְזֶהוּ "בְּרֵאשִׁית", כִּי רֵאשִׁית חָכְמָה (תְּהִלִּים קיא). וְזֶהוּ בְּרֵאשִׁית - בֵּי"ת רֵאשִׁית בְּחִינַת בְּחָכְמָה יִבָּנֶה בָּיִת. וּבַיִת כָּזֶה הוּא בְּחִינַת בַּיִת הַנִּבְנֶה בֵּין שְׁמַיָּא לְאַרְעָא כַּנַּ"ל. וְזֶהוּ, "בְּרֵאשִׁית בָּרָא אֱלֹקִים אֶת הַשָּׁמַיִם וְאֶת הָאָרֶץ". בְּחִינַת בַּיִת הַנִּבְנֶה בְּחָכְמָה דְּקָאִים בֵּין שְׁמַיָּא לְאַרְעָא וְזֶהוּ אֲמַר שֵׁם וְכוּ', כִּי אוֹרָיְתָא שְׁמָא דְּקֻדְשָׁא בְּרִיךְ הוּא. וּבַיִת הַנִּבְנֶה עַל יְדֵי חָכְמַת הַתּוֹרָה עַל יְדֵי ד' אַלְפִין דִּקְדֻשָּׁה הַנַּ"ל הוּא בְּחִינַת בַּיִת הַנִּבְנֶה בְּשֵׁם ה', וְעַל יְדֵי זֶה הַבַּיִת מְשֻׁמָּר מִן הַחִיצוֹנִים שֶׁהֵם בְּחִינַת אֲוִירָא דְּעָלְמָא כַּנַּ"ל, כִּי הַבַּיִת הַנִּבְנֶה בְּחָכְמָה עַל יְדֵי בְּחִינַת הַד' אַלְפִין הַנַּ"ל, כַּמְבֹאָר בַּמַּאֲמָר הַנַּ"ל, עַל יְדֵי זֶה מְתַקְּנִין וּמַעֲלִין הָאַלְפִין הַנְּפוּלִין וְעַל יְדֵי זֶה נִכְנָעִין הַקְּלִפּוֹת וְהַכְּפִירוֹת בְּחִינַת אֲוִירָא דְּעָלְמָא כַּנַּ"ל. וְעַל כֵּן שִׁעוּר הַבַּיִת אַרְבַּע אַמּוֹת, כִּי אַרְבַּע' אַמּוֹת זֶה בְּחִינַת הַד' אַלְפִין הַנַּ"ל, כַּמּוּבָא וְצָרִיךְ שֶׁיִּהְיֶה בְּהַבַּיִת אַרְבַּע' אַמּוֹת כְּדֵי לְהַמְשִׁיךְ בְּתוֹכוֹ הַד' אַלְפִין הַנַּ"ל בִּבְחִינַת בְּחָכְמָה יִבָּנֶה בָּיִת כְּדֵי שֶׁיִּהְיֶה בַּיִת קַיָּם וּמְשֻׁמָּר וְכוּ' כַּנַּ"ל. כְּדֵי שֶׁלֹּא יִהְיֶה, חַס וְשָׁלוֹם, בִּבְחִינַת אֲוִירָא דְּעָלְמָא כַּנַּ"ל, כִּי עִקַּר הַבַּיִת בִּשְׁבִיל שְׁמִירָה מִן הַחִיצוֹנִים שֶׁנֶּאֱחָזִים בַּחוּץ בִּבְחִינַת אֲוִירָא דְּעָלְמָא כַּנַּ"ל:
<h3>אות ג</h3>
וְזֶה בְּחִינַת מְזוּזָה, בְּחִינַת ד' גְּדוֹלָה דְּאֶחָד שֶׁקּוֹבְעִין בְּפֶתַח הַבַּיִת, כִּי פֶּתַח הַבַּיִת הִיא בְּחִינַת אֱמוּנָה שֶׁהוּא בְּחִינַת פֶּתַח כַּיָּדוּעַ וְזֶה בְּחִינַת אַרְבַּע אַמּוֹת שֶׁנּוֹתְנִין לִפְנֵי פֶּתַח הַבַּיִת כְּשֶׁיֵּשׁ בְּהַבַּיִת אַרְבַּע אַמּוֹת. וְאָמְרוּ רַבּוֹתֵינוּ זִכְרוֹנָם לִבְרָכָה, כְּדֵי לְפָרֵק שָׁם מַשָּאוֹ. כִּי פֶּתַח הַבַּיִת הִיא בְּחִינַת אֱמוּנָה. וּכְשֶׁיֵּשׁ בְּהַבַּיִת אַרְבַּע אַמּוֹת שֶׁהוּא בְּחִינַת ד' אַלְפִין הַנַּ"ל אֲזַי עַל יְדֵי זֶה נִתְתַּקֵּן בְּחִינַת הָאֱמוּנָה כַּנַּ"ל וּמַכְנִיעִין הַכְּפִירוֹת הַבָּאִין מֵאֲוִירָא דְּעָלְמָא כַּנַּ"ל. וְעַל כֵּן הַפֶּתַח שֶׁהוּא בְּחִינַת אֱמוּנָה נוֹתְנִים לִפְנֵי הַפֶּתַח גַּם כֵּן אַרְבַּע אַמּוֹת כְּנֶגֶד ד' אַלְפִין הַנַּ"ל, כִּי עִקַּר הָאֱמוּנָה שֶׁהוּא בְּחִינַת פֶּתַח עִקַּר תִּקּוּנָהּ עַל יְדֵי ד' אַלְפִין הַנַּ"ל. וְעַל יְדֵי זֶה יֵשׁ לָהּ כֹּחַ לְבָרֵר וּלְהַכְנִיעַ כָּל הַכְּפִירוֹת הַנֶּאֱחָזִין בַּאֲוִירָא דְּעָלְמָא. וְזֶה מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה, כְּדֵי לְפָרֵק שָׁם מַשָּאוֹ. 'מַשָּאוֹ' זֶה בְּחִינַת כְּפִירוֹת, כַּמּוּבָא בְּדִבְרֵי רַבֵּנוּ זִכְרוֹנוֹ לִבְרָכָה (שִׁיחוֹת הָרַ"ן דַף י"ג עָמוּד ב) מִפָּסוּק מַשַּאֲכֶם וְדָרְשׁוּ רַבּוֹתֵינוּ זִכְרוֹנָם לִבְרָכָה, מְלַמֵּד, שֶׁהָיוּ אֶפִּיקוֹרְסִים, עַיֵּן שָׁם. כִּי כָּל הַמַּשָּא וּמַתָּן הַכֹּל הוּא כְּדֵי לְבָרֵר הַנִּיצוֹצוֹת שֶׁיֵּשׁ שָׁם מֵהַחִיצוֹנִים וְהַסִּטְרָא אָחֳרָא. וְעִקַּר הַסִּטְרָא אָחֳרָא הוּא כְּפִירוֹת וְעַל כֵּן עִקַּר הַמַּשָּא וּמַתָּן הוּא עַל יְדֵי בְּחִינַת אֱמוּנָה בִּבְחִינַת נָשָֹאתָ וְנָתַתָּ בֶּאֱמוּנָה, (כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שַׁבָּת לא), כִּי עִקַּר תִּקּוּן וּבֵרוּר הַמַּשָּא וּמַתָּן הוּא עַל יְדֵי אֱמוּנָה וְעִיקָר בִּירוּר הָאֱמוּנָה הִיא דַּיְּקָא עַל יְדֵי בְּחִינַת הַד' אַלְפִין הַנַּ"ל שֶׁעַל יְדֵי זֶה נִתְחַזֵּק הָאֱמוּנָה וְיֵשׁ לָהּ כֹּחַ לְבָרֵר וּלְהַכְנִיעַ הַכְּפִירוֹת הַנֶּאֱחָזִין בְּכָל דָּבָר כַּנַּ"ל וְזֶה שֶׁנּוֹתְנִין אַרְבַּע אַמּוֹת לִפְנֵי הַפֶּתַח שֶׁהִיא בְּחִינַת אֱמוּנָה כְּדֵי לְפָרֵק שָׁם מַשָּאוֹ כְּדֵי לְהַכְנִיעַ הַכְּפִירוֹת הַנֶּאֱחָזִין בְּהַמַּשָּא וּמַתָּן שֶׁהֵם בְּחִינַת מַשְֹאוֹי כַּנַּ"ל, וְעַל יְדֵי הַפֶּתַח שֶׁהִיא בְּחִינַת אֱמוּנָה מַכְנִיעִין הַכְּפִירוֹת עַל יְדֵי הָאַרְבַּע' אַמּוֹת שֶׁהֵם בְּחִינַת ד' אַלְפִין הַנַּ"ל שֶׁעַל יָדָם זוֹכִין לֶאֱמוּנָה וּמַכְנִיעִין הַכְּפִירוֹת כַּנַּ"ל:
<h3>אות ד</h3>
וְזֶהוּ גַּם כֵּן בְּחִינַת אַרְבַּע אַמּוֹת שֶׁל הֶחָצֵר, כִּי הֶחָצֵר הוּא שְׁמִירָה לְהַבַּיִת. וְהֶחָצֵר בִּכְלָל הוּא בְּחִינַת אֱמוּנָה שֶׁהוּא שְׁמִירָה לְהַבַּיִת שֶׁהוּא בְּחִינַת חָכְמָה. כִּי הֶחָצֵר לִפְנֵי הַבָּתִּים, כִּי מִקֹּדֶם צְרִיכִין לִכָּנֵס לֶחָצֵר שֶׁהוּא בְּחִינַת אֱמוּנָה וְאַחַר כָּךְ אֶל הַבַּיִת שֶׁהוּא בְּחִינַת חָכְמָה וְעַל כֵּן גַּם שִׁעוּר הֶחָצֵר אַרְבַּע' אַמּוֹת כְּנֶגֶד הַד' אַלְפִין הַנַּ"ל, כִּי עִקַּר הָאֱמוּנָה עַל יְדֵי הַד' אַלְפִין הַנַּ"ל שֶׁעִקַּר בִּנְיַן הַבַּיִת עַל יָדָם וְעַל כֵּן חֲצֵרוֹ שֶׁל אָדָם קוֹנֶה לוֹ שֶׁלֹּא מִדַּעְתּוֹ, כִּי כָּל הַקִּנְיָנִים עַל יְדֵי הָאֱמוּנָה כַּנַּ"ל שֶׁהִיא מְבָרֶרֶת הַכֹּל, שֶׁזֶּהוּ עִקַּר הַמַּשָּא וּמַתָּן כַּנַּ"ל וְעַל כֵּן הֶחָצֵר שֶׁהוּא בְּחִינַת אֱמוּנָה קוֹנָה לְהָאָדָם כָּל הַקִּנְיָנִים, כִּי תֵּכֶף כְּשֶׁבָּאִין הַחֲפָצִים שֶׁל הַמַּשָּא וּמַתָּן לְתוֹךְ חֲצֵרוֹ עַל יְדֵי זֶה נִתְבָּרְרִין עַל יְדֵי בְּחִינַת אֱמוּנָה, שֶׁהוּא בְּחִינַת חָצֵר כַּנַּ"ל, וְעַל יְדֵי זֶה נִקְנִין לוֹ, כִּי עִקַּר כָּל הַקִּנְיָנִים עַל יְדֵי בְּחִינָה זוֹ עַל יְדֵי בְּחִינַת אֱמוּנָה שֶׁמְּבָרֶרֶת הַכֹּל, וְעַל יְדֵי זֶה נִקְנִין כָּל הַקִּנְיָנִים מֵאֶחָד לַחֲבֵרוֹ כְּפִי מַה שֶּׁזּוֹכֶה כָּל אֶחָד וְאֶחָד בְּכָל יוֹם וָיוֹם לְהַעֲלוֹת וּלְבָרֵר אֵיזֶה דָּבָר, וְעַל יְדֵי זֶה נִקְנֶה הַדָּבָר אֵלָיו וְעִקַּר הַבֵּרוּר עַל יְדֵי אֱמוּנָה שֶׁהִיא בְּחִינַת חָצֵר כַּנַּ"ל. וְעִקָּר עַל יְדֵי בְּחִינַת הַד' אַלְפִין הַנַּ"ל, שֶׁעַל יְדֵי זֶה יֵשׁ כֹּחַ לְהָאֱמוּנָה לְבָרֵר כַּנַּ"ל וְכַמְבֹאָר מִזֶּה גַּם בְּמָקוֹם אַחֵר, כִּי הֶחָצֵר לִפְנֵי הַבָּתִּים, כִּי הַבַּיִת הוּא הֵפֶךְ לְגַמְרֵי מֵאֲוִירָא דְּעָלְמָא, כִּי שָׁם עִקַּר בְּחִינַת הַד' אַלְפִין הַנַּ"ל בִּבְחִינַת בְּחָכְמָה יִבָּנֶה בָּיִת כַּנַּ"ל, אֲבָל הֶחָצֵר הוּא פָּתוּחַ לַאֲוִירָא דְּעָלְמָא, רַק שֶׁמֻּקָּף מְחִצּוֹת, וְזֶה בְּחִינַת הָאֱמוּנָה שֶׁסְּמוּכָה אֶל הַחוּץ כְּדֵי לְבָרֵר בֵּרוּרִים מֵאֲוִירָא דְּעָלְמָא בִּבְחִינַת זֹאת יְרוּשָׁלַיִם בְּתוֹךְ הַגּוֹיִם שַֹמְתִּיהָ וְכוּ', כַּמְבֹאָר וּמוּבָן בְּכַמָּה מְקוֹמוֹת. וְזֶה בְּחִינַת פֶּתַח הַבַּיִת שֶׁסְּמוּכָה לַחוּץ גַּם כֵּן לַאֲוִירָא דְּעָלְמָא וְשָׁם עִקַּר הַבֵּרוּר. וְעַל כֵּן צְרִיכִין שָׁם שְׁמִירָה מִן הַחִיצוֹנִים מִבְּחִינַת אֲוִירָא דְּעָלְמָא, כַּמּוּבָא וְכַנַּ"ל. וְזֶה בְּחִינַת מְזוּזָה ד' גְּדוֹלָה דְּאֶחָד כַּנַּ"ל, כִּי עִקַּר הַשְּׁמִירָה מֵאֲוִירָא דְּעָלְמָא, שֶׁהֵם הַחִיצוֹנִים וְהַסִּטְרָא אָחֳרָא הוּא רַק עַל יְדֵי בְּחִינַת הַד' אַלְפִין הַנַּ"ל, שֶׁהֵם בְּחִינַת אַרְבַּע אַמּוֹת, ד' גְּדוֹלָה דְּאֶחָד שֶׁהוּא בְּחִינַת שֵׁם ה' כַּנַּ"ל בִּבְחִינַת אֲמַר שֵׁם וְכוּ' וְכַנַּ"ל:
<h3>אות ה</h3>
וְזֶהוּ עִנְיַן כָּל הַחֲפָצִים שֶׁהֵם כָּל הַקִּנְיָנִים וְהַמַּשָּא וּמַתָּן שֶׁהָאָדָם יוֹצֵא לַחוּץ וְנוֹשֵֹא וְנוֹתֵן וּמְבָרֵר בֵּרוּרִים, עַל יְדֵי זֶה וּמֵבִיא הַכֹּל אֶל הֶחָצֵר וּמְפָרֵק מַשָּאוֹ לִפְנֵי פֶּתַח הַבַּיִת, כִּי שָׁם עִקַּר הַבֵּרוּר, שֶׁזֶּהוּ עִקַּר כָּל הַקִּנְיָנִים וְהַמַּשָּא וּמַתָּן וְעַל כֵּן הֶחָצֵר קוֹנָה כַּנַּ"ל. וְזֶהוּ בְּחִינַת אַרְבַּע אַמּוֹת שֶׁל הֶחָצֵר וְשֶׁלִּפְנֵי פֶּתַח הַבַּיִת, שֶׁהֵם בְּחִינַת ד' אַלְפִין כַּנַּ"ל. וְכָל זֶה דַּוְקָא כְּשֶׁיֵּשׁ בַּבַּיִת אַרְבַּע אַמּוֹת. כִּי בְּלֹא זֶה אֵינוֹ נִקְרָא בַּיִת, כִּי עִקַּר בְּחִינַת הַד' אַלְפִין הַנַּ"ל הֵם בִּבְחִינַת בַּיִת כַּנַּ"ל וְעִקַּר הַבַּיִת נִבְנֶה עַל יָדָם כַּנַּ"ל וְאָז דַּיְקָא יֵשׁ כֹּחַ לִבְחִינַת פֶּתַח הַבַּיִת וְהֶחָצֵר שֶׁהֵם בְּחִינַת אֱמוּנָה לְבָרֵר. וְעַל כֵּן נוֹתְנִים לָהֶם גַּם כֵּן אַרְבַּע אַמּוֹת, כִּי הֵם מְקַבְּלִין מִד' אַלְפִין הַנַּ"ל, כִּי עִקַּר כֹּחַ הָאֱמוּנָה לְבָרֵר עַל יְדֵי בְּחִינַת הַד' אַלְפִין כַּנַּ"ל:
<h3>אות ז</h3>
וְזֶה בְּחִינַת 'כָּל שֶׁאִלּוּ יַחֲלֹק שְׁמוֹ עָלָיו' שְׁמוֹ דַּיְקָא, כִּי עִקָּר הוּא הַשֵּׁם בִּבְחִינַת אֲמַר שֵׁם וְקָם וְתָלָא בֵּין שְׁמַיָּא לְאַרְעָא. כִּי הַבַּיִת הַנִּבְנֶה עַל יְדֵי בְּחִינַת הַד' אַלְפִין הַנַּ"ל שֶׁהֵם בְּחִינַת אַרְבַּע אַמּוֹת כַּנַּ"ל. זֶה בְּחִינַת בַּיִת הַנִּבְנֶה בְּשֵׁם ה' בְּחִינַת מְזוּזָה כַּנַּ"ל (כִּי שֵׁם בְּחִינַת מַלְכוּת עִקָּרוֹ עַל יְדֵי בְּחִינַת הַד' אַלְפִין כַּיָּדוּעַ), כִּי עִקַּר הַשֵּׁם הוּא בִּבְחִינַת בַּיִת, בִּבְחִינַת וְנָתַתִּי לָהֶם בְּבֵיתִי וּבְחוֹמֹתַי יָד וָשֵׁם (יְשַׁעְיָה נו), כִּי אֲוִירָא דְּעָלְמָא הַנַּ"ל אֵין לָהֶם שֵׁם בִּבְחִינַת לֹא שֵׁם לוֹ וְכוּ' (אִיּוֹב יז), בִּבְחִינַת וְשֵׁם רְשָׁעִים יִרְקָב (מִשְׁלֵי כא) וְזֶה בְּחִינַת שֶׁהַדֶּרֶךְ מְמַעֶטֶת אֶת הַשֵּׁם, כִּי מֵחֲמַת שֶׁנּוֹסֵעַ בַּדֶּרֶךְ וְנָע וָנָד בַּאֲוִירָא דְּעָלְמָא, עַל יְדֵי כָּךְ נִתְמַעֵט הַשֵּׁם, כִּי עִקַּר הַשֵּׁם בַּבַּיִת כַּנַּ"ל. וְזֶה שֶׁהִבְטִיחַ ה' יִתְבָּרַךְ לְאַבְרָהָם "וַאֲגַדְּלָה שְׁמֶךָ". כְּמוֹ שֶׁפֵּרֵשׁ רַשִּׁ"י שָׁם: לְפִי שֶׁהַדֶּרֶךְ מְמַעֶטֶת אֶת הַשֵּׁם וְכוּ'. כִּי בֶּאֱמֶת הַצַּדִּיק הָאֱמֶת אַף עַל פִּי שֶׁנּוֹסֵעַ בַּדֶּרֶךְ וְנָע וָנָד בַּאֲוִיר הָעוֹלָם, עִם כָּל זֶה הַכֹּל לְטוֹבַת הָעוֹלָם כְּדֵי לְבָרֵר מִשָּׁם נִיצוֹצוֹת הַקְּדוֹשִׁים שֶׁנָּעִים וְנָדִים בַּאֲוִירָא דְּעָלְמָא. וּבִשְׁבִיל זֶה עִקַּר הִלּוּכוֹ וּנְסִיעָתוֹ. וְעַל יְדֵי זֶה שֶׁזּוֹכֶה לְבָרְרָם עַל יְדֵי זֶה, אַדְּרַבָּא, יִגְדַּל שְׁמוֹ בְּיוֹתֵר, כִּי נִתְגַּדֵּל שֵׁם ה' עַל יְדֵי זֶה עַל יְדֵי שֶׁמְּלַקֵּט וּמַעֲלֶה אֵלּוּ הַנִּיצוֹצוֹת וְעַל יְדֵי זֶה יִגְדַּל שְׁמוֹ גַּם כֵּן וְזֶהוּ בְּחִינַת הַכְנָסַת אוֹרֵחַ תַּלְמִיד חָכָם הַמְבֹאָר בַּמַּאֲמָר הַנַּ"ל, שֶׁעַל יְדֵי זֶה בּוֹנֶה בֵּיתוֹ בֵּין שְׁמַיָּא לְאַרְעָא, בִּבְחִינַת אֲמַר שֵׁם, 'וְקָם וְתָלָא בֵּין שְׁמַיָּא לְאַרְעָא כַּנַּ"ל' וּמַכְנִיעַ בְּחִינַת אֲוִירָא דְּעָלְמָא כַּנַּ"ל. כִּי זֶה הָאִישׁ קָדוֹשׁ הָעוֹבֵר תָּמִיד וְהוּא נוֹסֵעַ בַּאֲוִירָא דְּעָלְמָא בִּשְׁבִיל תִּקּוּן הָעוֹלָם כַּנַּ"ל. שֶׁזּוֹכֶה אֶחָד לְהַכְנִיס הָאוֹרֵחַ הַקָּדוֹשׁ הַזֶּה לְתוֹךְ בֵּיתוֹ וְזֶה הָאוֹרֵחַ הַנַּ"ל מַכְנִיס כָּל הַנִּיצוֹצוֹת הַקְּדוֹשִׁים וְכָל הַנְּפָשׁוֹת שֶׁהֶעֱלָה מִבַּחוּץ וְהוּא מַכְנִיס כֻּלָּם לְתוֹךְ הַבַּיִת, כִּי כֻּלָּם צְרִיכִים לֶאֱסֹף וְלִכְנֹס הַבַּיְתָה, כִּי זֶה עִקַּר תִּקּוּנָם לִכְנֹס מִבַּחוּץ מֵאֲוִירָא דְּעָלְמָא לְתוֹךְ הַבַּיִת וְעַל כֵּן עַל יְדֵי זֶה זוֹכֶה זֶה הַמַּכְנִיס אוֹרְחִים כָּאֵלּוּ, לְהַכְנִיעַ הַכְּפִירוֹת הַבָּאִין מֵאֲוִירָא. וְזוֹכֶה שֶׁיִּבָּנֶה בֵּיתוֹ בֵּין שְׁמַיָּא לְאַרְעָא עַל יְדֵי שֵׁם ה' בְּחִינַת ד' אַלְפִין הַנַּ"ל, כִּי שֵׁם ה' יִגְדַּל עַל יְדֵי הַנִּיצוֹצוֹת הַנַּ"ל שֶׁהִכְנִיס לְתוֹךְ הַבַּיִת עַל יְדֵי שֶׁהִכְנִיס הָאוֹרֵחַ הַצַּדִּיק כַּנַּ"ל, כִּי הָעִקָּר הוּא הַשֵּׁם, כִּי הַשֵּׁם הוּא הַחִיּוּת שֶׁל כָּל דָּבָר בִּבְחִינַת 'נֶפֶשׁ חַיָּה הוּא שְׁמוֹ'. וְעִקַּר תִּקּוּן הַנִּיצוֹצוֹת שֶׁנָּפְלוּ הוּא לְהַחֲזִיר לָהֶם אֶת שְׁמָם וְעַל יְדֵי זֶה חוֹזְרִים וְנִכְלָלִים בְּשֵׁם ה'. וְזֶהוּ בְּחִינַת אֲבֵדַת הַשֵּׁם שֶׁהָרָשָׁע אוֹבֵד וְשׁוֹכֵחַ שְׁמוֹ לְאַחַר מִיתָתוֹ וְעִקַּר תִּקּוּנוֹ כְּשֶׁיַּחֲזֹר לִשְׁמוֹ שֶׁהוּא הַנֶּפֶשׁ וְהַחִיּוּת, שֶׁעַל יְדֵי זֶה מַמְשִׁיךְ הַחִיּוּת מִשֵּׁם ה'. וְעַל כֵּן שִׁעוּר הַחֲלֻקָּה שֶׁל כָּל דָּבָר הוּא שֶׁאִם יַחֲלֹק שְׁמוֹ עָלָיו, אַךְ עִקַּר הַשֵּׁם הוּא בִּבְחִינַת בַּיִת כַּנַּ"ל. וְעַל כֵּן שִׁעוּר הַבַּיִת וְהֶחָצֵר אַרְבַּע' אַמּוֹת. שֶׁהֵם בְּחִינַת ד' אַלְפִין הַנַּ"ל, שֶׁהֵם בְּחִינַת שֵׁם ה' כַּנַּ"ל, שֶׁעַל יְדֵי זֶה עִקַּר בִּנְיַן הַבַּיִת דִּקְדֻשָּׁה. בִּבְחִינַת אֲמַר שֵׁם וְקָם וְתָלָא בֵּין שְׁמַיָּא לְאַרְעָא כַּנַּ"ל, וְעַל כֵּן כָּל הַנַּחֲלָה שֶׁל אָדָם נִקְרָא שֵׁם, כְּמוֹ שֶׁכָּתוּב, "יָקוּם עַל שֵׁם אָחִיו". וְדָרְשׁוּ רַבּוֹתֵינוּ זִכְרוֹנָם לִבְרָכָה, לְנַחֲלָה. כִּי כָּל הַמָּמוֹן וְהַחֲפָצִים שֶׁל אָדָם הֵם בְּחִינַת שֵׁם, כַּמְבֹאָר בְּדִבְרֵי רַבֵּנוּ זִכְרוֹנוֹ לִבְרָכָה בְּמָקוֹם אַחֵר (סִימָן נט) וְעִקָּר הוּא הַבַּיִת, כִּי זֶה עִקַּר הַנַּחֲלָה וְשָׁם עִקַּר הַשֵּׁם בִּבְחִינַת וְנָתַתִּי לָהֶם בְּבֵיתִי וּבְחוֹמֹתַי יָד וָשֵׁם כַּנַּ"ל: הֲלָכָה ג בְּהִלְכוֹת נִזְקֵי שְׁכֵנִים הֲלָכָה ג':
<h2>חֲלֻקַּת שֻׁתָּפִים ד:</h2>
<h3>אות ז</h3>
אֵין חוֹלְקִין הֶחָצֵר עַד שֶׁיְּהֵא בּוֹ כְּדֵי אַרְבַּע אַמּוֹת לָזֶה וְלָזֶה. וְגַם אַרְבַּע אַמּוֹת לְכָל פֶּתַח וּפֶתַח לְפָרֵק שָׁם מַשָּאוֹ:
<h3>אות א</h3>
כִּי אִיתָא בְּהַתּוֹרָה הַמַּתְחֶלֶת "תְּהֹמֹת יְכַסְיֻמוּ" וְכוּ' (סִימָן ט) עַל פָּסוּק צֹהַר תַּעֲשֶֹה לַתֵּבָה וְכוּ', עַיֵּן שָׁם. וְהַכְּלָל שֶׁכְּשֶׁהָאָדָם מְשֻׁקָּע בְּחֹשֶׁךְ וְאֵינוֹ יָכוֹל לָצֵאת אֲזַי עִקַּר תַּקָּנָתוֹ שֶׁיַּמְשִׁיךְ עַצְמוֹ לְהָאֱמֶת. וְיַבִּיט רַק עַל הָאֱמֶת לַאֲמִתּוֹ וְכֵן בִּתְפִלָּה כְּשֶׁהָאָדָם עוֹמֵד לְהִתְפַּלֵּל. וַאֲזַי הַקְּלִפּוֹת מְסַבְּבִין אוֹתוֹ וּמְבַלְבְּלִים אוֹתוֹ מְאֹד מְאֹד, כְּמוֹ שֶׁכָּתוּב, "סָבִיב רְשָׁעִים יִתְהַלָּכוּן וְכוּ'". אֲזַי עִקַּר עֲצָתוֹ שֶׁיִּרְאֶה לוֹמַר דִּבּוּר הַתְּפִלָּה בֶּאֱמֶת בְּאֵיזֶה מַדְרֵגָה שֶׁהוּא עַל כָּל פָּנִים יֹאמַר הַדִּבּוּר בֶּאֱמֶת בִּפְשִׁיטוּת. וַאֲזַי זֶה הַדִּבּוּר הָאֱמֶת יָאִיר לוֹ לָצֵאת מִתּוֹךְ הַחֹשֶׁךְ, כִּי אֱמֶת הוּא אוֹר ה' יִתְבָּרַךְ בְּעַצְמוֹ, כִּבְיָכוֹל, בְּחִינַת ה' אוֹרִי, כִּי ה' יִתְבָּרַךְ הוּא עֶצֶם הָאֱמֶת וְכוּ'. וְעַל כֵּן עַל יְדֵי הָאֱמֶת ה' יִתְבָּרַךְ מֵאִיר לוֹ וְזוֹכֶה לִרְאוֹת הַפְּתָחִים אֵיךְ לָצֵאת מִן הַחֹשֶׁךְ, כִּי בֶּאֱמֶת יֵשׁ שָׁם פְּתָחִים הַרְבֵּה בְּתוֹךְ הַחֹשֶׁךְ וְהַסִּטְרָא אָחֳרָא וְכוּ', רַק שֶׁאֵין רוֹאִין אוֹתָן. וְעַל יְדֵי הָאֱמֶת מֵאִיר לוֹ הָאֱמֶת לִרְאוֹת הַפְּתָחִים לָצֵאת מִתּוֹךְ הַחֹשֶׁךְ, וְעַל יְדֵי זֶה זוֹכֶה לִתְפִלָּה וְעַל יְדֵי תְּפִלָּה זוֹכֶה לְפַרְנָסָה וְכוּ', עַיֵּן שָׁם:
<h3>אות ב</h3>
וְזֶה בְּחִינַת אַרְבַּע אַמּוֹת שֶׁצְּרִיכִין לִתֵּן לִפְנֵי הַפֶּתַח, כִּי הָאָדָם יֵשׁ לוֹ אַרְבַּע אַמּוֹת בְּכָל מָקוֹם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה וְאֵלּוּ הָאַרְבַּע אַמּוֹת זוֹכִין לוֹ כָּל הַקִּנְיָנִים, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אַרְבַּע אַמּוֹת שֶׁל אָדָם קוֹנוֹת לוֹ בִּרְשׁוּת הָרַבִּים. כִּי עִקַּר כָּל הַזְּכִיּוֹת וְהַקִּנְיָנִים שֶׁל הָאָדָם הוּא עַל יְדֵי הַנִּיצוֹצוֹת שֶׁמְּבָרֵר, כִּי בְּכָל דָּבָר יֵשׁ נִיצוֹצוֹת הַקְּדוֹשִׁים. וְעִקַּר הַמַּשָּא וּמַתָּן הוּא לְבָרֵר נִיצוֹצוֹת, וּכְפִי הַנִּיצוֹצוֹת שֶׁמְּבָרֵר כֵּן זוֹכֶה לְקִנְיָנָיו וַחֲפָצָיו, אֲבָל מֵחֲמַת שֶׁאֵלּוּ הַנִּיצוֹצוֹת שֶׁבְּתוֹךְ חֶפְצֵי הַמַּשָּא וּמַתָּן הֵם מֻנָּחִין וּמְפֻזָּרִין בֵּין הַקְּלִפּוֹת וְהַסִּטְרָא אָחֳרָא בְּחֹשֶׁךְ גָּדוֹל. עַל כֵּן קָשֶׁה לְבָרְרָם מִשָּׁם. וְעַל כֵּן עִקַּר תִּקּוּן הַמַּשָּא וּמַתָּן הוּא עַל יְדֵי אֱמֶת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, נָשָֹאתָ וְנָתַתָּ בֶּאֱמוּנָה (שַׁבָּת לא). וֶאֱמוּנָה הוּא אֱמֶת, כַּמּוּבָא בְּדִבְרֵי רַבֵּנוּ זִכְרוֹנוֹ לִבְרָכָה מַאֲמַר הַזֹּהַר הַקָּדוֹשׁ, ]צֶדֶק[ כַּד אִתְחַבַּר בָּהּ אֱמֶת אִתְעֲבִידַת אֱמוּנָה, הַיְנוּ כְּשֶׁהָאָדָם נִכְנָס בְּתוֹךְ הַמַּשָּא וּמַתָּן שֶׁשָּׁם יֵשׁ חֹשֶׁךְ גָּדוֹל שֶׁמְּסַבֵּב אֶת הַקְּדֻשּׁוֹת הַנְּפוּלוֹת שֶׁהֵם הַנִּיצוֹצוֹת הַקְּדוֹשִׁים שֶׁבְּתוֹךְ הַמַּשָּא וּמַתָּן עַד שֶׁמִּגֹּדֶל הַחֹשֶׁךְ קָשֶׁה מְאֹד לִרְאוֹת לְבָרֵר הַנִּיצוֹצוֹת הַקְּדוֹשִׁים וְגַם יָכוֹל לִהְיוֹת שֶׁחַס וְשָׁלוֹם, יִשְׁתַּקַּע הוּא בְּעַצְמוֹ בְּתוֹךְ הַמַּשָּא וּמַתָּן. וְיִשְׁכַּח אֶת ה' יִתְבָּרַךְ וְיִתְרַחֵק מֵעֲבוֹדָתוֹ עַל יְדֵי טִרְדַּת הַמַּשָּא וּמַתָּן וְכָל זֶה מִגֹּדֶל הַחֹשֶׁךְ שֶׁיֵּשׁ שָׁם כַּנַּ"ל, עַל כֵּן עִקַּר הַתִּקּוּן וְהָעֵצָה לָזֶה הוּא אֱמֶת. שֶׁיִּרְאֶה לִזָּהֵר מְאֹד מְאֹד לַעֲשֹוֹת הַמַּשָּא וּמַתָּן בֶּאֱמֶת וּבֶאֱמוּנָה. וְיִשְׁמֹר עַצְמוֹ מְאֹד לִבְלִי לְהַחֲלִיף וְלִבְלִי לְשַׁנּוֹת דִּבּוּרוֹ כְּלָל, רַק כָּל דְּבָרָיו וְכָל עִנְיָנָיו בְּהַמַּשָּא וּמַתָּן יִהְיוּ אֱמֶת וָצֶדֶק. וַאֲזַי עַל יְדֵי גֹּדֶל הָאֱמֶת שֶׁיִּהְיֶה לוֹ בְּהַמַּשָּא וּמַתָּן, זֶה הָאֱמֶת יָאִיר לוֹ לִרְאוֹת הַפְּתָחִים שֶׁיֵּשׁ בְּתוֹךְ הַחֹשֶׁךְ הַגָּדוֹל שֶׁסְּבִיב הַנִּיצוֹצוֹת הַקְּדוֹשִׁים הַכְּלוּאִים שָׁם, שֶׁמֵּחֲמַת גֹּדֶל הַחֹשֶׁךְ אֵינָם יְכוֹלִים לָצֵאת מִשָּׁם, אֲבָל עַל יְדֵי הָאֱמֶת שֶׁבַּמַּשָּא וּמַתָּן שֶׁהוּא בְּחִינַת אוֹר ה' יִתְבָּרַךְ כַּנַּ"ל, עַל יְדֵי זֶה יִזְכֶּה לִרְאוֹת הַפְּתָחִים שֶׁיֵּשׁ שָׁם, וְעַל יְדֵי זֶה יִזְכֶּה לְהוֹצִיא כָּל הַנִּיצוֹצוֹת הַקְּדוֹשִׁים מִשָּׁם, וְעַל יְדֵי זֶה יִזְכֶּה לְרֶוַח גָּדוֹל לְפַרְנָסָה וּלְעֲשִׁירוּת, כִּי עַל יְדֵי בֵּרוּר הַנִּיצוֹצוֹת זוֹכִין בְּכָל הַקִּנְיָנִים וְהָעֲשִׁירוּת כַּנַּ"ל. וְכֵן כָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר שֶׁעַל יְדֵי מַשָּא וּמַתָּן בֶּאֱמוּנָה זוֹכִין לְפַרְנָסָה וְכוּ', עַיֵּן שָׁם:
<h3>אות ג</h3>
נִמְצָא, שֶׁעִקַּר תִּקּוּן הַמַּשָּא וּמַתָּן הוּא עַל יְדֵי הָאֱמֶת שֶׁהוּא בְּחִינַת אֱמוּנָה, שֶׁעַל יְדֵי זֶה רוֹאֶה הַפְּתָחִים לְבָרֵר וּלְהוֹצִיא הַנִּיצוֹצוֹת הַקְּדוֹשִׁים שֶׁיֵּשׁ בְּכָל חֵפֶץ וְחֵפֶץ שֶׁל הַמַּשָּא וּמַתָּן. וְעַל יְדֵי זֶה אֵינוֹ נִשְׁקָע בְּעַצְמוֹ בְּתוֹךְ הַמַּשָּא וּמַתָּן, כִּי הָאֱמֶת מֵאִיר לוֹ כָּל הַפְּתָחִים אֵיךְ לָצֵאת מֵהַחֹשֶׁךְ שֶׁיֵּשׁ שָׁם וּלְהִתְקָרֵב לַה' יִתְבָּרַךְ. וְזֶה בְּחִינַת אַרְבַּע אַמּוֹת שֶׁל אָדָם קוֹנוֹת לוֹ בִּרְשׁוּת הָרַבִּים, כִּי רְשׁוּת הָרַבִּים הוּא רְשׁוּת דְּסִטְרָא אָחֳרָא שֶׁיֵּשׁ שָׁם אֲחִיזַת הַחִיצוֹנִים כַּיָּדוּעַ. אֲבָל אֲפִלּוּ כְּשֶׁאָדָם נִכְנָס בִּרְשׁוּת הָרַבִּים שֶׁשָּׁם אֲחִיזַת הַחִיצוֹנִים, גַּם שָׁם יֵשׁ לוֹ אַרְבַּע אַמּוֹת. וְאֵלּוּ הָאַרְבַּע אַמּוֹת הֵם בְּחִינַת אַרְבַּע אוֹתִיּוֹת הֲוָיָה כַּמּוּבָא. הַיְנוּ כִּי בְּכָל אָדָם יֵשׁ בּוֹ שֵׁם הֲוָיָה בָּרוּךְ הוּא, כְּמוֹ שֶׁאִיתָא בַּזֹּהַר הַקָּדוֹשׁ, דְּלֵית אֵיבָר דְּלָא שַׁרְיָא בֵּהּ שֵׁם הֲוָיָה וְשֵׁם ה' זֶה בְּחִינַת אוֹר הָאֱמֶת. בְּחִינַת ה' אוֹרִי, כִּי אֱמֶת ד' לְעוֹלָם, כִּי בְּכָל אָדָם בְּכָל מָקוֹם שֶׁהוּא אֲפִלּוּ בַּדְּיוֹטָא הַתַּחְתּוֹנָה אֲפִלּוּ בִּרְשׁוּת הָרַבִּים שֶׁהוּא בְּחִינַת מְקוֹמוֹת הַחִיצוֹנִים גַּם שָׁם בְּוַדַּאי עֲדַיִן יֵשׁ בּוֹ אֵיזֶה נְקֻדָּה טוֹבָה הַמֻּשְׁרֶשֶׁת בּוֹ. וְזֹאת הַנְּקֻדָּה הִיא בְּחִינַת שֵׁם הֲוָיָה בָּרוּךְ הוּא הַמֻּשְׁרָשׁ בְּכָל אָדָם, שֶׁהוּא בְּחִינַת אוֹר הָאֱמֶת וּמִבְּחִינַת הַנְּקֻדָּה הַזֹּאת, שֶׁהוּא בְּחִינַת שֵׁם בֶּן אַרְבַּע אוֹתִיּוֹת כַּנַּ"ל, בְּחִינַת אוֹר הָאֱמֶת כַּנַּ"ל. מֵאוֹר הַזֶּה נִמְשָׁכִין אַרְבַּע אַמּוֹת שֶׁיֵּשׁ לְכָל אָדָם בִּרְשׁוּת הָרַבִּים. שֶׁהֵם כְּנֶגֶד אַרְבַּע אוֹתִיּוֹת הַשֵּׁם כַּנַּ"ל. וְזֶהוּ בְּחִינַת הָאַרְבַּע אַמּוֹת שֶׁיֵּשׁ לְכָל אָדָם בְּכָל מָקוֹם לְהוֹרוֹת שֶׁאֲפִלּוּ אִם הָאָדָם בְּמָקוֹם שֶׁהוּא אֲפִלּוּ בִּמְקוֹמוֹת הַחִיצוֹנִים בִּבְחִינַת רְשׁוּת הָרַבִּים גַּם שָׁם יֵשׁ לוֹ מָקוֹם וְאֵין שׁוּם מְנִיעָה וּבִטּוּל בָּעוֹלָם, כִּי אֲפִלּוּ בִּרְשׁוּת הָרַבִּים בִּמְקוֹמוֹת הַחִיצוֹנִים יֵשׁ לוֹ מָקוֹם בְּחִינַת אַרְבַּע אַמּוֹת שֶׁהֵם נִמְשָׁכִין מֵאוֹר הָאֱמֶת שֶׁהוּא מִתְפַּשֵּׁט עַד אַרְבַּע אַמּוֹת. וְנוֹתֵן לוֹ מָקוֹם אֲפִלּוּ בִּרְשׁוּת הָרַבִּים. וְעַל כֵּן אֵלּוּ הָאַרְבַּע אַמּוֹת קוֹנִין לוֹ כָּל הַקִּנְיָנִים, כִּי עַל יְדֵי אֵלּוּ הָאַרְבַּע אַמּוֹת שֶׁהֵם בְּחִינַת אוֹר הָאֱמֶת, עַל יְדֵי זֶה רוֹאֶה הַפְּתָחִים שֶׁיֵּשׁ בְּתוֹךְ הַחֹשֶׁךְ בְּתוֹךְ בְּחִינַת רְשׁוּת הָרַבִּים. וַאֲזַי כְּשֶׁרוֹאֶה הַפְּתָחִים אֲזַי יָכוֹל לְהוֹצִיא וּלְבָרֵר כָּל הַנִּיצוֹצוֹת הַקְּדוֹשִׁים הַמְשֻׁקָּעִים שָׁם בְּתוֹךְ הַסִּטְרָא אָחֳרָא וְהַחֹשֶׁךְ. וְעַל יְדֵי שֶׁמְּבָרֵר הַנִּיצוֹצוֹת, עַל יְדֵי זֶה קוֹנֶה כָּל הַקִּנְיָנִים כַּנַּ"ל:
<h3>אות ד</h3>
וְזֶהוּ בְּחִינַת אַרְבַּע אַמּוֹת שֶׁנּוֹתְנִין לִפְנֵי הַפֶּתַח לְפָרֵק שָׁם מַשָּאוֹ, כִּי עִקַּר כָּל הַקִּנְיָנִים וְהַחֲפָצִים שֶׁל אָדָם הֵם בְּבֵיתוֹ. שֶׁשָּׁם הוּא מָקוֹם מְשֻׁמָּר. וְשָׁם הֵם בִּרְשׁוּתוֹ, אֲבָל כָּל עֲשִׁירוּתוֹ וְהוֹן בֵּיתוֹ צָרִיךְ לְקַבֵּל וּלְהַמְשִׁיךְ מִחוּץ לִפְנִים. שֶׁצָּרִיךְ לָצֵאת לַחוּץ אֶל הַשּׁוּק שֶׁהוּא רְשׁוּת הָרַבִּים לַעֲשֹוֹת שָׁם מַשָּא וּמַתָּן. וּלְבָרֵר הָעֲשִׁירוּת שָׁם וּלְהַכְנִיסוֹ מִחוּץ לִפְנִים. וְעַל כֵּן נִקְרָא הַמַּשָּא וּמַתָּן צֵאתְךָ כְּמוֹ שֶׁכָּתוּב, "שְֹמַח זְבוּלֻן בְּצֵאתֶךָ וְכוּ'". וְכָל זְמַן הוּא בִּשְׁבִיל בֵּרוּר הַנִּיצוֹצוֹת הַקְּדוֹשִׁים שֶׁנָּפְלוּ לִמְקוֹמוֹת הַחִיצוֹנִים. לִבְחִינַת רְשׁוּת הָרַבִּים, עַל כֵּן אִי אֶפְשָׁר לְהַמְשִׁיךְ הָעֲשִׁירוּת כִּי אִם עַל יְדֵי שֶׁיּוֹצֵא קְצָת לַחוּץ לִרְשׁוּת הָרַבִּים לַעֲשֹוֹת מַשָּא וּמַתָּן לְבָרֵר הַנִּיצוֹצוֹת שָׁם. וּלְהַכְנִיס כָּל מַה שֶּׁיַּרְוִיחַ שָׁם מִחוּץ לִפְנִים וְעַל כֵּן נוֹתְנִין לוֹ אַרְבַּע אַמּוֹת לִפְנֵי הַפֶּתַח, כִּי עִקַּר הַבֵּרוּר וְהַתִּקּוּן שֶׁל כָּל הַנִּיצוֹצוֹת הַקְּדוֹשִׁים הוּא כְּשֶׁזּוֹכִין לִכְנֹס לְתוֹךְ הַפֶּתַח, כִּי עִקַּר מַאֲרָב שֶׁל הַסִּטְרָא אָחֳרָא וְהַקְּלִפּוֹת הוּא אֵצֶל הַפֶּתַח דִּקְדֻשָּׁה שֶׁשָּׁם הֵם רוֹבְצִים וְאוֹרְבִים וְשׁוֹמְרִים לִבְלִי לְהַנִּיחַ לִכְנֹס לְתוֹךְ פִּתְחֵי הַקְּדֻשָּׁה. כִּי הַקְּלִפּוֹת נִקְרָאִים נְטוּרֵי תַּרְעָא שֶׁעוֹמְדִים אֵצֶל הַפֶּתַח. שֶׁלֹּא לְהַנִּיחַ לִכְנֹס מִחוּץ לִפְנִים עַד אֲשֶׁר יִזְכֶּה לְשַׁבְּרָם וְזֶה בְּחִינַת לַפֶּתַח חַטָּאת רֹבֵץ. שֶׁהַחַטָּאת שֶׁהוּא הַסִּטְרָא אָחֳרָא רוֹבֵץ אֵצֶל הַפֶּתַח, וּכְמוֹ שֶׁכָּתוּב (מִשְׁלֵי יד), "וּרְשָׁעִים עַל שַׁעֲרֵי צַדִּיק". שֶׁהָרְשָׁעִים שֶׁהֵם הַקְּלִפּוֹת עוֹמְדִים עַל שַׁעֲרֵי צַדִּיק, שֶׁהֵם שַׁעֲרֵי הַקְּדֻשָּׁה וְאֵינָם מַנִּיחִים לִכְנֹס. וְעִקַּר הַכְנָעָתָם הוּא עַל יְדֵי הָאֱמֶת כַּנַּ"ל, כִּי עַל יְדֵי אוֹר הָאֱמֶת רוֹאִין אֶת הַפֶּתַח לִכְנֹס מִחוּץ לִפְנִים כַּנַּ"ל, כִּי מִי שֶׁאֵינוֹ רָאוּי לִכְנֹס לִפְנִים מוֹנְעִין אוֹתוֹ הַנָּטוּרֵי תָּרְעָא לִכְנֹס. וְעִקַּר כֹּחָם לִמְנֹעַ הוּא מַה שֶּׁמִּתְפַּשְּׁטִין לִפְנֵי הַפֶּתַח וּמַחֲשִׁיכִין לִפְנֵי הָאָדָם עַד שֶׁאֵין רוֹאֶה הַפֶּתַח, כִּי בֶּאֱמֶת אֵין שׁוּם מְנִיעָה כְּלָל, רַק הָעִקַּר הַמְנִיעָה הוּא הַחֹשֶׁךְ שֶׁנִּקְרָא מְנִיעָה, כְּמוֹ שֶׁכָּתוּב, "וְלֹא חָשַֹכְתָּ וְכוּ'". הַיְנוּ מַה שֶּׁמְּרַמִּין אֶת הָאָדָם בְּבִלְבּוּלִים וּשְׁטוּתִים. וּמַחֲשִׁיכִין לִפְנֵי עֵינָיו בַּאֲחִיזַת עֵינַיִם. עַד שֶׁנִּדְמֶה לְהָאָדָם שֶׁאֵין שׁוּם פֶּתַח לְפָנָיו לְהִתְקָרֵב לַה' יִתְבָּרַךְ, אֲבָל בֶּאֱמֶת דֶּרֶךְ הַחַיִּים נָתוּן לִפְנֵי כָּל אָדָם שֶׁבָּעוֹלָם. וַאֲפִלּוּ בַּשְּׁאוֹל תַּחְתִּיּוֹת יְכוֹלִין לְהִתְקָרֵב לַה' יִתְבָּרַךְ, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה כַּמָּה פְּעָמִים. רַק שֶׁהָאָדָם הוּא עִוֵּר וְאֵין רוֹאֶה אֶת הַפֶּתַח עַל יְדֵי הַקְּלִפּוֹת שֶׁנִּקְרָאִים חֹשֶׁךְ, שֶׁהֵם עִקַּר הַמְנִיעוֹת, שֶׁהֵם מַחֲשִׁיכִין אוֹר עֵינָיו שֶׁל אָדָם עַד שֶׁאֵין רוֹאֶה הַפֶּתַח. בִּבְחִינַת וְאֶת הָאֲנָשִׁים אֲשֶׁר פֶּתַח הַבַּיִת הִכּוּ בַּסַּנְוֵרִים וְכוּ' וַיִּלְאוּ לִמְצֹא הַפָּתַח. שֶׁמִּי שֶׁאֵינוֹ כְּדַאי לִכְנֹס מַחֲשִׁיכִין אֶת עֵינָיו, שֶׁזֶּהוּ בְּחִינַת סַנְוֵרִים עַד שֶׁהוּא לוֹאֶה לִמְצֹא הַפֶּתַח. וְעַל כֵּן אֵין חָכְמָה וְאֵין תְּבוּנָה וְאֵין עֵצָה לַעֲמֹד כְּנֶגְדָּם כִּי אִם עַל יְדֵי הָאֱמֶת. שֶׁבְּכָל מָקוֹם שֶׁהוּא צָרִיךְ לְהִסְתַּכֵּל רַק עַל הָאֱמֶת לַאֲמִתּוֹ וּלְהַמְשִׁיךְ עַצְמוֹ רַק אֶל הָאֱמֶת בַּאֲשֶׁר הוּא שָׁם וּלְדַבֵּר דִּבְרֵי אֱמֶת בִּתְפִלָּתוֹ וּתְחִנָּתוֹ כְּפִי מַה שֶּׁהוּא, אַף עַל פִּי שֶׁאֵינוֹ יָכוֹל לְהִתְפַּלֵּל וּלְדַבֵּר בֵּינוֹ לְבֵין קוֹנוֹ כְּלָל, אַף עַל פִּי כֵן יִרְאֶה עַל כָּל פָּנִים לְדַבֵּר הַדִּבּוּר שֶׁיְּדַבֵּר בֶּאֱמֶת, כְּגוֹן שֶׁיֹּאמַר, רִבּוֹנוֹ שֶׁל עוֹלָם, הוֹשִׁיעֵנִי! וְיֹאמַר אֵלּוּ הַתֵּבוֹת בֶּאֱמֶת, עַל כָּל פָּנִים. וְכֵן כַּיּוֹצֵא בָּזֶה בִּשְׁאָר דִּבּוּרִים, עַל כָּל פָּנִים יֹאמַר אוֹתָם בֶּאֱמֶת, אַף עַל פִּי שֶׁאֵינוֹ יָכוֹל לְהוֹצִיא אוֹתָם בְּחִיּוּת וְהִתְלַהֲבוּת כָּרָאוּי, עַל כָּל פָּנִים יֹאמַר אוֹתָם בִּפְשִׁיטוּת בֶּאֱמֶת וַאֲזַי הָאֱמֶת יָאִיר לוֹ וְיִזְכֶּה לִרְאוֹת הַפֶּתַח. וְאָז בְּוַדַּאי יִזְכֶּה לִכְנֹס אֶל הַקְּדֻשָּׁה, כִּי אֵין שׁוּם מְנִיעָה בָּעוֹלָם כַּנַּ"ל. וְתֵכֶף כְּשֶׁרוֹאִין הַפֶּתַח נִכְנָסִין אֶל הַקְּדֻשָּׁה לָבֶטַח:
<h3>אות ה</h3>
וְזֶהוּ בְּחִינַת מַה שֶּׁנּוֹתְנִין אַרְבַּע אַמּוֹת לִפְנֵי הַפֶּתַח לְפָרֵק שָׁם מַשָּאוֹ, כִּי הָאַרְבַּע אַמּוֹת הֵם בְּחִינַת אוֹר הָאֱמֶת. שֶׁנִּמְשָׁכִין מִשֵּׁם ה'. שֶׁהוּא בְּחִינַת הַמְזוּזָה שֶׁאֵצֶל הַפֶּתַח, שֶׁהִיא שֵׁם ה', כִּי עִקַּר קְבִיעוּת הַמְזוּזָה הוּא בִּשְׁבִיל לְגָרֵשׁ הַחִיצוֹנִים שֶׁשּׁוֹרִין אֵצֶל הַפֶּתַח כַּנַּ"ל. וְעַל כֵּן הַמְזוּזָה מְסֻגָּל לַעֲשִׁירוּת, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בַּמַּאֲמָר 'צִוִּיתָ צֶדֶק' וְכוּ' (סִימָן כג), כִּי עִקַּר הָעֲשִׁירוּת הוּא עַל יְדֵי שֶׁמַּכְנִיסִין הַנִּיצוֹצוֹת הַקְּדוֹשִׁים מִחוּץ לִפְנִים מֵרְשׁוּת הָרַבִּים לְתוֹךְ הַבַּיִת כַּנַּ"ל, שֶׁזֶּהוּ בְּחִינַת כָּל הַמַּשָּא וּמַתָּן כַּנַּ"ל, שֶׁזֶּהוּ זוֹכִין רַק עַל יְדֵי מִצְוַת מְזוּזָה, כִּי הָעִקָּר הוּא לְהַכְנִיסָם לְתוֹךְ הַפֶּתַח שֶׁשָּׁם עִקַּר הַמִּלְחָמָה עִם הַסִּטְרָא אָחֳרָא שֶׁרוֹבֶצֶת אֵצֶל הַפֶּתַח דַּיְקָא כַּנַּ"ל. וְעַל כֵּן עַל יְדֵי מְזוּזָה, שֶׁעַל יְדֵי זֶה מְגָרְשִׁין אוֹתָן מִן הַפֶּתַח, וְאָז יְכוֹלִין לְהַכְנִיס נִיצוֹצוֹת הַרְבֵּה מִחוּץ לִפְנִים, עַל כֵּן זוֹכִין עַל יְדֵי זֶה לַעֲשִׁירוּת גָּדוֹל, כִּי עִקַּר הָעֲשִׁירוּת מִבֵּרוּר הַנִּיצוֹצוֹת כַּנַּ"ל. וְעַל כֵּן נוֹתְנִין לְכָל אֶחָד אַרְבַּע אַמּוֹת לִפְנֵי הַפֶּתַח שֶׁחַיָּב בִּמְזוּזָה, כִּי בַּיִת שֶׁאֵין חַיָּב בִּמְזוּזָה אֵין נוֹתְנִין אַרְבַּע אַמּוֹת לְפִתְחוֹ, כִּי אֵלּוּ הָאַרְבַּע אַמּוֹת הֵם בְּחִינַת אוֹר הָאֱמֶת הַנִּמְשָׁךְ מִשֵּׁם ה', שֶׁהוּא בְּחִינַת הַמְזוּזָה שֶׁאֵצֶל הַפֶּתַח, כִּי צְרִיכִין לְהַמְשִׁיךְ אוֹר הָאֱמֶת לַחוּץ, שֶׁהֵם בְּחִינַת הָאַרְבַּע אַמּוֹת שֶׁנּוֹתְנִין לוֹ כְּדֵי שֶׁיּוּכַל לִרְאוֹת הַפֶּתַח לִכְנֹס בּוֹ וּלְהַכְנִיס בּוֹ מַשָּאוֹ שֶׁהוּא הָעֲשִׁירוּת שֶׁבֵּרַר בַּחוּץ שֶׁאִי אֶפְשָׁר לְהַכְנִיסוֹ לִפְנִים לְתוֹךְ הַפֶּתַח, כִּי אִם עַל יְדֵי אוֹר הָאֱמֶת כַּנַּ"ל. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁאֵלּוּ הָאַרְבַּע אַמּוֹת לִפְנֵי הַפֶּתַח נוֹתְנִין לוֹ לְפָרֵק שָׁם מַשָּאוֹ, הַיְנוּ שֶׁהַמַּשְֹאוֹי שֶׁהוּא הָעֲשִׁירוּת שֶׁבֵּרַר בַּחוּץ. וְכָל זְמַן שֶׁלֹּא הִכְנִיסוֹ בִּפְנִים נִקְרָא מַשְֹאוֹי. מֵחֲמַת שֶׁעֲדַיִן אֵינוֹ מְשֻׁמָּר לְגַמְרֵי, כִּי עֲדַיִן הַחִיצוֹנִים נֶאֱחָזִין בּוֹ וְאוֹרְבִים עָלָיו וְהֵם נִקְרָאִים "מַשְֹאוֹי". שֶׁהִיא בְּחִינַת עֲווֹנוֹת, שֶׁהֵם בְּחִינַת הַקְּלִפּוֹת, כְּמוֹ שֶׁכָּתוּב, "כִּי עֲוֹנוֹתַי עָבְרוּ רֹאשִׁי כְּמַשָּא כָּבֵד יִכְבְּדוּ מִמֶּנִּי". גַּם הַקְּלִפּוֹת הֵם בְּחִינַת אֵל אַחֵר - כְּפִירוֹת שֶׁנִּקְרָאִים מַשְֹאוֹי, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה (בְּשִֹיחוֹת הָרַ"נ) שֶׁהַכְּפִירוֹת נִקְרָאִים מַשָּא, כְּמוֹ שֶׁכָּתוּב, "מַשַּאֲכֶם". וּפֵרֵשׁ רַשִּׁ"י: מְלַמֵּד, שֶׁהָיוּ אֶפִּיקוֹרְסִים וְכוּ'. וְעַל כֵּן צָרִיךְ אַרְבַּע אַמּוֹת לִפְנֵי הַפֶּתַח לְפָרֵק שָׁם מַשָּאוֹ, כִּי בְּאֵלּוּ הָאַרְבַּע אַמּוֹת מֵאִיר אוֹר הָאֱמֶת מִשֵּׁם ה' כַּנַּ"ל. שֶׁעַל יְדֵי זֶה מְפָרֵק הַמַּשָּא מֵעָלָיו, כִּי עַל יְדֵי זֶה מְבַטֵּל אֲחִיזַת הַחִיצוֹנִים עַל יְדֵי אוֹר הָאֱמֶת שֶׁהוּא בְּחִינַת הָאַרְבַּע אַמּוֹת כַּנַּ"ל, שֶׁעַל יְדֵי זֶה יָכוֹל לְהַכְנִיס חֲפָצָיו מִחוּץ לִפְנִים עַל יְדֵי אוֹר הָאֱמֶת שֶׁמֵּאִיר לוֹ לַחוּץ עַד אַרְבַּע אַמּוֹת, שֶׁעַל יְדֵי זֶה רוֹאֶה הַפֶּתַח, שֶׁעַל יְדֵי זֶה עִקַּר שְׁלֵמוּת הַבֵּרוּר וְהַתִּקּוּן שֶׁל כָּל הַנִּיצוֹצוֹת הַקְּדוֹשִׁים, שֶׁהֵם בְּחִינַת הָעֲשִׁירוּת, לְהַכְנִיסָם מִחוּץ לִפְנִים כַּנַּ"ל:
<h3>אות ו</h3>
וְזֶהוּ בְּחִינַת אַרְבַּע אַמּוֹת בִּרְשׁוּת הָרַבִּים שֶׁיֵּשׁ לְהָאָדָם בְּשַׁבָּתשֶׁבְּאֵלּוּ הָאַרְבַּע אַמּוֹת מֻתָּר לְטַלְטֵל כְּמוֹ בִּרְשׁוּת הַיָּחִיד. וְזֶהוּ בְּחִינַת אַרְבַּע אַמּוֹת שֶׁיֵּשׁ לְהָאָדָם אֲפִלּוּ כְּשֶׁיּוֹצֵא חוּץ לַתְּחוּם, כִּי אֲפִלּוּ בִּרְשׁוּת הָרַבִּים שֶׁהוּא מְקוֹם אֲחִיזַת הַחִיצוֹנִים שֶׁשָּׁם אָסוּר לְטַלְטֵל בְּשַׁבַּת קֹדֶשׁ. וַאֲפִלּוּ כְּשֶׁיּוֹצֵא חוּץ לִתְחוּם הַקְּדֻשָּׁה, אַף עַל פִּי כֵן יֵשׁ לוֹ אַרְבַּע אַמּוֹת בְּכָל מָקוֹם. שֶׁאֵלּוּ הָאַרְבַּע אַמּוֹת יֵשׁ לָהֶם דִּין רְשׁוּת הַיָּחִיד הַמֻּקָּף מְחִצּוֹת, שֶׁהוּא בְּחִינַת רְשׁוּת יְחִידוֹ שֶׁל עוֹלָם שֶׁגָּבְהוֹ יוּד וְרָחְבּוֹ ד', שֶׁהוּא בְּחִינַת שֵׁם הֲוָיָה כְּמוֹ שֶׁאִיתָא בַּתִּקּוּנִים, כִּי אוֹר הָאֱמֶת שֶׁהוּא שֵׁם ה' מֵאִיר לְהָאָדָם בְּכָל מָקוֹם שֶׁהוּא. אֲפִלּוּ אִם יָצָא בַּעֲווֹנוֹתָיו חוּץ לִתְחוּם הַקְּדֻשָּׁה. אַף עַל פִּי כֵן עַדַיִן אֵין יִאוּשׁ בָּעוֹלָם, כִּי בְּכָל מָקוֹם יֵשׁ לוֹ ד' אַמּוֹת שֶׁהוּא בְּחִינַת אוֹר הָאֱמֶת כַּנַּ"ל. כִּי עַל יְדֵי הָאֱמֶת יֵשׁ לוֹ מָקוֹם בְּכָל מָקוֹם שֶׁהוּא אַפִילוּ חוּץ לִתְחוּם הַקְּדֻשָּׁה, וְגַם מִשָּׁם יָכוֹל לְדַבֵּק עַצְמוֹ וְלָשׁוּב אֵלָיו יִתְבָּרַךְ. וְהָעִקָּר עַל יְדֵי הָאֱמֶת שֶׁהוּא אוֹר ה', שֶׁהוּא בְּחִינַת אַרְבַּע אַמּוֹת שֶׁיֵּשׁ לְהָאָדָם בְּכָל מָקוֹם כַּנַּ"ל:
<h2>חלקת שתפים ה:</h2>
<h3>אות ו</h3>
שֻׁלְחָן עָרוּךְ סִימָן קע"א סָעִיף ג': אֵיזֶהוּ דִּין חֲלֻקָּה? כָּל שֶׁאִלּוּ יֵחָלֵק לְפִי הַשֻּׁתָּפִים יַגִּיעַ לַפָּחוֹת שֶׁבָּהֶם חֵלֶק שֶׁשֵּׁם הַכֹּל נִקְרָא עָלָיו וְכוּ'. כֵּיצַד? כָּל חָצֵר שֶׁאֵין בָּהּ אַרְבַּע אַמּוֹת עַל אַרְבַּע אַמּוֹת מְרֻבָּעוֹת, חוּץ מֵאַרְבַּע אַמּוֹת שֶׁל הַפְּתָחִים אֵינָהּ קְרוּיָה חָצֵר וְכוּ'. וּבְרֵישׁ סִימָן קע"ב מְבֹאָר, שֶׁצְּרִיכִין לִתֵּן בֶּחָצֵר לְכָל פֶּתַח וּפֶתַח שֶׁל הַבָּתִּים אַרְבַּע אַמּוֹת לְפָרֵק שָׁם מַשָּאוֹ, עַיֵּן שָׁם:
<h3>אות א</h3>
עַל פִּי הַתּוֹרָה בְּרֵאשִׁית לְעֵינֵי כָל יִשְֹרָאֵל (בְּלִקּוּטֵי תִּנְיָנָא סִימָן סז), עַיֵּן שָׁם כָּל הַתּוֹרָה הֵיטֵב. וְהַכְּלָל לְעִנְיָנֵנוּ שֶׁיֵּשׁ רֹאשׁ בַּיִת שֶׁהוּא הַצַּדִּיק הָאֱמֶת שֶׁהוּא בְּחִינַת הַנָּהָר הַיּוֹצֵא מֵעֵדֶן וְכוּ'. שֶׁמִּמֶּנּוּ נִמְשָׁכִין וּמִתְקַיְּמִים כָּל הָאַרְבָּעָה יְסוֹדוֹת שֶׁהֵם כְּלַל כָּל הָעוֹלָם וּמְלוֹאוֹ. וְזֶה הַצַּדִּיק הוּא בְּחִינַת יוֹסֵף, שֶׁהוּא בְּחִינַת הַחֵן וְהַפְּאֵר וְהַהִדּוּר וְהַיֹּפִי שֶׁל כָּל הָעוֹלָם כֻּלּוֹ. וְכָל מִי שֶׁנִּכְלָל בּוֹ בְּהַפְּאֵר וְהַהִדּוּר וְהַחֵן הָאֱמֶת שֶׁלּוֹ הוּא מִסְתַּכֵּל עַל כָּל הַמִּדּוֹת שֶׁנִּמְשָׁכִין מֵהָאַרְבָּעָה יְסוֹדוֹת, דְּהַיְנוּ שֶׁמַּתְחִיל לְהִסְתַּכֵּל עַל עַצְמוֹ לָשׁוּב לַה' יִתְבָּרַךְ לְתַקֵּן כָּל הַמִּדּוֹת שֶׁכְּלוּלִים בְּאַרְבָּעָה יְסוֹדוֹת שֶׁנִּמְשָׁכִין מֵהַצַּדִּיק הַנַּ"ל שֶׁהוּא הָרֹאשׁ בַּיִת. וְכָל מַה שֶּׁנִּגְדָּל וְנִתְפָּאֵר שֵׁם זֶה הַצַּדִּיק הָאֱמֶת, נִגְדָּל וְנִתְפָּאֵר וְנִתְרוֹמֵם שְׁמוֹ שֶׁל הַקָּדוֹשׁ בָּרוּךְ הוּא, כִּי שְׁמוֹ מְשֻׁתָּף בְּשֵׁם הַצַּדִּיקִים וְכוּ', כִּי שֵׁם ה' הוּא בְּחִינַת אַרְבַּע אוֹתִיּוֹת הַשֵּׁם וּמִשְׁתַּלְשֵׁל מֵהֶם בְּחִינַת הָאַרְבָּעָה יְסוֹדוֹת, כַּמּוּבָא. וּמִקֹּדֶם הוּא נִמְשָׁךְ לִבְחִינַת צַדִּיק יְסוֹד עוֹלָם שֶׁהוּא יְסוֹד הַכֹּל וְאַחַר כָּךְ נִמְשָׁךְ מִמֶּנּוּ בְּחִינַת תְּלָת גְּוָנִין דְּעֵינָא וּבַת עַיִן שֶׁהֵם ד' בְּחִינוֹת וְאַחַר כָּךְ מִשְׁתַּלְשֵׁל אַרְבָּעָה יְסוֹדוֹת וְכוּ' וְזֶה בְּחִינַת שַׁבָּת וְכוּ' וְזֶה בְּחִינַת הַבֵּית הַמִּקְדָּשׁ. כִּי הַמִּקְדָּשׁ בְּחִינַת עֵינַיִם וְכוּ'. וְשַׁבָּת מֵאִיר לְהַבֵּית הַמִּקְדָּשׁ וְכוּ'. וְזֶה בְּחִינַת מֹחִין, כִּי מִתְּחִלָּה נִמְשָׁךְ מִבְּחִינַת שֵׁם ה' שֶׁהוּא אַרְבַּע אוֹתִיּוֹת בְּחִינַת אַרְבָּעָה מֹחִין, בְּחִינַת וָאֲמַלֵּא אוֹתוֹ רוּחַ אֱלֹקִים בְּחָכְמָה וּבִתְבוּנָה וּבְדַעַת וּבְכָל מְלָאכָה. וְהַצַּדִּיק הוּא בְּחִינַת רֹאשׁ בַּיִת שֶׁמֵּאִיר לְהַבֵּית הַמִּקְדָּשׁ. וְכֵן לְכָל בָּתֵּי בְּנֵי יִשְֹרָאֵל, כִּי קִיּוּם הַבֵּית הַמִּקְדָּשׁ וְכֵן קִיּוּם כָּל דִּירוֹת וּבָתֵּי יִשְֹרָאֵל נִמְשָׁךְ מֵהַצַּדִּיק שֶׁהוּא הָרֹאשׁ בַּיִת, דְּהַיְנוּ שֶׁהוּא הָרֹאשׁ וְהַמֹּחִין הַמְאִירִין לְהַבֵּית הַמִּקְדָּשׁ וּלְכָל בָּתֵּי בְּנֵי יִשְֹרָאֵל. וּמַצִּילָן מֵהַמְאוֹרֵי אֵשׁ שֶׁמֵּהֶם בָּאִים כָּל הַהֶזֵּקוֹת וּשְֹרֵפוֹת, חַס וְשָׁלוֹם, שֶׁהֵם בְּחִינַת שְׁמוֹת הַחִיצוֹנִים. הִפּוּךְ שֵׁם הַצַּדִּיקֵי אֱמֶת שֶׁהֵם בְּחִינַת שֵׁם ה', כִּי הֵם בְּחִינַת רֹאשׁ כָּל חוּצוֹת, הֵפֶךְ רֹאשׁ בַּיִת. שֶׁכָּל זֶה הוּא בְּחִינַת שֵׁם הָרָאשִׁים וְהַמַּנְהִיגִים שֶׁל שֶׁקֶר. שֶׁהֵם בְּחִינַת רֹאשׁ כָּל חוּצוֹת שֶׁהֵם כְּנֶגֶד הַצַּדִּיקֵי אֱמֶת שֶׁהֵם בִּבְחִינַת בְּרֵאשִׁית רֹאשׁ בַּיִת כְּלָלִיּוּת הַתּוֹרָה שֶׁמַּתְחֶלֶת בְּבֵית וְכוּ', עַיֵּן שָׁם כָּל זֶה הֵיטֵב הֵיטֵב:
<h3>אות ב</h3>
נִמְצָא, שֶׁקִּיּוּם וְחִיּוּת שֶׁל כָּל הַדְּבָרִים שֶׁבָּעוֹלָם הַכֹּל עַל יְדֵי הַצַּדִּיק הָאֱמֶת שֶׁבּוֹ מְשֻׁתָּף שֵׁם ה' שֶׁהוּא מְחַיֶּה וּמְקַיֵּם הַכֹּל. כִּי כָּל הַדְּבָרִים נִמְשָׁכִין מֵהָאַרְבָּעָה יְסוֹדוֹת שֶׁהֵם הָאַרְבַּע רָאשִׁים הַנִּמְשָׁכִין מֵהַנָּהָר הַיּוֹצֵא מֵעֵדֶן שֶׁהוּא בְּחִינַת הַצַּדִּיק יְסוֹד עוֹלָם, שֶׁהוּא בְּחִינַת שֵׁם ה', שֶׁהוּא בְּחִינַת אַרְבַּע אוֹתִיּוֹת, שֶׁמִּשָּׁם כָּל הָאַרְבָּעָה מֹחִין כָּל הָאַרְבָּעָה גְּוָנִין דְּעֵינָא שֶׁמִּשָּׁם כָּל הָאַרְבָּעָה יְסוֹדוֹת שֶׁהֵם כְּלַל הָעוֹלָם וּמְלוֹאוֹ. שֶׁכֻּלָּם נִמְשָׁכִין מֵהָרֹאשׁ בַּיִת שֶׁהוּא הַצַּדִּיק הָאֱמֶת כַּנַּ"ל, כִּי כָּל הַדְּבָרִים עִקַּר חִיּוּתָם מַמְשִׁיכִין עַל יְדֵי הַשֵּׁם שֶׁיֵּשׁ לָהֶם שֶׁהוּא חִיּוּתָם בִּבְחִינַת נֶפֶשׁ חַיָּה הוּא שְׁמוֹ. וְעַל כֵּן הֵבִיא ה' יִתְבָּרַךְ כָּל הַבְּרוּאִים לִפְנֵי אָדָם הָרִאשׁוֹן שֶׁיִּקְרָא לָהֶם שֵׁמוֹת. "וְכָל אֲשֶׁר יִקְרָא לוֹ הָאָדָם נֶפֶשׁ חַיָּה הוּא שְׁמוֹ". כִּי הַכֹּל נִבְרָא בִּשְׁבִיל הָאָדָם, שֶׁהוּא הַצַּדִּיק, שֶׁהוּא הָרֹאשׁ בַּיִת הָרֹאשׁ שֶׁל כָּל הָעוֹלָם שֶׁנִּבְרָא בִּשְׁבִילוֹ. וְהַכֹּל צְרִיכִין לָבוֹא אֵלָיו שֶׁיִּקְרָא לָהֶם שֵׁמוֹת שֶׁהֵם חִיּוּתָם, כִּי הוּא יוֹדֵעַ אֵיךְ לְהַמְשִׁיךְ לָהֶם חִיּוּת מִשֵּׁם ה' הַמְחַיֶּה הַכֹּל וּכְפִי הַחִיּוּת שֶׁמַּמְשִׁיךְ לָהֶם מִשֵּׁם ה' כְּמוֹ כֵן הוּא שְׁמוֹ שֶׁל אוֹתוֹ הַדָּבָר. כִּי הַשֵּׁם הוּא הַחִיּוּת כַּנַּ"ל, וְדֶרֶךְ הַשֵּׁם מְקַבֵּל חִיּוּת מִשֵּׁם ה' כַּנַּ"ל (וְכַמּוּבָן בְּמָקוֹם אַחֵר (בְּהַתּוֹרָה 'וּבְיוֹם הַבִּכּוּרִים' בְּסִימָן נו וּבִשְׁאָר מְקוֹמוֹת עַיֵּן שָׁם), וְעַל כֵּן אֵין חוֹלְקִין שׁוּם דָּבָר כִּי אִם כְּשֶׁיִּשָּׁאֵר שְׁמוֹ עָלָיו, ' שְׁמוֹ' דַּיְקָא, כִּי הַשֵּׁם הוּא עִקַּר הַחִיּוּת כַּנַּ"ל. וּכְשֶׁלֹּא יִשָּׁאֵר שְׁמוֹ עָלָיו כְּאִלּוּ מַפְסִידוֹ וּמַזִּיקוֹ לְגַמְרֵי, כִּי עִקַּר הַחִיּוּת וְהַקִּיּוּם שֶׁל הַדָּבָר הוּא הַשֵּׁם שֶׁל הַדָּבָר שֶׁדֶּרֶךְ שָׁם מְקַבֵּל חִיּוּת מִשֵּׁם ה' עַל יְדֵי הַצַּדִּיק הָרֹאשׁ בַּיִת הַמְקַיֵּם הַכֹּל שֶׁיּוֹדֵעַ הֵיטֵב שֹׁרֶשׁ הַשֵּׁם שֶׁל כָּל דָּבָר שֶׁבָּעוֹלָם. וְעַל כֵּן אֵין חוֹלְקִין שׁוּם דָּבָר כִּי אִם כְּשֶׁיִּשָּׁאֵר לְכָל אֶחָד חֵלֶק שֶׁנִּקְרָא שֵׁם כֻּלּוֹ עָלָיו, כִּי עִקָּר הוּא הַשֵּׁם וְכַנַּ"ל:
<h3>אות ג</h3>
וְזֶה בְּחִינַת שֶׁאֵין חוֹלְקִין אֶת הֶחָצֵר עַד שֶׁיִּשָּׁאֵר לְכָל אֶחָד אַרְבַּע אַמּוֹת חוּץ אַרְבַּע אַמּוֹת לְכָל פֶּתַח וּפֶתַח שֶׁל הַבַּיִת. כִּי הֶחָצֵר הוּא לִפְנֵי הַבָּתִּים וְכָל הַהַשְׁפָּעוֹת וְכָל הַחֲפָצִים וְכָל הָעֲשִׁירוּת שֶׁל הָאָדָם עִקַּר קִיּוּמוֹ הוּא כְּשֶׁבָּא לְתוֹךְ הַבַּיִת שֶׁאָז עִקַּר שְׁמִירָתוֹ מֵהֶזֵּק כַּנִּרְאֶה בְּחוּשׁ, שֶׁכָּל זְמַן שֶׁהוּא בַּחוּץ אֵינוֹ מְשֻׁמָּר כְּלָל. וַאֲפִלּוּ כְּשֶׁנִּכְנָס לְתוֹךְ הֶחָצֵר אֵינוֹ מְשֻׁמָּר כָּל כָּךְ עַד שֶׁנִּכְנָס לְתוֹךְ הַבַּיִת דַּיְקָא, כִּי עִקַּר דִּירָתוֹ וִישִׁיבָתוֹ שֶׁל הָאָדָם הוּא בְּתוֹךְ הַבַּיִת, כִּי כָּל הַבָּתִּים שָׁרְשָׁם וְקִיּוּמָם נִמְשָׁךְ מִבְּחִינַת הַבֵּית הַמִּקְדָּשׁ שֶׁכּוֹלֵל כָּל הַבָּתִּים שֶׁל יִשְֹרָאֵל כַּמּוּבָן בְּהַתּוֹרָה הַנַּ"ל. וְכֻלָּם מְקַבְּלִים חִיּוּתָם מֵהַצַּדִּיק הָרֹאשׁ בַּיִת שֶׁהוּא הָרֹאשׁ שֶׁל הַבֵּית הַמִּקְדָּשׁ וְשֶׁל כָּל הַבָּתִּים שֶׁל יִשְֹרָאֵל כַּנַּ"ל. וּמִשָּׁם נִמְשָׁכִין כָּל הַהַשְׁפָּעוֹת וְכָל הָעֲשִׁירוּת, כִּי הַכֹּל נִמְשָׁךְ מֵהָאַרְבָּעָה יְסוֹדוֹת שֶׁנִּמְשָׁכִין מֵהַנָּהָר הַיּוֹצֵא מֵעֵדֶן הַמַּשְׁקֶה אֶת הַגָּן וְכוּ', שֶׁמִּשָּׁם כָּל הַחֲפָצִים וְכָל הָעֲשִׁירוּת וְהַכֹּל כָּלוּל בִּבְחִינַת בַּיִת, שֶׁהוּא בְּחִינַת הַבֵּית הַמִּקְדָּשׁ, שֶׁהוּא בְּחִינַת עֵינַיִם, כַּמּוּבָן בְּהַתּוֹרָה הַנַּ"ל. כִּי הָעוֹלָם דּוֹמֶה לְבַיִת וְכֻלָּם מְקַבְּלִים חִיּוּתָם מֵהָרֹאשׁ בַּיִת שֶׁהוּא בְּחִינַת הָאוֹר וְהַגְּוָנִין הַמְאִירִין לְהַבַּיִת שֶׁהוּא בְּחִינַת הַבֵּית הַמִּקְדָּשׁ שֶׁכּוֹלֵל כָּל הַבָּתִּים וְכַנַּ"ל, עַל כֵּן כָּל הָעֲשִׁירוּת עִקַּר קִיּוּמוֹ כְּשֶׁבָּא לְתוֹךְ הַבַּיִת, שֶׁהוּא בְּחִינַת עֵינַיִם, שֶׁשָּׁם מְאִירִין הַגְּוָנִין עַל יְדֵי הָרֹאשׁ בַּיִת, שֶׁהוּא מַשְׁגִּיחַ וְשׁוֹמֵר הַכֹּל, כִּי מִמֶּנּוּ חִיּוּת הַכֹּל כַּנַּ"ל. וְעַל כֵּן שִׁעוּר בַּיִת אַרְבַּע אַמּוֹת, כַּמְבֹאָר בְּדִבְרֵי רַבּוֹתֵינוּ זִכְרוֹנָם לִבְרָכָה לְעִנְיַן מְזוּזָה וּשְׁאָר דְּבָרִים, כִּי צָרִיךְ שֶׁיִּהְיֶה בּוֹ אַרְבַּע אַמּוֹת כְּנֶגֶד כָּל בְּחִינוֹת ד' הַנַּ"ל, שֶׁכֻּלָּם נִמְשָׁכִין מִשֵּׁם ה' שֶׁהוּא אַרְבַּע אוֹתִיּוֹת שֶׁמִּמֶּנּוּ כָּל הָאַרְבָּעָה מֹחִין אַרְבָּעָה גְּוָנִין הַנַּ"ל אַרְבָּעָה יְסוֹדוֹת וְכוּ', שֶׁכֻּלָּם כְּלוּלִים בִּבְחִינַת בַּיִת שֶׁשָּׁם מֵאִיר הָרֹאשׁ בַּיִת כַּנַּ"ל. וְעַל כֵּן צָרִיךְ שֶׁיִּהְיֶה בַּבַּיִת אַרְבַּע אַמּוֹת דַּיְקָא:
<h3>אות ד</h3>
וְזֶה בְּחִינַת אַרְבַּע אַמּוֹת שֶׁל הַפְּתָחִים שֶׁנּוֹתְנִין בֶּחָצֵר לִפְנֵי כָּל פֶּתַח כְּדֵי לְפָרֵק שָׁם מַשָּאוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. כִּי זֶה יָדוּעַ שֶׁעִקַּר הָעֵסֶק בְּמַשָּא וּמַתָּן וּמְלָאכוֹת הוּא בִּשְׁבִיל לְבָרֵר הַנִּיצוֹצוֹת הַקְּדוֹשִׁים מֵעִמְקֵי הַקְּלִפּוֹת וּלְהַעֲלוֹתָם מִדַּרְגָּא לְדַרְגָּא עַד שֶׁיָּשׁוּבוּ לִמְקוֹר חֻצְּבָם, אֶל מָקוֹם אֲשֶׁר הָיָה שָׁם אָהֳלָם בִּתְחִלָּה. וְעַל כֵּן אִי אֶפְשָׁר לַעֲשֹוֹת מַשָּא וּמַתָּן בֶּאֱמוּנָה בִּקְדֻשָּׁה וּבְטָהֳרָה כָּרָאוּי כִּי אִם עַל יְדֵי הִתְקַשְּׁרוּת לְצַדִּיקֵי אֱמֶת. שֶׁהֵם בְּחִינַת הָרֹאשׁ בַּיִת, שֶׁהֵם שֹׁרֶשׁ וְחִיּוּת הַכֹּל וּבְכֹחָם יָכוֹל כָּל אֶחָד לַעֲסֹק בְּהַמַּשָּא וּמַתָּן שֶׁעִקַּר הָעֵסֶק לְבָרֵר הַנִּיצוֹצוֹת מִמְּקוֹמוֹת הַחִיצוֹנִים מֵרְשׁוּת הַסִּטְרָא אָחֳרָא מִבְּחִינַת הָרֹאשׁ כָּל חוּצוֹת. שֶׁכָּל זְמַן שֶׁהַנִּיצוֹצוֹת שֶׁל הָעֲשִׁירוּת הוּא שָׁם הֵם בִּבְחִינַת תִּשְׁתַּפֵּכְנָה אַבְנֵי קֹדֶשׁ בְּרֹאשׁ כָּל חֻצוֹת. וְצָרִיךְ כָּל אֶחָד לְבָרְרָם מִשָּׁם עַל יְדֵי עִסְקוֹ בְּמַשָּא וּמַתָּן בֶּאֱמוּנָה, לְהוֹצִיאָם וּלְבָרְרָם מִחוּץ לִפְנִים, דְּהַיְנוּ לְהוֹצִיאָם מֵהָרֹאשׁ כָּל חוּצוֹת לְהַכְנִיסָם לְתוֹךְ הַבַּיִת דִּקְדֻשָּׁה שֶׁהוּא רְשׁוּת דִּקְדֻשָּׁה בְּחִינַת רְשׁוּת שֶׁל הָרֹאשׁ בַּיִת. וְעַל כֵּן צָרִיךְ כָּל אֶחָד לְכַוֵּן בִּשְׁעַת הַמַּשָּא וּמַתָּן בְּכָל תְּנוּעָה וּבְכָל הִלּוּךְ וּבְכָל דִּבּוּר שֶׁהוֹלֵךְ וּמְדַבֵּר בִּשְׁעַת הָעֵסֶק שֶׁכַּוָּנָתוֹ כְּדֵי שֶׁיַּרְוִיחַ כְּדֵי שֶׁיִּתֵּן צְדָקָה לַעֲנִיִּים הֲגוּנִים הָעוֹסְקִים בַּתּוֹרָה שֶׁהֵם כְּלוּלִים בִּבְחִינַת הָרֹאשׁ בַּיִת שֶׁהֵם הַצַּדִּיקֵי אֱמֶת. וְאָז זוֹכֶה לַעֲשֹוֹת תִּקּוּן גָּדוֹל עַל יְדֵי הַמַּשָּא וּמַתָּן שֶׁלּוֹ, כִּי מְבָרֵר הַנִּיצוֹצוֹת מִבְּחִינַת הַחִיצוֹנִים מִבְּחִינַת הָרֹאשׁ כָּל חוּצוֹת, וּמַכְנִיסָם לְתוֹךְ הַבַּיִת, דְּהַיְנוּ לְהָרֹאשׁ בַּיִת. מֵאַחַר שֶׁכָּל כַּוָּנָתוֹ בִּשְׁבִיל זֶה כַּנַּ"ל. נִמְצָא, שֶׁכָּל כַּוָּנַת הַמַּשָּא וּמַתָּן הוּא לְהַכְנִיס הַנִּיצוֹצוֹת מִחוּץ לִפְנִים כַּנַּ"ל. וּמִזֶּה נִמְשָׁךְ גַּם בְּגַשְׁמִיּוּת שֶׁעִקַּר קִיּוּם כָּל הַחֲפָצִים וְכָל הָעֲשִׁירוּת הוּא כְּשֶׁמַּכְנִיסִין אוֹתוֹ מִחוּץ לִפְנִים, לְתוֹךְ הַבַּיִת, שֶׁהוּא מָקוֹם מְשֻׁמָּר. וְהוּא עִקַּר דִּירַת הָאָדָם. וְשָׁם עִקַּר חִיּוּתוֹ וְתַעֲנוּגָיו מֵהָעֲשִׁירוּת וְהַחֲפָצִים שֶׁלּוֹ, אֲבָל צְרִיכִין יְגִיעָה גְּדוֹלָה קֹדֶם שֶׁזּוֹכִין לְהַכְנִיס הָעֲשִׁירוּת לִפְנִים לְתוֹךְ הַבַּיִת. וַאֲפִלּוּ בְּגַשְׁמִיּוּת רוֹאִין בְּחוּשׁ כַּמָּה יְגִיעוֹת יֵשׁ לְהָאָדָם קֹדֶם שֶׁמַּכְנִיס הַשֶּׁפַע וְהָרֶוַח שֶׁמַּרְוִיחַ לִפְנִים לְתוֹךְ הַבַּיִת, כִּי כַּמָּה פְּעָמִים נִמְצָא שֶׁהָאָדָם מַרְוִיחַ וּמַרְוִיחַ וְאַחַר כָּךְ קֹדֶם שֶׁבָּא לְיָדוֹ לְתוֹךְ בֵּיתוֹ אֵין בְּיָדוֹ מְאוּמָה כַּנִּרְאֶה בְּחוּשׁ, מִכָּל שֶׁכֵּן וְכָל שֶׁכֵּן בְּעִקָּר הָעֲשִׁירוּת הָאֲמִתִּי, שֶׁהוּא בֵּרוּר הַנִּיצוֹצוֹת הַקְּדוֹשִׁים, שֶׁבִּשְׁבִיל זֶה עִקַּר הַמַּשָּא וּמַתָּן, כַּמָּה וְכַמָּה יְגִיעוֹת צְרִיכִין קֹדֶם שֶׁזּוֹכִין לְבָרֵר וּלְהַעֲלוֹת הַנִּיצוֹצוֹת עַד שֶׁיַּכְנִיסֵם וְיֵאָסְפוּ לְבֵיתוֹ בֶּאֱמֶת, שֶׁיִּכָּנְסוּ לִרְשׁוּת הָרֹאשׁ בַּיִת, שֶׁאָז יִתְקַיֵּם גַּם עֲשִׁירוּתוֹ בְּגַשְׁמִיּוּת גַּם כֵּן. וְכֵן בִּכְלַל עֲבוֹדַת ה' אֲפִלּוּ שֶׁל הַיּוֹשְׁבִים בְּבֵית הַמִּדְרָשׁ בְּאָהֳלֵי תּוֹרָה. כַּמָּה וְכַמָּה יְגִיעוֹת צְרִיכִין קֹדֶם שֶׁזּוֹכִין לִכְנֹס לְתוֹךְ הַבַּיִת דִּקְדֻשָּׁה בֶּאֱמֶת, כִּי יֵשׁ כַּמָּה וְכַמָּה שֶׁהִתְחִילוּ קְצָת בַּעֲבוֹדַת ה', אֲבָל עֲדַיִן הֵם עוֹמְדִין בַּחוּץ, וַאֲפִלּוּ אוֹתָן שֶׁנִּתְיַגְּעוּ וְטָרְחוּ יוֹתֵר וְיוֹתֵר עַד שֶׁנִּכְנְסוּ קְצָת לִפְנִים, אֲבָל עֲדַיִן לֹא נִכְנְסוּ לְתוֹךְ הַבַּיִת וְהֵם עוֹמְדִים עֲדַיִן בֶּחָצֵר, וְאַף עַל פִּי שֶׁהוּא זְכִיָּה גְּדוֹלָה, אֲפִלּוּ כְּשֶׁנִּכְנָסִין לַחֲצַר הַקְּדֻשָּׁה, אַף עַל פִּי כֵן עֲדַיִן אֵין מְקוֹם הֶחָצֵר מְשֻׁמָּר הֵיטֵב. וְעִקַּר הַתַּכְלִית שֶׁיִּכְנֹס לְתוֹךְ הַבַּיִת וּלְתוֹךְ כָּל הַהֵיכָלוֹת דִּקְדֻשָּׁה, אֲבָל קֹדֶם שֶׁרוֹצֶה לִכְנֹס לְתוֹךְ הַבַּיִת צָרִיךְ יְגִיעָה גְּדוֹלָה מֵחָדָשׁ. וּמִזֶּה בָּא מַה שֶּׁכַּמָּה בְּנֵי אָדָם הִתְחִילוּ קְצָת בַּעֲבוֹדַת ה' בֶּאֱמֶת בִּיגִיעוֹת וְטִרְחוֹת וְאַחַר כָּךְ נָפְלוּ כְּמוֹ שֶׁנָּפְלוּ, רַחֲמָנָא לִצְלָן:
<h3>אות ה</h3>
וְהָעִנְיָן עַל פִּי מַה שֶּׁמּוּבָא בַּכַּוָּנוֹת פָּרָשַׁת הַתָּמִיד וּקְטֹרֶת מְבֹאָר שָׁם. שֶׁעַל יְדֵי הַתָּמִיד מַעֲלִין חִיּוּת הַקְּדֻשָּׁה מִמַּטָּה לְמַעְלָה וְעוֹשִֹין מֵחִיצוֹנִיּוּת פְּנִימִיּוּת, וּמַעֲלִין מֵעֲשִֹיָּה לִיצִירָה. וְנַעֲשֶֹה חִיצוֹנִיּוּת חֶסֶד גְּבוּרָה תִּפְאֶרֶת דִּיצִירָה פְּנִימִיּוּת לִפְנִימִיּוּת חָכְמָה בִּינָה דַּעַת דַּעֲשִֹיָּה וְכוּ', עַיֵּן שָׁם. וְאַחַר כָּךְ אוֹמְרִים קְטֹרֶת. וּבָזֶה מַעֲלִין נִיצוֹצֵי הַקְּדֻשָּׁה מֵעִמְקֵי הַקְּלִפּוֹת וּמַלְבִּישִׁין מַדְרֵגוֹת הַתַּחְתּוֹנוֹת שֶׁל עֲשִֹיָּה וְאָז עוֹלִין הָעוֹלָמוֹת כְּסֵדֶר, עַיֵּן שָׁם. וְלִכְאוֹרָה קָשֶׁה, כִּי לְפִי זֶה נִרְאֶה הַסֵּדֶר מְהֻפָּךְ, כִּי הָיָה רָאוּי שֶׁיֹּאמְרוּ קְטֹרֶת קֹדֶם פָּרָשַׁת הַתָּמִיד, כְּדֵי לְבָרֵר תְּחִלָּה הַנִּיצוֹצוֹת מֵעִמְקֵי הַקְּלִפּוֹת עַל יְדֵי הַקְּטֹרֶת וּלְהַלְבִּישׁ בְּחִינַת רַגְלֵי הָעֲשִֹיָּה שֶׁהוּא מַלְכוּת דַּעֲשִֹיָּה. וְאַחַר כָּךְ יַעֲלוּ כְּסֵדֶר שֶׁמַּלְכוּת יַלְבִּישׁ נֶצַח הוֹד יְסוֹד וְנֶצַח הוֹד יְסוֹד חֶסֶד גְּבוּרָה תִּפְאֶרֶת וְכוּ'. עַד שֶׁיַּעֲלֶה רֹאשׁ הָעֲשִֹיָּה לִיצִירָה עַל יְדֵי פָּרָשַׁת הַתָּמִיד. וּמַדּוּעַ אָנוּ עוֹשִֹין לְהֵפֶךְ שֶׁבִּתְחִלָּה אוֹמְרִים פָּרָשַׁת הַתָּמִיד, שֶׁעַל יְדֵי זֶה צְרִיכִין לַעֲלוֹת רֹאשׁ הָעֲשִֹיָּה לִיצִירָה, וְאַחַר כָּךְ קֹדֶם שֶׁעוֹלֶה בִּשְׁלֵמוּת אוֹמְרִים קְטֹרֶת לְהַעֲלוֹת הַנִּיצוֹצוֹת מֵהַקְּלִפּוֹת לְהַלְבִּישׁ רַגְלֵי הָעֲשִֹיָּה. וְאָז דַּיְקָא עִקַּר עֲלִיַּת הָעוֹלָמוֹת כְּסֵדֶר וְהָיָה רָאוּי לְהַתְחִיל מִזֶּה, אַךְ אִם אָמְנָם יְסוֹד פְּנִימִיּוּת הַכַּוָּנוֹת שָֹגְבוּ מֵאִתָּנוּ מְאֹד. וְנֶעְלָם מֵאִתָּנוּ דַּרְכֵיהֶם הַנִּפְלָאִים, עִם כָּל זֶה מַה שֶּׁאֶפְשָׁר לִמְצֹא בָּהֶם רְמָזִים לְדַרְכֵי עֲבוֹדָתוֹ יִתְבָּרַךְ עַל פִּי הַקְדָּמוֹת אֲמִתִּיּוֹת אָנוּ מְחֻיָּבִים לִמְצֹא כְּפִי שִֹכְלֵנוּ אֲשֶׁר חָנָנוּ ה' יִתְבָּרַךְ שְׁמוֹ לָעַד:
<h3>אות ו</h3>
וְהָעִנְיָן הוּא לְפִי עֲנִיּוּת דַּעְתִּי, כְּמוֹ שֶׁכָּתַבְנוּ לְמַעְלָה, כִּי יֵשׁ חָצֵר וּבַיִת, שֶׁהֵם בְּחִינַת הֶחָצֵר שֶׁלִּפְנֵי הַמִּשְׁכָּן וְאַחַר כָּךְ הַמִּשְׁכָּן שֶׁהָיָה מְכֻסֶּה בִּירִיעוֹת, שֶׁהוּא בְּחִינַת בַּיִת. וְכֵן בְּבֵית הַמִּקְדָּשׁ הָיְתָה תְּחִלָּה הָעֲזָרָה, שֶׁהוּא בְּחִינַת חָצֵר, כִּי לֹא הָיָה עָלֶיהָ תִּקְרָה. וְאַחַר כָּךְ הַהֵיכָל וּבֵית קֹדֶשׁ קָדָשִׁים, שֶׁהֵם עִקַּר הַבֵּית הַמִּקְדָּשׁ, שֶׁהֵם בְּחִינַת בַּיִת, כִּי הָיָה עֲלֵיהֶם תִּקְרָה וְהִסְתַּכֵּל וּרְאֵה שֶׁקָּרְבַּן הַתָּמִיד וְכֵן כָּל הַקָּרְבָּנוֹת הָיָה עִקַּר מַעֲשֵֹיהֶם בְּתוֹךְ הֶחָצֵר, שֶׁהוּא הָעֲזָרָה, שֶׁשָּׁם הָיָה עוֹמֵד מִזְבֵּחַ הַחִיצוֹן. אֲבָל קְטֹרֶת הָיְתָה נַעֲשֵֹית בִּפְנִים בְּתוֹךְ הַבַּיִת, שֶׁהוּא הַהֵיכָל. וּבִשְׁבִיל זֶה הָיָה הַתָּמִיד קֹדֶם לַקְּטֹרֶת. וְכֵן מִתְנַהֵג עִם כָּל אָדָם בַּעֲבוֹדָתוֹ, כִּי בִּתְחִלָּה כְּשֶׁאָדָם רוֹצֶה לִכְנֹס בַּעֲבוֹדַת ה' אֲזַי ה' יִתְבָּרַךְ בְּרַחֲמָיו חוֹמֵל עָלָיו וּמֵקֵל עָלָיו וּמַנִּיחַ אוֹתוֹ לִכָּנֵס אֶל הַקְּדֻשָּׁה, כִּי הַבָּא לִטָּהֵר מְסַיְּעִין לוֹ. וַאֲזַי הוֹלֵךְ לוֹ קְצָת כְּסֵדֶר, וַאֲזַי עַל יְדֵי עֲבוֹדָתוֹ הוּא מַתְחִיל לַעֲלוֹת מִדַּרְגָּא לְדַרְגָּא וּמַתְחִיל לִכְנֹס קְצָת מִחוּץ לִפְנִים, אֲבָל אַף עַל פִּי שֶׁנִּכְנַס לִפְנִים לֹא נִכְנַס כִּי אִם לִבְחִינַת חָצֵר. וַעֲדַיִן הוּא עוֹמֵד מִחוּץ לַבַּיִת. וּכְשֶׁרוֹצֶה לִכָּנֵס לְתוֹךְ הַבַּיִת, שֶׁהוּא הָעִקָּר, אֵין מַנִּיחִים אוֹתוֹ הַשּׁוֹמְרִים, שֶׁהֵם נְטוּרֵי תַּרְעָא וְאָז אִי אֶפְשָׁר לוֹ לִכָּנֵס לְתוֹךְ הַבַּיִת עַד שֶׁיַּחֲזֹר וְיֵצֵא לַחוּץ לְבָרֵר נִיצוֹצוֹת קְדוֹשִׁים מֵעִמְקֵי הַקְּלִפּוֹת. וִיתַקֵּן מֵהֶם תִּקּוּנִים גְּדוֹלִים בִּבְחִינַת קְטֹרֶת. וְאָז דַּיְקָא יִכָּנֵס לִפְנִים לְתוֹךְ הַבַּיִת, כִּי לִכְנֹס לִפְנִים לְתוֹךְ הַבַּיִת אֵין מַנִּיחִין אוֹתוֹ עַד שֶׁיַּחֲזֹר וִיבָרֵר וְיַעֲלֶה וִיתַקֵּן מַה שֶּׁפָּגַם, דְּהַיְנוּ שֶׁיַּעֲלֶה הַנִּיצוֹצוֹת מֵעִמְקֵי הַקְּלִפּוֹת שֶׁהוֹרִידָם לְשָׁם בַּעֲווֹנוֹתָיו, אֲבָל זֶהוּ מֵחֶמְלַת ה' מַה שֶּׁלֹּא גָּזַר עָלָיו מִתְּחִלָּה שֶׁיְּבָרֵר וִיתַקֵּן תְּחִלָּה לְגַמְרֵי מַה שֶּׁפָּגַם. וְאַחַר כָּךְ יַתְחִיל לִכְנֹס לְחַצְרוֹת הַקְּדֻשָּׁה, כִּי אִם כֵּן הָיָה קָשֶׁה מְאֹד לְכָל אָדָם לְהִתְקָרֵב, כִּי בִּתְחִלָּה בְּוַדַּאי אֵין בּוֹ שׁוּם כֹּחַ לְהַתְחִיל לִלְחֹם מִלְחָמָה כָּזֹאת לְבָרֵר הַנִּיצוֹצוֹת הָעֲשׁוּקוֹת בְּעִמְקֵי הַקְּלִפּוֹת, וּבִפְרָט שֶׁעֲדַיִן לֹא רָאָה מְאוֹרוֹת מִיָּמָיו וְאֵין בּוֹ שׁוּם תְּשׁוּקָה עֲדַיִן לַעֲבוֹדַת ה' בֶּאֱמֶת כָּרָאוּי, עַל כֵּן מֵחֶמְלַת ה' שֶׁמַּנִּיחַ אוֹתוֹ תְּחִלָּה לִכְנֹס לַעֲבוֹדַת ה' אַף עַל פִּי שֶׁלֹּא תִּקֵּן עֲדַיִן מַה שֶּׁקִּלְקֵל. עַד שֶׁנִּמְצָאִים קְצָתָם שֶׁנִּכְנָסִים בְּתוֹךְ שַׁעֲרֵי הַקְּדֻשָּׁה עַד שֶׁבָּאִים לְתוֹךְ בְּחִינַת הֶחָצֵר. וְאָז כְּבָר רָאוּ קְצָת יֹפִי וְנֹעַם וְיִקְרַת קְדֻשָּׁתוֹ וַחֲפֵצִים וּמִשְׁתּוֹקְקִים לִכְנֹס לַבַּיִת, שֶׁזֶּהוּ עִקַּר הַתַּכְלִית, אֲבָל אֵין מַנִּיחִין אוֹתָם לִכְנֹס לַבַּיִת. עַד שֶׁיַּחְזְרוּ וְיֵצְאוּ לַחוּץ לְבָרֵר הַנִּיצוֹצוֹת מֵעִמְקֵי הַקְּלִפּוֹת. וְאָז דַּיְקָא יִכָּנְסוּ לְתוֹךְ הַבַּיִת לִפְנִים מַמָּשׁ, כִּי לְתוֹךְ הַבַּיִת לִפְנִים אִי אֶפְשָׁר לִכְנֹס כִּי אִם כְּשֶׁמַּעֲלִין הַנִּיצוֹצוֹת מִמֶּרְחַקִּים מֵעִמְקֵי הַקְּלִפּוֹת: וְזֶה בְּחִינַת פָּרָשַׁת הַתָּמִיד וּקְטֹרֶת. מַה שֶּׁבִּתְחִלָּה מַקְרִיבִין הַתָּמִיד לַעֲלוֹת מִדַּרְגָּא לְדַרְגָּא וְאַחַר כָּךְ הַקְּטֹרֶת שֶׁהוּא לְהַעֲלוֹת הַנִּיצוֹצוֹת מֵעִמְקֵי הַקְּלִפּוֹת שֶׁהָיָה רָאוּי לִכְאוֹרָה לִהְיוֹת בְּהֵפֶךְ כַּנַּ"ל, אַךְ עַל פִּי הַנַּ"ל מְיֻשָּׁב הֵיטֵב, כִּי קֹדֶם הַקְרָבַת הַתָּמִיד לֹא הָיָה לָנוּ שׁוּם כֹּחַ עֲדַיִן לְהַתְחִיל לְבָרֵר הַנִּיצוֹצוֹת מֵעִמְקֵי הַקְּלִפּוֹת. עַל כֵּן חָמַל עָלֵינוּ ה' יִתְבָּרַךְ וְצִוָּנוּ תְּחִלָּה לְהַקְרִיב קָרְבַּן הַתָּמִיד וְנָתַן לָנוּ כֹּחַ לְהַתְחִיל לַעֲלוֹת מִדַּרְגָּא לְדַרְגָּא עַל יְדֵי הַתָּמִיד, אַף עַל פִּי שֶׁעֲדַיִן לֹא בֵּרַרְנוּ הַנִּיצוֹצוֹת מֵהַקְּלִפּוֹת, אֲבָל כְּשֶׁרוֹצִין לִגְמֹר הָעֲלִיָּה בִּשְׁלֵמוּת וְלִכְנֹס לִפְנִים לְתוֹךְ הַבַּיִת, זֶה אִי אֶפְשָׁר כִּי אִם עַל יְדֵי קְטֹרֶת שֶׁצְּרִיכִין לַחֲזֹר וּלְבָרֵר הַנִּיצוֹצוֹת מֵעִמְקֵי הַקְּלִפּוֹת עַל יְדֵי הַקְּטֹרֶת. וְגַם הַכֹּחַ שֶׁל הַתָּמִיד שֶׁהִקְרַבְנוּ קֹדֶם מְסַיֵּעַ לָזֶה, כַּמּוּבָן בַּכַּוָּנוֹת וּבְסֵדֶר הַמַּעֲרָכָה שֶׁהֵם תְּלוּיִים זֶה בָּזֶה. וְאָז דַּיְקָא עַל יְדֵי הַקְּטֹרֶת שֶׁהוּא הַבֵּרוּר מֵעִמְקֵי הַקְּלִפּוֹת. עַל יְדֵי זֶה דַּיְקָא נִכְנָסִין לִפְנִים לְתוֹךְ הַבַּיִת שֶׁהוּא עִקַּר הַשְּׁלֵמוּת. וְאָז עוֹלִין הָעוֹלָמוֹת כְּסֵדֶר בִּשְׁלֵמוּת. וְכֵן הוּא בַּעֲבוֹדַת הָאָדָם בְּכָל אָדָם וּבְכָל זְמַן וְכַנַּ"ל: וְזֶהוּ בְּחִינַת מַה שֶּׁכָּתַב רַבֵּנוּ זִכְרוֹנוֹ לִבְרָכָה שֶׁיֵּשׁ אֶחָד שֶׁהוּא אֵצֶל הַפֶּתַח שֶׁל הַקְּדֻשָּׁה וְחוֹזֵר לַאֲחוֹרָיו, חַס וְשָׁלוֹם, הַיְנוּ כַּנַּ"ל, כִּי מֵחֲמַת שֶׁאֵין מַנִּיחִין אוֹתוֹ לִכְנֹס עַד שֶׁיַּחֲזֹר וִיבָרֵר הַנִּיצוֹצוֹת מֵעִמְקֵי הַקְּלִפּוֹת, דְּהַיְנוּ שֶׁיַּחֲזֹר וְיֵלֵךְ דֶּרֶךְ כָּל אֵלּוּ הַמְקוֹמוֹת הָרָעִים שֶׁהָיוּ בָּהֶם בִּתְחִלָּה וְיָשׁוּב מֵהֶם בְּשָׁלוֹם. עַל כֵּן מִי שֶׁהוּא פֶּתִי נִדְמֶה לוֹ שֶׁמַּרְחִיקִין אוֹתוֹ, חַס וְשָׁלוֹם, וּבִפְרָט שֶׁזֶּה הַדָּבָר צָרִיךְ לְהִתְמַהְמֵהַּ הַרְבֵּה וְהַכֹּל לְפִי הַפְּגָמִים שֶׁלּוֹ וּכְפִי הָעֲלִיָּה שֶׁצָּרִיךְ לַעֲלוֹת, עַל כֵּן מִי שֶׁאֵינוֹ חָס עַל עַצְמוֹ וּמְבַקֵּשׁ, חַס וְשָׁלוֹם, עֲלִילָה לִפְרֹשׁ מֵאַחֲרֵי הַמָּקוֹם. מְדַמֶּה בְּדַעְתּוֹ כְּאִלּוּ אֶפֶס תִּקְוָה, חַס וְשָׁלוֹם, מֵעֹצֶם צָרוֹת הַנֶּפֶשׁ שֶׁבָּאִין עָלָיו. שֶׁחוֹזְרִין וְעוֹלִין עַל לִבּוֹ מַחֲשָׁבוֹת וְתַאֲווֹת וְהִרְהוּרִים וְכוּ' מַה שֶּׁנִּדְמֶה לוֹ שֶׁזֶּה כַּמָּה יָמִים אוֹ שָׁנִים שֶׁהוּא רָחוֹק מֵהֶם. וְכָל זֶה הוּא בְּחִינָה הַנַּ"ל, וְהוּא חוֹשֵׁב שֶׁהוּא לְרָעָה, חַס וְשָׁלוֹם, אֲבָל אֱלֹקִים חֲשָׁבָהּ לְטוֹבָה, כִּי זֶהוּ נִסְיוֹנוֹ. וְעַל יְדֵי זֶה דַּיְקָא עִקַּר תִּקּוּנוֹ. וְאַף עַל פִּי שֶׁלִּפְעָמִים הוּא נוֹפֵל, חַס וְשָׁלוֹם, לְאֵיזֶה דְּבָרִים רָעִים מַמָּשׁ עַל יְדֵי עֹצֶם הַהִתְגָּרוּת שֶׁמִּתְגָרִין בּוֹ כְּשֶׁצָּרִיךְ לִכָּנֵס, אַף עַל פִּי כֵן כְּבָר אָנוּ מֻזְהָרִים הַרְבֵּה שֶׁאָסוּר לִפֹּל מִשּׁוּם דָּבָר שֶׁבָּעוֹלָם, כִּי יֵשׁ בְּעִנְיָן זֶה דְּבָרִים עֲמֻקִּים הַרְבֵּה וְחַסְדֵי ה' אֵינָם כָּלִים לְעוֹלָם. וְהָעִקָּר הוּא הִתְקַשְּׁרוּת לְצַדִּיקֵי אֱמֶת, שֶׁכָּל זְמַן שֶׁמַּאֲמִין בְּהַצַּדִּיקֵי אֱמֶת הַכְּלוּלִים בְּהָרֹאשׁ בַּיִת הָאֲמִתִּי שֶׁמִּמֶּנּוּ נִמְשָׁךְ הַכֹּל יֵשׁ לוֹ תִּקְוָה לְעוֹלָם, כִּי הוּא יָכוֹל לְתַקֵּן הַכֹּל, לְהַעֲלוֹת כָּל הַנִּיצוֹצוֹת, שֶׁהֵם בְּחִינַת אַבְנֵי קֹדֶשׁ, מִמְּקוֹמוֹת הַחִיצוֹנִים מִבְּחִינַת הָרֹאשׁ כָּל חוּצוֹת, וְלַחֲזֹר וּלְהַכְנִיס כֻּלָּם לִפְנִים - לְתוֹךְ הַבַּיִת פְּנִימָה:
<h3>אות ז</h3>
וְכֵן הוּא בְּמַשָּא וּמַתָּן וְהָרֶוַח וְהָעֲשִׁירוּת שֶׁל הָאָדָם שֶׁבֶּאֱמֶת עִקַּר הָרֶוַח הָאֲמִתִּי נִמְשָׁךְ עַל יְדֵי שֶׁמַּעֲלִין הַנִּיצוֹצוֹת מֵהַקְּלִפּוֹת וּמַכְנִיסִים אוֹתָם לְתוֹךְ הַקְּדֻשָּׁה עַל יְדֵי שֶׁעוֹשֶֹה הַמַּשָּא וּמַתָּן בֶּאֱמוּנָה שְׁלֵמָה וּמַרְבֶּה בִּצְדָקָה וּמְכַוֵּן בִּשְׁעַת הַמַּשָּא וּמַתָּן שֶׁיַּרְוִיחַ כְּדֵי שֶׁיִּתֵּן צְדָקָה לְעוֹסְקִים בַּעֲבוֹדַת ה' בֶּאֱמֶת, שֶׁהֵם כְּלוּלִים בְּהָרֹאשׁ בַּיִת כַּנַּ"ל, וְעַל כֵּן לִפְעָמִים הָרֶוַח מְזֻמָּן לְנֶגֶד עֵינָיו וְנִדְמֶה לוֹ שֶׁכְּבָר הִרְוִיחַ, וְקֹדֶם גְּמַר הָעֵסֶק בִּשְׁלֵמוּת נִתְהַפֵּךְ הַכֹּל עַל יְדֵי תְּנוּעָה קַלָּה וְאֵינוֹ מַרְוִיחַ כְּלוּם וְלִפְעָמִים מַפְסִיד גַּם הַקֶּרֶן. וְכָל זֶה הוּא בְּחִינָה הַנַּ"ל, כִּי מַה שֶּׁהִתְחִיל לְהַרְוִיחַ זֶה בְּחִינַת שֶׁהִכְנִיס הָרֶוַח לִבְחִינַת הֶחָצֵר, אֲבָל עֲדַיִן לֹא נִכְנַס לִבְחִינַת הַבַּיִת, שֶׁהוּא עִקַּר הַשְּׁמִירָה שֶׁל הָעֲשִׁירוּת כַּנַּ"ל. וְקֹדֶם שֶׁמַּכְנִיסוֹ לַבַּיִת צָרִיךְ תְּחִלָּה לְבָרֵר נִיצוֹצוֹת מֵעִמְקֵי הַקְּלִפּוֹת. וְלִפְעָמִים אֵין לוֹ כֹּחַ לָזֶה וְנֶאֱחָזִין בּוֹ הַקְּלִפּוֹת וּמַפְסִיד הַכֹּל וְכַנַּ"ל. וְעַל כֵּן עִקַּר הַתִּקּוּן לָזֶה צְדָקָה לַעֲנִיִּים הֲגוּנִים וְכַנַּ"ל, כִּי עִקַּר בֵּרוּר הַנִּיצוֹצוֹת מֵעִמְקֵי הַקְּלִפּוֹת הוּא עַל יְדֵי צְדָקָה בִּבְחִינַת צְדָקָה תַּצִּיל מִמָּוֶת, שֶׁצְּדָקָה מַצֶּלֶת וּמַעֲלֵית הַנִּיצוֹצוֹת מֵהַקְּלִפּוֹת, שֶׁהֵם סִטְרָא דְּמוֹתָא, בְּחִינַת רַגְלֶיהָ יוֹרְדוֹת מָוֶת, רַגְלִין הוּא בְּחִינַת הַמָּמוֹן וְכוּ'. וְעַל יְדֵי צְדָקָה מַעֲלִין אוֹתָם מִשָּׁם. (כַּמּוּבָא כָּל זֶה בְּדִבְרֵי אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בְּמָקוֹם אַחֵר) וְאָז דַּיְקָא יִזְכֶּה לְהַכְנִיס הָעֲשִׁירוּת לִפְנִים לְתוֹךְ הַבַּיִת שֶׁתִּתְקַיֵּם בְּיָדוֹ וְכַנַּ"ל:
<h3>אות ח</h3>
וְזֶהוּ בְּחִינַת אַרְבַּע אַמּוֹת שֶׁצְּרִיכִין לִתֵּן בֶּחָצֵר לִפְנֵי פֶּתַח הַבַּיִת. כְּדֵי לְפָרֵק שָׁם מַשָּאוֹ, הַיְנוּ כִּי הָאַרְבַּע אַמּוֹת הֵם בְּחִינַת הַחִיּוּת הַנִּמְשָׁךְ מֵאַרְבַּע אוֹתִיּוֹת הַשֵּׁם שֶׁמְּאִירִין בְּכָל אָדָם שֶׁמִּשָּׁם חִיּוּתוֹ. וּמִשָּׁם הָאַרְבָּעָה מֹחִין וְכָל הַגְּוָנִין דְּעֵינָא וְכָל הָאַרְבָּעָה יְסוֹדוֹת שֶׁלּוֹ, וּמִשָּׁם כָּל הַחִיּוּת וְהַשֶּׁפַע וְהַפַּרְנָסָה שֶׁלּוֹ. וְעַל כֵּן אַרְבַּע אַמּוֹת שֶׁל אָדָם קוֹנוֹת לוֹ בְּכָל מָקוֹם , כִּי הֶאָרַת הָאַרְבָּעָה מֹחִין וְכוּ' שֶׁנִּמְשָׁכִין מֵאַרְבַּע אוֹתִיּוֹת הַשֵּׁם מְאִירִין לוֹ בְּכָל אַרְבַּע אַמּוֹתָיו וּמְזַכִּין לוֹ כָּל הַקִּנְיָנִים עַל יְדֵי הַמֹּחִין. בִּבְחִינַת דַּעַת קָנִיתָ וְכַמְבֹאָר בְּמָקוֹם אַחֵר. וְעִקַּר כָּל הַקִּנְיָנִים הֵם בְּתוֹךְ בֵּיתוֹ שֶׁשָּׁם עִקַּר קִיּוּם כָּל הַקִּנְיָנִים, שֶׁהֵם כָּל הָעֲשִׁירוּת שֶׁלּוֹ. וְעַל כֵּן נִמְשָׁכִין הֶאָרַת הָאַרְבָּעָה מֹחִין מִתּוֹךְ הַבַּיִת אֶל הֶחָצֵר, שֶׁהֵם בְּחִינַת הָאַרְבַּע אַמּוֹת שֶׁלִּפְנֵי פֶּתַח הַבַּיִת שֶׁיֵּשׁ לוֹ בֶּחָצֵר, שֶׁהֵם בִּשְׁבִיל לְפָרֵק שָׁם מַשָּאוֹ, כִּי אִי אֶפְשָׁר לוֹ לִזְכּוֹת בְּשׁוּם חֵפֶץ וַעֲשִׁירוּת כִּי אִם כְּשֶׁיַּעֲבִירֶנּוּ תְּחִלָּה דֶּרֶךְ בְּחִינַת הֶחָצֵר וִיפָרֵק שָׁם הַמַּשְֹאוֹי, כִּי כְּשֶׁהוּא בֶּחָצֵר נִקְרָא עֲדַיִן בְּשֵׁם מַשְֹאוֹי, מֵחֲמַת שֶׁעֲדַיִן לֹא נִתְבָּרֵר בִּשְׁלֵמוּת מֵאֲחִיזַת הַחִיצוֹנִים שֶׁנִּקְרָאִים מַשְֹאוֹי (כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּשִֹיחוֹת הָרַ"נ דַּף כ"ז עַל מַשַּאֲכֶם וְכוּ' מְלַמֵּד שֶׁהָיוּ בָּהֶם אֶפִּיקוֹרְסִים, כִּי עִקַּר הַחִיצוֹנִים וְהַקְּלִפּוֹת הֵם כְּפִירוֹת). וְעַל כֵּן בְּהֶכְרֵחַ שֶׁיִּהְיֶה לוֹ אַרְבַּע אַמּוֹת בֶּחָצֵר לִפְנֵי הַפֶּתַח כְּדֵי לְפָרֵק שָׁם מַשָּאוֹ, כִּי קֹדֶם שֶׁמַּכְנִיס הָעֲשִׁירוּת לְתוֹךְ הַבַּיִת צָרִיךְ לְפָרְקוֹ בִּבְחִינַת חָצֵר וְיִהְיֶה מֻנָּח שָׁם עַד שֶׁיָּשׁוּב וִיבָרֵר הַנִּיצוֹצוֹת מֵעִמְקֵי הַקְּלִפּוֹת בִּבְחִינַת קְטֹרֶת. וְאָז דַּיְקָא יִזְכֶּה לְהַכְנִיס הָעֲשִׁירוּת לִפְנִים - לְתוֹךְ הַבַּיִת וְכַנַּ"ל: וְעַל כֵּן קְטֹרֶת מַעֲשֶׁרֶת. קְטֹרֶת דַּיְקָא, כִּי עִקַּר שְׁלֵמוּת הָעֲשִׁירוּת הוּא כְּשֶׁמְּבָרְרִין הַנִּיצוֹצוֹת מֵהַקְּלִפּוֹת בִּבְחִינַת קְטֹרֶת דַּיְקָא וְכַנַּ"ל, כִּי כְּשֶׁעוֹשֶֹה מַשָּא וּמַתָּן הוּא בְּחִינַת הַקְרָבַת קָרְבַּן הַתָּמִיד וּקְטֹרֶת, כְּמוֹ שֶׁמְּבֹאָר בְּהַתּוֹרָה אַשְׁרֵי זַרְקָא (בְּסִימָן ל"ה( וְעִקָּר הוּא הַקְּטֹרֶת שֶׁהִיא דַּיְקָא מַעֲשֶׁרֶת, כִּי הַקְּטֹרֶת הָיְתָה בִּפְנִים, בְּתוֹךְ הַהֵיכָל, שֶׁהוּא בְּחִינַת בַּיִת, שֶׁשָּׁם עִקַּר הַשְּׁמִירָה וְהַקִּיּוּם שֶׁל הָעֲשִׁירוּת וְכַנַּ"ל. וְעַל כֵּן צָרִיךְ אַרְבַּע אַמּוֹת לִפְנֵי הַפֶּתַח דַּיְקָא בֶּחָצֵר, כִּי דֶּרֶךְ הַפֶּתַח נִכְנָסִין לִפְנִים וְדֶרֶךְ שָׁם מַכְנִיסִין וּמַעֲלִין כָּל הַנִּיצוֹצוֹת מִחוּץ לִפְנִים, לְתוֹךְ הַבַּיִת, שֶׁשָּׁם עִקַּר הֶאָרַת הָרֹאשׁ בַּיִת, שֶׁהוּא בְּחִינַת אַרְבַּע אוֹתִיּוֹת הַשֵּׁם, אַרְבָּעָה מֹחִין, אַרְבָּעָה יְסוֹדוֹת וְכוּ' כַּנַּ"ל. וְעַל כֵּן צְרִיכִין אַרְבַּע אַמּוֹת לְהַמְשִׁיךְ הֶאָרַת הָרֹאשׁ בַּיִת בָּאַרְבַּע אַמּוֹת, שֶׁעַל יְדֵי זֶה דַּיְקָא יֵשׁ לוֹ כֹּחַ לְבָרֵר וּלְהַכְנִיס הָעֲשִׁירוּת מֵחָצֵר לִפְנִים, וְעַל כֵּן שָׁם צָרִיךְ לְפָרֵק מַשָּאוֹ שֶׁתִּהְיֶה מֻנַּחַת שָׁם עַד שֶׁיְּבָרֵר כָּל הַנִּיצוֹצוֹת מֵעִמְקֵי הַקְּלִפּוֹת. וְאָז יִתְבָּרֵר הָעֲשִׁירוּת עַד שֶׁיִּזְכֶּה בּוֹ בִּשְׁלֵמוּת וְיַכְנִיסֶנּוּ לִפְנִים לְתוֹךְ הַבַּיִת שֶׁשָּׁם עִקַּר הַשְּׁמִירָה וְהַקִּיּוּם שֶׁל כָּל הָעֲשִׁירוּת כַּנַּ"ל, כִּי עִקַּר הַבֵּרוּר בַּחוּץ הוּא עַל יְדֵי הַכֹּחַ שֶׁמְּקַבֵּל מֵהָרֹאשׁ בַּיִת שֶׁבִּפְנִים בְּתוֹךְ הַבַּיִת וְעַל כֵּן בְּשָׁעָה שֶׁעוֹסֵק בְּמַשָּא וּמַתָּן צָרִיךְ לְקַשֵּׁר אֶת עַצְמוֹ לְהָרֹאשׁ בַּיִת כַּנַּ"ל. וְעַל כֵּן מֵהַבַּיִת נִמְשָׁךְ בְּחִינַת הָאַרְבַּע אַמּוֹת בֶּחָצֵר שֶׁצְּרִיכִין לִתֵּן לִפְנֵי הַפֶּתַח, כִּי הָאַרְבַּע אַמּוֹת נִמְשָׁכִין מֵהֶאָרַת הָאַרְבָּעָה מֹחִין שֶׁנִּמְשָׁכִין מִשֵּׁם ה' שֶׁמְּאִירִין בְּהַבַּיִת עַל יְדֵי הָרֹאשׁ בַּיִת. וּמִשָּׁם נִמְשָׁכִין בְּחִינַת הָאַרְבַּע אַמּוֹת לִפְנֵי פֶּתַח הַבַּיִת לְפָרֵק שָׁם מַשָּאוֹ כַּנַּ"ל, כִּי עַל יְדֵי הֶאָרַת הָרֹאשׁ בַּיִת יֵשׁ לוֹ כֹּחַ לְבָרֵר הַנִּיצוֹצוֹת בַּחוּץ עַד שֶׁיִּזְכֶּה לְהַכְנִיס הָעֲשִׁירוּת לִפְנִים, שֶׁזֶּהוּ בְּחִינַת לְפָרֵק שָׁם מַשָּאוֹ. וְכַנַּ"ל:
<h3>אות ט</h3>
וְזֶהוּ "אַשְׁרֵי תִּבְחַר וּתְקָרֵב יִשְׁכֹּן חֲצֵרֶיךָ נִשְֹבְּעָה בְּטוּב בֵּיתֶךָ קְדֹשׁ הֵיכָלֶךָ". שֶׁהַפָּסוּק מַזְכִּיר כֻּלָּם חָצֵר וּבַיִת וְהֵיכָל. וְאָמַר 'אַשְׁרֵי תִבְחַר וּתְקָרֵב שֶׁיִּשְׁכֹּן חֲצֵרֶיךָ', שֶׁיִּשְׁכֹּן וְיֶחֱנֶה שָׁם עַד שֶׁיִּזְכֶּה, 'נִשְֹבְּעָה בְּטוּב בֵּיתֶךָ', שֶׁנִּכְנָס אַחַר כָּךְ לַבַּיִת, שֶׁשָּׁם עִקַּר הַשְּבִיעָה מִטּוּב הָאֲמִתִּי, שֶׁהוּא קְדֻשַּׁת הַהֵיכָל בְּחִינַת קְדֹשׁ הֵיכָלֶךָ. וְעַל כֵּן בֶּחָצֵר הִזְכִּיר, בְּחִינַת אִתְעָרוּתָא דִּלְעֵלָּא. וּבַבַּיִת הִזְכִּיר אִתְעָרוּתָא דִלְתַתָּא, כִּי בֶּחָצֵר אָמַר בִּלְשׁוֹן 'תִבְחַר וּתְקָרֵב', שֶׁמְּדַבֵּר לַה' יִתְבָּרַךְ שֶׁהוּא יְקָרֵב וְיִבְחַר בָּנוּ, אֲבָל בַּבַּיִת אָמַר הַלָּשׁוֹן עַל עַצְמֵנוּ, דְּהַיְנוּ 'נִשְֹבְּעָה בְּטוּב בֵּיתֶךָ', שֶׁאֲנַחְנוּ בְּעַצְמֵנוּ נִתְעוֹרֵר וְנִתְגַּבֵּר לִשְֹבֹּעַ מִטּוּב בֵּיתוֹ. כִּי כֵן הַדָּבָר, כִּי לֶחָצֵר מַנִּיחַ ה' יִתְבָּרַךְ בִּתְחִלָּה לִכְנֹס, כִּי הוּא בְּחִינַת תְּחִלַּת הָעֲבוֹדָה. שֶׁאָז מְקָרְבִין אוֹתוֹ מִלְּמַעְלָה לַעֲבוֹדָתוֹ יִתְבָּרַךְ בִּבְחִינַת אִתְעָרוּתָא דִּלְעֵלָּא, שֶׁזֶּהוּ בְּחִינַת פֶּתַח שֶׁהוּא תְּחִלַּת הַהִתְקָרְבוּת, אֲבָל אַחַר כָּךְ כְּשֶׁרוֹצֶה לִכְנֹס לִפְנִים מַמָּשׁ, דְּהַיְנוּ לְתוֹךְ הַבַּיִת אֲזַי אֵין מַנִּיחִין אוֹתוֹ עַד שֶׁיִּתְעוֹרֵר וְיִתְגַּבֵּר בְּעַצְמוֹ כַּנַּ"ל. וְעַל כֵּן כָּתַב בִּלְשׁוֹן נִשְֹבְּעָה שֶׁמְּדַבֵּר עָלֵינוּ שֶׁאֲנַחְנוּ בְּעַצְמֵנוּ צְרִיכִין לְהִתְגַּבֵּר לָזֶה כַּנַּ"ל. וְזֶהוּ שֶׁאָמַר שָׁם תְּחִלָּה, 'דִּבְרֵי עֲווֹנוֹת גָּבְרוּ מֶנִּי פְּשָׁעֵינוּ אַתָּה תְכַפְּרֵם'. הַיְנוּ שֶׁה' יִתְבָּרַךְ יַחְמֹל עָלֵינוּ וִיכַפֵּר פְּשָׁעֵינוּ וַעֲווֹנוֹתֵינוּ, כִּי גָּבְרוּ מֵאִתָּנוּ וְאֵין בָּנוּ כֹּחַ לְתַקְּנָם וּלְבָרְרָם, רַק בְּחֶמְלַת ה' שֶׁיְּרַחֵם עָלֵינוּ וִיכַפֵּר פְּשָׁעֵינוּ כְּדֵי שֶׁנִּזְכֶּה לִשְׁכֹּן בֶּחָצֵר עַד שֶׁנִּכְנֹס לְתוֹךְ הַבַּיִת לִשְֹבֹּעַ בְּטוּב בֵּיתוֹ וְכַנַּ"ל. וְזֶהוּ שֶׁאָמַר שָׁם אַחַר כָּךְ, "נוֹרָאוֹת בְּצֶדֶק תַּעֲנֵנוּ אֱלֹקֵי יִשְׁעֵנוּ מִבְטַח כָּל קַצְוֵי אֶרֶץ וְיָם רְחוֹקִים וְכוּ'". כִּי בְּוַדַּאי אָנוּ צְרִיכִין שֶׁיַּעֲנֵנוּ נוֹרָאוֹת, לַעֲשֹוֹת עִמָּנוּ נִפְלָאוֹת וְנוֹרָאוֹת עַד שֶׁנִּזְכֶּה אֲנַחְנוּ לִשְׁכֹּן בַּחֲצֵרוֹ וְלִשְֹבֹּעַ בְּטוּב בֵּיתוֹ וְכוּ', כִּי צְרִיכִים לָזֶה לְבָרֵר נִיצוֹצוֹת מֵעִמְקֵי הַקְּלִפּוֹת, מִמְּקוֹמוֹת רְחוֹקִים מְאֹד מְאֹד, מִקְּצֵה הָאָרֶץ וְכַנַּ"ל. וְזֶהוּ "מִבְטַח כָּל קַצְוֵי אֶרֶץ וְיָם רְחוֹקִים", הַיְנוּ שֶׁאַף עַל פִּי שֶׁנִּדְמֶה לָנוּ שֶׁאַתָּה מְגָרֵשׁ אוֹתָנוּ, חַס וְשָׁלוֹם, בְּקַצְוֵי אֶרֶץ וּבְיָם רְחוֹקִים. כִּי אָנוּ רְחוֹקִים מִקְּדֻשַּׁת בֵּיתֶךָ מְאֹד, אַף עַל פִּי כֵן אָנוּ בְּטוּחִים שֶׁהַכֹּל לְטוֹבָה, כִּי אִי אֶפְשָׁר לָבוֹא לְטוּב בֵּיתֶךָ כִּי אִם עַל יְדֵי זֶה דַּיְקָא כַּנַּ"ל. וְעַל כֵּן עֵינֵינוּ לְךָ תְּלוּיוֹת שֶׁתַּעֲנֵנוּ נוֹרָאוֹת בְּצֶדֶק לַעֲשֹוֹת עִמָּנוּ נוֹרָאוֹת וְנִפְלָאוֹת גְּדוֹלוֹת עַד שֶׁנִּזְכֶּה לִשְֹבֹּעַ מִטּוּב בֵּיתֶךָ, כִּי אַתָּה מִבְטַח כָּל קַצְוֵי אֶרֶץ וְיָם רְחוֹקִים, דְּהַיְנוּ לְכָל אוֹתָן שֶׁנִּתְרַחֲקוּ בְּקַצְוֵי אֶרֶץ וְיָם רְחוֹקִים אַתָּה מִבְטָח לָהֶם שֶׁהוּא לְטוֹבָתָם, כִּי אִי אֶפְשָׁר לָהֶם לִכָּנֵס לַבַּיִת כִּי אִם עַל יְדֵי זֶה דַּיְקָא כְּדֵי שֶׁיְּבָרְרוּ נִיצוֹצוֹת מִמְּקוֹמוֹת הָרְחוֹקִים בְּיוֹתֵר, וּבְחֶמְלָתְךָ הַגְּדוֹלָה תּוֹשִׁיעֵם לְבָרֵר וּלְהַעֲלוֹת הַכֹּל וְלָשׁוּב לְתוֹךְ חַצְרוֹת קָדְשֶׁךָ וְלִשְֹבֹּעַ מִטּוּב בֵּיתֶךָ וּמִקְּדֻשַּׁת הֵיכָלֶךָ, כִּי זֶהוּ בְּחִינַת קְטֹרֶת שֶׁנַּעֲשֶֹה בְּתוֹךְ הַהֵיכָל שֶׁמְּבָרֵר הַנִּיצוֹצוֹת מֵעִמְקֵי עִמְקֵי הַקְּלִפּוֹת, וְזוֹכִין עַל יָדָם לַעֲלוֹת לְמַעְלָה וְלִכְלֹל בָּאֵין סוֹף, כִּי לֵית קֻרְבָּנָא חֲבִיבָא קָמֵהּ קֻדְשָׁא בְּרִיךְ הוּא כְּמוֹ קְטֹרֶת, כִּי זֶה עִקַּר תַּעֲנוּגָיו וְשַׁעֲשׁוּעָיו יִתְבָּרַךְ כְּשֶׁמַּעֲלִין הַנִּיצוֹצוֹת הַקְּדוֹשׁוֹת מֵעִמְקֵי הַקְּלִפּוֹת. וְעַל כֵּן יָכוֹל לִהְיוֹת שֶׁהָאָדָם כְּשֶׁנִּתְרַחֵק בְּיוֹתֵר וְאַף עַל פִּי כֵן הוּא מַמְשִׁיךְ אֶת עַצְמוֹ לַה' יִתְבָּרַךְ בְּכָל פַּעַם שֶׁיַּעֲשֶֹה נַחַת רוּחַ לַה' יִתְבָּרַךְ יוֹתֵר מִצַּדִּיק גָּדוֹל מֵאַחַר שֶׁהוּא בַּמְקוֹמוֹת הָרְחוֹקִים מְאֹד וּכְשֶׁהוּא מַמְשִׁיךְ אֶת עַצְמוֹ מִשָּׁם לַה' יִתְבָּרַךְ, אֲזַי בְּכָל תְּנוּעָה וּתְנוּעָה וּבְכָל הַמְשָׁכָה וְהַמְשָׁכָה הוּא גּוֹרֵם שַׁעֲשׁוּעִים גְּדוֹלִים לַה' יִתְבָּרַךְ. (וְכַמְבֹאָר מִזֶּה בְּמָקוֹם אַחֵר וְאִם יִהְיֶה חָזָק בְּדַעְתּוֹ לִמְשֹׁךְ אֶת עַצְמוֹ תָּמִיד לַה' יִתְבָּרַךְ יִהְיֶה אֵיךְ שֶׁיִּהְיֶה סוֹף כָּל סוֹף יַחְמֹל עָלָיו ה' יִתְבָּרַךְ וְיִכְנֹס עַל יְדֵי זֶה דַּיְקָא לִפְנִים לְתוֹךְ בֵּית הַקְּדֻשָּׁה, כִּי כָּל זֶה הוּא בְּחִינַת קְטֹרֶת שֶׁהָיָה בָּהֶם גַּם חֶלְבְּנָה שֶׁחָבִיב מְאֹד לִפְנֵי ה' יִתְבָּרַךְ וְכַנַּ"ל: וְעַל כֵּן נִסְמַךְ "נוֹרָאוֹת בְּצֶדֶק וְכוּ' מִבְטַח כָּל קַצְוֵי אֶרֶץ וְיָם רְחוֹקִים". לְפָסוּק "נִשְֹבְּעָה מִטּוּב בֵּיתֶךָ וְכוּ'". כִּי אִי אֶפְשָׁר לִשְֹבֹּעַ מִטּוּב בַּיִת כִּי אִם עַל יְדֵי שֶׁמְּרַחֲקִין אוֹתוֹ לְקַצְוֵי אֶרֶץ וְיָם רְחוֹקִים. וּכְשֶׁהוּא בָּטוּחַ בַּה' יִתְבָּרַךְ וּמַמְשִׁיךְ אֶת עַצְמוֹ לַה' יִתְבָּרַךְ גַּם מִשָּׁם, אָז יִזְכֶּה לִשְֹבֹּעַ מִטּוּב בֵּיתוֹ וְכוּ', אָמֵן:
<h3>אות י</h3>
וְזֶה בְּחִינַת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה, מִיּוֹם שֶׁחָרַב בֵּית הַמִּקְדָּשׁ אֵין לוֹ לְהַקָּדוֹשׁ בָּרוּךְ הוּא בְּעוֹלָמוֹ אֶלָּא ד' אַמּוֹת שֶׁל הֲלָכָה. כִּי עַכְשָׁו אַחַר חֻרְבַּן בֵּית הַמִּקְדָּשׁ וְהַצַּדִּיקֵי אֱמֶת נִסְתַּלְּקוּ בַּעֲווֹנוֹתֵינוּ, שֶׁזֶּהוּ עִקַּר חֻרְבַּן בֵּית הַמִּקְדָּשׁ שֶׁבְּכָל דּוֹר, כִּי קָשֶׁה סִלּוּקָן יוֹתֵר מֵחֻרְבַּן בֵּית הַמִּקְדָּשׁ. וּבַעֲווֹנוֹתֵינוּ אֵין לָנוּ לֹא רֹאשׁ וְלֹא בַּיִת, וְהָרֹאשׁ כָּל חוּצוֹת מִתְגַּבֵּר מְאֹד, אֲשֶׁר עַל זֶה נֶאֱמַר, "תִּשְׁתַּפֵּכְנָה אַבְנֵי קֹדֶשׁ בְּרֹאשׁ כָּל חוּצוֹת וְכוּ'", כַּמְבֹאָר כָּל זֶה בְּהַתּוֹרָה הַנַּ"ל. עַתָּה אֵין לָנוּ שׁוּם חִיּוּת וְנֶחָמָה כִּי אִם בְּחִינַת הַד' אַמּוֹת שֶׁל הֲלָכָה שֶׁהוּא בְּחִינַת הַתּוֹרָה הַקְּדוֹשָׁה וְחִדּוּשֶׁיהָ הַנּוֹרָאִים שֶׁהִשְׁאִירוּ לָנוּ הַצַּדִּיקֵי אֱמֶת, בִּבְחִינַת זֹאת נֶחָמָתִי בְּעָנְיִי כִּי אִמְרָתְךָ חִיִּיתָנִי. כִּי אֵלּוּ הַד' אַמּוֹת שֶׁל הֲלָכָה יֵשׁ לָנוּ תָּמִיד לְכָל אֶחָד וְאֶחָד בְּכָל עֵת וּבְכָל זְמַן בְּכָל מָקוֹם שֶׁהוּא אִם יִרְצֶה בִּבְחִינַת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה, כָּל אָדָם יֵשׁ לוֹ ד' אַמּוֹת שֶׁקּוֹנִין לוֹ כָּל הַקִּנְיָנִים וַאֲפִלּוּ מִי שֶׁיּוֹצֵא חוּץ לִתְחוּם שַׁבָּת יֵשׁ לוֹ אַרְבַּע אַמּוֹת, הַיְנוּ שֶׁבְּכָל מָקוֹם שֶׁהָאָדָם בָּא לְשָׁם יֵשׁ לוֹ אַרְבַּע אַמּוֹת, הַיְנוּ בְּחִינַת ד' אַמּוֹת שֶׁל הֲלָכָה, כִּי אֵין דִּבְרֵי תּוֹרָה מְקַבְּלִין טֻמְאָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה: "פְּתַח פִּיךָ וְיָאִירוּ דְּבָרֶיךָ". אֵין דִּבְרֵי תּוֹרָה וְכוּ', כִּי בְּכָל מָקוֹם יְכוֹלִין לְנַחֵם אֶת עַצְמָם וּלְהַחֲיוֹת אֶת עַצְמָם בְּהַדִּבְרֵי תּוֹרָה שֶׁהִשְׁאִירוּ לָנוּ הַצַּדִּיקֵי אֱמֶת, כִּי אַף עַל פִּי שֶׁהֵם נִסְתַּלְּקוּ בַּעֲווֹנוֹתֵינוּ הָרַבִּים וְאֵין לָנוּ לֹא רֹאשׁ וְלֹא בַּיִת וְאָנוּ כְּעוֹמְדִים בַּחוּץ וְאֵין מְאַסֵּף אוֹתָנוּ הַבַּיְתָה, אַף עַל פִּי כֵן הַד' אַמּוֹת שֶׁל הֲלָכָה נִשְׁאֲרוּ לָנוּ דְּהַיְנוּ הַתּוֹרָה הַנִּפְלָאָה שֶׁגִּלּוּ לָנוּ שֶׁהִנִּיחוּ לָנוּ יְרֻשָּׁה טוֹבָה כָּזֹאת הַשְׁאָרָה נִפְלָאָה וְנוֹרָאָה כָּזֹאת וּבָזֶה אָנוּ מְנַחֲמִים עַצְמֵנוּ בְּתֹקֶף הַגָּלוּת הָאָרֹךְ הַמַּר הַזֶּה בִּבְחִינַת זֹאת נֶחָמָתִי בְּעָנְיִי וְכוּ' כַּנַּ"ל. כִּי אֵלּוּ הַד' אַמּוֹת בְּחִינַת ד' אַמּוֹת שֶׁל הֲלָכָה יֵשׁ לְכָל אָדָם תָּמִיד בְּכָל מָקוֹם אִם יִרְצֶה לִזְכּוֹת בָּהֶם לְחַיֵּי עוֹלָם וְהֵם בִּבְחִינַת ד' אַמּוֹת שֶׁלִּפְנֵי פֶּתַח הַבַּיִת שֶׁשָּׁם מִתְבָּרֵר הַכֹּל וְדֶרֶךְ שָׁם מַכְנִיסִין כָּל הַשֶּׁפַע וְכָל הַנִּיצוֹצוֹת הַקְּדֻשָּׁה לִפְנִים וְכַנַּ"ל. כִּי הַצַּדִּיק הָאֱמֶת שֶׁהוּא בְּחִינַת רֹאשׁ בַּיִת אֵין לָנוּ שׁוּם תְּפִיסָה בּוֹ וְאֵין אָנוּ יְכוֹלִין לִינֹק מִמֶּנּוּ וְלִשְׁאֹב חִיּוּת מִמֹּחוֹ הַקָּדוֹשׁ כִּי אִם דֶּרֶךְ הַפֶּתַח שֶׁהוּא בְּחִינַת פִּתְחֵי פִּיו הַקָּדוֹשׁ שֶׁדֶּרֶךְ שָׁם מְגַלֶּה לָנוּ אֱלֹקוּתוֹ וּגְדֻלָּתוֹ יִתְבָּרַךְ עַל יְדֵי הַחִדּוּשֵׁי תּוֹרָה שֶׁהֵם בְּחִינַת הֲלָכוֹת שֶׁמְּגַלֶּה לָנוּ. וְאֵלּוּ הַהֲלָכוֹת הַיּוֹצְאִים מִפִּיו אֵלֵינוּ, שֶׁהֵם נִמְשָׁכִין מֵהָאַרְבָּעָה מֹחִין, מֵאַרְבַּע אוֹתִיּוֹת הַשֵּׁם וּכְשֶׁיּוֹצְאִין מִפִּיו הַקָּדוֹשׁ אֵלֵינוּ הֵם בִּבְחִינַת אַרְבַּע אַמּוֹת שֶׁלִּפְנֵי הַפֶּתַח, דְּהַיְנוּ לִפְנֵי פִּתְחֵי פִּיו הַקָּדוֹשׁ שֶׁדֶּרֶךְ שָׁם יוֹצְאִין מִפְּנִימִיּוּת מֹחוֹ אֵלֵינוּ. וְזֶהוּ בְּחִינַת ד' אַמּוֹת שֶׁל הֲלָכָה, כִּי הַד' אַמּוֹת נִמְשָׁכִין מִבְּחִינַת ד' אוֹתִיּוֹת הַשֵּׁם כַּיָּדוּעַ שֶׁהֵם בְּחִינַת ד' מֹחִין. וְהַצַּדִּיק הָאֱמֶת בְּחִינַת רֹאשׁ בַּיִת מְגַלֶּה חִדּוּשִׁים נִפְלָאִים כָּאֵלֶּה בְּשֵֹכֶל כָּזֶה בְּחָכְמָה נִפְלָאָה אֲמִתִּיִּית כָּזֹאת עַד שֶׁיִּהְיוּ נִמְשָׁכִין הַחִדּוּשִׁין וְהַהֲלָכוֹת שֶׁלּוֹ לְכָל אָדָם שֶׁבָּעוֹלָם בְּכָל מַדְרֵגָה שֶׁהוּא. בֵּין בְּתַכְלִית הָעֲלִיָּה בֵּין בְּתַכְלִית הַיְרִידָה, חַס וְשָׁלוֹם, שֶׁכֻּלָּם יוּכְלוּ לְהַחֲיוֹת אֶת עַצְמָן בָּהֶם תָּמִיד אִם יִרְצוּ לְקַבְּלָם וְעַל כֵּן יֵשׁ לְכָל אָדָם אַרְבַּע אַמּוֹת בְּכָל מָקוֹם שֶׁהוּא, כִּי הַד' אַמּוֹת הֵם בְּחִינַת ד' אַמּוֹת שֶׁל הֲלָכָה. שֶׁיָּכוֹל לְדַבֵּק אֶת עַצְמוֹ בְּהַתּוֹרָה שֶׁגִּלָּה הַצַּדִּיק הָאֱמֶת בְּכָל מָקוֹם שֶׁהוּא אֲפִלּוּ בַּחוּץ, אֲפִלּוּ אִם יָצָא, חַס וְשָׁלוֹם, חוּץ לִתְחוּם שַׁבָּת שֶׁהוּא בְּחִינַת שֶׁיָּצָא חוּץ לִתְחוּם וּגְבוּל הַקְּדֻשָּׁה, שֶׁהוּא בְּחִינַת שַׁבָּת, שֶׁהוּא בְּחִינַת קְדֻשַּׁת הַצַּדִּיק הָרֹאשׁ בַּיִת קְדֻשַּׁת הָאַרְבָּעָה מֹחִין, שֶׁהֵם בְּחִינַת תְּלָת גְּוָנִין דְּעֵינָא וּבַת עַיִן שֶׁכָּל זֶה הוּא בְּחִינַת שַׁבָּת, כְּמוֹ שֶׁמְּבֹאָר שָׁם. וַאֲפִלּוּ מִי שֶׁיָּצָא חוּץ לִתְחוּם שַׁבָּת שֶׁיָּצָא, חַס וְשָׁלוֹם, מִתְּחוּם כָּל הַקְּדֻשּׁוֹת הַנַּ"ל וְהוּא עוֹמֵד בַּחוּץ לְגַמְרֵי, אַף עַל פִּי כֵן יֵשׁ לוֹ ד' אַמּוֹת, הַיְנוּ בְּחִינַת ד' אַמּוֹת שֶׁל הֲלָכָה, כִּי בְּכָל מָקוֹם יָכוֹל לְהַחֲיוֹת אֶת עַצְמוֹ בְּהַחִדּוּשֵׁי תּוֹרָה שֶׁגִּלּוּ הַצַּדִּיקֵי אֱמֶת שֶׁהֵם בְּחִינַת רֹאשׁ בַּיִת, שֶׁזֶּהוּ בְּחִינַת הַהֲלָכוֹת הַיּוֹצְאִים מִפִּיו הַקָּדוֹשׁ, שֶׁהֵם בְּחִינַת ד' אַמּוֹת שֶׁל הֲלָכָה וְכַנַּ"ל:
<h3>אות יא</h3>
וְעַל כֵּן עַתָּה אַחַר הַחֻרְבָּן אֵין לוֹ לְהַקָּדוֹשׁ בָּרוּךְ הוּא בְּעוֹלָמוֹ כִּי אִם ד' אַמּוֹת שֶׁל הֲלָכָה. כִּי הַבֵּית הַמִּקְדָּשׁ נֶחֱרַב בַּעֲווֹנוֹתֵינוּ וְהָרֹאשׁ בַּיִת שֶׁהֵם הַצַּדִּיקֵי אֱמֶת נִסְתַּלְּקוּ בַּעֲווֹנוֹתֵינוּ הָרַבִּים וְאֵין לָנוּ לֹא קָרְבָּן וְלֹא קְטֹרֶת וְאֵין מְנַהֵל בְּיָדֵינוּ, וְאֵין יְכוֹלִין לַעֲשֹוֹת נַחַת רוּחַ לְהַקָּדוֹשׁ בָּרוּךְ הוּא כִּי אִם עַל יְדֵי ד' אַמּוֹת שֶׁל הֲלָכָה, כִּי אֵין בְּעוֹלָמוֹ כִּי אִם וְכוּ' כַּנַּ"ל, הַיְנוּ כִּי הַתּוֹרָה גְּדוֹלָה מִן הַכֹּל, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, גְּדוֹלָה תּוֹרָה יוֹתֵר מִכָּל הַקָּרְבָּנוֹת, שֶׁנֶּאֱמַר, "זֹאת הַתּוֹרָה לָעֹלָה לַמִּנְחָה וְכוּ'". כִּי כָּל הַקָּרְבָּנוֹת הֵם בְּחִינַת בֵּרוּרִים וַעֲלִיּוֹת שֶׁל נִיצוֹצוֹת הַקְּדֻשָּׁה לְבָרְרָם מֵעִמְקֵי הַקְּלִפּוֹת וּלְהַעֲלוֹתָם מִדַּרְגָּא לְדַרְגָּא וּמֵעוֹלָם לְעוֹלָם עַד אֵין סוֹף כַּיָּדוּעַ. וּבְעִנְיַן הַבֵּרוּר שֶׁל הַקְּדֻשָּׁה יֵשׁ מִלְחָמוֹת גְּדוֹלוֹת וְקָשׁוֹת וַעֲצוּמוֹת מְאֹד מְאֹד בְּלִי שִׁעוּר וָעֵרֶךְ, וְכַמָּה וְכַמָּה נְפָשׁוֹת שָׁקְעוּ בָּזֶה, וְכָל הַצָּרוֹת וְכָל הַחֻרְבָּנוֹת חֻרְבַּן בַּיִת רִאשׁוֹן וּבַיִת שֵׁנִי וְכָל הַנְּפָשׁוֹת שֶׁנָּפְלוּ לְמָקוֹם שֶׁנָּפְלוּ, רַחֲמָנָא לִצְלָן, הַכֹּל נִמְשַׁךְ מִזֶּה מֵחֲמַת שֶׁלֹּא יָכְלוּ לַעֲמֹד בְּמִלְחָמָה זֹאת לְבָרֵר וּלְהַעֲלוֹת הַקְּדֻשָּׁה מֵהַקְּלִפּוֹת עַד שֶׁהִתְגַּבְּרָה הַקְּלִפָּה וְגָרַם מַה שֶּׁגָּרַם, רַחֲמָנָא לִצְלָן, וְעִקַּר הַדָּבָר הוּא עִנְיָן מַה שֶּׁכָּתַבְנוּ לְמַעְלָה בְּעִנְיַן כַּוָּנַת פָּרָשַׁת הַתָּמִיד וּקְטֹרֶת שֶׁמַּקְדִּימִין תָּמִיד לַקְּטֹרֶת אַף עַל פִּי שֶׁהָיָה רָאוּי לִהְיוֹת בְּהֵפֶךְ כְּפִי סֵדֶר הַבֵּרוּר וְהָעֲלִיָּה כַּנַּ"ל וְעַיֵּן לְעֵיל הֵיטֵב מַה שֶּׁנִּתְבַּאֵר בָּזֶה. אֲבָל כִּפְלַיִם לְתוּשִׁיָּה וַעֲדַיִן דְּבָרִים בְּגוֹ, כִּי יֵשׁ בָּזֶה דְּבָרִים עֲמֻקִּים הַרְבֵּה, כִּי גְּדוֹלֵי הַצַּדִּיקִים הָאֲמִתִּיִּים הָעוֹסְקִים בָּזֶה צְרִיכִין לְהִתְנַהֵג בַּמִּלְחָמָה הַגְּדוֹלָה הַזֹּאת בְּחָכְמָה נִפְלָאָה, וְהָעִקָּר כִּי אֵין יוֹדְעִין מֵהֵיכָן לְהַתְחִיל, כִּי אִי אֶפְשָׁר לְצַוּוֹת אֶת הָעָם הָרוֹצִים לָגֶשֶׁת אֶל הַקֹּדֶשׁ שֶׁיַּתְחִילוּ בַּעֲבוֹדוֹת שֶׁהֵם בְּחִינַת בֵּרוּר הַקְּדֻשָּׁה מֵהַקְּלִפּוֹת, כִּי עֲדַיִן אֵין לָהֶם שׁוּם כֹּחַ לָזֶה וְכֵן אִי אֶפְשָׁר לְצַוּוֹתָם שֶׁיַּעֲלוּ מַעְלָה מַעְלָה מִדַּרְגָּא לְדַרְגָּא מֵאַחַר שֶׁעֲדַיִן לֹא הִתְחִילוּ לְבָרֵר הַקְּדֻשָּׁה וְזֶהוּ עִקַּר הַדְּבָרִים שֶׁאֵין יוֹדְעִין בָּהֶם מֵהֵיכָן הַהַתְחָלָה וְכַמְבֹאָר אֶצְלֵנוּ בְּמָקוֹם אַחֵר: וְעַל כֵּן צָרִיךְ חָכְמָה גְּדוֹלָה לָזֶה וּלְדַלֵּג מֵעִנְיָן לְעִנְיָן פַּעַם בְּחִינַת עֲבוֹדָה זֹאת וּפַעַם בְּחִינַת עֲבוֹדָה זֹאת. וּכְמוֹ שֶׁתִּרְאֶה בְּעִנְיַן עֲבוֹדַת הַקָּרְבָּנוֹת אִם תְּדַקְדֵּק בָּהֶם וְכַמְבֹאָר בְּסֵדֶר הַמַּעֲרָכָה שֶׁסִּדֵּר אַבַּיֵּי מִשְּׁמָא דִּגְמָרָא וְכוּ', כִּי מַעֲרָכָה גְּדוֹלָה קוֹדֶמֶת לְמַעֲרָכָה שְׁנִיָּה שֶׁל קְטֹרֶת, וּמַעֲרָכָה שְׁנִיָּה שֶׁל קְטֹרֶת קוֹדֶמֶת לְסִדּוּר שְׁנֵי גִּזְרֵי עֵצִים, וְסִדּוּר שְׁנֵי גִּזְרֵי עֵצִים קוֹדֵם לְדִשּׁוּן מִזְבֵּחַ הַפְּנִימִי וְכוּ'. עַיֵּן הֵיטֵב בְּסֵדֶר זֶה וְתִרְאֶה פְּלִיאוֹת גְּדוֹלוֹת שֶׁנִּרְאֶה לִכְאוֹרָה שֶׁלֹּא כַּסֵּדֶר הָרָאוּי, כִּי פַּעַם עוֹסֵק בַּעֲבוֹדַת פְּנִים וּפַעַם בַּעֲבוֹדַת מִזְבֵּחַ הַחִיצוֹן וְגַם כָּל עֲבוֹדָה וַעֲבוֹדָה נֶחֱלֶקֶת לַחֲלָקִים רַבִּים וְלֹא עָשֹוּ כַּסֵּדֶר לִגְמֹר עֲבוֹדָה אַחַת כְּסֵדֶר וְאַחַר כָּךְ יַעַסְקוּ בַּשְּׁנִיָּה רַק תְּחִלָּה עָרְכוּ מַעֲרָכָה גְּדוֹלָה וְקֹדֶם שֶׁסִּדְּרוּ עָלֶיהָ שְׁנֵי גִּזְרֵי עֵצִים, עָרְכוּ תְּחִלָּה מַעֲרָכָה שְׁנִיָּה שֶׁל קְטֹרֶת מַה שֶּׁהָיָה רָאוּי לְפִי סֵדֶר הַפָּשׁוּט לִגְמֹר תְּחִלָּה בִּשְׁלֵמוּת הַמַּעֲרָכָה הַגְּדוֹלָה עִם סִדּוּר הַשְּׁנֵי גִּזְרֵי עֵצִים וְאַחַר כָּךְ לְהַעֲרִיךְ מַעֲרָכָה שְׁנִיָּה שֶׁל קְטֹרֶת. וְכֵן אַחַר כָּךְ יֵשׁ שִׁנּוּיִים רַבִּים וְחִלּוּקִים נִפְלָאִים פַּעַם עוֹסֵק בַּעֲבוֹדַת חוּץ וְקֹדֶם שֶׁגּוֹמְרָהּ חוֹזֵר לַעֲבוֹדַת פְּנִים וְכֵן בְּכָל פַּעַם, כִּי סִדּוּר שְׁנֵי גִּזְרֵי עֵצִים קוֹדֵם לְדִשּׁוּן מִזְבֵּחַ הַפְּנִימִי וְדִשּׁוּן וְכוּ' וְגַם הַהֲטָבָה בְּעַצְמָהּ חִלְּקוּ לִשְׁנַיִם, הֲטָבַת חָמֵשׁ נֵרוֹת, וַהֲטָבַת שְׁתֵּי נֵרוֹת וְלֹא הֵיטִיבוּ הַכֹּל בְּיַחַד רַק בֵּין הֲטָבַת חָמֵשׁ נֵרוֹת לַהֲטָבַת שְׁתֵּי נֵרוֹת עָסְקוּ בְּדַם הַתָּמִיד לְשָׁחֳטוֹ וּלְזָרְקוֹ עַל מִזְבֵּחַ הַחִיצוֹן וְאַחַר זֶה הֵיטִיבוּ הַשְּׁתֵּי נֵרוֹת הַנִּשְׁאָרִים. וְאַחַר כָּךְ הִקְטִירוּ הַקְּטֹרֶת הַנַּעֲשֶֹה בִּפְנִים וְאַחַר הַקְּטֹרֶת עָסְקוּ בָּאֵיבָרִים שֶׁהֶעֱלוּ אוֹתָם עַל מִזְבֵּחַ הַחִיצוֹן וְכוּ' וְכֵן כָּל סֵדֶר הַמַּעֲרָכָה. וְכָל זֶה הוּא עִנְיָן הַנַּ"ל שֶׁצְּרִיכִין לְדַלֵּג מֵעֲבוֹדַת פְּנִים לַעֲבוֹדַת חוּץ וּמֵעֲבוֹדַת חוּץ לַעֲבוֹדַת פְּנִים כְּפִי הַבֵּרוּר וְהָעֲלִיָּה. כִּי כָּךְ הוּא סֵדֶר הַמִּלְחָמָה עִם הַסִּטְרָא אָחֳרָא הַמְסַבְּבִין אֶת הַקְּדֻשּׁוֹת הַנְּפוּלוֹת. וּכְמוֹ שֶׁהוּא בַּעֲבוֹדַת הַבֵּית הַמִּקְדָּשׁ כֵּן הוּא בְּכָל אָדָם וּבְכָל זְמַן. וּמֵחֲמַת שֶׁהָעֲבוֹדָה וְהַמִּלְחָמָה חֲזָקָה בְּכָל פַּעַם, בִּפְרָט שֶׁהָאָדָם יֵשׁ לוֹ בְּחִירָה וּבְכָל עֲבוֹדָה וַעֲבוֹדָה מִתְגַּבֵּר מֵחָדָשׁ הַסִּטְרָא אָחֳרָא וְהַקְּלִפּוֹת עַל כֵּן רַבִּים נִכְשְׁלוּ וְנָפְלוּ וְלֹא יָכְלוּ לַעֲמֹד בַּמִּלְחָמָה וּמִזֶּה בָּא חֻרְבַּן בַּיִת רִאשׁוֹן וּבַיִת שֵׁנִי וְכָל מַה שֶּׁעָבַר עַל יִשְֹרָאֵל. עַל כֵּן עַתָּה עִקַּר הַנֶּחָמָה הִיא הַתּוֹרָה שֶׁהוּא בְּחִינַת הַד' אַמּוֹת שֶׁל הֲלָכָה הַנַּ"ל, כִּי הַתּוֹרָה נִקְרֵאת כַּלָּה שֶׁכְּלוּלָה מֵהַכֹּל מִכָּל מִינֵי קָרְבָּנוֹת וּקְטֹרֶת וְכָל הָעֲבוֹדוֹת הַקְּדוֹשׁוֹת שֶׁבָּעוֹלָם בְּכָל פְּרָטֵיהֶם. וּכְשֶׁעוֹסְקִין בַּתּוֹרָה בֶּאֱמֶת עוֹסְקִין בְּכָל הָעֲבוֹדוֹת שֶׁל כָּל הַקָּרְבָּנוֹת וּקְטֹרֶת בְּיַחַד וְאֵין צְרִיכִין שָׁם בְּעֵסֶק הַתּוֹרָה לְכַוֵּן הַסֵּדֶר הַמַּעֲרָכָה שֶׁל הַקָּרְבָּנוֹת, כִּי הַתּוֹרָה כְּלוּלָה מֵהַכֹּל וְעַל יְדֵי עֵסֶק הַתּוֹרָה לְבַד נַעֲשֹוּ כָּל מִינֵי תִּקּוּנִים בִּשְׁלֵמוּת כָּל אֶחָד עַל מְקוֹמוֹ וּמְכוֹנוֹ, כִּי הַתּוֹרָה כְּלוּלָה מֵהַכֹּל מִכָּל הַקָּרְבָּנוֹת וְעוֹלָה עַל כֻּלָּם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה כַּנַּ"ל. נִמְצָא, שֶׁעַל יְדֵי הַתּוֹרָה נִתְתַּקֵּן הַכֹּל וְעַל כֵּן אַחַר הַחֻרְבָּן אֵין לוֹ לְהַקָּדוֹשׁ בָּרוּךְ הוּא בְּעוֹלָמוֹ כִּי אִם ד' אַמּוֹת שֶׁל הֲלָכָה וְכַנַּ"ל:
<h3>אות יב</h3>
וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, "יְקָרָה הִיא מִפְּנִינִים". שֶׁהַתּוֹרָה יְקָרָה מִכֹּהֵן גָּדוֹל שֶׁנִּכְנַס לִפְנַי וְלִפְנִים, כִּי אָז בְּיוֹם הַכִּפּוּרִים הָיָה צָרִיךְ הַכֹּהֵן גָּדוֹל עוֹד עֲבוֹדוֹת גְּדוֹלוֹת בְּיוֹתֵר וְנִכְנַס לִפְנַי וְלִפְנִים וְהָיָה מְשַׁנֶּה בְּכָל פַּעַם מִפְּנִים לַחוּץ וּמִחוּץ לִפְנִים, כִּי חָמֵשׁ פְּעָמִים הָיָה מְשַׁנֶּה מִבִּגְדֵי זָהָב לְבִגְדֵי לָבָן וְכוּ'. כִּי בְּזֹאת יָבֹא אַהֲרֹן אֶל הַקֹּדֶשׁ, כִּי אִי אֶפְשָׁר לִכְנֹס לִפְנַי וְלִפְנִים וּלְתַקֵּן שָׁם מַה שֶּׁהָיָה צָרִיךְ הַכֹּהֵן גָּדוֹל לְתַקֵּן בְּיוֹם הַכִּפּוּרִים לְכַפֵּר עַל כָּל יִשְֹרָאֵל כָּל עֲווֹנוֹתָם וְכוּ' כִּי אִם עַל יְדֵי סֵדֶר הָעֲבוֹדָה הַזֹּאת שֶׁצִּוְּתָה הַתּוֹרָה הַקְּדוֹשָׁה, אֲבָל הָעוֹסֵק בַּתּוֹרָה בֶּאֱמֶת הוּא עוֹלֶה עַל כָּל זֶה עַל יְדֵי עֵסֶק הַתּוֹרָה לְבַד וְנִכְנָס לִפְנִים יוֹתֵר וְיוֹתֵר מִבְּחִינַת לִפְנַי וְלִפְנִים בִּבְחִינַת כִּי יְקָרָה הִיא מִפְּנִינִים, כְּמוֹ שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה כַּנַּ"ל, כִּי הַתּוֹרָה כְּלוּלָה מִכָּל הַתִּקּוּנִים וְנִתְתַּקֵּן הַכֹּל בְּיַחַד. וְעַל כֵּן עַל יְדֵי הַתּוֹרָה בְּחִינַת ד' אַמּוֹת שֶׁל הֲלָכָה שֶׁהִשְׁאִירוּ לָנוּ הַצַּדִּיקֵי אֱמֶת, הַכֹּל יְכוֹלִים לְהִתְתַּקֵּן, כִּי אֵין צְרִיכִין לְכַוֵּן הַסֵּדֶר כָּל כָּךְ כְּמוֹ בַּקָּרְבָּנוֹת, כִּי הַתּוֹרָה כְּלוּלָה מִכָּל מִינֵי עֲבוֹדוֹת הַקָּרְבָּנוֹת וְתִקּוּנֵיהֶם וְכוֹלֶלֶת כֻּלָּם בְּיַחַד בְּפַעַם אֶחָד. וְגַם מְעַט שֶׁצְּרִיכִין לֵידַע אֵיזֶה סֵדֶר בַּעֲבוֹדָתוֹ תּוֹדִיעַ לָהֶם הַתּוֹרָה הַקְּדוֹשָׁה וְתוֹרֶה אוֹתָם סֵדֶר עֲבוֹדָתָם כָּרָאוּי, כִּי בִּשְׁבִיל זֶה נִקְרֵאת תּוֹרָה, כִּי הִיא מוֹרָה דֶּרֶךְ לַשָּׁבִים, לְכָל אָדָם שֶׁבָּעוֹלָם בְּכָל מָקוֹם שֶׁהוּא. וְעַל כֵּן עִקַּר נֶחָמָתֵנוּ הִיא הַתּוֹרָה בְּחִינַת ד' אַמּוֹת שֶׁל הֲלָכָה שֶׁהִשְׁאִירוּ לָנוּ הַצַּדִּיקֵי אֱמֶת שֶׁיֵּשׁ לְכָל אָדָם שֶׁבָּעוֹלָם בְּכָל מָקוֹם שֶׁהוּא אִם יִרְצֶה וְכַנַּ"ל:
<h3>אות יג</h3>
כִּי אַף עַל פִּי שֶׁנִּסְתַּלְּקוּ הַצַּדִּיקֵי אֱמֶת, אֲבָל חִדּוּשֵׁי תּוֹרָה שֶׁלָּהֶם, שֶׁהֵם הַהֲלָכוֹת שֶׁגִּלּוּ נִשְׁאֲרוּ לָנוּ וְכֵן אַף עַל פִּי שֶׁנֶּחֱרַב הַבֵּית הַמִּקְדָּשׁ, אֲבָל כָּל הַתּוֹרָה וְהַהֲלָכוֹת שֶׁעָסְקוּ בָּהֶם בְּבֵית הַמִּקְדָּשׁ בְּלִשְׁכַּת הַגָּזִית נִשְׁאֲרוּ לָנוּ, כִּי כָּל הִלְכוֹת הַתּוֹרָה שֶׁאָנוּ יוֹדְעִין עַתָּה כֻּלָּם קִבַּלְנוּ מֵהַבֵּית הַמִּקְדָּשׁ, כְּמוֹ שֶׁכָּתוּב, "כִּי מִצִּיּוֹן תֵּצֵא תּוֹרָה וְכוּ'". כְּמוֹ שֶׁכָּתוּב , "כִּי יִפָּלֵא מִמְּךָ דָּבָר לַמִּשְׁפָּט וְקַמְתָּ וְעָלִיתָ וְכוּ'". כִּי עִקַּר בֵּרוּר כָּל הַהֲלָכוֹת שֶׁקִּבַּלְנוּ מִמֹּשֶׁה רַבֵּנוּ לֹא הָיָה אֶפְשָׁר לְבָרְרָם לָנוּ בִּשְׁלֵמוּת כִּי אִם עַל יְדֵי שֶׁנִּבְנֶה הַבֵּית הַמִּקְדָּשׁ וְשָׁם יָשְׁבוּ הַסַּנְהֶדְרֵי גְּדוֹלָה וּבֵרְרוּ לָנוּ כָּל הַהֲלָכוֹת לְחַיּוֹתֵנוּ כְּהַיּוֹם הַזֶּה. וְעַל כֵּן שַׁעֲרֵי בֵּית הַמִּקְדָּשׁ לֹא שָׁלְטָה בָּהֶם יְדֵי אוֹיֵב, בִּשְׁבִיל שֶׁחָלְקוּ כָּבוֹד לָאָרוֹן, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה , כִּי הִתְגַּלּוּת הַהֲלָכוֹת הֵם בְּחִינַת שְׁעָרִים, כִּי הֵם פּוֹתְחִין שַׁעֲרֵי הַחָכְמָה וְהַמַּדָּע הַקְּדוֹשָׁה לָדַעַת וּלְהַכִּיר אוֹתוֹ יִתְבָּרַךְ. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, "אוֹהֵב ה' שַׁעֲרֵי צִיּוֹן מִכָּל מִשְׁכְּנוֹת יַעֲקֹב". אוֹהֵב ה' שְׁעָרִים הַמְצֻיָּנִים בַּהֲלָכָה וְכוּ', וּכְמוֹ שֶׁכָּתוּב, "לֹא יֵבוֹשׁוּ כִּי יְדַבְּרוּ אֶת אוֹיְבִים בַּשָּׁעַר". שֶׁפֵּרְשׁוּ רַבּוֹתֵינוּ זִכְרוֹנָם לִבְרָכָה לְעִנְיַן תַּלְמִידֵי חֲכָמִים הָעוֹסְקִים בַּתּוֹרָה. וְעַל כֵּן הַשְּׁעָרִים שֶׁל הַבֵּית הַמִּקְדָּשׁ לֹא שָׁלְטוּ בָּהֶם יְדֵי אוֹיֵב רַק טָבְעוּ בָּאָרֶץ שְׁעָרֶיהָ, לְהוֹרוֹת שֶׁהַשְּׁעָרִים שֶׁהֵם בְּחִינַת הַהֲלָכוֹת שֶׁנִּתְגַּלּוּ בְּבֵית הַמִּקְדָּשׁ לֹא שָׁלְטוּ בָּהֶם יְדֵי אוֹיֵב, כִּי רַק הֵם נִשְׁאֲרוּ לָנוּ, רַק שֶׁטָּבְעוּ בָּאָרֶץ שְׁעָרֶיהָ, אֲבָל הַצַּדִּיקֵי אֱמֶת בְּכָל דּוֹר וָדוֹר שֶׁהֵם בְּחִינַת רֹאשׁ בַּיִת, הֵם מַעֲלִים וּמְגַלִּים לָנוּ בְּכָל דּוֹר כָּל הַשְּׁעָרִים, שֶׁהֵם בְּחִינַת הַהֲלָכוֹת, כִּי בִּשְׁבִיל זֶה טָבְעוּ בָּאָרֶץ וְלֹא נִמְסְרוּ בְּיַד אוֹיֵב כְּדֵי שֶׁיִּהְיֶה כֹּחַ לְכָל מִי שֶׁיִּרְצֶה לְגַלּוֹתָם וּלְהַעֲלוֹתָם מֵעָפָר. וְעַל כֵּן צְרִיכִין לִזָּהֵר מְאֹד לָקוּם בַּחֲצוֹת וְלֵישֵׁב עַל הָאָרֶץ וּלְהִתְאַבֵּל מְאֹד עַל חֻרְבַּן בֵּית הַמִּקְדָּשׁ, כְּמוֹ שֶׁכָּתוּב, "יֵשְׁבוּ לָאָרֶץ יִדְמוּ זִקְנֵי בַת צִיּוֹן וְכוּ'". וְכַמְבֹאָר בְּהַתּוֹרָה הַנַּ"ל, כִּי אֵין לָנוּ עַתָּה לֹא רֹאשׁ וְלֹא בַּיִת לִכְנֹס בּוֹ. וְאָנוּ מֻנָּחִים בַּחוּץ עַל כֵּן אָנוּ צְרִיכִין לְהוֹרִיד עַצְמֵנוּ לָאָרֶץ וְלִבְכּוֹת וּלְהִתְאַבֵּל מְאֹד עַל חֻרְבַּן בֵּית הַמִּקְדָּשׁ, וְעַל יְדֵי זֶה נִזְכֶּה שֶׁיָּאִיר עָלֵינוּ ה' יִתְבָּרַךְ וִיגַלֶּה לָנוּ מֵעָפָר וּמֵאֶרֶץ דַּיְקָא אֶת הַשְּׁעָרִים שֶׁטָּבְעוּ בָּאָרֶץ, שֶׁהֵם בְּחִינַת הַהֲלָכוֹת שֶׁל הַצַּדִּיקֵי אֱמֶת, שֶׁהֵם עִקַּר הַפְּאֵר וְהַהִדּוּר, שֶׁזֶּהוּ
בְּחִינַת לָשֹוּם לַאֲבֵלֵי צִיּוֹן פְּאֵר תַּחַת אֵפֶר. וְזֶהוּ בְּחִינַת חֲצוֹת לַיְלָה אָקוּם לְהוֹדוֹת לְךָ עַל מִשְׁפְּטֵי צִדְקֶךָ, שֶׁהֵם בְּחִינַת הַמִּשְׁפָּטִים וְהַהֲלָכוֹת שֶׁל הַתּוֹרָה שֶׁזּוֹכִין עַל יְדֵי קִימַת חֲצוֹת דַּיְקָא וְכַנַּ"ל. וְעַל כֵּן אַחַר הָאֲבֵלוּת וְהַקִּינוֹת שֶׁמִּתְאַבְּלִין בְּסֵדֶר חֲצוֹת כְּשֶׁיּוֹשְׁבִין עַל הָאָרֶץ אַחַר כָּךְ כְּשֶׁקָּמִים מֵהָאָרֶץ מַתְחִילִין תֵּכֶף "שְֹאוּ שְׁעָרִים רָאשֵׁיכֶם וְהִנָּשְֹאוּ פִּתְחֵי עוֹלָם" שֶׁעֲלֵיהֶם דָּרְשׁוּ רַבּוֹתֵינוּ זִכְרוֹנָם לִבְרָכָה, פְּתָחִים שֶׁקְּדֻשָּׁתָם עוֹלָמִית, כִּי לֹא שָׁלְטוּ בָּהֶם יְדֵי אוֹיֵב, הַיְנוּ כַּנַּ"ל, כִּי מִי שֶׁרוֹצֶה לָחוּס עַל עַצְמוֹ לִזְכּוֹת לְחַיֵּי עוֹלָם גַּם עַתָּה בַּדּוֹרוֹת הָאֵלֶּה אֲשֶׁר אֵין יוֹדְעִין הֵיכָן הָרֹאשׁ בַּיִת הָאֲמִתִּי, צְרִיכִין לָקוּם בַּחֲצוֹת לַיְלָה וְלֵישֵׁב עַל הָאָרֶץ וּלְהִתְאַבֵּל מְאֹד עַל חֻרְבַּן בֵּית הַמִּקְדָּשׁ, דְּהַיְנוּ עַל עֲווֹנוֹתָיו שֶׁמְּעַכְּבִין הַבִּנְיָן שֶׁנֶּחֱשָׁב כְּאִלּוּ הֶחֱרִיבוֹ. וְעַל יְדֵי זֶה זוֹכִין שֶׁיִּתְגַּלּוּ לוֹ הַשְּׁעָרִים וְהַפְּתָחִים דִּקְדֻשָּׁה הַנַּ"ל, שֶׁהֵם בְּחִינַת הַד' אַמּוֹת שֶׁל הֲלָכָה, שֶׁהוּא הַחִדּוּשֵׁי תּוֹרָה שֶׁהִשְׁאִירוּ לָנוּ הַצַּדִּיקֵי אֱמֶת, שֶׁהֵם עִקַּר נֶחָמָתֵנוּ כַּנַּ"ל. וְעַל כֵּן אוֹמְרִים, "שְֹאוּ שְׁעָרִים רָאשֵׁיכֶם וְכוּ'" תֵּכֶף אַחַר הַקִּינוֹת וְהָאֲבֵלוּת עַל חֻרְבַּן בֵּית הַמִּקְדָּשׁ, כִּי זֶה עִקַּר הַנֶּחָמָה שֶׁזּוֹכִין עַל יְדֵי הָאֲבֵלוּת בִּבְחִינַת לָשֹוּם לַאֲבֵלֵי צִיּוֹן פְּאֵר תַּחַת אֵפֶר, הַיְנוּ הַשְּׁעָרִים וְהַפְּתָחִים, שֶׁהֵם הַחִדּוּשֵׁי תּוֹרָה, שֶׁהֵם הַהֲלָכוֹת שֶׁהִשְׁאִירוּ לָנוּ הַצַּדִּיקֵי אֱמֶת, שֶׁהֵם עִקַּר הַפְּאֵר וְהַהִדּוּר וְהַחֵן, כְּמוֹ שֶׁכָּתוּב, "עוֹז וְהָדָר לְבוּשָׁהּ וְכוּ'". וּכְתִיב, "אֵיֶלֶת אֲהָבִים וְיַעֲלַת חֵן", הַיְנוּ כַּנַּ"ל, וְזֶהוּ שֶׁאוֹמְרִים, "מִי זֶה מֶלֶךְ הַכָּבוֹד ה' עִזּוּז וְגִבּוֹר ה' גִּבּוֹר מִלְחָמָה". הַיְנוּ, שֶׁאַף עַל פִּי שֶׁהַמִּלְחָמָה חֲזָקָה וּכְבֵדָה מְאֹד מְאֹד כַּנַּ"ל וּמֵחֲמַת זֶה כְּבָר הֲוָה מַה דַּהֲוָה עַד שֶׁנֶּחֱרַב בַּיִת הָרִאשׁוֹן וּבַיִת שֵׁנִי, אַף עַל פִּי כֵן ה' עִזּוּז וְגִבּוֹר וְהוּא גִּבּוֹר מִלְחָמָה, וּבְוַדַּאי יִגְמֹר אֶת שֶׁלּוֹ בְּקָרוֹב וִינַצַּח הַמִּלְחָמָה בְּוַדַּאי, כִּי הוּא בְּרַחֲמָיו עוֹשֶֹה עִמָּנוּ נִפְלָאוֹת בְּכָל דּוֹר וְשׁוֹלֵחַ לָנוּ צַדִּיקִים נוֹרָאִים כָּאֵלּוּ שֶׁפּוֹתְחִין לָנוּ שְׁעָרִים וּפְתָחִים כָּאֵלֶּה עַד שֶׁגַּם אֲנַחְנוּ יְכוֹלִין לִבְרֹחַ לְתוֹךְ ד' אַמּוֹת שֶׁל הֲלָכָה בְּכָל עֵת שֶׁזֶּה עִקַּר נֶחָמָתֵנוּ וְתִקְוָתֵנוּ כַּנַּ"ל:
<h3>אות יד</h3>
וְזֶהוּ שֶׁאָמְרוּ רַבּוֹתֵינוּ זִכְרוֹנָם לִבְרָכָה, בְּשָׁעָה שֶׁבִּקֵּשׁ שְׁלֹמֹה לְהַכְנִיס הָאָרוֹן לְבֵית קֹדֶשׁ קָדָשִׁים דָּבְקוּ שְׁעָרִים זֶה בָּזֶה. אָמַר עֶשְֹרִים וְאַרְבַּע רְנָנוֹת וְלֹא נַעֲנָה, עַד שֶׁאָמַר "זָכְרָה לְחַסְדֵי דָוִד עַבְדֶּךְ". כִּי הַשְּׁעָרִים הַקְּדוֹשִׁים רָאוּ שֶׁעָתִיד הַבֵּית הַמִּקְדָּשׁ שֶׁיֵּחָרֵב וְאָמְרוּ שֶׁאֵין כָּבוֹד לָאָרוֹן שֶׁיִּכְנֹס לְבֵית הַמִּקְדָּשׁ וְאַחַר כָּךְ יֵחָרֵב וְלֹא יִהְיֶה כֹּחַ בָּאָרוֹן לְהַצִּיל אֶת הַבֵּית הַמִּקְדָּשׁ מִלֵּחָרֵב כִּי הוּא פּוֹגֵם בִּכְבוֹדוֹ הַגָּדוֹל, עַל כֵּן דָּבְקוּ זֶה בָּזֶה וּבְכָל הָעֶשְֹרִים וְאַרְבַּע תְּפִלּוֹת וּרְנָנוֹת שֶׁאָמַר שְׁלֹמֹה לֹא נַעֲנָה עַד שֶׁאָמַר "זָכְרָה לְחַסְדֵי דָוִד וְכוּ'", חַסְדֵי דָוִד זֶה בְּחִינַת שֶׁנִּקְרָאִים חַסְדֵי דָוִד הַנֶּאֱמָנִים, וּבִשְׁבִילָם נִפְתְּחוּ הַשְּׁעָרִים, הַיְנוּ כִּי בִּקֵּשׁ אֶת ה' יִתְבָּרַךְ שֶׁיִּפָּתְחוּ הַשְּׁעָרִים בִּשְׁבִיל חַסְדֵי דָוִד בִּשְׁבִיל הַהֲלָכוֹת שֶׁל כָּל הַתּוֹרָה שֶׁיִּתְגַּלּוּ וְיִתְבָּרְרוּ בְּבֵית הַמִּקְדָּשׁ וּבִשְׁבִיל זֶה נִפְתְּחוּ, כִּי בִּשְׁבִיל זֶה בְּוַדַּאי הַהֶכְרֵחַ שֶׁיִּכְנֹס הָאָרוֹן לְבֵית קֹדֶשׁ קָדָשִׁים אַף עַל פִּי שֶׁעָתִיד לֵחָרֵב, כִּי אַף עַל פִּי כֵן פָּעַלְנוּ הַרְבֵּה בַּמֶּה שֶׁהָיָה הָאָרוֹן בְּבֵית קֹדֶשׁ קָדָשִׁים שֶׁשָּׁם עִקַּר מְקוֹם מְנוּחָתוֹ שֶׁל הָאָרוֹן עִם הַלּוּחוֹת, שֶׁהֵם כְּלַל תּוֹרָתֵנוּ הַקְּדוֹשָׁה וְעַל יְדֵי זֶה הָיָה כֹּחַ לְהַצַּדִּיקִים וְהַסַּנְהֶדְרִין שֶׁבְּאוֹתָן הַדּוֹרוֹת לְבָרֵר כָּל הַהֲלָכוֹת וְכָל דִּינֵי וּמִשְׁפְּטֵי הַתּוֹרָה הַמְצוּיִין עַתָּה בְּיָדֵינוּ, שֶׁהֵם בְּחִינַת חַסְדֵי דָוִד, כִּי דָּוִד הָיָה רֹאשׁ הַסַּנְהֶדְרִין ובֵּרַר כָּל הִלְכוֹת הַתּוֹרָה, כִּי זָכָה לַאַסוּקֵי שְׁמַעְתְּתָא אַלִּבָּא דְּהִלְכָתָא, כִּי ה' עִמּוֹ בַּהֲלָכָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי דָּוִד דַּיְקָא הָיָה לוֹ כֹּחַ לְבָרֵר הַהֲלָכוֹת מֵחֲמַת שֶׁדָּוִד בְּעַצְמוֹ הוּא בִּבְחִינַת הַבֵּית הַמִּקְדָּשׁ, כִּי הַבֵּית הַמִּקְדָּשׁ נִקְרָא עַל שְׁמוֹ בֵּית דָּוִד, כִּי הוּא מָסַר נַפְשׁוֹ עָלָיו עַד שֶׁמָּצָא מְקוֹמוֹ וְנִלְחַם מִלְחֲמוֹת ה' כָּל יָמָיו כְּדֵי לְהַכְנִיעַ הַקְּלִפּוֹת וְהַצָּרִים שֶׁסְּבִיב הַקְּדֻשָּׁה בְּגַשְׁמִיּוּת וְרוּחָנִיּוּת כְּדֵי שֶׁתִּתְקַיֵּם (דְּבָרִים יב), "וְהֵנִיחַ לָכֶם מִכָּל אֹיְבֵיכֶם וְכוּ' וְהָיָה הַמָּקוֹם וְכוּ'". שֶׁלֹּא הָיָה זֶה כִּי אִם בִּימֵי דָּוִד, כְּמוֹ שֶׁפֵּרֵשׁ רַשִּׁ"י שָׁם, וְעַל כֵּן הוּא דַּיְקָא זָכָה לְבָרֵר כָּל הַהֲלָכוֹת שֶׁל תּוֹרָה שֶׁבְּעַל פֶה, שֶׁהֵם בִּבְחִינַת מַלְכוּת דָּוִד כַּיָּדוּעַ, כִּי עִקַּר בֵּרוּר הַהֲלָכוֹת הוּא בְּכֹחַ הַבֵּית הַמִּקְדָּשׁ, כִּי עִקַּר מְקוֹם הַתּוֹרָה וּמְנוּחָתָהּ הָאֲמִתִּי הוּא בְּבֵית הַמִּקְדָּשׁ בִּמְקוֹם הָאֶבֶן שְׁתִיָּה, כִּי מִשָּׁם תֵּצֵא תּוֹרָה, כְּמוֹ שֶׁכָּתוּב, "כִּי מִצִּיּוֹן תֵּצֵא תוֹרָה". וְעַל כֵּן בְּכָל סֵפֶר דְּבָרִים מַזְהִיר מֹשֶׁה רַבֵּנוּ עַל קִיּוּם הַתּוֹרָה בְּאֶרֶץ יִשְֹרָאֵל דַּיְקָא, כַּמְבֹאָר שָׁם בִּמְקוֹמוֹת אֵין מִסְפָּר, כִּי עִקַּר הִתְגַּלּוּת הַתּוֹרָה הוּא בְּאֶרֶץ יִשְֹרָאֵל שֶׁשָּׁם הַבֵּית הַמִּקְדָּשׁ, שֶׁשָּׁם מְקוֹם הָאָרוֹן עִם הַלּוּחוֹת, וְעַל כֵּן הָיָה בְּהֶכְרֵחַ שֶׁיִּבָּנֶה הַבֵּית הַמִּקְדָּשׁ וּלְהַכְנִיס לְשָׁם הָאָרוֹן אַף עַל פִּי שֶׁעָתִיד לֵחָרֵב כְּדֵי שֶׁיִּהְיֶה כֹּחַ לְהַצַּדִּיקִים שֶׁבְּאוֹתָן הַדּוֹרוֹת לְבָרֵר וּלְלַבֵּן לָנוּ כָּל הַהֲלָכוֹת וּמִשְׁפְּטֵי הַתּוֹרָה. וְאִם לֹא הָיָה לָנוּ יְרֻשַּׁת הַתּוֹרָה שֶׁבְּעַל פֶה שֶׁבֵּרְרוּ לָנוּ הִלְכוֹתֶיהָ בְּבֵית הַמִּקְדָּשׁ, לֹא הָיִינוּ יוֹדְעִין עַתָּה שׁוּם הֲלָכָה וְכַנַּ"ל: וְעַל כֵּן בִּשְׁבִיל זֶה נִפְתְּחוּ הַשְּׁעָרִים בִּשְׁבִיל חַסְדֵי דָוִד שֶׁהֵם הַהֲלָכוֹת שֶׁאִי אֶפְשָׁר שֶׁיִּתְבָּרֵרוּ כִּי אִם עַל יְדֵי שֶׁיִּכָּנֵס הָאָרוֹן לְבֵית קֹדֶשׁ קָדָשִׁים, שֶׁעַתָּה אַף עַל פִּי שֶׁבַּעֲווֹנוֹתֵינוּ הָרַבִּים נֶחֱרַב הַבֵּית הַמִּקְדָּשׁ, נִשְׁאַר לָנוּ יְרֻשָּׁה טוֹבָה וְנִפְלָאָה, שֶׁהֵם הַהֲלָכוֹת בְּחִינַת ד' אַמּוֹת שֶׁל הֲלָכָה, שֶׁהֵם בְּחִינַת שְׁעָרִים וּפְתָחִים שֶׁל הַקְּדֻשָּׁה שֶׁנִּשְׁאֲרוּ לָנוּ שֶׁבָּהֶם אָנוּ מִתְנַחֲמִים עַתָּה, כִּי בָּזֶה אָנוּ יְכוֹלִין לַעֲשֹוֹת נַחַת רוּחַ לְפָנָיו יִתְבָּרַךְ, כִּי אֵין לוֹ בְּעוֹלָמוֹ כִּי אִם ד' אַמּוֹת שֶׁל הֲלָכָה כַּנַּ"ל. וְאַף עַל פִּי שֶׁגַּם עַל זֶה הִתְגַּבְּרָה הַסִּטְרָא אָחֳרָא וְהִרְבָּה מַחֲלֹקֶת בְּיִשְֹרָאֵל עַד שֶׁאֵין יוֹדְעִין הֲלָכָה בְּרוּרָה וּמִשְׁנָה בְּרוּרָה בְּמָקוֹם אֶחָד, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה וְאָמְרוּ: מִשֶּׁרַבּוּ תַּלְמִידֵי שַׁמַּאי וְהִלֵּל וְכוּ' וְהָיָה קָשֶׁה לְיִשְֹרָאֵל וְכוּ', אַף עַל פִּי כֵן בְּכֹחַ הַבֵּרוּר שֶׁנִּתְבָּרְרוּ הַהֲלָכוֹת בְּבֵית הַמִּקְדָּשׁ בְּעוֹדוֹ קַיָּם יֵשׁ כֹּחַ לְהַצַּדִּיקִים וְהַחֲכָמִים אֲמִתִּיִּים לְבָרֵר לָנוּ בְּכָל דּוֹר וָדוֹר כָּל הִלְכוֹת הַתּוֹרָה אֵיךְ לְהִתְנַהֵג בָּהֶם וְאִם לֹא הָיָה בֵּרוּר הַהֲלָכוֹת שֶׁבְּבֵית הַמִּקְדָּשׁ לֹא הָיִינוּ יוֹדְעִין עַתָּה כְּלָל שׁוּם דִּין וַהֲלָכָה שֶׁל תּוֹרָה שֶׁבְּעַל פֶה. אֲבָל עַתָּה אָנוּ יוֹדְעִין עַל כָּל פָּנִים עִקְּרֵי הַדִּינִים וְהַהֲלָכוֹת שֶׁבְּכָל מִצְוָה רַק שֶׁיֵּשׁ לָנוּ סְפֵקוֹת בְּכַמָּה דְּבָרִים, אֲבָל עִקְּרֵי הַהֲלָכוֹת אָנוּ יוֹדְעִים, כְּגוֹן שֶׁאָנוּ יוֹדְעִין שִׁעוּר מְחִצּוֹת הַסֻּכָּה וּלְבוּד וְדֹפֶן עֲקֻמָּה וְכוּ', וְכֵן בְּכָל מִצְוָה. וְגַם בְּהַדְּבָרִים שֶׁנִּתְרַבָּה בָּהֶן הַמַּחֲלֹקֶת יֵשׁ לָנוּ כְּלָלִים גְּדוֹלִים אֵיךְ לְהִתְנַהֵג בָּהֶם, כְּגוֹן מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה הֲלָכָה כְּבַתְרַאי מֵאַבַּיֵּי וְרָבָא וְאֵילָךְ וְכוּ' וְסָפֵק דְּאוֹרָיְתָא לְחֻמְרָא וְכוּ'. וְהַכְּלָל, שֶׁעִקַּר מַה שֶּׁאָנוּ יוֹדְעִין מֵהִלְכוֹת הַתּוֹרָה אַחַר הַחֻרְבָּן הוּא בְּכֹחַ קְדֻשַּׁת הַבֵּית הַמִּקְדָּשׁ עַל יְדֵי שֶׁנִּתְבָּרְרוּ הַהֲלָכוֹת שָׁם. כִּי עִקַּר מְקוֹם הַתּוֹרָה בְּבֵית הַמִּקְדָּשׁ וְכַנַּ"ל וְעַל כֵּן נִקְרָאִים הַהֲלָכוֹת שֶׁהֵם בְּחִינַת תּוֹרָה שֶׁבְּעַל פֶה עַל שֵׁם מַלְכוּת דָּוִד בְּחִינַת חַסְדֵי דָוִד וְעַל כֵּן בִּשְׁבִיל זֶה נִפְתְּחוּ הַשְּׁעָרִים וְהַפְּתָחִים וְכַנַּ"ל, וְעַל כֵּן נִקְרָאִים "פִּתְחֵי עוֹלָם" שֶׁקְּדֻשָּׁתָן עוֹלָמִית, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי הַשְּׁעָרִים וְהַפְּתָחִים שֶׁהֵם בְּחִינַת הַהֲלָכוֹת קְדֻשָּׁתָן עוֹלָמִית בְּוַדַּאי, כִּי רַק זֹאת הַקְּדֻשָּׁה נִשְׁאֲרָה לָנוּ יְרֻשָּׁה אַחַר הַחֻרְבָּן. וְכֵן אַחַר הִסְתַּלְּקוּת כָּל צַדִּיק וְצַדִּיק אֲמִתִּי, כִּי עִקַּר הַיְרֻשָּׁה וְהַהַשְׁאָרָה מֵהֶם הֵם הַהֲלָכוֹת שֶׁהִשְׁאִירוּ לָנוּ שֶׁקְּדֻשָּׁתָן עוֹלָמִית שֶׁבָּהֶן אָנוּ יְכוֹלִין לְהַחֲיוֹת עַצְמֵנוּ תָּמִיד לְעוֹלָם וָעֶד בְּכָל עֵת וָעֵת בְּכָל מָקוֹם וּבְכָל דַּרְגָּא שֶׁבָּעוֹלָם. וְהֵם כָּל נֶחָמָתֵנוּ וְתִקְוָתֵנוּ בִּבְחִינַת זֹאת נֶחָמָתִי בְעָנְיִי כִּי אִמְרָתְךָ חִיִּיתָנִי כַּנַּ"ל, וּכְמוֹ שֶׁאִיתָא בַּזֹּהַר הַקָּדוֹשׁ בְּכַמָּה מְקוֹמוֹת שֶׁבְּגָלוּת זֶה הַקָּשֶׁה וְאָרֹךְ מִכָּל הַגָּלֻיּוֹת לֹא הָיָה אֶפְשָׁר לָנוּ לְהִתְקַיֵּם כְּלָל לוּלֵי הַתּוֹרָה, עַיֵּן שָׁם. הַיְנוּ כַּנַּ"ל, כִּי בְּכָל מַה שֶּׁעוֹבֵר עָלֵינוּ בִּכְלָל וּבִפְרָט עַל כָּל אֶחָד וְאֶחָד בְּגַשְׁמִיּוּת וְרוּחָנִיּוּת אֵין לָנוּ מָקוֹם לִבְרֹחַ מֵהֶם כִּי אִם לְתוֹךְ ד' אַמּוֹת שֶׁל הֲלָכָה, שֶׁהֵם הַהֲלָכוֹת וְהַחִדּוּשִׁין שֶׁהִשְׁאִירוּ לָנוּ הַצַּדִּיקֵי אֱמֶת וְכַנַּ"ל:
<h3>אות טו</h3>
נִבְחָר שֵׁם מֵעֹשֶׁר רַב, מִכֶּסֶף וּמִזָּהָב חֵן טוֹב. שֶׁהוּא הַשֵּׁם וְהַחֵן טוֹב שֶׁל הָרֹאשׁ בַּיִת וְכוּ':
<h2>מצרנות א:</h2>
<h3>אות טו</h3>
עַל פִּי הַמְבֹאָר לְעֵיל בְּהִלְכוֹת נִזְקֵי שְׁכֵנִים הֲלָכָה א' שֶׁצָּרִיךְ לַעֲשֹוֹת הַרְחָקָה בֵּין אִילָנֵי הַשָּדֶה שֶׁהֵם בְּחִינַת הָעֲשִׁירוּת שֶׁשָּׁם שֹׁרֶשׁ הַנְּפָשׁוֹת כַּנַּ"ל וְעַל כֵּן תִּקְּנוּ חֲכָמֵינוּ זִכְרוֹנָם לִבְרָכָה לַעֲשֹוֹת הַטּוֹב וְהַיָּשָׁר שֶׁבַּעַל הַמֵּצַר קוֹדֵם לִקַּח הַשָּדֶה הַסְּמוּכָה לְשָֹדֶה שֶׁלּוֹ כְּדֵי שֶׁיִּהְיוּ שְֹדוֹתָיו יַחַד וְלֹא יַפְסִיק אֶחָד בְּאֶמְצַע, כִּי בְּוַדַּאי רָאוּי כָּךְ שֶׁיִּהְיוּ הָאִילָנוֹת, שֶׁהֵם מִשֹׁרֶשׁ אֶחָד בְּמָקוֹם אֶחָד, וּלְקָרֵב אוֹתָם בְּכָל מַה דְּאֶפְשָׁר וְלֹא יַפְסִיקוּ אִילָנוֹת אֲחֵרִים כְּדֵי שֶׁלֹּא יַכְחִישׁוּ זֶה אֶת זֶה כַּנַּ"ל, וּבָזֶה עוֹשִֹין טוֹבָה גְּדוֹלָה לְבַעַל הַמֵּצַר שֶׁעַל יְדֵי זֶה כָּל שְֹדוֹתָיו בְּמָקוֹם אֶחָד וַאֲזַי הוּא מְקַבֵּץ שָׁרְשֵׁי נַפְשׁוֹ בְּמָקוֹם אֶחָד, כִּי שֹׁרֶשׁ הַנֶּפֶשׁ בַּעֲשִׁירוּת כַּנַּ"ל. וְזֶה שֶׁאָמַר הֶחָכָם: הַצִּילֵנִי מִפִּזּוּר הַנֶּפֶשׁ שֶׁלֹּא יִהְיוּ נְכָסָיו מְפֻזָּרִין בִּמְקוֹמוֹת רַבִּים, כִּי בְּוַדַּאי זֶה הוּא פִּזּוּר הַנֶּפֶשׁ מַמָּשׁ, כִּי שֹׁרֶשׁ הַנֶּפֶשׁ בְּהַנְּכָסִים וְהָעֲשִׁירוּת כַּנַּ"ל. נִמְצָא, שֶׁעַל יְדֵי זֶה שֶׁהַבַּעַל מַצְרָא קוֹדֵם עַל יְדֵי זֶה מְקַבֵּץ בְּיַחַד חֶלְקֵי נַפְשׁוֹ בְּיַחַד. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, "וְעָשִֹיתָ הַטּוֹב וְהַיָּשָׁר". וְלָמְדוּ מִכָּאן, שֶׁבַּעַל מַצְרָא קוֹדֶם, כִּי עַל זֶה נֶאֱמַר וְעָשִֹיתָ הַטּוֹב, 'הַטּוֹב' דַּיְקָא, כִּי זֶה עִקַּר הַטּוֹב שֶׁיִּהְיֶה כֻּלּוֹ אֶחָד, כַּמּוּבָא בְּדִבְרֵי רַבֵּנוּ כַּמָּה פְּעָמִים שֶׁכֻּלּוֹ אֶחָד הוּא, כֻּלּוֹ טוֹב. וְעִקַּר שְׁלֵמוּת הַנֶּפֶשׁ כְּשֶׁהוּא מְכֻנֶּסֶת וּמְקֻבֶּצֶת עִם כָּל חֲלָקֶיהָ בְּיַחַד בִּבְחִינַת כֻּלּוֹ אֶחָד כֻּלּוֹ טוֹב. כִּי פִּזּוּר הַנֶּפֶשׁ הוּא בִּבְחִינַת פִּזּוּר לָרְשָׁעִים שֶׁהוּא בְּחִינַת נַפְשׁוֹת עֵשָֹו, שֶׁהֵם נִקְרָאִים נְפָשׁוֹת רַבִּים, אֲבָל כְּשֶׁמְּקַבֵּץ וּמְכַנֵּס חֶלְקֵי נַפְשׁוֹ בְּיַחַד זֶה בְּחִינַת כִּנּוּס לַצַּדִּיקִים, בְּחִינַת נַפְשׁוֹת יַעֲקֹב שֶׁהֵם נִקְרָאִים נֶפֶשׁ אֶחָד, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי הֵם מִבְּחִינַת כֻּלּוֹ אֶחָד כֻּלּוֹ טוֹב. וְזֶה הַטּוֹב נַעֲשֶֹה עַל יְדֵי דִּינָא דְּבַעַל מַצְרָא קוֹדֵם, שֶׁעַל יְדֵי זֶה מְקַבֵּץ נְכָסָיו וּשְֹדוֹתָיו בְּמָקוֹם אֶחָד שֶׁשָּׁם שָׁרְשֵׁי נַפְשׁוֹ כַּנַּ"ל. נִמְצָא, שֶׁמְּקַבֵּץ חֶלְקֵי נַפְשׁוֹ בְּיַחַד בִּבְחִינַת כֻּלּוֹ אֶחָד כֻּלּוֹ טוֹב כַּנַּ"ל. וְזֶה "וְעָשִֹיתָ הַטּוֹב כַּנַּ"ל: וְעַל כֵּן יַעֲקֹב שֶׁהוּא בְּתַכְלִית הָאַחְדוּת, כִּי הָיְתָה מִטָּתוֹ שְׁלֵמָה וְכָל הַנֶּפֶשׁ הַבָּאָה לְבֵית יַעֲקֹב שִׁבְעִים נֶפֶשׁ בִּלְשׁוֹן יָחִיד כַּנַּ"ל, עַל כֵּן נַחֲלַת יַעֲקֹב נַחֲלָה בְּלִי מְצָרִים, כִּי נַחֲלָתוֹ כֻּלּוֹ אֶחָד, כִּי אֵין מִי שֶׁיַּפְסִיק וְיַעֲשֶֹה גְּבוּל וּמֵצַר לְנַחֲלָתוֹ מֵאַחַר שֶׁנִּכְלָל נַפְשׁוֹ בִּבְחִינַת כֻּלּוֹ אֶחָד כֻּלּוֹ טוֹב, כִּי הַמְצָרִים הֵם רַק מִבְּחִינַת רִבּוּי כַּנַּ"ל, אֲבָל בִּבְחִינַת כֻּלּוֹ אֶחָד כֻּלּוֹ טוֹב אֵין שׁוּם מֵצַר וּגְבוּל כַּנַּ"ל. וּבִשְׁבִיל זֶה תִּקְּנוּ דִּינָא דְּבַר מַצְרָא כְּדֵי לְהַרְחִיב גְּבוּלוֹ בְּיוֹתֵר, כְּדֵי שֶׁיִּתְקָרֵב וְיִכְלֹל בְּיוֹתֵר בִּבְחִינַת כֻּלּוֹ אֶחָד כֻּלּוֹ טוֹב בִּבְחִינַת וְעָשִֹיתָ הַטּוֹב כַּנַּ"ל. וְעַל כֵּן יַעֲקֹב שֶׁהוּא בְּתַכְלִית הָאַחְדוּת, עַל כֵּן נַחֲלָתוֹ בְּלִי מְצָרִים לְגַמְרֵי כַּנַּ"ל: וְזֶהוּ שֶׁכָּתוּב בַּשֻּׁלְחָן עָרוּךְ כְּשֶׁקּוֹנֶה מִנָּכְרִי אֵין בּוֹ דִּינָא דְּבַר מַצְרָא, כִּי אָמַר לוֹ לָא נִיחָא לָךְ דִּסְלִיקַת אַרְיָא מִנָּךְ. כִּי בְּוַדַּאי זֶה הַקּוֹנֶה הַשָּדֶה מֵהַנָּכְרִי עָשָֹה לוֹ טוֹבָה גְּדוֹלָה טוֹבָה מַמָּשׁ, כִּי הִרְחִיב גְּבוּל יִשְֹרָאֵל שֶׁיִּשְֹרָאֵל כֻּלָּם בִּכְלָל הֵם בִּבְחִינַת כֻּלּוֹ אֶחָד כֻּלּוֹ טוֹב, בִּבְחִינַת נֶפֶשׁ יַעֲקֹב כַּנַּ"ל. נִמְצָא, שֶׁעִקַּר הַמֵּצַר הוּא כְּשֶׁנָּכְרִי אֵצֶל גְּבוּלוֹ שֶׁהוּא עִקַּר הַמֵּצַר, כִּי הֵם מְצָרֵי הַקְּדֻשָּׁה, אֲבָל יִשְֹרָאֵל הֵם כֻּלּוֹ אֶחָד כַּנַּ"ל. נִמְצָא, שֶׁזֶּה שֶׁסִּלֵּק הַנָּכְרִי מִן הַמֵּצַר עָשָֹה לוֹ מַמָּשׁ אוֹתָהּ הַטּוֹבָה שֶׁל דִּינָא דְּבַר מַצְרָא, כִּי הִרְחִיב גְּבוּל יִשְֹרָאֵל שֶׁלֹּא יִתְעָרֵב זָר בֵּינֵיהֶם וְיִהְיֶה בִּבְחִינַת כֻּלּוֹ אֶחָד כַּנַּ"ל. וְאַדְּרַבָּא, אוֹתָהּ הַטּוֹבָה גְּדוֹלָה בְּוַדַּאי בְּיוֹתֵר מִדִּינָא דְּבַר מַצְרָא שֶׁבֵּין יִשְֹרָאֵל בְּעַצְמָן כַּנַּ"ל וְעַל כֵּן דַּיוֹ בְּטוֹבָה זוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה: לָא נִיחָא לָךְ דִסְלִיקִית וְכוּ' כַּנַּ"ל: גַּם זֶה עִקַּר הִסְתַּכְּלוּת שֶׁל בַּעַל הַשָּדֶה שֶׁמִּסְתַּכֵּל עַל הָאִילָנוֹת לַהֲבִיאָם אֶל הַתַּכְלִית שֶׁהוּא כֻּלּוֹ אֶחָד כֻּלּוֹ טוֹב, כַּמְבֹאָר הֵיטֵב בַּמַּאֲמָר וַיֹּאמֶר בֹּעַז כוּ', עַיֵּן שָׁם הֵיטֵב. וּכְבָר מְבֹאָר לְעֵיל שֶׁהָאִילָנוֹת הֵם בְּחִינַת הַנְּפָשׁוֹת שֶׁשָּׁרְשָׁם בַּעֲשִׁירוּת כַּנַּ"ל, וְעַל כֵּן תִּקְּנוּ רַבּוֹתֵינוּ זִכְרוֹנָם לִבְרָכָה, דִּינָא דְּבַר מַצְרָא כְּדֵי לַהֲבִיאָם לִבְחִינַת אֶחָד וְטוֹב, שֶׁזֶּה בְּחִינַת הַתַּכְלִית כַּנַּ"ל, כִּי גַּם הַתַּכְלִית הַמְבֹאָר שָׁם, דְּהַיְנוּ שֶׁיִּהְיֶה תְּפִלָּתוֹ בִּבְחִינַת אֶחָד. הוּא שַׁיָּךְ לָזֶה, כִּי הַתְּפִלָּה נִקְרֵאת נֶפֶשׁ, כְּמוֹ שֶׁכָּתוּב שְׁמוּאֵל א' א'), "וָאֶשְׁפֹּךְ אֶת נַפְשִׁי כוּ'". וְשֹׁרֶשׁ הַנֶּפֶשׁ בַּעֲשִׁירוּת וְעִקַּר הָעֲשִׁירוּת הֵם הַשָּדוֹת כַּמְבֹאָר לְעֵיל כַּמָּה פְּעָמִים וּכְשֶׁשְּדוֹתָיו בְּמָקוֹם אֶחָד שֶׁבָּזֶה מְקַבֵּץ חֶלְקֵי נַפְשׁוֹ בְּיַחַד כַּנַּ"ל אֲזַי הַתְּפִלָּה הִיא גַּם כֵּן בִּבְחִינַת אֶחָד, כִּי הַתְּפִלָּה הִיא הַנֶּפֶשׁ כַּנַּ"ל: וְזֶה בְּחִינַת צְדָקָה קֹדֶם הַתְּפִלָּה, כִּי צְדָקָה מְתַקֵּן הַמָּמוֹן כַּמּוּבָא בְּדִבְרֵי רַבֵּנוּ (סִימָן כה). וְתִקּוּן הַמָּמוֹן הוּא שֶׁלֹּא יִהְיֶה הַמָּמוֹן בִּבְחִינַת מַרְבֶּה נְכָסִים מַרְבֶּה דְּאָגָה בִּבְחִינַת פִּזּוּר הַנֶּפֶשׁ, שֶׁאֲזַי מְכַלֶּה הַמָּמוֹן יְמֵי חַיָּיו וּמְמִיתָה אוֹתוֹ. וּצְדָקָה מַצִּיל מִזֶּה בִּבְחִינַת וּצְדָקָה תַּצִּיל מִמָּוֶת, כִּי צְדָקָה מְקַבֵּץ נִדָּחִים, דְּהַיְנוּ שֶׁמְּקַבֵּץ פִּזּוּר הַנֶּפֶשׁ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אֵין הַגָּלֻיּוֹת מִתְכַּנְּסוֹת אֶלָּא בִּצְדָקָה וְכוּ'. וְכַמּוּבָן מִדִּבְרֵי רַבֵּנוּ בַּמַּאֲמָר גְּזֵלָה (סִימָן סט) שֶׁצְּדָקָה הוּא תִּקּוּן הָעֲשִׁירוּת דִּקְדֻשָּׁה וְעִקַּר תִּקּוּן הָעֲשִׁירוּת דִּקְדֻשָּׁה שֶׁיִּהְיֶה בִּבְחִינַת אַחְדוּת הֵפֶךְ מַרְבֶּה נְכָסִים וְכוּ' כַּנַּ"ל וְעַל כֵּן נוֹתְנִין צְדָקָה קֹדֶם הַתְּפִלָּה לְתַקֵּן שָׁרְשֵׁי נַפְשׁוֹ שֶׁיִּהְיֶה בִּבְחִינַת אֶחָד וַאֲזַי יְכוֹלִין לְהִתְפַּלֵּל בִּבְחִינַת כֻּלּוֹ אֶחָד כֻּלּוֹ טוֹב כַּנַּ"ל:
<h2>מצרנות ב:</h2>
<h3>אות א</h3>
עַל פִּי מַה שֶּׁכָּתַב רַבֵּנוּ זִכְרוֹנוֹ לִבְרָכָה בַּמַּאֲמָר אָנֹכִי ה' אֱלֹהֶיךָ אֲשֶׁר הוֹצֵאתִיךָ מֵאֶרֶץ מִצְרַיִם וְכוּ' (סִימָן ד), שֶׁעַל יְדֵי וִדּוּי דְּבָרִים לִפְנֵי הַתַּלְמִיד חָכָם מַעֲלִין אֶת הַמַּלְכוּת לְשָׁרְשָׁהּ וְכוּ', כִּי עַל יְדֵי הָעֲבֵרָה מְקַלְקֵל הַצֵּרוּף הַטּוֹב שֶׁל אוֹתִיּוֹת הַתּוֹרָה וּמַכְנִיס אוֹתָם בְּתוֹךְ הַסִּטְרָא אָחֳרָא, חַס וְשָׁלוֹם, בְּתוֹךְ מַלְכוּת דְּסִטְרָא אָחֳרָא. כִּי הַדִּבּוּר הוּא בְּחִינַת מַלְכוּת וְכוּ', וְעַל יְדֵי וִדּוּי דְּבָרִים מְתַקֵּן הַצֵּרוּפִים וּמַחֲזִיר הַמַּלְכוּת לַה' יִתְבָּרַךְ וְכוּ', וְעַל יְדֵי זֶה אַתָּה נִכְלָל בְּאֵין סוֹף וְזֶה בְּחִינַת זַרְקָא דְּאִזְדְּרִיקַת לַאֲתַר דְּאִתְנְטִילַת מִתַּמָּן שֶׁמַּחֲזִיר אֶת הַמַּלְכוּת לְאֵין סוֹף בְּחִינַת רַעֲוָא דְּרַעֲוִין. כִּי הַמַּלְכוּת הוּא בְּחִינַת רְצוֹנוֹת בְּחִינַת תְּמוּנַת אוֹתִיּוֹת וְכָל הַדְּבָרִים וְהַיֵּשׁוּת שֶׁבָּעוֹלָם הֵם מֵהָאוֹתִיּוֹת, הַיְנוּ מִמַּלְכוּת שֶׁרָצָה הַקָּדוֹשׁ בָּרוּךְ הוּא שֶׁיִּתְגַּלֶּה מַלְכוּתוֹ בָּעוֹלָם וְעַל יְדֵי זֶה בָּרָא אֶת הָעוֹלָם מֵאַיִן לְיֵשׁ. וְעַל יְדֵי שֶׁמְּבַטְּלִין אֶת הַיֵּשׁוּת בִּבְחִינַת הִתְפַּשְּׁטוּת הַגַּשְׁמִיּוּת, עַל יְדֵי זֶה נִכְלָלִין כָּל הָרְצוֹנוֹת בְּתוֹךְ רָצוֹן שֶׁבָּרְצוֹנוֹת וְכוּ' וְשָׁם כֻּלּוֹ טוֹב וְכֻלּוֹ אֶחָד. וְאַחַר כָּךְ כְּשֶׁחוֹזְרִין אֶל הַיֵּשׁוּת בִּבְחִינַת וְהַחַיּוֹת רָצוֹא וָשׁוֹב אֲזַי מֵהָרְשִׁימוּ הַנִּשְׁאַר יוֹדְעִין, כִּי ה' הוּא הָאֱלֹהִים בְּחִינַת כֻּלּוֹ טוֹב וְכוּ' וְכוּ', עַיֵּן שָׁם כָּל זֶה וְהָבֵן, כִּי הֵם דְּבָרִים אֲרֻכִּים וַעֲמֻקִּים מְאֹד, עַיֵּן שָׁם. וְזֶה בְּחִינַת וַעֲנָוִים יִירְשׁוּ אָרֶץ. 'אָרֶץ' הוּא דִּינָא דְּמַלְכוּתָא בְּחִינַת מַלְכוּת שֶׁעוֹלָה לְשָׁרְשָׁהּ לִבְחִינַת אַיִן שֶׁעַל יְדֵי זֶה נִתְכַּפְּרִין כָּל הָעֲווֹנוֹת וְכוּ', עַיֵּן שָׁם:
<h3>אות ב</h3>
וּכְשֶׁבְּחִינַת מַלְכוּת שֶׁהוּא בְּחִינַת אָרֶץ כַּנַּ"ל עוֹלָה לְשָׁרְשָׁהּ בִּבְחִינַת וַעֲנָוִים יִירְשׁוּ אָרֶץ, זֶה בְּחִינַת נַחֲלָה בְּלִי מְצָרִים. כִּי עִקַּר הִתְגַּלּוּת הַמַּלְכוּת הוּא עַל יְדֵי הַיֵּשׁוּת עַל יְדֵי שֶׁהוּא יִתְבָּרַךְ הוֹצִיא אֶת עוֹלָמוֹ מֵאַיִן לְיֵשׁ כַּנַּ"ל. וְעִקַּר הַיֵּשׁוּת הוּא הָאָרֶץ שֶׁהוּא עִקַּר הַגַּשְׁמִיּוּת וְהַיֵּשׁוּת וְכָל הַדְּבָרִים יוֹצְאִין מִמֶּנָּה, כְּמוֹ שֶׁאָמַר קֹהֶלֶת, "הַכֹּל הָיָה מִן הֶעָפָר וְכוּ'". וְעִקַּר הִתְגַּלּוּת הַמַּלְכוּת הוּא עַל יְדֵי תְּמוּנַת אוֹתִיּוֹת שֶׁהֵם בְּחִינַת צִמְצוּמִים וּגְבוּלִים, כִּי כָּל אוֹת וָאוֹת יֵשׁ לוֹ צִמְצוּם וּגְבוּל, וְכָל הַיֵּשׁוּת הַנִּמְשָׁכִים מֵהֶם כֻּלָּם הֵם בַּעֲלֵי גְּבוּל וְצִמְצוּם, וְזֶה בְּחִינַת מְצָרִים שֶׁהֵם צִמְצוּמִים וּגְבוּלִים, אֲבָל עַל יְדֵי הִתְפַּשְּׁטוּת הַגַּשְׁמִיּוּת שֶׁנִּכְלָלִין כָּל הָרְצוֹנוֹת וְהַתְּמוּנוֹת בְּרָצוֹן אֵין סוֹף שֶׁאֵין בּוֹ תְּמוּנָה, וְשָׁם הוּא בְּחִינַת בִּלְתִּי גְּבוּל בְּחִינַת אֵין סוֹף, עַל יְדֵי זֶה נִכְלֶלֶת כָּל הָאָרֶץ שֶׁהִיא בְּחִינַת מַלְכוּת בִּבְחִינַת נַחֲלָה בְּלִי מְצָרִים בִּבְחִינַת וַעֲנָוִים יִירְשׁוּ אָרֶץ כַּנַּ"ל. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, כָּל הַמְעַנֵּג אֶת הַשַּׁבָּת נוֹתְנִין לוֹ נַחֲלָה בְּלִי מְצָרִים, כִּי בְּשַׁבָּת נִתְגַּלֶּה רַעֲוָא דְּרַעֲוִין, כַּיָּדוּעַ, שֶׁזֶּהוּ בְּחִינַת הִסְתַּלְּקוּת מֹשֶׁה בְּשַׁבָּת בְּמִנְחָה בְּרַעֲוָא דְּרַעֲוִין. וְעַל כֵּן עַל יְדֵי שַׁבָּת בְּחִינַת הִתְגַּלּוּת רַעֲוָא דְּרַעֲוִין, עַל יְדֵי זֶה זוֹכִין לִבְחִינַת נַחֲלָה בְּלִי מְצָרִים כַּנַּ"ל, כִּי שַׁבָּת הוּא בְּחִינַת תְּשׁוּבָה, שֶׁהוּא בְּחִינַת וִדּוּי דְּבָרִים הַנַּ"ל שֶׁעוֹלִין כָּל הַדִּבּוּרִים בִּבְחִינַת מַלְכוּת לְשָׁרְשָׁם, כִּי בְּשַׁבָּת עוֹלִין כָּל הָעוֹלָמוֹת לְשָׁרְשָׁם, כִּי שַׁבָּת הוּא בְּחִינַת הִתְפַּשְּׁטוּת הַגַּשְׁמִיּוּת, כִּי אָז נִתְבַּטְּלִין כָּל הַיֵּשׁוּת עַל יְדֵי הַשְּׁבִיתָה מִמְּלָאכָה וְעֻבְדִין דְּחֹל, שֶׁהוּא בְּחִינַת יֵשׁוּת, כִּי שׁוֹבְתִין וּבְטֵלִין מִמְּלָאכָה שֶׁזֶּהוּ בְּחִינַת בִּטּוּל אֶל הָאֵין סוֹף וַאֲזַי נִכְלָל הַכֹּל בָּאֵין סוֹף בְּרַעֲוָא דְּרַעֲוִין וַאֲזַי זוֹכִין לִבְחִינַת נַחֲלָה בְּלִי מְצָרִים, כִּי שָׁם אֵין שׁוּם מֵצַר וּגְבוּל כַּנַּ"ל, כִּי שָׁם הוּא כֻּלּוֹ טוֹב כֻּלּוֹ אֶחָד, כִּי עַל יְדֵי הַמְצָרִים וְהַגְּבוּלִים שֶׁהֵם בְּחִינַת צִמְצוּמִים מִשָּׁם עִקַּר אֲחִיזַת הַדִּינִים כַּיָּדוּעַ וּמִזֶּה מִשְׁתַּלְשֵׁל אֲחִיזַת הַסִּטְרָא אָחֳרָא מַלְכוּת הָרְשָׁעָה. וְעַל כֵּן זֶה עִקַּר וְתַכְלִית הָעֲבוֹדָה שֶׁל כָּל הַמִּצְווֹת לִזְכּוֹת לִבְחִינַת הִתְפַּשְּׁטוּת הַגַּשְׁמִיּוּת כְּדֵי שֶׁיִּהְיֶה נִכְלָל הוּא עִם כָּל הָעוֹלָם בְּשָׁרְשָׁם בִּבְחִינַת רָצוֹן שֶׁבָּרְצוֹנוֹת שֶׁשָּׁם אֵין גְּבוּל וְצִמְצוּם כְּלַל וְשָׁם כֻּלּוֹ טוֹב וְנִתְבַּטֵּל כָּל אֲחִיזַת הַסִּטְרָא אָחֳרָא שֶׁאֲחִיזָתָם לְמַטָּה דַּיְקָא בִּבְחִינַת צִמְצוּם וּגְבוּל כַּנַּ"ל. וְעַל כֵּן עִקַּר הַמֵּצַר הוּא בְּמָקוֹם שֶׁיֵּשׁ לָהֶם אֵיזֶה אֲחִיזָה עֲדַיִן וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁיַּעֲקֹב אָבִינוּ עָלָיו הַשָּׁלוֹם, זָכָה לְנַחֲלָה בְּלִי מְצָרִים, כִּי בְּאַבְרָהָם נֶאֱמַר, "כִּי אֶת כָּל הָאָרֶץ וְכוּ'". וְכֵן בְּיִצְחָק וְכוּ', כִּי אַבְרָהָם וְיִצְחָק לֹא זָכוּ עֲדַיִן לִבְחִינַת נַחֲלָה בְּלִי מְצָרִים, כִּי מֵאַבְרָהָם יָצָא יִשְׁמָעֵאל וּמִיִּצְחָק עֵשָֹו. נִמְצָא, שֶׁעֲדַיִן לֹא נִזְדַּכֵּךְ אֶצְלָם זֻהֲמַת הַנָּחָשׁ לְגַמְרֵי. וּמֵחֲמַת זֶה מֵחֲמַת שֶׁהָיָה בָּהֶם אֲחִיזָה עֲדַיִן לְהַסִּטְרָא אָחֳרָא שֶׁהֵם עֵשָֹו וְיִשְׁמָעֵאל עַל כֵּן עֲדַיִן יֵשׁ מְצָרִים וּגְבוּל לְנַחֲלָתָם כַּנַּ"ל, אֲבָל יַעֲקֹב שֶׁהָיְתָה מִטָּתוֹ שְׁלֵמָה וְלֹא הָיָה בּוֹ שׁוּם פְּסוּל וְלֹא הָיָה לְהַסִּטְרָא אָחֳרָא שׁוּם אֲחִיזָה בּוֹ עַל כֵּן זָכָה לְנַחֲלָה בְּלִי מְצָרִים כַּנַּ"ל, כִּי כְּפִי מַה שֶּׁמִּזְכְּכִין מִזֻּהֲמַת הַנָּחָשׁ שֶׁהֵם כְּלָל כָּל הַחֲטָאִים כְּפִי הַזִּכּוּךְ שֶׁל כָּל אֶחָד, כְּמוֹ כֵן זוֹכֶה לְהִכָּלֵל בְּאֵין סוֹף. וְזֶהוּ בְּחִינַת וִדּוּי דְּבָרִים הַנַּ"ל שֶׁהוּא בְּחִינַת תְּשׁוּבָה, שֶׁעַל יְדֵי זֶה נִכְלָלִין בְּאֵין סוֹף:
<h3>אות ג</h3>
וְזֶהוּ בְּחִינַת דִּינָא דְּבַר מַצְרָא שֶׁתִּקְּנוּ חֲכָמֵינוּ זִכְרוֹנָם לִבְרָכָה כְּדֵי לְהַרְחִיב הַמֵּצַר וְהַגְּבוּל שֶׁל כָּל אֶחָד מִיִּשְֹרָאֵל, כִּי כָּל מַה שֶּׁנִּתְרַחֵב גְּבוּלוֹ נִכְלָל יוֹתֵר בִּבְחִינַת נַחֲלָה בְּלִי מְצָרִים עַל יְדֵי שֶׁנִּתְרַחֵב הַמֵּצַר וְנִתְבַּטֵּל בְּיוֹתֵר אֲחִיזַת הַסִּטְרָא אָחֳרָא שֶׁאֲחִיזָתָהּ בִּבְחִינַת מְצָרִים וְכָל מַה שֶּׁנִּתְרַחֵב וְנִתְרַחֵק הַמֵּצַר שֶׁל יִשְֹרָאֵל בְּיוֹתֵר, עַל יְדֵי זֶה נִתְבַּטֵּל בְּיוֹתֵר אֲחִיזַת הַסִּטְרָא אָחֳרָא כַּנַּ"ל וְנִכְלָל בְּיוֹתֵר בִּבְחִינַת נַחֲלָה בְּלִי מְצָרִים שֶׁהוּא בְּחִינַת כֻּלּוֹ טוֹב כַּנַּ"ל. וְעַל כֵּן סָמְכוּ רַבּוֹתֵינוּ זִכְרוֹנָם לִבְרָכָה דִּין זֶה עַל פָּסוּק וְעָשִֹיתָ הַיָּשָׁר וְהַטּוֹב לִפְנֵי ה' אֱלֹהֶיךָ, כִּי זֶהוּ בְּחִינַת יָשָׁר וָטוֹב, כִּי עַל יְדֵי דִּינָא דְּבַר מַצְרָא שֶׁנִּתְרַחֵב גְּבוּל יִשְֹרָאֵל נִכְלָל בְּיוֹתֵר בִּבְחִינַת כֻּלּוֹ טוֹב, שֶׁהוּא בְּחִינַת נַחֲלָה בְּלִי מְצָרִים כַּנַּ"ל. וְזֶהוּ בְּחִינַת וְעָשִֹיתָ הַיָּשָׁר וְהַטּוֹב לִפְנֵי ה' אֱלֹהֶיךָ, בְּחִינַת ה' הוּא הָאֱלֹהִים, שֶׁזֶּהוּ בְּחִינַת כֻּלּוֹ טוֹב, כַּמְבֹאָר שָׁם. וְזֶה בְּחִינַת אָנֹכִי ה' אֱלֹהֶיךָ אֲשֶׁר הוֹצֵאתִיךָ מֵאֶרֶץ מִצְרַיִם וְכוּ', כְּמוֹ שֶׁמְּבֹאָר שָׁם. כִּי מִצְרַיִם הוּא בְּחִינַת מְצָרִים מַמָּשׁ, כִּי מִצְרַיִם הוּא תֹּקֶף הַסִּטְרָא אָחֳרָא מַלְכוּת הָרְשָׁעָה, כִּי כָּל הַגָּלֻיּוֹת מְכֻנִּים בְּשֵׁם מִצְרַיִם כְּמוֹ שֶׁמְּבֹאָר שָׁם. וְעַל כֵּן הֵם עִקַּר הַמְצָרִים וְהַגְּבוּל שֶׁל הַקְּדֻשָּׁה וְעַל יְדֵי דִּינָא דְּבַר מַצְרָא שֶׁנִּכְלָלִין בִּבְחִינַת נַחֲלָה בְּלִי מְצָרִים שֶׁזֶּהוּ, בְּחִינַת עֲשִֹיַּת הַיָּשָׁר וְהַטּוֹב, בְּחִינַת כֻּלּוֹ טוֹב כַּנַּ"ל, זֶהוּ בְּחִינַת וְעָשִֹיתָ הַיָּשָׁר וְהַטּוֹב לִפְנֵי ה' אֱלֹהֶיךָ, בְּחִינַת ה' הוּא הָאֱלֹהִים, בְּחִינַת אָנֹכִי ה' אֱלֹהֶיךָ אֲשֶׁר הוֹצֵאתִיךָ מֵאֶרֶץ מִצְרַיִם וְכוּ' כַּנַּ"ל:
<h3>אות ד</h3>
וְעַל כֵּן כְּשֶׁקּוֹנֶה מֵהַנָּכְרִי אֵין בּוֹ דִּינָא דְּבַר מַצְרָא, כִּי עִקַּר מַה שֶּׁצְּרִיכִין לְהַרְחִיב הַמֵּצַר הוּא רַק בִּשְׁבִיל לְבַטֵּל אֲחִיזַת הַסִּטְרָא אָחֳרָא שֶׁאֲחִיזָתָם מִבְּחִינַת הַמְצָרִים וְהַגְּבוּלִים כַּנַּ"ל בִּבְחִינַת כָּל רֹדְפֶיהָ הִשִּיגוּהָ בֵּין הַמְצָרִים, 'בֵּין הַמְצָרִים' דַּיְקָא, כִּי מִשָּׁם עִקַּר אֲחִיזָתָם כַּנַּ"ל וְעַל כֵּן כְּשֶׁקּוֹנֶה מֵהַנָּכְרִי וּמַרְחִיק הַנָּכְרִי מֵעַל גְּבוּל יִשְֹרָאֵל שֶׁהוּא עִקַּר הַמֵּצַר שֶׁל הַקְּדֻשָּׁה בְּחִינַת עֵשָֹו וְיִשְׁמָעֵאל, שֶׁהֵם עִקַּר הַמְצָרִים שֶׁל הַקְּדֻשָּׁה כַּנַּ"ל, עַל כֵּן זֶה שֶׁמְּסַלֵּק אֶת הַנָּכְרִי וְקוֹנֶה מִמֶּנּוּ הַשָּדֶה אֵין בּוֹ דִּינָא דְּבַר מַצְרָא, כְּמוֹ שֶׁאָמְרוּ שָׁם הַטַּעַם, לָא נִיחָא לָךְ דְסְלִיקִית מִנָּךְ אַרְיָא, כִּי זֶה עִקַּר הַתִּקּוּן שֶׁל דִּינָא דְּבַר מַצְרָא כְּדֵי לְהַרְחִיב הַמֵּצַר, כְּדֵי לְסַלֵּק אֲחִיזַת הַנָּכְרִי וְהַסִּטְרָא אָחֳרָא כַּנַּ"ל וְעַל כֵּן מֵאַחַר שֶׁמְּסַלֵּק הַנָּכְרִי מִגְּבוּלוֹ שֶׁל יִשְֹרָאֵל. נִמְצָא, שֶׁנַּעֲשֶֹה תִּקּוּן זֶה עַל יָדוֹ, עַל כֵּן אֵין בּוֹ דִּינָא דְּבַר מַצְרָא:
<h2>מצרנות ג:</h2>
<h3>אות ד</h3>
עִנְיַן מַצְרָנוּת:
<h3>אות א</h3>
עַל פִּי הַתּוֹרָה "וַיֹּאמֶר בֹּעַז אֶל רוּת" סִימָן סה, כַּמְבֹאָר מִזֶּה כְּבָר בַּדְּרוּשׁ הָרִאשׁוֹן, עַיֵּן שָׁם. וּלְבָאֵר קְצָת יוֹתֵר, כִּי מְבֹאָר בְּהַתּוֹרָה וַיֹּאמֶר בֹּעַז הַנַּ"ל שֶׁיֵּשׁ בַּעַל הַשָּדֶה, הַיְנוּ הַצַּדִּיק הַגָּדוֹל שֶׁהוּא עוֹסֵק בְּתִקּוּן הַנְּשָׁמוֹת הַגְּדֵלִים בִּשְֹדֵה הָעֶלְיּוֹן וְכוּ'. וּמְבֹאָר שָׁם שֶׁהוּא עוֹסֵק בְּכָל תִּקּוּנֵי הַשָּדֶה וְכוּ' וְעִקַּר הַתִּקּוּן הוּא שֶׁיִּהְיוּ הַנְּשָׁמוֹת נִכְלָלִין בִּבְחִינַת כֻּלּוֹ אֶחָד כֻּלּוֹ טוֹב, שֶׁזֶּה תִּקּוּן הַתְּפִלָּה, שֶׁזֶּהוּ בְּחִינַת הַתַּכְלִית, עַיֵּן שָׁם:
<h3>אות ב</h3>
וְזֶהוּ בְּחִינַת מַצְרָנוּת שֶׁתִּקְּנוּ חֲכָמֵינוּ זִכְרוֹנָם לִבְרָכָה שֶׁבַּעַל הַמֵּצַר קוֹדֵם לִקַּח הַשָּדֶה הַסְּמוּכָה לוֹ כְּדֵי שֶׁיִּהְיוּ שְֹדוֹתָיו יַחַד, כִּי זֶהוּ עִקַּר תִּקּוּן הַשָּדֶה שֶׁתִּהְיֶה הַשָּדֶה נִכְלֶלֶת בְּאֶחָד, כִּי הַשָּדֶה הַתַּחְתּוֹן מְרַמֶּזֶת לְשָֹדֶה הָעֶלְיוֹן שֶׁגְּדֵלִים בָּהּ נְשָׁמוֹת הַקְּדוֹשׁוֹת, כִּי הַכֹּל אֶחָד, כִּי גַּם כָּל גִּדּוּלֵי הַשָּדֶה הַתַּחְתּוֹן הוּא גַּם כֵּן רַק נְשָׁמוֹת קְדוֹשׁוֹת, כִּי כָּל הָעֲשָֹבִים וְהַצְּמָחִים וְהַתְּבוּאוֹת וְהַפֵּרוֹת כֻּלָּם הֵם גִּלְגּוּלֵי נְשָׁמוֹת כַּיָּדוּעַ. וְעַל כֵּן צְרִיכִין שֶׁתִּהְיֶה הַשָּדֶה נִכְלֶלֶת בְּאֶחָד, שֶׁזֶּהוּ עִקַּר תִּקּוּן הַנְּשָׁמוֹת שֶׁהֵם צִמְחֵי הַשָּדֶה. וְזֶהוּ בְּחִינַת דִּין בֶּן הַמֵּצַר שֶׁהוּא קוֹדֵם לִקַּח הַשָּדֶה כְּדֵי לְבַטֵּל הַמֵּצַר שֶׁל חֲבֵרוֹ מִן הַשָּדֶה, דְּהַיְנוּ לְהַרְחִיב שָֹדֵהוּ יַחַד בְּכָל מַה דְּאֶפְשָׁר וּלְהַרְחִיק חֲבֵרוֹ מִמְּצָרוֹ שֶׁכָּל זֶה כְּדֵי שֶׁתִּהְיֶה הַשָּדֶה אֶחָד, הַיְנוּ שֶׁתִּהְיֶה נִכְלֶלֶת בִּבְחִינַת כֻּלּוֹ אֶחָד כֻּלּוֹ טוֹב, שֶׁזֶּהוּ עִקַּר תִּקּוּן הַשָּדֶה כַּנַּ"ל. וְעַל כֵּן לָמְדוּ רַבּוֹתֵינוּ זִכְרוֹנָם לִבְרָכָה דִּין בַּעַל הַמֵּצַר מִפָּסוּק "וְעָשִֹיתָ הַטּוֹב וְהַיָּשָׁר", כִּי עִקַּר דִּין בַּעַל הַמֵּצַר הוּא בִּשְׁבִיל וְעָשִֹיתָ הַטּוֹב כְּדֵי לְהִכָּלֵל בִּבְחִינַת כֻּלּוֹ אֶחָד, שֶׁהוּא כֻּלּוֹ טוֹב כַּנַּ"ל:
<h3>אות ג</h3>
וְזֶהוּ בְּחִינַת מַה שֶּׁמִּתְעַנִּין בַּיּוֹם שֶׁמֵּת בּוֹ אָבִיו וְאִמּוֹ בְּכָל שָׁנָה וְשָׁנָה שֶׁהוּא יָאר צַייט וּמַדְלִיקִין נֵר וְאוֹמְרִים קַדִּישׁ, כִּי כָּל זֶה עוֹשִֹין הַבָּנִים בִּשְׁבִיל לְתַקֵּן וּלְהַעֲלוֹת נִשְׁמוֹת אֲבִיהֶם וְאִמָּם וְעַל כֵּן עוֹשִֹין זֹאת בְּכָל שָׁנָה וְשָׁנָה. וְכֵן בְּשָׁנָה רִאשׁוֹנָה אוֹמְרִים קַדִּישׁ כָּל הַשָּׁנָה, כִּי עִקַּר תִּקּוּן כָּל הַנְּשָׁמוֹת הִיא בִּבְחִינַת תִּקּוּן הַשָּדֶה, כִּי שָׁם גְּדֵלִים כָּל הַנְּשָׁמוֹת כַּנַּ"ל. וְעַל כֵּן עִקַּר תִּקּוּנָם עַל יְדֵי הַבַּעַל הַשָּדֶה שֶׁעוֹסֵק בְּתִקּוּן הַשָּדֶה הַקְּדוֹשָׁה לְזָרְעָהּ וּלְנָטְעָהּ וּלְהַצְמִיחָהּ וְכוּ', שֶׁכָּל זֶה הוּא תִּקּוּן הַנְּשָׁמוֹת הַגְּדֵלִים שָׁם. וְעִקַּר תִּקּוּן הַשָּדֶה נַעֲשֶֹה בְּכָל שָׁנָה וְשָׁנָה כְּמוֹ שֶׁרוֹאִין בַּשָּדֶה הַתַּחְתּוֹן שֶׁכָּל תִּקּוּנֵי הַשָּדֶה נַעֲשִֹין בְּכָל שָׁנָה וְשָׁנָה, כִּי בְּכָל שָׁנָה וְשָׁנָה גְּדֵלִים פֵּרוֹת חֲדָשִׁים וְחוֹרְשִׁין וְזוֹרְעִין וְקוֹצְרִין וְכוּ' פַּעַם אַחַת בְּשָׁנָה, כִּי יֵשׁ י"ב גְּבוּלֵי אֲלַכְסוֹן שֶׁהֵם י"ב צֵרוּפֵי הֲוָיָה וְשָׁרְשָׁם הוּא הֲוָיָה פְּשׁוּטָה וְאֵלּוּ הַי"ב גְּבוּלֵי אֲלַכְסוֹן הֵם בְּחִינַת י"ב חָדְשֵׁי הַשָּׁנָה, שֶׁהֵם י"ב מַזָּלוֹת, שֶׁהֵם כְּנֶגֶד י"ב שִׁבְטֵי יָהּ. וְכָל הַנְּשָׁמוֹת כְּלוּלִים בְּי"ב שְׁבָטִים כַּיָּדוּעַ, שֶׁהֵם כְּנֶגֶד י"ב גְּבוּלֵי אֲלַכְסוֹן, שֶׁהֵם בְּחִינַת גְּבוּלֵי וּמְצָרֵי הַשָּדֶה הָעֶלְיוֹן שֶׁמִּתְחַלֵּק לְי"ב גְּבוּלֵי אֲלַכְסוֹן שֶׁהֵם כְּנֶגֶד י"ב נֻסְחָאוֹת הַתְּפִלָּה, שֶׁהֵם כְּנֶגֶד י"ב שְׁעָרִים בָּרָקִיעַ שֶׁדֶּרֶךְ שָׁם עוֹלִין הַתְּפִלּוֹת, כִּי תִּקּוּן הַתְּפִלָּה הוּא בְּחִינַת תִּקּוּן הַנְּשָׁמוֹת שֶׁבַּשָּדֶה הַנַּ"ל, כְּמוֹ שֶׁמְּבֹאָר שָׁם בְּהַתּוֹרָה הַנַּ"ל, עַיֵּן שָׁם. וּכְלַל הַתִּקּוּן שֶׁל כָּל הַבְּחִינוֹת הָאֵלֶּה הוּא שֶׁיִּהְיֶה הַכֹּל נִכְלָל בִּבְחִינַת כֻּלּוֹ אֶחָד, כִּי כָּל הַי"ב גְּבוּלֵי אֲלַכְסוֹן מְקַבְּלִין חִיּוּתָם מִנְּקֻדָּה הַפְּנִימִית שֶׁהוּא נְקֻדַּת הַמֶּרְכָּז, שֶׁהוּא בְּחִינַת שֹׁרֶשׁ הֲוָיָה פְּשׁוּטָה שֶׁמִּשָּׁם נִמְשָׁכִין כֻּלָּם וְעִקַּר תִּקּוּן הָעוֹלָם כְּשֶׁכָּל הַי"ב גְּבוּלִין נִכְלָלִין בְּאֶחָד בְּשָׁרְשָׁם שֶׁהוּא בְּחִינַת הֲוָיָה פְּשׁוּטָה שֶׁהוּא כֻּלּוֹ טוֹב כֻּלּוֹ אֶחָד שֶׁשָּׁם אֵין שׁוּם אֲחִיזַת דִּין כְּלָל, כִּי עִקַּר אֲחִיזַת כָּל הַדִּינִים וְהַיִּסּוּרִים הֵם בִּבְחִינַת צִמְצוּמִים הַנִּמְשָׁכִין מִי"ב גְּבוּלִים, כִּי מִבְּחִינַת גְּבוּלִים, שֶׁהֵם בְּחִינַת צִמְצוּמִים וּמְצָרִים, מִשָּׁם אֲחִיזַת כָּל הַדִּינִים וְהַיִּסּוּרִים כַּיָּדוּעַ. וְעַל כֵּן כְּנֶגֶד י"ב גְּבוּלִים שֶׁהֵם י"ב שְׁבָטִים בַּקְּדֻשָּׁה יֵשׁ י"ב נְשִֹיאֵי יִשְׁמָעֵאל בַּקְּלִפָּה, כְּמוֹ שֶׁכָּתוּב, "שְׁנֵים עָשָֹר נְשִֹיאִים יוֹלִיד". וְכֵן נָחוֹר הוֹלִיד גַּם כֵּן שְׁנֵים עָשָֹר בָּנִים אֶת זֶה לְעֻמַּת זֶה כְּנֶגֶד י"ב שְׁבָטִים, כְּמוֹ שֶׁפֵּרֵשׁ רַשִּׁ"י שָׁם עַל פָּסוּק, "הִנֵּה יָלְדָה מִלְכָּה גַּם הִיא וְכוּ', אַף הִיא הִשְׁלִימָה וְכוּ'". וְעַל כֵּן עִקַּר הַתִּקּוּן לִסְתֹּם עֵינָיו מֵחֵיזוּ דְּהַאי עָלְמָא לְגַמְרֵי כְּדֵי לְהִכָּלֵל בִּבְחִינַת כֻּלּוֹ אֶחָד כֻּלּוֹ טוֹב, כַּמְבֹאָר שָׁם, שֶׁעַל יְדֵי זֶה נִתְבַּטְּלִין כָּל הַיִּסּוּרִים וְהַדִּינִים, שֶׁזֶּהוּ בְּחִינַת שֶׁנִּכְלָלִין כָּל הַי"ב גְּבוּלִים בְּשָׁרְשָׁם בִּבְחִינַת הֲוָיָה פְּשׁוּטָה, בִּבְחִינַת כֻּלּוֹ אֶחָד כֻּלּוֹ טוֹב שֶׁשָּׁם נִתְבַּטְּלִין כָּל הַגְּבוּלִים וְהַמְצָרִים שֶׁמִּשָּׁם אֲחִיזַת הַדִּינִים וְהַיִּסּוּרִים כַּנַּ"ל. וְזֶהוּ בְּחִינַת י"ב חָדְשֵׁי הַשָּׁנָה שֶׁהֵם בְּחִינַת י"ב מַזָּלוֹת הַמִּתְגַּלְגְּלִים בָּרָקִיעַ וְכֻלָּם מִתְגַּלְגְּלִים עַל נְקֻדַּת הַמֶּרְכָּז שֶׁאֵין בּוֹ שׁוּם צִיּוּר שֶׁשָּׁרְשׁוֹ מִבְּחִינַת כֻּלּוֹ אֶחָד כֻּלּוֹ טוֹב וְכָל גִּלְגּוּלָם וְסִבּוּבָם בְּכָל שָׁנָה וְשָׁנָה כָּל יְמֵי עוֹלָם, הַכֹּל כְּדֵי שֶׁיֻּכְלְלוּ בִּבְחִינַת כֻּלּוֹ אֶחָד כֻּלּוֹ טוֹב, שֶׁזֶּהוּ הַתַּכְלִית שֶׁל כָּל הָעוֹלָם וּמְלוֹאוֹ. וּכְמוֹ שֶׁכָּתוּב, "וְזָרַח הַשֶּׁמֶשׁ וּבָא הַשֶּׁמֶשׁ וְאֶל מְקוֹמוֹ שׁוֹאֵף זוֹרֵחַ הוּא שָׁם". 'מְקוֹמוֹ' זֶה בְּחִינַת כֻּלּוֹ אֶחָד כֻּלּוֹ טוֹב, שֶׁהוּא ה' יִתְבָּרַךְ, שֶׁהוּא מְקוֹמוֹ שֶׁל עוֹלָם וְכוּ'. כִּי כָּל הַגַּלְגַּלִּים סוֹבְבִים וְהוֹלְכִים עַל סְבִיבוֹתָם, כְּמוֹ שֶׁכָּתוּב: "סוֹבֵב סוֹבֵב הוֹלֵךְ הָרוּחַ וְעַל סְבִיבֹתָיו שָׁב הָרוּחַ. וְכָל גִּלְגּוּלָם וְסִבּוּבָם וּמְרוּצָתָם הַכֹּל הוּא לָשׁוּב וּלְהִכָּלֵל בְּשָׁרְשָׁם, שֶׁהוּא כֻּלּוֹ אֶחָד, שֶׁהַכֹּל רָצִים וְשָׁבִים וּמִתְגַּלְגְּלִים וְחוֹזְרִים לְשָׁם. וְעַל כֵּן בְּכָל שָׁנָה וְשָׁנָה נַעֲשֶֹה תִּקּוּן הַשָּדֶה כַּנַּ"ל, כִּי בְּכָל י"ב חָדְשֵׁי הַשָּׁנָה חוֹזְרִים כָּל הַגַּלְגַּלִּים, שֶׁהֵם בְּחִינַת י"ב מַזָּלוֹת, שֶׁזֶּהוּ בְּחִינַת תְּקוּפַת הַשָּׁנָה שֶׁחוֹזְרִים וְעוֹלִים וְנִכְלָלִין כָּל הי"ב גְּבוּלֵי אֲלַכְסוֹן, שֶׁהֵם בְּחִינַת י"ב חֳדָשִׁים, י"ב מַזָּלוֹת, נִכְלָלִים בְּשָׁרְשָׁם בַּנְּקֻדָּה הַפְּנִימִית בִּבְחִינַת כֻּלּוֹ אֶחָד כֻּלּוֹ טוֹב, שֶׁזֶּהוּ בְּחִינַת תִּקּוּן הַשָּדֶה שֶׁהוּא תִּקּוּן הַנְּשָׁמוֹת הַגְּדֵלִים שָׁם שֶׁהֵם צֶמַח הַשָּדֶה, כִּי עִקַּר תִּקּוּנָם עַל יְדֵי שֶׁנִּכְלָל הַכֹּל בִּבְחִינַת כֻּלּוֹ אֶחָד כֻּלּוֹ טוֹב, שֶׁזֶּה הַתִּקּוּן נַעֲשֶֹה בְּכָל שָׁנָה וְשָׁנָה כַּנַּ"ל:
<h3>אות ד</h3>
וְזֶהוּ בְּחִינַת עַשֵּר תְּעַשֵּר אֶת כָּל תְּבוּאַת זַרְעֲךָ הַיֹּצֵא הַשָּדֶה שָׁנָה שָׁנָה. כִּי הַתְּבוּאָה הַיּוֹצֵא בְּכָל שָׁנָה וְשָׁנָה, בְּכָל שָׁנָה דַּיְקָא כַּנַּ"ל צְרִיכִין לְתַקְּנָהּ שֶׁתִּהְיֶה נִכְלֶלֶת בִּבְחִינַת כֻּלּוֹ אֶחָד שֶׁהוּא תִּקּוּן הַשָּדֶה כַּנַּ"ל וְעַל כֵּן צְרִיכִין לִתֵּן תְּרוּמוֹת וּמַעַשְֹרוֹת וּמַתְּנוֹת עֲנִיִּים מֵהַתְּבוּאָה. כִּי עַל יְדֵי שֶׁנּוֹתְנִין מֵהַתְּבוּאָה לַכֹּהֲנִים וְלַלְוִיִּים וְלָעֲנִיִּים כְּמוֹ שֶׁצִּוְּתָה הַתּוֹרָה, עַל יְדֵי זֶה מְרִימִין כָּל הַתְּבוּאָה וְנִכְלֶלֶת בְּשָׁרְשָׁהּ בְּכֻלּוֹ אֶחָד. כִּי הַחֵלֶק שֶׁנּוֹתְנִין לַכֹּהֲנִים וְכוּ' וְלָעֲנִיִּים הֵם חֵלֶק ה' יִתְבָּרַךְ כְּאִלּוּ נוֹתְנִין לוֹ יִתְבָּרַךְ, כִּי כֹּהֲנִים מִשֻּׁלְחָן גָּבוֹהַּ קָא זָכוּ, כְּמוֹ שֶׁכָּתוּב, "אֲנִי חֶלְקְךָ וְנַחֲלָתְךָ בְּתוֹךְ בְּנֵי יִשְֹרָאֵל". וְכֵן כָּל מַה שֶּׁנּוֹתְנִין לַעֲנִיִּים נוֹתְנִין לַה' יִתְבָּרַךְ, כִּבְיָכוֹל, כְּמוֹ שֶׁכָּתוּב, "מַלְוֵה ה' חוֹנֵן דַּל וְכוּ'". נִמְצָא, שֶׁבָּזֶה שֶׁמְּקַיְּמִין מִצְווֹת הַמַּתָּנוֹת מִן הַתְּבוּאָה בָּזֶה מְרִימִין וּמַעֲלִין כָּל הַתְּבוּאָה לַה' יִתְבָּרַךְ שֶׁהוּא כֻּלּוֹ אֶחָד כֻּלּוֹ טוֹב עַל יְדֵי שֶׁנּוֹתְנִין לוֹ חֶלְקוֹ שֶׁצִּוָּה לִתֵּן חֶלְקוֹ לַכֹּהֵן וְכוּ' וְלֶעָנִי כַּנַּ"ל: וְזֶהוּ בְּחִינַת מַעֲשֵֹר מִן הַמַּעֲשֵֹר, שֶׁהוּא בְּסוֹד מֵאָה בְּרָכוֹת בְּכָל יוֹם, כַּמּוּבָא, שֶׁהוּא בְּחִינַת הַתְּפִלָּה שֶׁכְּלוּלָה מִכָּל הַמֵּאָה בְּרָכוֹת שֶׁהוּא בְּחִינַת וַיִּזְרַע יִצְחָק בָּאָרֶץ הַהִוא וַיִּמְצָא בַּשָּׁנָה הַהִוא מֵאָה שְׁעָרִים וַיְבָרְכֵהוּ ה' כַּיָּדוּעַ. שֶׁכָּל זֶה הוּא כְּדֵי לַחֲזֹר וְלִכְלֹל בְּאֶחָד עַל יְדֵי שֶׁנִּכְלָלִין עֶשֶֹר מֵעֶשֶֹר עַד מֵאָה עַד שֶׁנִּכְלָלִין בְּאֶחָד, שֶׁהוּא סוֹד מַעֲשֵֹר מִן הַמַּעֲשֵֹר, דְּהַיְנוּ אֶחָד מִמֵּאָה שֶׁנּוֹתְנִין לַכֹּהֵן. וְעַל כֵּן כָּל אֵלּוּ הַתִּקּוּנִים שֶׁל תְּרוּמוֹת וּמַעַשְֹרוֹת וּמַתְּנוֹת עֲנִיִּים שֶׁהֵם תִּקּוּנֵי הַשָּדֶה הַקְּדוֹשָׁה נַעֲשִֹין בְּכָל שָׁנָה וְשָׁנָה, כְּמוֹ שֶׁכָּתוּב, "עַשֵּר תְּעַשֵּר אֶת כָּל תְּבוּאַת זַרְעֲךָ הַיֹּצֵא הַשָּדֶה שָׁנָה שָׁנָה". כִּי עִקַּר תִּקּוּן הַשָּדֶה, דְּהַיְנוּ שֶׁתִּהְיֶה נִכְלֶלֶת בְּאֶחָד, זֶה צְרִיכִין לַעֲשֹוֹת בְּכָל שָׁנָה וְשָׁנָה שֶׁכְּלוּלָה מי"ב חֳדָשִׁים שֶׁבָּהֶם חוֹזְרִים הַגַּלְגַּלִּים בְּחִינַת י"ב גְּבוּלֵי אֲלַכְסוֹן וְחוֹזְרִין וְשָׁבִין וְנִכְלָלִין וְעוֹלִין בְּשָׁרְשָׁם שֶׁהוּא כֻּלּוֹ אֶחָד כֻּלּוֹ טוֹב כַּנַּ"ל, שֶׁעַל יְדֵי זֶה נִתְבַּטְּלִין כָּל הַמְצָרִים וְהַדִּינִים הַנֶּאֱחָזִין מִבְּחִינַת הַגְּבוּלִים וְהַצִּמְצוּמִים כַּנַּ"ל:
<h3>אות ה</h3>
וְעַל כֵּן יַעֲקֹב אָבִינוּ שֶׁזָּכָה לְהוֹלִיד י"ב שְׁבָטִים בַּקְּדֻשָּׁה, כִּי מִטָּתוֹ הָיְתָה שְׁלֵמָה בְּלִי פְּסוּל, עַל כֵּן זָכָה לְנַחֲלָה בְּלִי מְצָרִים, כִּי נִתְבַּטְּלוּ כָּל הַמְצָרִים וְהַדִּינִים עַל יְדֵי שֶׁזָּכָה לְהַכְנִיס כָּל הי"ב גְּבוּלִים לִפְנִים בִּבְחִינַת כֻּלּוֹ אֶחָד, כִּי אוֹרָיְתָא וְיִשְֹרָאֵל וְקֻדְשָׁא בְּרִיךְ הוּא כֻּלָּא חַד:
<h3>אות ו</h3>
וְזֶהוּ בְּחִינַת שַׁבָּת שֶׁאָז נִכְלָלִין בִּבְחִינַת כֻּלּוֹ אֶחָד, כִּי שַׁבָּת מֵעֵין עוֹלָם הַבָּא שֶׁאָז יִהְיֶה ה' אֶחָד וּשְׁמוֹ אֶחָד, שֶׁהוּא כֻּלּוֹ אֶחָד כֻּלּוֹ טוֹב. כְּמוֹ שֶׁמּוּבָא שָׁם בְּהַתּוֹרָה הַנַּ"ל. וּכְמוֹ שֶׁאִיתָא בַּזֹּהַר הַקָּדוֹשׁ, רָזָא דְּשַׁבָּת אִיהִי שַׁבָּת דְּאִתְאַחֲדַת בְּרָזָא דְּאֶחָד וְכוּ', עַל כֵּן צְרִיכִין לְסַדֵּר בְּשַׁבָּת י"ב לְחָמִים בְּבֵית הַמִּקְדָּשׁ כְּדֵי שֶׁיִּהְיוּ נִכְלָלִין כָּל הי"ב גְּבוּלִים וְכוּ' בִּבְחִינַת כֻּלּוֹ אֶחָד כַּנַּ"ל, וְעַל כֵּן אָמְרוּ רַבּוֹתֵינוּ זִכְרוֹנָם לִבְרָכָה, כָּל הַמְעַנֵּג אֶת הַשַּׁבָּת נוֹתְנִין לוֹ נַחֲלָה בְּלִי מְצָרִים, הַיְנוּ כַּנַּ"ל:
<h3>אות ז</h3>
וְזֶהוּ בְּחִינַת יָאר צַייט שֶׁבְּכָל שָׁנָה וְשָׁנָה צְרִיכִין לַעֲסֹק בְּתִקּוּן הַנְּשָׁמוֹת שֶׁל הַשָּדֶה, כִּי תִּקּוּן הַשָּדֶה נַעֲשֶֹה בְּכָל שָׁנָה וְשָׁנָה כַּנַּ"ל: וְזֶהוּ בְּחִינַת הַתַּעֲנִית שֶׁמִּתְעַנִּין בְּכָל שָׁנָה וְשָׁנָה בְּיוֹם הַיָּאר צַייט, כִּי תַּעֲנִית הוּא בְּחִינַת שֶׁסּוֹתְמִין עֵינָיו מֵחֵיזוּ דְּהַאי עָלְמָא, שֶׁעַל יְדֵי זֶה נִכְלָלִין בְּהַתַּכְלִית שֶׁהוּא עוֹלָם הַבָּא שֶׁכֻּלּוֹ אֶחָד כֻּלּוֹ טוֹב שֶׁאֵין בּוֹ אֲכִילָה וּשְׁתִיָּה וְכַמְבֹאָר בְּהַתּוֹרָה הַנַּ"ל. שֶׁאִי אֶפְשָׁר לִכְלֹל בְּהַתַּכְלִית כִּי אִם עַל יְדֵי שֶׁסּוֹתְמִין עֵינָיו מֵחֵיזוּ דְּהַאי עָלְמָא, דְּהַיְנוּ לִפְרֹשׁ עַצְמוֹ לְגַמְרֵי מִכָּל תַּאֲווֹת עוֹלָם הַזֶּה וַהֲבָלָיו, שֶׁזֶּהוּ בְּחִינַת הַתַּעֲנִית שֶׁפּוֹרְשִׁין עַצְמָן מֵאֲכִילָה וּשְׁתִיָּה, מִתַּאֲווֹת עוֹלָם הַזֶּה, בִּשְׁבִיל לְהִכָּלֵל נִשְׁמַת הַמֵּת בְּהַתַּכְלִית שֶׁהוּא כֻּלּוֹ אֶחָד וְכוּ', שֶׁהוּא תִּקּוּן הַנְּשָׁמוֹת הַגְּדֵלִים בְּהַשָּדֶה שֶׁאִי אֶפְשָׁר לִזְכּוֹת לָזֶה כִּי אִם עַל יְדֵי סְתִימוּ דְּעֵינִין מֵחֵיזוּ דְּהַאי עָלְמָא כַּנַּ"ל, שֶׁזֶּהוּ בְּחִינַת תַּעֲנִית כַּנַּ"ל:
<h3>אות ח</h3>
וְזֶהוּ הַקַּדִּישׁ שֶׁאוֹמְרִים כָּל הַשָּׁנָה רִאשׁוֹנָה וְכֵן בַּיּוֹם שֶׁמֵּת בּוֹ אָבִיו וְאִמּוֹ. כִּי קַדִּישׁ הוּא לְמַעְלָה מִכָּל הַקְּדֻשּׁוֹת כֻּלָּן, כְּמוֹ שֶׁאִיתָא בַּזֹּהַר הַקָּדוֹשׁ וְזוֹכִין עַל יְדֵי אֲמִירַת קַדִּישׁ בְּכַוָּנָה לְהִכָּלֵל בִּבְחִינַת כֻּלּוֹ אֶחָד כֻּלּוֹ טוֹב, שֶׁהוּא תִּקּוּן הַתְּפִלָּה, תִּקּוּן הַשָּדֶה כַּנַּ"ל, כִּי עִקַּר תִּקּוּן הַתְּפִלָּה הוּא שֶׁתִּהְיֶה כָּל הַתְּפִלָּה נִכְלֶלֶת בְּאֶחָד עַד שֶׁאֲפִלּוּ כְּשֶׁעוֹמֵד בְּסוֹף הַתֵּבָה הָאַחֲרוֹנָה שֶׁל הַתְּפִלָּה עֲדַיִן יִהְיֶה עוֹמֵד בִּתְחִלַּת תֵּבָה הָרִאשׁוֹנָה שֶׁל הַתְּפִלָּה וְכוּ', כַּמְבֹאָר שָׁם הֵיטֵב בְּהַתּוֹרָה הַקְּדוֹשָׁה הַנַּ"ל. וְזֶה בְּחִינַת קַדִּישׁ, כִּי כָּל הַתֵּבוֹת שֶׁל הַתְּפִלָּה שֶׁהֵם בְּרָכוֹת וְהוֹדָאוֹת לִשְׁמוֹ הַגָּדוֹל וְהַקָּדוֹשׁ צְרִיכִין לְכָלְלָם בְּאֶחָד, שֶׁהוּא הַתַּכְלִית, שֶׁשָּׁם הוּא לְמַעְלָה מִכָּל הַבְּרָכוֹת וְהַהוֹדָאוֹת, שֶׁשָּׁם כֻּלּוֹ אֶחָד בְּחִינַת וִיבָרְכוּ שֵׁם כְּבוֹדֶךָ וּמְרוֹמָם עַל כָּל בְּרָכָה וּתְהִלָּה. וְזֶהוּ בְּחִינַת הַקַּדִּישׁ שֶׁהוּא לְעֵלָּא מִן כָּל בִּרְכָתָא וְשִׁירָתָא וְתֻשְׁבְּחָתָא וְנֶחֱמָתָא דַּאֲמִירָן בְּעָלְמָא, וּלְעֵלָּא מִן כָּל הַבְּרָכוֹת הוּא כֻּלּוֹ אֶחָד כֻּלּוֹ טוֹב. וְעַל כֵּן אוֹמְרִים הַקַּדִּישׁ בִּשְׁעַת הַתְּפִלָּה, כִּי עִקַּר תִּקּוּן הַתְּפִלָּה כְּדֵי שֶׁתִּהְיֶה הַתְּפִלָּה כֻּלָּהּ נִכְלֶלֶת בְּאֶחָד כַּנַּ"ל, עַל כֵּן צְרִיכִין לוֹמַר קַדִּישׁ, שֶׁהוּא לְמַעְלָה עַל כָּל הַקְּדֻשּׁוֹת וְעַל כָּל הַבְּרָכוֹת שֶׁל הַתְּפִלּוֹת, בְּחִינַת לְעֵלָּא מִן כָּל בִּרְכָתָא וְכוּ' כַּנַּ"ל. וְעַל יְדֵי זֶה עוֹלִין לְשֹׁרֶשׁ הַתְּפִלָּה, שֶׁהוּא לְמַעְלָה מִן הַתְּפִלָּה, שֶׁהוּא בְּחִינַת כֻּלּוֹ אֶחָד כֻּלּוֹ טוֹב, וְאָז נִכְלֶלֶת הַתְּפִלָּה בְּשָׁרְשָׁהּ בִּבְחִינַת הַתַּכְלִית שֶׁכֻּלּוֹ טוֹב כֻּלּוֹ אֶחָד, שֶׁזֶּה עִקַּר תִּקּוּן הַתְּפִלָּה כַּנַּ"ל:
<h3>אות ט</h3>
וְזֶה שֶׁמְּבֹאָר בַּכַּוָּנוֹת. שֶׁעַל יְדֵי הַקַּדִּישׁ עוֹלִין מֵעוֹלָם לְעוֹלָם שֶׁבִּשְׁבִיל זֶה אוֹמְרִין קַדִּישׁ בֵּין תְּפִלַּת הָעֲשִֹיָּה לִתְפִלַּת יְצִירָה כְּדֵי לְהִכָּלֵל עֲשִֹיָּה בִּיצִירָה וְכֵן בֵּין יְצִירָה לִבְרִיאָה, כִּי הַקַּדִּישׁ הוּא הָעַמּוּד שֶׁבֵּין עוֹלָם לְעוֹלָם שֶׁעַל יְדֵי זֶה נִכְלָל עוֹלָם הַתַּחְתּוֹן בְּעוֹלָם שֶׁלְּמַעְלָה מִמֶּנּוּ הַיְנוּ כַּנַּ"ל, כִּי כְּלָלִיּוּת הָעוֹלָמוֹת שֶׁיִּהְיֶה עוֹלֶה וְנִכְלָל הַתַּחְתּוֹן לְמַעְלָה בְּעוֹלָם הָעֶלְיוֹן זֶה אִי אֶפְשָׁר כִּי אִם עַל יְדֵי שֶׁנִּכְלָלִין בְּהַתַּכְלִית שֶׁכֻּלּוֹ אֶחָד כֻּלּוֹ טוֹב וְשָׁם כָּל הָעוֹלָמוֹת אֶחָד וְעַל יְדֵי זֶה יָכוֹל עוֹלָם הַתַּחְתּוֹן לְהִכָּלֵל בָּעֶלְיוֹן וְעַל כֵּן עוֹשִֹין זֹאת עַל יְדֵי הַקַּדִּישׁ, כִּי עַל יְדֵי הַקַּדִּישׁ נִכְלָלִין בְּהַתַּכְלִית שֶׁהוּא לְעֵלָּא מִן כָּל בִּרְכָתָא וְכוּ' כַּנַּ"ל, שֶׁעַל יְדֵי זֶה עוֹלֶה וְנִכְלָל הַכֹּל בְּאֶחָד. וְעַל יְדֵי זֶה עוֹלֶה וְנִכְלָל הַתַּחְתּוֹן בָּעֶלְיוֹן כַּנַּ"ל:
<h3>אות י</h3>
וְעַל כֵּן עִקַּר כַּוָּנַת הַקַּדִּישׁ לְהַמְתִּיק וּלְבַטֵּל כָּל הַמֹּחִין דְּקַטְנוּת שֶׁהֵם הַדִּינִים. כִּי עַל יְדֵי שֶׁמִּסְתַּכְּלִין עַל הַתַּכְלִית נִתְבַּטְּלִין כָּל הַדִּינִים וְהַיִּסּוּרִין, כְּמוֹ שֶׁמְּבֹאָר שָׁם בְּהַתּוֹרָה הַנַּ"ל. וְעַל כֵּן אִיתָא בַּזֹּהַר הַקָּדוֹשׁ שֶׁהַקַּדִּישׁ מְתַבֵּר כָּל גְּזִיזִין דְּפַרְזְלָא וְכוּ', כִּי נִתְבַּטְּלִין כָּל הַדִּינִים עַל יְדֵי שֶׁנִּכְלָלִין בִּבְחִינַת כֻּלּוֹ אֶחָד שֶׁזֶּהוּ בְּחִינַת הַקַּדִּישׁ כַּנַּ"ל וְעַל כֵּן אוֹמְרִים קַדִּישׁ עַל אָבִיו וְאִמּוֹ, כִּי עַל יְדֵי הַקַּדִּישׁ נִכְלָל נִשְׁמָתָם בִּבְחִינַת כֻּלּוֹ אֶחָד, שֶׁזֶּהוּ עִקַּר תִּקּוּן הַנְּשָׁמוֹת, תִּקּוּן הַשָּדֶה כַּנַּ"ל:
<h3>אות יא</h3>
וְזֶהוּ בְּחִינַת הַנֵּר שֶׁמַּדְלִיקִין בְּיוֹם הַיָּאר צַייט, כִּי כָּל תִּקּוּנֵי הַנְּשָׁמָה הוּא עַל יְדֵי בִּטּוּל אֶל הַתַּכְלִית כַּנַּ"ל, שֶׁזֶּהוּ בְּחִינַת הַתַּעֲנִית וְהַקַּדִּישׁ כַּנַּ"ל עַל כֵּן מַדְלִיקִין הַנֵּר, כִּי הַנֵּר נִדְלָק וּמֵאִיר מֵאוֹר הַזְּרִיחָה וְהַהִתְנוֹצְצוּת שֶׁל הָרְשִׁימוּ שֶׁל הַבִּטּוּל שֶׁמֵּאוֹר הַזְּרִיחָה הַזֶּה נִמְשָׁךְ הֶאָרַת הַתּוֹרָה שֶׁנִּקְרֵאת נֵר וָאוֹר, כְּמוֹ שֶׁכָּתוּב, "כִּי נֵר מִצְוָה וְתוֹרָה אוֹר". הַיְנוּ בְּחִינַת אוֹר הַזְּרִיחָה שֶׁל הָרְשִׁימוּ מִן הַבִּטּוּל כַּנַּ"ל שֶׁמִּשָּׁם נִמְשָׁךְ הַתּוֹרָה, כַּמְבֹאָר הֵיטֵב בְּהַתּוֹרָה הַנַּ"ל. וְזֶהוּ בְּחִינַת הַנֵּר הַנַּ"ל שֶׁל הַיָּאר צַייט שֶׁמֵּאִיר מֵאוֹר הַזְּרִיחָה הַנַּ"ל. וְזֶהוּ בְּחִינַת נֵר שֶׁל תְּפִלָּה, כִּי בִּשְׁעַת הַתְּפִלָּה צְרִיכִין לְהִכָּלֵל וּלְהִתְבַּטֵּל בְּהַתַּכְלִית כַּנַּ"ל וּמִשָּׁם מֵאִיר הַנֵּר שֶׁל הַתְּפִלָּה מֵאוֹר הַזְּרִיחָה הַנַּ"ל:
<h3>אות יב</h3>
וְזֶהוּ בְּחִינַת נֵרוֹת שֶׁל יוֹם הַכִּפּוּרִים שֶׁמַּדְלִיק כָּל אֶחָד נֵר בְּיוֹם הַכִּפּוּרִים, כִּי אָז בְּיוֹם הַכִּפּוּרִים הוּא עִקַּר שְׁלֵמוּת הַתְּפִלָּה שֶׁנִּכְלֶלֶת בְּכֻלּוֹ אֶחָד שֶׁהוּא הַתַּכְלִית, שֶׁהוּא בְּחִינַת עוֹלָם הַבָּא, כִּי יוֹם הַכִּפּוּרִים הוּא בְּחִינַת עוֹלָם הַבָּא שֶׁאֵין בּוֹ אֲכִילָה וּשְׁתִיָּה כַּיָּדוּעַ, כִּי אָז אָנוּ סוֹתְמִין עֵינֵינוּ מֵחֵיזוּ דְּהַאי עָלְמָא, כִּי מִתְעַנִּין חֲמִשָּׁה עִנּוּיִים וּפוֹרְשִׁין עַצְמָן מִכָּל תַּאֲווֹת עוֹלָם הַזֶּה וְעוֹסְקִין רַק בִּתְפִלָּה שֶׁהוּא לְמַעְלָה מִן הַכֹּל. וְעַל כֵּן אָז בְּיוֹם הַכִּפּוּרִים נִכְלֶלֶת הַתְּפִלָּה בְּתַכְלִית הַשְּׁלֵמוּת בִּבְחִינַת כֻּלּוֹ אֶחָד וְעַל כֵּן אָז נִשְׁלֶמֶת הַתְּפִלָּה בְּיוֹתֵר מִכָּל הַשָּׁנָה, כִּי מִתְפַּלְּלִין אָז חָמֵשׁ תְּפִלּוֹת, כִּי אָז נִכְלֶלֶת הַתְּפִלָּה בְּאֶחָד שֶׁהוּא בְּחִינַת עוֹלָם הַבָּא שֶׁזֶּהוּ עִקַּר שְׁלֵמוּת הַתְּפִלָּה כַּנַּ"ל וְזֶהוּ בְּחִינַת תְּפִלַּת נְעִילָה שֶׁמִּתְפַּלְּלִין בְּיוֹם הַכִּפּוּרִים וּבְיוֹם הַתַּעֲנִית, כִּי בְּיוֹם הַכִּפּוּרִים וּבְיוֹם הַתַּעֲנִית שֶׁאָז סוֹתְמִין עֵינֵיהֶם מֵחֵיזוּ דְּהַאי עָלְמָא שֶׁעַל יְדֵי זֶה נִכְלָלִין בְּהַתַּכְלִית שֶׁכֻּלּוֹ אֶחָד כַּנַּ"ל, שֶׁעַל יְדֵי זֶה נִכְלֶלֶת הַתְּפִלָּה בְּאֶחָד, שֶׁזֶּהוּ עִקַּר תִּקּוּן הַתְּפִלָּה כַּנַּ"ל. עַל כֵּן מִתְפַּלְּלִין אָז תְּפִלַּת נְעִילָה שֶׁהוּא בְּחִינַת שֶׁנּוֹעֲלִין וְסוֹגְרִין כָּל הַתְּפִלּוֹת יַחַד וְכוֹלְלִין אוֹתָן בְּאֶחָד עַד שֶׁכָּל הַתֵּבוֹת שֶׁל כָּל הַתְּפִלּוֹת נְעוּלִים וּסְגוּרִים יַחַד וַאֲפִלּוּ כְּשֶׁעוֹמְדִים בְּסוֹף הַתְּפִלָּה עֲדַיִן עוֹמְדִים בִּתְחִלַּת הַתְּפִלָּה, כִּי הַכֹּל נָעוּל וְסָגוּר בְּיַחַד, כִּי כֻּלּוֹ אֶחָד כַּנַּ"ל: וְעַל כֵּן אַחַר נְעִילָה אוֹמְרִים שְׁמַע יִשְֹרָאֵל ה' אֱלֹהֵינוּ ה' אֶחָד, כִּי אָנוּ מְיַחֲדִים וְכוֹלְלִים עַל יְדֵי זֶה כָּל הַתְּפִלּוֹת בְּאֶחָד, שֶׁזֶּהוּ בְּחִינַת תְּפִלַּת נְעִילָה כַּנַּ"ל: וְזֶהוּ שֶׁאוֹמְרִים אַחַר כָּךְ, "ה' הוּא הָאֱלֹהִים", כִּי ה' הוּא הָאֱלֹהִים זֶהוּ בְּחִינַת עָלְמָא דְּאָתֵי שֶׁהוּא שֵׁם מָלֵא כַּיָּדוּעַ, כִּי עוֹלָם הַבָּא הוּא בְּחִינַת כֻּלּוֹ אֶחָד כֻּלּוֹ טוֹב, בְּחִינַת ה' הוּא הָאֱלֹהִים, הַיְנוּ שֶׁרַחֲמִים וְדִין הַכֹּל אֶחָד, כִּי נִתְבַּטְּלִין וְנִמְתָּקִין כָּל הַדִּינִים, כִּי כֻּלּוֹ אֶחָד כֻּלּוֹ טוֹב כַּנַּ"ל: וְעַל כֵּן מַדְלִיקִין נֵרוֹת בְּיוֹם הַכִּפּוּרִים כָּל אֶחָד וְאֶחָד, לְהוֹרוֹת שֶׁאָז נִכְלָל כָּל אֶחָד בְּעָלְמָא דְּאָתֵי שֶׁהוּא הַתַּכְלִית שֶׁכֻּלּוֹ אֶחָד כֻּלּוֹ טוֹב, שֶׁעַל יְדֵי אוֹר הַזְּרִיחָה שֶׁל הַבִּטּוּל הַזֶּה מֵאִיר הַנֵּר כַּנַּ"ל:
<h3>אות יג</h3>
וְעַל כֵּן בְּיוֹם הַכִּפּוּרִים נִתְּנָה הַתּוֹרָה, כִּי הַלּוּחוֹת הָאַחֲרוֹנוֹת נִתְּנוּ בְּיוֹם הַכִּפּוּרִים, כִּי הַתּוֹרָה נִמְשֶׁכֶת מֵאוֹר הַבִּטּוּל אֶל הַתַּכְלִית כַּנַּ"ל שֶׁהוּא בְּחִינַת יוֹם הַכִּפּוּרִים כַּנַּ"ל וְעַל כֵּן אָז מוֹחֲלִין כָּל הָעֲווֹנוֹת, שֶׁהוּא בְּחִינַת בִּטּוּל כָּל הַיִּסּוּרִין שֶׁבָּעוֹלָם, כִּי אֵין יִסּוּרִין בְּלֹא חֵטְא וְאָז בְּיוֹם הַכִּפּוּרִים נִכְלָלִין בְּהַתַּכְלִית שֶׁכֻּלּוֹ טוֹב כֻּלּוֹ אֶחָד, שֶׁשָּׁם נִתְבַּטְּלִין כָּל הָעֲווֹנוֹת וְכָל הַיִּסּוּרִין, כִּי אֵין שָׁם שׁוּם דִּין כְּלָל, כִּי כֻּלּוֹ אֶחָד כֻּלּוֹ טוֹב, אָמֵן וְאָמֵן:
<h3>אות יד</h3>
וּשְׁנֵי הַלּוּחוֹת הֵם כְּלוּלִים מִי"ב שְׁבָטִים, כִּי הַלּוּחוֹת אָרְכָּן וָא"ו וְרָחְבָּן וָא"ו (כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה בָּבָא בַּתְרָא י"ד). נִמְצָא, שֶׁשְּׁנֵי הַלּוּחוֹת אָרְכָּן י"ב וְהֵם כְּלוּלִים וְנִמְשָׁכִים מֵאוֹר הַבִּטּוּל הַנַּ"ל שֶׁהוּא כֻּלּוֹ אֶחָד שֶׁכָּל זֶה הוּא בְּחִינַת י"ב שְׁבָטִים, י"ב גְּבוּלֵי אֲלַכְסוֹן שֶׁכְּלוּלִים בְּאֶחָד, שֶׁזֶּהוּ עִקַּר תִּקּוּן כָּל הָעוֹלָמוֹת וְהַנְּשָׁמוֹת כַּנַּ"ל. וְזֶהוּ בְּחִינַת שְׁתֵּים עֶשְֹרֵה אַבְנֵי יַעֲקֹב שֶׁנִּכְלְלוּ בְּאֶבֶן אֶחָד, כִּי יַעֲקֹב זָכָה לְנַחֲלָה בְּלִי מְצָרִים וּגְבוּלִים, כִּי נִכְלְלוּ כָּל הַי"ב גְּבוּלִים כָּל הַי"ב שְׁבָטִים בְּאֶחָד בְּחִינַת שְׁמַע יִשְֹרָאֵל ה' אֱלֹהֵינוּ ה' אֶחָד שֶׁאָמְרוּ הַי"ב שְׁבָטִים לְיַעֲקֹב בִּשְׁעַת הִסְתַּלְּקוּתוֹ כְּשֵׁם שֶׁאֵין בְּלִבְּךָ אֶלָּא אֶחָד כָּךְ אֵין בְּלִבֵּנוּ אֶלָּא אֶחָד (כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה), הַיְנוּ כַּנַּ"ל אַף עַל פִּי שֶׁאָנוּ י"ב שְׁבָטִים שֶׁהֵם בְּחִינַת י"ב גְּבוּלִים י"ב נֻסְחָאוֹת הַתְּפִלָּה וְכוּ', אַף עַל פִּי כֵן הַכֹּל אֶחָד, כִּי אֵין בְּלִבֵּנוּ אֶלָּא אֶחָד, כִּי אָנוּ מִסְתַּכְּלִים רַק עַל הַתַּכְלִית שֶׁשָּׁם הַכֹּל אֶחָד כַּנַּ"ל:
<h3>אות טו</h3>
וְזֶה שֶׁאוֹמְרִים קְרִיאַת שְׁמַע קֹדֶם הַתְּפִלָּה כְּדֵי לִכְלֹל הַתְּפִלָּה בְּאֶחָד שֶׁהוּא עִקַּר תִּקּוּן הַתְּפִלָּה כַּנַּ"ל: וְזֶהוּ בְּחִינַת סְתִימַת עֵינַיִם בִּשְׁעַת קְרִיאַת שְׁמַע, כִּי אִי אֶפְשָׁר לְהִסְתַּכֵּל עַל הַתַּכְלִית, הַיְנוּ לִכְלֹל בְּאֶחָד כִּי אִם עַל יְדֵי סְתִימַת עֵינַיִם מֵחֵיזוּ דְּהַאי עָלְמָא לְגַמְרֵי כַּנַּ"ל וְעַל כֵּן צְרִיכִין לִמְסֹר נַפְשׁוֹ עַל קִדּוּשׁ ה' בִּשְׁעַת אֲמִירַת אֶחָד, כִּי מְסִירַת נֶפֶשׁ זֶהוּ בְּחִינַת סְתִימַת עֵינַיִם מֵחֵיזוּ דְּהַאי עָלְמָא שֶׁמִּסְתַּלְּקִין מִזֶּה הָעוֹלָם לְגַמְרֵי וּמְדַבְּקִין עַצְמָן לַה' יִתְבָּרַךְ וּמוֹסְרִין נַפְשָׁם לְגַמְרֵי בִּשְׁבִילוֹ יִתְבָּרַךְ וְעַל יְדֵי זֶה נִכְלָלִין בְּאֶחָד שֶׁהוּא בְּחִינַת הַתַּכְלִית שֶׁכֻּלּוֹ טוֹב, כִּי אִי אֶפְשָׁר לְהִסְתַּכֵּל עַל הַתַּכְלִית כִּי אִם עַל יְדֵי סְתִימַת עֵינַיִם מֵהַאי עָלְמָא, שֶׁזֶּהוּ בְּחִינַת מְסִירַת נֶפֶשׁ כַּנַּ"ל:
<h3>אות טז</h3>
וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, כָּל הָעוֹנֶה אָמֵן יְהֵא שְׁמֵהּ רַבָּא בְּכָל כֹּחוֹ מוֹחֲלִין לוֹ כָּל עֲווֹנוֹתָיו, כִּי עַל יְדֵי עֲנִיַּת אָמֵן יְהֵא שְׁמֵהּ רַבָּא בְּכַוָּנָה נִכְלָל לְעֵלָּא מִן כָּל בִּרְכָתָא שֶׁהוּא הַתַּכְלִית שֶׁכֻּלּוֹ אֶחָד כֻּלּוֹ טוֹב, שֶׁשָּׁם אֵין שׁוּם אֲחִיזַת דִּין וְעָווֹן כְּלָל, רַק הַכֹּל נִמְחָל שָׁם, כִּי מִשָּׁם מִבְּחִינַת הַתַּכְלִית בְּחִינַת עוֹלָם הַבָּא מִשָּׁם עִקַּר מְחִילַת עֲווֹנוֹת, כִּי זֶהוּ בְּחִינַת יוֹם הַכִּפּוּרִים שֶׁהוּא בְּחִינַת עוֹלָם הַבָּא כֻּלּוֹ טוֹב כֻּלּוֹ אֶחָד שֶׁמּוֹחֲלִין אָז הָעֲווֹנוֹת עַל יְדֵי שֶׁנִּכְלָלִין אָז שָׁם כַּנַּ"ל: וְזֶהוּ בְּחִינַת כָּל הַמְעַנֵּג אֶת הַשַּׁבָּת מוֹחֲלִין לוֹ עֲווֹנוֹתָיו. כִּי עַל יְדֵי שְׁמִירַת שַׁבָּת נִכְלָלִין גַּם כֵּן בְּהַתַּכְלִית הַזֶּה שֶׁזֶּהוּ בְּחִינַת נַחֲלָה בְּלִי מְצָרִים וְכַנַּ"ל, וְעַל כֵּן מוֹחֲלִין לוֹ כָּל עֲווֹנוֹתָיו כַּנַּ"ל:
<h3>אות יז</h3>
וְזֶה בְּחִינַת י"ב תֵּבוֹת שֶׁבְּפָרָשַׁת שְׁמַע וּבָרוּךְ שֵׁם כְּבוֹד מַלְכוּתוֹ לְעוֹלָם וָעֶד כְּנֶגֶד י"ב גְּבוּלֵי אֲלַכְסוֹן בְּחִינַת י"ב שְׁבָטִים וְכָל בְּחִינַת י"ב הַנַּ"ל שֶׁצְּרִיכִין לְכָלְלָן בְּאֶחָד, שֶׁזֶּהוּ בְּחִינַת קְרִיאַת שְׁמַע כַּנַּ"ל:
<h2>מצרנות ד:</h2>
<h3>אות יז</h3>
עַל פִּי הַתּוֹרָה הַנִּזְכַּר לְעֵיל בְּהִלְכוֹת חֲלֻקַּת שֻׁתָּפוּת הֲלָכָה ה', יְבֹאַר עִנְיַן מַצְרָנוּת שֶׁבַּעַל הַמֵּצַר קוֹדֵם לִקְנוֹת הַשָּדֶה הַסְּמוּכָה לִגְבוּלוֹ. מִשּׁוּם וְעָשִֹיתָ הַיָּשָׁר וְהַטּוֹב, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה:
<h3>אות א</h3>
כִּי מְבֹאָר בְּהַתּוֹרָה הַנַּ"ל שֶׁעִקַּר קִיּוּם הָאַרְבָּעָה יְסוֹדוֹת הוּא עַל יְדֵי יְסוֹד הַפָּשׁוּט שֶׁהוּא בְּחִינַת הַצַּדִּיק יְסוֹד עוֹלָם, שֶׁהוּא בְּחִינַת הַנָּהָר הַיּוֹצֵא מֵעֵדֶן לְהַשְׁקוֹת אֶת הַגָּן וּמִשָּׁם יִפָּרֵד וְהָיָה לְאַרְבָּעָה רָאשִׁים שֶׁהֵם הָאַרְבָּעָה יְסוֹדוֹת וְכוּ', עַיֵּן שָׁם. וְכַמּוּבָא מִזֶּה לְעֵיל, עַיֵּן שָׁם:
<h3>אות ב</h3>
כִּי עִקַּר הִתְהַוּוּת שֶׁל כָּל הָעוֹלָם וּמְלוֹאוֹ הוּא מֵהָאַרְבָּעָה יְסוֹדוֹת אֵשׁ רוּחַ מַיִם עָפָר, כִּי ה' יִתְבָּרַךְ בָּרָא הָאַרְבָּעָה יְסוֹדוֹת וּמֵהֶם הִרְכִּיב וְהִמְזִיג כָּל הָעוֹלָם וּמְלוֹאוֹ, שֶׁהֵם דּוֹמֵם צוֹמֵחַ חַי מְדַבֵּר, שֶׁבְּכָל אֶחָד מְעֹרָבִים כָּל הָאַרְבָּעָה יְסוֹדוֹת רַק שֶׁבְּדוֹמֵם הָעִקָּר הוּא בְּחִינַת עָפָר וּבוֹ כְּלוּלִים הַשְּׁאָר. וְהַצּוֹמֵחַ עִקָּרוֹ בִּבְחִינַת מַיִם וְכוּ', אֲבָל כָּל אֶחָד כָּלוּל מִכֻּלָּם כַּמּוּבָא כָּל זֶה בַּסְּפָרִים. וְעִקַּר קִיּוּם כָּל הַדְּבָרִים שֶׁנִּתְהַוּוּ מֵהָאַרְבָּעָה יְסוֹדוֹת הוּא עַל יְדֵי סֵדֶר הַהַרְכָּבָה שֶׁנִּתְמַזְּגוּ וְנִרְכְּבוּ בְּמֶזֶג הַשָּׁוֶה כְּפִי הָרָאוּי לְאוֹתוֹ הַדָּבָר, כִּי הָאַרְבָּעָה יְסוֹדוֹת כָּל אֶחָד וְאֶחָד מְשֻׁנֶּה הַרְבֵּה מֵחֲבֵרוֹ, כִּי הֶעָפָר מְשֻׁנֶּה מְאֹד מֵרוּחַ וַאֲוִיר, וְאֵשׁ מִמַּיִם וְכֵן כֻּלָּם רַק ה' יִתְבָּרַךְ בְּחָכְמָתוֹ הַנִּפְלָאָה בְּרָאָם בְּחָכְמָה כָּזֹאת שֶׁיּוּכְלוּ לְהִתְעָרֵב וּלְהִתְמַזֵּג זֶה עִם זֶה עַד שֶׁיִּתְהַוֶּה מֵהֶם כָּל הַדְּבָרִים שֶׁבָּעוֹלָם וְיִתְקַיְּמוּ וְיִחְיוּ כָּל זְמַן קִיּוּמָם עַד שֶׁיַּגִּיעַ הַזְּמַן שֶׁיִּכְלוּ וְאָז חוֹזְרִין וּמִתְפָּרְדִין הָאַרְבָּעָה יְסוֹדוֹת כָּל אֶחָד לִמְקוֹמוֹ, שֶׁזֶּהוּ עִקַּר בְּחִינַת הַמִּיתָה וְהַכִּלָּיוֹן וְהַהֶפְסֵד שֶׁל כָּל הַדְּבָרִים כַּיָּדוּעַ. וְעַל כֵּן בָּרָא ה' יִתְבָּרַךְ כֹּחוֹת מְמֻצָּעִים בֵּין הָאַרְבָּעָה יְסוֹדוֹת כְּדֵי שֶׁיּוּכְלוּ לְהִתְמַזֵּג זֶה עִם זֶה, כִּי עָפָר קַר וְיָבֵשׁ וּמַיִם שֶׁסָּמוּךְ לוֹ הוּא קַר וְלַח וְיֵשׁ לוֹ שַׁיָּכוּת עִם הֶעָפָר עַל יְדֵי שֶׁשְּׁנֵיהֶם קָרִים וְכֵן מַיִם הוּא קַר וְלַח וְרוּחַ לַח וְחַם וְכוּ', כַּמְבֹאָר בַּסְּפָרִים. נִמְצָא, שֶׁעִקַּר קִיּוּם כָּל הַדְּבָרִים שֶׁבָּעוֹלָם שֶׁנִּתְהַוּוּ מֵהָאַרְבָּעָה יְסוֹדוֹת עִקַּר קִיּוּמָם עַל יְדֵי הַחִבּוּר וְהַהַרְכָּבָה שֶׁלָּהֶם כְּשֶׁהֵם מְמֻזָּגִים בְּמֶזֶג הַשָּׁוֶה כְּפִי הָרָאוּי לְאוֹתוֹ הַדָּבָר. עַל כֵּן עִקַּר קִיּוּם כָּל הָעוֹלָם וּמְלוֹאוֹ הוּא עַל יְדֵי בְּחִינַת הַיְסוֹד הַפָּשׁוּט שֶׁהוּא הַצַּדִּיק יְסוֹד עוֹלָם, כִּי הוּא מְחַיֶּה וּמְקַיֵּם כֻּלָּם, כִּי מִמֶּנּוּ נִמְשָׁכִין כֻּלָּם וְהוּא מְחַבְּרָם וּמַרְכִּיבָם וּמְמַזְּגָם יַחַד בְּמֶזֶג הַשָּׁוֶה וְעוֹשֶֹה שָׁלוֹם בֵּינֵיהֶם שֶׁעַל יְדֵי זֶה עִקַּר קִיּוּם כָּל הַדְּבָרִים כַּנַּ"ל. כִּי מֵחֲמַת שֶׁהוּא בִּבְחִינַת יְסוֹד הַפָּשׁוּט, שֶׁהוּא פָּשׁוּט בְּתַכְלִית הַפְּשִׁיטוּת בְּלִי שׁוּם שִׁנּוּי כְּלָל, עַל כֵּן הוּא יָכוֹל לְחַבֵּר כֻּלָּם וּלְכָלְלָם יַחַד לְמַזְּגָם בְּמֶזֶג הַשָּׁוֶה וְלַעֲשֹוֹת שָׁלוֹם בֵּינֵיהֶם, אַף עַל פִּי שֶׁהֵם מְשֻׁנִּים מְאֹד כָּל אֶחָד מֵחֲבֵרוֹ וְכֹחוֹתָם מְהֻפָּכִים זֶה מִזֶּה, אַף עַל פִּי כֵן מֵאַחַר שֶׁבֶּאֱמֶת כָּל כֹּחוֹתָם הַמְשֻׁנִּים נִמְשָׁכִין מִיְסוֹד הַפָּשׁוּט שֶׁאֵין בּוֹ שׁוּם שִׁנּוּי, וְשָׁם שֹׁרֶשׁ כָּל הָאַרְבָּעָה יְסוֹדוֹת עִם כָּל כֹּחוֹתָם, עַל כֵּן הוּא מֵאִיר בָּהֶם וּמַמְשִׁיךְ בָּהֶם כֹּחַ פְּשִׁיטוּתוֹ. וְעַל יְדֵי זֶה עוֹשֶֹה שָׁלוֹם בֵּינֵיהֶם וּמְמַזְּגָם בְּמֶזֶג הַשָּׁוֶה שֶׁזֶּה עִקַּר קִיּוּם כָּל הַדְּבָרִים שֶׁבָּעוֹלָם, כִּי כָּל זְמַן שֶׁהָאַרְבָּעָה יְסוֹדוֹת מְחֻבָּרִים יַחַד בְּאֵיזֶה דָּבָר וּמִתְנַהֲגִים בְּמֶזֶג הַשָּׁוֶה אֲזַי יֵשׁ קִיּוּם וְחִיּוּת לְאוֹתוֹ הַדָּבָר, אֲבָל כְּשֶׁנִּתְבַּלְבֵּל הַסֵּדֶר שֶׁבֵּינֵיהֶם וּמִתְגַּבֵּר יְסוֹד אֶחָד עַל חֲבֵרוֹ מִזֶּה נִפְסָדִים וְנִתְקַלְקְלִים וְנִכְלִים, כִּי הַכִּלָּיוֹן הוּא פֵּרוּד הָאַרְבָּעָה יְסוֹדוֹת וְכַנַּ"ל. וְעַל כֵּן כָּל הַחוֹלַאַת שֶׁבָּאָדָם בָּא עַל יְדֵי מַחֲלֹקֶת הָאַרְבָּעָה יְסוֹדוֹת שֶׁאֵין מִתְנַהֲגִים בְּמֶזֶג הַשָּׁוֶה, חַס וְשָׁלוֹם, וּמִתְגַּבֵּר יְסוֹד אֶחָד עַל חֲבֵרוֹ כַּיָּדוּעַ וְכַמּוּבָא מִזֶּה בְּדִבְרֵי אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה:
<h3>אות ג</h3>
נִמְצָא, שֶׁעִקַּר קִיּוּם כָּל הַדְּבָרִים שֶׁבָּעוֹלָם הוּא עַל יְדֵי הַשָּׁלוֹם שֶׁנַּעֲשֶֹה עַל יְדֵי הַצַּדִּיק יְסוֹד עוֹלָם שֶׁהוּא בְּחִינַת בְּרִית שָׁלוֹם שֶׁהוּא בְּחִינַת יְסוֹד הַפָּשׁוּט וְכַנַּ"ל וְעַל כֵּן לֹא מָצָא הַקָּדוֹשׁ בָּרוּךְ הוּא כְּלִי מַחֲזִיק בְּרָכָה לְיִשְֹרָאֵל אֶלָא הַשָּׁלוֹם. כִּי אֲפִלּוּ בְּגַשְׁמִיּוּת עִקַּר קִיּוּם כָּל הַדְּבָרִים שֶׁנִּתְהַוּוּ מֵאַרְבָּעָה יְסוֹדוֹת הוּא עַל יְדֵי הַשָּׁלוֹם, דְּהַיְנוּ עַל יְדֵי שֶׁמִּתְנַהֲגִים הַיְסוֹדוֹת בְּמֶזֶג הַשָּׁוֶה וְאֵין אֶחָד יוֹצֵא חוּץ לִגְבוּלוֹ וְאֵינוֹ מִתְגַּבֵּר נֶגֶד חֲבֵרוֹ וְזֶה נַעֲשֶֹה עַל יְדֵי הַצַּדִּיק יְסוֹד עוֹלָם וְכוּ' שֶׁעַל יָדוֹ עִקַּר הַשָּׁלוֹם כַּנַּ"ל. מִכָּל שֶׁכֵּן בְּרוּחָנִיּוּת לְעִנְיַן הַמִּדּוֹת הַנִּמְשָׁכִין מֵהָאַרְבָּעָה יְסוֹדוֹת וְכָל מִדָּה כְּלוּלָה מִכֻּלָּם וּצְרִיכִין לֵידַע אֵיךְ לְהִתְנַהֵג בְּכָל מִדָּה לְבָרֵר הַטּוֹב מִמֶּנָּה וּלְבַעֵר הָרַע שֶׁבְּוַדַּאי אִי אֶפְשָׁר לֵידַע אֵיךְ לְהִתְנַהֵג בְּכָל הַמִּדּוֹת כִּי אִם עַל יְדֵי הַצַּדִּיק הָאֱמֶת שֶׁהוּא בְּחִינַת יְסוֹד הַפָּשׁוּט, שֶׁהוּא בְּחִינַת הַנָּהָר הַיּוֹצֵא מֵעֵדֶן וְכוּ', שֶׁהוּא מַשְׁקֶה אֶת הַגַּן דָּא אוֹרָיְתָא שֶׁכְּלוּלָה מִכָּל הַמִּדּוֹת, שֶׁאִי אֶפְשָׁר לֵידַע אֵיךְ לְהִתְנַהֵג בְּכָל הַמִּדּוֹת שֶׁהֵם כְּלַל כָּל הַתּוֹרָה אֲשֶׁר הִיא חַיֵּינוּ וְחִיּוּת כָּל הַדְּבָרִים שֶׁבָּעוֹלָם כִּי אִם עַל יְדֵי הַצַּדִּיק יְסוֹד עוֹלָם, שֶׁהוּא יְסוֹד כָּל הַמִּדּוֹת הַנִּמְשָׁכִין מֵאַרְבָּעָה יְסוֹדוֹת, שֶׁהוּא יוֹדֵעַ לְמַזְּגָם וּלְחַבְּרָם וְלַעֲשֹוֹת שָׁלוֹם בֵּינֵיהֶם לְבָרֵר מִכָּל מִדָּה וּמִדָּה הַטּוֹב מֵהֶם וּלְהִתְנַהֵג בָּהֶם בְּמֶזֶג הַשָּׁוֶה, הַכֹּל בְּעִתּוֹ וּבִזְמַנּוֹ בְּאֹפֶן שֶׁיִּתְקַיֵּם וְיִחְיֶה חַיִּים אֲמִתִּיִּים עַל פִּי הַתּוֹרָה, שֶׁזֶּה עִקַּר הַחִיּוּת שֶׁל כָּל הָעוֹלָמוֹת שֶׁכְּלוּלִים מֵאַרְבָּעָה יְסוֹדוֹת. כִּי גַּם הָעוֹלָמוֹת הָעֶלְיוֹנִים הֵם בִּבְחִינַת הָאַרְבָּעָה יְסוֹדוֹת שֶׁהֵם בְּחִינַת אַרְבַּע אוֹתִיּוֹת הַשֵּׁם, כַּמּוּבָא בַּכְּתָבִים שֶׁאַרְבָּעָה עוֹלָמוֹת אבי"ע (אַצִילוּת בְּרִיאָה יְצִירָה עַשִֹיָה) הֵם בְּחִינַת שֹׁרֶשׁ הָאַרְבָּעָה יְסוֹדוֹת שֶׁשָּׁרְשָׁם אַרְבַּע אוֹתִיּוֹת הַשֵּׁם, עַיֵּן שָׁם. עַל כֵּן צְרִיכִין לְבַקֵּשׁ וּלְהִתְפַּלֵּל וּלְהִתְחַנֵּן הַרְבֵּה לִפְנֵי ה' יִתְבָּרַךְ שֶׁנִּזְכֶּה לְהִתְקָרֵב לְהָרֹאשׁ בַּיִת הָאֲמִתִּי, כִּי הָעוֹלָם בִּכְלָל הוּא כְּמוֹ בַּיִת שֶׁעִקַּר קִיּוּמוֹ כְּשֶׁיֵּשׁ לוֹ רֹאשׁ, דְּהַיְנוּ רֹאשׁ בַּיִת בְּחִינַת בַּעַל הַבַּיִת כְּדֵי שֶׁיַּנְהִיג הַבַּיִת וְכָל אֲשֶׁר בּוֹ כָּרָאוּי לְסַדֵּר הַכֹּל עַל מְקוֹמוֹ הָרָאוּי וּלְהַשְׁגִּיחַ עַל תִּקּוּן הַבַּיִת וְכָל אֲשֶׁר בּוֹ. וְכֵן כָּל אָדָם בִּפְרָטִיּוּת הוּא בְּחִינַת עוֹלָם קָטָן, בְּחִינַת בַּיִת וְצָרִיךְ שֶׁיִּהְיֶה לוֹ רֹאשׁ בְּחִינַת בַּעַל הַבַּיִת שֶׁיַּנְהִיג אוֹתוֹ כָּרָאוּי בְּגַשְׁמִיּוּת וּבְרוּחָנִיּוּת שֶׁיֵּדַע לְהַנְהִיג כָּל הָאַרְבָּעָה יְסוֹדוֹת שֶׁמֵּהֶם כָּל הַמִּדּוֹת לְהַנְהִיג וּלְסַדֵּר הַכֹּל כָּרָאוּי בְּמֶזֶג הַשָּׁוֶה בְּאֹפֶן שֶׁיִּתְנַהֵג הַכֹּל עַל פִּי הַתּוֹרָה אֲשֶׁר הִיא חַיֵּינוּ אֲשֶׁר עַל יְדֵי זֶה מִתְקַיְּמִים הַכֹּל וְכַנַּ"ל. וְעַל כֵּן שָֹנְאוּי הַמַּחֲלֹקֶת מְאֹד, בִּפְרָט כְּשֶׁחוֹלְקִין, חַס וְשָׁלוֹם, עַל צַדִּיק הָאֱמֶת וּכְשֵׁרֵי הַדּוֹר, כִּי כְּפִי הַמַּחֲלֹקֶת שֶׁחוֹלֵק אֶחָד עִם חֲבֵרוֹ כֵּן נַעֲשֶֹה פֵּרוּד בֵּין הָאַרְבָּעָה יְסוֹדוֹת, כִּי נִתְקַלְקֵל הַשָּׁלוֹם שֶׁבֵּינֵיהֶם עַל יְדֵי שֶׁנִּתְעוֹרֵר מַחֲלֹקֶת בֵּין בְּנֵי אָדָם, כִּי כָּל אָדָם וְאָדָם יֵשׁ לוֹ אֲחִיזָה בְּאוֹת מְיֻחָד וּבְמִדָּה מְיֻחֶדֶת וּבִיסוֹד פְּרָטִי אַף עַל פִּי שֶׁכָּל אָדָם כָּלוּל מִכָּל הָאַרְבָּעָה יְסוֹדוֹת וּמִכָּל הַמִּדּוֹת, אַף עַל פִּי כֵן עִקַּר אֲחִיזָתוֹ בִּיסוֹד פְּרָטִי וּבְמִדָּה מְיֻחֶדֶת. וְעַל כֵּן יֵשׁ שִׁנּוּיִים גְּדוֹלִים בְּטִבְעֵי בְּנֵי אָדָם וּבְמִדּוֹתֵיהֶם, כִּי זֶה כְּנֶגֶד חֲבֵרוֹ בְּחִינַת אֵשׁ וַחֲבֵרוֹ, בְּחִינַת מַיִם כְּנֶגְדּוֹ וּצְרִיכִין שֶׁיִּהְיֶה שָׁלוֹם בֵּינֵיהֶם, כִּי עִקַּר הַשָּׁלוֹם הוּא בֵּין שְׁנֵי הֲפָכִים (כְּמוֹ שֶׁכָּתַב אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בְּמָקוֹם אַחֵר). אֲבָל כְּשֶׁנִּתְעוֹרֵר, חַס וְשָׁלוֹם, מַחֲלֹקֶת בֵּינֵיהֶם אֲזַי נִתְעוֹרֵר מַחֲלֹקֶת בְּשָׁרְשֵׁי הַיְסוֹדוֹת שֶׁהֵם נֶאֱחָזִין בָּהֶם. וּכְשֶׁנַּעֲשֶֹה מַחֲלֹקֶת בֵּין הַיְסוֹדוֹת מִזֶּה בָּאִין, חַס וְשָׁלוֹם, כָּל הַחֻרְבָּנוֹת וְכָל הַחוֹלַאַת, חַס וְשָׁלוֹם, וְכוּ', רַחֲמָנָא לִצְלָן, כִּי הַכֹּל כְּפִי פֵּרוּד הָאַרְבָּעָה יְסוֹדוֹת, חַס וְשָׁלוֹם, כִּי כְּשֶׁאֵין הָאַרְבָּעָה יְסוֹדוֹת מִתְנַהֲגִין בְּמֶזֶג הַשָּׁוֶה, חַס וְשָׁלוֹם, אֲזַי הֵם מְצֵרִים זֶה לָזֶה וְכָל אֶחָד וְאֶחָד נַעֲשֶֹה מֵצַר לַחֲבֵרוֹ, כִּי מִתְגַּבֵּר הָאֵשׁ כְּנֶגֶד הַמַּיִם וְהַמַּיִם נֶגֶד הָאֵשׁ וְכֵן הַשְּׁאָר. וּמִזֶּה כָּל הַחֻרְבָּנוֹת וְכָל הַצָּרוֹת, חַס וְשָׁלוֹם: וְזֶה בְּחִינַת חֻרְבַּן בֵּית הַמִּקְדָּשׁ שֶׁהִתְגַּבְּרוּ מְאוֹרֵי אֵשׁ כְּנֶגֶד מְאוֹרֵי אוֹר וְהֶחֱרִיבוּ אֶת הַבֵּית הַמִּקְדָּשׁ וְהַכֹּל עַל יְדֵי שֶׁפָּגְמוּ בְּהָאַרְבָּעָה יְסוֹדוֹת בְּמִדּוֹתֵיהֶם וְתַאֲווֹתֵיהֶם הָרָעוֹת וְהָעִקָּר עַל יְדֵי הַמַּחֲלֹקֶת, וּבִפְרָט שֶׁחָלְקוּ עַל צַדִּיקֵי אֱמֶת. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (שַׁבָּת קיט), לֹא חָרְבָה יְרוּשָׁלַיִם עַד שֶׁהֻשְׁווּ בָּהּ קָטֹן וְגָדוֹל וּבִזּוּ תַּלְמִידֵי חֲכָמִים וְכוּ'. וְגַם אָמְרוּ שֶׁעִקַּר חֻרְבַּן בַּיִת שֵׁנִי הָיָה עַל יְדֵי שִֹנְאַת חִנָּם, כִּי עַל יְדֵי שִֹנְאָה וּמַחֲלֹקֶת, בִּפְרָט כְּשֶׁחוֹלְקִין עַל צַדִּיקֵי אֱמֶת שֶׁמֵּהֶם עִקַּר הַחִבּוּר וְהַהַרְכָּבָה שֶׁל הָאַרְבָּעָה יְסוֹדוֹת שֶׁזֶּה עִקַּר קִיּוּם הַכֹּל כַּנַּ"ל, וּכְשֶׁחוֹלְקִין עֲלֵיהֶם אֲזַי נַעֲשֶֹה מַחֲלֹקֶת בֵּין הָאַרְבָּעָה יְסוֹדוֹת וַאֲזַי מְצֵרִים זֶה לָזֶה וּמִזֶּה בָּאִים כָּל הַחֻרְבָּנוֹת, חַס וְשָׁלוֹם, וְעַל יְדֵי זֶה נֶחֱרַב הַבֵּית הַמִּקְדָּשׁ בְּחִינַת וַיַּצֶּת אֵשׁ בְּצִיּוֹן וַתֹּאכַל יְסֹדֹתֶיהָ, כַּמּוּבָא בְּהַתּוֹרָה הַנַּ"ל. כִּי הַבֵּית הַמִּקְדָּשׁ בְּחִינַת עֵינַיִם, בְּחִינַת כְּלָלִיּוּת הָאַרְבָּעָה יְסוֹדוֹת שֶׁצְּרִיכִין לְקַבֵּל חִיּוּת מֵהָרֹאשׁ בַּיִת שֶׁיָּאִיר הָרֹאשׁ לְהַבַּיִת, דְּהַיְנוּ שֶׁהַצַּדִּיק שֶׁהוּא בְּחִינַת הָרֹאשׁ שֶׁהוּא בְּחִינַת מְאוֹרֵי אוֹר יָאִיר לְהַבֵּית הַמִּקְדָּשׁ, שֶׁהוּא בְּחִינַת כְּלַל הָאַרְבָּעָה יְסוֹדוֹת וְאָז הַבַּיִת עַל מְכוֹנוֹ וְכָל הָעוֹלָם וּמְלוֹאוֹ מִתְנַהֵג בְּשָׁלוֹם כָּרָאוּי וּכַסֵּדֶר, אֲבָל כְּשֶׁחָלְקוּ זֶה עַל זֶה וּבִפְרָט שֶׁחָלְקוּ עַל הָרֹאשׁ, כְּמוֹ שֶׁכָּתוּב, "וַיִּהְיוּ מַלְעִבִים בְּמַלְאֲכֵי אֱלֹקִים וְכוּ'". עַל יְדֵי זֶה נִתְרַחֵק וְנִתְעַלֵּם הָרֹאשׁ מֵהַבַּיִת וְלֹא נִמְשָׁךְ הַשְׁפָּעַת הַנָּהָר הַיּוֹצֵא מֵעֵדֶן, שֶׁהוּא בְּחִינַת יְסוֹד הַפָּשׁוּט לְתוֹךְ הָאַרְבָּעָה רָאשִׁים וְאָז נַעֲשֶֹה מַחֲלֹקֶת בֵּין הָאַרְבָּעָה יְסוֹדוֹת וְנַעֲשִֹים מְצָרִים זֶה לָזֶה וּמִתְגַּבֵּר כָּל אֶחָד עַל חֲבֵרוֹ וּמִזֶּה נֶחֱרַב הַבֵּית הַמִּקְדָּשׁ וּמִזֶּה בָּאִים כָּל הַחֻרְבָּנוֹת וְכָל הַצָּרוֹת, חַס וְשָׁלוֹם, כַּנַּ"ל. וְזֶה בְּחִינַת כָּל רֹדְפֶיהָ הִשִּיגוּהָ בֵּין הַמְּצָרִים, 'בֵּין הַמְצָרִים דַּיְקָא, כִּי עַל יְדֵי הַמְצָרִים, דְּהַיְנוּ שֶׁלֹּא הָיָה שָׁלוֹם בֵּין הָאַרְבָּעָה יְסוֹדוֹת וְנַעֲשִֹים מְצָרִים זֶה לָזֶה עַל יְדֵי זֶה כָּל רֹדְפֶיהָ הִשִּיגוּהָ, כִּי מִזֶּה הָיָה עִקַּר הַחֻרְבָּן כַּנַּ"ל, כִּי אָז הִתְגַּבְּרוּ עֲנָנִין דִּמְכַסְיָן עַל עֵינִין שֶׁהֵם עֵשָֹו וְיִשְׁמָעֵאל שֶׁהֵם עִקְּרֵי מְצָרֵי הַקְּדֻשָּׁה. וְעַל כֵּן אֱדוֹם שֶׁהוּא הָעִקָּר, וְהַגָּלוּת הָאָרֹךְ הַזֶּה נִקְרָא עַל שְׁמוֹ, עַל כֵּן הוּא עוֹמֵד עַל הַמֵּצַר שֶׁל אֶרֶץ יִשְֹרָאֵל, כִּי הוּא עִקַּר הַמֵּצַר שֶׁל הַקְּדֻשָּׁה שֶׁהוּא בְּחִינַת קְדֻשַּׁת אֶרֶץ יִשְֹרָאֵל. וְהִתְגַּבְּרוּתוֹ, חַס וְשָׁלוֹם, כְּשֶׁנַּעֲשֶֹה מַחֲלֹקֶת, חַס וְשָׁלוֹם, וְנַעֲשִֹין מְצָרִים בֵּין הָאַרְבָּעָה יְסוֹדוֹת וּמִתְגַּבְּרִין זֶה כְּנֶגֶד זֶה. וְהָעִקָּר עַל יְדֵי שֶׁחוֹלְקִין עַל הַצַּדִּיק הָרֹאשׁ בַּיִת שֶׁהוּא בְּחִינַת מְאוֹרֵי אוֹר שֶׁאָז מִתְגַּבְּרִין, חַס וְשָׁלוֹם, מְאוֹרֵי אֵשׁ שֶׁהוּא פְּגַם וְקִלְקוּל הָאַרְבָּעָה יְסוֹדוֹת שֶׁהֵם בְּחִינַת עֵינַיִם שֶׁזֶּהוּ בְּחִינַת עֵשָֹו וְיִשְׁמָעֵאל שֶׁהֵם מְצָרֵי הַקְּדֻשָּׁה שֶׁהֵם בְּחִינַת עֲנָנִין דִּמְכַסְיָן עַל עֵינִין שֶׁהֵם הֶחֱרִיבוּ אֶת הַבֵּית הַמִּקְדָּשׁ, כִּי עִקַּר הַחֻרְבָּן עַל יְדֵי זֶה כַּנַּ"ל: וְעַל כֵּן אָמְרוּ רַבּוֹתֵינוּ זִכְרוֹנָם לִבְרָכָה, כָּל הַמְעַנֵּג אֶת הַשַּׁבָּת נוֹתְנִין לוֹ נַחֲלָה בְּלִי מְצָרִים. כִּי שַׁבָּת הוּא בְּחִינַת הַצַּדִּיק הָרֹאשׁ בַּיִת, כַּמְבֹאָר שָׁם בְּהַתּוֹרָה הַנַּ"ל וְעַל כֵּן עַל יְדֵי שַׁבָּת נִתְבַּטְּלִין הַמְצָרִים, כִּי עַל יְדֵי הַצַּדִּיק הָרֹאשׁ בַּיִת בְּחִינַת שַׁבָּת, נִמְשָׁךְ הַיְסוֹד הַפָּשׁוּט שֶׁעוֹשֶֹה שָׁלוֹם בֵּין כָּל הָאַרְבָּעָה יְסוֹדוֹת שֶׁיִּתְנַהֲגוּ בְּמֶזֶג הַשָּׁוֶה, וְלֹא יִהְיוּ מְצֵרִים זֶה לָזֶה וְכַנַּ"ל. וּכְפִי בִּטּוּל הַמְצָרִים שֶׁבֵּין הָאַרְבָּעָה יְסוֹדוֹת כְּמוֹ כֵן נִתְבַּטְּלִין הַמְצָרִים שֶׁל גְּבוּלֵי הַקְּדֻשָּׁה וְנִתְבַּטְּלִין כֻּלָּם לְהַרְחִיב גְּבוּל הַקְּדֻשָּׁה לְהַגְדִּיל שֵׁם ה' שֶׁהוּא שֹׁרֶשׁ הָאַרְבָּעָה יְסוֹדוֹת כְּמוֹ שֶׁיִּהְיֶה לֶעָתִיד שֶׁאָז יִתְקַיֵּם: "וּפָרַצְתָּ יָמָּה וָקֵדְמָה וְצָפוֹנָה וּמִזְרָחָה" שֶׁהוּא בְּחִינַת נַחֲלַת יַעֲקֹב שֶׁשָּׁמַר אֶת הַשַּׁבָּת שֶׁהִיא בְּלִי מְצָרִים, כִּי אַרְבַּע רוּחוֹת הָעוֹלָם הֵם בְּחִינַת אַרְבָּעָה יְסוֹדוֹת שֶׁשָּׁרְשָׁם אַרְבַּע אוֹתִיּוֹת הַשֵּׁם כַּיָּדוּעַ וּכְשֶׁמְּתַקְּנִין הָאַרְבָּעָה יְסוֹדוֹת עַל יְדֵי הַצַּדִּיק הָאֱמֶת שֶׁהוּא בְּחִינַת שַׁבָּת, דְּהַיְנוּ שֶׁזּוֹכִין לְטַהֵר וּלְקַדֵּשׁ אֶת עַצְמוֹ כָּרָאוּי בְּכָל הַמִּדּוֹת וְהַתַּאֲווֹת הַנִּמְשָׁכִין מֵהָאַרְבָּעָה יְסוֹדוֹת אָז הוּא מוֹשֵׁל בְּכָל הָאַרְבַּע רוּחוֹת שֶׁהֵם בְּחִינַת אַרְבָּעָה יְסוֹדוֹת, כִּי אֵין לוֹ שׁוּם מֵצַר וּמוֹנֵעַ, כִּי זָכָה לְשָׁלוֹם עַל יְדֵי הָרֹאשׁ בַּיִת שֶׁעוֹשֶֹה שָׁלוֹם בֵּין הַכֹּל בֵּין כָּל הָאַרְבָּעָה יְסוֹדוֹת שֶׁכּוֹלְלִים הָעוֹלָם וּמְלוֹאוֹ וְכַנַּ"ל:
<h3>אות ד</h3>
וְעַל כֵּן הִזְהִירוּ רַבּוֹתֵינוּ זִכְרוֹנָם לִבְרָכָה עַל דִּינָא דְּבַר מַצְרָא שֶׁלֹּא לִקְנוֹת שָֹדֶה עַל מֵצַר חֲבֵרוֹ אִם חֲבֵרוֹ רוֹצֶה בָּהּ, כִּי צְרִיכִין לְהִשְׁתַּדֵּל בְּכָל כֹּחוֹ לְמַעֵט הַמְצָרִים כְּדֵי לְהַרְחִיב גְּבוּל הַקְּדֻשָּׁה, כִּי כָּל מַה שֶּׁמִּתְרַחֵב הַגְּבוּל שֶׁל כָּל אֶחָד מִיִּשְֹרָאֵל וְנִתְמַעֵט הַמֵּצַר כְּמוֹ כֵן נִתְמַעֵט הַמֵּצַר שֶׁבֵּין הָאַרְבָּעָה יְסוֹדוֹת וְנִמְשָׁךְ שָׁלוֹם בֵּינֵיהֶם, דְּהַיְנוּ שֶׁנִּמְשָׁךְ עֲלֵיהֶם הֶאָרַת הַיְסוֹד הַפָּשׁוּט שֶׁהוּא הָרֹאשׁ בַּיִת, שֶׁעַל יְדֵי זֶה עִקַּר חִיּוּת וְקִיּוּם כָּל הָעוֹלָם וּמְלוֹאוֹ בְּגַשְׁמִיּוּת וּבְרוּחָנִיּוּת וְכַנַּ"ל:
<h3>אות ה</h3>
וְעַל כֵּן כָּבַשׁ מֹשֶׁה רַבֵּנוּ בְּעַצְמוֹ אֶרֶץ סִיחוֹן וְעוֹג אַף עַל פִּי שֶׁשְּׁאָר אֶרֶץ יִשְֹרָאֵל לֹא כָּבַשׁ, כִּי אֶרֶץ סִיחוֹן וְעוֹג עוֹמֵד עַל הַמֵּצַר שֶׁל אֶרֶץ יִשְֹרָאֵל, וְזֶה עִקַּר תֹּקֶף הַמִּלְחָמָה לִכְבֹּשׁ הַמֵּצַר וְאָז מִמֵּילָא כּוֹבְשִׁין אֶרֶץ יִשְֹרָאֵל. וְעַל כֵּן בֶּאֱמֶת לֹא אָבָה סִיחוֹן וְעוֹג לְהַעֲבִירָם בְּאַרְצוֹ, כִּי אָמַר, כָּל עַצְמִי אֵינִי עוֹמֵד כָּאן כִּי אִם בִּשְׁבִיל לִשְׁמֹר הַגְּבוּל וְכוּ', כְּמוֹ שֶׁפֵּרֵשׁ רַשִּׁ"י שָׁם, הַיְנוּ כִּי כָּל הַשְּׁלֹשִׁים וְאֶחָד מְלָכִים שֶׁל אֶרֶץ יִשְֹרָאֵל שָֹכְרוּ אוֹתָם שֶׁיַּעַמְדוּ עַל הַגְּבוּל מֵחֲמַת שֶׁסִּיחוֹן וְעוֹג הָיוּ קְלִפּוֹת קָשׁוֹת וַעֲצוּמוֹת מְאֹד וְעָמְדוּ עַל הַגְּבוּל וְהַמֵּצַר שֶׁל אֶרֶץ יִשְֹרָאֵל כְּדֵי שֶׁלֹּא יוּכְלוּ יִשְֹרָאֵל לִכָּנֵס לָאָרֶץ. וּמֵעֹצֶם כֹּחָם לֹא הָיָה מִי שֶׁיּוּכַל לְכָבְשָׁם כִּי אִם מֹשֶׁה רַבֵּנוּ בְּעַצְמוֹ בְּחַיָּיו וְאָז בְּקַל כָּבַשׁ יְהוֹשֻׁעַ אֶת כָּל אֶרֶץ יִשְֹרָאֵל, כִּי עִקַּר הַמִּלְחָמָה לְבַטֵּל הַמֵּצַר וְכַנַּ"ל. וְעַל כֵּן רָצָה מֹשֶׁה לַעֲבֹר דֶּרֶךְ אֶרֶץ אֱדוֹם, כִּי רָצָה לְבַטֵּל עִקַּר הַמֵּצַר הַגָּדוֹל שֶׁהוּא אֱדוֹם שֶׁהַקְּלִפָּה שֶׁלּוֹ קָשֶׁה מִכֻּלָּם וְרָאָה שֶׁעִקַּר חֻרְבַּן בֵּית הַמִּקְדָּשׁ וַאֲרִיכַת הַגָּלוּת יִהְיֶה עַל יָדוֹ וְרָצָה לְבַטְּלוֹ, אֲבָל ה' יִתְבָּרַךְ הִזְהִירוֹ, "כִּי לֹא אֶתֵּן לְךָ מֵאַרְצוֹ עַד מִדְרַךְ כַּף רָגֶל". וְכָל זֶה גָּרְמוּ יִשְֹרָאֵל בַּעֲווֹנוֹתֵיהֶם עַל יְדֵי שֶׁחָלְקוּ כַּמָּה פְּעָמִים עַל מֹשֶׁה וְאַהֲרֹן בַּמְרַגְּלִים וְכוּ'. וְאָמְרוּ "נִתְּנָה רֹאשׁ וְכוּ'", וּפָגְמוּ בְּהָרֹאשׁ בַּיִת וּמֵאָז נִגְזַר עֲלֵיהֶם בְּכִיָּה לְדוֹרוֹת בְּלֵיל תִּשְׁעָה בְּאָב, שֶׁעַל יְדֵי זֶה לֹא הָיָה לָהֶם כֹּחַ לִכְבֹּשׁ מֵצַר אֱדוֹם, שֶׁאָז הָיָה מִתְבַּטֶּלֶת הַקְּלִפָּה לְגַמְרֵי. וּכְמוֹ שֶׁפֵּרֵשׁ רַשִּׁ"י בְּפָרָשַׁת דְּבָרִים עַל פָּסוּק "וַנֵּפֶן וַנִּסַּע הַמִּדְבָּרָה", אִלּוּ לֹא חָטְאוּ הָיוּ עוֹבְרִים דֶּרֶךְ הַר שֵֹעִיר לִכְנֹס לָאָרֶץ וְכוּ'. וְכֵן פֵּרֵשׁ רַשִּׁ"י מִקֹּדֶם עַל פָּסוּק "פְּנוּ לָכֶם", שֶׁנֶּאֱמַר בְּעִנְיַן חֵטְא הַמְרַגְּלִים, כַּמְבֹאָר שָׁם בַּפָּרָשָׁה וְגַם שָׁם פֵּרֵשׁ רַשִּׁ"י וְזֶה לְשׁוֹנוֹ, אָמַרְתִּי לְהַעֲבִיר אֶתְכֶם דֶּרֶךְ רֹחַב אֶרֶץ אֱדוֹם לְצַד צָפוֹן לִכָּנֵס לָאָרֶץ, קִלְקַלְתֶּם וּגְרַמְתֶּם לָכֶם עִכּוּב. כִּי הָעִקָּר לְבַטֵּל מְצָרֵי הַקְּדֻשָּׁה, שֶׁהוּא מֵצַר אֶרֶץ יִשְֹרָאֵל, אֲבָל מֵחֲמַת חֲטָאֵיהֶם לֹא יָכְלוּ לִכְבֹּשׁ וּלְבַטֵּל עִקַּר הַמֵּצַר שֶׁהוּא אֱדוֹם רַק נִכְנְסוּ לְאֶרֶץ יִשְֹרָאֵל עַל יְדֵי שֶׁכָּבְשׁוּ הַמְצָרִים שֶׁל סִיחוֹן וְעוֹג וְגַם זֶה בְּגֹדֶל עֹצֶם כֹּחוֹ שֶׁל מֹשֶׁה וְכַנַּ"ל:
<h3>אות ו</h3>
וְזֶה שֶׁאִיתָא בְּמִדְרָשׁ אֵיכָה (סוֹף פֶּרֶק א), חָטְאוּ בְּרֹאשׁ וְלָקוּ בְּרֹאשׁ וּמִתְנַחֲמִים בְּרֹאשׁ וְכוּ', הַיְנוּ כַּנַּ"ל, כִּי עִקַּר הַחֵטְא וְהַחֻרְבָּן הָיָה עַל יְדֵי שֶׁפָּגְמוּ בְּהָרֹאשׁ בַּיִת וְאָמְרוּ נִתְּנָה רֹאשׁ וְנָשׁוּבָה מִצְרַיְמָה, וְעַל יְדֵי זֶה גָּרְמוּ כָּל רֹאשׁ לָחֳלִי וְכָל לֵבָב דַּוָּי וְכוּ', כִּי כָּל הַחוֹלַאַת וְכָל הַדְּווּיִּים וְכָל הַצָּרוֹת, רַחֲמָנָא לִצְלָן, הַכֹּל עַל יְדֵי קִלְקוּל הָאַרְבָּעָה יְסוֹדוֹת, עַל יְדֵי שֶׁאֵין בֵּינֵיהֶם שָׁלוֹם, עַל יְדֵי שֶׁפָּגְמוּ בְּהָרֹאשׁ בַּיִת וְכַנַּ"ל. וְעַל כֵּן עִקַּר הַנֶּחָמָה עַל יְדֵי הָרֹאשׁ, שֶׁנֶּאֱמַר, "וְיַעֲבֹר מַלְכָּם לִפְנֵיהֶם וַה' בְּרֹאשָׁם". (עַיֵּן כָּל זֶה בַּמִּדְרָשׁ שָׁם). 'וַה' בְּרֹאשָׁם' דַּיְקָא זֶה בְּחִינַת רְאוּ כִּי קָרָא ה' בְּשֵׁם בְּצַלְאֵל הַמְבֹאָר בְּהַתּוֹרָה הַנַּ"ל, דְּהַיְנוּ כִּי ה' בְּשֵׁם הַצַּדִּיק, כִּי שְׁמוֹ מְשֻׁתָּף בִּשְׁמוֹ, עַיֵּן שָׁם. וְזֶה 'וַה' בְּרֹאשָׁם' שֶׁה' בְּתוֹךְ רֹאשָׁם וּמַנְהִיגָם, שֶׁהוּא הָרֹאשׁ בַּיִת, כִּי הָרֹאשׁ בַּיִת הָאֲמִתִּי בְּתוֹכוֹ שְׁכִינַת ה' יִתְבָּרַךְ בָּרוּךְ הוּא, כִּי שְׁמוֹ מְשֻׁתָּף בִּשְׁמוֹ כַּנַּ"ל. וְזֶה עִקַּר הַנֶּחָמָה שֶׁנִּזְכֶּה לָרֹאשׁ בַּיִת הָאֲמִתִּי שֶׁעַל יָדוֹ יִתְתַּקֵּן הַכֹּל כַּנַּ"ל בִּמְהֵרָה בְּיָמֵינוּ, אָמֵן:
<h3>אות ז</h3>
וְעַל כֵּן קוֹרִין פָּרָשַׁת דְּבָרִים תָּמִיד בְּשַׁבַּת חֲזוֹן סָמוּךְ לְתִשְׁעָה בְּאָב, כִּי כָּל פָּרָשַׁת דְּבָרִים מְדַבֵּר מַה שֶּׁגָּרְמוּ בַּעֲווֹנוֹתֵיהֶם לְסַבֵּב גְּבוּלֵי אֶרֶץ יִשְֹרָאֵל וְלֹא יָכְלוּ לִכְנֹס בְּדֶרֶךְ הַיָּשָׁר דֶּרֶךְ אֶרֶץ אֱדוֹם לִכְבֹּשׁ אֶרֶץ יִשְֹרָאֵל וְכָל זֶה מֵחֲמַת שֶׁבַּעֲווֹנוֹתֵיהֶם נָתְנוּ כֹּחַ לְעִקַּר הַמְצָרִים שֶׁל אֶרֶץ יִשְֹרָאֵל שֶׁהוּא אֱדוֹם וְעַמּוֹן וּמוֹאָב וְלֹא יָכְלוּ לִכְבֹּשׁ אֵלּוּ הַמְצָרִים, רַק הֻצְרְכוּ לְסַבֵּב הַרְבֵּה עַד שֶׁבָּאוּ מִמִּזְרַח לְאֶרֶץ סִיחוֹן וְשָׁם כָּבְשׁוּ הַמֵּצַר בְּגֹדֶל כֹּחוֹ שֶׁל מֹשֶׁה, עַיֵּן בְּפָרָשַׁת דְּבָרִים שֶׁכָּל הַפָּרָשָׁה מְדַבֵּר מִזֶּה, כִּי מַתְחִיל אַחַד עָשָֹר יוֹם מֵחֹרֵב דֶּרֶךְ הַר שֵֹעִיר וְכוּ' וּמְדַבֵּר מֵעִנְיָן זֶה שֶׁסָּבְבוּ גְּבוּלֵי אֶרֶץ יִשְֹרָאֵל עַל יְדֵי שֶׁחָטְאוּ בַּמְרַגְּלִים וְאָמְרוּ נִתְּנָה רֹאשׁ וְכוּ' וּמְדַבֵּר מִזֶּה בְּכָל הַסֵּדֶר כָּל מַה שֶּׁעָבַר בָּזֶה עַד שֶׁבָּאוּ לְאֶרֶץ סִיחוֹן וְעוֹג וּכְבָשׁוּם. וְכָל זֶה גָּרַם חֻרְבַּן בֵּית הַמִּקְדָּשׁ כַּנַּ"ל, כִּי אִם לֹא הָיוּ חוֹטְאִים וְהָיוּ כּוֹבְשִׁים הַמֵּצַר שֶׁל אֱדוֹם וְעַמּוֹן וּמוֹאָב, לֹא הָיָה נֶחֱרַב הַבֵּית הַמִּקְדָּשׁ וְכַנַּ"ל. עַל כֵּן קוֹרִין פָּרָשָׁה זֹאת בְּשַׁבַּת חֲזוֹן סָמוּךְ לְתִשְׁעָה בְּאָב, כִּי עִקַּר הַחֻרְבָּן הָיָה עַל יְדֵי שֶׁלֹּא כָּבְשׁוּ וְלֹא הִכְנִיעוּ אֵלּוּ הַמְצָרִים בִּבְחִינַת כָּל רֹדְפֶיהָ הִשִּיגוּהָ בֵּין הַמְצָרִים כַּנַּ"ל:
<h3>אות ח</h3>
וְעַל כֵּן נִסְתַּלְּקוּ מֹשֶׁה וְאַהֲרֹן עַל גְּבוּלֵי אֶרֶץ יִשְֹרָאֵל, כִּי מֵחֲמַת עֲווֹנוֹת יִשְֹרָאֵל לֹא יָכְלוּ לִגְמֹר בְּחַיֵּיהֶם לִכְבֹּשׁ אֵלּוּ הַמְצָרִים, אֲבָל גְּדוֹלִים צַדִּיקִים בְּמִיתָתָם יוֹתֵר מִבְּחַיֵּיהֶם וְסוֹף כָּל סוֹף יִכְבְּשׁוּ כָּל אֵלּוּ הַמְצָרִים עַל יְדֵי שֶׁהֵם נִגְנְזוּ שָׁם וְעַל כֵּן דִּקְדְּקָה הַתּוֹרָה וּבֵאֲרָה בְּמִיתַת מֹשֶׁה וְאַהֲרֹן שֶׁהָיוּ בִּגְבוּל אֶרֶץ אֱדוֹם וּבְאֶרֶץ מוֹאָב, כְּמוֹ שֶׁכָּתוּב בְּמִיתַת אַהֲרֹן, "וַיֹּאמֶר ה' אֶל מֹשֶׁה וְאֶל אַהֲרֹן בְּהֹר הָהָר עַל גְּבוּל אֶרֶץ אֱדוֹם וְכוּ' יֵאָסֵף אַהֲרֹן וְכוּ'". וְכֵן בְּמֹשֶׁה כְּתִיב, "וַיִּקְבֹּר אֹתוֹ בַגַּיְא בְּאֶרֶץ מוֹאָב". כִּי עִקַּר גְּנִיזָתָם שָׁם הָיָה מֵחֲמַת שֶׁהֵם מְצָרֵי הַקְּדֻשָּׁה, כִּי עוֹמְדִים עַל גְּבוּל אֶרֶץ יִשְֹרָאֵל שֶׁזֶּה עִקַּר הַמִּלְחָמָה לִכְבֹּשׁ הַמְצָרִים הַקָּשִׁים כַּנַּ"ל. עַל כֵּן נִסְתַּלְּקוּ מֹשֶׁה וְאַהֲרֹן וְנִקְבְּרוּ שָׁם כְּדֵי שֶׁבְּגֹדֶל כֹּחָם יִכְבְּשׁוּ גַּם מְצָרִים אֵלּוּ, שֶׁעַל יְדֵי זֶה נִזְכֶּה לִכְנֹס לְאֶרֶץ יִשְֹרָאֵל וּלְכָבְשָׁהּ לָנוּ לְעוֹלָם בִּמְהֵרָה בְּיָמֵינוּ אָמֵן:
<h3>אות ט</h3>
וּבָזֶה יִתְבָּאֵר כָּל דִּבְרֵי הַמִּדְרָשׁ הַמּוּבָא לְעֵיל וְזֶה לְשׁוֹנוֹ, (בַּפָּסוּק 'כִּי רַבּוֹת אַנְחֹתַי וְלִבִּי דַוָּי') אַתָּה מוֹצֵא שֶׁבְּדָבָר שֶׁחָטְאוּ יִשְֹרָאֵל בּוֹ לָקוּ וּבוֹ מִתְנַחֲמִים. חָטְאוּ בְּרֹאשׁ וְלָקוּ בְּרֹאשׁ וּמִתְנַחֲמִים בְּרֹאשׁ. חָטְאוּ בְּרֹאשׁ, דִּכְתִיב, "נִתְּנָה רֹאשׁ וְנָשׁוּבָה מִצְרָיְמָה". וְלָקוּ בְּרֹאשׁ, דִּכְתִיב, "כָּל רֹאשׁ לָחֳלִי". וּמִתְנַחֲמִין בְּרֹאשׁ, דִּכְתִיב, "וְיַעֲבֹר מַלְכָּם לִפְנֵיהֶם וַה' בְּרֹאשָׁם". חָטְאוּ בְּאֹזֶן וְכוּ' וְלָקוּ בְּאֹזֶן וּמִתְנַחֲמִים בְּאֹזֶן וְכוּ'. חָטְאוּ בְּעַיִן וְלָקוּ בְּעַיִן וּמִתְנַחֲמִין בְּעַיִן. חָטְאוּ בְּאַף וְלָקוּ בְּאַף וּמִתְנַחֲמִין בְּאַף. חָטְאוּ בְּפֶה וְלָקוּ בְּפֶה וּמִתְנַחֲמִין בְּפֶה. חָטְאוּ בְּלָשׁוֹן וְלָקוּ בְּלָשׁוֹן וּמִתְנַחֲמִין בְּלָשׁוֹן. חָטְאוּ בְּלֵב וְלָקוּ בְּלֵב וּמִתְנַחֲמִין בְּלֵב. חָטְאוּ בְּיָד וְלָקוּ בְּיָד וּמִתְנַחֲמִים בְּיָד. חָטְאוּ בְּרֶגֶל וְלָקוּ בְּרֶגֶל וּמִתְנַחֲמִים בְּרֶגֶל. חָטְאוּ בְּהוּא וְלָקוּ בְּהוּא וּמִתְנַחֲמִין בְּהוּא. חָטְאוּ בְּזֶה וְלָקוּ בְּזֶה וּמִתְנַחֲמִין בְּזֶה. חָטְאוּ בְּאֵשׁ וְלָקוּ בְּאֵשׁ וּמִתְנַחֲמִין בְּאֵשׁ. חָטְאוּ בְּיֵשׁ וְלָקוּ בְּיֵשׁ וּמִתְנַחֲמִין בְּיֵשׁ. חָטְאוּ בְּכִפְלַיִם וְלָקוּ בְּכִפְלַיִם וּמִתְנַחֲמִין בְּכִפְלַיִם, דִּכְתִיב, "נַחֲמוּ נַחֲמוּ עַמִּי יֹאמַר אֱלֹקֵיכֶם". עַד כָּאן לְשׁוֹן הַמִּדְרָשׁ, רַק שֶׁשָּׁם מְפָרֵשׁ בְּכָל אֶחָד רְאָיוֹת מִן הַמִּקְרָא שֶׁבְּאֵלּוּ הַדְּבָרִים הַנַּ"ל חָטְאוּ וּבוֹ לָקוּ וּבוֹ מִתְנַחֲמִין, עַיֵּן שָׁם. וְהָעִנְיָן פֶּלֶא מַה שֶּׁפֵּרְטוּ דְּבָרִים אֵלּוּ דַּיְקָא: אַךְ הַנִּרְאֶה לַעֲנִיּוּת דַּעְתִּי שֶׁבְּאֵלּוּ הַדְּבָרִים כְּלוּלִים כָּל הַפְּגָמִים שֶׁפָּגְמוּ בְּכָל הָעֲווֹנוֹת שֶׁלָּהֶם וְעַל כֵּן בָּהֶם לָקוּ וּבָהֶם יִתְנַחֲמוּ, כִּי עִקַּר הַפְּגָם שֶׁעַל יְדֵי זֶה נֶחֱרַב הַבֵּית הַמִּקְדָּשׁ הוּא מַה שֶּׁפָּגְמוּ בִּכְבוֹד הַצַּדִּיקֵי אֱמֶת וְכַנַּ"ל, כִּי עִקַּר הַחִיּוּת וְהַתִּקְוָה וְהַיְשׁוּעָה וְהַנֶּחָמָה מִכָּל הַצָּרוֹת בְּגַשְׁמִיּוּת וּבְרוּחָנִיּוּת הוּא הַצַּדִּיק הָאֱמֶת שֶׁהוּא הָרֹאשׁ בַּיִת שֶׁהוּא הַנָּהָר הַיּוֹצֵא מֵעֵדֶן לְהַשְׁקוֹת אֶת הַגָּן וְכוּ' שֶׁמִּמֶּנּוּ חִיּוּת וְקִיּוּם שֶׁל כָּל הָאַרְבָּעָה יְסוֹדוֹת שֶׁהֵם כְּלַל כָּל הָעוֹלָם וּמְלוֹאוֹ. וּמְבֹאָר שָׁם בְּהַתּוֹרָה הַנַּ"ל שֶׁזֶּה הַצַּדִּיק הוּא הַפְּאֵר וְהַחֵן וְהַיֹּפִי וְהַהִדּוּר שֶׁל כָּל הָעוֹלָם וְכָל מִי שֶׁנִּכְלָל בּוֹ מִסְתַּכֵּל עַל עַצְמוֹ בְּכָל הַמִּדּוֹת וְהַתַּאֲווֹת הַנִּמְשָׁכִין מֵהָאַרְבָּעָה יְסוֹדוֹת וְכוּ'. וְהִנֵּה אִם תִּסְתַּכֵּל וּתְעַיֵּן הֵיטֵב בְּדִבְרֵי הַתּוֹרָה הַזֹּאת תִּמְצָא שֶׁמַּזְכִּיר שָׁם כַּמָּה פְּרָטִים מֵעִנְיַן קְדֻשַּׁת הַצַּדִּיק, דְּהַיְנוּ שֵׁם הַצַּדִּיק, שֶׁהוּא הַשֵּׁם וְהַפִּרְסוּם שֶׁלּוֹ וְהַפְּאֵר וְהַחֵן וְהַיֹּפִי וְהַהִדּוּר שֶׁלּוֹ, דְּהַיְנוּ מִי שֶׁזּוֹכֶה לִהְיוֹת נִכְלָל בְּשֵׁם הַצַּדִּיק, דְּהַיְנוּ שֶׁשֵּׁם הַצַּדִּיק נִקְרָא עָלָיו, אוֹ שֶׁעַל כָּל פָּנִים נִכְנַס בְּלִבּוֹ שֵׁם הַצַּדִּיק וְהוּא מַאֲמִין בּוֹ וְהוּא יָקָר וְחָשׁוּב בְּעֵינָיו וְנִכְלָל בְּהַפְּאֵר וְהַיֹּפִי וְהַחֵן הָאֱמֶת שֶׁל הַצַּדִּיק אוֹ שֶׁרוֹאֶה אוֹתוֹ בְּעֵינָיו וְכוּ'. שֶׁעַל יְדֵי כָּל זֶה נִמְשָׁךְ עָלָיו קְדֻשַּׁת הַצַּדִּיק, שֶׁהוּא הָרֹאשׁ בַּיִת, שֶׁעַל יְדֵי זֶה מִסְתַּכֵּל עַל עַצְמוֹ בְּכָל הַמִּדּוֹת שֶׁהֵם כְּלַל הַתּוֹרָה עַד שֶׁזּוֹכֶה לָשׁוּב אֶל ה', כִּי עִקַּר הַחִיּוּת וְהַתִּקּוּן שֶׁל כָּל יִשְֹרָאֵל בִּכְלָל וּבִפְרָט הוּא עַל יְדֵי הַצַּדִּיק הָאֱמֶת שֶׁהוּא הָרֹאשׁ בַּיִת הָאֱמֶת, שֶׁהוּא הַנָּהָר הַיּוֹצֵא מֵעֵדֶן וְכוּ' שֶׁמִּמֶּנּוּ חִיּוּת וְקִיּוּם הַכֹּל וְכוּ' כַּנַּ"ל. וְזֶה הַצַּדִּיק הוּא בְּחִינַת שַׁבָּת וּמֵאִיר לְהַבֵּית הַמִּקְדָּשׁ בִּבְחִינַת רֹאשׁ בַּיִת שֶׁהָרֹאשׁ בְּחִינַת מֹחִין, דְּהַיְנוּ הַצַּדִּיק מֵאִיר לְהַבַּיִת שֶׁהוּא בֵּית הַמִּקְדָּשׁ, שֶׁהוּא בְּחִינַת עֵינַיִם וְכוּ'. וּכְשֶׁפָּגְמוּ בִּכְבוֹד הַצַּדִּיק נִתְעַלֵּם וְנִסְתַּלֵּק הָרֹאשׁ מֵהַבַּיִת וְעַל יְדֵי זֶה נֶחֱרַב הַבֵּית הַמִּקְדָּשׁ, כִּי נִסְתַּלְּקוּ מְאוֹרֵי אוֹר, שֶׁהוּא בְּחִינַת אוֹר הַצַּדִּיק וְהִתְגַּבְּרוּ מְאוֹרֵי אֵשׁ, שֶׁהוּא בְּחִינַת פְּגַם וְקִלְקוּל הָאַרְבָּעָה יְסוֹדוֹת בְּחִינַת עֲנָנִין דְמְכַסְיָּין עַל עֵינִין, בְּחִינַת רוֹמִי רַבְּתָא וְרוֹמִי זְעִירְתָּא, בְּחִינַת עֵשָֹו וְיִשְׁמָעֵאל שֶׁהֵם בְּחִינַת כְּלַל כָּל הַפְּגָמִים שֶׁמֵּהֶם יוֹנְקִים הַמַּנְהִיגִים שֶׁל שֶׁקֶר, בְּחִינַת רֹאשׁ כָּל חוּצוֹת וְכוּ', כַּמְבֹאָר שָׁם כָּל זֶה, עַיֵּן שָׁם הֵיטֵב: נִמְצָא, שֶׁעִקַּר הַפְּגָם הוּא עַל יְדֵי שֶׁפָּגְמוּ בִּכְבוֹד הַצַּדִּיק וְעַל יְדֵי זֶה הָיוּ כָּל הַחֻרְבָּנוֹת וְכָל הַצָּרוֹת. וְעִקַּר הַתִּקְוָה וְהַיְשׁוּעָה הוּא עַל יְדֵי הִתְקָרְבוּת לְצַדִּיקִים, וּכְמוֹ שֶׁכָּתוּב בְּהָא"ב בִּיאַת הַמָּשִׁיחַ תָּלוּי בְּקִרְבַת הַצַּדִּיקִים, וְזֶה בְּחִינַת כָּל הַדְּבָרִים הַנַּ"ל שֶׁפֵּרֵט בַּמִּדְרָשׁ שֶׁבּוֹ חָטְאוּ וּבוֹ לָקוּ וּבוֹ מִתְנַחֲמִים. וּנְבָאֵר בְּעֵזֶר ה' יִתְבָּרַךְ הַדְּבָרִים כְּסֵדֶר. 'חָטְאוּ בְּרֹאשׁ וְלָקוּ בְּרֹאשׁ וּמִתְנַחֲמִים בְּרֹאשׁ' וְכוּ', זֶה כְּבָר נִתְבָּאֵר לְעֵיל, כִּי חָטְאוּ וּפָגְמוּ בְּהָרֹאשׁ בַּיִת הַנַּ"ל, שֶׁהוּא מֹשֶׁה רַבֵּנוּ, שֶׁהוּא כְּלַל כָּל הַצַּדִּיקֵי אֱמֶת וְרָצוּ לִבְחֹר לְעַצְמָם מַנְהִיגִים שֶׁל שֶׁקֶר, כְּמוֹ שֶׁכָּתוּב, "נִתְּנָה רֹאשׁ וְנָשׁוּבָה מִצְרָיְמָה". (בְּפָרָשַׁת מְרַגְּלִים( וְעַל יְדֵי זֶה גָּרְמוּ בְּכִיָּה לְדוֹרוֹת, כִּי מֵאָז נִגְזַר חֻרְבַּן בֵּית הַמִּקְדָּשׁ שֶׁהוּא בְּחִינַת הִסְתַּלְּקוּת הָרֹאשׁ מֵהַבַּיִת כַּנַּ"ל, וְעַל כֵּן לָקוּ בְּרֹאשׁ כַּנַּ"ל וּמִתְנַחֲמִים בְּרֹאשׁ, דִּכְתִיב, "וְיַעֲבֹר מַלְכָּם לִפְנֵיהֶם וַה' בְּרֹאשָׁם". שֶׁהֵם בְּחִינַת הַצַּדִּיקֵי אֱמֶת, שֶׁהֵם בְּחִינַת רֹאשׁ בְּנֵי יִשְֹרָאֵל בֶּאֱמֶת, כִּי שְׁמוֹ יִתְבָּרַךְ מְשֻׁתָּף בִּשְׁמָם בְּחִינַת וַה' בְּרֹאשָׁם וְכַנַּ"ל. 'חָטְאוּ בְּאֹזֶן' וְכוּ' זֶה בְּחִינַת הַפְּגָם שֶׁפָּגְמוּ בְּשֵׁם הַצַּדִּיק, כִּי הַשֵּׁם נִשְׁמָע לָאָזְנַיִם וּכְשֶׁפּוֹגְמִין בְּשֵׁם הַצַּדִּיק הָאֱמֶת וְאֵין חָשׁוּב בְּעֵינָיו שְׁמוֹ הַקָּדוֹשׁ, מִכָּל שֶׁכֵּן כְּשֶׁמְּבַזִּין אוֹתוֹ, חַס וְשָׁלוֹם, זֶה בְּחִינַת פְּגַם הָאָזְנַיִם שֶׁאֵינָם רוֹצִים לְהַכְנִיס בְּאָזְנָם וּלְבָבָם שֵׁם הָאֱמֶת שֶׁל הַצַּדִּיק הָאֱמֶת אֲשֶׁר שְׁמוֹ יִתְבָּרַךְ מְשֻׁתָּף בִּשְׁמוֹ וְכָל מַה שֶּׁנִּתְגַּדֵּל וְנֶחֱשָׁב שֵׁם הַצַּדִּיק הַזֶּה, נִתְגַּדֵּל וְנֶחֱשָׁב וְנִתְפָּאֵר שְׁמוֹ הַגָּדוֹל יִתְבָּרַךְ וּכְשֶׁפָּגְמוּ בָּזֶה פָּגְמוּ בָּאֹזֶן, כְּמוֹ שֶׁכָּתוּב, "וְאָזְנֵיהֶם הִכְבִּידוּ מִשְּׁמוֹעַ". שֶׁמַּכְבִּידִין אָזְנֵיהֶם מִלִּשְׁמֹעַ דִּבְרֵי הַצַּדִּיק הָאֱמֶת אֲשֶׁר כָּל דְּבָרָיו דִּבְרֵי אֱלֹקִים חַיִּים, וְעַל כֵּן לָקוּ בְּאֹזֶן וּמִתְנַחֲמִין בְּאֹזֶן, שֶׁנֶּאֱמַר, "וְאָזְנֶיךָ תִּשְׁמַעְנָה דָּבָר מֵאַחֲרֶיךָ", הַיְנוּ שֶׁסּוֹף כָּל סוֹף יַעֲזֹר ה' יִתְבָּרַךְ לְיִשְֹרָאֵל שֶׁיַּכִּירוּ הָאֱמֶת וְאָזְנֵיהֶם יִשְׁמְעוּ דִּבְרֵי הַצַּדִּיקֵי אֱמֶת וְעַל יְדֵי זֶה יִתְתַּקֵּן הַכֹּל: 'חָטְאוּ בְּעַיִן וְלָקוּ בְּעַיִן' וְכוּ', זֶה בְּחִינַת פְּגַם הָעֵינַיִם, כִּי צְרִיכִין לִרְאוֹת אֶת פְּנֵי הַצַּדִּיקֵי אֱמֶת בִּבְחִינַת וְהָיוּ עֵינֶךָ רוֹאוֹת אֶת מוֹרֶיךָ וְכוּ', כַּמְבֹאָר שָׁם בְּהַתּוֹרָה הַנַּ"ל הֵיטֵב. וְהֵם פָּגְמוּ בָּזֶה וְעַל יְדֵי זֶה נִמְשַׁךְ עֲלֵיהֶם פְּגַם הָעֵינַיִם שֶׁל נִאוּף וְעַל יְדֵי זֶה לָקוּ בְּעַיִן וּמִתְנַחֲמִין בְּעַיִן, דִּכְתִיב: "כִּי עַיִן בְּעַיִן יִרְאוּ וְכוּ'". כִּי כְּשֶׁרוֹאִין אֶת הַצַּדִּיק כְּאִלּוּ רוֹאִין אֶת ה' יִתְבָּרַךְ, כִּי צַדִּיקַיָּא אַנְפֵּי שְׁכִינְתָּא אִנּוּן. 'חָטְאוּ בְּאַף', שֶׁהוּא הַחֹטֶם, זֶה בְּחִינַת פְּגָם שֶׁפָּגְמוּ בְּהַהִדּוּר וְהַחֵן הָאֱמֶת שֶׁל הַצַּדִּיק, כִּי עִקַּר הַחֵן וְהַהִדּוּר הוּא בַּפָּנִים וְעִקַּר הַפָּנִים הוּא הַחֹטֶם, כְּמוֹ שֶׁכָּתוּב, "הַכָּרַת פְּנֵיהֶם עָנְתָה בָּם" - זֶה הַחֹטֶם. (כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה). וּמוּבָא בְּדִבְרֵי אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בְּמָקוֹם אַחֵר כִּי עִקַּר הַחֵן הָאֱמֶת הוּא עַל יְדֵי הָרוּחַ חַיִּים דִּקְדֻשָּׁה שֶׁמַּמְשִׁיךְ הַצַּדִּיק שֶׁמִּשָּׁם כָּל הַחֵן וְהַהִדּוּר וְהַיֹּפִי, כַּמּוּבָן שָׁם בְּהַתּוֹרָה הַנַּ"ל. וְעִקַּר הָרוּחַ חַיִּים הוּא בַּחֹטֶם, כְּמוֹ שֶׁכָּתוּב: "כָּל אֲשֶׁר נִשְׁמַת רוּחַ חַיִּים בְּאַפָּיו". וְעַל כֵּן עִקַּר הַפָּנִים שֶׁשָּׁם עִקַּר הַחֵן וְהַיֹּפִי הוּא הַחֹטֶם, כִּי שָׁם הָרוּחַ חַיִּים וְכַנַּ"ל. וְעַל כֵּן כְּשֶׁפָּגְמוּ בִּכְבוֹד הַצַּדִּיק וְלֹא רָצוּ לִכְלֹל בְּחֵן הָאֱמֶת שֶׁלּוֹ בְּהַפְּאֵר וְהַיֹּפִי וְהַהִדּוּר שֶׁלּוֹ, עַל כֵּן פָּגְמוּ בַּחֹטֶם וְזֶהוּ חָטְאוּ בְּאַף וְלָקוּ בְּאַף וּמִתְנַחֲמִין בְּאַף וְכַנַּ"ל. חָטְאוּ בְּפֶה וְכוּ', כִּי עִקַּר הַהִתְקָרְבוּת אֶל הַצַּדִּיק הוּא עַל יְדֵי הַפֶּה עַל יְדֵי שֶׁמְּדַבְּרִים דִּבְרֵי תּוֹרָה שֶׁמְּקַבְּלִים מִמֶּנּוּ בַּפֶּה, כִּי הִתְגַּלּוּת הַמֹּחִין שֶׁהֵם שֹׁרֶשׁ הָאַרְבָּעָה יְסוֹדוֹת כַּנַּ"ל הוּא בַּפֶּה, כְּמוֹ שֶׁכָּתוּב, "מִפִּיו דַּעַת וּתְבוּנָה". וְעַל כֵּן כְּשֶׁחָטְאוּ וּפָגְמוּ בִּכְבוֹד הַצַּדִּיק וְלֹא רָצוּ לְדַבֵּר בְּפִיהֶם דִּבְרֵי תּוֹרָה שֶׁגִּלּוּ הַצַּדִּיקֵי אֱמֶת, עַל כֵּן פָּגְמוּ בַּפֶּה. וְזֶהוּ חָטְאוּ בְּפֶה וְכוּ'. וְזֶה ' חָטְאוּ בְּלָשׁוֹן', כִּי הַלָּשׁוֹן הוּא בְּחִינַת בְּרִית הַלָּשׁוֹן, שֶׁהוּא בְּחִינַת הַנָּהָר הַיּוֹצֵא מֵעֵדֶן לְהַשְׁקוֹת אֶת הַגָּן, כִּי הַנָּהָר הַיּוֹצֵא מֵעֵדֶן לְהַשְׁקוֹת אֶת הַגָּן זֶה בְּחִינַת הַחִיּוּת הַנִּמְשָׁךְ מֵהָרֹאשׁ וְהַמֹּחַ לְתוֹךְ הַלֵּב כְּדֵי לְהַחֲיוֹת אֶת כָּל אֵיבְרֵי הַגּוּף, כִּי בִּכְלָלִיּוּת הָאָדָם נִקְרָא כְּלָלִיּוּת הָרֹאשׁ שֶׁהוּא הַגֻלְגַלְתָּא בְּחִינַת עֵדֶן, שֶׁשָּׁם שֹׁרֶשׁ הַחָכְמָה וְהַמֹּחִין, שֶׁהֵם שֹׁרֶשׁ הַחִיּוּת שֶׁל כָּל הָאָדָם, כְּמוֹ שֶׁכָּתוּב: "הַחָכְמָה תְּחַיֶּה". וּמִשָּׁם נִמְשָׁךְ הַחִיּוּת לְתוֹךְ הַלֵּב לְהַחֲיוֹת אֶת כָּל הַגּוּף, שֶׁזֶּהוּ בְּחִינַת נָהָר הַיּוֹצֵא מֵעֵדֶן, שֶׁהוּא הָרוּחַ חַיִּים הַנִּמְשָׁךְ בְּשָׁרְשׁוֹ מֵהַמֹּחַ לְהַשְׁקוֹת אֶת הַגָּן שֶׁהוּא הַלֵּב שֶׁמִּמֶּנּוּ נִתְפָּרְדִין כָּל הַכֹּחוֹת וְכָל הַחִיּוּת לְכָל אֵיבְרֵי הָאָדָם שֶׁכְּלוּלִים מֵאַרְבָּעָה יְסוֹדוֹת שֶׁהֵם בְּחִינַת אַרְבַּע מִדּוֹת, שֶׁזֶּהוּ בְּחִינַת וּמִשָּׁם יִפָּרֵד וְהָיָה לְאַרְבָּעָה רָאשִׁים. וְכֵן בְּעִנְיַן הַמִּדּוֹת הַנִּמְשָׁכִין מֵהָאַרְבָּעָה יְסוֹדוֹת שֶׁכֻּלָּם נִמְשָׁכִין וְנִתְפָּרְדִּין מֵהַלֵּב שֶׁהוּא מְקוֹר כָּל הַמִּדּוֹת לְטוֹב וּלְרַע, כִּי עִקַּר כָּל הַמִּדּוֹת בַּלֵּב (כְּמוֹ שֶׁמְּבֹאָר בְּהַתּוֹרָה מִי הָאִישׁ הֶחָפֵץ חַיִּים בְּסִימָן ל"ג) וְהָעִקָּר לְהַמְשִׁיךְ שֹׁרֶשׁ הַחָכְמָה שֶׁבַּמֹּחַ לְהַחֲיוֹת וּלְהַשְׁקוֹת אֶת הַלֵּב, שֶׁזֶּה עִקַּר חִיּוּתוֹ וְקִיּוּמוֹ בְּגַשְׁמִיּוּת וְרוּחָנִיּוּת. כִּי עֶצֶם הַחָכְמָה שֶׁבַּמֹּחַ רָחוֹק מְאֹד מִכָּל הַתַּאֲווֹת וְהַמִּדּוֹת רָעוֹת, וְעִקַּר הַמִּלְחָמָה לְקַשֵּׁר הַחָכְמָה שֶׁבַּמֹּחַ עִם הַלֵּב בִּבְחִינַת וְיָדַעְתָּ הַיּוֹם וַהֲשֵׁבוֹתָ אֶל לְבָבֶךָ שֶׁלֹּא יִהְיֶה בִּרְשׁוּת לִבּוֹ, רַק יִהְיֶה לִבּוֹ בִּרְשׁוּתוֹ. וְהַצַּדִּיק הָאֱמֶת נֶגֶד הָעוֹלָם הוּא בְּחִינַת רֹאשׁ וְהָעוֹלָם נֶגְדּוֹ הֵם בְּחִינַת גּוּף וְעִקַּר הַתִּקּוּן כְּשֶׁזּוֹכִין לִהְיוֹת מְקֹרָב וּמְקֻשָּׁר לְהַצַּדִּיק כְּמוֹ הַגּוּף עִם הָרֹאשׁ שֶׁיִּהְיֶה נִמְשָׁךְ הַנָּהָר הַיּוֹצֵא מֵעֵדֶן, דְּהַיְנוּ הַחִיּוּת מֵהַצַּדִּיק לְהַשְׁקוֹת אֶת הַגָּן שֶׁהוּא כְּלַל הַגּוּף, שֶׁעִקָּרוֹ הַלֵּב. 'אֲשֶׁר מִשָּׁם יִפָּרֵד וְכוּ'', שֶׁמִּשָּׁם נִפְרָדִין כָּל הַמִּדּוֹת הַכְּלוּלִין בָּאַרְבָּעָה יְסוֹדוֹת, שֶׁהֵם בְּחִינַת אַרְבָּעָה רָאשִׁים כַּנַּ"ל. וְזֶה הַנָּהָר הַיּוֹצֵא מֵעֵדֶן לְהַשְׁקוֹת אֶת הַגָּן, שֶׁהוּא מְקַשֵּׁר הַמֹּחַ עִם הַלֵּב, הָרֹאשׁ עִם הַגּוּף, הַצַּדִּיק הָאֱמֶת עִם כְּלַל יִשְֹרָאֵל הוּא בְּחִינַת בְּרִית הַלָּשׁוֹן, כִּי עִקַּר הֶאָרַת הַצַּדִּיק הוּא עַל יְדֵי דִּבּוּרֵי פִּיו וּלְשׁוֹנוֹ הַקָּדוֹשׁ וְהֵם פָּגְמוּ בְּהַצַּדִּיק עַל כֵּן חָטְאוּ בַּפֶּה וּבַלָּשׁוֹן וְכוּ'. וְזֶהוּ 'חָטְאוּ בְּלֵב', הַיְנוּ כַּנַּ"ל, כִּי הַלֵּב הוּא מְקוֹר כָּל הַמִּדּוֹת שֶׁמִּמֶּנּוּ נִפְרָדִין כֻּלָּם כַּנַּ"ל, וְעִקַּר חִיּוּתוֹ וְקִיּוּמוֹ לִזְכּוֹת שֶׁיִּהְיֶה לִבּוֹ שָׁלֵם עִם ה' לְהִתְנַהֵג בְּכָל הַמִּדּוֹת כָּרָאוּי כִּרְצוֹנוֹ יִתְבָּרַךְ, הוּא עַל יְדֵי הַצַּדִּיק הָאֱמֶת הוּא הָרֹאשׁ הָאֱמֶת שֶׁמֵּאִיר לְתוֹךְ הַלֵּב וְכוּ' כַּנַּ"ל וְהֵם פָּגְמוּ בָּזֶה. וְזֶהוּ חָטְאוּ בְּלֵב וְכוּ' וְכַנַּ"ל: וְזֶהוּ 'חָטְאוּ בְּיָד', כִּי הַיָּדַיִם הֵם כְּלֵי הַמַּעֲשֶֹה וּבָהֶם מִתְגַּלִּין כָּל הַמִּדּוֹת כְּפִי מַה שֶּׁאוֹחֵז בָּהֶם, כִּי כְּפִי מִדּוֹתָיו וְתַאֲווֹתָיו כֵּן מַעֲשָֹיו לְטוֹב אוֹ לְהֵפֶךְ, שֶׁכֻּלָּם כְּלוּלִים בִּבְחִינַת יָדַיִם שֶׁהֵם כְּלֵי הַמַּעֲשֶֹה. וְעַל כֵּן עִקַּר רוּחַ הַחַיִּים שֶׁבַּלֵּב, שֶׁמִּמֶּנּוּ חִיּוּת כָּל הָאֵיבָרִים, מִתְגַּלֶּה בַּיָּדַיִם, דְּהַיְנוּ בְּהַדֹּפֶק שֶׁדּוֹפֵק בַּיָּדַיִם דַּיְקָא, כִּי עִקַּר הָרוּחַ חַיִּים שֶׁבַּלֵּב נִמְשָׁךְ לְתוֹךְ הַיָּדַיִם מֵחֲמַת שֶׁהֵם כְּלֵי הַמַּעֲשֶֹה. וְעַל כֵּן עִקַּר הִתְגַּלּוּת מִסְפָּר עֲשָֹרָה הוּא בַּיָּדַיִם שֶׁיֵּשׁ בָּהֶם עֶשֶֹר אֶצְבָּעוֹת וְכֵן בָּרַגְלַיִם וְכַמּוּבָא מֵחֲמַת שֶׁשָּׁם עִקַּר הִתְגַּלּוּת פְּעֻלַּת הַמִּדּוֹת שֶׁל כָּל הָאַרְבָּעָה יְסוֹדוֹת שֶׁכְּלוּלִים בְּעֶשֶֹר כַּיָּדוּעַ. וְזֶהוּ חָטְאוּ בְּיָד וְכוּ', כִּי כָּל הַפְּגָמִים שֶׁפָּגְמוּ בְּכָל הַמִּדּוֹת שֶׁל כָּל הָאַרְבָּעָה יְסוֹדוֹת עַל יְדֵי שֶׁפָּגְמוּ בִּכְבוֹד הַצַּדִּיק הַכֹּל מִתְגַּלֶּה בַּיָּדַיִם דַּיְקָא כַּנַּ"ל. וְזֶהוּ חָטְאוּ בְּרֶגֶל, כִּי עִקַּר שְׁלֵמוּת הַתִּקּוּן הוּא לְהִתְקָרֵב וּלְהִתְקַשֵּׁר לְהַצַּדִּיק בֶּאֱמֶת כָּל כָּךְ עַד שֶׁיִּהְיֶה נִמְשָׁךְ הֶאָרָתוֹ, עַד הָרַגְלַיִם, שֶׁשָּׁם עִקַּר גְּמַר הַתִּקּוּן, כִּי צְרִיכִין לְהַמְשִׁיךְ אוֹר הַצַּדִּיק מֵהָרֹאשׁ אֶל הַלֵּב, שֶׁשָּׁם כָּל הַמִּדּוֹת לְטוֹב אוֹ לְהֵפֶךְ, כְּדֵי לְקַשֵּׁר הַלֵּב לְהַחָכְמָה שֶׁבַּמֹּחַ, כְּדֵי שֶׁיִּהְיֶה לִבּוֹ בִּרְשׁוּתוֹ שֶׁיִּתְנַהֵג בְּכָל הַמִּדּוֹת בִּקְדֻשָּׁה כָּרָאוּי וּבָזֶה יִזְכֶּה לְקַדֵּשׁ אֶת יָדָיו שֶׁהֵם כְּלֵי הַמַּעֲשֶֹה, דְּהַיְנוּ שֶׁיִּהְיוּ כָּל מַעֲשָֹיו וּפְעֻלּוֹתָיו בִּקְדֻשָּׁה וּבְטָהֳרָה כָּרָאוּי עַל פִּי הַתּוֹרָה. אֲבָל עִקַּר הַשְּׁלֵמוּת הוּא כְּשֶׁמַּמְשִׁיכִין הַקְּדֻשָּׁה עַד הָרַגְלַיִם, כִּי עִקַּר אֲחִיזַת הַסִּטְרָא אָחֳרָא וְהַקְּלִפּוֹת, שֶׁהֵם מְצָרֵי הַקְּדֻשָּׁה, הוּא בָּרַגְלַיִם בִּבְחִינַת רַגְלֶיהָ יוֹרְדוֹת וְכוּ', בִּבְחִינַת עֲוֹן עֲקֵבַי יְסוּבֵּנִי, כִּי לְאַחַר סִיּוּם רַגְלֵי הַקְּדֻשָּׁה מַתְחִיל רֹאשׁ הַקְּלִפָּה וְהַסִּטְרָא אָחֳרָא שֶׁהוּא בְּחִינַת רֹאשׁ כָּל חוּצוֹת. וְעַל כֵּן עִקַּר אֲחִיזָתוֹ בִּבְחִינַת רַגְלִין, שֶׁהֵם סְמוּכִין אֵלָיו שֶׁזֶּהוּ סוֹד הַמִּנְעָלִים כְּדֵי שֶׁלֹּא תִּינַק הַסִּטְרָא אָחֳרָא מִבְּחִינַת רַגְלִין. וְעַל כֵּן עִקַּר הַשְּׁלֵמוּת כְּשֶׁמַּמְשִׁיכִין קְדֻשַּׁת הַצַּדִּיק לְתוֹךְ כָּל הַגּוּף עַד שֶׁתִּהְיֶה נִמְשֶׁכֶת גַּם בִּבְחִינַת רַגְלִין כְּדֵי לְהַכְנִיעַ הַסִּטְרָא אָחֳרָא וְהַקְּלִפּוֹת, שֶׁהֵם בְּחִינַת הָרֹאשׁ כָּל חוּצוֹת לְקַיֵּם "וַעֲסוֹתֶם רְשָׁעִים כִּי יִהְיוּ אֵפֶר תַּחַת כַּפּוֹת רַגְלֵיכֶם". כִּי מֵהָאֵשׁ יָצָאוּ וְהָאֵשׁ תֹּאכְלֵם", הַיְנוּ כִּי הֵם בִּבְחִינַת אֵפֶר, בְּחִינַת מְאוֹרֵי אֵשׁ וְרוֹצִין, חַס וְשָׁלוֹם, לְכַלּוֹת הַכֹּל וְלַעֲשֹוֹת הַכֹּל כְּעָפָר וָאֵפֶר, חַס וְשָׁלוֹם, עַל כֵּן לַסּוֹף יִהְיוּ נַעֲשִֹין אֵפֶר תַּחַת כַּפּוֹת רַגְלֵי הַצַּדִּיקִים וְהַכְּשֵׁרִים הַנִּכְלָלִים בְּהַצַּדִּיק הָאֱמֶת בְּהָרֹאשׁ בַּיִת הַנַּ"ל. וְאָז יִתְקַיֵּם "וְעָמְדוּ רַגְלָיו בַּיּוֹם הַהוּא וְכוּ'". וְאָז נִכְבֹּשׁ תַּחַת רַגְלֵינוּ אֶת עֵשָֹו הוּא אֱדוֹם, שֶׁהוּא עִקַּר הַמֵּצַר שֶׁל הַקְּדֻשָּׁה שֶׁנֶּאֱמַר עָלָיו, "כִּי לֹא אֶתֵּן לְךָ מֵאַרְצוֹ יְרֻשָּׁה עַד מִדְרַךְ כַּף רָגֶל". וְדָרְשׁוּ רַבּוֹתֵינוּ זִכְרוֹנָם לִבְרָכָה, עַד יוֹם דְּרִיסַת הָרֶגֶל שֶׁיִּתְקַיֵּם וְעָמְדוּ רַגְלָיו וְכוּ', הַיְנוּ עַד שֶׁיִּתְתַּקְּנוּ הָרַגְלִין עַל יְדֵי שֶׁיַּמְשִׁיכוּ הֶאָרַת הַצַּדִּיק יְסוֹד עוֹלָם הֶאָרַת הָרֹאשׁ בַּיִת עַד הָרַגְלִין, שֶׁזֶּהוּ בְּחִינַת עִקְּבוֹת מְשִׁיחָא שֶׁסּוֹבְלִין צָרוֹת גְּדוֹלוֹת, רַחֲמָנָא לִצְלָן, בְּעִקְּבוֹת מְשִׁיחָא מֵחֲמַת שֶׁעַתָּה הַנְּשָׁמוֹת בִּבְחִינַת רַגְלִין שֶׁבָּהֶם עִקַּר אֲחִיזַת הָרֹאשׁ כָּל חוּצוֹת, שֶׁהֵם בְּחִינַת הַמַּנְהִיגִים שֶׁל שֶׁקֶר. וְנִתְקַיֵּם, "יִרְהֲבוּ הַנַּעַר בְּזָקֵן וְכוּ' כִּי "הָיוּ צָרֶיהָ לְרֹאשׁ". וְנִתְקַיֵּם בַּעֲווֹנוֹתֵינוּ הָרַבִּים, "מִכַּף רֶגֶל וְעַד רֹאשׁ אֵין בּוֹ מְתוֹם". וְעִקַּר הַתִּקּוּן שֶׁנִּזְכֶּה לְהַמְשִׁיךְ הֶאָרַת הַצַּדִּיק בְּחִינַת הָרֹאשׁ בַּיִת עַד הָרַגְלִין שֶׁגַּם הַנְּמוּכִין, שֶׁהֵם בְּחִינַת רַגְלִין, יֵדְעוּ גְּדֻלַּת הַצַּדִּיק וּקְדֻשָּׁתוֹ וְיָאִיר גַּם בָּהֶם עֵצוֹת נְכוֹנוֹת וְנִפְלָאוֹת לְהִתְקָרֵב אֵלָיו יִתְבָּרַךְ, שֶׁזֶּהוּ בְּחִינַת קְדֻשַּׁת שַׁבָּת, שֶׁהוּא בְּחִינַת הַצַּדִּיק הָאֱמֶת שֶׁנֶּאֱמַר בּוֹ, "אִם תָּשִׁיב מִשַּׁבָּת רַגְלֶיךָ", לְהָשִׁיב וּלְהָרִים בְּחִינַת הָרַגְלִין מִן הַקְּלִפָּה וְאָז יִתְנַחֲמוּ בְּרֶגֶל, כְּמוֹ שֶׁכָּתוּב, "מַה נָּאווּ עַל הֶהָרִים רַגְלֵי מְבַשֵּר", כְּמוֹ שֶׁמּוּבָא בַּמִּדְרָשׁ הַנַּ"ל:
<h3>אות י</h3>
וְזֶהוּ 'חָטְאוּ בְּאֵשׁ' וְכוּ', כִּי עִקַּר כָּל הַפְּגָם הַנַּ"ל הוּא שֶׁהִגְבִּירוּ בְּחִינַת מְאוֹרֵי אֵשׁ עַל יְדֵי שֶׁפָּגְמוּ בִּכְבוֹד הַצַּדִּיק, שֶׁהוּא בְּחִינַת מְאוֹרֵי אוֹר וְכוּ' כַּנַּ"ל, וְעַל כֵּן לָקוּ בְּאֵשׁ בְּחִינַת מִמָּרוֹם שָׁלַח אֵשׁ וְכוּ', שֶׁזֶּהוּ בְּחִינַת וַיַּצֶּת אֵשׁ בְּצִיּוֹן וַתֹּאכַל יְסֹדֹתֶיהָ הַמּוּבָא בְּהַתּוֹרָה הַנַּ"ל. וּמִתְנַחֲמִין בְּאֵשׁ, דִּכְתִיב: "וַאֲנִי אֶהְיֶה לָהּ חוֹמַת אֵשׁ נְאֻום ה'". כִּי עַל יְדֵי שֶׁיִּשְֹרָאֵל קָמִים בַּחֲצוֹת וּמִתְאַבְּלִין עַל חֻרְבַּן בֵּית הַמִּקְדָּשׁ, עַל יְדֵי זֶה יִתְקַיֵּם "לָשֹוּם לַאֲבֵלֵי צִיּוֹן פְּאֵר תַּחַת אֵפֶר", שֶׁבְּחִינַת מְאוֹרֵי אֵשׁ יִתְהַפְּכוּ לִמְאוֹרֵי אוֹר לְכָבוֹד וּלְתִפְאֶרֶת, שֶׁזֶּהוּ בְּחִינַת וַאֲנִי אֶהְיֶה לָהּ חוֹמַת אֵשׁ נְאֻם ה' וּלְכָבוֹד אֶהְיֶה בְּתוֹכָהּ שֶׁמְּאוֹרֵי אֵשׁ יִתְהַפְּכוּ לְחוֹמַת אֵשׁ וּלְכָבוֹד וּלְתִפְאֶרֶת לְיִשְֹרָאֵל, שֶׁזֶּהוּ בְּחִינַת מְאוֹרֵי אוֹר, שֶׁהֵם בְּחִינַת פְּאֵר וְכָבוֹד כַּנַּ"ל, הַיְנוּ פְּאֵר תַּחַת אֵפֶר, הַמְבֹאָר שָׁם בְּהַתּוֹרָה הַנַּ"ל, עַיֵּן שָׁם:
<h3>אות יא</h3>
וְזֶהוּ 'חָטְאוּ בְּהוּא' 'חָטְאוּ בְּזֶה' 'חָטְאוּ בְּיֵשׁ', וּבָהֶם לָקוּ וְכוּ'. 'הוּא' 'זֶה' 'יֵשׁ', זֶה בְּחִינַת הַמֹּחִין שֶׁהֵם בְּחִינַת הַנָּהָר הַיּוֹצֵא מֵעֵדֶן לְהַשְׁקוֹת אֶת הַגָּן, כִּי עִקַּר הַמֹּחִין שֶׁמַּמְשִׁיךְ הָרֹאשׁ בַּיִת הוּא לָדַעַת וּלְהַכִּיר אוֹתוֹ יִתְבָּרַךְ בֶּאֱמֶת וּבֶאֱמוּנָה שְׁלֵמָה, כִּי רַק זֶה הוּא עִקַּר הַדַּעַת וְהַמֹּחִין, כְּמוֹ שֶׁכָּתוּב, "וְיָדַעְתָּ הַיּוֹם וַהֲשֵׁבוֹתָ אֶל לְבָבֶךָ כִּי ה' הוּא הָאֱלֹהִים וְכוּ'". וּכְמוֹ שֶׁכָּתוּב, "כִּי אִם בָּזֹאת יִתְהַלֵּל הַמִּתְהַלֵּל הַשְֹכֵּל וְיָדֹעַ אוֹתִי וְכוּ'". וְהַדַּעַת וְהַמֹּחִין הָאֲמִתִּיִּים הָאֵלּוּ לָדַעַת אוֹתוֹ יִתְבָּרַךְ צְרִיכִין לְהַמְשִׁיךְ בִּבְחִינַת 'הוּא' 'זֶה' 'יֵשׁ', שֶׁזֶּהוּ בְּחִינַת נָהָר הַיּוֹצֵא מֵעֵדֶן וְכוּ'. כִּי ה' יִתְבָּרַךְ סְתִים וְגַלְיָא, כִּי הוּא יִתְבָּרַךְ סָתוּם וְנֶעְלָם מִצַּד עַצְמוֹ וְנִגְלֶה מִצַּד פְּעֻלּוֹתָיו כַּיָּדוּעַ. וְצָרִיךְ לְהַמְשִׁיךְ יְדִיעָתוֹ יִתְבָּרַךְ מֵהַהֶעְלֵם אֶל הַגִּלּוּי בִּבְחִינַת נָהָר הַיּוֹצֵא מֵעֵדֶן וְכוּ', כִּי עֵדֶן עַיִן לֹא רָאֲתָה וְכוּ', שֶׁזֶּהוּ בְּחִינַת סָתוּם וְנֶעְלָם, וְזֶה בְּחִינַת 'הוּא' בְּחִינַת הַעְלָמָה וּמִשָּׁם צְרִיכִין לְהַמְשִׁיךְ הַמְקוֹר מַיִם חַיִּים, בְּחִינַת הַנָּהָר הַיּוֹצֵא מֵעֵדֶן, דְּהַיְנוּ בְּחִינַת הַמְשָׁכַת הַדַּעַת עַד שֶׁיִּתְגַּדֵּל הַדַּעַת, עַד שֶׁיַּכִּיר אוֹתוֹ יִתְבָּרַךְ כְּאִלּוּ הוּא רוֹאֶה אוֹתוֹ יִתְבָּרַךְ בְּעֵינָיו בִּבְחִינַת 'הִנֵּה אֱלֹקֵינוּ זֶה קִוִּינוּ לוֹ' וְכוּ', כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, עֲתִידִין צַדִּיקִים שֶׁיִּהְיוּ מַרְאִין בְּאֶצְבַּע זֶה ה'. וְזֶהוּ בְּחִינַת 'זֶה', בְּחִינַת 'זֶה ה' קִוִּינוּ לוֹ', כַּמּוּבָא זֶה הַפָּסוּק שָׁם בַּמִּדְרָשׁ הַנַּ"ל. וְזֶהוּ בְּחִינַת הַנָּהָר הַיּוֹצֵא מֵעֵדֶן, שֶׁהוּא הַדַּעַת שֶׁמַּמְשִׁיכִין מֵהַהֶעְלֵם אֶל הַגִּלּוּי. וְאַחַר כָּךְ צְרִיכִין לְהַמְשִׁיךְ הַדַּעַת יוֹתֵר עַד שֶׁיֵּדְעוּ אוֹתוֹ יִתְבָּרַךְ בִּבְחִינַת 'יֵשׁ' שֶׁיֵּדְעוּ בְּדַעַת וּבֶאֱמוּנָה שְׁלֵמָה שֶׁבְּכָל הַיֵּשׁוּת וּבְכָל הָאַרְבָּעָה יְסוֹדוֹת שֶׁהֵם כְּלַל כָּל הַדְּבָרִים שֶׁבָּעוֹלָם בְּכֻלָּם מְלֻבָּשׁ חִיּוּתוֹ וֶאֱלֹקוּתוֹ יִתְבָּרַךְ בְּחִינַת מְלֹא כָל הָאָרֶץ כְּבוֹדוֹ, שֶׁזֶּהוּ בְּחִינַת שֶׁנִּמְשָׁךְ הַנָּהָר לְהַשְׁקוֹת אֶת הַגָּן וּמִשָּׁם יִפָּרֵד וְכוּ', שֶׁנֵּדַע וְנַאֲמִין שֶׁכָּל הָאַרְבָּעָה רָאשִׁים שֶׁהֵם כָּל הָאַרְבָּעָה יְסוֹדוֹת, שֶׁהֵם כְּלַל כָּל הָעוֹלָם וּמְלוֹאוֹ כֻּלָּם מַשְׁקֶה הַנָּהָר הַיּוֹצֵא מֵעֵדֶן שֶׁהוּא חָכְמָתוֹ יִתְבָּרַךְ, כִּי הוּא יִתְבָּרַךְ מְחַיֶּה אֶת כֻּלָּם וּמְלֻבָּשׁ בְּכֻלָּם וּבְכָל הַיֵּשׁוּת נֶעְלָם הוּא יִתְבָּרַךְ. וְזֶה נִזְכֶּה לֶעָתִיד בִּשְׁלֵמוּת שֶׁנֵּדַע וְנַכִּיר אוֹתוֹ יִתְבָּרַךְ בְּכָל הַבְּחִינוֹת בִּבְחִינַת הוּא וְזֶה וְיֵשׁ. וְזֶהוּ עִקַּר קִבּוּל שָֹכָר לֶעָתִיד, בְּחִינַת לְהַנְחִיל אֹהֲבַי יֵשׁ וְכוּ'. כִּי עַכְשָׁו אֵין יוֹדְעִין זֹאת כִּי אִם בֶּאֱמוּנָה, אֲבָל לֶעָתִיד נִזְכֶּה לָדַעַת כָּל זֶה בְּדַעַת שָׁלֵם וְזֶהוּ עִקַּר הַקִּבּוּל שָֹכָר כַּנַּ"ל:
<h3>אות יב</h3>
וְזֶהוּ 'חָטְאוּ בְּכִפְלַיִם וְלָקוּ בְּכִפְלַיִם וּמִתְנַחֲמִין בְּכִפְלַיִם'. 'חָטְאוּ בְּכִפְלַיִם', כִּי עַל יְדֵי שֶׁפָּגְמוּ בִּכְבוֹד הַצַּדִּיק חָטְאוּ בְּכִפְלַיִם, כִּי פָּגְמוּ שְׁנֵי פְּגָמִים, כִּי פָּגְמוּ בִּבְחִינַת רֹאשׁ וּבִבְחִינַת בַּיִת שֶׁגָּרְמוּ שֶׁנִּסְתַּלֵּק הָרֹאשׁ, שֶׁהוּא הַצַּדִּיק, שֶׁהוּא הַמֹּחִין. וְגָרְמוּ שֶׁנֶּחֱרַב הַבַּיִת, דְּהַיְנוּ הַבֵּית הַמִּקְדָּשׁ. וְכֵן אֵצֶל כָּל אֶחָד בִּפְרָטִיּוּת כְּפִי הַפְּגָם שֶׁפּוֹגֵם בִּכְבוֹד הַצַּדִּיק כְּמוֹ כֵן גּוֹרֵם שְׁנֵי פְּגָמִים, דְּהַיְנוּ הַפְּגָם שֶׁפּוֹגֵם בִּכְבוֹד הַצַּדִּיק בְּעַצְמוֹ, שֶׁזֶּהוּ בְּחִינַת פְּגָם בְּהָרֹאשׁ. וְגַם גּוֹרֵם פְּגָם גָּדוֹל בְּעַצְמוֹ, דְּהַיְנוּ בְּכָל הָאַרְבָּעָה יְסוֹדוֹת שֶׁלּוֹ שֶׁהֵם כְּלַל כָּל הַמִּדּוֹת, כִּי אֵינוֹ זוֹכֶה לְתַקֵּן וּלְבָרֵר הַמִּדּוֹת שֶׁלּוֹ שֶׁל כָּל הָאַרְבָּעָה יְסוֹדוֹת מֵאַחַר שֶׁפָּגַם בִּכְבוֹד הַצַּדִּיק שֶׁמִּמֶּנּוּ עִקַּר הַתִּקּוּן כַּנַּ"ל. וְזֶה בְּחִינַת פְּגַם הַבַּיִת, כִּי כְּלַל הָעוֹלָם, כְּלַל הָאַרְבָּעָה יְסוֹדוֹת הֵם בִּבְחִינַת בַּיִת נֶגֶד הַצַּדִּיק שֶׁהוּא בְּחִינַת רֹאשׁ, כַּמּוּבָן בְּהַתּוֹרָה הַנַּ"ל. נִמְצָא, שֶׁבָּזֶה שֶׁפָּגְמוּ בִּכְבוֹד הַצַּדִּיק חָטְאוּ בְּכִפְלַיִם כַּנַּ"ל. וְזֶהוּ וְלָקוּ בְּכִפְלַיִם, כִּי גָּרְמוּ הִתְגַּבְּרוּת הַמְאוֹרֵי אֵשׁ, חַס וְשָׁלוֹם, שֶׁהֵם בְּחִינַת הָרֹאשׁ כָּל חוּצוֹת וְעַל יְדֵי זֶה בָּאִים חֳלָאִים, חַס וְשָׁלוֹם, שֶׁאֵין מוֹעִיל לָהֶם כִּי אִם שְׁמוֹת הַחִיצוֹנִים, חַס וְשָׁלוֹם, כְּמוֹ שֶׁמּוּבָא שָׁם בְּהַתּוֹרָה הַנַּ"ל. וְזֶהוּ וְלָקוּ בְּכִפְלַיִם, דְּהַיְנוּ הִתְגַּבְּרוּת הָרֹאשׁ כָּל חוּצוֹת בְּחִינַת מְאוֹרֵי אֵשׁ וְזֶהוּ מַכָּה אַחַת. וּמַכָּה שְׁנִיָּה מַה שֶּׁבָּאִים, חַס וְשָׁלוֹם חֳלָאִים מְשֻׁנִּים, רַחֲמָנָא לִצְלָן כַּנַּ"ל, כִּי נִתְקַלְקְלוּ הָאַרְבָּעָה יְסוֹדוֹת שֶׁעַל יְדֵי זֶה בָּאִים חֳלָאִים מְשֻׁנִּים, רַחֲמָנָא לִצְלָן, וְזֶהוּ לָקוּ בְּכִפְלַיִם. וּמִתְנַחֲמִים בְּכִפְלַיִם, כִּי עַל יְדֵי שֶׁמִּתְאַבְּלִין עַל חֻרְבַּן בֵּית הַמִּקְדָּשׁ זוֹכִין לָשֹוּם לַאֲבֵלֵי צִיּוֹן פְּאֵר תַּחַת אֵפֶר, דְּהַיְנוּ לֹא דַּי שֶׁיַּחְזְרוּ הַמְאוֹרֵי אוֹר לִמְקוֹמָן וּמַעֲלָתָן, אַף גַּם נִזְכֶּה שֶׁהַמְאוֹרֵי אֵשׁ, שֶׁהֵם בְּחִינַת אֵפֶר, יִתְהַפְּכוּ אֶל הַקְּדֻשָּׁה וְיִהְיוּ נַעֲשִֹים מִמְּאוֹרֵי אֵשׁ, בְּחִינַת מְאוֹרֵי אוֹר, כִּי גַּם הָרֹאשׁ כָּל חוּצוֹת יָשׁוּבוּ אֶל ה' וְיִהְיוּ מֶרְכָּבָה אֶל הַקְּדֻשָּׁה וְיִתְהַפְּכוּ לִבְחִינַת מְאוֹרֵי אוֹר וְאָז יַעֲלוּ כָּל הַנִּיצוֹצוֹת הַקְּדוֹשׁוֹת וְכָל הַנְּפָשׁוֹת שֶׁהָיוּ בִּבְחִינַת תִּשְׁתַּפֵּכְנָה אַבְנֵי קֹדֶשׁ בְּרֹאשׁ כָּל חוּצוֹת, כֻּלָּם יִתְהַפְּכוּ וְיָשׁוּבוּ אֶל הַקְּדֻשָּׁה וְיִתְקָרְבוּ וְיֻכְלְלוּ כֻּלָּם בָּהָרֹאשׁ בַּיִת וְיִתְתַּקְּנוּ כֻּלָּם וְזֶהוּ בְּחִינַת וּמִתְנַחֲמִין בְּכִפְלַיִם, בְּחִינַת נַחֲמוּ נַחֲמוּ וְכוּ', כִּי גַּם הֵם הַמְאוֹרֵי אֵשׁ יִתְהַפְּכוּ לִמְאוֹרֵי אוֹר וְכַנַּ"ל:
<h3>אות יג</h3>
הַכְּלָל, שֶׁעִקַּר הִתְרַחֲקוּת יִשְֹרָאֵל מֵאֲבִיהֶם שֶׁבַּשָּׁמַיִם וְעִקַּר כְּלַל כָּל הַפְּגָמִים וַאֲרִיכַת הַגָּלוּת הוּא עַל יְדֵי הַפְּגָם שֶׁפּוֹגְמִין בִּכְבוֹד הַצַּדִּיק הָאֱמֶת, שֶׁהוּא בְּחִינַת הָרֹאשׁ בַּיִת וּמִתְגַּבְּרִין הַמַּנְהִיגִים שֶׁל שֶׁקֶר, שֶׁהֵם בְּחִינַת רֹאשׁ כָּל חוּצוֹת וְכוּ'. וְהַתִּקּוּן לָזֶה לָקוּם בַּחֲצוֹת לַיְלָה וּלְהִתְאַבֵּל מְאֹד עַל חֻרְבַּן בֵּית הַמִּקְדָּשׁ, הַיְנוּ עַל חֲטָאֵינוּ שֶׁגָּרְמוּ הַחֻרְבָּן אוֹ שֶׁמְּעַכְּבִין בִּנְיַן בֵּית הַמִּקְדָּשׁ וְעַל יְדֵי זֶה נִזְכֶּה לָשֹוּם לַאֲבֵלֵי צִיּוֹן פְּאֵר תַּחַת אֵפֶר, כְּמוֹ שֶׁמּוּבָא שָׁם. וְזֶהוּ "בְּרֵאשִׁית בָּרָא אֱלֹהִים אֶת הַשָּׁמַיִם וְאֶת הָאָרֶץ", 'בְּרֵאשִׁית' הוּא רֹאשׁ בַּיִת, כְּמוֹ שֶׁמְּבֹאָר שָׁם. עַל יְדֵי זֶה בָּרָא אֱלֹהִים אֶת הַשָּׁמַיִם וְאֶת הָאָרֶץ, שֶׁהֵם כְּלַל הָעוֹלָם שֶׁכָּלוּל מֵאַרְבָּעָה יְסוֹדוֹת, שֶׁכֻּלָּם נִבְרְאוּ וּמִתְקַיְּמִים עַל יְדֵי הַצַּדִּיק שֶׁהוּא בְּחִינַת הָרֹאשׁ בַּיִת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק, "בּוֹרַאֲךָ יַעֲקֹב" = עוֹלָמִי עוֹלָמִי מִי בְּרָאֲךָ יַעֲקֹב בְּרָאֲךָ וְכוּ'". וְזֶהוּ, "וְהָאָרֶץ הָיְתָה תֹהוּ וָבֹהוּ וְחֹשֶׁךְ עַל פְּנֵי תְהוֹם". זֶה בְּחִינַת הָאַרְבַּע מַלְכֻיּוֹת שֶׁהֵם כְּלַל כָּל הַגָּלֻיּוֹת, כְּמוֹ שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה, 'תֹהוּ' זוֹ מַלְכוּת בָּבֶל וְכוּ', הַיְנוּ בְּחִינַת פְּגַם הָאַרְבָּעָה יְסוֹדוֹת שֶׁמֵּהֶם יוֹנְקִים הָאַרְבַּע מַלְכֻיּוֹת, שֶׁהֵם בְּחִינַת אַרְבָּעָה אֲבוֹת נְזִיקִין שֶׁנִּמְשָׁךְ עַל יְדֵי שֶׁפּוֹגְמִין, חַס וְשָׁלוֹם, בִּכְבוֹד הַצַּדִּיק שֶׁהוּא הָרֹאשׁ בַּיִת וְכַנַּ"ל. "וְרוּחַ אֱלֹהִים מְרַחֶפֶת עַל פְּנֵי הַמָּיִם", 'רוּחַ אֱלֹהִים', דָּא רוּחוֹ שֶׁל מָשִׁיחַ, שֶׁהוּא יְתַקֵּן הַכֹּל, כִּי הוּא הָרֹאשׁ בַּיִת אֲמִתִּי וְכָל יִשְֹרָאֵל יַכִּירוּ אוֹתוֹ וְיַאֲמִינוּ בּוֹ. וְהָרֹאשׁ כָּל חוּצוֹת יִכָּנַע וְיִתְבַּטֵּל לְפָנָיו, אַךְ עַל יְדֵי מָה נִזְכֶּה לָזֶה עַל יְדֵי הַבְּכִיָּה וְהַדְּמָעוֹת שֶׁבּוֹכִין וּמִתְאַבְּלִין עַל חֻרְבַּן בֵּית הַמִּקְדָּשׁ. וְזֶהוּ בְּחִינַת וְרוּחַ אֱלֹהִים דָּא רוּחוֹ שֶׁל מָשִׁיחַ מְרַחֶפֶת עַל פְּנֵי הַמָּיִם, בְּחִינַת שִׁפְכִי כַּמַּיִם לִבֵּךְ וְכוּ' בְּחִינַת עַל אֵלֶּה אֲנִי בוֹכִיָּה עֵינִי עֵינִי יֹרְדָה מַיִם כִּי רָחַק מִמֶּנִּי מְנַחֵם מֵשִׁיב נַפְשִׁי וְכוּ'. שֶׁצְּרִיכִין לִבְכּוֹת מְאֹד וּלְהוֹרִיד דְּמָעוֹת כַּמַּיִם עַל כִּי רָחַק מִמֶּנּוּ מְנַחֵם שֶׁהוּא הַצַּדִּיק הָאֱמֶת וְכַנַּ"ל, וְעַל יְדֵי זֶה נִזְכֶּה לְרוּחוֹ שֶׁל מָשִׁיחַ שֶׁאָז יִתְקַיֵּם "לָשֹוּם לַאֲבֵלֵי צִיּוֹן פְּאֵר תַּחַת אֵפֶר". וְזֶהוּ 'וְרוּחַ אֱלֹהִים', שֶׁהוּא מָשִׁיחַ, 'מְרַחֶפֶת עַל פְּנֵי הַמָּיִם', הַיְנוּ עַל יְדֵי הַדְּמָעוֹת, בְּחִינַת עֵינִי עֵינִי יֹרְדָה מַיִם כַּנַּ"ל. וְעַל יְדֵי זֶה "וַיֹּאמֶר אֱלֹהִים יְהִי אוֹר וַיְהִי אוֹר", זֶהוּ בְּחִינַת הִתְגַּבְּרוּת מְאוֹרֵי אוֹר שֶׁנִּכְנָעִין מְאוֹרֵי אֵשׁ, שֶׁהֵם בְּחִינַת תֹהוּ וָבֹהוּ וְחֹשֶׁךְ וּתְהוֹם. וּמִתְגַּבְּרִין הַמְאוֹרֵי אוֹר, שֶׁהֵם בְּחִינַת הַמֹּחִין, בְּחִינַת תִּקּוּן הָאַרְבָּעָה יְסוֹדוֹת וְכוּ', בְּחִינַת שֵׁם ה' וְכַנַּ"ל בָּרוּךְ ה' לְעוֹלָם אָמֵן וְאָמֵן: הֲלָכָה ה' בְּהִלְכוֹת שֻׁתָּפִים בְּקַרְקַע הֲלָכָה ה': עַל פִּי הַתּוֹרָה "כִּי מְרַחֲמָם יְנַהֲגֵם":
<h2>שתפין א:</h2>
<h3>אות יג</h3>
הַשֻּׁתָּפִין חוֹלְקִין בְּשָׁוֶה אֲפִלּוּ הִנִּיחַ אֶחָד מֵאָה וְהַשֵּׁנִי מָאתַיִם וְהַשְּׁלִישִׁי שְׁלֹשׁ מֵאוֹת חוֹלְקִין הָרֶוַח בְּשָׁוֶה וְלֹא לְפִי הַמָּמוֹן: עַל פִּי מַה שֶּׁכָּתַב רַבֵּנוּ (סִימָן סט) וּמוּבָא לְעֵיל כַּמָּה פְּעָמִים שֶׁשֹּׁרֶשׁ הַנְּפָשׁוֹת בַּעֲשִׁירוּת וְכוּ', עַיֵּן שָׁם: וְעַל כֵּן הַשֻּׁתָּפִין כְּשֶׁנִּשְׁתַּתְּפִין יַחַד בְּמָמוֹנָם אֲזַי נִתְחַבְּרִים וְנִתְאַחֲדִים יַחַד כְּמוֹ הָאַחִין, כִּי כְּשֶׁנִּשְׁתַּתְּפִין נַעֲשֶֹה מָמוֹנָם אֶחָד וּכְשֶׁנִּתְאַחֲדוּ וְנִתְחַבְּרוּ בְּמָמוֹנָם אֲזַי נִתְאַחֲדִין בְּנַפְשׁוֹתָם, כִּי שֹׁרֶשׁ הַנֶּפֶשׁ בְּהָעֲשִׁירוּת כַּנַּ"ל. נִמְצָא, שֶׁהֵם כְּאַחִין מַמָּשׁ, כִּי הַקְרָבַת הָאַחִין מִצַּד נַפְשׁוֹתָם שֶׁיּוֹנְקִים מֵאִילָן אֶחָד, כְּמוֹ כֵן הַשֻּׁתָּפִין בְּמָמוֹנָם נִתְחַבְּרִין וְנַעֲשִֹין אִילָן אֶחָד, כִּי עַנְפֵי הָאִילָנוֹת הֵם הָעֲשִׁירוּת שֶׁבָּהֶם תְּלוּיִים הַנְּפָשׁוֹת וּכְשֶׁנִּתְחַבְּרִים בְּמָמוֹנָם נִמְצָא שֶׁנִּתְחַבְּרִין עֲנָפִים שֶׁל אִילָנוֹת נִפְרָדִין וְנַעֲשֶֹה מֵהֶם אַחְדוּת. וְזֶה שֶׁרָגִיל בְּדִבְרֵי רַבּוֹתֵינוּ זִכְרוֹנָם לִבְרָכָה עַל פִּי הָרֹב לוֹמַר הָאַחִין הַשֻּׁתָּפִין, כִּי כָּל הַשֻּׁתָּפִין הֵם כְּאַחִין מַמָּשׁ מִצַּד נַפְשׁוֹתָם שֶׁנִּתְחַבְּרִין עַל יְדֵי הַמָּמוֹן כַּנַּ"ל. וְעַל כֵּן יָפֶה תִּקְּנוּ רַבּוֹתֵינוּ זִכְרוֹנָם לִבְרָכָה שֶׁיַּחֲלֹקוּ בְּשָׁוֶה, כִּי מֵאַחַר שֶׁנִּשְׁתַּתְּפוּ נִתְאַחֲדוּ וְכֻלָּם יוֹנְקִים מִמָּקוֹם אֶחָד עַכְשָׁו עַל יְדֵי הַהִתְחַבְּרוּת, כִּי נִתְחַבְּרִין וְנִתְאַחֲדִין מַמָּשׁ כַּנַּ"ל. וְעַל כֵּן כֻּלָּם שָׁוִין כְּמוֹ הָאַחִין שֶׁיּוֹנְקִים מִמָּקוֹם אֶחָד וְעַל כֵּן חוֹלְקִין הַיְרֻשָּׁה בְּשָׁוֶה. כְּמוֹ כֵן הֵם כְּאַחִין מַמָּשׁ וְיוֹנְקִים מִמָּקוֹם אֶחָד עַל כֵּן חוֹלְקִין בְּשָׁוֶה. וְאַף שֶׁבְּוַדַּאי אֵין יְנִיקַת כָּל אֶחָד וְאֶחָד בְּשָׁוֶה, אַדְּרַבָּא, מֵחֲמַת זֶה תִּקְּנוּ שֶׁיַּחֲלֹקוּ בְּשָׁוֶה, כִּי אֵין הַיְנִיקָה מִשְׁתַּנֵּית לְפִי סַךְ הַמָּמוֹן, רַק לְפִי הַכֹּחַ וְהַטֶּבַע וְהַסְּגֻלָּה שֶׁל הָעֲנָפִים, דְּהַיְנוּ הַמָּמוֹן, אֲבָל לֹא לְפִי הַסַּךְ וּכְעֵין מַה שֶׁבֵּאֵר רַבֵּנוּ בְּעִנְיַן הַפֵּרוֹת שֶׁהֵם הַבָּנִים שֶׁאֵינָם לְפִי סַךְ הַמָּמוֹן רַק לְפִי סְגֻלַּת הָעֲנָפִים, כִּי יֵשׁ עֲנָפִים שֶׁאֵינָם עוֹלִים רַק עֲשָֹרָה זְהוּבִים וְאַף עַל פִּי כֵן תְּלוּיִים בָּהֶם בָּנִים הַרְבֵּה וְכֵן לְהֵפֶךְ, עַיֵּן שָׁם הֵיטֵב דְּבָרִים אֵלּוּ בַּמַּאֲמָר גְּזֵלָה. כְּמוֹ כֵן לְעִנְיַן הוֹלָדוֹת פֵּרוֹת הָרֶוַח לְהַרְוִיחַ בְּהַמָּמוֹן בְּוַדַּאי אֵינוֹ תָּלוּי לְפִי סַךְ הַמָּמוֹן רַק לְפִי סְגֻלַּת הָעֲנָפִים כַּנַּ"ל. וּכְמוֹ שֶׁאָנוּ רוֹאִין בְּחוּשׁ שֶׁיֵּשׁ אֶחָד מַרְוִיחַ בְּמֵאָה זְהוּבִים יוֹתֵר מִמַּה שֶּׁאַחֵר מַרְוִיחַ בְּאֶלֶף וְהַכֹּל לְפִי סְגֻלַּת וְטֶבַע הָעֲנָפִים. וְעַל כֵּן אֵלּוּ שֶׁנִּשְׁתַּתְּפוּ יַחַד וְיוֹנְקִים מִמָּקוֹם אֶחָד כַּנַּ"ל אִם הָיִינוּ רוֹצִים לַעֲשֹוֹת הַחֲלֻקָּה בֵּינֵיהֶם כָּרָאוּי לִתֵּן לְכָל אֶחָד הַמַּגִּיעַ לוֹ חֶלְקוֹ כְּפִי יְנִיקָתוֹ אֵין הַדִּין הַזֶּה מָסוּר לְבֵית דִּין שֶׁלְּמַטָּה, כִּי בְּוַדַּאי אֵין יְנִיקָתָם שָׁוָה, אַךְ אֵין מִי שֶׁיֵּדַע זֹאת כִּי אִם יוֹדֵעַ תַּעֲלוּמוֹת וְעַל כֵּן תִּקְּנוּ רַבּוֹתֵינוּ זִכְרוֹנָם לִבְרָכָה הַשְׁוָאָה שֶׁיַּחֲלֹקוּ בְּשָׁוֶה חֵלֶק כְּחֵלֶק, כִּי אִי אֶפְשָׁר לִתֵּן לְכָל אֶחָד כְּפִי הַמַּגִּיעַ לוֹ בֶּאֱמֶת, כִּי אֵין מִי שֶׁיֵּדַע זֹאת כַּנַּ"ל. וּכְעֵין זֶה אִיתָא שָׁם בַּמַּאֲמָר הַנַּ"ל לְעִנְיַן יְרֻשַּׁת הָאָב שֶׁהָאַחִין חוֹלְקִין בְּשָׁוֶה הַיְרֻשָּׁה אַף שֶׁבֶּאֱמֶת בְּוַדַּאי אֵין יְנִיקָתָם שָׁוָה, עִם כָּל זֶה מֵאַחַר שֶׁאִי אֶפְשָׁר לְבֵית דִּין שֶׁלְּמַטָּה לֵידַע זֹאת צִוְּתָה הַתּוֹרָה שֶׁיַּחֲלֹקוּ בְּשָׁוֶה וְיוֹדֵעַ תַּעֲלוּמוֹת מְסַדֵּר אַחַר כָּךְ כָּרָאוּי שֶׁנּוֹטֵל מִזֶּה וְנוֹתֵן לָזֶה, עַיֵּן שָׁם. כְּמוֹ כֵן הוּא מַמָּשׁ בְּכָאן, כִּי הַשֻּׁתָּפִין הֵם כְּאַחִין מַמָּשׁ כַּנַּ"ל: וְעַל כֵּן אֵין הַשֻּׁתָּפוּת נִגְמָר בְּדִבּוּר רַק בְּקִנְיָן, דְהַיְּנוּ בְּאוֹתוֹ הַקִּנְיָן שֶׁגּוּף הַחֵפֶץ נִקְנָה וְנִמְכָּר מֵאֶחָד לְחַבֵרוֹ לְגַמְרֵי, אוֹתוֹ הַקִּנְיָן צְרִיכִין לְשֻׁתָּפוּת וְאִם לָאו אֵין הַשֻּׁתָּפוּת חָל, כְּמוֹ שֶׁפָּסְקוּ שָׁם בְּשׁוּלְחָן עָרוּךְ עַיֵּן שָׁם. כִּי עִקַּר הַשֻּׁתָּפוּת הוּא קִנְיָן וּמְכִירָה לְגַמְרֵי כִּי עִקַּר הַשֻּׁתָּפוּת שֶׁמָּמוֹן שֶׁל כָּל אֶחָד וְאֶחָד יוֹצֵא לְגַמְרֵי מֵרְשׁוּתוֹ וְנִכְנָס לִרְשׁוּת הַשֻּׁתָּפִין כִּי צְרִיכִין שֶׁיתְחַבְּרוּ וְיִתְאַחְדוּ מַמָשׁ כַּנַּ"ל. וְעַל כֵּן אַחַר שֶׁנִּשְׁתַּתְּפוּ וְנִתְחַבְּרוּ יָחַד כַּנַּ"ל חוֹלְקִין בְּשָׁוֶה כְּמוֹ הָאַחִין כַּנַּ"ל:
<h2>שתפין ב:</h2>
<h3>אות יג</h3>
אֵין הַשֻּׁתָּפוּת נִגְמָר בִּדְבָרִים אֶלָּא בְּקִנְיָן וְכָל דָּבָר לְפִי קִנְיָנוֹ מִתְקַיֵּם שִׁתּוּפוֹ וְכוּ':
<h3>אות א</h3>
עַל פִּי מַה שֶּׁמּוּבָא בַּמַּאֲמָר הַמַּתְחִיל תִּקְעוּ וְכוּ' (סִימָן יד( לְהַמְשִׁיךְ שָׁלוֹם בָּעוֹלָם צָרִיךְ לְהַעֲלוֹת אֶת הַכָּבוֹד לְשָׁרְשׁוֹ וְכוּ' וְאִי אֶפְשָׁר לְהַעֲלוֹת אֶת הַכָּבוֹד אֶלָּא עַל יְדֵי בַּעֲלֵי תְּשׁוּבָה וְגֵרִים. וּלְעוֹרֵר הַבַּעֲלֵי תְּשׁוּבָה וְגֵרִים הוּא עַל יְדֵי הַתּוֹרָה שֶׁמְּאִירִין לָהֶם אֶל הַמָּקוֹם שֶׁהֵם שָׁם. כִּי עַל יְדֵי הַתּוֹרָה מְאִירִין בְּשֹׁרֶשׁ הַנְּשָׁמוֹת שֶׁעָלוּ בַּמַּחֲשָׁבָה תְּחִלָּה וְעַל יְדֵי הִתְנוֹצְצוּת הַנְּשָׁמוֹת מְאִירִין וְנוֹלָדִין נִשְׁמוֹת הַבַּעֲלֵי תְּשׁוּבָה וְגֵרִים, עַיֵּן שָׁם כָּל זֶה הֵיטֵב, וְעַל יְדֵי זֶה נִתְגַּדֵּל כְּבוֹד ה' יִתְבָּרַךְ וְזוֹכִין לְשָׁלוֹם עַיֵּן שָׁם. וְגֵרִים שֶׁמִּתְגַּיְּרִין בָּאִין תַּחַת כַּנְפֵי הַקְּדֻשָּׁה בְּחִינַת כַּנְפֵי מִצְוָה, בְּחִינַת וְכִבַּדְתּוֹ כַּבְּדֵהוּ בִּכְסוּת נְקִיָּה, עַיֵּן שָׁם הֵיטֵב. וְאִיתָא שָׁם בַּסּוֹף שֶׁכְּשֶׁנִּמְשַׁךְ הַשָּׁלוֹם אֲזַי יִתְבַּטֵּל כָּל הַמַּשָּא וּמַתָּן מִן הָעוֹלָם, כִּי עִקַּר הַמַּשָּא וּמַתָּן הוּא עַל יְדֵי הַמַּחֲלֹקֶת, כִּי אִי אֶפְשָׁר שֶׁיִּהְיֶה רְצוֹן הַמּוֹכֵר וְהַקּוֹנֶה בְּשָׁוֶה וְכוּ' בִּבְחִינַת וַיְהִי רִיב בֵּין רֹעֵי מִקְנֵה אַבְרָם וּבֵין רֹעֵי מִקְנֵה לוֹט וְהַכְּנַעֲנִי אָז בָּאָרֶץ וְכוּ', עַיֵּן שָׁם. וְלֶעָתִיד שֶׁיִּתְגַּדֵּל הַשָּׁלוֹם יִתְבַּטֵּל הַמַּשָּא וּמַתָּן וְכוּ', עַיֵּן שָׁם כָּל זֶה הֵיטֵב:
<h3>אות ב</h3>
וְזֶה בְּחִינַת כָּל הַקִּנְיָנִים שֶׁצְּרִיכִין קִנְיָן דַּוְקָא לִגְמֹר הַמַּשָּא וּמַתָּן וְאֵין הַמִּקָּח נִגְמָר בִּדְבָרִים בִּלְבַד, כִּי מֵחֲמַת שֶׁהַמַּשָּא וּמַתָּן נִמְשָׁךְ מִמַּחֲלֹקֶת כַּנַּ"ל, מֵחֲמַת זֶה אִי אֶפְשָׁר לִסְמֹךְ עַל דְּבָרִים לְבַד, כִּי יָכוֹל לִהְיוֹת שֶׁיַּחֲזֹר הַקּוֹנֶה אוֹ הַמּוֹכֵר, כִּי הַחֲזָרָה זֶה בְּחִינַת מַחֲלֹקֶת שֶׁמִּשָּׁם עִקַּר אֲחִיזַת הַחֲזָרָה וְהַשֶּׁקֶר, כִּי אֱמֶת הוּא בְּחִינַת אַחְדוּת כַּמּוּבָא בְּמָקוֹם אַחֵר, בְּחִינַת שָׁלוֹם, כְּמוֹ שֶׁכָּתוּב, "הָאֱמֶת וְהַשָּׁלוֹם אֱהָבוּ". אֲבָל הַשֶּׁקֶר הוּא בְּחִינַת רִבּוּי, בְּחִינַת מַחֲלֹקֶת, כִּי בְּאֶחָד אֵין שַׁיָּךְ מַחֲלֹקֶת וְעִקַּר הַמַּחֲלֹקֶת הוּא בִּבְחִינַת רִבּוּי שֶׁהוּא בְּחִינַת שֶׁקֶר, כַּמְבֹאָר בְּמָקוֹם אַחֵר, כִּי זֶה שֶׁהוּא מְשַׁקֵּר וְחוֹזֵר מִדְּבָרָיו, זֶהוּ בְּעַצְמוֹ בְּחִינַת מַחֲלֹקֶת, שֶׁהוּא בְּחִינַת דֵּעָה שֶׁאֵינָהּ מְיֻשֶּׁבֶת, כִּי בִּתְחִלָּה נִתְרַצָּה עַל הַמִּקָּח וְאַחַר כָּךְ חוֹזֵר, נִמְצָא, שֶׁלִּבּוֹ חוֹלֵק בְּחִינַת מַחֲלֹקֶת, וּמֵחֲמַת שֶׁעִקַּר הַמַּשָּא וּמַתָּן נִמְשָׁךְ מִמַּחֲלֹקֶת עַל כֵּן אֵין לוֹ קִיּוּם בְּדִבּוּר לְבַד כִּי אִם בְּקִנְיָן, כִּי יָכוֹל לִהְיוֹת שֶׁיִּהְיֶה שִׁנּוּי וַחֲזָרָה, שֶׁזֶּהוּ בְּחִינַת מַחֲלֹקֶת, מֵאַחַר שֶׁעִקַּר הַמַּשָּא וּמַתָּן נִמְשָׁךְ מִבְּחִינַת מַחֲלֹקֶת כַּנַּ"ל. עַל כֵּן צְרִיכִין לַעֲשֹוֹת קִיּוּם לְהַמַּשָּא וּמַתָּן, דְּהַיְנוּ עַל יְדֵי קִנְיַן סוּדָר שֶׁעַל יָדוֹ רֹב הַקִּנְיָנִים, כִּי עִקַּר קִיּוּם וְתִקּוּן הַמַּשָּא וּמַתָּן הוּא עַל יְדֵי בְּחִינַת הַמְשָׁכַת שָׁלוֹם, כִּי כָּל זְמַן שֶׁיֵּשׁ מַחֲלֹקֶת יֵשׁ מַשָּא וּמַתָּן כַּנַּ"ל, אֲבָל בֶּאֱמֶת הַמַּשָּא וּמַתָּן בְּעַצְמוֹ כְּשֶׁזּוֹכִין לַעֲשֹוֹתוֹ כְּתִקּוּנוֹ הוּא תִּקּוּן גָּדוֹל וְהוּא בְּעַצְמוֹ תִּקּוּן הַמַּחֲלֹקֶת, כִּי זֶה עִקַּר בְּחִינַת הַמַּשָּא וּמַתָּן לְתַקֵּן הַמַּחֲלֹקֶת שֶׁמִּשָּׁם נִמְשָׁךְ שֶׁצְּרִיכִין לַעֲשֹוֹת דַּיְקָא מַשָּא וּמַתָּן, אֲבָל עַל יְדֵי הַמַּשָּא וּמַתָּן בְּעַצְמוֹ מְתַקְּנִין אֶת בְּחִינַת הַמַּחֲלֹקֶת, כִּי עַל יְדֵי הַמַּשָּא וּמַתָּן מַמְשִׁיכִין שָׁלוֹם, כִּי עֲשִֹיַּת הַמַּשָּא וּמַתָּן בִּקְדֻשָּׁה כָּרָאוּי הוּא מַמָּשׁ בְּחִינַת עֲשִֹיַּת גֵּרִים שֶׁעַל יָדָם נִתְגַּדֵּל כְּבוֹד ה' יִתְבָּרַךְ, שֶׁעַל יְדֵי זֶה נִמְשָׁךְ שָׁלוֹם, כִּי כְּבָר מְבֹאָר וְיָדוּעַ שֶׁיֵּשׁ נִיצוֹצוֹת קְדוֹשׁוֹת בְּכָל דָּבָר שֶׁצְּרִיכִין לְהַעֲלוֹתָם עַל יְדֵי הַמַּשָּא וּמַתָּן, כַּמְבֹאָר בְּדִבְרֵי רַבֵּנוּ זִכְרוֹנוֹ לִבְרָכָה כַּמָּה פְּעָמִים, שֶׁעַל יְדֵי הַמַּשָּא וּמַתָּן מַעֲלִין הַנִּיצוֹצוֹת וְאֵלּוּ הַנִּיצוֹצוֹת הֵם בְּחִינַת נְשָׁמוֹת קְדוֹשׁוֹת שֶׁנָּפְלוּ. וּכְשֶׁמַּעֲלִין אוֹתָן וּמְבָרְרִין אוֹתָן עַל יְדֵי הַמַּשָּא וּמַתָּן, זֶה בְּחִינַת גֵּרִים מַמָּשׁ, כִּי חוֹזְרִין מֵהַקְּלִפָּה אֶל הַקְּדֻשָּׁה, שֶׁזֶּהוּ מַמָּשׁ בְּחִינַת גֵּרִים. וְגֵרִים שֶׁמִּתְגַּיְּרִין בָּאִים תַּחַת כַּנְפֵי הַקְּדֻשָּׁה בְּחִינַת כַּנְפֵי מִצְוָה כְּסוּת נְקִיָּה כַּנַּ"ל. וְזֶה בְּחִינַת קִנְיַן סוּדָר שֶׁמַּעֲלִין אֶת הַנְּשָׁמוֹת וְהַנִּיצוֹצוֹת שֶׁבְּהַמַּשָּא וּמַתָּן שֶׁהֵן בְּחִינַת גֵּרִים, מַעֲלִין אוֹתָן אֶל כַּנְפֵי הַקְּדֻשָּׁה, שֶׁהֵם בְּחִינַת כְּנַף הַבְּגָדִים שֶׁבָּהֶם קוֹנִין בְּקִנְיַן סוּדָר וְעַל יְדֵי זֶה נִתְגַּדֵּל כְּבוֹד ה' יִתְבָּרַךְ כַּנַּ"ל וְעַל יְדֵי זֶה נַעֲשֶֹה שָׁלוֹם כַּנַּ"ל וְעַל יְדֵי הַשָּׁלוֹם מְתַקְּנִין אֶת הַמַּחֲלֹקֶת. נִמְצָא, שֶׁעַל יְדֵי מַשָּא וּמַתָּן שֶׁנִּמְשָׁךְ מִבְּחִינַת מַחֲלֹקֶת, עַל יְדֵי זֶה בְּעַצְמוֹ מְתַקְּנִין אֶת הַמַּחֲלֹקֶת וְנַעֲשֶֹה שָׁלוֹם וְעַל כֵּן אַחַר הַקִּנְיַן סוּדָר שׁוּב אֵין יְכוֹלִים לַחֲזֹר בָּהֶם, כִּי עַל יְדֵי הַקִּנְיָן, שֶׁהוּא בְּחִינַת עֲלִיַּת הַנִּיצוֹצוֹת שֶׁבַּמַּשָּא וּמַתָּן, שֶׁהוּא בְּחִינַת גֵּרִים, אֶל כַּנְפֵי הַבְּגָדִים, שֶׁהֵם בְּחִינַת כָּבוֹד כַּנַּ"ל, עַל יְדֵי זֶה נִמְשָׁךְ שָׁלוֹם כַּנַּ"ל וּכְשֶׁנִּמְשָׁךְ שָׁלוֹם וְנִתְבַּטֵּל הַמַּחֲלֹקֶת שׁוּב אֵין שׁוּם חֲזָרָה וְשִׁנּוּי, כִּי עִקַּר הַחֲזָרָה וְהַשִּׁנּוּי הוּא מִבְּחִינַת מַחֲלֹקֶת, שֶׁהוּא בְּחִינַת שֶׁקֶר כַּנַּ"ל, אֲבָל כְּשֶׁנִּמְשָׁךְ שָׁלוֹם נִתְבַּטֵּל הַשֶּׁקֶר וְהַחֲזָרָה, כִּי שָׁלוֹם הוּא בְּחִינַת אֱמֶת כַּנַּ"ל וְעַל כֵּן אִי אֶפְשָׁר לַחֲזֹר אַחַר הַקִּנְיַן סוּדָר כַּנַּ"ל:
<h3>אות ג</h3>
כִּי בֶּאֱמֶת הַמַּשָּא וּמַתָּן שֶׁבִּקְדֻשָּׁה הוּא בְּחִינַת עֲשִֹיַּת גֵּרִים מַמָּשׁ כַּנַּ"ל וְעַל כֵּן צְרִיכִין לְקַשֵּׁר אֶת הַמַּשָּא וּמַתָּן אֶל הַתּוֹרָה, כַּמְבֹאָר בְּדִבְרֵי רַבֵּנוּ זִכְרוֹנוֹ לִבְרָכָה בְּמָקוֹם אַחֵר (סִימָן ר"פ). וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, טוֹב תּוֹרָה עִם דֶּרֶךְ אֶרֶץ וְכוּ'. כִּי אִי אֶפְשָׁר לַעֲשֹוֹת גֵּרִים כִּי אִם עַל יְדֵי הַתּוֹרָה, שֶׁעַל יְדֵי זֶה מְאִירִין וּמִתְנוֹצְצִין שָׁרְשֵׁי הַנְּשָׁמוֹת וּמִתְנוֹצְצִין זֶה לָזֶה, וְעַל יְדֵי זֶה נוֹלָדִים הַגֵּרִים, כַּמְבֹאָר שָׁם בַּמַּאֲמָר הַנַּ"ל. וְעַל כֵּן צְרִיכִין לְקַשֵּׁר הַמַּשָּא וּמַתָּן אֶל הַתּוֹרָה כְּדֵי שֶׁיּוּכַל לַעֲשֹוֹת גֵּרִים עַל יְדֵי הַמַּשָּא וּמַתָּן כַּנַּ"ל. וְזֶהוּ בְּחִינַת יִשָּשֹכָר וּזְבוּלוּן, כִּי עַל יְדֵי שֶׁיִּשָּשֹכָר עָסַק בַּתּוֹרָה, עַל יְדֵי זֶה הָיָה כֹּחַ לִזְבוּלוּן לַעֲשֹוֹת מַשָּא וּמַתָּן וּלְבָרֵר הַנִּיצוֹצוֹת, שֶׁזֶּהוּ בְּחִינַת גֵּרִים, שֶׁהֵם נַעֲשִֹין עַל יְדֵי הַתּוֹרָה כַּנַּ"ל. וְזֶהוּ שֶׁכָּתוּב, "שְֹמַח זְבוּלֻן בְּצֵאתֶךָ וְיִשָּשֹכָר בְּאָהֳלֶךָ, עַמִּים הַר יִקְרָאוּ וְכוּ'". וּפֵרֵשׁ רַשִּׁ"י, עַל יְדֵי סְחוֹרָתוֹ שֶׁל זְבוּלוּן בָּאִים גֵּרִים וּמִתְגַּיְּרִין, כִּי הַמַּשָּא וּמַתָּן הוּא בְּחִינַת עֲשִֹיַּת גֵּרִים מַמָּשׁ וְזֶה דַּיְקָא עַל יְדֵי שֶׁנִּתְקַשֵּׁר זְבוּלוּן לְיִשָּשֹכָר שֶׁעָסַק בַּתּוֹרָה, כִּי עַל יְדֵי תּוֹרָתוֹ שֶׁל יִשָּשֹכָר הָיָה כֹּחַ לִזְבוּלוּן לַעֲשֹוֹת גֵּרִים עַל יְדֵי הַמַּשָּא וּמַתָּן בְּחִינַת שְֹמַח זְבוּלֻן וְכוּ' וְיִשָּשֹכָר וְכוּ', 'עַמִּים הַר יִקְרָאוּ', הַיְנוּ גֵּרִים כַּנַּ"ל. וְזֶהוּ "טוֹב תּוֹרָה עִם דֶּרֶךְ אֶרֶץ שֶׁיְּגִיעַת שְׁנֵיהֶם מְשַׁכַּחַת עָוֹן" דְּהַיְנוּ בְּחִינַת גֵּרִים וּבַעֲלֵי תְּשׁוּבָה שֶׁנִּשְׁכָּח וְנִתְבַּטֵּל הֶעָווֹן וְהַקְּלִפָּה וְחוֹזְרִים הַנִּיצוֹצוֹת אֶל הַקְּדֻשָּׁה וְזֶה דַּיְקָא עַל יְדֵי הַתּוֹרָה עִם הַדֶּרֶךְ אֶרֶץ. שֶׁעַל יְדֵי זֶה דַּיְקָא נַעֲשִֹין גֵּרִים כַּנַּ"ל:
<h3>אות ד</h3>
נִמְצָא, שֶׁעִקַּר תִּקּוּן הַמַּשָּא וּמַתָּן הוּא עַל יְדֵי בְּחִינַת הַמְשָׁכַת שָׁלוֹם כַּנַּ"ל וְזֶהוּ בְּחִינַת שֻׁתָּפוּת, כִּי זֶהוּ עִקַּר בְּחִינַת הַשֻּׁתָּפוּת, כִּי עִקַּר תִּקּוּן הַמַּשָּא וּמַתָּן שֶׁהוּא בְּחִינַת גֵּרִים, הוּא עַל יְדֵי הִתְנוֹצְצוּת הַנְּשָׁמוֹת, שֶׁהוּא בְּחִינַת זִוּוּג הַנְּשָׁמוֹת שֶׁעַל יְדֵי זֶה נוֹלָדִין נִשְׁמוֹת הַגֵּרִים כַּנַּ"ל. וְעַל כֵּן לִפְעָמִים אִי אֶפְשָׁר לְהָרִים וּלְהַעֲלוֹת הַמַּשָּא וּמַתָּן כִּי אִם עַל יְדֵי שֶׁמִּתְקַשְּׁרִים וּמִשְׁתַּתְּפִים יַחַד שְׁנַיִם אוֹ שְׁלֹשָׁה אֲנָשִׁים וְעַל יְדֵי שֻׁתָּפוּת שֶׁלָּהֶם מִתְקַשְּׁרִים גַּם נִשְׁמוֹתֵיהֶם וּמְאִירִין זֶה לָזֶה וְעַל יְדֵי זֶה יְכוֹלִים לְהָרִים בְּיוֹתֵר אֶת הַמַּשָּא וּמַתָּן שֶׁהוּא בְּחִינַת גֵּרִים, כִּי עִקַּר הַגֵּרִים נִתְהַוִּין עַל יְדֵי בְּחִינָה זוֹ כַּנַּ"ל. וְזֶה בְּחִינַת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה, מַזָּלָא דְּבֵי תְּרֵי עָדִיף. מַזָּל זֶה בְּחִינַת שֹׁרֶשׁ הַנְּשָׁמוֹת שֶׁבַּמַּחֲשָׁבָה תְּחִלָּה, בְּחִינַת וְנוֹזְלִים מִן לְבָנוֹן, מִן לְבוֹנָא דְּמֹחָא, שֶׁשָּׁם שֹׁרֶשׁ הַנְּשָׁמוֹת שֶׁבַּמַּחֲשָׁבָה תְּחִלָּה וְזֶה בְּחִינַת מַזָּל, וְזֶהוּ מַזָּלָא דְּבֵי תְּרֵי עָדִיף, מֵחֲמַת שֶׁמִּתְקַשְּׁרִים וּמִזְדַּוְּגִים יַחַד נִשְׁמוֹתֵיהֶם, שֶׁעַל יְדֵי זֶה נוֹלָדִים נִשְׁמוֹת הַגֵּרִים, שֶׁעִקַּר תִּקּוּן הַמַּשָּא וּמַתָּן עַל יְדֵי בְּחִינָה זוֹ כַּנַּ"ל וְעַל כֵּן צְרִיכִין קִנְיָן אֶל הַשֻּׁתָּפוּת כְּדֵי לְהַעֲלוֹת הַנִּיצוֹצוֹת שֶׁבְּהַמַּשָּא וּמַתָּן שֶׁמִּשְׁתַּתְּפִים עֲבוּרוֹ לִבְחִינַת כַּנְפֵי הַבְּגָדִים, שֶׁהֵם בְּחִינַת כָּבוֹד וְכוּ' כַּנַּ"ל, וְעַל יְדֵי זֶה מִתְקַיֵּם הַשֻּׁתָּפוּת. כִּי גַּם הַשֻּׁתָּפוּת שֶׁבְּמַשָּא וּמַתָּן, שֶׁהוּא בְּחִינַת הַמְשָׁכַת שָׁלוֹם כַּנַּ"ל, אִי אֶפְשָׁר לוֹ לְהִתְקַיֵּם כִּי אִם עַל יְדֵי הַקִּנְיַן סוּדָר, שֶׁהוּא בְּחִינַת עֲלִיַּת הַכָּבוֹד, שֶׁעַל יְדֵי זֶה נִמְשָׁךְ הַשָּׁלוֹם וְנִתְבַּטֵּל הַשֶּׁקֶר וְכוּ' כַּנַּ"ל. כִּי מֵאַחַר שֶׁהַשֻּׁתָּפוּת בִּשְׁבִיל מַשָּא וּמַתָּן שֶׁנִּמְשָׁךְ מִמַּחֲלֹקֶת אֵין לוֹ קִיּוּם בִּדְבָרִים בְּעָלְמָא, כִּי יָכוֹל לְהִתְבַּטֵּל הַשֻּׁתָּפוּת וּלְהִתְחַלֵּק מֵאַחַר שֶׁעִקַּר הַמַּשָּא וּמַתָּן נִמְשָׁךְ מִמַּחֲלֹקֶת וְכַנַּ"ל, עַל כֵּן צְרִיכִין לַעֲשֹוֹת קִנְיָן כְּמוֹ הַקִּנְיָן שֶׁל כָּל דָּבָר כְּשֶׁקּוֹנִין אוֹתוֹ, דְּהַיְנוּ קִנְיַן סוּדָר שֶׁהוּא עִקַּר הַקִּנְיָן בְּכָל הַדְּבָרִים, כִּי עַל יְדֵי זֶה נִתְגַּדֵּל הַכָּבוֹד כַּנַּ"ל וְנִמְשָׁךְ שָׁלוֹם וַאֲזַי אֵין שׁוּם חֲזָרָה כַּנַּ"ל, כִּי עִקַּר תִּקּוּן הַמַּשָּא וּמַתָּן עַל יְדֵי בְּחִינַת הַמְשָׁכַת שָׁלוֹם. וְזֶה עִקַּר הַשֻּׁתָּפוּת בִּשְׁבִיל לְהַמְשִׁיךְ שָׁלוֹם, שֶׁעִקַּר תִּקּוּן הַמַּשָּא וּמַתָּן עַל יְדֵי זֶה כַּנַּ"ל:
<h2>שתפין ג:</h2>
<h3>אות ד</h3>
אֵין הַשֻּׁתָּפוּת נִגְמָר בִּדְבָרִים אֶלָּא בְּקִנְיָן וְכוּ'.:
<h3>אות א</h3>
עַל פִּי הַתּוֹרָה הַמַּתְחִיל תִּקְעוּ בַחֹדֶשׁ שׁוֹפָר הַמְדַבֵּר מִתּוֹכָחָה בְּלִקּוּטֵי תִּנְיָנָא (סִימָן ח), עַיֵּן שָׁם. וְהַכְּלָל, שֶׁעַל יְדֵי הַתְּפִלָּה, בִּבְחִינַת דִּין שֶׁל הַבַּעַל כֹּחַ, מוֹצִיאִין מֵהַסִּטְרָא אָחֳרָא כָּל חִיּוּת הַקְּדֻשָּׁה שֶׁבָּלְעָה עִם כָּל עַצְמוּת חִיּוּתָהּ מַמָּשׁ, כִּי זֹאת הַתְּפִלָּה הַנַּ"ל עוֹמֶדֶת בְּבֵית הַבְּלִיעָה שֶׁלָּהּ עַד שֶׁהִיא מֻכְרַחַת לִתֵּן הֲקָאוֹת בִּבְחִינַת חַיִל בָּלַע וַיְקִאֶנּוּ וְכוּ'. וְזֶהוּ בְּחִינַת קְרִיעַת יַם סוּף, בְּחִינַת אַתָּה פוֹרַרְתָּ בְעָזְּךָ יָם שִׁבַּרְתָּ רָאשֵׁי תַנִּינִים עַל הַמָּיִם וְכוּ', עַיֵּן שָׁם כָּל הַמַּאֲמָר. וְעַל יְדֵי זֶה זוֹכִין לְקוֹל הַנִּגּוּן שֶׁיִּתְעַר לֶעָתִיד, שֶׁעַל יְדֵי זֶה זוֹכִין לִמְזוֹנָא דְּנִשְׁמְתָא וּמַכְנִיעִין מְזוֹנָא דְּגוּפָא שֶׁהוּא בְּחִינַת עֲקֵב דְּסִטְרָא אָחֳרָא בִּבְחִינַת וְיָדוֹ אֹחֶזֶת בַּעֲקֵב עֵשָֹו. עַיֵּן שָׁם כָּל זֶה הֵיטֵב:
<h3>אות ב</h3>
וְזֶה בְּחִינַת מַשָּא וּמַתָּן, כִּי עַל יְדֵי כָּל הַמַּשָּא וּמַתָּן מְבָרְרִין וּמוֹצִיאִין נִיצוֹצוֹת הַקְּדוֹשִׁים מֵעִמְקֵי הַקְּלִפּוֹת, כַּמְבֹאָר בְּדִבְרֵי רַבֵּנוּ זִכְרוֹנוֹ לִבְרָכָה בְּכַמָּה מְקוֹמוֹת. וְעַל כֵּן כָּל מִי שֶׁרוֹצֶה לַעֲשֹוֹת מַשָּא וּמַתָּן בִּקְדֻשָּׁה צָרִיךְ לְקַבֵּל כֹּחַ מֵהַתְּפִלָּה הַנַּ"ל שֶׁל הַבַּעַל כֹּחַ, שֶׁהִיא בִּבְחִינַת דִּין, שֶׁעַל יָדָהּ מוֹצִיאִין מֵהַסִּטְרָא אָחֳרָא כָּל הַנִּיצוֹצוֹת הַקְּדוֹשִׁים כַּנַּ"ל. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה (פְּסָחִים קיח), קָשִׁין מְזוֹנוֹתָיו שֶׁל אָדָם כִּקְרִיעַת יַם סוּף. כִּי לַעֲשֹוֹת מַשָּא וּמַתָּן וּלְהַמְשִׁיךְ פַּרְנָסָה הוּא קְרִיעַת יַם סוּף מַמָּשׁ, כִּי אִי אֶפְשָׁר לַעֲשֹוֹת מַשָּא וּמַתָּן וּלְהַמְשִׁיךְ פַּרְנָסָה כִּי אִם עַל יְדֵי מַטֵּה עֹז הַנַּ"ל שֶׁהוּא בְּחִינַת הַתְּפִלָּה שֶׁל הַבַּעַל כֹּחַ הַנַּ"ל, שֶׁהוּא בִּבְחִינַת דִּין, שֶׁעַל יְדֵי זֶה הָיָה קְרִיעַת יַם סוּף, בִּבְחִינַת אַתָּה פוֹרַרְתָּ בְעָזְּךָ יָם, כְּמוֹ שֶׁמְּבֹאָר שָׁם, עַיֵּן שָׁם. כִּי עִקַּר חֶסְרוֹן הַפַּרְנָסָה הוּא עַל יְדֵי פְּגַם הַבְּרִית כַּיָּדוּעַ, שֶׁזֶּהוּ בְּחִינַת חֵטְא אָדָם הָרִאשׁוֹן שֶׁנִּגְזַר עַל יְדֵי זֶה בְּעִצָּבוֹן תֹּאכֲלֶנָּה. כִּי בְּהַמַּשָּא וּמַתָּן וְהַפַּרְנָסָה יֵשׁ נִיצוֹצוֹת קְדוֹשִׁים גְּבוֹהִים מְאֹד וְעַל יְדֵי פְּגַם הַבְּרִית אֲזַי יוֹנֶקֶת הַסִּטְרָא אָחֳרָא מֵהֶם כַּנַּ"ל בְּהַתּוֹרָה הַנַּ"ל, וַאֲזַי קָשִׁין מְזוֹנוֹתָיו מְאֹד וְאִי אֶפְשָׁר לוֹ לְהַמְשִׁיךְ פַּרְנָסָה כִּי אִם עַל יְדֵי הַתְּפִלָּה הַנַּ"ל שֶׁהִיא בִּבְחִינַת דִּין שֶׁל הַבַּעַל כֹּחַ, שֶׁעַל יָדָהּ מוֹצִיאִין מֵהַסִּטְרָא אָחֳרָא כָּל הַנִּיצוֹצוֹת הַקְּדֻשָּׁה שֶׁבָּלְעָה כַּנַּ"ל, שֶׁזֶּהוּ בְּחִינַת קְרִיעַת יַם סוּף כַּנַּ"ל שֶׁזָּכוּ אָז לַעֲשִׁירוּת גָּדוֹל, שֶׁהוּא בִּיזַת הַיָּם. וְכָל זֶה עַל יְדֵי שֶׁנִּתְעוֹרֵר אָז מַטֵּה עֹז הַנַּ"ל, שֶׁעַל יְדֵי זֶה הַסִּטְרָא אָחֳרָא הֵקִיאָה כָּל הַנִּיצוֹצוֹת הַקְּדֻשָּׁה שֶׁבָּלְעָה. וְאֵלּוּ הַנִּיצוֹצוֹת הֵם בְּחִינַת עֲשִׁירוּת דִּקְדֻשָּׁה שֶׁשָּׁם כָּל נִיצוֹצוֹת הַקְּדֻשָּׁה כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר (בְּסִימָן נ"ו "וּבְיוֹם הַבִּכּוּרִים", וּבִמְקוֹמוֹת אֲחֵרִים). נִמְצָא, שֶׁעִקַּר הַפַּרְנָסָה אִי אֶפְשָׁר לְהַמְשִׁיךְ כִּי אִם עַל יְדֵי הַתְּפִלָּה בִּבְחִינַת דִּין שֶׁל הַבַּעַל כֹּחַ כַּנַּ"ל. וְזֶהוּ בְּחִינַת גְּבוּרַת גְּשָׁמִים שֶׁמַּזְכִּירִין בְּבִרְכַּת אַתָּה גִבּוֹר, כִּי הַגְּשָׁמִים הֵם בִּשְׁבִיל פַּרְנָסָה וְהֵם נִמְשָׁכִין לָעוֹלָם עַל יְדֵי גְּבוּרוֹת דַּיְקָא, בְּחִינַת גְּבוּרַת גְּשָׁמִים, הַיְנוּ עַל יְדֵי תְּפִלָּה בִּבְחִינַת דִּין הַנַּ"ל, שֶׁזֶּהוּ בְּחִינַת בִּרְכַּת אַתָּה גִבּוֹר, שֶׁהוּא בְּחִינַת תְּפִלָּה בִּבְחִינַת גְּבוּרָה וָדִין, שֶׁשָּׁם מַזְכִּירִין גְּשָׁמִים וּפַרְנָסָה כְּמוֹ שֶׁאָנוּ אוֹמְרִין שָׁם, "מַשִּׁיב הָרוּחַ וּמוֹרִיד הַגֶּשֶׁם מְכַלְכֵּל חַיִּים בְּחֶסֶד וְכוּ'". כִּי עַל יְדֵי תְּפִלָּה הַנַּ"ל, שֶׁהִיא מַטֵּה עֹז, נַעֲשִֹין רְעָמִים, כַּמְבֹאָר הֵיטֵב שָׁם, וְהָרְעָמִים הֵם בִּשְׁבִיל הַגְּשָׁמִים, שֶׁהֵם בְּחִינַת פַּרְנָסָה שֶׁנִּמְשֶׁכֶת גַּם כֵּן עַל יְדֵי הַתְּפִלָּה בִּבְחִינַת דִּין הַנַּ"ל כַּנַּ"ל. כִּי הַנִּיצוֹצוֹת הַקְּדוֹשִׁים שֶׁהַסִּטְרָא אָחֳרָא צְרִיכָה לַחֲזֹר וּלְהָקִיא עַל יְדֵי הַתְּפִלָּה בִּבְחִינַת דִּין הַנַּ"ל בִּבְחִינַת חַיִל בָּלַע וַיְקִאֶנּוּ, כְּמוֹ שֶׁמְּבֹאָר שָׁם, אֵלּוּ הַנִּיצוֹצוֹת הֵם בְּחִינַת פַּרְנָסָה וַעֲשִׁירוּת שֶׁנִּקְרָאִין חַיִל, כְּמוֹ שֶׁכָּתוּב, "וְזָכַרְתָּ אֶת ה' אֱלֹהֶיךָ כִּי הוּא הַנּוֹתֵן לְךָ כֹּחַ לַעֲשֹוֹת חָיִל". כִּי הַחַיִל שֶׁהוּא הָעֲשִׁירוּת וְהַפַּרְנָסָה נִמְשָׁךְ עַל יְדֵי כֹּחַ וּגְבוּרָה, הַיְנוּ עַל יְדֵי הַתְּפִלָּה בִּבְחִינַת דִּין שֶׁל הַבַּעַל כֹּחַ הַנַּ"ל שֶׁעַל יָדוֹ הַסִּטְרָא אָחֳרָא מְקִיאָה הַנִּיצוֹצוֹת הַקְּדֻשָּׁה. בִּבְחִינַת חַיִל בָּלַע וַיְקִאֶנּוּ כַּנַּ"ל, שֶׁזֶּהוּ בְּחִינַת פַּרְנָסָה וַעֲשִׁירוּת שֶׁנִּקְרָא חַיִל כַּנַּ"ל. וְזֶהוּ, "כִּי הוּא הַנּוֹתֵן לְךָ כֹּחַ לַעֲשֹוֹת חָיִל". 'כֹּחַ' דַּיְקָא כַּנַּ"ל:
<h3>אות ג</h3>
וְזֶהוּ בְּחִינַת שֻׁתָּפוּת שֶׁמִּשְׁתַּתְּפִין שְׁנֵיהֶם יַחַד בְּאֵיזֶה מַשָּא וּמַתָּן וּפַרְנָסָה, כִּי מַזָּלָא דְּבֵי תְּרֵי עָדִיף, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. כִּי מֵחֲמַת שֶׁעֲשִֹיַּת הַמַּשָּא וּמַתָּן הוּא בְּחִינַת מִלְחָמָה גְּדוֹלָה, וְכַמְבֹאָר בְּדִבְרֵי רַבֵּנוּ זִכְרוֹנוֹ לִבְרָכָה בְּמָקוֹם אַחֵר (בְּסִימָן רפ) עַל פָּסוּק כִּי תֵצֵא לַמִּלְחָמָה, שֶׁהַמַּשָּא וּמַתָּן נִקְרָא מִלְחָמָה, הַיְנוּ כַּנַּ"ל, כִּי צְרִיכִין אָז מִלְחָמָה גְּדוֹלָה לִלְחֹם עִם בְּחִינַת הַמַּטֵּה עֹז הַנַּ"ל. לְהוֹצִיא הַחַיִל וְהָעֲשִׁירוּת מֵעִמְקֵי הַקְּלִפּוֹת, וְעַל כֵּן מֵחֲמַת שֶׁהַמַּשָּא וּמַתָּן הוּא בְּחִינַת מִלְחָמָה גְּדוֹלָה, עַל כֵּן עַל פִּי רֹב כָּל הַמַּשָּא וּמַתָּן וְהַמְלָאכוֹת הַגְּדוֹלִים אֵינָם נַעֲשִֹים עַל יְדֵי אָדָם אֶחָד כִּי אִם עַל יְדֵי שֻׁתָּפוּת וְהִתְחַבְּרוּת כַּמָּה אֲנָשִׁים שֶׁמִּתְחַבְּרִין יַחַד, כִּי צְרִיכִין כַּמָּה אֲנָשִׁים שֶׁיִּתְחַבְּרוּ לְנַצֵּחַ הַמִּלְחָמָה הַזֹּאת לְהוֹצִיא מֵהַסִּטְרָא אָחֳרָא כָּל נִיצוֹצוֹת הַקְּדוֹשִׁים עַל יְדֵי הַמַּשָּא וּמַתָּן, כִּי מִי שֶׁאֵינוֹ זוֹכֶה, לִפְעָמִים חַס וְשָׁלוֹם נוֹפֵל לְתַאֲוַת מָמוֹן עַל יְדֵי הַמַּשָּא וּמַתָּן וַאֲזַי הַסִּטְרָא אָחֳרָא בּוֹלַעַת עוֹד נִיצוֹצוֹת הַקְּדוֹשִׁים בְּיוֹתֵר, חַס וְשָׁלוֹם, עַל כֵּן טוֹבִים הַשְּׁנַיִם מִן הָאֶחָד שֶׁאִם יִפֹּלוּ הָאֶחָד יָקִים אֶת חֲבֵרוֹ (קֹהֶלֶת ד), כְּמוֹ שֶׁפֵּרֵשׁ רַשִּׁ"י שָׁם שֶׁמִּקְרָא זֶה נֶאֱמַר עַל מַשָּא וּמַתָּן גַּם כֵּן, שֶׁטּוֹבִים הַשְּׁנַיִם וְכוּ', הַיְנוּ כַּנַּ"ל:
<h3>אות ד</h3>
וְעִקַּר שֹׁרֶשׁ הַשֻּׁתָּפוּת דִּקְדֻשָּׁה נִמְשָׁךְ מִשֻּׁתָּפוּת יִשָּשֹכָר וּזְבוּלוּן שֶׁעָשֹוּ שְׁנֵיהֶם שֻׁתָּפוּת דִּקְדֻשָּׁה שֶׁאֶחָד יַעֲסֹק בַּתּוֹרָה וְהַשֵּׁנִי יַעֲסֹק בְּמַשָּא וּמַתָּן וִיפַרְנֵס אֶת אָחִיו וְזֶה עִקַּר הַשֻּׁתָּפוּת דִּקְדֻשָּׁה, כִּי זֶה עִקַּר תִּקּוּן הַמַּשָּא וּמַתָּן כְּשֶׁזּוֹכִין לַעֲסֹק בְּמַשָּא וּמַתָּן לְהַחֲזִיק אֶת הַתַּלְמִיד חָכָם הָעוֹסֵק בְּתוֹרָה וַעֲבוֹדָה בֶּאֱמֶת לְפַרְנְסוֹ וְלִתֵּן לְתוֹךְ פִּיו כָּל הִצְטָרְכוּתוֹ, כִּי אָז בְּוַדַּאי יִזְכֶּה לְנַצֵּחַ אֶת הַמִּלְחָמָה לִגְמֹר הַמַּשָּא וּמַתָּן בִּקְדֻשָּׁה גְּדוֹלָה וְיַעֲשֶֹה תִּקּוּנִים גְּדוֹלִים עַל יְדֵי הַמַּשָּא וּמַתָּן בְּעַצְמוֹ, כִּי יִזְכֶּה לְהוֹצִיא כָּל נִיצוֹצוֹת הַקְּדֻשָּׁה עַל יְדֵי הַמַּשָּא וּמַתָּן כַּנַּ"ל, כִּי בִּשְׁעַת הַמַּשָּא וּמַתָּן צָרִיךְ לְהִשְׁתַּמֵּשׁ עִם הַמַּטֵּה עֹז הַנַּ"ל שֶׁהִיא הַתְּפִלָּה שֶׁל הַבַּעַל כֹּחַ וְכוּ' כַּנַּ"ל וְעִקַּר כֹּחַ וּגְבוּרָה שֶׁל הַמַּטֵּה עֹז הַנַּ"ל הוּא עַל יְדֵי הַתַּלְמִיד חָכָם הָאֱמֶת הָעוֹסֵק בְּתוֹרָה וַעֲבוֹדָה, שֶׁעַל יְדֵי זֶה יְקַבֵּל כֹּחַ וּגְבוּרָה לְהוֹצִיא הַנִּיצוֹצוֹת בִּשְׁעַת הַמַּשָּא וּמַתָּן עַל יְדֵי הַמַּטֵּה עֹז הַנַּ"ל בִּבְחִינַת (תְּהִלִּים קי) מַטֵּה עֻזְּךָ יִשְׁלַח ה' מִצִּיּוֹן, 'מִצִּיּוֹן' דַּיְקָא, כִּי צִיּוֹן נִקְרָאִים הַתַּלְמִידֵי חֲכָמִים אֲמִתִּיִּים, כְּמוֹ שֶׁכָּתוּב: "אוֹהֵב ה' שַׁעֲרֵי צִיּוֹן". וְדָרְשׁוּ רַבּוֹתֵינוּ זִכְרוֹנָם לִבְרָכָה, שְׁעָרִים הַמְצֻיָּנִים בַּהֲלָכָה וְכוּ'. וּכְמוּ שֶׁפֵּרַשׁ רַשִּׁ"י שָׁם בְּמִקְרָא זֶה בְּעַצְמוֹ, "מַטֵּה עֻזְּךָ יִשְׁלַח ה' מִצִּיּוֹן", בִּזְכוּת מַעֲשִֹים טוֹבִים הַמְצֻיָּנִים בְּיָדְךָ וְכוּ'. נִמְצָא מִי שֶׁרוֹצֶה לַעֲשֹוֹת מַשָּא וּמַתָּן בִּקְדֻשָּׁה צָרִיךְ לַעֲשֹוֹת שֻׁתָּפוּת עִם הַתַּלְמִיד חָכָם, דְּהַיְנוּ לְהַחֲזִיק אוֹתוֹ וְעַל יְדֵי זֶה יְקַבֵּל כֹּחַ, בְּחִינַת מַטֵּה עֹז, לְנַצֵּחַ הַמִּלְחָמָה, לְבָרֵר כָּל הַנִּיצוֹצוֹת שֶׁבַּמַּשָּא וּמַתָּן וְלֹא יִהְיֶה נִשְׁאָר שָׁקוּעַ שָׁם, חַס וְשָׁלוֹם. וְעַל כֵּן גַּם בִּשְׁעַת יְצִיאַת מִצְרַיִם נִתְחַבְּרוּ יַחַד מֹשֶׁה וְאַהֲרֹן לִלְחֹם עִם הַסִּטְרָא אָחֳרָא עַל יְדֵי מַטֵּה עֹז הַנַּ"ל, כִּי רֹב הַמּוֹפְתִים עָשָֹה אַהֲרֹן בַּמַּטֵּה עֹז הַנַּ"ל, כְּמוֹ שֶׁכָּתוּב, "וְהַשְׁלֵךְ לִפְנֵי פַּרְעֹה יְהִי לְתַנִּין". שֶׁהוּא בְּחִינַת הַמִּלְחָמָה בְּמַטֵּה עֹז הַנַּ"ל, כְּמוֹ שֶׁמְּבֹאָר שָׁם בְּהַתּוֹרָה הַנַּ"ל. וְזֶה הָעִנְיָן עָשָֹה אַהֲרֹן בְּמַטֵּהוּ, כְּמוֹ שֶׁכָּתוּב, "וַיַּשְׁלֵךְ אַהֲרֹן אֶת מַטֵּהוּ", וְהַכֹּל בְּכֹחוֹ שֶׁל מֹשֶׁה, כְּמוֹ שֶׁכָּתוּב, "אַתָּה תִהְיֶה לוֹ לֵאלֹקִים וְכוּ'". כִּי בְּכֹחוֹ שֶׁל מֹשֶׁה עָשָֹה אַהֲרֹן מִלְחָמָה עִם הַמַּטֵּה עֹז שֶׁהוֹצִיא עַל יְדֵי זֶה כָּל הַחִיּוּת וְהַנִּיצוֹצוֹת מֵהַסִּטְרָא אָחֳרָא כַּנַּ"ל, כִּי הוּא מִלְחָמָה גְּדוֹלָה וְאִי אֶפְשָׁר לְיָחִיד לְסַכֵּן עַצְמוֹ בְּמִלְחָמָה כָּזוֹ, כִּי אוּלַי יִבְלְעוּ אוֹתוֹ, חַס וְשָׁלוֹם, רַק עַל יְדֵי כֹּחוֹ שֶׁל מֹשֶׁה הָיָה כֹּחַ לְאַהֲרֹן לְהַשְׁלִיךְ אֶת מַטֵּהוּ לִפְנֵי פַּרְעֹה, שֶׁהוּא בְּחִינַת מִלְחָמָה הַנַּ"ל. וְגַם פִּינְחָס שֶׁעָשָֹה פְּלִילוֹת עִם קוֹנוֹ וְהִשְׁתַּמֵּשׁ עִם הַתְּפִלָּה בִּבְחִינַת דִּין הַנַּ"ל, הַכֹּל הָיָה עַל יְדֵי כֹּחוֹ שֶׁל מֹשֶׁה שֶׁצִּוָּהוּ בָּזֶה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה בִּגְמָרָא סַנְהֶדְרִין פֶּרֶק הַנִּשְֹרָפִין שֶׁאָמַר לוֹ, קַרְיְינָא דְאִיגַרְתָּא אִיהוּ לִיהֶוֵי פַּרְוַונְקָא:
<h3>אות ה</h3>
וְזֶה שֶׁכָּתוּב (דְּבָרִים לג), "שְֹמַח זְבוּלֻן בְּצֵאתֶךָ וְיִשָּשֹכָר בְּאֹהָלֶיךָ עַמִּים הַר יִקְרָאוּ שָׁם יִזְבְּחוּ זִבְחֵי צֶדֶק וְכוּ'". כִּי מִקְרָא זֶה שְֹמַח זְבוּלֻן דָּרְשׁוּ רַבּוֹתֵינוּ זִכְרוֹנָם לִבְרָכָה עַל מַה שֶּׁהָיָה זְבוּלוּן עוֹסֵק בִּפְרַקְמַטְיָא וְנוֹתֵן לְתוֹךְ פִּיו שֶׁל יִשָּשֹכָר וְזֶהוּ "שְֹמַח זְבוּלֻן", 'שְֹמַח' דַּיְקָא, כִּי עַל יְדֵי מַשָּא וּמַתָּן בִּקְדֻשָּׁה כָּזוֹ שֶׁמַּחֲזִיק אֶת הַתַּלְמִיד חָכָם, עַל יְדֵי זֶה זוֹכֶה לְהוֹצִיא עַל יְדֵי הַמַּטֵּה עֹז כָּל נִיצוֹצוֹת הַקְּדֻשָּׁה מִן הַסִּטְרָא אָחֳרָא, שֶׁעַל יְדֵי זֶה זוֹכִין לְשִׁיר וְנִגּוּן שֶׁיִּתְעַר לֶעָתִיד, שֶׁאָז תִּגְדַּל הַשִּמְחָה מְאֹד, וְכַמְבֹאָר שָׁם בְּהַתּוֹרָה הַנַּ"ל, עַיֵּן שָׁם הֵיטֵב עַד הַסּוֹף. וְזֶהוּ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר (סִימָן י"ג לִקּוּטֵי א') שֶׁמַּשָּא וּמַתָּן הוּא בְּחִינַת שְֹאוּ זִמְרָה וּתְנוּ תֹף, שֶׁהוּא בְּחִינַת מַשָּא וּמַתָּן, הַיְנוּ כַּנַּ"ל. כִּי עַל יְדֵי מַשָּא וּמַתָּן, שֶׁעַל יְדֵי זֶה מְבָרְרִין הַנִּיצוֹצוֹת עַל יְדֵי הַמַּטֵּה עֹז כַּנַּ"ל, עַל יְדֵי זֶה זוֹכִין לְשִׁיר וְנִגּוּן שֶׁיִּתְעַר לֶעָתִיד כַּנַּ"ל. וְזֶהוּ "שְֹמַח זְבוּלֻן", 'שְֹמַח' דַּיְקָא, כִּי הַשִּׁיר וְהַנִּגּוּן הַנַּ"ל הוּא בְּחִינַת שִֹמְחָה, כְּמוֹ שֶׁכָּתוּב (תְּהִלִּים צב), "עֲלֵי עָשֹוֹר וַעֲלֵי נָבֶל כִּי שִֹמַּחְתַּנִי ה' בְּפָעֳלֶךָ וְכוּ'". וְזֶהוּ, "עַמִּים הַר יִקְרָאוּ שָׁם יִזְבְּחוּ זִבְחֵי צֶדֶק". וּפֵרֵשׁ רַשִּׁ"י, שֶׁיִּתְגַּיְּרוּ הָעַמִּים עַל יְדֵי סְחוֹרָה שֶׁל זְבוּלוּן, הַיְנוּ כַּנַּ"ל, כִּי עַל יְדֵי מַטֵּה עֹז הַנַּ"ל שֶׁנִּתְעוֹרֵר עַל יְדֵי הַמַּשָּא וּמַתָּן בִּקְדֻשָּׁה עַל יְדֵי שֶׁמַּחֲזִיק אֶת הַתַּלְמִיד חָכָם, עַל יְדֵי זֶה נַעֲשִֹין גֵּרִים, כַּמְבֹאָר בְּהַתּוֹרָה הַנַּ"ל. וְזֶהוּ (דְּבָרִים לב), "כִּי שֶׁפַע יַמִּים יִינָקוּ", 'שֶׁפַע יַמִּים' דַּיְקָא, כִּי הוּא בְּחִינַת קְרִיעַת יַם סוּף שֶׁזָּכוּ אָז לְשֶׁפַע גָּדוֹל, שֶׁהוּא בִּיזַת הַיָּם, כִּי מַשָּא וּמַתָּן בַּקְּדֻשָּׁה הַנַּ"ל הוּא בְּחִינַת קְרִיעַת יַם סוּף מַמָּשׁ כַּנַּ"ל שֶׁזּוֹכִין עַל יָדוֹ לְשֶׁפַע גָּדוֹל שֶׁל עֲשִׁירוּת. וְזֶהוּ 'כִּי שֶׁפַע יַמִּים יִינָקוּ'. כִּי הַשֶּׁפַע נִמְשָׁךְ מִן הַיָּם מִבְּחִינַת קְרִיעַת יַם סוּף שֶׁנַּעֲשָֹה עַל יְדֵי הַמַּטֵּה עֹז הַנַּ"ל. וְזֶהוּ (שָׁם) "וּשְֹפֻנֵי טְמוּנֵי חוֹל", שֶׁכָּל הַנִּיצוֹצוֹת הַקְּדוֹשִׁים שֶׁהָיוּ סְפוּנִים וּטְמוּנִים בְּתוֹךְ הַחֹל, שֶׁהוּא הֵפֶךְ הַקְּדֻשָּׁה, כְּמוֹ שֶׁכָּתוּב, "וּלְהַבְדִּיל בֵּין הַקֹּדֶשׁ וּבֵין הַחוֹל". וְעַכְשָׁו עַל יְדֵי הַמַּשָּא וּמַתָּן בִּקְדֻשָּׁה עַל יְדֵי שֶׁזְּבוּלוּן מַחֲזִיק לְיִשָּשֹכָר הַתַּלְמִיד חָכָם, עַל יְדֵי זֶה מוֹצִיאִין כָּל הַנִּיצוֹצוֹת הַקְּדֻשָּׁה שֶׁהָיוּ סְפוּנִים וּטְמוּנִים בְּתוֹךְ הַחֹל וְהַסִּטְרָא אָחֳרָא עַל יְדֵי הַמַּטֵּה עֹז הַנַּ"ל כַּנַּ"ל:
<h3>אות ו</h3>
וְזֶהוּ מַה שֶּׁנִּפְסַק בַּשֻּׁלְחָן עָרוּךְ, אֵין הַשֻּׁתָּפוּת נִגְמָר בִּדְבָרִים אֶלָּא בְּקִנְיָן, לְפִיכָךְ כָּל דָּבָר כְּפִי קִנְיָנוֹ וְכוּ': כִּי עִנְיַן קִנְיָן שֶׁל כָּל הַדְּבָרִים. הוּא רַק מֵחֲמַת שֶׁהַסִּטְרָא אָחֳרָא נֶאֱחֶזֶת בְּאֵלּוּ הַנִּיצוֹצוֹת שֶׁבְּתוֹךְ הַמַּשָּא וּמַתָּן וּמֵהֶם בָּאִים כָּל הַשִּׁנּוּיִים שֶׁבְּמַשָּא וּמַתָּן. וּמֵחֲמַת זֶה לֹא סַמְכָא דַּעְתָּם. עַד שֶׁעוֹשִֹין אֵיזֶהוּ קִנְיָן וְכָל הַקִּנְיָנִים הֵם עַל יְדֵי עֲשִֹיָּה בְּיָדַיִם, כְּגוֹן קִנְיַן סוּדָר שֶׁמְּקַבֵּל הַחֵפֶץ בְּיָדָיו אוֹ מְשִׁיכָה וּמְסִירָה וְהַגְבָּהָה וְכוּ'. וְכָל זְמַן שֶׁלֹּא בָּא הַמַּשָּא וּמַתָּן לְתוֹךְ עֲשִֹיָּה, שֶׁהוּא בְּחִינַת יָדַיִם, לֹא נִגְמָר הַקִּנְיָן עַל יְדֵי דְּבָרִים לְבַד עַד שֶׁעוֹשִֹין קִנְיָן בַּיָּדַיִם. הַיְנוּ כִּי אִי אֶפְשָׁר לְבָרֵר הַנִּיצוֹצוֹת שֶׁבַּמַּשָּא וּמַתָּן כִּי אִם בְּכֹחַ גָּדוֹל, הַיְנוּ עַל יְדֵי הַתְּפִלָּה בִּבְחִינַת דִּין שֶׁל הַבַּעַל כֹּחַ כַּנַּ"ל. כְּדֵי שֶׁתִּרְצֶה הַסִּטְרָא אָחֳרָא לִבְלֹעַ אֶת הַתְּפִלָּה הַזֹּאת, חַס וְשָׁלוֹם, מֵאַחַר שֶׁהוּא בִּבְחִינַת דִּין. אֲבָל עַל יְדֵי עֹצֶם הַכֹּחַ שֶׁל הַבַּעַל כֹּחַ, עוֹמֶדֶת לוֹ זֹאת הַתְּפִלָּה בְּבֵית הַבְּלִיעָה שֶׁלּוֹ וְכוּ', שֶׁעַל יְדֵי זֶה מֻכְרָח הַסִּטְרָא אָחֳרָא לְהוֹצִיא וּלְהָקִיא כָּל הַקְּדֻשָּׁה שֶׁבָּלְעָה וְכוּ' כַּנַּ"ל. וְזֶהוּ בְּחִינַת עֲשִֹיַּת הַמַּשָּא וּמַתָּן שֶׁצְּרִיכִין לְהַמְשִׁיךְ הַפַּרְנָסָה עַל יְדֵי אֵיזֶה עֲשִֹיָּה דַּיְקָא, כְּמוֹ שֶׁכָּתוּב, "וּבֵרַכְךָ בְּכָל מַעֲשֵֹה יָדֶיךָ". וְזֶהוּ בְּחִינַת מַה שֶּׁהֻכְרַח יַעֲקֹב אָבִינוּ לְהִתְלַבֵּשׁ בְּבִגְדֵי עֵשָֹו בִּשְׁבִיל לְקַבֵּל פַּרְנָסָה, שֶׁהוּא הַבְּרָכָה שֶׁבֵּרְכוֹ אָבִיו, "וְיִתֶּן לְךָ הָאֱלֹהִים מִטַּל הַשָּׁמַיִם וּמִשְׁמַנֵּי הָאָרֶץ וְכוּ'". כִּי עֲשִֹיָּה הוּא בְּחִינַת דִּין שֶׁשָּׁם אֲחִיזַת עֵשָֹו, שֶׁהוּא לְשׁוֹן עֲשִֹיָּה, בְּחִינַת וְהַיָּדַיִם יְדֵי עֵשָֹו, כִּי בַּעֲשִֹיָּה, בְּחִינַת יָדַיִם, שָׁם אֲחִיזַת עֵשָֹו. וְיַעֲקֹב הָיָה צָרִיךְ לְהַכְנִיעַ עֲקֵב עֵשָֹו בִּבְחִינַת וְיָדוֹ אֹחֶזֶת בַּעֲקֵב עֵשָֹו כְּמוֹ שֶׁמְּבֹאָר בְּהַתּוֹרָה הַנַּ"ל, וְעַל כֵּן הָיָה צָרִיךְ לְהִשְׁתַּמֵּשׁ עִם הַמַּטֵּה עֹז הַנַּ"ל שֶׁהוּא בְּחִינַת דִּין, עַל כֵּן הֻכְרַח לְהִתְלַבֵּשׁ בְּבִגְדֵי עֵשָֹו וְהִלְבִּישׁ אֶת יָדָיו עַד שֶׁהָיוּ דּוֹמִים לִידֵי עֵשָֹו, כְּמוֹ שֶׁכָּתוּב, "הַקֹּל קוֹל יַעֲקֹב וְהַיָּדַיִם יְדֵי עֵשָֹו". הַיְנוּ כִּי יַעֲקֹב הִתְלַבֵּשׁ אֶת עַצְמוֹ בִּבְחִינַת דִּין כְּדֵי לְהוֹצִיא מֵהַסִּטְרָא אָחֳרָא כָּל חִיּוּתָהּ, כְּדֵי לְהַמְשִׁיךְ פַּרְנָסָה שֶׁהוּא הַבְּרָכָה שֶׁבֵּרְכוֹ אָבִיו כַּנַּ"ל. וּמִזֶּה נִמְשָׁךְ מַה שֶּׁצְּרִיכִים לַעֲשֹוֹת אֵיזֶה עֲשִֹיָּה שֶׁל מַשָּא וּמַתָּן אוֹ מְלָאכָה בִּשְׁבִיל פַּרְנָסָה, כִּי צְרִיכִין לְהִתְלַבֵּשׁ אֶת עַצְמוֹ בִּבְחִינַת עֲשִֹיַּת הַיָּדַיִם שֶׁהוּא בִּבְחִינַת דִּין כְּדֵי לְהַמְשִׁיךְ פַּרְנָסָה, כִּי אִי אֶפְשָׁר לְהַמְשִׁיךְ פַּרְנָסָה כִּי אִם עַל יְדֵי מַטֵּה עֹז הַנַּ"ל שֶׁהוּא תְּפִלָּה בִּבְחִינַת דִּין כַּנַּ"ל:
<h3>אות ז</h3>
וְעַל כֵּן כָּל זְמַן שֶׁלֹּא בָּא הַמַּשָּא וּמַתָּן לְתוֹךְ הַיָּדַיִם עַל יְדֵי אֵיזֶה קִנְיָן, עֲדַיִן לֹא נִגְמַר הַקִּנְיָן וִיכוֹלִין לְשַׁנּוֹת עֲדַיִן, כִּי עֲדַיִן לֹא נִכְנַע הַסִּטְרָא אָחֳרָא לְגַמְרֵי, כִּי עִקַּר הַכְנָעָתָהּ הוּא כְּשֶׁבָּא הַמַּשָּא וּמַתָּן לְתוֹךְ הַיָּדַיִם, שֶׁהוּא בְּחִינַת הַקִּנְיָן, כִּי הַיָּדַיִם הֵם בְּחִינַת כֹּחַ שֶׁל הַבַּעַל כֹּחַ הַנַּ"ל, כִּי עִקַּר הַכֹּחַ הוּא בַּיָּדַיִם שֶׁהוּא בִּבְחִינַת כ"ח (עֶשְֹרִים וּשְׁמוֹנֶה) אַתְוָן דְּמַעֲשֵֹה בְּרֵאשִׁית שֶׁהֵם בְּחִינַת כ"ח פִּרְקִין דְּיָדַיִם. שֶׁעַל יְדֵי זֶה יֵשׁ כֹּחַ לִלְחֹם עִם הַמַּטֵּה עֹז הַנַּ"ל, שֶׁהוּא בְּחִינַת דִּין, שֶׁהוּא בְּחִינַת עֲשִֹיַּת הַמַּשָּא וּמַתָּן. לְהוֹצִיא עַל יְדֵי זֶה כָּל הַנִּיצוֹצוֹת הַקְּדֻשָּׁה מִן הַסִּטְרָא אָחֳרָא. וְעַל כֵּן עַל יְדֵי הַקִּנְיָן שֶׁבַּיָּדַיִם נִכְנָע הַסִּטְרָא אָחֳרָא וְאָז נִתְבַּטְּלִין כָּל הַשִּׁנּוּיִים וְנִתְקַיֵּם הַמִּקָּח:
<h3>אות ח</h3>
וְעִקַּר הַקִּנְיָן הוּא קִנְיַן סוּדָר. שֶׁאָנוּ לוֹמְדִין אוֹתוֹ מִפָּסוּק "וְזֹאת לְפָנִים בְּיִשְֹרָאֵל עַל הַגְּאֻלָּה וְעַל הַתְּמוּרָה לְקַיֵּם כָּל דָּבָר שָׁלַף אִישׁ נַעֲלוֹ וְנָתַן לְרֵעֵהוּ וְכוּ'" כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. כִּי עִקַּר הַקִּנְיָן הוּא בַּנַּעַל שֶׁשָּׁם אֲחִיזַת עֲקֵב דְּסִטְרָא אָחֳרָא, עֲקֵב עֵשָֹו שֶׁצְּרִיכִין לְהַכְנִיעוֹ עַל יְדֵי הַמַּטֵּה עֹז הַנַּ"ל וְעַל כֵּן הָיוּ נוֹהֲגִין שֶׁהָיָה שׁוֹלֵף אִישׁ נַעֲלוֹ וְנָתַן לְרֵעֵהוּ לְהוֹרוֹת שֶׁנִּתְבַּטֵּל אֲחִיזַת עֲקֵב דְּסִטְרָא אָחֳרָא, עֲקֵב עֵשָֹו, בִּבְחִינַת וְיָדוֹ אֹחֶזֶת בַּעֲקֵב עֵשָֹו, שֶׁזֶּהוּ בְּחִינַת שַׁל נְעָלֶיךָ מֵעַל רַגְלֶיךָ הַנֶּאֱמַר בְּמֹשֶׁה וִיהוֹשֻׁעַ וְעַל כֵּן עַל יְדֵי שְׁלִיפַת הַנַּעַל, שֶׁעַל יְדֵי זֶה נִתְבַּטֵּל אֲחִיזַת הַסִּטְרָא אָחֳרָא בְּחִינַת עֲקֵב עֵשָֹו כַּנַּ"ל, עַל יְדֵי זֶה נִתְקַיֵּם הַמִּקָּח כַּנַּ"ל. וּמִשָּׁם אָנוּ לְמֵדִים כָּל הַקִּנְיָנִים שֶׁהֵם דוּמְיָא דְּנַעַל כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, מַה נַּעַל וְכוּ'. כִּי בֶּאֱמֶת כָּל הַחֲפָצִים שֶׁל הַמַּשָּא וּמַתָּן הֵם בִּבְחִינַת נַעַל, בִּבְחִינַת רַגְלִין, כִּי הַמָּמוֹן הוּא בְּחִינַת רַגְלִין, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, "וְאֶת כָּל הַיְקוּם אֲשֶׁר בְּרַגְלֵיהֶם", זֶה מָמוֹנוֹ שֶׁל אָדָם שֶׁמַּעֲמִידוֹ עַל רַגְלָיו. וְעַל יְדֵי שֶׁבָּא הַחֵפֶץ, שֶׁהוּא דוּמְיָא דְּנַעַל, לְתוֹךְ הַיָּדַיִם זֶהוּ בְּחִינַת וְיָדוֹ אֹחֶזֶת בַּעֲקֵב עֵשָֹו, כִּי עַל יְדֵי הַיָּדַיִם, שֶׁהֵם בְּחִינַת כֹּחַ שֶׁל הַבַּעַל כֹּחַ הַנַּ"ל, עַל יְדֵי זֶה מַכְנִיעִין אֲחִיזַת עֲקֵב עֵשָֹו שֶׁמִּשָּׁם כָּל הַשְּׁקָרִים וְהַחִלּוּפִים וְהַשִּׁנּוּיִים שֶׁמְּשַׁנֶּה אֶת דְּבָרוֹ, חַס וְשָׁלוֹם, וְעַל יְדֵי כֹּחַ הַיָּדַיִם נִכְנָע אֲחִיזָתָם כַּנַּ"ל וְאָז נִתְקַיֵּם הַמִּקָּח וְהַמַּשָּא וּמַתָּן כַּנַּ"ל:
<h3>אות ט</h3>
וְעַל כֵּן גַּם הַשֻּׁתָּפִין אֵין מִתְקַיֵּם הַשֻּׁתָּפוּת כִּי אִם בְּקִנְיָן, כִּי עִקַּר שֻׁתָּפוּתָם הוּא לְהִתְחַבֵּר יַחַד לְמִלְחָמָה, לְהוֹצִיא אֶת הַנִּיצוֹצוֹת עַל יְדֵי מַטֵּה עֹז הַנַּ"ל, עַל כֵּן צְרִיכִין קִנְיָן שֶׁהוּא בְּחִינַת כֹּחַ הַיָּדַיִם, בְּחִינַת מַטֵּה עֹז הַנַּ"ל כְּדֵי שֶׁיִּתְקַיֵּם שֻׁתָּפוּתָם וְלֹא יְשַׁנּוּ בֵּינֵיהֶם, הַיְנוּ שֶׁלֹּא תִּתְגַּבֵּר הַסִּטְרָא אָחֳרָא, עֲקֵב עֵשָֹו, שֶׁמִּשָּׁם כָּל הַשִּׁנּוּיִים, עַל כֵּן צְרִיכִין לְהַמְשִׁיךְ כֹּחַ מִמַּטֶּה הַנַּ"ל עַל יְדֵי הַקִּנְיָן שֶׁבַּיָּדַיִם שֶׁהוּא בְּחִינַת כֹּחַ הַיָּדַיִם כַּנַּ"ל, כְּדֵי שֶׁיּוּכַל לְהַכְנִיעַ עֲקֵב עֵשָֹו וּלְבָרֵר כָּל הַנִּיצוֹצוֹת מִשָּׁם עַל יְדֵי הַמַּשָּא וּמַתָּן, שֶׁזֶּהוּ עִקַּר הַשֻּׁתָּפוּת כַּנַּ"ל:
<h2>שתפין ד:</h2>
<h3>אות ט</h3>
אֵין הַשֻּׁתָּפוּת מִתְקַיֵּם בִּדְבָרִים לְבַד אֶלָּא בְּקִנְיָן וְכָל דָּבָר כְּפִי קִנְיָנוֹ וְכוּ', עַיֵּן שָׁם בַּשֻּׁלְחָן עָרוּךְ:
<h3>אות א</h3>
עַל פִּי הַתּוֹרָה "צִוִּיתָ צֶדֶק" וְכוּ' (סִימָן כ"ג), עַיֵּן שָׁם. וְהַכְּלָל, שֶׁכָּל הָעֲבוֹדוֹת זָרוֹת תְּחוּבִים בַּמָּמוֹן וּמִי שֶׁנּוֹפֵל לְתַאֲוַת מָמוֹן, חַס וְשָׁלוֹם שֶׁאֵינוֹ מַאֲמִין שֶׁכָּל הַפַּרְנָסָה וְהָרֶוַח הוּא רַק מֵה' יִתְבָּרַךְ וְאוֹמֵר כֹּחִי וְעֹצֶם יָדִי וְכוּ' וּמַטְרִיד אֶת עַצְמוֹ בִּיגִיעוֹת גְּדוֹלוֹת וּמְסַכֵּן אֶת עַצְמוֹ לְמֶרְחַקִּים בִּשְׁבִיל הַמָּמוֹן וְכוּ', הוּא עוֹבֵד כָּל הָעֲבוֹדָה זָרָה שֶׁבָּעוֹלָם, אֲבָל הַנּוֹשֵֹא וְנוֹתֵן בֶּאֱמוּנָה וּמְקַיֵּם דִּבּוּרוֹ בַּמַּשָּא וּמַתָּן, וְהַהֵן הֵן וְהַלָּאו לָאו וְאֵינוֹ מְשַׁנֶּה וּמַחֲלִיף דִּבּוּרוֹ אֲפִלּוּ בִּשְׁבִיל כָּל הוֹן דְּעָלְמָא וּמַאֲמִין שֶׁכָּל הָרֶוַח הוּא רַק מֵה' יִתְבָּרַךְ וְהוּא שָֹמֵחַ בְּחֶלְקוֹ וְאֵינוֹ נִבְהָל לְהוֹן וְכוּ' הוּא בִּבְחִינַת אַנְפִּין נְהִירִין בְּחִינַת שִֹמְחָה, בְּחִינַת חַיִּים, וּמְקֻשָּׁר בִּבְחִינַת שִׁבְעִים פָּנִים דִּקְדֻשָּׁה, אֲבָל הַמְשֻׁקָּע בְּתַאֲוַת מָמוֹן, שֶׁהוּא עוֹבֵד כָּל הָעֲבוֹדָה זָרָה כַּנַּ"ל, הוּא מְקֻשָּׁר בְּכָל הַשִּׁבְעִים פָּנִים דְּסִטְרָא אָחֳרָא שֶׁהֵם בְּחִינַת עַצְבוּת וּמָרָה שְׁחֹרָה, שִׁבְעִים אַנְפִּין חֲשׁוֹכִין, עֲבוֹדָה זָרָה בְּחִינַת מִיתָה, כִּי הַמָּמוֹן מֵמִית אוֹתוֹ מִשְּׁנֵי עוֹלָמוֹת, רַחֲמָנָא לִצְלָן. וְעִקַּר הַתִּקּוּן לְתַאֲוַת מָמוֹן הוּא עַל יְדֵי שְׁמִירַת הַבְּרִית וְעַל יְדֵי הִתְקַשְּׁרוּת לְצַדִּיק הָאֱמֶת, שֶׁהוּא בִּבְחִינַת תִּקּוּן הַבְּרִית בְּתַכְלִית הַשְּׁלֵמוּת, כִּי אִלְמָלֵא מִלְחָא לֹא הֲוֵי עָלְמָא יָכוֹל לְמִסְבַּל מְרִירוּתָא, הַיְנוּ שֶׁהָעוֹלָם מָלֵא מְרִירוּת מִדְּאָגוֹת וְטִרְדוֹת וִיגִיעוֹת וּרְדִיפַת הַפַּרְנָסָה עַד שֶׁלֹּא הָיָה בְּאֶפְשָׁרִי לִסְבֹּל הַמְרִירוּת הַזֹּאת שֶׁקָּשָׁה מִמָּוֶת, בְּחִינַת מוֹצֶא אֲנִי מַר מִמָּוֶת אֶת הָאִשָּׁה וְכוּ', שֶׁהוּא הַפַּרְנָסָה, כְּמוֹ שֶׁמְּבֹאָר שָׁם. אַךְ עִקַּר הַחִיּוּת וְקִיּוּם הָעוֹלָם הוּא עַל יְדֵי הַצַּדִּיק הַשּׁוֹמֵר הַבְּרִית, שֶׁהוּא בְּחִינַת בְּרִית מֶלַח עוֹלָם, שֶׁהוּא מַמְתִּיק הַמְרִירוּת שֶׁל הָעוֹלָם הַזֶּה וּמְבַטֵּל תַּאֲוַת מָמוֹן וּמַכְנִיס אֱמוּנָה וּבִטָּחוֹן בְּלֵב יִשְֹרָאֵל, שֶׁעַל יְדֵי זֶה מִתְקַיֵּם הָעוֹלָם וְכוּ', עַיֵּן שָׁם כָּל זֶה הֵיטֵב. וּמְבֹאָר שָׁם, שֶׁמֵּחֲמַת זֶה כָּל מִי שֶׁחוֹלֵק עַל הַצַּדִּיק הָאֱמֶת נוֹפֵל בְּיוֹתֵר לְתַאֲוַת מָמוֹן, שֶׁהִיא בְּחִינַת שְׁמָד, עֲבוֹדָה זָרָה, בִּבְחִינַת 'וַיְגָרֶשׁ מִפָּנֶיךָ אוֹיֵב וַיֹּאמֶר הַשְׁמֵד'. כִּי אֵין לוֹ מֶלַח לְהַמְתִּיק הַמְרִירוּת וְכוּ', עַיֵּן שָׁם:
<h3>אות ב</h3>
וּבִשְׁבִיל זֶה צְרִיכִין קִנְיָן דַּוְקָא בְּמַשָּא וּמַתָּן וְאֵין מִתְקַיֵּם שׁוּם מִקָּח וְעֵסֶק בִּדְבָרִים לְבַד בְּלֹא קִנְיָן. כִּי כָּל הַשִּׁנּוּיִים וְהַחִלּוּפִים שֶׁבְּמַשָּא וּמַתָּן נִמְשָׁכִים מֵהַסִּטְרָא אָחֳרָא, שֶׁהִיא הָעֲבוֹדָה זָרָה, אַנְפִּין חֲשׁוֹכִין, שֶׁהֵם סְבִיב הַמָּמוֹן. וְכָל מִי שֶׁיּוֹרֵד לְשָׁם לִשָּא וְלִתֵּן בְּמָמוֹנוֹ, צָרִיךְ לִזָּהֵר מְאֹד מְאֹד שֶׁלֹּא יִתְאַחֲזוּ בּוֹ הַקְּלִפּוֹת וְסִטְרָא אָחֳרָא שֶׁסְּבִיב הַמָּמוֹן שֶׁהֵם בְּחִינַת הָעֲבוֹדָה זָרָה שֶׁל שִׁבְעִים אֻמּוֹת, שֶׁהֵם בְּחִינַת תַּאֲוַת מָמוֹן כַּנַּ"ל. וְצָרִיךְ לָזֶה יְגִיעָה גְּדוֹלָה וּלְהִתְקַשֵּׁר הַרְבֵּה לְצַדִּיקֵי אֱמֶת וּלְהַרְבּוֹת בִּצְדָקָה עַד שֶׁיִּנָּצֵל מִתַּאֲוַת מָמוֹן, שֶׁהֵם כְּלַל כָּל הָעֲבוֹדָה זָרָה כַּנַּ"ל. וְזֶה בְּחִינַת קָשִׁים מְזוֹנוֹתָיו שֶׁל אָדָם כִּפְלַיִם כַּיּוֹלֵדָה, כַּמְבֹאָר שָׁם בַּסּוֹף, עַיֵּן שָׁם הֵיטֵב. כִּי קֹדֶם שֶׁמַּרְוִיחַ מָמוֹן כָּשֵׁר צָרִיךְ לַעֲבֹר דֶּרֶךְ הַשִּׁבְעִים עֲבוֹדָה זָרָה כַּנַּ"ל וְלִצְעֹק ק"ם (מֵאָה אַרְבָּעִים) קָלִין כְּדֵי לְהִנָּצֵל מֵהֶם וְאָז זוֹכֶה לְהַרְוִיחַ מָמוֹן כָּשֵׁר שֶׁרַק זֶה נִקְרָא רֶוַח וְכוּ', כַּמְבֹאָר שָׁם. וְכָל הַשִּׁנּוּיִים וְהַחִלּוּפִים שֶׁבְּמַשָּא וּמַתָּן הַכֹּל מִשָּׁם, מֵהָעֲבוֹדָה זָרָה הַנַּ"ל, שֶׁהֵם נֶאֱחָזִין בְּהַמַּשָּא וּמַתָּן וְהֵם הִפִּילוּ אוֹתוֹ לְתַאֲוַת מָמוֹן עַד שֶׁמֵּחֲמַת זֶה נִפְתֶּה לִבּוֹ לְהַחֲלִיף דִּבּוּרוֹ וּלְשַׁנּוֹתוֹ שֶׁנֶּחֱשָׁב כְּעוֹבֵד עֲבוֹדָה זָרָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כָּל הַמַּחֲלִיף דִּבּוּרוֹ כְּאִלּוּ עוֹבֵד עֲבוֹדָה זָרָה. וּמֵחֲמַת זֶה אֵין הַמִּקָּח נִתְקַיֵּם בִּדְבָרִים לְבַד, כִּי לֹא סָמְכָה דַּעְתָּם שֶׁל הַקּוֹנֶה וְהַמּוֹכֵר עַל דְּבָרִים לְבַד, כִּי אִם כְּשֶׁהָיָה אֵיזֶה קִנְיָן גָּמוּר כְּפִי תַּקָּנַת חֲכָמֵינוּ זִכְרוֹנָם לִבְרָכָה, כְּגוֹן מְשִׁיכָה אוֹ הַגְבָּהָה וְכוּ', כִּי אִי אֶפְשָׁר לְהַכְנִיעַ הָעֲבוֹדָה זָרָה שֶׁמִּשָּׁם הַשִּׁנּוּיִים כַּנַּ"ל כִּי אִם עַל יְדֵי הַיָּדַיִם דַּיְקָא שֶׁהֵם בְּחִינַת עֲשִֹיָּה, כַּמְבֹאָר בְּהַתּוֹרָה חוֹתָם בְּתוֹךְ חוֹתָם (בְּסִימָן כ"ב) עַיֵּן שָׁם, שֶׁעִקַּר יְנִיקַת הָעֲבוֹדָה זָרָה מִבְּחִינַת יָדַיִם בִּבְחִינַת וַיִּקַּח אוֹתוֹ מִיָּדָם וְכוּ' וְעִקַּר הַכְנָעַת הָעֲבוֹדָה זָרָה עַל יְדֵי יָדַיִם, כְּמוֹ שֶׁכָּתוּב, "וַיִּתְּנוּ אֶל יַעֲקֹב וְכוּ'", עַיֵּן שָׁם. וְעַל כֵּן אֵין הַמִּקָּח נִגְמָר בִּדְבָרִים לְבַד, כִּי עַל יְדֵי דְּבָרִים לְבַד אִי אֶפְשָׁר לְהַכְנִיעַ הָעֲבוֹדָה זָרָה שֶׁסְּבִיב הַמָּמוֹן שֶׁמִּשָּׁם כָּל הַשִּׁנּוּיִים כַּנַּ"ל כִּי אִם כְּשֶׁעָשֹוּ אֵיזֶה קִנְיָן שֶׁהוּא בְּחִינַת עֲשִֹיָּה בְּחִינַת יָדַיִם, כִּי כָּל הַקִּנְיָנִים הוּא שֶׁעוֹשֶֹה אֵיזֶה מַעֲשֶֹה בַּיָּדַיִם, כְּגוֹן קִנְיַן סוּדָר אוֹ מְשִׁיכָה וְהַגְבָּהָה וּמְסִירָה וְכוּ'. וְעַל יְדֵי הָעֲשִֹיָּה בְּחִינַת יָדַיִם אָז דַּיְקָא נִכְנָע הָעֲבוֹדָה זָרָה, כִּי עִקַּר הַכְנָעָתָהּ עַל יְדֵי יָדַיִם כַּנַּ"ל וְאָז נִתְבַּטְּלִין הַשִּׁנּוּיִים שֶׁבָּאִים מִשָּׁם. וְאָז דַּיְקָא מִתְקַיֵּם הַמִּקָּח:
<h3>אות ג</h3>
וְעַל כֵּן גַּם הַשֻּׁתָּפִים שֶׁבָּאוּ לְהִשְׁתַּתֵּף אֵין הַשֻּׁתָּפוּת מִתְקַיֵּם בִּדְבָרִים לְבַד כִּי אִם בְּקִנְיָן, כִּי עִנְיַן הַשֻּׁתָּפוּת מַה שֶּׁשְּׁנַיִם מִתְחַבְּרִים וּמִשְׁתַּתְּפִים יַחַד לַעֲשֹוֹת מַשָּא וּמַתָּן זֶה נִמְשָׁךְ מִבְּחִינָה הַנַּ"ל מֵחֲמַת שֶׁהַמַּשָּא וּמַתָּן הוּא מְקוֹם סַכָּנָה מְאֹד, כִּי כָּל הָעֲבוֹדָה זָרָה תְּחוּבִים שָׁם כַּנַּ"ל וְכָל הַנְּפִילוֹת הֵם שָׁם, כִּי זֶה עִקַּר הַנְּפִילָה כְּשֶׁנּוֹפֵל לְתַאֲוַת מָמוֹן, חַס וְשָׁלוֹם, שֶׁשָּׁם כָּל הָעֲבוֹדָה זָרָה וּמֵחֲמַת זֶה קָשָׁה הַפַּרְנָסָה וְהָרֶוַח מְאֹד מְאֹד, בְּחִינַת קָשִׁים מְזוֹנוֹתָיו כִּפְלַיִם וְכוּ'. כִּי הָעֲבוֹדָה זָרָה וְהַסִּטְרָא אָחֳרָא שֶׁהֵם בְּחִינַת תַּאֲוַת מָמוֹן - חֶסְרוֹן הַבִּטָּחוֹן וְהָאֱמוּנָה, הֵם מְעַכְּבִים וּמוֹנְעִים הַשֶּׁפַע, כִּי אֵל אַחֵר אִסְתָּרֵס וְלָא עָבֵד פֵּרִין כַּמּוּבָן שָׁם. וַאֲפִלּוּ מִי שֶׁמַּרְוִיחַ מָמוֹן אִם אֵינוֹ בִּקְדֻשָּׁה וּמְשֻׁקָּע בְּתַאֲוַת מָמוֹן, חַס וְשָׁלוֹם, אֵין הָרֶוַח נֶחֱשָׁב לִכְלוּם, כִּי, אַדְּרַבָּא, עַתָּה חָסֵר לוֹ בְּיוֹתֵר וּמָלֵא דְּאָגוֹת וִיגוֹנוֹת יוֹתֵר מִבַּתְּחִלָּה וְסוֹבֵל מְרִירוּת הָעוֹלָם הַזֶּה יוֹתֵר וְיוֹתֵר מִבַּתְּחִלָּה, כִּי עַתָּה חָסֵר לוֹ הַרְבֵּה מְאֹד כְּפִי הַנְהָגָתוֹ עַתָּה וּכְפִי מַחְשְׁבוֹתָיו וּשְׁטוּתָיו עַתָּה כַּיָּדוּעַ כָּל זֶה. וְכַמְבֹאָר שָׁם בְּהַתּוֹרָה הַנַּ"ל וּבְמָקוֹם אַחֵר בִּדְבָרֵינוּ, עַיֵּן שָׁם. וּמֵחֲמַת כָּל זֶה מָצוּי שֶׁשְּׁנֵיהֶם מִשְׁתַּתְּפִין יַחַד, כִּי מַזָּלָא דְּבֵי תְּרֵי עָדִיף זֶה בְּחִינַת 'טוֹבִים הַשְּׁנַיִם מִן הָאֶחָד שֶׁאִם יִפֹּלוּ הָאֶחָד יָקִים אֶת חֲבֵרוֹ' וְכוּ', כִּי עִקַּר כָּל הַנְּפִילוֹת הֵם בְּתַאֲוַת מָמוֹן כַּנַּ"ל. וְעַל כֵּן מִתְחַבְּרִים שְׁנַיִם וּמִשְׁתַּתְּפִים יַחַד כְּדֵי שֶׁהָאֶחָד יָקִים אֶת חֲבֵרוֹ, הַיְנוּ, כִּי עִקַּר הַנְּפִילָה בְּתַאֲוַת מָמוֹן הוּא מֵחֲמַת מַחֲלֹקֶת וְהָעִקָּר עַל יְדֵי שֶׁחוֹלְקִין עַל הַצַּדִּיק הָאֱמֶת וְכַנַּ"ל, כִּי הַצַּדִּיק הָאֱמֶת הוּא בְּחִינַת בְּרִית מֶלַח עוֹלָם שֶׁהוּא מַמְתִּיק מְרִירוּתָא דְּעָלְמָא כַּנַּ"ל וּכְשֶׁחוֹלְקִין עָלָיו אֵין לוֹ בְּחִינַת מֶלַח לְהַמְתִּיק הַמְרִירוּת, וְעַל יְדֵי זֶה הוּא נוֹפֵל לִמְרִירוּת תַּאֲוַת מָמוֹן שֶׁזֶּה עִקַּר הַנְּפִילָה בִּבְחִינַת וַיְגָרֶשׁ מִפָּנֶיךָ אוֹיֵב וְכוּ', כְּמוֹ שֶׁמְּבֹאָר שָׁם. כִּי הַמַּחֲלֹקֶת עַל הַצַּדִּיק גּוֹרֵם כַּמָּה מִינֵי קִלְקוּלִים, כִּי עַל יְדֵי זֶה נִתְרַבָּה מַחֲלֹקֶת בְּיִשְֹרָאֵל וּבֵין כָּל הָעוֹלָם בֵּין כָּל אֶחָד לַחֲבֵרוֹ וְנִתְרַבִּין מִלְחָמוֹת בָּעוֹלָם, כִּי הַצַּדִּיק הוּא בְּרִית מֶלַח, בְּחִינַת בְּרִית שָׁלוֹם, שֶׁהוּא עוֹשֶֹה שָׁלוֹם בֵּין כָּל הַהֲפָכִים וּכְשֶׁפּוֹגְמִין בִּכְבוֹדוֹ, מִכָּל שֶׁכֵּן כְּשֶׁחוֹלְקִין עָלָיו, אֵין מִי שֶׁיַּעֲשֶֹה שָׁלוֹם וְנִתְרַבָּה הַמַּחֲלֹקֶת מְאֹד, כִּי רֹב דֵּעוֹת בְּנֵי אָדָם מְשֻׁנִּים וּמְהֻפָּכִים זֶה מִזֶּה, כִּי כְּשֵׁם שֶׁמְשֻׁנִּים בְּצוּרוֹתֵיהֶם כֵּן הֵם מְשֻׁנִּים בְּדֵעוֹתֵיהֶם. וּכְשֶׁאֵין מֵאִיר בָּהֶם הֶאָרַת הַצַּדִּיק, בְּחִינַת בְּרִית שָׁלוֹם, מִמֵּילָא מִתְרַבָּה הַמַּחֲלֹקֶת מְאֹד. וְעַל יְדֵי רִבּוּי הַמַּחֲלֹקֶת שֶׁבְּיִשְֹרָאֵל מִזֶּה מִתְגַּבֵּר, חַס וְשָׁלוֹם, תַּאֲוַת מָמוֹן בְּיוֹתֵר, כִּי כָּל אֶחָד מַפִּיל אֶת חֲבֵרוֹ, שֶׁהוּא חוֹלֵק עָלָיו כַּמּוּבָן בְּהַתּוֹרָה הַנַּ"ל, שֶׁכָּל מִי שֶׁהוּא בִּבְחִינַת שְׁמִירַת הַבְּרִית בְּיוֹתֵר יָכוֹל לְהַפִּיל אֶת חֲבֵרוֹ הַפָּחוּת בִּשְׁמִירַת הַבְּרִית 'לְתַאֲוַת' מָמוֹן, עַיֵּן שָׁם. וְזֶה יָדוּעַ שֶׁאֵין כָּל יִשְֹרָאֵל שָׁוִין וְנֶחֱשָׁב אֶחָד לְגַבֵּי חֲבֵרוֹ בִּבְחִינַת שְׁמִירַת הַבְּרִית. וּכְשֶׁהָיָה בֵּינֵיהֶם אַהֲבָה, הָיָה אֶחָד עוֹזֵר וּמֵקִים אֶת חֲבֵרוֹ מִתַּאֲוַת מָמוֹן, כִּי עַל יְדֵי הִתְחַבְּרוּתָם יַחַד הָיוּ בִּכְלַל שְׁמִירַת הַבְּרִית: כִּי יִשְֹרָאֵל בִּכְלָל הֵם בִּבְחִינַת שְׁמִירַת הַבְּרִית, וּכְמוֹ שֶׁכָּתוּב, "וְעַמֵּךְ כֻּלָּם צַדִּיקִים", הַיְנוּ 'וְעַמֵּךְ כֻּלָּם', כְּשֶׁעַמֵּךְ יִשְֹרָאֵל הֵם כֻּלָּם יַחַד, שֶׁמִּתְחַבְּרִים יַחַד בְּאַהֲבָה וְשָׁלוֹם, אֲזַי הֵם נֶחֱשָׁבִים צַדִּיקִים, כִּי מִתְחַבֵּר יַחַד חֶלְקֵי שְׁמִירַת הַבְּרִית שֶׁל כָּל אֶחָד וְעַל יְדֵי זֶה נֶחֱשָׁבִים כֻּלָּם צַדִּיקִים. וְגַם עַל יְדֵי שֶׁמִּתְחַבְּרִים יַחַד בְּאַהֲבָה וְשָׁלוֹם אֲזַי יֵשׁ לָהֶם כֹּחַ בְּיוֹתֵר לְקַבֵּל הֶאָרַת הַצַּדִּיק יְסוֹד עוֹלָם שֶׁשָּׁם עִקַּר הַשָּׁלוֹם כַּנַּ"ל, וְהוּא מֵאִיר עֲלֵיהֶם בְּחִינַת שְׁמִירַת הַבְּרִית וְעַל יְדֵי זֶה מַצִּילָם מִמְּרִירוּתָא דְּעָלְמָא, שֶׁהוּא תַּאֲוַת מָמוֹן וְכַנַּ"ל, אֲבָל עַל יְדֵי הַמַּחֲלֹקֶת, חַס וְשָׁלוֹם, אֵין יְכוֹלִין לְקַבֵּל הֶאָרַת הַצַּדִּיק, כִּי הֶאָרַת הַצַּדִּיק גְּדוֹלָה מְאֹד וְקָשֶׁה לְקַבְּלוֹ כִּי אִם בְּהִתְחַבְּרוּת כֻּלָּם יַחַד, שֶׁאָז יֵשׁ לָהֶם כֵּלִים לְקַבֵּל הֶאָרַת הַצַּדִּיק הַגְּדוֹלָה עַד שֶׁיָּאִיר עֲלֵיהֶם בִּשְׁלֵמוּת לְהוֹצִיאָם מִיוֵן מְצוּלַת תַּאֲוַת מָמוֹן הַמְאַבֶּדֶת רֹב הָעוֹלָם, רַחֲמָנָא לִצְלָן, וְגַם כִּי הֵם חוֹלְקִים עַל הַצַּדִּיק בְּעַצְמוֹ וְגַם כָּל אֶחָד חוֹלֵק עַל חֲבֵרוֹ וְכָל אֶחָד מַפִּיל אֶת חֲבֵרוֹ, חַס וְשָׁלוֹם, וְכַנַּ"ל, וּמִזֶּה בָּא הִתְגַּבְּרוּת תַּאֲוַת מָמוֹן שֶׁהִתְפַּשְּׁטָה מְאֹד מְאֹד בָּעוֹלָם שֶׁמְּמָרֶרֶת חַיֵּי הָאָדָם עַד שֶׁמֵּתִים מִתּוֹךְ יָגוֹן וַאֲנָחָה וְכַעַס וּמַכְאוֹבוֹת וּמְאוּמָה לֹא יִשְּאוּ בְּיָדָם לָעוֹלָם הַבָּא, כִּי כָּל יְמֵיהֶם הָיוּ טְרוּדִים לְהַמְשִׁיךְ עַל עַצְמָן מְרִירוּת וִיגוֹנוֹת תַּאֲוַת הַמָּמוֹן וְטִרְדַּת הַפַּרְנָסָה. וּמִזֶּה נִמְשָׁךְ שֶׁמִּתְחַבְּרִים שְׁנַיִם יַחַד וּמִשְׁתַּתְּפִים לַעֲסֹק בְּאֵיזֶה מַשָּא וּמַתָּן, זֶה בְּחִינַת טוֹבִים הַשְּׁנַיִם מִן הָאֶחָד שֶׁאִם יִפֹּלוּ וְכוּ' כַּנַּ"ל, הַיְנוּ עַל יְדֵי שֶׁשְּׁנַיִם מִתְחַבְּרִים יַחַד, לְפִי בְּחִינַת הִתְחַבְּרוּתָם וְהִתְקַשְּׁרוּתָם נִמְשָׁךְ בְּחִינַת שָׁלוֹם בֵּין נַפְשׁוֹתָם, וּמִתְחַבְּרִים יַחַד בְּחִינַת צַדִּיק שֶׁיֵּשׁ בְּכָל אֶחָד וְאֶחָד מֵהֶם. כִּי בְּכָל אֶחָד מִיִּשְֹרָאֵל יֵשׁ נְקֻדָּה שֶׁהִיא בְּחִינַת צַדִּיק, בְּחִינַת שְׁמִירַת הַבְּרִית, כַּמְבֹאָר בְּמָקוֹם אַחֵר. וְעַל יְדֵי הִתְחַבְּרוּתָם יַחַד נִמְשָׁךְ עֲלֵיהֶם הֶאָרַת הַצַּדִּיק יְסוֹד עוֹלָם, וְעַל יְדֵי זֶה יֵשׁ לָהֶם כֹּחַ יוֹתֵר לְהִתְחַזֵּק מִלִּפֹּל לְתַאֲוַת מָמוֹן שֶׁמִּשָּׁם קֹשִׁי וּכְבֵדוּת הַפַּרְנָסָה כַּנַּ"ל, כִּי הֵם מְקַיְּמִים וּמַחֲזִיקִים זֶה אֶת זֶה בִּבְחִינַת שֶׁאִם יִפֹּלוּ הָאֶחָד יָקִים אֶת חֲבֵרוֹ וְכַנַּ"ל. וְעַל כֵּן אֵין הַשֻּׁתָּפוּת מִתְקַיֵּם אֶלָּא בְּקִנְיָן כְּמוֹ הַמַּשָּא וּמַתָּן, כִּי הִתְחַבְּרוּת הַשֻּׁתָּפִים זֶה בְּחִינַת שָׁלוֹם, שֶׁהוּא בְּחִינַת תִּקּוּן הַבְּרִית וְכַנַּ"ל, שֶׁמִּשָּׁם שְׁבִירַת תַּאֲוַת מָמוֹן, שֶׁהוּא עֲבוֹדָה זָרָה כַּנַּ"ל. וְעַל כֵּן צְרִיכִין קִנְיָן, שֶׁהוּא מַעֲשֶֹה בַּיָּדַיִם, שֶׁעַל יְדֵי זֶה דַּיְקָא נִכְנָע הָעֲבוֹדָה זָרָה שֶׁהִיא תַּאֲוַת מָמוֹן, שֶׁהִיא בְּחִינַת מַחֲלֹקֶת, שֶׁהִיא מִתְגָּרָה תָּמִיד לְקַלְקֵל הַשָּׁלוֹם וּלְבַטֵּל הַשֻּׁתָּפוּת. עַל כֵּן צְרִיכִין קִנְיָן דַּיְקָא, שֶׁהוּא בְּחִינַת עֲשִֹיָּה, שֶׁעַל יְדֵי זֶה דַּיְקָא נִכְנָע הָעֲבוֹדָה זָרָה וְנִמְשָׁךְ אֱמֶת וֶאֱמוּנָה בְּחִינַת שָׁלוֹם שֶׁיִּתְקַיֵּם הַשֻּׁתָּפוּת וְכַנַּ"ל. כִּי אֱמֶת שֶׁהוּא בְּחִינַת אַנְפִּין נְהִירִין, בְּחִינַת שְׁבִירַת תַּאֲוַת מָמוֹן וְכוּ', כְּמוֹ שֶׁמְּבֹאָר שָׁם, הוּא בְּחִינַת שָׁלוֹם, כְּמוֹ שֶׁכָּתוּב, "הָאֱמֶת וְהַשָּׁלוֹם אֶהָבוּ:
<h3>אות ד</h3>
וְזֶה בְּחִינַת קִנְיַן סוּדָר שֶׁרֹב הַקִּנְיָנִים עַל יָדוֹ, כִּי קִנְיַן סוּדָר, שֶׁהוּא עַל יְדֵי הַבְּגָדִים, עַל יְדֵי זֶה מַמְשִׁיכִין הֶאָרַת הַצַּדִּיק, שֶׁהוּא בְּחִינַת תִּקּוּן הַבְּרִית בִּבְחִינַת 'וּפָרַשְֹתָּ כְנָפֶיךָ עַל אֲמָתֶךָ' (כַּמּוּבָא בְּמָקוֹם אַחֵר), שֶׁעַל יְדֵי זֶה מִתְבַּטֵּל תַּאֲוַת מָמוֹן עֲבוֹדָה זָרָה, שֶׁמִּשָּׁם הַשִּׁנּוּיִים כַּנַּ"ל. וְעַל כֵּן לְפָנִים בְּיִשְֹרָאֵל הָיָה הַקִּנְיָן עַל יְדֵי נַעַל, 'שָׁלַף אִישׁ נַעֲלוֹ וְנָתַן לְרֵעֵהוּ' כוּ', כִּי נַעַל הוּא שְׁמִירָה לְהָרַגְלִין שֶׁשָּׁם עִקַּר הַמָּמוֹן בִּבְחִינַת 'וְאֶת כָּל הַיְקוּם', כְּמוֹ שֶׁמְּבֹאָר שָׁם, וְשָׁם עִקַּר אֲחִיזַת הָעֲבוֹדָה זָרָה בִּבְחִינַת וְרַחֲצוּ רַגְלֵיכֶם, זֶה עֲבוֹדָה זָרָה כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעַל כֵּן שֶׁקֶר אֵין לוֹ רַגְלַיִם וְכוּ', וְהַנַּעַל הוּא שְׁמִירָה לְהָרַגְלִין שֶׁלֹּא יִתְאַחֲזוּ בּוֹ הַקְּלִפּוֹת וְהָעֲבוֹדָה זָרָה, כִּי הַמִּנְעָלִים נִמְשָׁכִין מִבְּחִינָה גָּבוֹהַּ, מִבְּחִינַת הַחַשְׁמַ"ל, שֶׁהוּא בְּחִינַת אוֹר הַפָּנִים (כְּמוֹ שֶׁמּוּבָא בְּמָקוֹם אַחֵר וְכַמּוּבָא בַּכַּוָּנוֹת). וְעַל כֵּן הָיָה לְפָנִים הַמִּקָּח עַל יְדֵי הַמִּנְעָלִים שֶׁנָּתַן אִישׁ לְרֵעֵהוּ, לְהוֹרוֹת שֶׁמִּתְקַשְּׁרִים יַחַד בִּבְחִינַת שְׁמִירַת הַבְּרִית שֶׁהוּא שְׁבִירַת תַּאֲוַת מָמוֹן שֶׁנִּמְשָׁךְ עַל יְדֵי שְׁמִירַת הַמִּנְעָלִים שֶׁנִּמְשָׁכִים מִבְּחִינַת אוֹר הַפָּנִים שֶׁהוּא בְּחִינַת תִּקּוּן הַבְּרִית. כִּי עִקַּר קִיּוּם הַמַּשָּא וּמַתָּן שֶׁלֹּא יִשְׁתַּנֶּה הוּא עַל יְדֵי שֶׁמַּכְנִיעִין וּמְבַטְּלִין הָעֲבוֹדָה זָרָה שֶׁרוֹצָה לְהִתְאַחֵז בְּהַמָּמוֹן שֶׁהַכְנָעָתָהּ עַל יְדֵי בְּחִינַת תִּקּוּן הַבְּרִית וְכַנַּ"ל:
<h3>אות ה</h3>
וְזֶה בְּחִינַת מַה שֶּׁנִּסְמַךְ פָּסוּק "עֵינֵי כֹל אֵלֶיךָ יְשַֹבֵּרוּ וְכוּ'", לְפָסוּק "סוֹמֵךְ ה' לְכָל הַנֹּפְלִים". כִּי עִקַּר כָּל הַנְּפִילוֹת הֵם לְתַאֲוַת מָמוֹן, חַס וְשָׁלוֹם כַּנַּ"ל שֶׁאָז נוֹפֵל לְכָל הַשִּׁבְעִים עֲבוֹדָה זָרָה שֶׁל כָּל הַשִּׁבְעִים אֻמּוֹת וְזֶה עִקַּר אֲרִיכַת הַגָּלוּת, רַחֲמָנָא לִצְלָן, כִּי עִקַּר הַגָּלוּת בְּגוּף וְנֶפֶשׁ הוּא רַק בְּעִנְיַן הַמָּמוֹן מַה שֶּׁלּוֹקְחִים מִסִּים וּנְתִינוֹת הַרְבֵּה מִיִּשְֹרָאֵל וְגַם כָּל אֶחָד מְשֻׁקָּע בְּתַאֲוַת מָמוֹן, רַחֲמָנָא לִצְלָן כְּפִי נְפִילָתוֹ, חַס וְשָׁלוֹם, וּמִפְּנֵי זֶה לֹא נֶאֱמַר נוּ"ן בְּאַשְׁרֵי, מִפְּנֵי שֶׁיֵּשׁ בָּהּ מַפָּלָה וְכוּ', כְּמוֹ שֶׁכָּתוּב, "נָפְלָה לֹא תּוֹסִיף וְכוּ'". כִּי עַל הַנּוֹפְלִים בְּתַאֲוַת מָמוֹן נֶאֱמַר נָפְלָה לֹא תוֹסִיף, קוּם, כִּי מִכָּל הַנְּפִילוֹת אֶפְשָׁר לָקוּם, אַךְ מִי שֶׁנּוֹפֵל לְתַאֲוַת מָמוֹן אִי אֶפְשָׁר לוֹ לָקוּם מִשָּׁם, כַּמּוּבָן בְּהַמַּעֲשֶֹה שֶׁל הַבַּעַל תְּפִלָּה, עַיֵּן שָׁם, וְעַל זֶה נֶאֱמַר: "נְתָנַנִי ה' בִּידֵי לֹא אוּכַל קוּם". וּכְמוֹ שֶׁאִיתָא בַּמִּדְרָשׁ, שֶׁזֶּה נֶאֱמַר עַל מְרִירוּת הַפַּרְנָסָה שֶׁעֲשָֹאוֹ עֶבֶד מְכוּדָן (הַיְנוּ מְשֻׁעְבָּד) לְעַצְמוֹ וְכוּ' (עַיֵּן שָׁם בְּמִדְרַשׁ אֵיכָה עַל פָּסוּק זֶה). וְעַל זֶה אָמְרוּ רַבּוֹתֵינוּ זִכְרוֹנָם לִבְרָכָה, וַאֲפִלּוּ הָכִי בָּא דָּוִד וּסְמָכָן בְּרוּחַ הַקֹּדֶשׁ, שֶׁנֶּאֱמַר, "סוֹמֵךְ ה' לְכָל הַנֹּפְלִים", הַיְנוּ שֶׁבְּוַדַּאי כְּפִי הִתְגַּבְּרוּת תַּאֲוַת מָמוֹן וּמְרִירוּת הַפַּרְנָסָה לֹא הָיָה אֶפְשָׁר לְהִתְקַיֵּם כְּלָל בְּרוּחָנִיּוּת וּבְגַשְׁמִיּוּת, אַךְ לוּלֵי ה' שֶׁהָיָה לָנוּ יֹאמַר נָא יִשְֹרָאֵל, כִּי ה' יִתְבָּרַךְ עוֹזֵר לָנוּ בְּכָל דּוֹר וְשׁוֹלֵחַ לָנוּ צַדִּיקֵי אֱמֶת שֶׁבְּעֹצֶם כֹּחָם אַף עַל פִּי שֶׁחוֹלְקִים עֲלֵיהֶם הֵם בְּחָכְמָתָם הַנִּפְלָאָה, סוֹמְכִים אֶת יִשְֹרָאֵל בְּהֶעְלֵם גָּדוֹל, וְעַל יְדֵי זֶה יֵשׁ לָנוּ קִיּוּם בַּגָּלוּת הָאָרֹךְ הַמַּר הַזֶּה שֶׁעִקַּר הַגָּלוּת הוּא תַּאֲוַת מָמוֹן שֶׁבָּא מִתַּאֲוַת הַמִּשְׁגָּל כַּנַּ"ל (וְכַמְבֹאָר בְּמָקוֹם אַחֵר). וְזֶה בְּחִינַת מַה שֶׁסְּמָכָהּ דָּוִד בְּרוּחַ הַקֹּדֶשׁ, שֶׁנֶּאֱמַר "סוֹמֵךְ ה' לְכָל הַנֹּפְלִים". כִּי רַק ה' יִתְבָּרַךְ בְּרַחֲמָיו סוֹמֵךְ אוֹתָנוּ עַל יְדֵי הַצַּדִּיקֵי אֱמֶת, שֶׁעַל יְדֵי זֶה יֵשׁ לָנוּ קִיּוּם כַּנַּ"ל. וְעַל כֵּן נִסְמַךְ לָזֶה, "עֵינֵי כֹל אֵלֶיךָ יְשַֹבֵּרוּ וְאַתָּה נוֹתֵן לָהֶם אֶת אָכְלָם בְּעִתּוֹ וְכוּ'". כִּי זֶה עִקַּר הַסְּמִיכָה מַה שֶּׁה' יִתְבָּרַךְ סוֹמֵךְ לְכָל הַנּוֹפְלִים, דְּהַיְנוּ שֶׁמַּצִּילָם מִתַּאֲוַת מָמוֹן וּמַכְנִיס בָּהֶם אֱמוּנָה שֶׁיְּצַפּוּ לִישׁוּעַת ה' וְיִתְלוּ עֵינֵיהֶם אֵלָיו לְבַד לִבְטֹחַ בּוֹ יִתְבָּרַךְ שֶׁמִּמֶּנּוּ כָּל הַפַּרְנָסָה, שֶׁזֶּהוּ בְּחִינַת עֵינֵי כֹל אֵלֶיךָ יְשַֹבֵּרוּ וְכוּ'. וְעַל כֵּן בְמַעַרָבָא מְתַּרְצֵי לָהּ הָכִי, נָפְלָה לֹא תוֹסִיף קוּם בְּתוּלַת יִשְֹרָאֵל, הַיְנוּ שֶׁבְּוַדַּאי מֵאַחַר שֶׁבְּחַסְדֵי ה' הוּא סוֹמֵךְ אוֹתָנוּ לִבְלִי לִשָּׁאֵר, חַס וְשָׁלוֹם בִּנְפִילָה זֹאת שֶׁל תַּאֲוַת מָמוֹן שֶׁגָּרוּעַ מִן הַכֹּל עַד שֶׁסּוֹף כָּל סוֹף יְקִימֵנוּ גַּם מִנְּפִילָה זֹאת, בְּוַדַּאי אַחַר כָּךְ לֹא תוֹסִיף כְּנֶסֶת יִשְֹרָאֵל לִפֹּל עוֹד כְּלָל, כִּי זֶה עִקַּר אֲרִיכַת הַגָּלוּת. עַד שֶׁנִּזְכֶּה שֶׁיָּבוֹא מָשִׁיחַ שֶׁבְּחָכְמָתוֹ יָקִים אוֹתָנוּ מִנְּפִילָה זֹאת שֶׁל תַּאֲוַת מָמוֹן, כִּי יִתְקַיֵּם אָז, "וְהִשְׁלִיכוּ אִישׁ אֶת אֱלִילֵי כַסְפּוֹ וֶאֱלִילֵי זְהָבוֹ וְכוּ'" וְאָז לֹא יוֹסִיפוּ יִשְֹרָאֵל לִפֹּל עוֹד, כִּי אָז יִתְתַּקֵּן הַכֹּל. וְכַמּוּבָן בְּהַמַּעֲשֶֹה שֶׁל הַבַּעַל תְּפִלָּה שֶׁתַּאֲוַת מָמוֹן לֹא נִתְתַּקֵּן כִּי אִם עַד שֶׁבָּאוּ כֻּלָּם אֶל הַמֶּלֶךְ בְּעַצְמוֹ וְאָז הֶרְאָה לָהֶם הַדֶּרֶךְ אֶל הַחֶרֶב שֶׁהָיָה כָּתוּב עַל הַיָּד וְכוּ', שֶׁעַל יְדֵי זֶה נִתְתַּקֵּן תַּאֲוַת מָמוֹן, וְאָז נִתְתַּקְּנוּ כָּל הַכִּתּוֹת הָרָעוֹת וְיָצְאוּ מִטָּעוּתָם. נִמְצָא, שֶׁכְּשֶׁיִּתְתַּקֵּן תַּאֲוַת מָמוֹן אָז יִתְתַּקֵּן הַכֹּל וְאָז יִתְקַיֵּם נָפְלָה וְלֹא תוֹסִיף לִפֹּל עוֹד, כִּי ה' יִתְבָּרַךְ יֹאמַר לָהּ, קוּם בְּתוּלַת יִשְֹרָאֵל! הַיְנוּ שֶּׁה' יִתְבָּרַךְ בְּעַצְמוֹ, כִּבְיָכוֹל, יָקִים אוֹתָהּ מִנְּפִילָתָהּ, כִּי אִי אֶפְשָׁר לָצֵאת מִתַּאֲוַת מָמוֹן לְגַמְרֵי כִּי אִם בִּישׁוּעַת ה' שֶׁזּוֹכִין לְקַבֵּל מֵהַצַּדִּיק הָאֱמֶת שֶׁיּוֹדֵעַ כָּל הַדְּרָכִים אֵיךְ לְהוֹצִיא מִזֶּה, וְכַמּוּבָן בְּהַמַּעֲשֶֹה הַנַּ"ל. ה' יִתְבָּרַךְ יָאִיר עֵינֵינוּ וְעֵינֵי כָּל יִשְֹרָאֵל שֶׁנִּזְכֶּה לְהִתְקָרֵב לְצַדִּיקֵי אֱמֶת שֶׁיּוֹצִיאוּ אוֹתָנוּ מִכָּל הַתַּאֲווֹת וּמִכָּל הַטָּעוּתִים, וּבִפְרָט מִתַּאֲוַת מָמוֹן, וְנָשׁוּב כֻּלָּנוּ לְעָבְדוֹ יִתְבָּרַךְ כָּל חַיֵּינוּ לְעוֹלָם, אָמֵן: הֲלָכָה ה' בְּהִלְכוֹת 'שֻׁתָּפִים בְּקַרְקַע' הֲלָכָה ה':
<h2>שלוחין א:</h2>
<h3>אות ה</h3>
שְׁלוּחוֹ שֶׁל אָדָם כְּמוֹתוֹ אֵין שְׁלִיחוּת לְקָטָן וְכוּ': כִּי יָדוּעַ שֶׁכָּל יִשְֹרָאֵל נַפְשׁוֹתָם אֶחָד, כִּי שָׁרְשָׁם מִבְּחִינַת כֻּלּוֹ אֶחָד כֻּלּוֹ טוֹב, וּכְמוֹ שֶׁכָּתוּב (שְׁמוֹת א'), "כָּל הַנֶּפֶשׁ הַבָּאָה לְבֵית יַעֲקֹב שִׁבְעִים נָפֶשׁ". בִּלְשׁוֹן יָחִיד, כְּמוֹ שֶׁפֵּרֵשׁ רַשִּׁ"י. וְעַל כֵּן שְׁלוּחוֹ שֶׁל אָדָם כְּמוֹתוֹ, כִּי כֻּלָּא חַד כַּנַּ"ל. וְעַל כֵּן אֵין הַנָּכְרִי נַעֲשֶֹה שָׁלִיחַ, כִּי הֵם מֵאֲחוֹרֵי הַקְּדֻשָּׁה וּמְפֹרָדִים וּמֻבְדָּלִים מִקְּדֻשַּׁת יִשְֹרָאֵל וְעַל כֵּן אֵין יְכוֹלִין לוֹמַר עֲלֵיהֶם שְׁלוּחוֹ כְּמוֹתוֹ, כִּי זֶהוּ בְּחִינַת אַחְדוּת כַּנַּ"ל, וְעַל כֵּן אֵין שַׁיָּךְ אֶלָּא בְּיִשְֹרָאֵל שֶׁכֻּלָּם אֶחָד וְכֻלָּם שָׁוִין בְּשֹׁרֶשׁ הָאַחְדוּת, אֲבָל הָעַכּוּ"ם נִפְרָדִין מִן הָאַחְדוּת כַּנַּ"ל, וְעַל כֵּן אֵין הָעַכּוּ"ם נַעֲשֶֹה שָׁלִיחַ, כִּי אִי אֶפְשָׁר לוֹמַר בָּהֶם שְׁלוּחוֹ כְּמוֹתוֹ כַּנַּ"ל. וְזֶהוּ שֶׁאָמְרוּ רַבּוֹתֵינוּ זִכְרוֹנָם לִבְרָכָה, מָה אַתֶּם בְּנֵי בְּרִית, אַף שְׁלוּחֲכֶם בְּנֵי בְּרִית, כִּי הַשְּׁלִיחוּת תָּלוּי בַּבְּרִית, כִּי שָׁם בְּחִינַת הָאַחְדוּת בִּבְחִינַת וּבְרִיתִי נֶאֱמֶנֶת לוֹ (תְּהִלִּים פט), הַיְנוּ שֶׁבְּחִינַת אֱמוּנָה, שֶׁהִיא הָאַחְדוּת שֶׁמַּאֲמִינִין בְּיִחוּדוֹ יִתְבָּרַךְ, הִיא תְּלוּיָה בַּבְּרִית, כַּמּוּבָא בְּדִבְרֵי רַבֵּנוּ, נֵרוֹ יָאִיר (סִימָן ל"א). וְעַל כֵּן הַשְּׁלִיחוּת, שֶׁהוּא רַק בִּבְחִינַת הָאַחְדוּת, בְּחִינַת שְׁלוּחוֹ כְּמוֹתוֹ כַּנַּ"ל, וְעַל כֵּן אֵינוֹ נוֹהֵג רַק בִּבְנֵי בְּרִית, שֶׁהֵם בִּבְחִינַת הָאַחְדוּת כַּנַּ"ל. וְעַל כֵּן אֵין קָטָן עוֹשֶֹה שָׁלִיחַ וְלֹא נַעֲשֶֹה שָׁלִיחַ, כִּי אִיתָא בְּדִבְרֵי רַבֵּנוּ, נֵרוֹ יָאִיר, שֶׁבְּחִינַת כֻּלּוֹ אֶחָד כֻּלּוֹ טוֹב, הוּא שְׁלֵמוּת הַדַּעַת, בְּחִינַת בַּיּוֹם הַהוּא יִהְיֶה ה' אֶחָד וּשְׁמוֹ אֶחָד שֶׁאָז יִתְגַּלֶּה הַדַּעַת. וְיִהְיֶה כֻּלּוֹ אֶחָד כֻּלּוֹ טוֹב כַּמּוּבָא בִּתְחִלַּת מַאֲמָר אָנֹכִי ה' אֱלֹקֶיךָ (סִימָן ד'), עַיֵּן שָׁם. וְעַל כֵּן הַקָּטָן שֶׁאֵין דַּעְתּוֹ שָׁלֵם עֲדַיִן, עַל כֵּן אֵין לוֹ דִּין שְׁלִיחוּת, כִּי עִקַּר דִּין שְׁלִיחוּת עַל יְדֵי בְּחִינַת הָאַחְדוּת שֶׁהוּא תָּלוּי בְּדַעַת כַּנַּ"ל. וְעַל כֵּן אֵין שָׁלִיחַ לִדְבַר עֲבֵרָה, כִּי עַל יְדֵי הָעֲבֵרָה נִפְרָד, חַס וְשָׁלוֹם, מִשֹׁרֶשׁ הָאַחְדוּת וְעַל כֵּן אֵין שַׁיָּךְ בַּעֲבֵרָה שְׁלִיחוּת, כִּי, אַדְּרַבָּא, הָעֲבֵרָה הוּא פֵּרוּד וּפְגָם בִּבְחִינַת אַחְדוּת כַּיָּדוּעַ וְעִקַּר הַשְּׁלִיחוּת בִּבְחִינַת אַחְדוּת כַּנַּ"ל. וְזֶהוּ בְּחִינַת לְתִּקּוּנֵי שְׁדַרְתִּיךְ וְלָא לְעַוְותֵי, כִּי בְּחִינַת אֶחָד הוּא כֻּלּוֹ טוֹב כַּנַּ"ל וְאֵין שָׁם עִוּוּת וְקִלְקוּל, חַס וְשָׁלוֹם, וְעַל כֵּן יָכוֹל לוֹמַר לוֹ לְתִּקּוּנֵי שְׁדַרְתִּיךְ וְכוּ', כִּי בְּוַדַּאי כְּשֶׁעָשִֹיתִי אוֹתְךָ שָׁלִיחַ שֶׁתִּהְיֶה כָּמוֹנִי, שֶׁזֶּהוּ בְּחִינַת כֻּלּוֹ אֶחָד כֻּלּוֹ טוֹב. עַל כֵּן בְּוַדַּאי הַשְּׁלִיחוּת הָיָה רַק לְתִקּוּן וְלֹא לְעִוּוּת, כִּי הַשְּׁלִיחוּת הוּא רַק בִּבְחִינַת אֶחָד וְטוֹב כַּנַּ"ל: וְזֶה בְּחִינַת הַחַזָּן שֶׁנִּקְרָא שְׁלִיחַ צִבּוּר, כִּי עִקַּר תִּקּוּן הַתְּפִלָּה הוּא רַק שֶׁתִּהְיֶה בִּבְחִינַת כֻּלּוֹ אֶחָד כֻּלּוֹ טוֹב, כַּמּוּבָא בְּדִבְרֵי רַבֵּנוּ, נֵרוֹ יָאִיר, בַּמַּאֲמָר וַיֹּאמֶר בֹּעַז וְכוּ' (סִימָן סה). וְעַל כֵּן עִקַּר תִּקּוּן הַתְּפִלָּה עַל יְדֵי הַשְּׁלִיחַ צִבּוּר, כִּי הַשְּׁלִיחַ צִבּוּר כּוֹלֵל כֻּלָּם יַחַד וְעוֹשֶֹה מֵהַתְּפִלָּה אֶחָד, כְּמוֹ שֶׁנִּתְבַּאֵר לְעֵיל בְּהִלְכוֹת שְׁלִיחַ צִבּוּר, עַיֵּן שָׁם, שֶׁזֶּהוּ בְּחִינַת חֲזָרַת הַתְּפִלָּה, עַיֵּן שָׁם, וְעַל כֵּן נִקְרָא 'שְׁלִיחַ צִבּוּר' בְּחִינַת שְׁלוּחוֹ שֶׁל אָדָם כְּמוֹתוֹ, בְּחִינַת כֻּלּוֹ אֶחָד כַּנַּ"ל שֶׁזֶּהוּ תִּקּוּן הַתְּפִלָּה כַּנַּ"ל וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, גַּם אַתֶּם לְרַבּוֹת שְׁלוּחֲכֶם. מִכָּאן, שֶׁשְּׁלוּחוֹ שֶׁל אָדָם כְּמוֹתוֹ, כִּי גַם הִיא בְּחִינַת מַלְכוּת שֶׁהִיא בְּחִינַת אֱמוּנָה בְּחִינַת ד' דְּאֶחָד כַּמּוּבָא בְּכִתְבֵי הָאֲרִ"י שֶׁגַּמִּין וְאֵתִין הֵם בְּמַלְכוּת, וְעַל כֵּן הַמֶּלֶךְ עוֹצֵר בָּהֶם וּמְקַבְּצָם יַחַד שֶׁלֹּא יִתְפַּזְּרוּ, כְּמוֹ שֶׁפֵּרֵשׁ רַשִּׁ"י עַל פָּסוּק, "זֶה יַעֲצֹר בְּעַמִּי", עַיֵּן שָׁם. כִּי הַמַּלְכוּת הִיא בְּחִינַת הָאַחְדוּת כַּנַּ"ל וְשָׁם שָׁרְשֵׁי נַפְשׁוֹת יִשְֹרָאֵל שֶׁשָּׁרְשָׁם בְּאַחְדּוּת כַּנַּ"ל וְעַל כֵּן גַּ"ם מַרְבֶּה הַשָּׁלִיחַ שֶׁשְּׁלוּחוֹ שֶׁל אָדָם כְּמוֹתוֹ, כִּי זֶה תָּלוּי בְּאַחְדּוּת שֶׁהוּא בְּחִינַת מַלְכוּת, בְּחִינַת גַּ"ם כַּנַּ"ל וְעַיֵּן בַּכְּתָבִים שֶׁגַּ"ם בְּלֵאָה שֶׁהִיא בְּחִינַת ד' דְּאֶחָד, בְּחִינַת קֶשֶׁר שֶׁל תְּפִלִּין, עַיֵּן שָׁם: וְזֶהוּ "מָה אַתֶּם בְּנֵי בְּרִית אַף שְׁלוּחֲכֶם בְּנֵי בְּרִית". כִּי תִּקּוּן הַמַּלְכוּת בְּחִינַת אֱמוּנָה, בְּחִינַת הָאַחְדוּת, כָּל זֶה תָּלוּי בַּבְּרִית, כִּי מָאן דְּנָטִיר בְּרִית זָכָה לְמַלְכוּ. וּכְמוֹ שֶׁכָּתוּב, "וּבְרִיתִי נֶאֱמֶנֶת לוֹ". כַּנַּ"ל וְעַל כֵּן אֵין הַשְּׁלִיחוּת נוֹהֵג אֶלָּא בִּבְנֵי בְּרִית שֶׁהֵם בְּחִינַת כֻּלּוֹ אֶחָד כֻּלּוֹ טוֹב כַּנַּ"ל:
<h2>שלוחין ב:</h2>
<h3>אות ה</h3>
עִנְיַן שְׁלוּחִין: שְׁלוּחוֹ שֶׁל אָדָם כְּמוֹתוֹ בְּכָל הַתּוֹרָה כֻּלָּהּ, אֲבָל לִדְבַר עֲבֵרָה אֵין שָׁלִיחַ לִדְבַר עֲבֵרָה:
<h3>אות א</h3>
עַל פִּי מַה שֶּׁכָּתַב רַבֵּנוּ זִכְרוֹנוֹ לִבְרָכָה בַּמַּאֲמָר חוֹתָם בְּתוֹךְ חוֹתָם, עַיֵּן שָׁם (בְּסִימָן כב), כִּי יֵשׁ בְּחִינַת נַעֲשֶֹה וְנִשְׁמַע שֶׁהֵם בְּחִינַת נִגְלוֹת וְנִסְתָּרוֹת, תּוֹרָה וּתְפִלָּה, תּוֹרַת ה' וְתוֹרָתוֹ. בִּתְחִלָּה הִיא תּוֹרַת ה' וְאַחַר כָּךְ נַעֲשֵֹית תּוֹרָתוֹ וְצָרִיךְ לֵילֵךְ מִדַּרְגָּא לְדַרְגָּא וְכוּ', כִּי בְּכָל דַּרְגָּא יֵשׁ בְּחִינַת נַעֲשֶֹה וְנִשְׁמַע גָּבֹהַּ יוֹתֵר וְכוּ' וְכוּ', עַיֵּן שָׁם כָּל זֶה הֵיטֵב. עַד שֶׁבָּא בְּרֵאשִׁית נְקֻדַּת הַבְּרִיאָה, שֶׁהִיא תְּחִלַּת הָאֲצִילוּת וְשָׁם הַנִּשְׁמַע הִיא בְּחִינַת תּוֹרַת ה' מַמָּשׁ וְכוּ' וְכוּ'. וְאַחַר כָּךְ כְּשֶׁנִּכְלָל בְּאֵין סוֹף אָז הַנַּעֲשֶֹה הוּא תּוֹרַת ה' וְהַנִּשְׁמַע הִיא תְּפִלַּת ה', כִּי ה' יִתְבָּרַךְ בְּעַצְמוֹ מְקַיֵּם הַתּוֹרָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, מִנַּיִן שֶׁהַקָּדוֹשׁ בָּרוּךְ הוּא מַנִּיחַ תְּפִלִּין? מִנַּיִן שֶׁהַקָּדוֹשׁ בָּרוּךְ הוּא מְבַקֵּר חוֹלִים וְכוּ'? וְכֵן הַקָּדוֹשׁ בָּרוּךְ הוּא מִתְפַּלֵּל, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, וַאֲזַי כְּשֶׁנִּכְלָל בְּאֵין סוֹף, אֲזַי הַתּוֹרָה וְהַתְּפִלָּה הִיא בְּחִינַת תּוֹרַת ה' וּתְפִלַּת ה' מַמָּשׁ וְכוּ', עַיֵּן שָׁם:
<h3>אות ב</h3>
וְהִנֵּה זֶה עִקַּר הַתַּכְלִית וְהַשְּׁלֵמוּת הָאַחֲרוֹן לִזְכּוֹת לָבוֹא לִבְחִינָה זוֹ הָעֶלְיוֹנָה לְהִכָּלֵל בְּאֵין סוֹף עַד שֶׁיִּהְיֶה הַתּוֹרָה וְהַתְּפִלָּה שֶׁלּוֹ בְּחִינַת תּוֹרַת ה' וּתְפִלַּת ה' כַּנַּ"ל אַשְׁרֵי מִי שֶׁזּוֹכֶה לָזֶה וַאֲזַי הַתְּפִלָּה הִיא בִּבְחִינַת יְהִי רָצוֹן מִלְּפָנַי שֶׁהִיא תְּפִלַּת ה' יִתְבָּרַךְ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה בִּבְרָכוֹת וְזֶה בְּחִינַת 'בְּכָל הַמָּקוֹם אֲשֶׁר אַזְכִּיר אֶת שְׁמִי ' 'אַזְכִּיר' דַּיְקָא, כִּי מִי שֶׁזּוֹכֶה לִבְחִינַת תְּפִלָּה כָּזוֹ, דְּהַיְנוּ תְּפִלַּת ה', נִמְצָא כְּשֶׁמַּזְכִּיר אֶת שְׁמוֹ יִתְבָּרַךְ מֵאַחַר שֶׁנִּכְלָל בּוֹ יִתְבָּרַךְ, נִמְצָא שֶׁה' יִתְבָּרַךְ בְּעַצְמוֹ מַזְכִּיר אֶת שְׁמוֹ יִתְבָּרַךְ, מֵאַחַר שֶׁנִּכְלָל בּוֹ יִתְבָּרַךְ, נִמְצָא, שֶׁה' יִתְבָּרַךְ בְּעַצְמוֹ מַזְכִּיר אֶת שְׁמוֹ יִתְבָּרַךְ, כִּבְיָכוֹל, שֶׁזֶּהוּ בְּחִינַת תְּפִלַּת ה' כַּנַּ"ל וְזֶהוּ בְּכָל הַמָּקוֹם אֲשֶׁר אַזְכִּיר אֶת שְׁמִי, 'אַזְכִּיר' דַּיְקָא כַּנַּ"ל. וְהִנֵּה עִקַּר בְּרִיאַת הָאָדָם הוּא בִּשְׁבִיל בְּחִינָה זוֹ שֶׁיַּגִּיעַ לָזֶה הַתַּכְלִית שֶׁיִּזְכֶּה לְהִכָּלֵל בּוֹ יִתְבָּרַךְ עַד שֶׁיִּהְיֶה תּוֹרָתוֹ וּתְפִלָּתוֹ, בְּחִינַת תּוֹרַת ה' וּתְפִלַּת ה' מַמָּשׁ, אֲבָל אִי אֶפְשָׁר לָבוֹא לָזֶה מִיָּד, כִּי ה' יִתְבָּרַךְ רָצָה לִבְרֹא אֶת הָאָדָם בְּזֶה הָעוֹלָם כְּדֵי שֶׁיִּהְיֶה לוֹ בְּחִירָה וְעִקַּר קִיּוּם הַתּוֹרָה תָּלוּי בָּזֶה בַּמֶּה שֶׁיֵּשׁ לְהָאָדָם בְּחִירָה וּבִשְׁבִיל זֶה שָׁלַח אֶת הָאָדָם בְּזֶה הָעוֹלָם בְּתוֹךְ גּוּף וְחֹמֶר עָכוּר כְּדֵי שֶׁיִּהְיֶה לוֹ בְּחִירָה. וּמֵאַחַר שֶׁהָאָדָם הוּא בָּעוֹלָם הַזֶּה בְּתוֹךְ גּוּף וְחֹמֶר גַּשְׁמִי, הוּא צָרִיךְ בִּתְחִלָּה לְקַיֵּם הַתּוֹרָה וְהַמִּצְווֹת בְּתוֹךְ הַגּוּף וְכָל זְמַן שֶׁלֹּא נִתְבַּטֵּל הַגּוּף וְהַחֹמֶר לְגַמְרֵי אֲזַי כָּל הַתּוֹרָה וְהַמִּצְווֹת וְהַתְּפִלָּה שֶׁמְּקַיֵּם הוּא בִּבְחִינַת תּוֹרָתוֹ וּתְפִלָּתוֹ, כִּי עֲדַיִן לֹא נִכְלַל בְּשָׁרְשׁוֹ, בְּאֵין סוֹף, וְכָל מַה שֶּׁמְּקַיֵּם יוֹתֵר אֶת הַתּוֹרָה וְעוֹבֵד אֶת ה', הוּא יוֹצֵא בְּכָל פַּעַם מִדַּרְגָּא לְדַרְגָּא וּמְבַטֵּל בְּכָל פַּעַם אֶת הַגּוּף יוֹתֵר וְנִכְלָל יוֹתֵר בְּשָׁרְשׁוֹ בְּאֵין סוֹף, עַד שֶׁזּוֹכֶה לָבוֹא אֶל הַתַּכְלִית שֶׁיִּתְבַּטֵּל הַגּוּף לְגַמְרֵי וְנִכְלָל לְגַמְרֵי בְּאֵין סוֹף וַאֲזַי זוֹכֶה לִבְחִינַת תּוֹרַת ה' וּתְפִלַּת ה' מַמָּשׁ כַּנַּ"ל וַאֲזַי כְּשֶׁנִּכְלָל בְּשָׁרְשׁוֹ בְּאֵין סוֹף נִמְצָא כָּל הַתּוֹרָה וְהַמִּצְווֹת וְהַתְּפִלָּה שֶׁמְּקַיֵּם הֵם תּוֹרַת ה' וּתְפִלַּת ה' מַמָּשׁ. נִמְצָא, שֶׁה' יִתְבָּרַךְ בְּעַצְמוֹ, כִּבְיָכוֹל, עוֹשֶֹה הַמִּצְווֹת שֶׁהוּא עוֹשֶֹה מֵאַחַר
שֶׁנִּכְלָל בּוֹ יִתְבָּרַךְ כַּנַּ"ל, אֲבָל קֹדֶם שֶׁנִּכְלָל בּוֹ יִתְבָּרַךְ לְגַמְרֵי כַּנַּ"ל אֲזַי הָאָדָם בְּעַצְמוֹ עוֹשֶֹה הַמִּצְווֹת וַאֲזַי הוּא בִּבְחִינַת שָׁלִיחַ כְּמוֹ הַשָּׁלִיחַ שֶׁמְּצֻוֶּה וְעוֹשֶֹה שְׁלִיחוּתוֹ, כְּמוֹ כֵן מַמָּשׁ הוּא מְצֻוֶּה וְעוֹשֶֹה שְׁלִיחוּת הַבּוֹרֵא יִתְבָּרַךְ, כִּי בִּשְׁבִיל זֶה נִשְׁתַּלַּח לָזֶה הָעוֹלָם לַעֲשֹוֹת שְׁלִיחוּתוֹ יִתְבָּרַךְ לְקַיֵּם הַתּוֹרָה וְהַמִּצְווֹת שֶׁהוּא מְצֻוֶּה עֲלֵיהֶם, כִּי כָּל הָעֲבוֹדָה שֶׁל הָאָדָם בְּזֶה הָעוֹלָם מְכֻנָּה בְּשֵׁם שְׁלִיחוּת, כַּמּוּבָא בְּכָל סִפְרֵי מוּסָר שֶׁמּוֹכִיחִין וּמַזְהִירִין אֶת הָאָדָם 'מַה יַּעֲשֶֹה לְיוֹם פְּקֻדָּה וּמַה יָּשִׁיב לְשׁוֹלְחוֹ דָּבָר'. וְאַף עַל פִּי שֶׁבֶּאֱמֶת אֵין זֶה תַּכְלִית הַשְּׁלֵמוּת לַעֲשֹוֹת עֲבוֹדַת ה' בִּבְחִינַת שְׁלִיחוּת כְּמוֹ הַשָּׁלִיחַ שֶׁעוֹשֶֹה שְׁלִיחוּת הַמְשַׁלֵּחַ, כִּי עִקַּר הַתַּכְלִית הוּא רַק שֶׁיִּהְיֶה נִכְלָל בּוֹ יִתְבָּרַךְ וַאֲזַי אֵין הָעֲבוֹדָה שֶׁלּוֹ בִּבְחִינַת שְׁלִיחוּת כְּלָל מֵאַחַר שֶׁכָּל מַה שֶּׁעוֹשֶֹה וּמְקַיֵּם הַמִּצְווֹת הֵם תּוֹרַת ה' מַמָּשׁ וְכָל הַמִּצְווֹת שֶׁהוּא עוֹשֶֹה, ה' יִתְבָּרַךְ בְּעַצְמוֹ עוֹשֶֹה אוֹתָם. נִמְצָא, שֶׁאֵינוֹ בִּבְחִינַת שָׁלִיחַ כְּלָל וְזֶהוּ עִקַּר הַתַּכְלִית כַּנַּ"ל, אַף עַל פִּי כֵן בְּהֶכְרֵחַ שֶׁיְּקַיֵּם הָאָדָם הַתּוֹרָה וְהַמִּצְווֹת בִּתְחִלָּה בִּבְחִינַת שְׁלִיחוּת, כִּי אִי אֶפְשָׁר לָבוֹא מִיָּד לִבְחִינָה עֶלְיוֹנָה הַנַּ"ל לְהִכָּלֵל בּוֹ יִתְבָּרַךְ, כִּי אִם כֵּן יִתְבַּטֵּל הַחֹמֶר לְגַמְרֵי וְלֹא יִהְיֶה בְּחִירָה כְּלָל אִם הָיָה נִכְלָל בּוֹ מִיָּד וְלֹא הָיָה מָקוֹם לְקִיּוּם הַתּוֹרָה וּבְרִיאַת הָעוֹלָם אִם הָיָה הַכֹּל נִכְלָל בּוֹ בִּתְחִלָּה. וְעַל כֵּן מֵאַחַר שֶׁעִקַּר קִיּוּם הַתּוֹרָה הוּא עַל יְדֵי שֶׁיֵּשׁ בְּחִירָה אֲשֶׁר בִּשְׁבִיל זֶה נִבְרָא הָעוֹלָם הַזֶּה הַגַּשְׁמִי, עַל כֵּן בְּהֶכְרֵחַ שֶׁבִּתְחִלָּה יְקַיֵּם הָאָדָם הַמִּצְווֹת עִם הַגּוּף וַאֲזַי מְקַיֵּם הָאָדָם בְּעַצְמוֹ הַמִּצְווֹת, וַאֲזַי הוּא בִּבְחִינַת שְׁלִיחוּת שֶׁעוֹשֶֹה שְׁלִיחוּת וְצִוּוּי הַבּוֹרֵא יִתְבָּרַךְ כַּנַּ"ל וְאַחַר כָּךְ עַל יְדֵי שֶׁמְּקַיֵּם מִצְווֹתָיו יִתְבָּרַךְ עִם הַגּוּף בִּבְחִינַת שְׁלִיחוּת, אֲזַי זוֹכֶה עַל יְדֵי זֶה לְהִכָּלֵל בּוֹ יִתְבָּרַךְ, כִּי כָּל מַה שֶּׁהָאָדָם מְקַיֵּם מִצְוַת ה' אֲפִלּוּ עִם הַגּוּף בִּבְחִינַת שְׁלִיחוּת וְצִוּוּי כַּנַּ"ל נֶחֱשָׁב גַּם כֵּן כְּאִלּוּ ה' יִתְבָּרַךְ בְּעַצְמוֹ עוֹשֶֹה, כִּי בְּאִתְעָרוּתָא דִּלְתַתָּא אִתְעַר לְעֵלָּא וְאַחַר כָּךְ עַל יְדֵי זֶה שֶׁמְּקַיֵּם הַמִּצְווֹת וְעוֹשֶֹה שְׁלִיחוּתוֹ יִתְבָּרַךְ, עַל יְדֵי זֶה זוֹכֶה לְהִכָּלֵל בּוֹ יִתְבָּרַךְ וַאֲזַי כָּל הַמִּצְווֹת שֶׁהוּא עוֹשֶֹה ה' יִתְבָּרַךְ בְּעַצְמוֹ עוֹשֶֹה אוֹתָם כַּנַּ"ל. וְזֶהוּ עִקַּר הַתַּכְלִית לִזְכּוֹת לִבְלִי לַעֲשֹוֹת הַמִּצְווֹת בִּבְחִינַת שְׁלִיחוּת וְצִוּוּי כַּנַּ"ל רַק בִּבְחִינַת הַמְשַׁלֵּחַ וְהַמְצַוֶּה בְּעַצְמוֹ יִתְבָּרַךְ בִּבְחִינַת תּוֹרַת ה' מַמָּשׁ:
<h3>אות ג</h3>
וְזֶה בְּחִינַת הָעֲבוֹדָה שֶׁל 'וַיְדַבֵּר ה' אֶל מֹשֶׁה' וְכוּ' שֶׁהֵם בְּחִינַת דִּבְרֵי תּוֹרָה, שֶׁהֵם בְּחִינַת נִשְׁמַע, כַּמְבֹאָר שָׁם בַּמַּאֲמָר הַנַּ"ל, עַיֵּן שָׁם הֵיטֵב. כִּי הָעֲבוֹדָה שֶׁל וַיְדַבֵּר וְכוּ' הוּא בְּחִינַת תּוֹרַת ה' מַמָּשׁ, שֶׁהוּא בְּחִינַת קִיּוּם הַתּוֹרָה וְהַמִּצְווֹת שֶׁל הַמְדַבֵּר וְהַמְצַוֶּה בְּעַצְמוֹ יִתְבָּרַךְ, שֶׁהוּא בְּחִינַת הַמְשַׁלֵּחַ כַּנַּ"ל, וְזֶהוּ בְּחִינַת הָעֲבוֹדָה שֶׁל וַיְדַבֵּר, שֶׁהוּא בְּחִינַת הָעֲבוֹדָה שֶׁל הַמְדַבֵּר בְּעַצְמוֹ יִתְבָּרַךְ, בְּחִינַת תּוֹרַת ה' מַמָּשׁ, כִּי הָעֲבוֹדָה שֶׁל הַמְצַוֶּה בְּעַצְמָהּ, הוּא עֲבוֹדַת הָאָדָם הַמְצֻוֶּה לַעֲשֹוֹת שְׁלִיחוּתוֹ, אֲבָל הָעֲבוֹדָה שֶׁל וַיְדַבֵּר הִיא בְּחִינַת תּוֹרַת ה' מַמָּשׁ, שֶׁזֶּה זוֹכִין כְּשֶׁנִּכְלָל הַשָּׁלִיחַ בְּהַמְשַׁלֵּחַ וְהַמְשַׁלֵּחַ בְּעַצְמוֹ יִתְבָּרַךְ, כִּבְיָכוֹל, מְקַיֵּם הַתּוֹרָה וְהַמִּצְווֹת וַאֲזַי מִתְקַיֵּם הָעֲבוֹדָה שֶׁל בְּחִינַת וַיְדַבֵּר, שֶׁהִיא תּוֹרַת ה' מַמָּשׁ, שֶׁהוּא הָעֲבוֹדָה שֶׁל הַמְדַבֵּר וְהַמְצַוֶּה וְהַמְשַׁלֵּחַ בְּעַצְמוֹ יִתְבָּרַךְ, כִּבְיָכוֹל, וְהָבֵן הַדְּבָרִים:
<h3>אות ד</h3>
וְזֶה בְּחִינַת שְׁלוּחוֹ שֶׁל אָדָם כְּמוֹתוֹ בְּכָל הַתּוֹרָה, כִּי בְּהֶכְרֵחַ שֶׁיִּהְיֶה בְּחִינַת שְׁלִיחוּת, כִּי עִקַּר קִיּוּם הַתּוֹרָה וְהַמִּצְווֹת הוּא עַל יְדֵי בְּחִינַת שְׁלִיחוּת דַּיְקָא כַּנַּ"ל, כִּי בְּהֶכְרֵחַ שֶׁיִּהְיֶה בְּחִירָה כַּנַּ"ל, אַךְ מִצְוָה בּוֹ יוֹתֵר מִבִּשְׁלוּחוֹ, כִּי עִקַּר הַתַּכְלִית שֶׁיִּתְבַּטֵּל בְּחִינַת שְׁלִיחוּת כַּנַּ"ל, כִּי עִקַּר בְּחִינַת הַשְּׁלִיחוּת מִשְׁתַּלְשֵׁל מִשֹׁרֶשׁ הַשְּׁלִיחוּת שֶׁהוּא שְׁלִיחוּת שֶׁל הַבּוֹרֵא יִתְבָּרַךְ מַה שֶּׁהָאָדָם מְצֻוֶּה לַעֲשֹוֹת שְׁלִיחוּתוֹ יִתְבָּרַךְ, אֲשֶׁר בִּשְׁבִיל זֶה נִשְׁתַּלַּח הָאָדָם בְּזֶה הָעוֹלָם לַעֲשֹוֹת שְׁלִיחוּתוֹ יִתְבָּרַךְ שֶׁהֵם מִצְווֹתָיו יִתְבָּרַךְ וּמֵאַחַר שֶׁבְּהֶכְרֵחַ שֶׁיִּהְיֶה עוֹלָם גַּשְׁמִי וּבִשְׁבִיל זֶה הַהֶכְרֵחַ לְקַיֵּם הַמִּצְווֹת בִּבְחִינַת שְׁלִיחוּת דַּיְקָא בִּתְחִלָּה כַּנַּ"ל, מִזֶּה נִשְׁתַּלְשֵׁל בְּחִינַת שְׁלִיחוּת גַּם בֵּין אֶחָד לַחֲבֵרוֹ בְּחִינַת שְׁלוּחוֹ שֶׁל אָדָם כְּמוֹתוֹ, כִּי בִּשְׁבִיל זֶה נִבְרָא הָאָדָם שֶׁיִּהְיֶה בְּחִינַת הַשָּׁלִיחַ כְּמוֹ הַמְשַׁלֵּחַ, וּכְשֶׁהַשָּׁלִיחַ עוֹשֶֹה שְׁלִיחוּתוֹ בְּחִינַת צִיר נֶאֱמָן לְשׁוֹלְחָיו נִכְלָל הַשָּׁלִיחַ בְּהַמְשַׁלֵּחַ וְנֶחֱשָׁב כְּאִלּוּ הַמְשַׁלֵּחַ בְּעַצְמוֹ עוֹשֶֹה, כִּי אֲפִלּוּ כְּשֶׁהָאָדָם עוֹשֶֹה הַמִּצְווֹת בִּבְחִינַת שְׁלִיחוּת בִּבְחִינַת תּוֹרָתוֹ כַּנַּ"ל נֶחֱשָׁב גַּם כֵּן כְּאִלּוּ ה' יִתְבָּרַךְ בְּעַצְמוֹ עוֹשֶֹה, כִּי הָעֲבוֹדָה צֹרֶךְ גָּבֹהַּ וּבְאִתְעָרוּתָא דִּלְתַתָּא אִתְעַר לְעֵלָּא וְעַל יְדֵי זֶה בְּעַצְמוֹ שֶׁעוֹשֶֹה הָאָדָם מִצְווֹתָיו יִתְבָּרַךְ וּמְקַיֵּם שְׁלִיחוּתוֹ, עַל יְדֵי זֶה נִכְלָל בּוֹ יִתְבָּרַךְ כַּנַּ"ל, אַךְ אַחַר כָּךְ כְּשֶׁנִּכְלָל לְגַמְרֵי בּוֹ יִתְבָּרַךְ אָז נִתְבַּטֵּל בְּחִינַת שְׁלִיחוּת לְגַמְרֵי כַּנַּ"ל. וְזֶה בְּחִינַת מִצְוָה בּוֹ יוֹתֵר מִבִּשְׁלוּחוֹ, כִּי עִקַּר הַתַּכְלִית שֶׁיִּתְבַּטֵּל בְּחִינַת הַשְּׁלִיחוּת לְגַמְרֵי כַּנַּ"ל, אַךְ אַף עַל פִּי כֵן בְּהֶכְרֵחַ שֶׁיִּהְיֶה בְּחִינַת שְׁלִיחוּת כִּי אִם לֹא כֵן יִתְבַּטֵּל הָעוֹלָם וְהַבְּחִירָה כַּנַּ"ל:
<h3>אות ה</h3>
וְזֶהוּ מַה שֶּׁדִּקְדְּקוּ רַבּוֹתֵינוּ זִכְרוֹנָם לִבְרָכָה בַּגְּמָרָא וְתָפְסוּ דַּיְקָא מִצְוָה זוֹ מַה שֶּׁמִּצְוָה בּוֹ יוֹתֵר מִבִּשְׁלוּחוֹ לְעִנְיַן שַׁבָּת דַּיְקָא, כַּמּוּבָא שָׁם רַב יוֹסֵף מָלַח רֵישָֹא לִכְבוֹד שַׁבָּת וְכוּ' וּשְׁאָר מַעֲשִֹיּוֹת, כֻּלָּם לְעִנְיַן שַׁבָּת אַף שֶׁבְּכָל הַמִּצְווֹת שַׁיָּכָה מִצְוָה זוֹ שֶׁל בּוֹ יוֹתֵר מִבִּשְׁלוּחוֹ, אַךְ בֶּאֱמֶת שַׁבָּת הוּא בְּחִינַת עוֹלָם הַבָּא. וְאָז יִתְבַּטֵּל הָעוֹלָם וְיִהְיֶה נִכְלָל בְּשָׁרְשׁוֹ וְגַם עַכְשָׁו בְּיוֹם שַׁבַּת קֹדֶשׁ נִכְלָלִין כָּל הָעוֹלָמוֹת בְּשָׁרְשָׁן וּכְשֶׁהָעוֹלָם נִכְלָל בְּשָׁרְשׁוֹ אֲזַי הַתּוֹרָה הִיא בְּחִינַת תּוֹרַת ה' מַמָּשׁ וַאֲזַי נִתְבַּטֵּל הַשְּׁלִיחוּת לְגַמְרֵי, שֶׁזֶּהוּ בְּחִינַת מִצְוָה בּוֹ יוֹתֵר מִבִּשְׁלוּחוֹ כַּנַּ"ל וְעַל כֵּן תָּפְסוּ מִצְוָה זוֹ לְעִנְיַן שַׁבָּת דַּיְקָא, כִּי מִצְוָה זוֹ שֶׁל בּוֹ יוֹתֵר מִבִּשְׁלוּחוֹ הִיא בִּבְחִינַת שַׁבָּת, שֶׁהוּא כְּלָלִיּוּת הָעוֹלָמוֹת בְּשָׁרְשָׁן, שֶׁאָז נִתְבַּטֵּל הַשְּׁלִיחוּת כַּנַּ"ל:
<h3>אות ו</h3>
אַךְ עִקַּר בְּחִינַת הַשְּׁלִיחוּת הוּא בְּמַשָּא וּמַתָּן, כִּי הַמַּשָּא וּמַתָּן הוּא בִּבְחִינַת שְׁלִיחוּת, כִּי שְׁלִיחוּת הוּא בְּחִינַת רַגְלִין, כִּי שֵׁם הַשְּׁלִיחוּת עַל שֵׁם הָרַגְלִין, כְּמוֹ שֶׁנֶּאֱמַר, "בָּעֵמֶק שֻׁלַּח בְּרַגְלָיו" (שׁוֹפְטִים ה'). כִּי הַשְּׁלִיחוּת הוּא בִּבְחִינַת אַחַר הַבְּרִיאָה שֶׁאָז שַׁיָּךְ שְׁלִיחוּת וְכַנַּ"ל. וּכְלַל הַבְּרִיאָה הוּא בְּחִינַת רַגְלִין נֶגְדּוֹ יִתְבָּרַךְ, כְּמוֹ שֶׁכָּתוּב, "וְהָאָרֶץ הֲדֹם רַגְלָי". וְהָעֲבוֹדָה שֶׁיֵּשׁ בְּמַשָּא וּמַתָּן הוּא בְּחִינַת רַגְלִין נֶגֶד הָעֲבוֹדָה שֶׁל תּוֹרָה וּתְפִלָּה, כִּי זֶה כְּלָל שֶׁהַמַּדְרֵגָה הַתַּחְתּוֹנָה הוּא בְּחִינַת רַגְלִין נֶגֶד הַמַּדְרֵגָה הָעֶלְיוֹנָה. וְכֵן בְּחִינַת הַנַּעֲשֶֹה כְּנֶגֶד בְּחִינַת הַנִּשְׁמַע הוּא בְּחִינַת רַגְלִין, כִּי הַנַּעֲשֶֹה הוּא בְּחִינַת אַחַר הַבְּרִיאָה, בְּחִינַת בָּרָא, כַּמּוּבָא שָׁם בַּמַּאֲמָר הַנַּ"ל. וְהַנִּשְׁמַע הוּא בְּחִינַת קֹדֶם הַבְּרִיאָה, בְּחִינַת בְּרֵאשִׁית, בְּחִינַת תּוֹרַת ה' כַּנַּ"ל וְעַל כֵּן הַנַּעֲשֶֹה הוּא בְּחִינַת רַגְלִין כְּנֶגֶד הַנִּשְׁמַע וְכַנַּ"ל וְעִקַּר הַשְּׁלִיחוּת הוּא בִּבְחִינַת נַעֲשֶֹה בִּבְחִינַת רַגְלִין כַּנַּ"ל, כִּי הַשָּׁלִיחַ הוּא בְּחִינַת נַעֲשֶֹה שֶׁעוֹשֶֹה שְׁלִיחוּתוֹ וּמִצְווֹתָיו. וְהַמְשַׁלֵּחַ הוּא בִּבְחִינַת הַנִּשְׁמַע שֶׁשּׁוֹמְעִין דְּבָרָיו שֶׁמְּצַוֶּה לַעֲשֹוֹת. נִמְצָא, שֶׁעִקַּר הַשְּׁלִיחוּת הוּא בִּבְחִינַת רַגְלִין וְעַל כֵּן עִקַּר הַשְּׁלִיחוּת בִּבְחִינַת מַשָּא וּמַתָּן, שֶׁהוּא בְּחִינַת רַגְלִין, כַּמּוּבָא בְּמָקוֹם אַחֵר, כִּי שָׁם עִקַּר הַשְּׁלִיחוּת כְּמוֹ שֶׁמְּשַׁלְּחִין אֶת אֶחָד לְמֵרָחוֹק לְהָבִיא דָּבָר מִמֶּרְחָק כְּמוֹ כֵן מַמָּשׁ הוּא בְּחִינַת הַמַּשָּא וּמַתָּן שֶׁהָאָדָם עוֹשֶֹה הַמַּשָּא וּמַתָּן בִּשְׁבִיל לְהַגְבִּיהַּ וּלְהַעֲלוֹת הַקְּדֻשּׁוֹת הַנְּפוּלוֹת שֶׁרְחוֹקִין מְאֹד מִמֶּנּוּ יִתְבָּרַךְ וְהוּא בְּחִינַת שְׁלִיחוּת מַמָּשׁ כַּנַּ"ל וְעַל כֵּן שָׁם עִקַּר הַשְּׁלִיחוּת כַּנַּ"ל. כִּי אֵצֶל כָּל הַמִּצְווֹת אַף עַל פִּי שֶׁשְּׁלוּחוֹ שֶׁל אָדָם כְּמוֹתוֹ, אַף עַל פִּי כֵן מִצְוָה בּוֹ יוֹתֵר מִבִּשְׁלוּחוֹ, אֲבָל בְּמַשָּא וּמַתָּן שָׁם עִקַּר הַשְּׁלִיחוּת וְכַנַּ"ל. וְזֶה בְּחִינַת לְתִּקּוּנֵי שְׁדַרְתִּיךְ וְלֹא לְעַוְותֵי, כִּי עִקַּר הַשְּׁלִיחוּת בִּשְׁבִיל הַתִּקּוּן, כִּי בִּשְׁבִיל זֶה נִבְרָא הָעוֹלָם הַגַּשְׁמִי שֶׁעַל יְדֵי זֶה נִתְהַוָּה בְּחִינַת שְׁלִיחוּת כַּנַּ"ל וּבִשְׁבִיל זֶה נִשְׁתַּלַּח הָאָדָם בְּזֶה הָעוֹלָם, הַכֹּל כְּדֵי לְתַקֵּן הָעוֹלָם מִקִּלְקוּלוֹ כַּיָּדוּעַ. נִמְצָא, שֶׁעִקַּר בְּחִינַת הַשְּׁלִיחוּת שֶׁהִיא בְּחִינַת בְּרִיאַת הָאָדָם בְּזֶה הָעוֹלָם הַגַּשְׁמִי בְּגוּף עָכוּר, שֶׁעַל יְדֵי זֶה שַׁיָּךְ שָׁם שְׁלִיחוּת,
כִּי בִּתְחִלָּה כְּשֶׁהָיָה נִכְלָל בְּשָׁרְשׁוֹ לֹא הָיָה שַׁיָּךְ שָׁם שְׁלִיחוּת. וְעִקַּר הַשְּׁלִיחוּת עַל יְדֵי שֶׁנִּשְׁתַּלַּח בְּזֶה הָעוֹלָם הַגַּשְׁמִי וְנִתְרַחֵק מִמֶּנּוּ יִתְבָּרַךְ שֶׁאָז שַׁיָּךְ שָׁם שְׁלִיחוּת כְּמוֹ שֶׁשּׁוֹלְחִין אֶת בְּנוֹ מֵרָחוֹק. וְהַכֹּל בִּשְׁבִיל לְנַצֵּחַ מִלְחָמוֹת וּלְתַקֵּן כָּל הַקִּלְקוּלִים לְהָשִׁיב הַכֹּל מְתֻקָּן לַה' יִתְבָּרַךְ נִמְצָא שֶׁעִקַּר בְּחִינַת הַשְּׁלִיחוּת בִּשְׁבִיל תִּקּוּן וְלֹא לְעִוּוּת, חַס וְשָׁלוֹם חַס וְשָׁלוֹם, וְזֶהוּ בְּחִינַת אֵין שָׁלִיחַ לִדְבַר עֲבֵרָה, כִּי 'שְׁלוּחוֹ שֶׁל אָדָם כְּמוֹתוֹ' זֶה בְּחִינַת שֶׁנִּכְלָל הַשָּׁלִיחַ בְּהַמְשַׁלֵּחַ כַּנַּ"ל, וְזֶה דַּיְקָא עַל יְדֵי תּוֹרָה וּמִצְווֹת, שֶׁעַל יְדֵי זֶה נִכְלָלִין בּוֹ יִתְבָּרַךְ וְנִכְלָל הַשָּׁלִיחַ בְּהַמְשַׁלֵּחַ, כִּבְיָכוֹל, וְעַל כֵּן גַּם בֵּין אָדָם לַחֲבֵרוֹ שְׁלוּחוֹ שֶׁל אָדָם כְּמוֹתוֹ כַּנַּ"ל. אֲבָל עַל יְדֵי עֲבֵרָה אַדְּרַבָּא, נִפְרָדִין מִמֶּנּוּ יִתְבָּרַךְ וְעַל כֵּן אֵין בּוֹ דִּין שְׁלִיחוּת. וְאֵין שַׁיָּךְ בּוֹ שְׁלוּחוֹ כְּמוֹתוֹ, כִּי, אַדְּרַבָּא, עַל יְדֵי זֶה נִתְרַחֵק וְנִתְפָּרֵד הַשָּׁלִיחַ מֵהַמְשַׁלֵּחַ, כִּבְיָכוֹל, כַּנַּ"ל וְזֶה בְּחִינַת אֵין שְׁלִיחוּת לְעַכּוּ"ם, כִּי הֵם מֵעוֹלַם הַפֵּרוּד, כִּי לֹא קִבְּלוּ הַתּוֹרָה וְהַמִּצְווֹת וַיְגָרֶשׁ מִפָּנָיו גּוֹיִם וְנִתְרַחֲקוּ מִמֶּנּוּ יִתְבָּרַךְ וְעַל כֵּן אֵינָם בִּכְלַל שְׁלִיחוּת, כִּי אֵינָם יְכוֹלִים לְהִכָּלֵל בְּהַמְשַׁלֵּחַ וְעַל כֵּן אֵינָם בְּתוֹרַת שְׁלִיחוּת, כִּי עִקַּר בְּחִינַת שְׁלִיחוּת הוּא שֶׁהַשָּׁלִיחַ נִכְלָל בְּהַמְשַׁלֵּחַ כַּנַּ"ל:
<h3>אות ז</h3>
וְזֶה בְּחִינַת וַיִּשְׁלַח יַעֲקֹב מַלְאָכִים לְפָנָיו אֶל עֵשָֹו וְכוּ' עִם לָבָן גַּרְתִּי וְתַרְיַ"ג מִצְווֹת שָׁמַרְתִּי וְכוּ'. כִּי הָאָבוֹת הֵן הֵן הַמֶּרְכָּבָה וְזָכוּ לְהִכָּלֵל בּוֹ יִתְבָּרַךְ בִּבְחִינַת שֶׁאוֹמְרִים אֱלֹהֵי אַבְרָהָם וְכוּ' וְעַל יְדֵי שֶׁנִּכְלָלִין בּוֹ יִתְבָּרַךְ וְנִכְלָל הַשָּׁלִיחַ בְּהַמְשַׁלֵּחַ, כִּבְיָכוֹל, אֲזַי יֵשׁ לוֹ מֶמְשָׁלָה עַל מַלְאָכִים שֶׁהֵם בְּחִינַת שְׁלוּחִים שֶׁמִּשָּׁם נִמְשָׁךְ כֹּחַ הַבְּחִירָה, שֶׁמִּשָּׁם נִשְׁתַּלְשֵׁל אֲחִיזַת עֵץ הַדַּעַת טוֹב וָרָע, שֶׁמִּשָּׁם אֲחִיזַת הַסִּטְרָא אָחֳרָא. וּמִי שֶׁהוּא צִיר נֶאֱמָן לְשׁוֹלְחָיו וְעוֹשֶֹה שְׁלִיחוּתוֹ בְּזֶה הָעוֹלָם בִּשְׁלֵמוּת, אֲזַי מְזַכֵּךְ בְּחִינַת הַשְּׁלִיחוּת שֶׁהוּא בְּחִינַת בְּרִיאַת הָעוֹלָם כַּנַּ"ל, וַאֲזַי נִתְבַּטֵּל אֲחִיזַת הַסִּטְרָא אָחֳרָא שֶׁאֲחִיזָתָהּ בִּבְחִינַת שְׁלִיחוּת דַּיְקָא, בִּבְחִינַת מַלְאָךְ, שֶׁמִּשָּׁם אֲחִיזַת עֵץ הַדַּעַת וְהַסִּטְרָא אָחֳרָא כַּיָּדוּעַ, וַאֲזַי זוֹכֶה עַל יְדֵי זֶה לְהִכָּלֵל בְּשָׁרְשׁוֹ וְנִכְלָל הַשָּׁלִיחַ בְּהַמְשַׁלֵּחַ כַּנַּ"ל, וַאֲזַי נַעֲשֶֹה הוּא בִּבְחִינַת הַמְּשַׁלֵחַ וַאֲזַי הוּא מוֹשֵׁל עַל כָּל בְּחִינַת הַשְּׁלוּחִים. וְזֶה בְּחִינַת הַמֶּמְשָׁלָה עַל הַמַּלְאָכִים שֶׁיִּהְיֶה לְהַצַּדִּיקִים לֶעָתִיד, שֶׁזֶּהוּ עִקַּר הַתַּכְלִית, כַּמּוּבָא בְּדִבְרֵי רַבֵּנוּ זִכְרוֹנוֹ לִבְרָכָה בְּמָקוֹם אַחֵר (בְּלִקּוּטֵי תִּנְיָנָא סִימָן א'). כִּי הַמַּלְאָכִים הֵם בְּחִינַת שְׁלוּחִים, כִּי מַלְאָךְ לְשׁוֹן שָׁלִיחַ וּכְשֶׁהָאָדָם זוֹכֶה לַעֲשֹוֹת שְׁלִיחוּתוֹ בִּשְׁלֵמוּת בְּזֶה הָעוֹלָם אֲזַי נִכְלָל בְּהַמְשַׁלֵּחַ, כִּבְיָכוֹל, וַאֲזַי הוּא בְּעַצְמוֹ בִּבְחִינַת מְשַׁלֵּחַ וְיֵשׁ לוֹ מֶמְשָׁלָה עַל כָּל הַשְּׁלוּחִים שֶׁהֵם בְּחִינַת מַלְאָכִים וַאֲזַי נִכְנָע הַסִּטְרָא אָחֳרָא כַּנַּ"ל. וְזֶהוּ "וַיִּשְׁלַח יַעֲקֹב מַלְאָכִים". כִּי יַעֲקֹב זָכָה שֶׁיִּהְיֶה לוֹ מֶמְשָׁלָה עַל הַמַּלְאָכִים וְזָכָה לַעֲשֹוֹת שְׁלִיחוּת עִם מַלְאָכִים מַמָּשׁ, כִּי הוּא נִכְלַל בְּשָׁרְשׁוֹ בִּבְחִינַת מְשַׁלֵּחַ כַּנַּ"ל וְעַל כֵּן שָׁלַח אוֹתָם אֶל עֵשָֹו, שֶׁהוּא הַסִּטְרָא אָחֳרָא, כִּי עַל יְדֵי זֶה שֶׁזָּכָה לְזַכֵּךְ בְּחִינַת הַשְּׁלִיחוּת עַד שֶׁנִּכְלַל בְּהַמְשַׁלֵּחַ, כִּבְיָכוֹל, עַד שֶׁהוּא מוֹשֵׁל עַל הַשְּׁלוּחִים שֶׁהֵם הַמַּלְאָכִים, עַל יְדֵי זֶה נִכְנַע הַסִּטְרָא אָחֳרָא, שֶׁהוּא עֵשָֹו, שֶׁאֲחִיזָתָם מִשָּׁם מִבְּחִינַת שְׁלִיחוּת כַּנַּ"ל. וְזֶהוּ 'עִם לָבָן גַּרְתִּי - וְתַרְיַ"ג מִצְווֹת שָׁמַרְתִּי'. כִּי כָּל זֶה זָכָה עַל יְדֵי שֶׁשָּׁמַר הַתַּרְיַ"ג מִצְווֹת אֵצֶל לָבָן דַּיְקָא, דְּהַיְנוּ בְּתוֹךְ הִתְגַּבְּרוּת הַסִּטְרָא אָחֳרָא שֶׁמִּתְגַּבֵּר עַל הַצַּדִּיק מֵהַגּוּף הֶעָכוּר וְהָעוֹלָם הַגַּשְׁמִי. וְעַל יְדֵי שֶׁזּוֹכֶה לִשְׁמֹר הַתַּרְיַ"ג מִצְווֹת שָׁם דַּיְקָא בִּבְחִינַת לָבָן, שֶׁהוּא הִתְגַּבְּרוּת הַסִּטְרָא אָחֳרָא, עַל יְדֵי זֶה דַּיְקָא מְזַכֵּךְ בְּחִינַת הַשְּׁלִיחוּת, כִּי זֶה עִקַּר בְּחִינַת הַשְּׁלִיחוּת כְּשֶׁעוֹשֶֹה הַמִּצְווֹת עִם הַגּוּף וּמְשַׁבֵּר הִתְגַּבְּרוּת הַסִּטְרָא אָחֳרָא הַנֶּאֱחָז בְּהַגּוּף וַאֲזַי דַּיְקָא הָאָדָם בִּבְחִינַת שָׁלִיחַ כַּנַּ"ל וְאָז כְּשֶׁהוּא צִיר נֶאֱמָן לְשׁוֹלְחָיו בִּבְחִינַת עִם לָבָן גַּרְתִּי וְתַרְיַ"ג מִצְווֹת שָׁמַרְתִּי. עַל יְדֵי זֶה מְזַכֵּךְ בְּחִינַת הַשְּׁלִיחוּת וְנִכְלָל הַשָּׁלִיחַ בְּהַמְשַׁלֵּחַ, וַאֲזַי נַעֲשֶֹה בִּבְחִינַת מְשַׁלֵּחַ וְיָכוֹל לַעֲשֹוֹת שְׁלִיחוּת עִם מַלְאָכִים שֶׁהֵם בְּחִינַת שְׁלוּחִים, בִּבְחִינַת וַיִּשְׁלַח יַעֲקֹב מַלְאָכִים וְכוּ' כַּנַּ"ל: בָּרוּךְ ה' לְעוֹלָם אָמֵן וְאָמֵן:
<h2>שלוחין ג:</h2>
<h3>אות ז</h3>
בְּכָל הַתּוֹרָה כֻּלָּהּ שְׁלוּחוֹ שֶׁל אָדָם כְּמוֹתוֹ וְאֵין שְׁלִיחוּת לְעַכּוּ"ם וְאֵין שְׁלִיחוּת לְקָטָן. גַּם אֵין שָׁלִיחַ לִדְבַר עֲבֵרָה: עַל פִּי הַתּוֹרָה אָמַר רַבִּי עֲקִיבָה כְּשֶׁתַּגִּיעוּ לְאַבְנֵי שַׁיִשׁ טָהוֹר אַל תֹּאמְרוּ מַיִם מַיִם, שֶׁנֶּאֱמַר, "דֹּבֵר שְׁקָרִים לֹא יִכּוֹן לְנֶגֶד עֵינָי וְכוּ'" סִימָן נ"א לִקּוּטֵי א:
וְהַכְּלָל, שֶׁהַשֶּׁקֶר מַזִּיק לָעֵינַיִם בְּגַשְׁמִיּוּת וְרוּחָנִיּוּת, כִּי עַל יְדֵי הַשֶּׁקֶר נִתְעַכֵּר דָּמָיו וְנִמְשָׁךְ בְּכִיָּה וּדְמָעוֹת שֶׁהֵם קִלְקוּל הָרְאוּת וְכוּ', כִּי עִקַּר הִתְהַוּוּת הַשֶּׁקֶר הוּא מֵחֲמַת הָרִחוּק מֵאֶחָד, כִּי אֱמֶת הוּא אֶחָד וְשֶׁקֶר הוּא רַבִּים וְכוּ'. וְקֹדֶם הַבְּרִיאָה הָיָה הַכֹּל אֶחָד וַאֲפִלּוּ שֵׁם טָהוֹר לֹא הָיָה שַׁיָּךְ לוֹמַר, כִּי טָהוֹר אֵין שַׁיָּךְ אֶלָּא בְּמָקוֹם שֶׁיֵּשׁ אֲחִיזַת הַטֻּמְאָה, אֲבָל קֹדֶם הַבְּרִיאָה הָיָה כֻּלּוֹ אֶחָד כֻּלּוֹ טוֹב כֻּלּוֹ קֹדֶשׁ. אַךְ תֵּכֶף כְּשֶׁיָּצְאָה הַבְּרִיאָה מִכֹּחַ אֶל הַפֹּעַל נִתְהַוָּה מִיָּד בְּחִינַת הַטָּהֳרָה שֶׁהוּא בְּחִינַת הַבְּחִירָה שֶׁמִּשָּׁם אֲחִיזַת הַשֶּׁקֶר, כִּי תֵּכֶף אַחַר הַבְּרִיאָה הָיָה, כִּבְיָכוֹל, שְׁנֵי דְּבָרִים בְּחִינַת הָאֶחָד וְהַבְּרִיאָה וְאָז שַׁיָּךְ בְּחִירָה, כִּי בְּאֶחָד אֵין שַׁיָּךְ בְּחִירָה רַק בְּמָקוֹם שֶׁיֵּשׁ שְׁנֵי דְּבָרִים שַׁיָּךְ בְּחִירָה לִבְחֹר בָּזֶה אוֹ בָּזֶה וּמִשָּׁם עִקַּר אֲחִיזַת הַשֶּׁקֶר שֶׁשָּׁרְשׁוֹ מֵרִחוּק מֵאֶחָד כַּנַּ"ל וְכוּ', עַיֵּן שָׁם כָּל זֶה הֵיטֵב. וְעַל יְדֵי הַשְׁגָּחַת ה' יִתְבָּרַךְ אֲפִלּוּ אַחַר הַפְּעֻלָּה שֶׁהוֹצִיא הַקָּדוֹשׁ בָּרוּךְ הוּא מִכֹּחַ אֶל הַפֹּעַל כָּל הַדְּבָרִים הֵם בְּאַחְדוּת עִמּוֹ וְכוּ'. וְעַל יְדֵי אֱמֶת הַשְׁגָּחַת ה' יִתְבָּרַךְ עָלָיו וְאָז הַכֹּל אֶחָד אַחַר הַבְּרִיאָה כְּמוֹ קֹדֶם הַבְּרִיאָה, אֲבָל עַל יְדֵי שֶׁקֶר מְסַלֵּק מִמֶּנּוּ הַשְׁגָּחַת ה' יִתְבָּרַךְ וְאָז מַפְרִיד אַחַר הַבְּרִיאָה מִקֹּדֶם הַבְּרִיאָה שֶׁמִּשָּׁם עִקַּר אֲחִיזַת הַשֶּׁקֶר וְכוּ'. וְזֶהוּ כְּשֶׁתַּגִּיעוּ לְאַבְנֵי שַׁיִשׁ טָהוֹר וְכוּ' אַל תֹּאמְרוּ מַיִם מַיִם שֶׁהֵם בְּחִינַת דְּמָעוֹת שֶׁנִּתְהַוָּה עַל יְדֵי הַשֶּׁקֶר וְכוּ', עַיֵּן שָׁם כָּל זֶה הֵיטֵב:
<h3>אות א</h3>
וְזֶה בְּחִינַת שְׁלוּחוֹ שֶׁל אָדָם כְּמוֹתוֹ בְּכָל הַתּוֹרָה כֻּלָּהּ, כִּי כְּלַל כָּל הַתּוֹרָה הוּא בִּשְׁבִיל לִכְלֹל בְּאֶחָד, לִכְלֹל אַחַר הַבְּרִיאָה בְּקֹדֶם הַבְּרִיאָה שֶׁהוּא כֻּלּוֹ אֶחָד כֻּלּוֹ טוֹב, כִּי זֶה עִקַּר הַתַּכְלִית שֶׁבִּשְׁבִיל זֶה נִבְרָא הָאָדָם כְּדֵי לִכְלֹל כָּל הָעוֹלָמוֹת בְּאֶחָד עַל יְדֵי קִיּוּם הַתּוֹרָה וְהַמִּצְווֹת בָּעוֹלָם הַזֶּה שֶׁהֵם אַחְדוּתוֹ כַּיָּדוּעַ. וּבִשְׁבִיל זֶה כָּל הַתּוֹרָה כֻּלָּהּ הוּא בְּחִינַת עֵינַיִם, כְּמוֹ שֶׁכָּתוּב, "מִצְוַת ה' בָּרָה מְאִירַת עֵינָיִם". כִּי עַל יְדֵי הַתּוֹרָה מַמְשִׁיכִין עֵינֵי הַשְׁגָּחָתוֹ עָלֵינוּ שֶׁעַל יְדֵי זֶה נִכְלָל אַחַר הַבְּרִיאָה בְּקֹדֶם הַבְּרִיאָה, בִּבְחִינַת כֻּלּוֹ אֶחָד כֻּלּוֹ טוֹב כַּנַּ"ל. וְזֶה שֶׁכָּתוּב, "וְלֹא תָתוּרוּ אַחֲרֵי לְבַבְכֶם וְאַחֲרֵי עֵינֵיכֶם אֲשֶׁר אַתֶּם זֹנִים אַחֲרֵיהֶם". כִּי עִקַּר פְּגַם כָּל הָעֲבֵרוֹת הוּא שֶׁפּוֹגֵם בְּעֵינֵי ה', כִּבְיָכוֹל, כְּמוֹ שֶׁכָּתוּב, "וְהָרַע בְּעֵינֶיךָ עָשִֹיתִי" (תְּהִלִּים נ"א). וּכְתִיב (בְּרֵאשִׁית פָּרָשַׁת וַיֵּשֶׁב), "רַע בְּעֵינֵי ה'", הַיְנוּ שֶׁעַל יְדֵי הָעֲבֵרָה שֶׁהוּא רַע בְּעֵינֵי ה', עַל יְדֵי זֶה כִּבְיָכוֹל, מְסַלֵּק עֵינֵי הַשְׁגָּחָתוֹ מִמֶּנּוּ וְעַל יְדֵי זֶה נִפְרָד אַחַר הַבְּרִיאָה מִקֹּדֶם הַבְּרִיאָה וְנִתְרַחֵק מִבְּחִינַת כֻּלּוֹ אֶחָד, שֶׁזֶּהוּ עִקַּר הַפְּגָם וְהַפֵּרוּד שֶׁעוֹשֶֹה עַל יְדֵי הָעֲבֵרָה בְּחִינַת וְנִרְגָּן מַפְרִיד אַלּוּף, כִּי מַפְרִיד אַחַר הַבְּרִיאָה מִקֹּדֶם הַבְּרִיאָה עַל יְדֵי פְּגַם הָעֲבֵרָה, שֶׁהוּא פְּגַם הָעֵינַיִם, כִּי עִקַּר כְּלָלִיּוּת בְּאֶחָד, אַחַר הַבְּרִיאָה בְּקֹדֶם הַבְּרִיאָה הוּא עַל יְדֵי בְּחִינַת הָעֵינַיִם, הַיְנוּ עֵינֵי הַהַשְׁגָּחָה כַּנַּ"ל. וְזֶהוּ שֶׁאָמְרוּ רַבּוֹתֵינוּ זִכְרוֹנָם לִבְרָכָה: "אַחֲרֵי לְבַבְכֶם", זֶהוּ מִינוּת. "וְאַחֲרֵי עֵינֵיכֶם", זֶהוּ נִאוּף, כִּי נִאוּף שֶׁהוּא פְּגַם הָעֵינַיִם הוּא מִינוּת מַמָּשׁ, כִּי עַל יְדֵי פְּגַם הָעֵינַיִם מַפְרִיד הַבְּרִיאָה מֵאֶחָד, שֶׁזֶּהוּ בְּחִינַת מִינוּת וַעֲבוֹדָה זָרָה, רַחֲמָנָא לִצְלָן:
<h3>אות ב</h3>
וְעִקַּר הַבְּרִיאָה הָיְתָה רַק בִּשְׁבִיל הַבְּחִירָה, כִּי רַק בִּשְׁבִיל זֶה בָּרָא ה' יִתְבָּרַךְ כָּל הָעוֹלָמוֹת כֻּלָּם מֵרֹאשׁ וְעַד סוֹף וְכֻלָּם נִבְרְאוּ בִּשְׁבִיל הָאָדָם הַתַּחְתּוֹן שֶׁבָּעוֹלָם הַזֶּה הַמְלֻבָּשׁ בְּגוּף עָכוּר שֶׁיֵּשׁ לוֹ בְּחִירָה לִבְחֹר בְּטוֹב אוֹ בְּהֵפֶךְ, חַס וְשָׁלוֹם כִּי כָּל הַבְּרִיאָה הָיְתָה כְּדֵי שֶׁיֵּדְעוּ מִמֶּנּוּ יִתְבָּרַךְ, כְּדֵי שֶׁיַּכִּירוּ הַכֹּל גְּדֻלָּתוֹ וְרוֹמְמוּתוֹ וְטוֹבָתוֹ יִתְבָּרַךְ שֶׁזֶּהוּ עִקַּר הַתַּכְלִית מִכָּל הַתַּכְלִיתִין וּכְמוֹ שֶׁאִיתָא בַּזֹּהַר הַקָּדוֹשׁ שֶׁכָּל הַבְּרִיאָה הָיְתָה בְּגִין דְּיִשְׁתְּמוֹדָעִין לֵהּ. וְה' יִתְבָּרַךְ שִׁעֵר בְּדַעְתּוֹ וְחָכְמָתוֹ יִתְבָּרַךְ שֶׁאִי אֶפְשָׁר לְגַלּוֹת אֱלֹהוּתוֹ וְגָדְלוֹ וְרוֹמְמוּתוֹ כִּי אִם עַל יְדֵי שֶׁיִּהְיֶה הָאָדָם הַבַּעַל בְּחִירָה בָּעוֹלָם, כִּי כְּשֶׁרָצָה לְגַלּוֹת אֱלֹהוּתוֹ הֻצְרַךְ לִבְרֹא עוֹלָמוֹת כִּי אִם לֹא יִהְיוּ עוֹלָמוֹת מִי יֵדַע מִמֶּנּוּ יִתְבָּרַךְ, כִּי הַכֹּל אֶחָד לְבַד בְּחִינַת קֹדֶם הַבְּרִיאָה וְאֵין מִי שֶׁיֵּדַע מִמֶּנּוּ יִתְבָּרַךְ. עַל כֵּן הֻצְרַךְ לִבְרֹא אֶת הָעוֹלָם וּלְהוֹצִיא כָּל הָעוֹלָם מִכֹּחַ אֶל הַפֹּעַל כְּדֵי שֶׁיֵּדְעוּ מִמֶּנּוּ יִתְבָּרַךְ כַּנַּ"ל. אַךְ תֵּכֶף שֶׁיָּצְאָה הַבְּרִיאָה מִכֹּחַ אֶל הַפֹּעַל נִתְהַוָּה תֵּכֶף הַבְּחִירָה, כִּי תֵּכֶף אַחַר שֶׁיָּצְאָה הַבְּרִיאָה מִכֹּחַ אֶל הַפֹּעַל הָיוּ שְׁנֵי דְּבָרִים, בְּחִינַת הָאֶחָד יִתְבָּרַךְ וְהַבְּרִיאָה וְאָז שַׁיָּךְ בְּחִירָה כַּנַּ"ל בְּהַתּוֹרָה הַנַּ"ל. וְזֶה הָיָה מֻכְרָח לִבְרִיאַת הָעוֹלָם, כִּי אִם לֹא הָיָה נִתְהַוֶּה תֵּכֶף בְּחִינַת הַבְּחִירָה לֹא הָיָה שׁוּם קִיּוּם לְהָעוֹלָם כְּלָל וְהָיָה כָּל הָעוֹלָם חוֹזֵר לְשָׁרְשׁוֹ וְלִמְצִיאוּתוֹ הָרִאשׁוֹן מִיָּד וְלֹא הָיוּ יוֹדְעִין מִמֶּנּוּ כְּלָל כְּמוֹ קֹדֶם הַבְּרִיאָה, הַיְנוּ שֶׁאִם גַּם אַחַר הַבְּרִיאָה לֹא הָיָה שׁוּם בְּחִירָה, דְּהַיְנוּ שֶׁגַּם אַחַר הַבְּרִיאָה הָיוּ הַכֹּל יוֹדְעִין בִּידִיעָה גְּמוּרָה מֵאֱלֹהוּתוֹ יִתְבָּרַךְ כְּמוֹ שֶׁהוּא בֶּאֱמֶת לֹא הָיָה שׁוּם קִיּוּם לְהַבְּרִיאָה, כִּי הָיָה חוֹזֵר הָעוֹלָם לְשָׁרְשׁוֹ כַּנַּ"ל, כִּי עִקָּר הוּא הַיְדִיעָה, וְעַל יְדֵי הַיְדִיעָה נִכְלָלִין בְּאַחְדוּתוֹ יִתְבָּרַךְ וּכְמַאֲמַר הֶחָכָם אִלּוּ יְדַעְתִּיו הָיִיתִיו. נִמְצָא, שֶׁאִם גַּם אַחַר הַבְּרִיאָה הָיוּ הַכֹּל יוֹדְעִין הָאֱמֶת בְּלִי שׁוּם סָפֵק וְלֹא הָיָה שׁוּם מָקוֹם לִטְעוֹת הָיְתָה הַבְּרִיאָה חוֹזֶרֶת תָּמִיד לִמְקוֹמָהּ הָרִאשׁוֹן וְהָיָה נֶחֱרַב הָעוֹלָם לְגַמְרֵי, כִּי הָיָה בָּטֵל בַּמְצִיאוּת עַל יְדֵי הַיְדִיעָה הָאֲמִתִּיִּית שֶׁהִיא אַחְדוּתוֹ כַּנַּ"ל. עַל כֵּן עִקַּר קִיּוּם הָעוֹלָם הוּא רַק עַל יְדֵי הַבְּחִירָה שֶׁנִּתְהַוָּה תֵּכֶף אַחַר הַבְּרִיאָה, אַחַר שֶׁיָּצְאָה הַבְּרִיאָה מִכֹּחַ אֶל הַפֹּעַל כַּנַּ"ל. כִּי תֵּכֶף שֶׁיָּצְאָה הַבְּרִיאָה מִכֹּחַ אֶל הַפֹּעַל הָיוּ שְׁנֵי דְּבָרִים, הָאֶחָד יִתְבָּרַךְ וְאַחַר הַבְּרִיאָה כַּנַּ"ל. וְאִם הָיוּ הַכֹּל יוֹדְעִין הָאֱמֶת שֶׁאַחַר הַבְּרִיאָה נִמְשָׁךְ מֵאַחְדוּתוֹ יִתְבָּרַךְ, הָיָה חוֹזֵר הַכֹּל אֶל הָאַחְדוּת וְהָיָה מִתְבַּטֵּל הָעוֹלָם כַּנַּ"ל. אַךְ ה' יִתְבָּרַךְ בָּרָא אֶת הַבְּרִיאָה בְּאֹפֶן זֶה שֶׁתֵּכֶף אַחַר הַבְּרִיאָה יִתְהַוֶּה תֵּכֶף כֹּחַ הַבְּחִירָה, דְּהַיְנוּ שֶׁתֵּכֶף אַחַר הַבְּרִיאָה יִהְיֶה מָקוֹם לִטְעוֹת אִם יִרְצֶה הָאָדָם, וְאִם יִרְצֶה לְהִסְתַּכֵּל עַל הָאֱמֶת יִרְאֶה הָאֱמֶת, שֶׁזֶּהוּ בְּחִינַת הַבְּחִירָה שֶׁנִּתְהַוָּה אַחַר הַבְּרִיאָה עַל יְדֵי שֶׁהָיוּ אָז שְׁנֵי דְּבָרִים כַּנַּ"ל, כִּי יֵשׁ לוֹ כֹּחַ לִבְחֹר בָּזֶה אוֹ בָּזֶה, הַיְנוּ כַּנַּ"ל שֶׁאִם יִרְצֶה לְהַטּוֹת דַּעְתּוֹ אֶל הָאֱמֶת וְלִבְחֹר בַּחַיִּים וְטוֹב שֶׁהוּא הָאֶחָד יִתְבָּרַךְ לְהִתְקָרֵב אֵלָיו אָז טוֹב לוֹ, וְאָז יִכְלֹל גַּם אַחַר הַבְּרִיאָה בְּקֹדֶם הַבְּרִיאָה עַל יְדֵי שֶׁיֵּדַע וְיַאֲמִין בְּהָאֱמֶת שֶׁכָּל הַבְּרִיאָה נִמְשֶׁכֶת מֵהָאֶחָד יִתְבָּרַךְ, אֲבָל יֵשׁ לוֹ כֹּחַ לִבְחֹר בְּהַהֵפֶךְ, הַיְנוּ שֶׁיֵּשׁ לוֹ כֹּחַ לִכְפֹּר, חַס וְשָׁלוֹם שֶׁזֶּהוּ בְּחִינַת הַשֶּׁקֶר שֶׁנֶּאֱחַז אַחַר הַבְּרִיאָה, הַיְנוּ הַכְּפִירוֹת שֶׁהֵם שֶׁקֶר הֵפֶךְ הָאֱמֶת, שֶׁהֵם נֶאֱחָזִין תֵּכֶף אַחַר הַבְּרִיאָה שֶׁאָז נִתְהַוָּה מִיָּד הַבְּחִירָה שֶׁיֵּשׁ כֹּחַ לִכְפֹּר, חַס וְשָׁלוֹם לְמִי שֶׁיִּרְצֶה לָצֵאת, חַס וְשָׁלוֹם שֶׁזֶּהוּ עִקַּר הָרַע וְהַטֻּמְאָה: כִּי עִקַּר הַיֵּצֶר הָרָע וְהַסִּטְרָא אָחֳרָא הֵם בְּחִינַת כְּפִירוֹת, כִּי הַיֵּצֶר הָרָע וְהַסִּטְרָא אָחֳרָא נִקְרָאִין אֵל אַחֵר כְּפִירוֹת כַּיָּדוּעַ. וּמֵחֲמַת שֶׁנִּתְהַוָּה תֵּכֶף אַחַר הַבְּרִיאָה כֹּחַ הַבְּחִירָה כַּנַּ"ל, מֵחֲמַת זֶה מִתְקַיֵּם הָעוֹלָם וְאֵינוֹ חוֹזֵר מִיָּד לְשָׁרְשׁוֹ עַל יְדֵי שֶׁיֵּשׁ בְּחִינַת מָסָךְ מַבְדִּיל בֵּין הָעוֹלָם וּבֵין שָׁרְשׁוֹ שֶׁהוּא הַסְתָּרַת הַיְדִיעָה מַה שֶּׁאֵין הַכֹּל יוֹדְעִין הָאֱמֶת מִיָּד שֶׁזֶּהוּ בְּחִינַת כֹּחַ הַבְּחִירָה. וְהַסְתָּרַת הַיְדִיעָה הַזֹּאת הוּא בְּחִינַת תְּחִלַּת הַצִּמְצוּם שֶׁל הֶחָלָל הַפָּנוּי וְכַמּוּבָן בְּמָקוֹם אַחֵר בְּדִבְרֵי רַבֵּנוּ זֵכֶר צַדִּיק לִבְרָכָה (סִימָן ס"ד) שֶׁעַל יְדֵי זֶה עִקַּר קִיּוּם הָעוֹלָם. כִּי עַכְשָׁו כְּשֶׁיֵּשׁ צִמְצוּם וְהַסְתָּרַת הַיְדִיעָה עַד שֶׁאֶפְשָׁר לִטְעוֹת לְמִי שֶׁיִּרְצֶה, שֶׁזֶּהוּ בְּחִינַת מָסָךְ הַמַּבְדִּיל, שֶׁזֶּהוּ בְּחִינַת כֹּחַ הַבְּחִירָה כַּנַּ"ל, אֲזַי מִתְקַיֵּם הָעוֹלָם וְאֵינוֹ חוֹזֵר לְשָׁרְשׁוֹ מֵחֲמַת מָסָךְ הַמַּבְדִּיל הַנַּ"ל, אֲבָל אִם כֵּן יִתְבַּטֵּל הָעוֹלָם מֵחֲמַת הֶעְדֵּר הַחִיּוּת, כִּי אִם כֵּן מֵאַחַר שֶׁיֵּשׁ מָסָךְ הַמַּבְדִּיל מֵהֵיכָן יְקַבֵּל הָעוֹלָם וּמְלוֹאוֹ חִיּוּת מִמְּקוֹר הַחַיִּים שֶׁהוּא הָאֶחָד יִתְבָּרַךְ הַמְחַיֶּה אֶת כֻּלָּם? עַל כֵּן הַצַּדִּיקִים הֵם מְקַיְּמִין אֶת הָעוֹלָם, כִּי הַצַּדִּיקִים הַבּוֹחֲרִים בַּחַיִּים וּמַאֲמִינִים שֶׁכָּל הַבְּרִיאָה נִמְשַׁךְ וְנִבְרָא מֵאַחְדוּתוֹ יִתְבָּרַךְ עַל יְדֵי זֶה הֵם כּוֹלְלִין אַחַר הַבְּרִיאָה בְּקֹדֶם הַבְּרִיאָה. כִּי עַל יְדֵי יְדִיעָה שֶׁהַכֹּל מִמֶּנּוּ יִתְבָּרַךְ נִכְלָל הַכֹּל בְּאֶחָד כַּנַּ"ל, וְאָז נִכְלָל הָעוֹלָם בְּאֶחָד וְאַף עַל פִּי כֵן יֵשׁ קִיּוּם לְהָעוֹלָם, כִּי נִכְלָל בְּאֶחָד בִּבְחִינַת רָצוֹא וָשׁוֹב בְּחִינַת מְטֵי וְלָא מְטֵי. מֵאַחַר שֶׁכְּבָר מְשַׁבְּרִין הַכְּפִירוֹת וּמַאֲמִינִים שֶׁגַּם מָסָךְ הַמַּבְדִּיל בְּעַצְמוֹ וְהַבְּחִירָה בְּעַצְמוֹ הַכֹּל מִמֶּנּוּ יִתְבָּרַךְ וַאֲזַי נִכְלָל הַכֹּל בְּאַחְדוּתוֹ יִתְבָּרַךְ בִּבְחִינַת רָצוֹא וָשׁוֹב, בִּבְחִינַת רְדִיפָא וּמְעַכֵּב הַמְבֹאָר בְּמָקוֹם אַחֵר (סִימָן כ"ד) שֶׁעַל יְדֵי זֶה נַעֲשִֹין כֵּלִים וְהֵיכָלִין לְקַבֵּל אוֹר אַחְדוּתוֹ וּלְהִתְעַנֵּג עַל ה' לַחֲזוֹת בְּנֹעַם ה' וּלְבַקֵּר בְּהֵיכָלוֹ, וְאַף עַל פִּי כֵן לֹא יִתְבַּטֵּל לְגַמְרֵי שֶׁכָּל אֵלּוּ הַהֵיכָלִין הַזַּכִּים וְהָרוּחָנִיִּים נַעֲשִֹים עַל יְדֵי שֶׁזָּכָה לְשַׁבֵּר הַמָּסָךְ הַמַּבְדִּיל, עַל יְדֵי שֶׁבָּחַר בַּחַיִּים עַד שֶׁעַל יְדֵי זֶה נִתְהַפֵּךְ הַמָּסָךְ הַמַּבְדִּיל וְנַעֲשָֹה מִמֶּנּוּ הֵיכָלִין עִלָּאִין לְקַבֵּל הָאוֹר עַל יָדוֹ לִכְלֹל בְּאַחְדוּתוֹ יִתְבָּרַךְ בְּרָצוֹא וָשׁוֹב בְּאֹפֶן שֶׁיֻּכְלַל בּוֹ בֶּאֱמֶת בְּתַכְלִית הָאַחְדוּת, וְאַף עַל פִּי כֵן לֹא יִתְבַּטֵּל בַּמְצִיאוּת רַק יִזְכֶּה לֵידַע אוֹתוֹ יִתְבָּרַךְ, שֶׁזֶּהוּ עִקַּר הַתַּכְלִית הָאֲמִתִּי, אַשְׁרֵי מִי שֶׁיִּזְכֶּה לָזֶה:
<h3>אות ג</h3>
נִמְצָא, שֶׁעִקַּר שְׁלֵמוּת הַבְּרִיאָה הוּא דַּיְקָא עַל יְדֵי הַבְּחִירָה שֶׁנִּתְהַוָּה אַחַר שֶׁיָּצְאָה הַבְּרִיאָה מִכֹּחַ אֶל הַפֹּעַל דַּיְקָא. וְהָעִקָּר הוּא הָאֱמֶת שֶׁצְּרִיכִין לְהַאֲמִין בְּהָאֱמֶת שֶׁגַּם אַחַר הַבְּרִיאָה ה' יִתְבָּרַךְ מַשְׁגִּיחַ בְּהַשְׁגָּחָה פְּרָטִיִּית עַל כָּל הַדְּבָרִים שֶׁבָּעוֹלָם, כִּי הוּא בָּרָא הַכֹּל וְהוּא מְקַיֵּם הַכֹּל בְּהַשְׁגָּחָתוֹ וְגַם כָּל הַטֶּבַע הוּא הַשְׁגָּחָה רַק שֶׁהֻכְרַח שֶׁיִּהְיֶה דֶּרֶךְ הַטֶּבַע בָּעוֹלָם כְּדֵי שֶׁיִּהְיֶה מָקוֹם לִטְעוֹת, כְּדֵי שֶׁיִּהְיֶה בְּחִירָה, שֶׁזֶּהוּ עִקַּר קִיּוּם הָעוֹלָם וְכַנַּ"ל וַאֲזַי עַל יְדֵי הָאֱמֶת נִכְלָל אַחַר הַבְּרִיאָה בְּקֹדֶם הַבְּרִיאָה וַאֲזַי כֻּלּוֹ אֶחָד כֻּלּוֹ טוֹב כַּנַּ"ל בְּהַתּוֹרָה הַנַּ"ל:
<h3>אות ד</h3>
וְעַל כֵּן נִקְרָא הָאָדָם בְּזֶה הָעוֹלָם שָׁלִיחַ, כְּמוֹ שֶׁכָּתוּב (שְׁמוּאֵל ב' כ"ד): "מָה אָשִׁיב שֹׁלְחִי דָּבָר". וּכְמוֹ שֶׁכָּתוּב, "צִיר נֶאֱמָן לְשֹׁלְחָיו". כִּי הָאָדָם נִשְׁלַח מִלְּמַעְלָה בְּזֶה הָעוֹלָם הַגַּשְׁמִי כְּדֵי שֶׁיַּעֲלֶה כָּל הָעוֹלָמוֹת לְשָׁרְשָׁן לְכָלְלָן בְּאֶחָד כַּנַּ"ל שֶׁיִּהְיֶה אַחַר הַבְּרִיאָה נִכְלָל בְּאֶחָד כַּנַּ"ל. כְּמוֹ הָאָב שֶׁשּׁוֹלֵחַ אֶת בְּנוֹ בְּדֶרֶךְ לְמֵרָחוֹק כְּדֵי שֶׁיִּכְבֹּשׁ מִלְחָמוֹת וְיָשִׁיב לוֹ אֶת כָּל הַמְדִינוֹת שֶׁנִּתְרַחֲקוּ מִמֶּנּוּ, כְּדֵי שֶׁיְּגַדֵּל וִינַשֵּא אֶת בְּנוֹ אַחַר כָּךְ בְּרֹב עֹז וְתִפְאֶרֶת עַד אֵין קֵץ אִם יִזְכֶּה לַעֲמֹד בְּקִשְׁרֵי הַמִּלְחָמָה. נִמְצָא, שֶׁעִקַּר שְׁלֵמוּת הָאָדָם בָּעוֹלָם הַזֶּה הוּא שֶׁיִּרְאֶה לִהְיוֹת צִיר נֶאֱמָן לְשׁוֹלְחָיו שֶׁיַּעֲשֶֹה שְׁלִיחוּתוֹ בֶּאֱמֶת, דְּהַיְנוּ שֶׁיָּשִׁיב הַשְּׁלִיחוּת לְהַמְשַׁלֵּחַ שֶׁיַּחֲזֹר וְיַגְבִּיהַּ וְיַעֲלֶה וִינַשֵּא כָּל הַדְּבָרִים שֶׁבָּעוֹלָם לְשָׁרְשָׁן לְכָלְלָן בְּאֶחָד וְאָז נִכְלָל הַשָּׁלִיחַ בְּהַמְשַׁלֵּחַ. הַיְנוּ שֶׁכָּל הַבְּרִיאָה בִּכְלָלִיּוּת, שֶׁהִיא בִּבְחִינַת שְׁלִיחוּת שֶׁנִּשְׁלְחָה מִמֶּנּוּ יִתְבָּרַךְ וְנִתְרַחֲקָה מֵאִתּוֹ יִתְבָּרַךְ עַל יְדֵי מָסָךְ הַמַּבְדִּיל שֶׁהוּא קִיּוּם הָעוֹלָם כַּנַּ"ל. וּכְשֶׁהָאָדָם הַבַּעַל בְּחִירָה בּוֹחֵר בַּטּוֹב אֲזַי מַחֲזִיר הַשְּׁלִיחוּת לְמָרֵהּ קַמָּא, כִּי מַחֲזִיר וּמַעֲלֶה כְּלָלִיּוּת הַבְּרִיאָה שֶׁנִּשְׁלְחָה וְנִתְרַחֲקָה מִמֶּנּוּ יִתְבָּרַךְ לְשָׁרְשָׁהּ וְלִמְקוֹמָהּ עַל יְדֵי אֱמוּנָתוֹ הַחֲזָקָה בְּהָאֱמֶת בְּהָאֶחָד יִתְבָּרַךְ שֶׁהוּא בָּרָא הַכֹּל שֶׁעַל יְדֵי זֶה חוֹזֵר וְנִכְלָל הַכֹּל בְּאַחְדוּתוֹ יִתְבָּרַךְ כַּנַּ"ל:
<h3>אות ה</h3>
כִּי עִקַּר כֹּחַ הַבְּחִירָה הוּא עַל יְדֵי שֶׁיֵּשׁ בְּחִינַת שָׁלִיחַ שֶׁהוּא בְּחִינַת מַלְאָךְ שֶׁנִּקְרָא שָׁלִיחַ, שֶׁהוּא בְּחִינַת מט"ט שֶׁמִּשָּׁם אֲחִיזַת עֵץ הַדַּעַת טוֹב וָרָע, שֶׁהוּא בְּחִינַת הַבְּחִירָה כַּיָּדוּעַ. כִּי עִקַּר כֹּחַ הַבְּחִירָה הוּא עַל יְדֵי הַטֶּבַע. כִּי אִם לֹא הָיָה הָעוֹלָם מִתְנַהֵג כִּי אִם בְּהַשְׁגָּחָה לְבַד תָּמִיד לֹא הָיָה בְּחִירָה כְּלָל רַק עִקַּר הַבְּחִירָה הוּא עַל יְדֵי שֶׁרוֹאִין שֶׁיֵּשׁ דֶּרֶךְ הַטֶּבַע בָּעוֹלָם עַל יְדֵי זֶה יֵשׁ מָקוֹם לִטְעוֹת, חַס וְשָׁלוֹם, לְמִי שֶׁרוֹצֶה לָצֵאת וְלַעֲקֹר עַצְמוֹ מֵחַי הַחַיִּים, כִּי בֶּאֱמֶת צְרִיכִין לְהַאֲמִין שֶׁגַּם הַטֶּבַע בְּעַצְמָהּ הִיא הַשְׁגָּחָה, וּבִפְרָט שֶׁכְּבָר זָכִינוּ לִרְאוֹת הַשְׁגָּחָתוֹ יִתְבָּרַךְ וְשִׁנּוּי הַטֶּבַע בְּכַמָּה אוֹתוֹת וּמוֹפְתִים שֶׁעָשָֹה ה' יִתְבָּרַךְ עִמָּנוּ בִּיצִיאַת מִצְרַיִם וּקְרִיעַת יַם סוּף וְכוּ' וְכוּ' וְכֵן בְּכָל דּוֹר וָדוֹר. וְגַם עַכְשָׁו מִי שֶׁרוֹצֶה לְהִסְתַּכֵּל עַל הָאֱמֶת רוֹאֶה שִׁנּוּיִים גְּדוֹלִים וְנִפְלָאוֹת רַבּוֹת בְּכָל עֵת שֶׁאִי אֶפְשָׁר לַהֲבִינָם עַל פִּי הַטֶּבַע כְּלָל אִם לֹא כִּי יַד ה' עָשָֹתָה זֹאת. כִּי בֶּאֱמֶת אֵין שׁוּם טֶבַע בָּעוֹלָם, כִּי הַטֶּבַע בְּעַצְמָהּ הוּא הַשְׁגָּחָתוֹ, כִּי הוּא בָּרָא אֶת הַטֶּבַע וְהוּא יִתְבָּרַךְ מַנְהִיג אֶת הַטֶּבַע כִּרְצוֹנוֹ וְהַטֶּבַע הוּא רַק בִּבְחִינַת שָׁלִיחַ, בְּחִינַת מַלְאָךְ שֶׁשָּׁם אֲחִיזַת הַטֶּבַע כַּיָּדוּעַ, וְעַל כֵּן הַטֶּבַ"ע בְּגִימַטְרִיָּא אֱלֹקִי"ם שֶׁהוּא בְּחִינַת מַלְאָךְ כַּיָּדוּעַ, וּכְמוֹ שֶׁכָּתוּב, "מַלְאֲכֵי אֱלֹקִים". וְעִקַּר הַנְהָגַת הָעוֹלָם עַל יְדֵי שָׁלִיחַ, עַל יְדֵי בְּחִינַת הַטֶּבַע, הוּא בִּשְׁבִיל הַבְּחִירָה כַּנַּ"ל. וּכְשֶׁהָאָדָם מַאֲמִין בְּהָאֱמֶת וְיוֹדֵעַ שֶׁגַּם הַטֶּבַע בְּעַצְמָהּ וְכָל הָעוֹלָם וּמְלוֹאוֹ הַכֹּל מִמֶּנּוּ יִתְבָּרַךְ, נִמְצָא, שֶׁחוֹזֵר וְכוֹלֵל אַחַר הַבְּרִיאָה בְּקֹדֶם הַבְּרִיאָה, כְּלָלִיּוּת הַשָּׁלִיחַ בְּהַמְשַׁלֵּחַ כַּנַּ"ל. כִּי עִקַּר כְּלָלִיּוּת בְּאֶחָד הוּא עַל יְדֵי אֱמוּנַת הַהַשְׁגָּחָה, כַּמְבֹאָר בְּהַתּוֹרָה הַנַּ"ל: וְעַל כֵּן בְּכָל הַתּוֹרָה כֻּלָּהּ שְׁלוּחוֹ שֶׁל אָדָם כְּמוֹתוֹ. כִּי זֶהוּ בְּחִינַת כְּלָלִיּוּת הַתּוֹרָה וְהַמִּצְווֹת כְּדֵי שֶׁיֻּכְלַל הַשָּׁלִיחַ בְּהַמְשַׁלֵּחַ שֶׁיִּהְיֶה הַשָּׁלִיחַ וְהַמְשַׁלֵּחַ הַכֹּל אֶחָד, שֶׁהוּא בְּחִינַת כְּלָלִיּוּת הַבְּרִיאָה בְּקֹדֶם הַבְּרִיאָה שֶׁיִּהְיֶה כֻּלּוֹ אֶחָד כֻּלּוֹ טוֹב וְכַנַּ"ל:
<h3>אות ו</h3>
וְעַל כֵּן אִם שִׁנָּה הַשָּׁלִיחַ כָּל שֶׁהוּא - הַשְּׁלִיחוּת בָּטֵל. כִּי עִקַּר כְּלָלִיּוּת הַשָּׁלִיחַ בְּהַמְשַׁלֵּחַ בְּחִינַת אַחַר הַבְּרִיאָה בְּקֹדֶם הַבְּרִיאָה הוּא עַל יְדֵי אֱמֶת כַּנַּ"ל וְעַל כֵּן אִם שִׁנָּה הַשָּׁלִיחַ, שֶׁהוּא פְּגַם הָאֱמֶת - הַשְּׁלִיחוּת בָּטֵל, כִּי עַל יְדֵי הַשֶּׁקֶר בְּחִינַת שִׁנּוּי מַפְרִיד, חַס וְשָׁלוֹם אַחַר הַבְּרִיאָה מֵהָאֶחָד. וְאָז נִפְרָד הַשָּׁלִיחַ מֵהַמְשַׁלֵּחַ וְאֵינוֹ נִכְלָל בּוֹ וְאָז שְׁלִיחוּתוֹ בָּטֵל, כִּי הָרְשָׁעִים מְאַבְּדִין אֶת הָעוֹלָם עַל יְדֵי שֶׁמַּפְרִידִין הָעוֹלָם מִשָּׁרְשׁוֹ עַל יְדֵי הַשֶּׁקֶר שֶׁלָּהֶם שֶׁהוּא כְּלַל רִשְׁעוּתָם, כִּי הַשֶּׁקֶר הוּא הָרַע וְהַטֻּמְאָה כְּלָלִיּוּת כָּל הַחֲטָאִים שֶׁבָּעוֹלָם, כִּי עִקַּר קִיּוּם הַשְּׁלִיחוּת הוּא עַל יְדֵי הָאֱמֶת שֶׁעַל יְדֵי זֶה נִכְלָל הַשָּׁלִיחַ בְּהַמְשַׁלֵּחַ וְכָל מַה שֶּׁעוֹשֶֹה הַשָּׁלִיחַ כְּאִלּוּ הַמְשַׁלֵּחַ עוֹשֶֹה בְּחִינַת 'שְׁלוּחוֹ שֶׁל אָדָם כְּמוֹתוֹ', שֶׁכָּל זֶה נִמְשָׁךְ מִשֹּׁרֶשׁ הַשְּׁלִיחוּת הָעֶלְיוֹן שֶׁהוּא כְּלָלִיּוּת הָאָדָם וְהַבְּרִיאָה הַכְּלוּלָה בּוֹ שֶׁנִּשְׁלְחוּ מֵהַמְשַׁלֵּחַ הָרִאשׁוֹן הָאֶחָד יִתְבָּרַךְ שֶׁעִקַּר קִיּוּם שְׁלִיחוּתָם הוּא עַל יְדֵי הָאֱמֶת שֶׁעַל יְדֵי זֶה חוֹזְרִים וְנִכְלָלִים בּוֹ יִתְבָּרַךְ כַּנַּ"ל. וְעַל כֵּן הַצַּדִּיק מַנְהִיג הָעוֹלָם כִּרְצוֹנוֹ, כְּמוֹ שֶׁכָּתוּב, "וַתִּגְזֹר אֹמֶר וְיָקָם לָךְ". כִּי הוּא נִכְלָל בּוֹ יִתְבָּרַךְ עַל יְדֵי הָאֱמֶת שֶׁזֶּהוּ עִקַּר הַצִּדְקוּת וְהַכַּשְׁרוּת שֶׁל כָּל הַצַּדִּיקִים וְהַכְּשֵׁרִים וְכָל מַעֲשֵֹי הַצַּדִּיק הָאֱמֶת הֵם מַעֲשֵֹי ה' יִתְבָּרַךְ בְּעַצְמוֹ, כִּי הוּא נִכְלָל בּוֹ יִתְבָּרַךְ כַּנַּ"ל. שֶׁזֶּהוּ בְּחִינַת שְׁלוּחוֹ שֶׁל אָדָם כְּמוֹתוֹ שֶׁנִּמְשָׁךְ מִבְּחִינָה זוֹ כַּנַּ"ל: וְעַל כֵּן אֵין שָׁלִיחַ לִדְבַר עֲבֵרָה, כִּי עַל יְדֵי הָעֲבֵרָה עוֹשִֹין פֵּרוּד, חַס וְשָׁלוֹם, וּמַפְרִידִין, חַס וְשָׁלוֹם, אַחַר הַבְּרִיאָה מִקֹּדֶם הַבְּרִיאָה, שֶׁזֶּהוּ בְּחִינַת בִּטּוּל הַשְּׁלִיחוּת כַּנַּ"ל:
<h3>אות ז</h3>
וּמֵחֲמַת זֶה בְּעַצְמוֹ אֵין שְׁלִיחוּת לְעַכּוּ"ם, כִּי הָעַכּוּ"ם הֵם בִּבְחִינַת פֵּרוּד מֵחֲמַת שֶׁאֵין מַאֲמִינִים בְּהַשְׁגָּחָתוֹ יִתְבָּרַךְ, וְעַל כֵּן אֵינָם יוֹנְקִים כִּי אִם מֵאֲחוֹרֵי כַּתְּפָּא כַּמְבֹאָר שָׁם בְּהַתּוֹרָה הַנַּ"ל. וְעַל כֵּן הֵם רְחוֹקִים מֵאֶחָד כַּנַּ"ל, וְעַל כֵּן הֵם נִקְרָאִים רַבִּים, כְּמוֹ שֶׁפֵּרֵשׁ רַשִּׁ"י עַל עֵשָֹו שֶׁהָיוּ לוֹ שֵׁשׁ עֶשְֹרֵה נְפָשׁוֹת וְנִקְרָאִים נַפְשׁוֹת בִּלְשׁוֹן רַבִּים, וְיַעֲקֹב הָיוּ לוֹ שִׁבְעִים נֶפֶשׁ וְנִקְרָאִים בִּלְשׁוֹן יָחִיד, כִּי הָעַכּוּ"ם הֵם שֶׁקֶר שֶׁהוּא בְּחִינַת בִקְשׁוּ חִשְּׁבֹנוֹת רַבִּים וְהֵם רְחוֹקִים מֵאֶחָד כַּנַּ"ל וְעַל כֵּן אֵין שְׁלִיחוּת לְעַכּוּ"ם, כִּי עִקַּר הַשְּׁלִיחוּת, בְּחִינַת שְׁלוּחוֹ שֶׁל אָדָם כְּמוֹתוֹ, הוּא בְּחִינַת כְּלָלִיּוּת, בְּחִינַת אַחַר הַבְּרִיאָה בְּקֹדֶם הַבְּרִיאָה כַּנַּ"ל וְעַל כֵּן אֵין שְׁלִיחוּת אֶלָּא לְיִשְֹרָאֵל שֶׁכְּלוּלִים בְּאֶחָד כַּנַּ"ל:
<h3>אות ח</h3>
וְעַל כֵּן אֵין שְׁלִיחוּת לְקָטָן, כִּי עִקָּר כְּלָלִיּוּת בְּאֶחָד הוּא עַל יְדֵי הַיְדִיעָה שֶׁיּוֹדְעִין שֶׁהַכֹּל בְּהַשְׁגָּחָתוֹ כַּנַּ"ל, שֶׁזֶּהוּ בְּחִינַת מֹחִין דְּגַדְלוּת, כְּמוֹ שֶׁכָּתוּב, "סַפְּרָה לִי אֶת הַגְּדֹלוֹת אֲשֶׁר עָשָֹה אֱלִישָׁע", שֶׁכָּל הַנִּסִּים וְהַנִּפְלָאוֹת שֶׁעָשָֹה אֱלִישָׁע, שֶׁהֵם הִתְגַּלּוּת הַשְׁגָּחָתוֹ יִתְבָּרַךְ, הֵם נִקְרָאִים גְּדוֹלוֹת בְּחִינַת מֹחִין דְּגַדְלוּת, כְּמוֹ שֶׁכָּתוּב, "כִּי מִי גּוֹי גָּדוֹל אֲשֶׁר לוֹ אֱלֹקִים קְרֹבִים אֵלָיו כַּה' אֱלֹקֵינוּ בְּכָל קָרְאֵנוּ אֵלָיו". שֶׁיִּשְֹרָאֵל נִקְרָאִים גּוֹי גָּדוֹל עַל יְדֵי שֶׁמַּאֲמִינִים בְּהַשְׁגָּחָתוֹ יִתְבָּרַךְ וְקוֹרְאִים וּמִתְפַּלְּלִים תָּמִיד לַה' יִתְבָּרַךְ. וְעַל כֵּן עַל יְדֵי הַתְּפִלָּה נִמְשָׁכִין מֹחִין דְּגַדְלוּת כַּיָּדוּעַ, כִּי הַתְּפִלָּה הוּא בְּחִינַת אֱמוּנַת הַהַשְׁגָּחָה שֶׁמֵּחֲמַת זֶה מִתְפַּלֵּל וְקוֹרֵא לַה' יִתְבָּרַךְ, מֵחֲמַת שֶׁיּוֹדֵעַ וּמַאֲמִין שֶׁהַכֹּל בְּהַשְׁגָּחָתוֹ יִתְבָּרַךְ וִידִיעַת הַהַשְׁגָּחָה זֶהוּ בְּחִינַת מֹחִין דְּגַדְלוּת כַּנַּ"ל. וְעַל כֵּן עֵשָֹו שֶׁאֵינוֹ מַאֲמִין בְּהַשְׁגָּחָה נִקְרָא קָטָן, כְּמוֹ שֶׁכָּתוּב, "קָטֹן נְתַתִּיךָ בַּגּוֹיִם וְכוּ'". כִּי הוּא בִּבְחִינַת מֹחִין דְּקַטְנוּת שֶׁיְּנִיקָתָם מִבְּחִינַת אֱלֹקִים, שֶׁמִּשָּׁם אֲחִיזַת הַטֶּבַע, שֶׁהוּא בְּגִימַטְרִיָּא אֱלֹקִים כַּיָּדוּעַ. וְעַל כֵּן הַקָּטָן שֶׁאֵין דַּעְתּוֹ שְׁלֵמָה וְנֶאֱחָזִין בּוֹ עֲדַיִן מֹחִין דְּקַטְנוּת, וְעַל כֵּן אֵין דַּעְתּוֹ שְׁלֵמָה עֲדַיִן בִּידִיעַת הַהַשְׁגָּחָה, וְעַל כֵּן אֵין יָכוֹל לִכְלֹל אַחַר הַבְּרִיאָה בְּאֶחָד שֶׁזֶּה זוֹכִין רַק עַל יְדֵי הַהַשְׁגָּחָה כַּנַּ"ל. וְעַל כֵּן הַקָּטָן פָּטוּר מִכָּל הַמִּצְווֹת, כִּי כָּל הַתּוֹרָה וְהַמִּצְווֹת הוּא רַק לִכְלֹל אַחַר הַבְּרִיאָה בְּקֹדֶם הַבְּרִיאָה שֶׁיִּהְיֶה כֻּלּוֹ אֶחָד שֶׁזֶּה זוֹכִין רַק עַל יְדֵי יְדִיעַת הַהַשְׁגָּחָה, שֶׁהוּא בְּחִינַת מֹחִין דְּגַדְלוּת כַּנַּ"ל וְעַל כֵּן אֵין שְׁלִיחוּת לְקָטָן, כִּי עִקַּר בְּחִינַת הַשְּׁלִיחוּת נִמְשָׁךְ מִבְּחִינַת כְּלָלִיּוּת הַבְּרִיאָה בְּאֶחָד וְכוּ' כַּנַּ"ל:
<h3>אות ט</h3>
וְזֶה בְּחִינַת חֲנֻכָּה, כִּי מַלְכוּת יָוָן הָרְשָׁעָה עָמְדוּ עַל יִשְֹרָאֵל לְבַטְּלָם מֵהַתּוֹרָה וְהַמִּצְווֹת, כִּי הַיְּוָנִים הֵם אֶפִּיקוֹרְסִים גְּדוֹלִים וְאֵין מַאֲמִינִים בְּהַשְׁגָּחָתוֹ יִתְבָּרַךְ, כִּי כָּל חָכְמוֹת הַחִיצוֹנִיּוֹת נִקְרָאִים חָכְמוֹת יָוָן שֶׁמֵּהֶם כָּל הָאֶפִּיקוֹרְסוּת וְהַכְּפִירוֹת וְעַל יְדֵי זֶה מַפְרִידִין בְּחִינַת אַחַר הַבְּרִיאָה מֵאֶחָד כַּנַּ"ל וְעַל כֵּן רָצוּ לְבַטֵּל הַתּוֹרָה וְהַמִּצְווֹת, שֶׁעַל יְדֵי זֶה נִכְלָלִין בְּאַחְדוּתוֹ יִתְבָּרַךְ וְעַל כֵּן כְּשֶׁזָּכוּ לְנַצְּחָם הָיָה הַנֵּס בְּנֵרוֹת הַמְנוֹרָה וְקָבְעוּ רַבּוֹתֵינוּ זִכְרוֹנָם לִבְרָכָה לְהַדְלִיק נֵר חֲנֻכָּה. הַיְנוּ עַל יְדֵי שֶׁזָּכִינוּ לְנַצְּחָם וּלְשַׁבְּרָם, עַל יְדֵי זֶה נִתְגַּלָּה הַשְׁגָּחָתוֹ יִתְבָּרַךְ וְעַל כֵּן קָבְעוּ לְהַדְלִיק נֵר חֲנֻכָּה, כִּי הַדְלָקַת נֵר חֲנֻכָּה הוּא בְּחִינַת אוֹר עֵינֵי הַשְׁגָּחָתוֹ יִתְבָּרַךְ שֶׁאָנוּ מַמְשִׁיכִין אוֹר הַהַשְׁגָּחָה עַל יְדֵי הַהַדְלָקָה שֶׁאָנוּ מַדְלִיקִין נֵר חֲנֻכָּה, כִּי אוֹר נֵר חֲנֻכָּה הוּא בְּחִינַת אוֹר הַהַשְׁגָּחָה שֶׁאָנוּ מַמְשִׁיכִין עַכְשָׁו, שֶׁעַל יְדֵי זֶה נִכְלָל אַחַר הַבְּרִיאָה בְּקֹדֶם הַבְּרִיאָה בִּבְחִינַת כֻּלּוֹ אֶחָד כַּנַּ"ל:
<h3>אות י</h3>
וְעַל כֵּן מִצְוַת נֵר חֲנֻכָּה לְמַטָּה מֵעֲשָֹרָה טְפָחִים, כִּי לְמַטָּה מֵעֲשָֹרָה טְפָחִים אֵין הַשְּׁכִינָה שׁוֹרָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעַכְשָׁו מֵעֹצֶם הַנֵּס שֶׁל חֲנֻכָּה אָנוּ זוֹכִין לְגַלּוֹת אוֹר הַהַשְׁגָּחָה גַּם לְמַטָּה מֵעֲשָֹרָה טְפָחִים, לְהוֹרוֹת שֶׁבְּכָל מְקוֹמוֹת מֶמְשַׁלְתּוֹ וַאֲפִלּוּ בְּכָל מְקוֹמוֹת הַנְּמוּכִים הָרְחוֹקִים מִמֶּנּוּ יִתְבָּרַךְ כֻּלָּם מִתְנַהֲגִים בְּהַשְׁגָּחָתוֹ יִתְבָּרַךְ לְבַדּוֹ, כִּי הוּא יִתְבָּרַךְ מְחַיֶּה אֶת כֻּלָּם. וְזֶה עִקַּר כְּלָלִיּוּת אַחַר הַבְּרִיאָה בְּקֹדֶם הַבְּרִיאָה כְּשֶׁמְּקוֹמוֹת הָרְחוֹקִים נִכְלָלִים בְּאֶחָד עַל יְדֵי שֶׁיּוֹדְעִין שֶׁגַּם שָׁם מֵאִיר הַשְׁגָּחָתוֹ יִתְבָּרַךְ תָּמִיד, כִּי עִקַּר הָאָדָם נִבְרָא רַק בִּשְׁבִיל זֶה כְּדֵי לִכְלֹל כָּל הַמְקוֹמוֹת הָרְחוֹקִים בְּאַחְדוּתוֹ יִתְבָּרַךְ עַל יְדֵי שֶׁיִּזְכֶּה לִבְחֹר בַּטּוֹב כַּנַּ"ל, כִּי עִקַּר הַבְּרִיאָה הָיְתָה כְּדֵי שֶׁאַחַר כָּךְ יַחֲזֹר וְיֻכְלַל הַכֹּל בְּאֶחָד עַל יְדֵי הָאָדָם הַבַּעַל בְּחִירָה שֶׁעַל יְדֵי זֶה יִתְגַּלֶּה אֱלֹהוּתוֹ יִתְבָּרַךְ כַּנַּ"ל. כִּי אִם לֹא הָיְתָה הַבְּרִיאָה יוֹצֵאת מִכֹּחַ אֶל הַפֹּעַל, לֹא הָיוּ יוֹדְעִין מֵאֱלֹהוּתוֹ יִתְבָּרַךְ כַּנַּ"ל. וְעִקַּר הִתְגַּלּוּת אֱלֹהוּת הוּא עַל יְדֵי הָאָדָם הַבַּעַל בְּחִירָה דַּוְקָא כַּנַּ"ל וְעַל כֵּן כָּל מַה שֶּׁהַמָּקוֹם נָמוּךְ יוֹתֵר וְרָחוֹק יוֹתֵר מִקְּדֻשָּׁתוֹ יִתְבָּרַךְ שֶׁשָּׁם מִתְגַּבֵּר הַיֵּצֶר הָרָע בְּיוֹתֵר וְהַבְּחִירָה חֲזָקָה בְּיוֹתֵר כְּשֶׁזּוֹכֶה לְשַׁבֵּר הַקְּלִפָּה שָׁם וּלְהַטּוֹת הַבְּחִירָה לַטּוֹב, זֶהוּ עִקַּר שְׁלֵמוּת הַבְּרִיאָה, בְּחִינַת כְּלָלִיּוּת אַחַר הַבְּרִיאָה בְּקֹדֶם הַבְּרִיאָה, כִּי בְּמָקוֹם שֶׁהַבְּרִיאָה סְמוּכָה עֲדַיִן לְשָׁרְשָׁהּ אֵין מַעֲלָתוֹ גְּדוֹלָה כָּל כָּךְ כְּשֶׁזּוֹכֶה לִכְלֹל שָׁם בְּאֶחָד מֵחֲמַת שֶׁסָּמוּךְ אֶל הָאֶחָד עֲדַיִן. רַק הָעִקָּר הוּא בְּמָקוֹם הָרָחוֹק בְּיוֹתֵר לְהִתְגַּבֵּר שָׁם לִכְלֹל בְּאֶחָד, וְהָעִקָּר עַל יְדֵי שֶׁמַּאֲמִינִים שֶׁגַּם שָׁם מֵאִיר הַשְׁגָּחָתוֹ שֶׁעַל יְדֵי זֶה נִכְלָלִין בְּאֶחָד כַּנַּ"ל. וְזֶהוּ בְּחִינַת מֵרָחוֹק ה' נִרְאָה לִי, 'מֵרָחוֹק' דַּיְקָא. וְזֶהוּ "נִרְאָה לִי", ' נִרְאָה לִי' דַּיְקָא, כִּי עִקָּר עַל יְדֵי הָרְאִיָּה שֶׁהִיא בְּחִינַת אוֹר הַהַשְׁגָּחָה, שֶׁעַל יְדֵי זֶה נִכְלָל גַּם הָרִחוּק בְּאַחְדוּתוֹ יִתְבָּרַךְ, שֶׁזֶּהוּ עִקַּר תַּכְלִית הַבְּרִיאָה כַּנַּ"ל. כִּי זֶה עִקַּר שַׁעֲשׁוּעָיו יִתְבָּרַךְ כְּשֶׁמְּקוֹמוֹת הָרְחוֹקִים בְּיוֹתֵר שָׁבִים אֵלָיו וְנִכְלָלִין בְּאַחְדוּתוֹ יִתְבָּרַךְ כַּיָּדוּעַ. וְזֶהוּ בְּחִינַת הַקְּלִפָּה שֶׁקּוֹדֶמֶת לַפְּרִי תָּמִיד כִּי אִם לֹא הָיְתָה קְלִפָּה קֹדֶם לֹא הָיָה הַבְּרִיאָה רְחוֹקָה כְּלָל מִקֹּדֶם הַבְּרִיאָה וְלֹא הָיָה בְּחִירָה כְּלָל וְהָיָה הַכֹּל אֶחָד כְּבַתְּחִלָּה, וְהָיָה מִתְבַּטֵּל הָעוֹלָם לְגַמְרֵי כַּנַּ"ל וְעַל כֵּן בְּהֶכְרֵחַ שֶׁיִּהְיֶה הַקְּלִפָּה קֹדֶם לַפְּרִי שֶׁעַל יְדֵי זֶה אַחַר הַבְּרִיאָה רְחוֹקָה מִקֹּדֶם הַבְּרִיאָה. וּכְשֶׁזּוֹכִין לְשַׁבֵּר הַקְּלִפָּה אָז חוֹזֵר וְנִכְלָל אַחַר הַבְּרִיאָה בְּאֶחָד, שֶׁזֶּהוּ עִקַּר תַּכְלִית הַבְּרִיאָה כַּנַּ"ל. וְזֶהוּ עִקַּר מַעֲלַת הַבַּעַל תְּשׁוּבָה שֶׁגְּדוֹלָה מִצַּדִּיק גָּמוּר, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, בְּמָקוֹם שֶׁבַּעֲלֵי תְּשׁוּבָה עוֹמְדִין אֵין צַדִּיקִים גְּמוּרִים יְכוֹלִין לַעֲמֹד. כִּי הַצַּדִּיק גָּמוּר מֵעִקָּרוֹ לֹא נָפַל עֲדַיִן לִבְחִינַת אַחַר הַבְּרִיאָה לְגַמְרֵי, כִּי בֶּאֱמֶת הַכֹּל אֶחָד עַל יְדֵי יְדִיעַת הַהַשְׁגָּחָה כַּנַּ"ל וְעִקַּר הַמַּעֲלָה הוּא כְּשֶׁיּוֹדְעִין מֵהַשְׁגָּחָתוֹ יִתְבָּרַךְ בְּמָקוֹם שֶׁאֶפְשָׁר לִטְעוֹת, חַס וְשָׁלוֹם, וְעַל כֵּן הַצַּדִּיק גָּמוּר שֶׁלֹּא חָטָא מֵעוֹלָם לְפִי בְּחִינָתוֹ וּקְדֻשָּׁתוֹ, אֵין חִלּוּק בֵּין קֹדֶם הַבְּרִיאָה לְאַחַר הַבְּרִיאָה וְעַל כֵּן אֵין מַעֲלָתוֹ גְּדוֹלָה כָּל כָּךְ בַּמֶּה שֶׁכּוֹלֵל אַחַר הַבְּרִיאָה בְּקֹדֶם הַבְּרִיאָה, מֵאַחַר שֶׁאֶצְלוֹ אֵין שַׁיָּךְ אַחַר הַבְּרִיאָה כְּלָל, כִּי הוּא דָּבוּק בַּה' יִתְבָּרַךְ תָּמִיד, אֲבָל זֶה שֶׁבָּא כְּבָר לִידֵי חֵטְא, חַס וְשָׁלוֹם, וְנִפְרַד מֵה' יִתְבָּרַךְ, שֶׁזֶּהוּ עִקַּר בְּחִינַת אַחַר הַבְּרִיאָה, כִּי עַל יְדֵי חֶטְאוֹ נִפְרְדָה הַבְּרִיאָה מִשָּׁרְשָׁהּ שֶׁזֶּהוּ עִקַּר בְּחִינַת אַחַר הַבְּרִיאָה וּכְשֶׁזּוֹכֶה אַחַר כָּךְ לָשׁוּב בִּתְשׁוּבָה שְׁלֵמָה לַה' יִתְבָּרַךְ וְאָז חוֹזֵר וּמֵשִׁיב וּמַעֲלֶה הַכֹּל לַה' יִתְבָּרַךְ וְעַל כֵּן מַעֲלָתוֹ גְּדוֹלָה בְּיוֹתֵר, כִּי הוּא זוֹכֶה בְּיוֹתֵר לִכְלֹל אַחַר הַבְּרִיאָה מַמָּשׁ בְּקֹדֶם הַבְּרִיאָה, מֵאַחַר שֶׁאֶצְלוֹ לְפִי בְּחִינָתוֹ כְּבָר נִתְרַחֲקָה הַבְּרִיאָה מִשָּׁרְשָׁהּ עַל יְדֵי חֲטָאָיו וְעַכְשָׁו זָכָה לָשׁוּב שֶׁהוּא מַחֲזִיר אַחַר הַבְּרִיאָה מַמָּשׁ לְשָׁרְשָׁהּ לִכְלֹל בְּאֶחָד, שֶׁזֶּהוּ עִקַּר הַשְּׁלֵמוּת כַּנַּ"ל:
<h3>אות יא</h3>
אַךְ עִקַּר הַתְּשׁוּבָה זוֹכִין רַק עַל יְדֵי אֱמֶת, כִּי מֵאַחַר שֶׁכְּבָר נִתְרַחֵק עַל יְדֵי עֲווֹנוֹתָיו מֵה' יִתְבָּרַךְ בְּוַדַּאי קָשֶׁה לוֹ לָשׁוּב, וּבִפְרָט אִם, חַס וְשָׁלוֹם, הִרְבָּה לִפְשֹׁעַ. אַךְ עִקַּר תִּקּוּנוֹ אִם רוֹצֶה לָחוּס עַל עַצְמוֹ לְמַלֵּט נַפְשׁוֹ מִנִּי שַׁחַת הוּא רַק עַל יְדֵי הָאֱמֶת שֶׁיִּסְתַּכֵּל רַק עַל הָאֱמֶת לַאֲמִתּוֹ וְיִבְחֹר רַק בָּאֱמֶת וְלֹא יַטְעֶה אֶת עַצְמוֹ, חַס וְשָׁלוֹם, וְעַל יְדֵי הָאֱמֶת יִזְכֶּה לֵידַע שֶׁגַּם שָׁם בִּמְקוֹמוֹ מְאִירָה הַשְׁגָּחָתוֹ יִתְבָּרַךְ, כְּמוֹ שֶׁכָּתוּב, "בְּכָל מָקוֹם עֵינֵי ה' צוֹפוֹת רָעִים וְטוֹבִים". וְעַל יְדֵי אֱמוּנַת הַהַשְׁגָּחָה יְכוֹלִין לָשׁוּב לַה' יִתְבָּרַךְ מִכָּל מָקוֹם שֶׁהוּא וְלִכְלֹל הַכֹּל בְּאֶחָד מֵאַחַר שֶׁיּוֹדְעִין שֶׁה' יִתְבָּרַךְ נִמְצָא גַּם שָׁם בִּמְקוֹמוֹ, עַל כֵּן בְּוַדַּאי יָכוֹל לָשׁוּב אֵלָיו יִתְבָּרַךְ בְּקַל וּכְשֶׁזּוֹכִין לִתְשׁוּבָה עַל יְדֵי הָאֱמֶת כַּנַּ"ל עַל יְדֵי זֶה נִכְלָל אַחַר הַבְּרִיאָה מַמָּשׁ בְּאֶחָד כַּנַּ"ל, שֶׁזֶּהוּ עִקַּר הַתַּכְלִית כַּנַּ"ל:
<h3>אות יב</h3>
וְזֶה בְּחִינַת נֵר חֲנֻכָּה סָמוּךְ לְפֶתַח הַבַּיִת, כִּי הַבַּיִת הוּא רְשׁוּת הַיָּחִיד, שֶׁהוּא בְּחִינַת רְשׁוּת יְחִידוֹ שֶׁל עוֹלָם, כְּמוֹ שֶׁכָּתוּב בַּזֹּהַר הַקָּדוֹשׁ, שֶׁשָּׁם מִתְגַּלֶּה בְּיוֹתֵר אַחְדוּתוֹ יִתְבָּרַךְ, כִּי הַתּוֹרָה מַתְחֶלֶת בְּבֵית מִבְּרֵאשִׁית שֶׁהוּא רֹאשׁ בַּיִת וְעַל יְדֵי הַתּוֹרָה נִכְלָלִין בְּאַחְדוּתוֹ יִתְבָּרַךְ כַּנַּ"ל, אֲבָל בַּחוּץ הוּא רְשׁוּת הָרַבִּים וְשָׁם אֲחִיזַת הַחִיצוֹנִים וְעַל כֵּן בַּחוּץ הוּא בִּבְחִינַת אַחַר הַבְּרִיאָה כְּנֶגֶד הַבַּיִת שֶׁהוּא כְּנֶגְדּוֹ בִּבְחִינַת קֹדֶם הַבְּרִיאָה, מֵאַחַר שֶׁשָּׁם הוּא בְּחִינַת רְשׁוּת הַיָּחִיד כַּנַּ"ל, אֲבָל עִקַּר הַשְּׁלֵמוּת לִכְלֹל אַחַר הַבְּרִיאָה בְּקֹדֶם הַבְּרִיאָה שֶׁיִּהְיֶה נִכְלָל גַּם כָּל הַמְקוֹמוֹת שֶׁמִּבַּחוּץ לְתוֹךְ הַקְּדֻשָּׁה בִּפְנִים וְעַל כֵּן הִזְהִירָה תּוֹרָה לִזְכֹּר אֶת ה' יִתְבָּרַךְ וְהַתּוֹרָה תָּמִיד הֵן בְּבֵיתוֹ הֵן חוּץ לְבֵיתוֹ בַּדֶּרֶךְ כְּמוֹ שֶׁכָּתוּב, "וְדִבַּרְתָּ בָּם בְּשִׁבְתְּךָ בְּבֵיתֶךָ וּבְלֶכְתְּךָ בַדֶּרֶךְ וְכוּ'". כִּי צְרִיכִין לִכְלֹל יַחַד הַדֶּרֶךְ שֶׁהוּא בִּמְקוֹמוֹת שֶׁמִּבַּחוּץ, לְכָלְלוֹ בַּבַּיִת שֶׁהוּא בְּחִינַת כְּלָלִיּוּת אַחַר הַבְּרִיאָה בְּאֶחָד, שֶׁזֶּהוּ עִקַּר הַתַּכְלִית כַּנַּ"ל. וְזֶהוּ בְּחִינַת כְּלָלִיּוּת הַשָּׁלִיחַ בְּהַמְשַׁלֵּחַ, בְּחִינַת שְׁלוּחוֹ שֶׁל אָדָם כְּמוֹתוֹ, כִּי הַשָּׁלִיחַ הוּא בְּחִינַת דֶּרֶךְ, שֶׁזֶּהוּ לְשׁוֹן שְׁלִיחוּת שֶׁנִּשְׁלַח בְּדֶרֶךְ, אֲבָל מֵאַחַר שֶׁכְּלָלִיּוּת הַתּוֹרָה הוּא לִכְלֹל הַדֶּרֶךְ בְּתוֹךְ בְּחִינַת הַבַּיִת כַּנַּ"ל שֶׁהוּא בְּחִינַת כְּלָלִיּוּת אַחַר הַבְּרִיאָה בְּאֶחָד כַּנַּ"ל עַל כֵּן שְׁלוּחוֹ כְּמוֹתוֹ כַּנַּ"ל. וְעַל כֵּן הִזְהִירָה הַתּוֹרָה "בְּשִׁבְתְּךָ בְּבֵיתֶךָ וּבְלֶכְתְּךָ בַדֶּרֶךְ" בַּפָּרָשָׁה שֶׁל קְרִיאַת שְׁמַע, שֶׁהוּא שְׁמַע יִשְֹרָאֵל ה' אֱלֹקֵינוּ ה' אֶחָד וְכוּ' וְדִבַּרְתָּ בָּם בְּשִׁבְתְּךָ בְּבֵיתֶךָ וְכוּ', הַיְנוּ כַּנַּ"ל, כִּי עִקַּר כְּלָלִיּוּת בְּאֶחָד הוּא עַל יְדֵי שֶׁנִּכְלָל הַדֶּרֶךְ בַּבַּיִת שֶׁיּוֹדְעִין שֶׁכָּל הַדְּרָכִים שֶׁחוּץ לַבַּיִת וְכָל מְקוֹמוֹת הַחִיצוֹנִים כֻּלָּם כְּלוּלִים בִּפְנִים, כִּי כֻּלָּם נִמְשָׁכִין מֵהָאֶחָד יִתְבָּרַךְ וְהוּא מְחַיֶּה אֶת כֻּלָּם, שֶׁעַל יְדֵי זֶה נִכְלָל אַחַר הַבְּרִיאָה בְּאֶחָד כְּמוֹ שֶׁהָיָה קֹדֶם הַבְּרִיאָה כַּנַּ"ל. וְזֶהוּ "בְּשִׁבְתְּךָ בְּבֵיתֶךָ וּבְלֶכְתְּךָ בַדֶּרֶךְ וּבְשָׁכְבְּךָ וּבְקוּמֶךָ". כִּי אוֹר יוֹם הוּא בְּחִינַת אוֹר הַהַשְׁגָּחָה, שֶׁעַל יְדֵי זֶה גַּם אַחַר הַבְּרִיאָה כֻּלּוֹ אֶחָד כַּנַּ"ל, אֲבָל בַּלַּיְלָה נֶחֱשָׁךְ הָאוֹר, שֶׁזֶּהוּ בְּחִינַת הַסְתָּרַת יְדִיעַת הַהַשְׁגָּחָה, שֶׁזֶּהוּ בְּחִינַת אַחַר הַבְּרִיאָה שֶׁשָּׁם יֵשׁ בְּחִירָה. וּצְרִיכִין לְהִתְחַזֵּק בֶּאֱמוּנָה שְׁלֵמָה בִּבְחִינַת וֶאֱמוּנָתְךָ בַּלֵּילוֹת (תְּהִלִּים צב) לְהַאֲמִין בֶּאֱמֶת שֶׁגַּם בַּלַּיְלָה בִּבְחִינַת אַחַר הַבְּרִיאָה גַּם שָׁם מְאִירָה הַשְׁגָּחָתוֹ יִתְבָּרַךְ תָּמִיד, כִּי גַּם חֹשֶׁךְ לֹא יַחְשִׁיךְ מִמֶּנּוּ וְלַיְלָה כַּיּוֹם יָאִיר (שָׁם קל"ט) וְזֶהוּ בְּחִינַת לִכְלֹל מִדַּת יוֹם בַּלַּיְלָה וּמִדַּת לַיְלָה בַּיּוֹם בְּבִרְכַּת קְרִיאַת שְׁמַע לֵידַע וּלְהוֹדִיעַ שֶׁהַכֹּל אֶחָד אַחַר הַבְּרִיאָה וְקֹדֶם הַבְּרִיאָה שֶׁהֵם בְּחִינַת יוֹם וָלַיְלָה בַּיִת וָדֶרֶךְ בְּחִינַת בְּשִׁבְתְּךָ בְּבֵיתֶךָ וּבְלֶכְתְּךָ בַדֶּרֶךְ וּבְשָׁכְבְּךָ וּבְקוּמֶךָ, כִּי הַכֹּל אֶחָד, כִּי ה' אֱלֹקֵינוּ ה' אֶחָד וְכַנַּ"ל:
<h3>אות יג</h3>
וְעַל כֵּן נֵר חֲנֻכָּה, שֶׁהוּא בְּחִינַת אוֹר הַהַשְׁגָּחָה שֶׁאָנוּ מְגַלִּין גַּם לְמַטָּה מֵעֲשָֹרָה טְפָחִים, שֶׁהוּא בְּחִינַת מְקוֹמוֹת הָרְחוֹקִים כַּנַּ"ל, וְעַל כֵּן מַנִּיחִין נֵר חֲנֻכָּה עַל פֶּתַח הַבַּיִת מִבַּחוּץ לְהָאִיר הַהַשְׁגָּחָה גַּם בַּחוּץ בִּבְחִינַת דֶּרֶךְ, שֶׁזֶּהוּ בְּחִינַת כְּלָלִיּוּת אַחַר הַבְּרִיאָה בְּאֶחָד כִּי כֻּלּוֹ אֶחָד כַּנַּ"ל:
<h3>אות יד</h3>
וְעַל כֵּן מַדְלִיקִין נֵר חֲנֻכָּה בִּתְחִלַּת הַלַּיְלָה כְּדֵי לִכְלֹל לַיְלָה בַּיּוֹם כַּנַּ"ל. וְזֶהוּ שֶׁזְּמַן הַהַדְלָקָה הוּא מִשְּׁעַת יְצִיאַת הַכּוֹכָבִים עַד שֶׁתִּכְלֶה רֶגֶל מִן הַשּׁוּק, יְצִיאַת הַכּוֹכָבִים הוּא בְּחִינַת אוֹר הַהַשְׁגָּחָה, כִּי יִשְֹרָאֵל נִמְשְׁלוּ לְכוֹכָבִים, כְּמוֹ שֶׁכָּתוּב, "וְהִנְּכֶם הַיּוֹם כְּכוֹכְבֵי הַשָּׁמַיִם לָרֹב". וְיִשְֹרָאֵל הֵם בְּחִינַת הַשְׁגָּחָה כַּנַּ"ל, כִּי הַהַשְׁגָּחָה הוּא בְּחִינַת אוֹר, בְּחִינַת אוֹר הָעֵינַיִם. וְהַטֶּבַע הוּא בְּחִינַת חֹשֶׁךְ, בְּחִינַת חֶשְׁכַת עֵינַיִם שֶׁאֵין יוֹדְעִין מֵהַשְׁגָּחָתוֹ יִתְבָּרַךְ וַאֲחִיזָתוֹ הוּא מִבְּחִינַת פְּגִימַת הַלְּבָנָה, שֶׁהוּא בְּחִינַת חֹשֶׁךְ, בְּחִינַת וַתִּכְהֶיןָ עֵינָיו מֵרְאֹת, בְּחִינַת וְעֵינֵי לֵאָה רַכּוֹת. וְצָרִיךְ כָּל אֶחָד לִרְאוֹת לְמַלֹּאת פְּגִימַת הַלְּבָנָה שֶׁיִּהְיֶה אוֹר הַלְּבָנָה כְּאוֹר הַחַמָּה, הַיְנוּ שֶׁיִּהְיֶה נִכְלָל מִדַּת לַיְלָה בְּיּוֹם, אַחַר הַבְּרִיאָה בְּקֹדֶם הַבְּרִיאָה עַל יְדֵי שֶׁמַּאֲמִינִים שֶׁגַּם הַטֶּבַע הִיא הַשְׁגָּחָה, כִּי הַכֹּל אֶחָד וְכַנַּ"ל. וְהַכּוֹכָבִים הֵם בְּחִינַת תִּקּוּן פְּגִימַת הַלְּבָנָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁאָמַר הַקָּדוֹשׁ בָּרוּךְ הוּא לְהַלְּבָנָה שֶׁתִּתְמַעֵט וְנָתַן לָהּ הַכּוֹכָבִים לְהָפִיס דַּעְתָּהּ. הַיְנוּ כִּי הַכּוֹכָבִים הֵם בְּחִינַת יִשְֹרָאֵל שֶׁנִּמְשְׁלוּ לְכוֹכָבִים, שֶׁהֵם מַמְשִׁיכִין אוֹר הַהַשְׁגָּחָה גַּם בַּלַּיְלָה בְּעֵת פְּגִימַת הַלְּבָנָה, שֶׁזֶּהוּ בְּחִינַת אוֹר הַכּוֹכָבִים שֶׁעַל יְדֵי אֱמוּנַת אוֹר הַהַשְׁגָּחָה גַּם בַּלַּיְלָה, שֶׁהוּא בְּחִינַת חֹשֶׁךְ, בְּחִינַת טֶבַע שֶׁיּוֹדְעִין שֶׁהַכֹּל רַק בְּהַשְׁגָּחָתוֹ יִתְבָּרַךְ לְבַד, עַל יְדֵי זֶה נִכְלָל לַיְלָה בְּיוֹם, לְבָנָה בְּחַמָּה, טֶבַע בְּהַשְׁגָּחָה, אַחַר הַבְּרִיאָה בְּקֹדֶם הַבְּרִיאָה כַּנַּ"ל. וְעַל כֵּן מַדְלִיקִין נֵר חֲנֻכָּה, שֶׁהוּא בְּחִינַת אוֹר הַהַשְׁגָּחָה, מֵעֵת יְצִיאַת הַכּוֹכָבִים, שֶׁהֵם בְּחִינַת אוֹר הַהַשְׁגָּחָה כַּנַּ"ל עַד שֶׁתִּכְלֶה רֶגֶל מִן הַשּׁוּק, רֶגֶל הוּא בְּחִינַת הַשֶּׁקֶר, כְּמוֹ שֶׁכָּתוּב (תְּהִלִּים טו), "וְלֹא רָגַל עַל לְשֹׁנוֹ". וַאֲחִיזַת הַשֶּׁקֶר הוּא בַּשּׁוּק, בִּמְקוֹמוֹת הַחִיצוֹנִים, וְאָנוּ צְרִיכִין עַכְשָׁו לְבַטֵּל הַשֶּׁקֶר מִן הַשּׁוּק וּלְהַמְשִׁיךְ אוֹר הָאֱמֶת גַּם בַּחוּץ לֵידַע הָאֱמֶת שֶׁהַכֹּל בְּהַשְׁגָּחָתוֹ לְבַד שֶׁעַל יְדֵי זֶה נִכְלָל גַּם הַשּׁוּק בִּפְנִים כַּנַּ"ל וְהַכֹּל עַל יְדֵי הָאֱמֶת, כַּמְבֹאָר בְּהַתּוֹרָה הַנַּ"ל, שֶׁעִקַּר כְּלָלִיּוּת אַחַר הַבְּרִיאָה בְּקֹדֶם הַבְּרִיאָה הוּא עַל יְדֵי הָאֱמֶת וְכַנַּ"ל: וְעַל כֵּן כָּל הַכַּוָּנוֹת שֶׁל חֲנֻכָּה הוּא לְהַמְשִׁיךְ אוֹר הָאֱמֶת, כַּמְבֹאָר בְּכַוָּנַת הָאֲרִ"י מֵעִנְיַן הַשְּׁמוֹנֶה פְּעָמִים אֱמֶת שֶׁל אֱמֶת וְיַצִּיב הַמְאִירִין בִּשְׁמוֹנַת יְמֵי חֲנֻכָּה, כִּי עִקַּר הַמְשָׁכַת אוֹר הַהַשְׁגָּחָה, שֶׁהוּא בְּחִינַת נֵר חֲנֻכָּה, הוּא עַל יְדֵי אֱמֶת כַּנַּ"ל:
<h3>אות טו</h3>
וְזֶה בְּחִינַת (בְּמִדְבַּר יג) שְׁלַח לְךָ אֲנָשִׁים וְיָתֻרוּ אֶת אֶרֶץ כְּנַעַן. פֵּרוּשׁ: שֶׁבָּאוּ יִשְֹרָאֵל לִפְנֵי מֹשֶׁה וְאָמְרוּ, נִשְׁלְחָה אֲנָשִׁים לְפָנֵינוּ, כְּמוֹ שֶׁפֵּרֵשׁ רַשִּׁ"י שָׁם. וְעַל יְדֵי שֶׁרָצוּ לִשְׁלֹחַ שְׁלוּחִים לָתוּר אֶת הָאָרֶץ עַל יְדֵי זֶה פָּגְמוּ בְּאֶרֶץ יִשְֹרָאֵל, כִּי עִקַּר הַפְּגָם הָיָה עַל יְדֵי הַשְּׁלוּחִים שֶׁהֵם הַמְרַגְּלִים, כִּי הַשָּׁלִיחַ הוּא בְּחִינַת טֶבַע שֶׁהִיא בְּחִינַת מַלְאָךְ וְכַנַּ"ל, כִּי אֶרֶץ יִשְֹרָאֵל לְמַעְלָה מֵהַטֶּבַע לְגַמְרֵי, כִּי שָׁם הַשְׁגָּחָתוֹ יִתְבָּרַךְ תָּמִיד, כְּמוֹ שֶׁכָּתוּב: "תָּמִיד עֵינֵי ה' אֱלֹקֶיךָ בָּהּ וְכוּ'". וּכְשֶׁרָצוּ לִשְׁלֹחַ מְרַגְּלִים פָּגְמוּ בַּהַשְׁגָּחָה וְרָצוּ לְהִתְנַהֵג בְּדֶרֶךְ הַטֶּבַע לִשְׁלֹחַ מְרַגְּלִים לִרְאוֹת אִם יוּכְלוּ לִכְבֹּשׁ עַל פִּי דֶּרֶךְ הַטֶּבַע וְלֹא הֶאֱמִינוּ שֶׁעַל יְדֵי הַשְׁגָּחָתוֹ יִתְבָּרַךְ שֶׁנִּמְשֶׁכֶת בְּיוֹתֵר בְּאֶרֶץ יִשְֹרָאֵל יוּכְלוּ לַעֲלוֹת אֲפִלּוּ לַשָּׁמַיִם. וּמֵחֲמַת שֶׁפָּגְמוּ בַּהַשְׁגָּחָה עַל כֵּן הָיָה עִקַּר הַפְּגָם עַל יְדֵי הַשְּׁלוּחִים דַּיְקָא, שֶׁהֵם הַמְרַגְּלִים, כִּי הַשָּׁלִיחַ הוּא בִּבְחִינַת מט"ט, בְּחִינַת הַטֶּבַע כַּנַּ"ל וּצְרִיכִין לִהְיוֹת צִיר נֶאֱמָן לְשׁוֹלְחָיו לְהַחֲזִיר הַשְּׁלִיחוּת לְמָרָא קַמָּא שֶׁיִּהְיֶה נִכְלָל הַשָּׁלִיחַ בְּהַמְשַׁלֵּחַ, שֶׁזֶּהוּ בְּחִינַת כְּלָלִיּוּת הַטֶּבַע בְּהַשְׁגָּחָה אַחַר הַבְּרִיאָה בְּקֹדֶם הַבְּרִיאָה, שֶׁזֶּהוּ עִקַּר הַתַּכְלִית כַּנַּ"ל. וְהַמְרַגְּלִים פָּגְמוּ בְּהַשְּׁלִיחוּת וְלֹא הָיוּ צִירִים נֶאֱמָנִים לְשׁוֹלְחָם וְהוֹצִיאוּ דִּבַּת הָאָרֶץ רָעָה וְאָמְרוּ שֶׁקֶר עַל אֶרֶץ יִשְֹרָאֵל וְשֶׁקֶר הוּא עִקַּר פְּגַם הַהַשְׁגָּחָה, כִּי דֹּבֵר שְׁקָרִים לֹא יִכּוֹן לְנֶגֶד עֵינָיו, כְּמוֹ שֶׁמְּבֹאָר שָׁם בְּהַתּוֹרָה הַנַּ"ל. וְעַל כֵּן גָּרְמוּ בְּכִיָּה וּדְמָעוֹת, כְּמוֹ שֶׁכָּתוּב, "וַיִּבְכּוּ הָעָם בַּלַּיְלָה הַהוּא". כִּי הַשֶּׁקֶר, שֶׁהוּא פְּגַם עֵינֵי הַהַשְׁגָּחָה, גּוֹרֵם דְּמָעוֹת, שֶׁהֵם קִלְקוּל הָעֵינַיִם, כַּמְבֹאָר שָׁם בְּהַתּוֹרָה הַנַּ"ל עַיֵּן שָׁם. וְעַל כֵּן גָּרְמוּ חֻרְבַּן בֵּית הַמִּקְדָּשׁ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אַתֶּם בְּכִיתֶם בְּכִיָּה שֶׁל חִנָּם, אֲנִי אֶקְבַּע לָכֶם בְּכִיָּה לְדוֹרוֹת וְכוּ'. כִּי הַבֵּית הַמִּקְדָּשׁ הוּא בְּחִינַת עֵינַיִם, כְּמוֹ שֶׁכָּתוּב, "וְהָיוּ עֵינַי וְלִבִּי שָׁם". כִּי שָׁם עִקַּר הַהַשְׁגָּחָה שֶׁעַל יְדֵי זֶה נִכְלָל אַחַר הַבְּרִיאָה בְּאֶחָד שֶׁזֶּהוּ בְּחִינַת נְקֻדַּת הָאֶבֶן שְׁתִיָּה שֶׁמִּמֶּנּוּ הֻשְׁתַּת הָעוֹלָם, שֶׁדֶּרֶךְ שָׁם עוֹלִין וְנִכְלָלִין בְּאֶחָד. וְעַל כֵּן בְּבֵית הַמִּקְדָּשׁ הָיוּ מִתְכַּפְּרִין כָּל הָעֲווֹנוֹת, כִּי עִקַּר פְּגַם כָּל הָעֲווֹנוֹת הוּא שֶׁנִּפְרָדִין מֵאַחְדוּתוֹ יִתְבָּרַךְ, חַס וְשָׁלוֹם, וְאָז צָרִיךְ צַדִּיק גָּדוֹל בְּיוֹתֵר שֶׁיּוּכַל לְהַמְשִׁיךְ גַּם עָלָיו אוֹר הָאֱמֶת שֶׁהוּא בְּחִינַת הַשְׁגָּחָה וְעַל יְדֵי זֶה יִזְכֶּה גַּם הוּא לָשׁוּב אֵלָיו יִתְבָּרַךְ, כִּי עִקַּר הַתְּשׁוּבָה עַל יְדֵי הָאֱמֶת כַּנַּ"ל. וְעַל כֵּן מִי שֶׁחָטָא הָיָה צָרִיךְ לָבוֹא לְבֵית הַמִּקְדָּשׁ לִפְנֵי הַכֹּהֵן שֶׁהוּא בְּחִינַת הַצַּדִּיק הָאֱמֶת שֶׁהָיָה מְכַפֵּר עָלָיו עַל יְדֵי הַקָּרְבָּנוֹת שֶׁבְּבֵית הַמִּקְדָּשׁ, כִּי מִגֹּדֶל אוֹר הַהַשְׁגָּחָה שֶׁהָיָה בְּבֵית הַמִּקְדָּשׁ כַּנַּ"ל וְעַל כֵּן הָיוּ שָׁם עֲשָֹרָה נִסִּים, כִּי הַנִּסִּים הֵם הִתְגַּלּוּת הַשְׁגָּחָתוֹ יִתְבָּרַךְ. וּמִגֹּדֶל הִתְגַּלּוּת הַהַשְׁגָּחָה שֶׁהָיָה בְּבֵית הַמִּקְדָּשׁ עַל יְדֵי זֶה הָיָה מַמְשִׁיךְ הַכֹּהֵן אוֹר הַהַשְׁגָּחָה גַּם עַל הָרָחוֹק שֶׁהוּא הַחוֹטֵא עַד שֶׁגַּם הַחוֹטֵא, שֶׁהוּא בִּבְחִינַת אַחַר הַבְּרִיאָה מַמָּשׁ כַּנַּ"ל, נִכְלַל גַּם הוּא בְּאֶחָד וְחָזַר לְשָׁרְשׁוֹ וְנִתְתַּקֵּן חֶטְאוֹ עַל יְדֵי זֶה, כִּי עִקַּר הַתִּקּוּן עַל יְדֵי הַהַשְׁגָּחָה שֶׁהוּא בְּחִינַת אֱמֶת, שֶׁעַל יְדֵי זֶה חוֹזֵר וְנִכְלָל הַבְּרִיאָה בְּאֶחָד וְכַנַּ"ל:
<h3>אות טז</h3>
וְזֶּהוּ אַתֶּם בְּכִיתֶם בְּכִיָּה שֶׁל חִנָּם אֲנִי אֶקְבַּע לָכֶם בְּכִיָּה לְדוֹרוֹת. 'בְּכִיָּה' דַּיְקָא שֶׁהוּא נִמְשָׁךְ עַל יְדֵי הַשֶּׁקֶר, שֶׁהוּא מְקַלְקֵל רְאוּת הָעֵינַיִם כַּנַּ"ל וְעַל כֵּן צְרִיכִין לִבְכּוֹת עַל חֻרְבַּן בֵּית הַמִּקְדָּשׁ. וְכֵן מִי שֶׁרוֹצֶה לָשׁוּב בֶּאֱמֶת צָרִיךְ לִבְכּוֹת עַל חֲטָאָיו לִפְנֵי ה' יִתְבָּרַךְ וּלְבַקֵּשׁ מִלְּפָנָיו שֶׁיְּזַכֵּהוּ לְהִתְקָרֵב אֵלָיו יִתְבָּרַךְ בֶּאֱמֶת, כְּמוֹ שֶׁכָּתוּב (יִרְמְיָה לא), "בִּבְכִי יָבֹאוּ וּבְתַחֲנוּנִים אוֹבִילֵם וְכוּ'". כִּי אֵין הַדִּין נִמְתָּק אֶלָּא בְּשָׁרְשׁוֹ, כִּי שֹׁרֶשׁ הַבְּכִיָּה נִתְהַוָּה תֵּכֶף אַחַר הַבְּרִיאָה שֶׁאָז נִתְהַוָּה תֵּכֶף אֲחִיזַת הַשֶּׁקֶר שֶׁמִּשָּׁם נִמְשַׁךְ הַבְּכִיָּה כַּנַּ"ל, שֶׁזֶּהוּ בְּחִינַת אַל תֹּאמְרוּ מַיִם מַיִם, שֶׁהֵם בְּחִינַת דְּמָעוֹת, שֶׁהוּא אַזְהָרָה עַל שֶׁקֶר כְּמוֹ שֶׁמְּסַיֵּם שָׁם שֶׁנֶּאֱמַר, "דֹּבֵר שְׁקָרִים לֹא יִכּוֹן לְנֶגֶד עֵינָי וְכוּ'". עַיֵּן שָׁם בְּהַתּוֹרָה הַנַּ"ל. וְזֶה סוֹד בְּכִיַּת הַמַּיִם הַתַּחְתּוֹנִים שֶׁהָיוּ הַמַּיִם הַתַּחְתּוֹנִים בּוֹכִין אֲנָן בְּעִינָן לְמִהַוֵי קָדָם מַלְכָּא, כַּמְבֹאָר בַּזֹּהַר וּמִדְרָשִׁים. כִּי בֶּאֱמֶת הַבְּכִיָּה הוּא קִלְקוּל הָרְאוּת כַּנַּ"ל, שֶׁזֶּהוּ בְּחִינַת פְּגַם הַהַשְׁגָּחָה כַּנַּ"ל, אֲבָל בֶּאֱמֶת זֶהוּ הָעִקָּר לִכְלֹל אַחַר הַבְּרִיאָה מַמָּשׁ בְּקֹדֶם הַבְּרִיאָה, וְעִקַּר בְּחִינַת אַחַר הַבְּרִיאָה הוּא בְּמָקוֹם שֶׁנִּסְתָּר הַשְׁגָּחָתוֹ שֶׁשָּׁם עִקַּר הַבְּחִירָה, שֶׁשָּׁם דַּיְקָא צְרִיכִין לְהִתְגַּבֵּר וְלֵידַע שֶׁגַּם בִּמְקוֹם הַסְתָּרַת הַשְׁגָּחָתוֹ גַּם שָׁם מִתְנַהֵג בֶּאֱמֶת לַאֲמִתּוֹ בְּהַשְׁגָּחָתוֹ יִתְבָּרַךְ לְבַד וְאָז מַעֲלֶה אַחַר הַבְּרִיאָה מַמָּשׁ בְּקֹדֶם הַבְּרִיאָה שֶׁיִּהְיֶה כֻּלּוֹ אֶחָד. כִּי בִּמְקוֹם הִתְגַּלּוּת הַשְׁגָּחָתוֹ יִתְבָּרַךְ שָׁם הוּא בְּחִינַת כֻּלּוֹ אֶחָד כְּמוֹ שֶׁהָיָה קֹדֶם הַבְּרִיאָה, עַל כֵּן אֵין נֶחֱשָׁב שָׁם לְמַעְלָה כְּלָל מַה שֶּׁנִּכְלָל בְּאֶחָד, מֵאַחַר שֶׁאֵין שָׁם מְנִיעָה וְהַסְתָּרָה. וְעִקַּר עֲבוֹדַת הָאָדָם לִכְלֹל אַחַר הַבְּרִיאָה מַמָּשׁ בְּקֹדֶם הַבְּרִיאָה, דְּהַיְנוּ לִכְלֹל הַטֶּבַע הַסְתָּרַת הַהַשְׁגָּחָה שֶׁשָּׁם אֲחִיזַת הַשֶּׁקֶר שֶׁהוּא בְּחִינַת דְּמָעוֹת, לִכְלֹל הַכֹּל בְּאֶחָד כַּנַּ"ל, כִּי בֶּאֱמֶת הַשֶּׁקֶר בְּעַצְמוֹ מְקַבֵּל חִיּוּת מֵה' יִתְבָּרַךְ בִּשְׁבִיל שֶׁיִּהְיֶה בְּחִירָה, כִּי הוּא יִתְבָּרַךְ מְחַיֶּה אֶת כֻּלָּם. וְזֶהוּ בְּחִינַת דְּמָעוֹת, שֶׁהֵם קִלְקוּל הָרְאוּת, פְּגַם הַהַשְׁגָּחָה, וּבֶאֱמֶת אֵלּוּ הַדְּמָעוֹת הֵם הֵם כֹּחַ הָרְאוּת בְּעַצְמוֹ, כִּי בְּהַדְּמָעוֹת מְלֻבָּשׁ כֹּחַ הָרְאוּת, כִּי מִשָּׁם נִמְשְׁכוּ הַדְּמָעוֹת. וּכְמוֹ שֶׁמְּבֹאָר בַּמַּאֲמָר הַנַּ"ל דִּבְרֵי רַבּוֹתֵינוּ זִכְרוֹנָם לִבְרָכָה, וְשָׁבוּ הֶעָבִים אַחַר הַגָּשֶׁם, זֶה הָרְאוּת שֶׁהוֹלֵךְ אַחַר הַבְּכִי. נִמְצָא, שֶׁהָרְאוּת מְלֻבָּשׁ בְּהַבְּכִי וּכְמוֹ שֶׁכָּתַב רַבֵּנוּ זִכְרוֹנוֹ לִבְרָכָה (סִימָן רנ) עִנְיָן זֶה עַל מַאֲמַר רַבּוֹתֵינוּ זִכְרוֹנָם לִבְרָכָה וּמוֹרִיד שְׁנֵי דְּמָעוֹת לַיָּם הַגָּדוֹל, עַיֵּן שָׁם, וְעַל כֵּן הַדְּמָעוֹת נִתְהַוּוּ תֵּכֶף אַחַר הַבְּרִיאָה, שֶׁזֶּהוּ סוֹד בְּכִיַּת הַמַּיִם הַתַּחְתּוֹנִים, כִּי מִתְּחִלָּה הָיָה הָעוֹלָם מַיִם בְּמַיִם וְאַחַר כָּךְ הִבְדִּיל ה' יִתְבָּרַךְ בֵּינֵיהֶם וְאֵין בֵּין מַיִם הַתַּחְתּוֹנִים לְמַיִם עֶלְיוֹנִים אֶלָּא כָּל שֶׁהוּא, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, וְהַבְדָּלַת מַיִם הַתַּחְתּוֹנִים מִמַּיִם הָעֶלְיוֹנִים, זֶה בְּחִינַת אַחַר הַבְּרִיאָה שֶׁנִּבְדָּל מִקֹּדֶם הַבְּרִיאָה, כִּי כָּל הַדְּבָרִים שֶׁהֵם קְרוֹבִים יוֹתֵר לְשָׁרְשָׁם, הֵם כְּלוּלִים יוֹתֵר בְּאֶחָד וְהֵם בִּבְחִינַת כֻּלּוֹ אֶחָד, בְּחִינַת קֹדֶם הַבְּרִיאָה, לְהַדְּבָרִים שֶׁהֵם לְמַטָּה מִמֶּנּוּ. וְעַל כֵּן מַיִם הָעֶלְיוֹנִים וּמַיִם הַתַּחְתּוֹנִים הֵם בִּבְחִינַת קֹדֶם הַבְּרִיאָה וְאַחַר הַבְּרִיאָה וְתֵכֶף שֶׁהָיָה הַבְדָּלָה בֵּינֵיהֶם נִתְהַוּוּ דְּמָעוֹת שֶׁהוּא הַבְּכִיָּה שֶׁל הַמַּיִם הַתַּחְתּוֹנִים כַּנַּ"ל. כִּי תֵּכֶף שֶׁנִּבְדַּל אַחַר הַבְּרִיאָה מִקֹּדֶם הַבְּרִיאָה נִתְהַוָּה תֵּכֶף אֲחִיזַת הַשֶּׁקֶר וְכוּ' כַּנַּ"ל שֶׁמִּשָּׁם הַדְּמָעוֹת שֶׁהֵם קִלְקוּל הָרְאוּת, פְּגַם הַהַשְׁגָּחָה כַּנַּ"ל. אֲבָל בֶּאֱמֶת גַּם שָׁם מְלֻבָּשׁ הַהַשְׁגָּחָה כַּנַּ"ל וְזֶהוּ בְּחִינַת הַדְּמָעוֹת בְּעַצְמָן שֶׁהֵם חֶלְקֵי הָרְאוּת וְהַהַשְׁגָּחָה, רַק שֶׁנִּפְרְדוּ מִשָּׁרְשָׁם, שֶׁעַל יְדֵי זֶה נִתְהַוָּה אֲחִיזַת הַשֶּׁקֶר כַּנַּ"ל, שֶׁזֶּהוּ בְּחִינַת סוֹד מַה שֶּׁכָּתוּב בַּזֹּהַר הַקָּדוֹשׁ שֶׁהָעַכּוּ"ם יוֹנְקִים מִשְּׁאֵרִית הַהַשְׁגָּחָה מֵאֲחוֹרֵי כַּתְּפָּא, כַּמּוּבָא בְּהַתּוֹרָה הַנַּ"ל, הַיְנוּ שֶׁעִקַּר יְנִיקָתָם מִבְּחִינַת דְּמָעוֹת שֶׁהֵם בְּחִינַת חֶלְקֵי הָרְאוּת וְהַהַשְׁגָּחָה שֶׁנִּפְסְקוּ מִשָּׁרְשָׁם, שֶׁזֶּהוּ בְּחִינַת שְׁאֵרִית הַהַשְׁגָּחָה וְכַנַּ"ל. וּכְמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּהַתּוֹרָה לְהַמְשִׁיךְ הַשְׁגָּחָה שְׁלֵמָה וְכוּ' (סִימָן יג), שֶׁיִּשְֹרָאֵל נִמְשָׁךְ עֲלֵיהֶם הַשְׁגָּחָתוֹ בִּשְׁלֵמוּת, הַיְנוּ שֶׁמַּגִּיעַ אוֹר הַהַשְׁגָּחָה עַל יִשְֹרָאֵל וּמַגִּיעַ עֲלֵיהֶם מַמָּשׁ בִּבְחִינַת הַכָּאַת הָאוֹר שֶׁנּוֹגֵעַ אוֹר הַהַשְׁגָּחָה בָּנוּ מַמָּשׁ עַד שֶׁאָנוּ חוֹזְרִין וְנִצְטַיְּרִין בְּעֵינָיו וְכוּ'. אֲבָל עַל הָעַכּוּ"ם נִתְפַּזֵּר וְנִפְרָד הָאוֹר קֹדֶם שֶׁמַּגִּיעַ אֲלֵיהֶם וְעַל כֵּן אֵינָם חוֹזְרִין וְנִצְטַיְּרִין בְּעֵינָיו וְכוּ', עַיֵּן שָׁם: נִמְצָא, שֶׁיְּנִיקַת הָעַכּוּ"ם מֵהַפְסָקַת הַהַשְׁגָּחָה מִשָּׁרְשָׁהּ שֶׁזֶּהוּ בְּחִינַת הַדְּמָעוֹת שֶׁהֵם חֶלְקֵי הָרְאוּת שֶׁנִּפְסְקוּ מִן הָעֵינַיִם וּמִשָּׁם אֲחִיזַת הַשֶּׁקֶר. כִּי עִקַּר אֲחִיזַת הַשֶּׁקֶר הוּא מִבְּחִינָה זוֹ מֵחֲמַת הַפְסָקַת הַהַשְׁגָּחָה, הַיְנוּ מַה שֶּׁה' יִתְבָּרַךְ מַסְתִּיר לִפְעָמִים הַשְׁגָּחָתוֹ עַד שֶׁנִּפְסָק מֵהַדַּעַת לִרְאוֹת בְּעֵינֵי שִֹכְלוֹ הַשְׁגָּחָתוֹ בִּשְׁלֵמוּת וְשָׁם עִקַּר הַבְּחִירָה. וּמִי שֶׁהוּא בַּר דַּעַת וּמִסְתַּכֵּל עַל הָאֱמֶת יוֹדֵעַ שֶׁהַכֹּל מֵה' יִתְבָּרַךְ וַאֲפִלּוּ הָעַכּוּ"ם וּמְקוֹמוֹת הַחִיצוֹנִים שֶׁשָּׁם נִפְסָק וְנִסְתָּר הַהַשְׁגָּחָה גַּם שָׁם מִתְנַהֵג רַק בְּהַשְׁגָּחָתוֹ הַמֻּסְתֶּרֶת שָׁם שֶׁהֵם בְּחִינַת הַדְּמָעוֹת, שֶׁנִּסְתְּרוּ שָׁם עֵינֵי הַשְׁגָּחָתוֹ שֶׁמִּשָּׁם יְנִיקָתָם כַּנַּ"ל. וְזֶהוּ בְּחִינַת 'בְּמִסְתָּרִים תִּבְכֶּה נַפְשִׁי מִפְּנֵי גֵוָה' - מִפְּנֵי גַּאֲוָתָן שֶׁל יִשְֹרָאֵל שֶׁנִּתְּנָה לָעַכּוּ"ם (כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה חֲגִיגָה דַּף ה' עַמּוּד ב). כִּי גַּאֲוָתָן וּגְדֻלָּתָן שֶׁל יִשְֹרָאֵל שֶׁנִּתְּנָהּ לָעַכּוּ"ם בַּעֲווֹנוֹתֵינוּ הָרַבִּים הוּא מִבְּחִינַת הַסְתָּרַת הַהַשְׁגָּחָה שֶׁהוּא בְּחִינַת דְּמָעוֹת כַּנַּ"ל שֶׁאֵלּוּ הַדְּמָעוֹת הֵם בֶּאֱמֶת חֶלְקֵי הַהַשְׁגָּחָה שֶׁנִּסְתְּרוּ בֵּין הַטֶּבַע וְהָעַכּוּ"ם. וְזֶהוּ "בְּמִסְתָּרִים תִּבְכֶּה נַפְשִׁי". 'בְּמִסְתָּרִים' דַּיְקָא כַּנַּ"ל, כִּי מִשָּׁם יְנִיקַת הָעַכּוּ"ם כַּנַּ"ל. וְזֶה בְּחִינַת דְּמָעוֹת שֶׁל עֵשָֹו הָרָשָׁע שֶׁמִּשָּׁם עִקַּר אֲרִיכַת הַגָּלוּת, כִּי יְנִיקָתָם רַק מִבְּחִינַת דְּמָעוֹת שֶׁהוּא בְּחִינַת הַסְתָּרַת הַהַשְׁגָּחָה כַּנַּ"ל. אֲבָל אָנוּ בְּנֵי יִשְֹרָאֵל מַאֲמִינִים שֶׁגַּם בְּתֹקֶף הַגָּלוּת וּמֶמְשֶׁלֶת הָעַכּוּ"ם גַּם שָׁם נִסְתָּר הַשְׁגָּחָתוֹ יִתְבָּרַךְ, כִּי הַדְּמָעוֹת בְּעַצְמָן שֶׁמִּשָּׁם יְנִיקָתָם, אֵלּוּ הַדְּמָעוֹת בְּעַצְמָן הֵם בְּחִינַת חֶלְקֵי הַהַשְׁגָּחָה הַנִּסְתָּר שָׁם כַּנַּ"ל וְעַל יְדֵי זֶה שֶׁאָנוּ מַאֲמִינִים שֶׁגַּם הַסְתָּרַת הַהַשְׁגָּחָה הִיא הַשְׁגָּחָתוֹ יִתְבָּרַךְ, עַל יְדֵי זֶה אָנוּ כּוֹלְלִין אַחַר הַבְּרִיאָה בְּקֹדֶם הַבְּרִיאָה, שֶׁזֶּהוּ עִקַּר הַתַּכְלִית כַּנַּ"ל: וְעַל כֵּן צְרִיכִין לִבְכּוֹת דַּיְקָא עַל חֻרְבַּן בֵּית הַמִּקְדָּשׁ וְכֵן עַל חֲטָאָיו, כִּי אֵין הַדִּין נִמְתָּק אֶלָּא בְּשָׁרְשׁוֹ, כִּי בְּכִיַּת יִשְֹרָאֵל הוּא בְּחִינַת בְּכִיַּת הַמַּיִם הַתַּחְתּוֹנִים שֶׁבּוֹכִין 'אֲנָן בְּעִינָן לְמִהֶוֵי קָדָם מַלְכָּא', שֶׁזֶּהוּ עִקַּר בְּכִיַּת יִשְֹרָאֵל שֶׁבּוֹכִין עַל חֶטְאָם וַעֲווֹנוֹתֵיהֶם שֶׁגָּרְמוּ חֻרְבַּן בֵּית הַמִּקְדָּשׁ אוֹ עִכּוּב בִּנְיָנוֹ וְאָנוּ רְחוֹקִים מֵאָבִינוּ שֶׁבַּשָּׁמַיִם וּמֵאַרְצוֹ יָצָאנוּ וְעַל כֵּן אָנוּ בּוֹכִים כְּבֵן לִפְנֵי אָבִיו, כִּי אֲנָן בְּעִינָן לְמֵהֲוֵי קדם מַלְכָּא וּלְהִתְקָרֵב אֵלָיו בֶּאֱמֶת. וּבִבְכִיָּה זוֹ מַעֲלֶה כָּל הַדְּמָעוֹת, שֶׁהֵם בִּבְחִינַת אַחַר הַבְּרִיאָה, בְּחִינַת הַסְתָּרַת הַהַשְׁגָּחָה, מַעֲלֶה הַכֹּל לְשָׁרְשׁוֹ לִבְחִינַת הַהַשְׁגָּחָה, שֶׁהוּא בְּחִינַת כֻּלּוֹ אֶחָד, שֶׁמִּשָּׁם שֹׁרֶשׁ הַדְּמָעוֹת, מֵאַחַר שֶׁבּוֹכֶה לְהִתְקָרֵב אֵלָיו יִתְבָּרַךְ וְלִכְלֹל בּוֹ. נִמְצָא, שֶׁנִּכְלָלִין הַדְּמָעוֹת בְּאֶחָד, שֶׁזֶּהוּ עִקַּר בְּחִינַת כְּלָלִיּוּת אַחַר הַבְּרִיאָה בְּאֶחָד וְכַנַּ"ל וְהָבֵן הֵיטֵב. וְעַל כֵּן עַל יְדֵי דְּמָעוֹת אֵלּוּ שֶׁל יִשְֹרָאֵל מְבַטְּלִין כֹּחַ הַדְּמָעוֹת שֶׁל עֵשָֹו, שֶׁהִיא בְּחִינַת הַשֶּׁקֶר, שֶׁהוּא בְּחִינַת דְּמָעוֹת כַּנַּ"ל. וְאָז יִפְסֹק מֶמְשַׁלְתָּם שֶׁכָּל כֹּחָם הוּא רַק מֵהַסְתָּרַת הַהַשְׁגָּחָה, מִבְּחִינַת דְּמָעוֹת כַּנַּ"ל, אֲבָל כְּשֶׁהַדְּמָעוֹת, בְּחִינַת הַסְתָּרַת הַהַשְׁגָּחָה, נִכְלָל בְּשָׁרְשׁוֹ, בַּהַשְׁגָּחָה, נִתְבַּטְּלִין הָעַכּוּ"ם לְגַמְרֵי וְעוֹלִין יִשְֹרָאֵל וְנִגְאֲלִין וְנוֹטְלִין כָּל הַגְּדֻלָּה. כִּי יִשְֹרָאֵל הֵם בִּבְחִינַת הַהַשְׁגָּחָה כַּנַּ"ל, כִּי הֵם כְּלוּלִים בְּאַחְדוּתוֹ יִתְבָּרַךְ, כִּי קֻדְשָׁא בְּרִיךְ הוּא וְאוֹרָיְתָא וְיִשְֹרָאֵל כֻּלּוֹ חַד וְכַנַּ"ל וְעַל כֵּן גַּם ה' יִתְבָּרַךְ בּוֹכֶה עַל חֻרְבַּן בֵּית הַמִּקְדָּשׁ, כְּמוֹ שֶׁכָּתוּב, "בְּמִסְתָּרִים תִּבְכֶּה נַפְשִׁי וְכוּ'". כַּנַּ"ל כְּדֵי לְהַמְתִּיק הַבְּכִיָּה וּלְהַעֲלוֹת הַדְּמָעוֹת לְשָׁרְשָׁן כַּנַּ"ל. וְזֶהוּ בְּחִינַת וּמַמְשִׁיךְ שְׁנֵי דְּמָעוֹת לַיָּם הַגָּדוֹל שֶׁפֵּרֵשׁ שָׁם רַבֵּנוּ זִכְרוֹנוֹ לִבְרָכָה (סִימָן רנ) שֶׁהוּא בְּחִינַת שֶׁמַּמְשִׁיךְ חֶלְקֵי הַשְׁגָּחָתוֹ לְהַשְׁגִּיחַ עַל הָעַכּוּ"ם שֶׁמְּצֵרִים לָנוּ לְשַׁבְּרָם וּלְבַטְּלָם, עַיֵּן שָׁם. כִּי עַל יְדֵי הִתְגַּבְּרוּת הַגָּלוּת שֶׁנִּמְשַׁךְ עַל יְדֵי הַדְּמָעוֹת כַּנַּ"ל עַל כֵּן צָרִיךְ לְהַכְנִיעָם וּלְשַׁבְּרָם עַל יְדֵי דְּמָעוֹת דַּיְקָא, כִּי זֶהוּ בְּחִינַת הַמְתָּקַת הַדִּין בְּשָׁרְשׁוֹ, כִּי עַל יְדֵי בְּחִינַת דְּמָעוֹת שֶׁלּוֹ יִתְבָּרַךְ נִתְבַּטְּלִין וְנִמְתָּקִין כָּל הַדְּמָעוֹת וְעוֹלִין לְשָׁרְשָׁן וְנִכְלָלִין בַּהַשְׁגָּחָה וְנִמְשָׁךְ וְנִתְגַּלֶּה הַשְׁגָּחָה שְׁלֵמָה עַל יְדֵי הַדְּמָעוֹת דִּקְדֻשָּׁה דַּיְקָא. וְעַל כֵּן מַעֲלַת הַבְּכִיָּה בַּקְּדֻשָּׁה, גְּדוֹלָה מְאֹד, כְּמוֹ שֶׁכָּתוּב, "בִּבְכִי יָבֹאוּ". וְכַמּוּבָא בְּכָל הַסְּפָרִים. כִּי כְּשֶׁבּוֹכִין לְהִתְקָרֵב לַה' יִתְבָּרַךְ שֶׁהוּא לִכְלֹל בְּאַחְדוּתוֹ יִתְבָּרַךְ אֲזַי נַעֲשֶֹה תִּקּוּן גָּדוֹל עַל יְדֵי הַדְּמָעוֹת דַּיְקָא, כִּי עַל יְדֵי זֶה נִכְלָל אַחַר הַבְּרִיאָה בְּאֶחָד כַּנַּ"ל וּבָזֶה מְתַקֵּן חֲטָאָיו שֶׁעַל יָדָם גָּרַם פֵּרוּד, חַס וְשָׁלוֹם, בֵּין ה' יִתְבָּרַךְ וּבֵין כְּלָלִיּוּת הַבְּרִיאָה, שֶׁזֶּה עִקַּר פְּגַם כָּל הַחֲטָאִים כַּנַּ"ל. וְעַל יְדֵי הַדְּמָעוֹת חוֹזֵר וְנִכְלָל אַחַר הַבְּרִיאָה בְּאֶחָד, שֶׁזֶּה עִקַּר הַתִּקּוּן שֶׁל כָּל הַחֲטָאִים וְכַנַּ"ל:
<h3>אות יח</h3>
וְזֶה בְּחִינַת וְעֵינֵי לֵאָה רַכּוֹת, שֶׁהָיְתָה בּוֹכָה שֶׁלֹּא תִּפֹּל בְּחֶלְקוֹ שֶׁל עֵשָֹו, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, 'בּוֹכָה' דַּיְקָא, כִּי מֵחֲמַת שֶׁעִקַּר יְנִיקָתוֹ שֶׁל עֵשָֹו הוּא מִבְּחִינַת הַשֶּׁקֶר, שֶׁהוּא בְּחִינַת דְּמָעוֹת כַּנַּ"ל, עַל כֵּן הָיְתָה בּוֹכָה דַּיְקָא שֶׁלֹּא תִּפֹּל בְּחֶלְקוֹ רַק תִּזְכֶּה לְהִכָּלֵל בְּיַעֲקֹב שֶׁמִּדָּתוֹ אֱמֶת, כְּמוֹ שֶׁכָּתוּב, "תִּתֵּן אֱמֶת לְיַעֲקֹב". וְעַל יְדֵי דְּמָעוֹת אֵלּוּ נִכְלְלוּ הַדְּמָעוֹת בָּאֱמֶת וְנִתְבַּטְּלוּ כֹּחַ הַדְּמָעוֹת שֶׁל עֵשָֹו, שֶׁהֵם בְּחִינַת שֶׁקֶר שֶׁאֲחִיזָתוֹ אַחַר הַבְּרִיאָה. כִּי עֵשָֹו כָּל בְּכִיָּתוֹ עַל תַּאֲווֹת עוֹלָם הַזֶּה שֶׁרוֹצֶה לְקַבֵּל הַבְּרָכָה בָּעוֹלָם הַזֶּה שֶׁיִּהְיֶה לוֹ כָּל תַּאֲווֹת לִבּוֹ וְלֹא חָפֵץ לִכְלֹל בַּה' יִתְבָּרַךְ כְּלָל. וְאֵלּוּ הַדְּמָעוֹת הֵם בְּחִינַת הַשֶּׁקֶר שֶׁאֲחִיזָתוֹ בָּעוֹלָם הַזֶּה, בִּבְחִינַת אַחַר הַבְּרִיאָה וְכַנַּ"ל. אֲבָל דְּמָעוֹת שֶׁל יִשְֹרָאֵל, שֶׁהֵם בְּחִינַת דְּמָעוֹת שֶׁל לֵאָה, הוּא רַק לְהִתְקָרֵב לַה' יִתְבָּרַךְ שֶׁלֹּא לִפֹּל, חַס וְשָׁלוֹם, בְּחֶלְקוֹ שֶׁל עֵשָֹו, שֶׁהוּא הַסִּטְרָא אָחֳרָא בְּעַצְמוֹ, כִּי כָּל אֶחָד מִיִּשְֹרָאֵל מִי שֶׁרוֹצֶה לָחוּס עַל עַצְמוֹ בֶּאֱמֶת וּלְהִסְתַּכֵּל עַל תַּכְלִיתוֹ הַנִּצְחִי צָרִיךְ לִבְכּוֹת הַרְבֵּה מְאֹד שֶׁלֹּא יִפֹּל, חַס וְשָׁלוֹם, בְּחֶלְקוֹ שֶׁל עֵשָֹו שֶׁהוּא הַיֵּצֶר הָרָע, כִּי לֵאָה מְרַמֶּזֶת עַל כְּנֶסֶת יִשְֹרָאֵל שֶׁצְּרִיכִין לִבְכּוֹת מְאֹד מְאֹד כְּנַחַל שׁוֹטֵף שֶׁלֹּא לִפֹּל בְּחֶלְקוֹ שֶׁל עֵשָֹו שֶׁהוּא הַיֵּצֶר הָרָע, חַס וְשָׁלוֹם, וּמִי שֶׁרוֹאֶה שֶׁהַבַּעַל דָּבָר מִתְגַּבֵּר עָלָיו יוֹתֵר וּכְבָר נִתְפַּס הַרְבֵּה וְהוּא בְּסַכָּנָה גְּדוֹלָה בְּכָל עֵת הוּא צָרִיךְ לִבְכּוֹת יוֹתֵר וְיוֹתֵר כְּמוֹ לֵאָה אִמֵּנוּ שֶׁהָיְתָה בּוֹכָה כָּל כָּךְ לִפְנֵי ה' יִתְבָּרַךְ שֶׁלֹּא לִפֹּל בְּחֶלְקוֹ שֶׁל עֵשָֹו עַד שֶׁהָיוּ עֵינֶיהָ רַכּוֹת, וְזָכְתָה לִפְעֹל בַּקָּשָׁתָהּ עַל יְדֵי בְּכִיָּתָהּ הָעֲצוּמָה מְאֹד. כְּמוֹ כֵן כָּל אֶחָד מִיִּשְֹרָאֵל אִם יִבְכֶּה בֶּאֱמֶת לִפְנֵי ה' יִתְבָּרַךְ כַּמָּה וְכַמָּה פְּעָמִים בְּלִי שִׁעוּר אָז בְּוַדַּאי יְעוֹרֵר רַחֲמָיו יִתְבָּרַךְ וְיִנָּצֵל מִלִּפֹּל בְּחֶלְקוֹ שֶׁל עֵשָֹו וְיִזְכֶּה לְהִתְקָרֵב אֵלָיו יִתְבָּרַךְ בֶּאֱמֶת וְלִכְלֹל בּוֹ יִתְבָּרַךְ עַל יְדֵי הַדְּמָעוֹת דִּקְדֻשָּׁה דַּיְקָא, כִּי עַל יְדֵי זֶה נִכְלָל אַחַר הַבְּרִיאָה בְּאֶחָד כַּנַּ"ל:
<h3>אות יט</h3>
וְזֶהוּ בְּחִינַת קִימַת חֲצוֹת שֶׁצְּרִיכִין לָקוּם בַּחֲצוֹת לַיְלָה וְלִבְכּוֹת עַל חֻרְבַּן בֵּית הַמִּקְדָּשׁ, הַיְנוּ לִבְכּוֹת עַל חֲטָאָיו וְעַל גַּשְׁמִיּוּתוֹ שֶׁמְּעַכֵּב בִּנְיַן בֵּית הַמִּקְדָּשׁ שֶׁנֶּחֱשָׁב עַל יְדֵי זֶה כְּאִלּוּ הֶחֱרִיבוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כִּי הַהַשְׁגָּחָה הוּא בְּחִינַת אוֹר הָעֵינַיִם כַּנַּ"ל, שֶׁהוּא בְּחִינַת אוֹר יוֹם, בְּחִינַת חֶסֶד. וְהַסְתָּרַת הַהַשְׁגָּחָה בְּחִינַת הַטֶּבַע, בְּחִינַת אַחַר הַבְּרִיאָה, שֶׁשָּׁם אֲחִיזַת הַשֶּׁקֶר וְהַדְּמָעוֹת, הוּא בְּחִינַת חֹשֶׁךְ, בְּחִינַת לַיְלָה. וְיִשְֹרָאֵל מְחַבְּרִין וְכוֹלְלִין מִדַּת לַיְלָה בַּיּוֹם, כִּי כּוֹלְלִין אַחַר הַבְּרִיאָה בְּקֹדֶם הַבְּרִיאָה כַּנַּ"ל. וְעַל כֵּן צְרִיכִין לָקוּם בַּחֲצוֹת לַיְלָה לִבְכּוֹת עַל חֻרְבַּן בֵּית הַמִּקְדָּשׁ וְעַל יְדֵי זֶה מְשַׁבְּרִין בְּחִינַת הַלַּיְלָה וְהַחֹשֶׁךְ שֶׁהוּא בְּחִינַת אַחַר הַבְּרִיאָה שֶׁמִּשָּׁם אֲחִיזַת הָעַכּוּ"ם וְאָנוּ מְשַׁבְּרִין וּמְבַטְּלִין אֲחִיזָתָם עַל יְדֵי קִימַת חֲצוֹת לַיְלָה וְאָז בּוֹכִין עַל חֻרְבַּן בֵּית הַמִּקְדָּשׁ שֶׁעַל יְדֵי זֶה עוֹסְקִים בְּבִנְיָנוֹ, כִּי כָּל הַמִּתְאַבֵּל עַל יְרוּשָׁלַיִם זוֹכֶה לִרְאוֹת בְּשִֹמְחָתָהּ וְכַנַּ"ל, וְעַל יְדֵי זֶה יִכָּלֵל לַיְלָה בְּיוֹם, אַחַר הַבְּרִיאָה בְּקֹדֶם הַבְּרִיאָה כַּנַּ"ל, כִּי עִקַּר הִתְגַּלּוּת הַהַשְׁגָּחָה הוּא בְּבֵית הַמִּקְדָּשׁ וְכַנַּ"ל:
<h3>אות כ</h3>
וְזֶהוּ בְּחִינַת חֲנֻכָּה, שֶׁהוּא חֲנֻכַּת הַבֵּית הַמִּקְדָּשׁ, שֶׁאָז מַמְשִׁיכִין אוֹר הַהַשְׁגָּחָה עַל יְדֵי נֵרוֹת חֲנֻכָּה, שֶׁזֶּהוּ עִקַּר קְדֻשַּׁת הַבֵּית הַמִּקְדָּשׁ, כִּי שָׁם מְאִירָה הַשְׁגָּחָתוֹ כַּנַּ"ל, שֶׁזֶּהוּ בְּחִינַת נֵרוֹת הַמְנוֹרָה שֶׁבְּבֵית הַמִּקְדָּשׁ שֶׁהֵם בְּחִינַת הַמְשָׁכַת אוֹר הַהַשְׁגָּחָה שֶׁעַל יְדֵי זֶה נִכְלָל הַכֹּל בְּאֶחָד כַּנַּ"ל. וְזֶהוּ בְּחִינַת 'אֶל מוּל פְּנֵי הַמְּנוֹרָה יָאִירוּ שִׁבְעַת הַנֵּרוֹת', כִּי כָּל הַשִּׁבְעַת הַנֵּרוֹת צְרִיכִין לִכְלֹל בְּאֶחָד, כִּי עַל יְדֵי הַהַשְׁגָּחָה שֶׁהוּא בְּחִינַת אוֹר הַנֵּרוֹת שֶׁבְּבֵית הַמִּקְדָּשׁ נִכְלָל הַכֹּל בְּאֶחָד וְכַנַּ"ל: וְכֵן כָּתַב רַבֵּנוּ זִכְרוֹנוֹ לִבְרָכָה בַּמַּאֲמָר וַיְהִי מִקֵּץ (בְּלִקּוּטֵי תִּנְיָנָא סִימָן ז') שֶׁחֲנֻכָּה הוּא בְּחִינַת חֲנֻכַּת הַבֵּית הַמִּקְדָּשׁ, בְּחִינַת תִּקּוּן חֵטְא הַמְרַגְּלִים שֶׁגָּרְמוּ חֻרְבַּן בֵּית הַמִּקְדָּשׁ, עַיֵּן שָׁם הָעִנְיָן. וְעַל פִּי הַנַּ"ל מְבֹרָר גַּם כֵּן הֵיטֵב עִנְיָן זֶה כַּנַּ"ל: וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה בַּגְּמָרָא, שְׁלִיחוּת מִנָּלָּן, וְלָמְדוּ מִקָּרְבַּן פֶּסַח וּמִתְּרוּמָה, שֶׁנֶּאֱמַר, "וְשָׁחֲטוּ אֹתוֹ כָּל קְהַל יִשְֹרָאֵל וְכוּ'". וְכֵן לָמְדוּ מִתְּרוּמָה שֶׁהַשָּׁלִיחַ צָרִיךְ לִהְיוֹת בֶּן בְּרִית וְכוּ', עַיֵּן שָׁם. כִּי בִּיצִיאַת מִצְרַיִם נִתְגַּלָּה הַשְׁגָּחָתוֹ יִתְבָּרַךְ לְכָל בָּאֵי עוֹלָם עַל יְדֵי הָאוֹתוֹת וְהַמּוֹפְתִים הַנּוֹרָאִים אֲשֶׁר עָשָֹה ה' עִמָּנוּ לְעֵינֵינוּ. וְעַל יְדֵי הִתְגַּלּוּת הַהַשְׁגָּחָה נִכְלַל אַחַר הַבְּרִיאָה בְּקֹדֶם הַבְּרִיאָה, שֶׁזֶּהוּ בְּחִינַת הַשְּׁלִיחוּת, בְּחִינַת שְׁלוּחוֹ שֶׁל אָדָם כְּמוֹתוֹ. וְעַל כֵּן לָמְדוּ מִפֶּסַח, שֶׁהוּא בְּחִינַת יְצִיאַת מִצְרַיִם, לָמְדוּ מִשָּׁם דִּין שְׁלִיחוּת, כִּי דִּין הַשְּׁלִיחוּת נִמְשָׁךְ מִבְּחִינָה זוֹ, מִבְּחִינַת כְּלָלִיּוּת הַבְּרִיאָה בְּאֶחָד שֶׁנִּתְגַּלָּה בְּפֶסַח בְּעֵת יְצִיאַת מִצְרַיִם כַּנַּ"ל. וְעַל כֵּן הָיָה יְצִיאַת מִצְרַיִם בַּחֲצוֹת הַלַּיְלָה, כִּי אָז נִכְלָל לַיְלָה בַּיּוֹם, בְּחִינַת לַיְלָה כַּיּוֹם יָאִיר, כִּי אִיתָא שֶׁאוֹתָהּ הַלַּיְלָה הָיְתָה מְאִירָה מְאֹד כְּמוֹ בַּיּוֹם, כִּי נִכְלַל לַיְלָה בַּיּוֹם וְכוּ' וְכַנַּ"ל:
<h3>אות כב</h3>
וְעַל כֵּן מִצְוַת קִדּוּשׁ הַחֹדֶשׁ הוּא מִצְוָה רִאשׁוֹנָה שֶׁנִּצְטַוּוּ יִשְֹרָאֵל בְּעֵת יְצִיאָתָן מִמִּצְרַיִם וְשָׁם בְּפָרָשָׁה זֹאת נִזְכַּר יְצִיאַת מִצְרַיִם בַּחֲצוֹת הַלַּיְלָה, כִּי הַכֹּל בְּחִינָה אַחַת, כִּי קִדּוּשׁ הַחֹדֶשׁ הוּא לְמַלֹּאת פְּגִימַת הַלְּבָנָה בְּחִינַת וְהָיָה אוֹר הַלְּבָנָה כְּאוֹר הַחַמָּה, שֶׁזֶּהוּ בְּחִינַת כְּלָלִיּוּת לַיְלָה בְּיוֹם, כְּלָלִיּוּת אַחַר הַבְּרִיאָה בְּקֹדֶם הַבְּרִיאָה וְכַנַּ"ל, שֶׁזֶּהוּ בְּחִינַת קִימַת חֲצוֹת לַיְלָה לְשַׁבֵּר הַלַּיְלָה לְכָלְלָהּ בַּיּוֹם, שֶׁזֶּהוּ בְּחִינַת יְצִיאַת מִצְרַיִם וְכַנַּ"ל: וְזֶהוּ בְּחִינַת תְּרוּמָה שֶׁמִּשָּׁם לָמְדוּ גַּם כֵּן דִּין שְׁלִיחוּת, כִּי תְּרוּמָה שֶׁהוּא בְּחִינַת צְדָקָה, הִיא בְּחִינַת עֵינַיִם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה לְעִנְיַן תְּרוּמָה, עַיִן יָפָה אֶחָד מֵאַרְבָּעִים וְכוּ'. כִּי עִקַּר הַצְּדָקָה הוּא הָאֱמוּנָה שֶׁמַּאֲמִינִים בַּה' יִתְבָּרַךְ שֶׁהַכֹּל בְּהַשְׁגָּחָתוֹ וְנוֹתֵן לַדַּל אֵין מַחְסוֹר, כִּי בִּגְלַל הַדָּבָר הַזֶּה יְבָרְכוֹ ה', וּכְמוֹ שֶׁכָּתוּב, "וְהֶאֱמִן בַּה' וַיַּחְשְׁבֶהָ לוֹ צְדָקָה". וְעַל כֵּן עַל יְדֵי הַתְּרוּמָה צְדָקָה מַמְשִׁיכִין עֵינֵי הַשְׁגָּחָתוֹ עָלֵינוּ שֶׁעַל יְדֵי זֶה נִכְלָל אַחַר הַבְּרִיאָה בְּקֹדֶם הַבְּרִיאָה, שֶׁזֶּהוּ בְּחִינַת שְׁלִיחוּת, בְּחִינַת שְׁלוּחוֹ שֶׁל אָדָם כְּמוֹתוֹ. וְדַוְּקָא כְּשֶׁהוּא בֶּן בְּרִית, שֶׁהוּא יָכוֹל לִכְלֹל כָּל הַבְּרִיאָה בְּאֶחָד וְכַנַּ"ל: וְזֶה שֶׁנּוֹהֲגִין לְהַרְבּוֹת בִּצְדָקָה בַּחֲנֻכָּה כְּדֵי לְהַמְשִׁיךְ אוֹר הַהַשְׁגָּחָה עַל יְדֵי הַצְּדָקָה, שֶׁזֶּהוּ עִקַּר בְּחִינַת נֵר חֲנֻכָּה כַּנַּ"ל:
<h3>אות כג</h3>
וְזֶהוּ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כָּל הַמַּעְלִים עַיִן מִן הַצְּדָקָה כְּאִלּוּ עוֹבֵד עֲבוֹדָה זָרָה, 'מַעְלִים עַיִן' דַּיְקָא, כִּי עִקַּר הַצְּדָקָה הוּא בְּחִינַת עֵינַיִם לְהַמְשִׁיךְ עֵינֵי הַשְׁגָּחָתוֹ עָלֵינוּ, כְּמוֹ שֶׁכָּתוּב בְּמַתְּנוֹת עֲנִיִּים (דְּבָרִים כו), "הַשְׁקִיפָה מִמְּעוֹן קָדְשְׁךָ מִן הַשָּׁמַיִם וּבָרֵךְ אֶת עַמְּךָ יִשְֹרָאֵל וְכוּ'". כִּי עִקַּר הָעֲנִיּוּת נִמְשָׁךְ מִפְּגִימַת הַלְּבָנָה, שֶׁהוּא בְּחִינַת חֹשֶׁךְ, בְּחִינַת וַתִּכְהֶיןָ עֵינָיו מֵרְאֹת, שֶׁהוּא בְּחִינַת מִעוּט וְהַסְתָּרַת הַהַשְׁגָּחָה. כִּי כָּל הַפַּרְנָסָה וְהָעֲשִׁירוּת הוּא בְּחִינַת עֵינַיִם, כְּמוֹ שֶׁכָּתוּב (קֹהֶלֶת ה'), "וּמַה כִּשְׁרוֹן לִבְעָלָיו כִּי אִם רְאוּת עֵינָיו". וּכְמוֹ שֶׁכָּתוּב (תְּהִלִּים קמה), "עֵינֵי כֹל אֵלֶיךָ יְשַֹבֵּרוּ וְאַתָּה נוֹתֵן לָהֶם אֶת אָכְלָם בְּעִתּוֹ וְכוּ'". כִּי הָעֲשִׁירוּת נִמְשָׁךְ מִבְּחִינַת שְֹמֹאל, כְּמוֹ שֶׁכָּתוּב (מִשְׁלֵי ג), "בִּשְֹמֹאלָה עֹשֶׁר וְכָבוֹד", וּשְֹמֹאל זֶהוּ בְּחִינַת אַחַר הַבְּרִיאָה, כַּמְבֹאָר בְּהַתּוֹרָה הַנַּ"ל. וְכָל זְמַן שֶׁאֵין נִכְלָל שְֹמֹאל בְּיָמִין, חַס וְשָׁלוֹם, דְּהַיְנוּ שֶׁאֵין נִכְלָל כְּלָלִיּוּת הַבְּרִיאָה, שֶׁהוּא בְּחִינַת שְֹמֹאל, בְּקֹדֶם הַבְּרִיאָה, שֶׁהוּא בְּחִינַת כֻּלָּא יְמִינָא, אָז בְּוַדַּאי אִי אֶפְשָׁר לְקַבֵּל שֶׁפַע וּפַרְנָסָה מֵאַחַר שֶׁרְחוֹקִין מֵהַשֹּׁרֶשׁ אֲשֶׁר הוּא מְחַיֶּה אֶת כֻּלָּם. וַאֲפִלּוּ מְעַט הַשֶּׁפַע שֶׁיּוֹרֵד בְּהֶעְלֵם וּבְהַסְתָּרָה גְּדוֹלָה עַל יְדֵי הַסְתָּרַת הַשְׁגָּחָתוֹ בְּתוֹךְ הַטֶּבַע גַּם זֶה הַמְעַט מְקַבְּלִים הָרֹב הָעַכּוּ"ם וְהָרְשָׁעִים שֶׁיְּנִיקָתָם מִבְּחִינַת אַחַר הַבְּרִיאָה אֲשֶׁר זֶה חֶלְקָם אֲשֶׁר בָּחֲרוּ בּוֹ. וְיִשְֹרָאֵל הַכְּשֵׁרִים, שֶׁהֵם בִּבְחִינַת הַשְׁגָּחָה, פַּרְנָסָתָם מְעוּטָה מְאֹד. וְעַל כֵּן עִקַּר הַמְשָׁכַת הַשֶּׁפַע לְיִשְֹרָאֵל הוּא כְּשֶׁשְּמֹאל נִכְלָל בְּיָמִין, הַיְנוּ כְּשֶׁאָנוּ זוֹכִין לְהִתְגַּבֵּר בֶּאֱמוּנַת הַהַשְׁגָּחָה שֶׁהַכֹּל מֵאִתּוֹ יִתְבָּרַךְ לְבַד וְאֵין שׁוּם דֶּרֶךְ הַטֶּבַע בָּעוֹלָם כְּלָל וְעַל יְדֵי זֶה אָנוּ זוֹכִין לְהַמְשִׁיךְ עֵינֵי הַשְׁגָּחָתוֹ עָלֵינוּ וְאָז נִכְלָל אַחַר הַבְּרִיאָה בְּקֹדֶם הַבְּרִיאָה, שֶׁהוּא בְּחִינַת כְּלָלִיּוּת שְֹמֹאל בְּיָמִין כַּנַּ"ל וְאָז הַקָּדוֹשׁ בָּרוּךְ הוּא מַמְשִׁיךְ שֶׁפַע וְחִיּוּת לְהַבְּרִיאָה, שֶׁהוּא בְּחִינַת פַּרְנָסָה וַעֲשִׁירוּת. וְעַל כֵּן בֶּאֱמֶת קָשִׁין מְזוֹנוֹתָיו שֶׁל אָדָם כִּקְרִיעַת יַם סוּף (כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה פְּסָחִים קיח), כִּי בֶּאֱמֶת קֹדֶם הַבְּרִיאָה הוּא בְּחִינַת כֻּלָּא יְמִינָא וְלֵית שְֹמֹאל וְלֵית עֹשֶׁר תַּמָּן, כְּמוֹ שֶׁאִיתָא בַּזֹּהַר הַקָּדוֹשׁ , קֹדֶם הַבְּרִיאָה כֻּלָּא אֶחָד וְאֵין שַׁיָּךְ שָׁם שֶׁפַע וְחִיּוּת וַעֲשִׁירוּת, כִּי כְּשֶׁאֵין בְּרִיאָה אֵין שַׁיָּךְ שֶׁפַע וְחִיּוּת וְעַל כֵּן עִקַּר הָעֲשִׁירוּת בִּשְֹמֹאל כַּנַּ"ל. כִּי שְֹמֹאל הוּא בְּחִינַת אַחַר הַבְּרִיאָה שֶׁשָּׁם צְרִיכִין שֶׁפַע וְחִיּוּת, שֶׁהוּא בְּחִינַת עֲשִׁירוּת וּפַרְנָסָה, אֲבָל בִּבְחִינַת אַחַר הַבְּרִיאָה לְבַד בְּוַדַּאי אֵין שָׁם פַּרְנָסָה וְחִיּוּת, כִּי הָעֹשֶׁר וְהַכָּבוֹד מִלְּפָנָיו יִתְבָּרַךְ וְכוּ' וְהוּא מְחַיֶּה אֶת כֻּלָּם וְאִם, חַס וְשָׁלוֹם יַפְסִיק הַשְׁפָּעַת חִיּוּתוֹ, אֲפִלּוּ רֶגַע קַלָּה, יֻחְזַר הָעוֹלָם לְתֹהוּ וָבֹהוּ וְעַל כֵּן עִקַּר הַשֶּׁפַע הוּא כְּשֶׁתִּכָּלֵל שְֹמֹאל בְּיָמִין, אַחַר הַבְּרִיאָה בְּקֹדֶם הַבְּרִיאָה שֶׁאָז ה' יִתְבָּרַךְ מַשְׁפִּיעַ הַשֶּׁפַע מִשֹּׁרֶשׁ הָעֶלְיוֹן, שֶׁהוּא בְּחִינַת יָמִין, כִּי עִקַּר שֹׁרֶשׁ הָעֶלְיוֹן שֶׁל הַשֶּׁפַע הוּא מִיָּמִין, כְּמוֹ שֶׁכָּתוּב, "נֹתֵן לֶחֶם לְכָל בָּשָֹר כִּי לְעוֹלָם חַסְדּוֹ". וְחֶסֶד הוּא יָמִין, רַק שֶׁשָּׁם בְּשָׁרְשׁוֹ הָעֶלְיוֹן בִּבְחִינַת קֹדֶם הַבְּרִיאָה שָׁם הַשֶּׁפַע דַּק וְזַךְ וּמְצֻחְצָח עַד שֶׁאֵין שַׁיָּךְ לִקְרוֹתוֹ שָׁם בְּשֵׁם שֶׁפַע וַעֲשִׁירוּת, רַק כְּשֶׁאַחַר הַבְּרִיאָה בְּחִינַת שְֹמֹאל מְקַבֶּלֶת זֶה הָאוֹר עַל יְדֵי הַהַשְׁגָּחָה שֶׁעַל יְדֵי זֶה נִכְלָל אַחַר הַבְּרִיאָה בְּקֹדֶם הַבְּרִיאָה אָז נִצְטַיֶּרֶת הַשֶּׁפַע וְנִקְרֵאת בְּשֵׁם עֲשִׁירוּת וְעַל כֵּן עִקַּר הָעֲשִׁירוּת מִשְּמֹאל. וְזֶהוּ שֶׁאִיתָא בַּזֹּהַר הַקָּדוֹשׁ, שָׁמַיִם הֵם מִיָּמִין וּשְֹמֹאל, כַּמְבֹאָר בְּפָרָשַׁת תְּרוּמָה, מַיָא אִינוּן לִימִינָא וְכוּ', הַיְנוּ כַּנַּ"ל. וְזֶה שֶׁאִיתָא בַּזֹּהַר הַקָּדוֹשׁ, שֶׁפַּעַם אַחַת לֹא הָיָה מָטָר וּבָאוּ לְרַבִּי שִׁמְעוֹן בַּר יוֹחָאי וְאָמַר שֶׁצְּרִיכִין לְיַחֵד קֻדְשָׁא בְּרִיךְ הוּא וּשְׁכִינְתֵּהּ בִּבְחִינַת אַפִּין בְּאַפִּין, זֶהוּ בְּחִינַת כְּלָלִיּוּת אַחַר הַבְּרִיאָה בְּקֹדֶם הַבְּרִיאָה, כִּי דַּע כְּלָל זֶה שֶׁה' יִתְבָּרַךְ בְּעַצְמוֹ, כִּבְיָכוֹל, נִקְרָא קֻדְשָׁא בְּרִיךְ הוּא וְהַמְשָׁכַת חִיּוּתוֹ מַה שֶּׁמְּחַיֶּה אֶת כָּל הָעוֹלָמוֹת זֶהוּ בְּחִינַת שְׁכִינָה וּבֶאֱמֶת כֻּלּוֹ חַד, כִּי ה' אֶחָד וּשְׁמוֹ אֶחָד, כִּי חִיּוּתוֹ דָּבוּק בּוֹ יִתְבָּרַךְ בְּאַחְדוּת גָּמוּר, רַק שֶׁה' יִתְבָּרַךְ נָתַן בְּחִירָה לָאָדָם וְנָתַן מָקוֹם לִטְעוֹת כְּדֵי שֶׁיִּהְיֶה בְּחִירָה עַד שֶׁיֵּשׁ כּוֹפְרִים וְאֶפִּיקוֹרְסִים שֶׁאֵין מַאֲמִינִים בְּהַשְׁגָּחָתוֹ וְעַל כֵּן הֵם עוֹשִֹין פֵּרוּד בֵּין קֻדְשָׁא בְּרִיךְ הוּא וּשְׁכִינְתֵּהּ, הַיְנוּ בֵּין קֹדֶם הַבְּרִיאָה וְאַחַר הַבְּרִיאָה שֶׁהֵם כְּלָלִיּוּת כָּל הָעוֹלָמוֹת אֲשֶׁר הוּא יִתְבָּרַךְ מְחַיֶּה אֶת כֻּלָּם עַל יְדֵי שְׁכִינַת עֻזּוֹ כַּנַּ"ל. וּבֶאֱמֶת אִי אֶפְשָׁר לְהָבִין דָּבָר זֶה אֵיךְ ה' יִתְבָּרַךְ, שֶׁהוּא מְרוֹמָם עַל כָּל מַנְהִיג וּמְחַיֶּה אֶת הָעוֹלָם הַגַּשְׁמִי הַזֶּה רַק הָעִקָּר הוּא הָאֱמוּנָה לְבַד שֶׁאָנוּ מַאֲמִינִים שֶׁהוּא יִתְבָּרַךְ מַשְׁגִּיחַ בְּהַשְׁגָּחָה פְּרָטִיִּית עַל כָּל דָּבָר שֶׁבָּעוֹלָם וְיוֹשֵׁב וְזָן וּמְפַרְנֵס מִקַּרְנֵי רְאֵמִים עַד בֵּיצֵי כִּנִּים:
<h3>אות כד</h3>
כִּי סוֹד כְּלָלִיּוּת הַבְּרִיאָה בְּקֹדֶם הַבְּרִיאָה אִי אֶפְשָׁר לְהַשִּיג בְּדַעַת כִּי אִם בֶּאֱמוּנָה לְבַד. וְזֶהוּ בְּחִינַת שְׁלֹשָׁה דְּבָרִים שֶׁנִּתְקַשָּׁה בָּהֶם מֹשֶׁה שֶׁהֵם, מַעֲשֵֹה מְנוֹרָה וְקִדּוּשׁ הַחֹדֶשׁ וּשְׁקָלִים. וְסִימָנָם מֹשֶׁ"ה, כְּמוֹ שֶׁכָּתוּב בַּזֹּהַר הַקָּדוֹשׁ, כִּי כָּל אֵלּוּ הֵם בְּחִינַת כְּלָלִיּוּת הַבְּרִיאָה בְּקֹדֶם הַבְּרִיאָה עַל יְדֵי בְּחִירַת הָאָדָם שֶׁמַּטֶּה דַּעְתּוֹ לְהַאֲמִין בְּהַשְׁגָּחָתוֹ וְעַל כֵּן גַּם מֹשֶׁה נִתְקַשָּׁה בָּהֶם, כִּי אִי אֶפְשָׁר לַהֲבִינָם בְּדַעַת אֱנוֹשִׁי כְּלָל אִם לֹא מִי שֶׁהוּא בִּבְחִינַת מֹשֶׁה וְגַם הוּא נִתְקַשָּׁה בָּהֶם. כִּי מְנוֹרָה הִיא בְּחִינַת אוֹר הַהַשְׁגָּחָה, שֶׁזֶּהוּ בְּחִינַת נֵרוֹת הַמְנוֹרָה, בְּחִינַת נֵר חֲנֻכָּה שֶׁעַל יְדֵי זֶה נִכְלָלִין בְּאֶחָד בִּבְחִינַת אֶל מוּל פְּנֵי הַמְּנוֹרָה יָאִירוּ וְכוּ' שֶׁכָּל הַנֵּרוֹת פּוֹנִין לְנֵר אֶחָד, לִכְלֹל בְּאֶחָד עַל יְדֵי אוֹר הַהַשְׁגָּחָה שֶׁהוּא בְּחִינַת אוֹר הַנֵּרוֹת כַּנַּ"ל. וְזֶה בְּחִינַת נֵרוֹת חֲנֻכָּה חֲנ"וּ כ"ה דְּאִנּוּן כ"ה אַתְוָן דְּיִחוּדָא, כַּמּוּבָא בַּזֹּהַר הַקָּדוֹשׁ. כִּי עַל יְדֵי נֵר חֲנֻכָּה נִמְשָׁךְ הַהַשְׁגָּחָה לְמַטָּה, וְעַל יְדֵי זֶה נִכְלָלִין בְּאֶחָד, שֶׁהוּא כ"ה אַתְוָן דְּיִחוּדָא, שֶׁהוּא שְׁמַע יִשְֹרָאֵל וְכוּ'. וְזֶה בְּחִינַת קִדּוּשׁ הַחֹדֶשׁ, שֶׁהוּא לְמַלֹּאת פְּגִימַת הַלְּבָנָה שֶׁיִּהְיֶה אוֹר הַלְּבָנָה כְּאוֹר הַחַמָּה, שֶׁזֶּהוּ בְּחִינַת כְּלָלִיּוּת הַבְּרִיאָה בְּקֹדֶם הַבְּרִיאָה כַּנַּ"ל. וְזֶהוּ בְּחִינַת שְׁקָלִים, שֶׁהֵם צְדָקָה, שֶׁעַל יְדֵי זֶה נִכְלָל גַּם כֵּן הַבְּרִיאָה בְּאֶחָד כַּנַּ"ל. וְזֶה בְּחִינַת מַחֲצִית הַשֶּׁקֶל תְּרוּמָה לַה', כִּי אַחַר הַבְּרִיאָה נִתְהַוָּה תֵּכֶף הַבְּחִירָה וְהַבְּחִירָה הוּא בְּחִינַת מתקלא שֶׁכָּל אָדָם עוֹמֵד עַל הַמִּשְׁקָל וּבְיָדוֹ לִבְחֹר וּלְהַכְרִיעַ עַצְמוֹ לְכָאן אוֹ לְכָאן. וְהוּא בִּבְחִינַת מַחֲצִית הַשֶּׁקֶל תְּרוּמָה לַה', שֶׁצָּרִיךְ כָּל אֶחָד לְרַחֵם עַל עַצְמוֹ לְהָרִים הַמַּתְקְלָא לַה' יִתְבָּרַךְ לְהַכְרִיעַ עַצְמוֹ אֶל הַקְּדֻשָּׁה בִּבְחִינַת מַחֲצִית הַשֶּׁקֶל תְּרוּמָה לַה':
<h3>אות כה</h3>
וְעַל כֵּן קָשִׁין מְזוֹנוֹתָיו שֶׁל אָדָם כִּקְרִיעַת יַם סוּף דַּיְקָא. כִּי מֹשֶׁה רַבֵּנוּ הִמְשִׁיךְ וּפִרְסֵם הַשְׁגָּחָתוֹ בָּעוֹלָם עַל יְדֵי הָאוֹתוֹת וְהַמּוֹפְתִים שֶׁעָשָֹה בְּמִצְרַיִם וְעַל יַם סוּף וְאָז נִתְגַּלָּה חִדּוּשׁ הָעוֹלָם וְהַשְׁגָּחָתוֹ יִתְבָּרַךְ עַד שֶׁנֶּחֱשָׁב כְּאִלּוּ נִבְרָא הָעוֹלָם אָז. וְזֶה בְּחִינַת קְרִיעַת יַם סוּף שֶׁנִּבְקְעוּ הַמַּיִם שֶׁזֶּהוּ בְּחִינַת תְּחִלַּת הַבְּרִיאָה שֶׁנִּתְגַּלָּה אָז, כִּי בִּתְחִלַּת הַבְּרִיאָה הִבְדִּיל ה' יִתְבָּרַךְ בֵּין מַיִם לְמַיִם, בֵּין מַיִם הָעֶלְיוֹנִים לְמַיִם הַתַּחְתּוֹנִים, שֶׁהֵם בְּחִינַת קֹדֶם הַבְּרִיאָה וְאַחַר הַבְּרִיאָה כַּנַּ"ל וּבֶאֱמֶת הַכֹּל אֶחָד רַק שֶׁאִי אֶפְשָׁר לְהָבִין זֹאת כְּלָל כַּנַּ"ל. וְזֶה הֶרְאָה מֹשֶׁה בִּקְרִיעַת יַם סוּף שֶׁנִּתְבַּקְּעוּ הַמַּיִם וְהִבְדִּיל בֵּין מַיִם לְמַיִם וְהָפַךְ מִיָּם לְיַבָּשָׁה וְאַחַר כָּךְ נָטָה יָדוֹ וְהָפַךְ מִיַּבָּשָׁה לְיָם וְנִטְבְּעוּ הַמִּצְרִים. וּבָזֶה הֶרְאָה שֶׁהַכֹּל אֶחָד מַיִם וְיַבָּשָׁה, יָמִין וּשְֹמֹאל, קֹדֶם הַבְּרִיאָה וְאַחַר הַבְּרִיאָה. 'וְהַחַיּוֹת רָצוֹא וָשׁוֹב' , שֶׁהַחִיּוּת הָעֶלְיוֹן נִמְשָׁךְ בִּבְחִינַת רָצוֹא וָשׁוֹב, שֶׁהוּא בְּחִינַת הַשְׁגָּחָתוֹ יִתְבָּרַךְ, שֶׁעַל יְדֵי זֶה הַכֹּל אֶחָד. וְעַל כֵּן קָשִׁין מְזוֹנוֹתָיו כִּקְרִיעַת יַם סוּף, כִּי לְהַמְשִׁיךְ מְזוֹנוֹת צְרִיכִין לְהִכָּלֵל אַחַר הַבְּרִיאָה בְּאֶחָד שֶׁיִּהְיֶה אַחַר הַבְּרִיאָה כְּמוֹ שֶׁהָיָה קֹדֶם הַבְּרִיאָה שֶׁיִּהְיֶה אָב וּבֵן כַּחֲדָא וְאַף עַל פִּי כֵן תִּתְקַיֵּם הַבְּרִיאָה וְלֹא תִּתְבַּטֵּל בַּמְצִיאוּת שֶׁזֹּאת הַבְּחִינָה קָשָׁה מְאֹד לְהַשִּיג וְגַם מֹשֶׁה רַבֵּנוּ נִתְקַשָּׁה בָּזֶה, שֶׁזֶּהוּ סוֹד קְרִיעַת יַם סוּף, כִּי מִשָּׁם נִמְשָׁךְ מְזוֹנוֹת, כִּי זֶהוּ בְּחִינַת כְּלָלִיּוּת שְֹמֹאל בְּיָמִין, שֶׁמִּשָּׁם הַמָּטָר וְהַפַּרְנָסָה כַּנַּ"ל:
<h3>אות כו</h3>
וְעַל כֵּן עִקַּר גָּלוּת מִצְרַיִם נִתְגַּלְגֵּל עַל יְדֵי הַשְּׁלִיחוּת שֶׁשָּׁלַח יַעֲקֹב אֶת יוֹסֵף בְּנוֹ, כְּמוֹ שֶׁכָּתוּב, "וַיִּשְׁלָחֵהוּ מֵעֵמֶק חֶבְרוֹן". כִּי כָּל הַדְּרָכִים בְּחֶזְקַת סַכָּנָה, מֵחֲמַת שֶׁהַדְּרָכִים הֵם בְּחִינַת שְׁלִיחוּת כַּנַּ"ל, שֶׁהוּא בְּחִינַת אַחַר הַבְּרִיאָה שֶׁשָּׁם אֲחִיזַת הַחִיצוֹנִים שֶׁהֵם מַזִּיקֵי עָלְמָא, חַס וְשָׁלוֹם, וְעַל כֵּן הַדְּרָכִים בְּחֶזְקַת סַכָּנָה וְעַל כֵּן אֵרַע מְכִירַת יוֹסֵף בְּעֵת שֶׁהָיָה בַּדֶּרֶךְ בִּשְׁלִיחוּת אָבִיו. כִּי יוֹסֵף הוּא בְּחִינַת הַצַּדִּיק הָאֱמֶת, שֶׁהוּא צִיר נֶאֱמָן לְשׁוֹלְחָיו, שֶׁכָּל עֲבוֹדָתוֹ וּמְגַמָּתוֹ לִכְלֹל אַחַר הַבְּרִיאָה בְּאֶחָד, כִּי הַצַּדִּיק מְחַבֵּר וְכוֹלֵל הַתַּחְתּוֹנִים בְּעֶלְיוֹנִים לְמַעְלָה לְמַעְלָה בְּשָׁרְשׁוֹ בִּבְחִינַת כֻּלּוֹ אֶחָד וְהֵם פָּגְמוּ בּוֹ וּמְכָרוּהוּ בְּכֶסֶף, שֶׁזֶּהוּ בְּחִינַת פְּגַם בְּנֵי הָאָדָם שֶׁפּוֹגְמִין בְּהַצַּדִּיק שֶׁהוּא בְּחִינַת עֵינֵי הַהַשְׁגָּחָה, בְּחִינַת עֵינֵי ה' אֶל צַדִּיקִים (תְּהִלִּים לד), שֶׁזֶּהוּ בְּחִינַת יוֹסֵף, שֶׁהוּא בְּחִינַת עֵינַיִם, כְּמוֹ שֶׁכָּתוּב, "בֵּן פֹּרָת עֲלֵי עָיִן". כִּי הַצַּדִּיק מַמְשִׁיךְ הַשְׁגָּחָה שְׁלֵמָה שֶׁעַל יְדֵי זֶה כּוֹלֵל וּמְחַבֵּר אַחַר הַבְּרִיאָה בְּאֶחָד, וַהֲמוֹן עַם פּוֹגְמִין בּוֹ בִּשְׁבִיל הַכֶּסֶף, בִּשְׁבִיל תַּאֲוַת מָמוֹן הַנֶּאֱחָז בִּשְֹמֹאל שֶׁנִּמְשָׁכִין אַחַר הַמָּמוֹן בְּעַצְמוֹ, וְהַמָּמוֹן הוּא הָעֲבוֹדָה זָרָה שֶׁלָּהֶם וְאֵינָם מַאֲמִינִים שֶׁכָּל הַמָּמוֹן וְכָל הַהַשְׁפָּעוֹת הַכֹּל רַק עַל יְדֵי הַצַּדִּיק שֶׁהוּא בְּחִינַת הַמְשָׁכַת הַשְׁגָּחָתוֹ עָלֵינוּ שֶׁעַל יָדוֹ כָּל הַהַשְׁפָּעוֹת שֶׁבָּעוֹלָם בִּבְחִינַת וְיוֹסֵף הוּא הַשַּׁלִּיט כוּ' הוּא הַמַּשְׁבִּיר לְכָל עַם הָאָרֶץ (בְּרֵאשִׁית מב). וְעַל כֵּן עַל יְדֵי זֶה נִתְגַּלְגֵּל הַדָּבָר וְיָרְדוּ לְמִצְרַיִם, שֶׁהוּא הֵפֶךְ אֶרֶץ יִשְֹרָאֵל, שֶׁהִיא מְלֵאָה גִּלּוּלִים וַעֲבוֹדָה זָרָה שֶׁשָּׁם כּוֹפְרִים בְּהַשְׁגָּחָתוֹ יִתְבָּרַךְ, כְּמוֹ שֶׁכָּתוּב, "אֲשֶׁר אָמַר פַּרְעֹה לִי יְאוֹרִי וַאֲנִי עָשִֹיתִינִי וְכוּ'". אֲבָל הֵם חָשְׁבוּ לְרָעָה, "אֱלֹהִים חֲשָׁבָהּ לְטוֹבָה, כִּי לְמִחְיָה שְׁלָחַנִי אֱלֹהִים לִפְנֵיכֶם", 'שְׁלָחַנִי' דַּיְקָא, כִּי יוֹסֵף הָיָה צִיר נֶאֱמָן לְשׁוֹלְחָיו. וְאַף שֶׁהִתְגַּבְּרָה הַסִּטְרָא אָחֳרָא עַל הַשְּׁלִיחוּת שֶׁלּוֹ וְרָצָה לְקַלְקְלוֹ, חַס וְשָׁלוֹם שֶׁיִּשְׁתַּקַּע בְּמִצְרַיִם שֶׁהוּא פְּגַם הַהַשְׁגָּחָה עַד שֶׁלֹּא יוּכַל, חַס וְשָׁלוֹם, לְהַחֲזִיר הַשְּׁלִיחוּת לְמָרֵיה קַמָּא, לִכְלֹל אַחַר הַבְּרִיאָה בְּקֹדֶם הַבְּרִיאָה. אֲבָל יוֹסֵף הָיָה צַדִּיק גָּדוֹל וְעָמַד בַּנִּסָּיוֹן וּבְכָל מָקוֹם שֶׁהָיָה שָׁם אֲפִלּוּ בְּתֹקֶף הִתְגַּבְּרוּת הַקְּלִפּוֹת הָיָה מַאֲמִין בֶּאֱמוּנָה שְׁלֵמָה בְּהַשְׁגָּחָתוֹ יִתְבָּרַךְ וְכָבַשׁ אֶת יִצְרוֹ מֵאֵימַת הַבּוֹרֵא הַמַּשְׁגִּיחַ יִתְבָּרַךְ, כְּמוֹ שֶׁכָּתוּב, "וְאֵיךְ אֶעֱשֶֹה הָרָעָה הַגְּדֹלָה הַזֹּאת וְחָטָאתִי לֵאלֹהִים". וּבָחַר בַּטּוֹב עַד שֶׁזָּכָה לִכְלֹל בְּאֶחָד, עַד שֶׁהֶעֱלָה וְכָלַל אַחַר הַבְּרִיאָה מַמָּשׁ בְּאֶחָד, כִּי הִכְנִיעַ טֻמְאַת מִצְרַיִם וְזָכָה לְהַחֲיוֹת אֶת יִשְֹרָאֵל כָּל יְמֵי הֱיוֹתָם שָׁם וּלְהוֹצִיאָם מִשָּׁם. כִּי הַכֹּל הָיָה בִּזְכוּת יוֹסֵף, כְּמוֹ שֶׁכָּתוּב: "וַיִּקַּח מֹשֶׁה אֶת עַצְמוֹת יוֹסֵף עִמּוֹ", עַד שֶׁזָּכוּ יִשְֹרָאֵל לָצֵאת מִשָּׁם בִּרְכוּשׁ גָּדוֹל וּלְקַבֵּל אֶת הַתּוֹרָה שֶׁעַל יְדֵי כָּל זֶה נִתְגַּלָּה הַשְׁגָּחָתוֹ יִתְבָּרַךְ וְנִכְלַל כָּל הַבְּרִיאָה בְּאֶחָד, שֶׁכָּל זֶה הָיָה עַל יְדֵי שְׁלִיחוּת יוֹסֵף שֶׁלֹּא נִכְשַׁל בִּשְׁלִיחוּתוֹ וְזָכָה לִכְלֹל הַשְּׁלִיחוּת בְּהַמְשַׁלֵּחַ עַל יְדֵי בְּחִירָתוֹ הַטּוֹבָה שֶׁעָמַד בַּנִּסָּיוֹן וּבָחַר בַּחַיִּים שֶׁעַל יְדֵי זֶה נִכְלַל כָּל הַבְּרִיאָה בְּאֶחָד בִּשְׁעַת יְצִיאַת מִצְרַיִם וְקַבָּלַת הַתּוֹרָה וְכוּ' וְכַנַּ"ל:
<h3>אות כז</h3>
וְעַל כֵּן כְּשֶׁנִּמְכַּר יוֹסֵף וְנֶעְלַם מֵאָבִיו נִתְעוֹרֵר בְּכִיָּה כְּמוֹ שֶׁכָּתוּב: "וַיֵּבְךְּ אֹתוֹ אָבִיו". כִּי עַל יְדֵי מְכִירָתוֹ גָּרְמוּ פֵּרוּד, חַס וְשָׁלוֹם, בֵּין אָב וּבֵן, בֵּין יַעֲקֹב לְיוֹסֵף שֶׁשְּׁנֵיהֶם כַּחֲדָא חֲשִׁיבֵי, כַּמּוּבָא. כִּי יוֹסֵף הוּא בְּחִינַת עֵינֵי הַהַשְׁגָּחָה שֶׁעַל יְדֵי זֶה הַכֹּל אֶחָד, אֲבָל הֵם גָּרְמוּ פֵּרוּד, שֶׁעַל יְדֵי זֶה נִתְעוֹרֵר בְּכִיָּה כַּנַּ"ל. וְעַל כֵּן כְּשֶׁחָזְרוּ וְנִתְוַעֲדוּ יַחַד יוֹסֵף וְאֶחָיו כְּתִיב, "וַיִּתֵּן אֶת קֹלוֹ בִּבְכִי". כִּי יוֹסֵף עַל יְדֵי בְּכִיָּתוֹ אָז הִמְתִּיק וְתִקֵּן אֶת בְּחִינַת הַבְּכִיָּה בְּשָׁרְשׁוֹ בִּבְחִינַת הַמְתָּקַת הַדִּין בְּשָׁרְשׁוֹ וְכַנַּ"ל:
<h3>אות כח</h3>
כִּי זֶה יָדוּעַ בַּסְּפָרִים, וּבִפְרָט בְּסִפְרֵי רַבֵּנוּ זִכְרוֹנוֹ לִבְרָכָה שֶׁעִקַּר הַנִּסָּיוֹן וְהַמִּשְׁקָל שֶׁל הָאָדָם בָּעוֹלָם הַזֶּה הוּא תַּאֲוַת נִאוּף שֶׁהָאָדָם נִשְׁלָח בָּעוֹלָם הַזֶּה בִּשְׁבִיל נִסָּיוֹן וּבְחִירָה וְעִקַּר הַנִּסָּיוֹן אִם יוּכַל לַעֲמֹד בְּנִסָּיוֹן בְּתַאֲוָה זֹאת וְכָל הָעִרְבּוּבִים וְהַבִּלְבּוּלִים וְהַמַּחֲלֹקֶת וְהַשִּנְאָה וְהַקִּנְאָה וְהַקָּטֵגוֹרְיָא שֶׁיֵּשׁ בָּעוֹלָם, הַכֹּל נִמְשָׁךְ וְנִתְגַּלְגֵּל עַל יְדֵי תַּאֲוָה זֹאת שֶׁמִּשָּׁם נִמְשָׁכִין כָּל הַמִּדּוֹת רָעוֹת וְכָל דֵּעוֹת הָאֶפִּיקוֹרְסִים וְהַכּוֹפְרִים וְהַתּוֹעִים שֶׁנֶּעֶקְרוּ מֵה' יִתְבָּרַךְ לְגַמְרֵי, הַכֹּל נִמְשָׁךְ עַל יְדֵי זֹאת הַתַּאֲוָה וַאֲפִלּוּ הַקָּטֵגוֹרְיָא שֶׁבֵּין הַתַּלְמִידֵי חֲכָמִים וּבֵין הַצַּדִּיקִים הַשְּׁלֵמִים, וּבִפְרָט עַכְשָׁו בַּדּוֹרוֹת הַלָּלוּ שֶׁהַס"מ (סָמֶךְ מֵם) עִרְבֵּב אֶת אֶת הָעוֹלָם מְאֹד מְאֹד בְּלִי שִׁעוּר וָעֵרֶךְ וְהִכְנִיס אֶפִּיקוֹרְסִית גָּדוֹל בָּעוֹלָם מַה שֶּׁלֹּא הָיָה כָּזֹאת מִימוֹת עוֹלָם. וַאֲפִלּוּ בֵּין בְּנֵי יִשְֹרָאֵל הַפְּשׁוּטִים הַכְּשֵׁרִים קְצָת וְרוֹצִים לֵילֵךְ בְּדַרְכֵי הַחֲסִידִים הִכְנִיס עִרְבּוּבְיָא וּבִלְבּוּל גָּדוֹל וּמַחֲלֹקֶת עָצוּם עַד שֶׁאֵין אֶחָד יוֹדֵעַ הֵיכָן הָאֱמֶת כַּמְפֻרְסָם כָּל זֶה. וְכָל אֵלּוּ הַצָּרוֹת וְהַמַּחֲלֹקֶת וּבִלְבּוּל הַדַּעַת שֶׁאֵין יוֹדְעִין הֵיכָן הָאֱמֶת הֵם הֵם חֶבְלוֹ שֶׁל מָשִׁיחַ אֲשֶׁר כָּל קַדְמוֹנֵנוּ רַבּוֹתֵינוּ זִכְרוֹנָם לִבְרָכָה הָיוּ מִתְיָרְאִים וּמִתְפַּחֲדִים מְאֹד מִזֶּה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, יֵּיתֵי וְלָא אַחְמִינֵיה וְכוּ'. כִּי אֵין צָרָה גְּדוֹלָה מֵהַצָּרוֹת שֶׁיֵּשׁ עַתָּה בְּדוֹרוֹתֵינוּ בַּעֲווֹנוֹתֵינוּ הָרַבִּים שֶׁהָאֱמֶת נֶעְלָם וְנִסְתָּר מְאֹד בַּעֲווֹנוֹתֵינוּ הָרַבִּים. וְכָל זֶה נִמְשָׁךְ רַק מִפְּגַם תַּאֲוַת נִאוּף שֶׁנִּתְפַּשֵּׁט עַכְשָׁו בָּעוֹלָם בְּיוֹתֵר. וַאֲפִלּוּ הָרוֹצִים לְהִתְנַהֵג בְּדֶרֶךְ הַחֲסִידִים אֵינָם נְקִיִּים מִתַּאֲוָה זֹאת, וּקְצָתָם הֵם בַּעֲלֵי עֲבֵרוֹת מַמָּשׁ, רַחֲמָנָא לִצְלָן, וְאֵינָם מִסְתַּכְּלִים עַל עַצְמָם לִפֹּל עַל פְּנֵיהֶם אַרְצָה וּלְהִשְׁתַּטֵּחַ לְפָנָיו יִתְבָּרַךְ וּלְבַקֵּשׁ מִלְּפָנָיו יִתְבָּרַךְ בְּכָל יוֹם וָיוֹם לְהִנָּצֵל מִמַּה שֶּׁצְּרִיכִין לְהִנָּצֵל כְּפִי מַה שֶּׁיּוֹדֵעַ כָּל אֶחָד וְאֶחָד אֶת נִגְעֵי לְבָבוֹ וּמַכְאוֹבָיו וְעוֹשִֹים מַעֲשֵֹי זִמְרִי וּמְבַקְּשִׁים שָֹכָר כְּפִינְחָס, שֶׁרוֹצִים לִהְיוֹת חֲסִידִים וְלַחֲקֹר חֲקִירוֹת בַּעֲבוֹדַת ה' יִתְבָּרַךְ וּלְהַרְהֵר וּלְדַבֵּר עַל צַדִּיקִים וּכְשֵׁרִים אֲמִתִּיִּים לוֹמַר זֶה נָאֶה וְזֶה אֵינוֹ נָאֶה. וְכָל זֶה נִמְשָׁךְ מֵחֲמַת רִחוּקָם מֵאֱמֶת וְהַכֹּל עַל יְדֵי פְּגַם הַבְּרִית שֶׁהוּא פְּגַם הַדַּעַת פְּגַם הָאֱמֶת. כִּי שְׁמִירַת הַבְּרִית נִקְרָא כֻּלּוֹ זֶרַע אֱמֶת, וּפְגַם הַבְּרִית נֶאֱמַר עָלָיו, "וְאַתֶּם יִלְדֵי פֶשַׁע זֶרַע שֶׁקֶר וְכוּ'". כִּי נִאוּף הוּא פְּגַם הָעֵינַיִם, כְּמוֹ שֶׁכָּתוּב, "וְלֹא תָתוּרוּ אַחֲרֵי לְבַבְכֶם וְאַחֲרֵי עֵינֵיכֶם אֲשֶׁר אַתֶּם זֹנִים אַחֲרֵיהֶם". כִּי הָעַיִן רוֹאָה וְהַלֵּב חוֹמֵד וְכוּ', וּכְמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּהַתּוֹרָה בִּקְרֹב עָלַי מְרֵעִים (בְּסִימָן לו), שֶׁעִקַּר הַנִּאוּף תָּלוּי בָּעֵינַיִם וְכוּ', עַיֵּן שָׁם. כִּי הָעֵינַיִם הֵם נִמְשָׁכִין מֵעֵינֵי הַשְׁגָּחָתוֹ יִתְבָּרַךְ שֶׁשָּׁם עִקַּר הַבְּחִירָה, כִּי עִקַּר הַבְּחִירָה שֶׁהוּא הַמְמֻצָּע בֵּין קֹדֶם הַבְּרִיאָה לְאַחַר הַבְּרִיאָה, כַּמְבֹאָר בְּהַתּוֹרָה אָמַר רַבִּי עֲקִיבָא הַנַּ"ל, הוּא הָעֵינַיִם, שֶׁהֵם עִקַּר סוֹד הַבְּחִירָה שֶׁיֵּשׁ כֹּחַ בְּיַד הָאָדָם לְהִסְתַּכֵּל בְּעֵינָיו לְכָאן אוֹ לְכָאן הֵן בְּעֵינָיו הַגַּשְׁמִיִּים הֵן בְּעֵינֵי שִֹכְלוֹ, כִּי עֵינַיִם עַל שֵׁם הַחָכְמָה נֶאֱמַר, כְּמוֹ שֶׁכָּתוּב, "וַתִּפָּקַחְנָה עֵינֵי שְׁנֵיהֶם וְכוּ'". וְעַל כֵּן הִזְהִיר שְׁלֹמֹה הַמֶּלֶךְ עָלָיו הַשָּׁלוֹם, "עֵינֶיךָ לְנֹכַח יַבִּיטוּ וְעַפְעַפֶּיךָ יַיְשִׁירוּ נֶגְדֶּךָ". כִּי עִקַּר הַחִבּוּר וְהַכְּלָלִיּוּת שֶׁבֵּין אַחְדוּתוֹ יִתְבָּרַךְ וּבֵין הַבְּרִיאָה הוּא עַל יְדֵי הַהַשְׁגָּחָה שֶׁהוּא בְּחִינַת עֵינַיִם כַּנַּ"ל וְשָׁם עִקַּר הַבְּחִירָה, כִּי הוּא בְּחִינַת הַמְמֻצָּע בֵּין הָאֶחָד וְהַבְּרִיאָה שֶׁשָּׁם הַבְּחִירָה כַּנַּ"ל. הַיְנוּ כִּי יֵשׁ כֹּחַ בָּאָדָם לִבְחֹר בַּטּוֹב לְהִסְתַּכֵּל בְּעֵינָיו לְמַעְלָה וְלֹא לְמַטָּה, בְּחִינַת 'וְהָיָה כַּאֲשֶׁר יָרִים מֹשֶׁה יָדוֹ וְגָבַר יִשְֹרָאֵל וְכוּ'', בִּזְמַן שֶׁיִּשְֹרָאֵל מִסְתַּכְּלִין כְּלַפֵּי מַעְלָה, מִתְגַּבְּרִין, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, דְּהַיְנוּ שֶׁיַּעֲצִים אֶת עֵינָיו וְלֹא יִסְתַּכֵּל עַל תַּאֲווֹת עוֹלָם הַזֶּה וַהֲבָלָיו, וְהָעִקָּר שֶׁלֹּא יַטֶּה עֵינָיו אַחַר תַּאֲוַת נִאוּף רַק יִסְתַּכֵּל בְּעֵינָיו לַה' יִתְבָּרַךְ תָּמִיד, כְּמוֹ שֶׁכָּתוּב, "עֵינַי תָּמִיד אֶל ה' כִּי הוּא יוֹצִיא מֵרֶשֶׁת רַגְלִי". וּכְמוֹ שֶׁכָּתוּב, "אֵלֶיךָ נָשָֹאתִי אֶת עֵינַי הַיֹּשְׁבִי בַשָּׁמַיִם". וּכְמוֹ שֶׁכָּתוּב, "הִנֵּה כְּעֵינֵי עֲבָדִים וְכוּ' כֵּן עֵינֵינוּ אֶל ה' אֱלֹקֵינוּ עַד שֶׁיְּחָנֵּנוּ". וּבְאִתְעָרוּתָא דִּלְתַתָּא אִתְעַר לְעֵלָּא כְּמוֹ שֶׁהָאָדָם מִסְתַּכֵּל בְּעֵינָיו תָּמִיד לַה' יִתְבָּרַךְ, כְּמוֹ כֵן ה' יִתְבָּרַךְ מַשְׁגִּיחַ בְּעֵינֵי הַשְׁגָּחָתוֹ יִתְבָּרַךְ עָלֵינוּ תָּמִיד וְעַל יְדֵי הַהַשְׁגָּחָה נִכְלָל אַחַר הַבְּרִיאָה בְּקֹדֶם הַבְּרִיאָה כַּנַּ"ל. וְכֵן לְהֵפֶךְ, חַס וְשָׁלוֹם, שֶׁכְּשֶׁהוּא מִסְתַּכֵּל בְּעֵינָיו לְמַטָּה בְּנִאוּף וְתַאֲווֹת, עַל יְדֵי זֶה מֵסִיר הַשְׁגָּחָתוֹ מֵעָלָיו וְעַל יְדֵי זֶה נוֹפֵל לִכְפִירוֹת וְטָעוּת שֶׁל הַטֶּבַע, וְעַל יְדֵי זֶה נִתְרַחֵק אַחַר הַבְּרִיאָה מֵאֶחָד וְכַנַּ"ל:
<h3>אות כט</h3>
נִמְצָא, שֶׁעִקַּר הַבְּחִירָה הוּא בָּעֵינַיִם, וּבָזֶה תָּבִין הֵיטֵב לְקַשֵּׁר הַמַּאֲמָר הַנַּ"ל סוֹפוֹ בְּרֹאשׁוֹ וְאֶמְצָעִיתוֹ שֶׁכֻּלּוֹ קָשׁוּר וּמְחֻבָּר יַחַד הֵיטֵב וְהָבֵן מְאֹד, כִּי מַה שֶּׁמְּבֹאָר שָׁם בְּסוֹפוֹ שֶׁעַל יְדֵי עֵינֵי הַהַשְׁגָּחָה, אַחַר הַבְּרִיאָה נִכְלָל בְּקֹדֶם הַבְּרִיאָה, אַךְ דֹּבֵר שְׁקָרִים לֹא יִכּוֹן נֶגֶד עֵינָי וּמֵסִיר הַהַשְׁגָּחָה וְכוּ', עַיֵּן שָׁם. זֶהוּ בְּעַצְמוֹ סוֹד הַבְּחִירָה שֶׁהוּא הַמְמֻצָּע בֵּין הָאֶחָד וְהַבְּרִיאָה, הַיְנוּ כִּי הָעֵינַיִם הֵם סוֹד הַמְמֻצָּע בְּחִינַת הַבְּחִירָה כְּשֶׁמַּטִּין אוֹתָם לְטוֹב נִכְלָל אַחַר הַבְּרִיאָה בְּאֶחָד עַל יָדָם וְכַנַּ"ל: וְעַל כֵּן כָּל הַתּוֹרָה כֻּלָּהּ כְּלוּלָה בָּעֵינַיִם וְכַנַּ"ל. וְזֶה שֶׁאִיתָא בְּכִתְבֵי הָאֲרִ"י זַ"ל שֶׁעִקַּר הַשְּׁבִירָה הָיָה בְּאוֹר הָעֵינַיִם, כִּי עִקַּר כֹּחַ הַבְּחִירָה הוּא עַל יְדֵי סוֹד הַשְּׁבִירָה כַּיָּדוּעַ, וְהַבְּחִירָה הוּא בָּעֵינַיִם כַּנַּ"ל:
<h3>אות ל</h3>
וְזֶה שֶׁבִּקֵּשׁ דָּוִד הַמֶּלֶךְ עָלָיו הַשָּׁלוֹם, "גַּל עֵינַי וְאַבִּיטָה נִפְלָאוֹת וְכוּ'". כִּי בֶּאֱמֶת סוֹד הַבְּחִירָה הוּא נִפְלְאוֹת תְּמִים דֵּעִים וְאִי אֶפְשָׁר לְהָבִין זֹאת בַּשֵּכֶל בְּשׁוּם אֹפֶן כִּי אִם בֶּאֱמוּנָה לְבַד, כִּי הוּא בְּחִינַת שְׁלֹשָׁה דְּבָרִים הַנַּ"ל שֶׁנִּתְקַשָּׁה בָּהֶם מֹשֶׁה שֶׁהֵם סוֹד כְּלָלִיּוּת הַבְּרִיאָה בְּאֶחָד עַל יְדֵי עֵינֵי הַהַשְׁגָּחָה שֶׁשָּׁם סוֹד הַבְּחִירָה כַּנַּ"ל. וְהַכֹּל תָּלוּי בָּעֵינַיִם בְּגַשְׁמִיּוּת שֶׁהֵם רְאִיַּת וְהִסְתַּכְּלוּת עֵינַיִם מַמָּשׁ, וּבְרוּחָנִיּוּת שֶׁהֵם עֵינֵי הַשֵּכֶל שֶׁצְּרִיכִין לְהַטּוֹת עֵינֵי שִֹכְלוֹ אֶל הָאֱמֶת וְהָאֱמוּנָה לְהַאֲמִין בְּהַשְׁגָּחָתוֹ יִתְבָּרַךְ שֶׁעַל יְדֵי זֶה נִכְלָל אַחַר הַבְּרִיאָה בְּאֶחָד כַּנַּ"ל. וְזֶה 'גַּל עֵינַי' דַּיְקָא 'וְאַבִּיטָה נִפְלָאוֹת וְכוּ'', שֶׁיִּזְכֶּה לְהָבִין נִפְלְאוֹת תְּמִים דֵּעִים הַנֶּעְלָמִים בְּאוֹר הָעֵינַיִם שֶׁשָּׁם סוֹד הַבְּחִירָה, שֶׁהוּא בְּחִינַת נִפְלָאוֹת כַּנַּ"ל:
<h3>אות לא</h3>
וְזֶה שֶׁנִּסְמַךְ מְכִירַת יוֹסֵף לְמַעֲשֵֹה עֵר וְאוֹנָן. כִּי עֵר וְאוֹנָן הִשְׁחִיתוּ זַרְעָם וּפָגְמוּ בַּבְּרִית וְעַל יְדֵי זֶה פָּגְמוּ בָּעֵינַיִם כַּנַּ"ל, כְּמוֹ שֶׁנֶּאֱמַר , "וַיְהִי עֵר בְּכוֹר יְהוּדָה רַע בְּעֵינֵי ה'". שֶׁזֶּהוּ מַמָּשׁ בְּחִינַת פְּגַם מְכִירַת יוֹסֵף כַּנַּ"ל. כִּי יוֹסֵף הוּא הַצַּדִּיק בְּחִינַת עֵינֵי הַהַשְׁגָּחָה שֶׁהֵם פָּגְמוּ בּוֹ, שֶׁפָּגְמוּ בְּעֵינֵי הַהַשְׁגָּחָה וְגָרְמוּ לְהַעֲלִים הַהַשְׁגָּחָה וּלְהַסְתִּירָהּ בְּתוֹךְ הָעַכּוּ"ם וְהַמִּצְרִים שֶׁהֵם בְּחִינַת הַסְתָּרַת הַהַשְׁגָּחָה שֶׁזֶּהוּ מְכִירַת וִירִידַת יוֹסֵף הַצַּדִּיק לְמִצְרַיִם וְכוּ' וְכַנַּ"ל. אַךְ בְּתֹקֶף כֹּחוֹ שֶׁל יוֹסֵף נִתְהַפֵּךְ הַדָּבָר מֵרַע לְטוֹב, כִּי שִׁבֵּר טֻמְאַת הַמִּצְרִים וְעָמַד בַּנִּסָּיוֹן בְּתַאֲוַת נִאוּף שֶׁהוּא עִקַּר הַנִּסָּיוֹן, עִקַּר תִּקּוּן הָעֵינַיִם, וְזָכָה לְהִקָּרֵא "בֵּן פֹּרָת עֲלֵי עָיִן", וְעַל יְדֵי זֶה חָזַר וְנִכְלַל הַבְּרִיאָה בְּאֶחָד בִּשְׁעַת יְצִיאַת מִצְרַיִם שֶׁהָיָה בִּזְכוּת וְכֹחוֹ שֶׁל יוֹסֵף כַּנַּ"ל:
<h3>אות לב</h3>
כִּי תִּקּוּן הַבְּרִית, דְּהַיְנוּ זִוּוּג דִּקְדֻשָּׁה הוּא בְּחִינַת יִחוּד שֶׁעַל יְדֵי זֶה נִכְלָלִין בְּאֶחָד שֶׁנִּכְלָל אַחַר הַבְּרִיאָה בְּאֶחָד, שֶׁהוּא בְּחִינַת יִחוּד קֻדְשָׁא בְּרִיךְ הוּא וּשְׁכִינְתֵּהּ שֶׁהֵם בְּחִינַת אִישׁ וְאִשָּׁה, כַּיָּדוּעַ שֶׁאִם זָכוּ שְׁכִינָה שְׁרוּיָה בֵּינֵיהֶם וְנִכְלָלִין בְּאֶחָד עַל יְדֵי זִוּוּגָם בִּקְדֻשָּׁה וְכַנַּ"ל בִּבְחִינַת וְהָיוּ לְבָשָֹר אֶחָד. וְעַל כֵּן עִקַּר זִוּוּג דִּקְדֻשָּׁה הוּא בְּשַׁבָּת שֶׁאָז נִכְלָל אַחַר הַבְּרִיאָה בְּאֶחָד, שֶׁזֶּהוּ רָזָא דְּשַׁבָּת וְכוּ', כְּמוֹ שֶׁכָּתוּב שָׁם: אִיהִי שַׁבָּת דְּאִתְאַחֲדַת בְּרָזָא דְּאֶחָד וְכוּ'. כִּי בְּשַׁבָּת עוֹלִין כָּל הָעוֹלָמוֹת לְשָׁרְשָׁן, הַיְנוּ כַּנַּ"ל כְּלָלִיּוּת הַבְּרִיאָה בְּאֶחָד. וְזֶהוּ בְּחִינַת נֵר שֶׁל שַׁבָּת שֶׁבִּתְחִלַּת כְּנִיסַת שַׁבָּת מַדְלִיקִין נֵרוֹת וְעַל יְדֵי זֶה מְקַבְּלִין שַׁבָּת. כִּי הַנֵּרוֹת הֵם בְּחִינַת אוֹר הַהַשְׁגָּחָה שֶׁמַּמְשִׁיכִין כַּנַּ"ל לְעִנְיַן נֵר חֲנֻכָּה. וְעַל יְדֵי אוֹר הַהַשְׁגָּחָה נִכְלָל אַחַר הַבְּרִיאָה בְּאֶחָד, שֶׁזֶּהוּ עִקַּר בְּחִינַת שַׁבָּת כַּנַּ"ל. וְזֶהוּ בְּחִינַת כּוֹס שֶׁל קִדּוּשׁ צָרִיךְ שֶׁיִּתֵּן בּוֹ עֵינָיו לְהַמְשִׁיךְ עֵינֵי הַהַשְׁגָּחָה לְתוֹךְ הַכּוֹס שֶׁל קִדּוּשׁ שֶׁהוּא בְּחִינַת מַלְכוּת, בְּחִינַת הַשְּׁכִינָה, בְּחִינַת כְּלָלִיּוּת הָעוֹלָמוֹת שֶׁמִּתְנַהֲגִים עַל יָדָהּ לְהַמְשִׁיךְ לְשָׁם עֵינֵי הַהַשְׁגָּחָה כְּדֵי לִכְלֹל הַכֹּל בְּאֶחָד עַל יְדֵי זֶה כַּנַּ"ל. וְעַל כֵּן עִקַּר הַזִּוּוּג דִּקְדֻשָּׁה בְּשַׁבָּת, כִּי אָז נִכְלָל אַחַר הַבְּרִיאָה בְּאֶחָד שֶׁהוּא בְּחִינַת יִחוּד וְזִוּוּג דִּקְדֻשָּׁה כַּנַּ"ל. כִּי שַׁבָּת הוּא בְּחִינַת אֱמֶת כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אֲפִלּוּ עַם הָאָרֶץ יָרֵא לְשַׁקֵּר בְּשַׁבָּת. וְעַל יְדֵי אֱמֶת נִמְשָׁךְ הַהַשְׁגָּחָה, שֶׁעַל יְדֵי זֶה נִכְלָל הַבְּרִיאָה בְּאֶחָד כַּנַּ"ל:
<h3>אות לג</h3>
אֲבָל הַפּוֹגֵם בַּבְּרִית, וּבִפְרָט חֵטְא עֵר וְאוֹנָן שֶׁהָיוּ מַשְׁחִיתִים זַרְעָם בָּזֶה פָּגְמוּ בָּעֵינַיִם, בָּעֵינַיִם דַּיְקָא, כִּי שִׁכְבַת זֶרַע הוּא מְאוֹר עֵינַיִם וְכֹחַ הַגּוּף, כְּמוֹ שֶׁמּוּבָא בַּשֻּׁלְחָן עָרוּךְ. וּמִי שֶׁמּוֹצִיא זֶרַע לְבַטָּלָה, חַס וְשָׁלוֹם, הוּא מַפְרִיד אוֹר הָעֵינַיִם מִן כְּלָלִיּוּת הַבְּרִיאָה, וְאַדְּרַבָּא, הַקְּלִפּוֹת וְהַסִּטְרָא אָחֳרָא מְקַבְּלִים הַטִּפּוֹת שֶׁהֵם אוֹר הָעֵינַיִם, שֶׁהֵם מַזִּיקֵי עָלְמָא וְהֵם מַזִּיקִים אֶת הָעוֹלָם, כִּי אֵלּוּ הַקְּלִפּוֹת בָּאִים אַחַר כָּךְ וּמַכְנִיסִים כְּפִירוֹת וּבִלְבּוּלִים וְעַקְמִימִיּוּת בַּלֵּב וְרוֹצִים לְהַסְתִּיר וּלְהַעְלִים וּלְהַרְחִיק הַהַשְׁגָּחָה מִן הָעוֹלָם כְּמוֹ שֶׁהוּא הִרְחִיק הַטִּפָּה מֵאִשָּׁה יִרְאַת ה', שֶׁהוּא בְּחִינַת הַרְחָקַת אוֹר הַהַשְׁגָּחָה מִכְּלָלִיּוּת הַבְּרִיאָה. וְעַל כֵּן נֶחֱשָׁב כְּאִלּוּ הֶחֱזִיר הָעוֹלָם לְתֹהוּ וָבֹהוּ וּכְאִלּוּ הֵבִיא מַבּוּל לָעוֹלָם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעַל כֵּן קָשֶׁה לוֹ מְאֹד לָשׁוּב לַה' יִתְבָּרַךְ, מֵחֲמַת שֶׁנִּתְרַחֵק מֵהָאֱמֶת מְאֹד, כִּי עַל עָווֹן זֶה נֶאֱמַר (יְשַׁעְיָה נז), "וְאַתֶּם יִלְדֵי פֶשַׁע זֶרַע שָׁקֶר הַנֵּחָמִים בָּאֵלִים וְכוּ'". וְעִקַּר תְּשׁוּבָתוֹ הוּא בַּמֶּה שֶׁקִּלְקֵל יְתַקֵּן. כִּי עִקַּר תְּשׁוּבָתוֹ הוּא הָאֱמֶת, שֶׁצָּרִיךְ לְהִשְׁתַּדֵּל לְקָרֵב עַצְמוֹ לְצַדִּיקֵי אֱמֶת כְּדֵי לְקַבֵּל מֵהֶם עֵצוֹת אֲמִתִּיּוֹת שֶׁהֵם בְּחִינַת זֶרַע אֱמֶת וְיַטֶּה דַּעְתּוֹ תָּמִיד לְהִסְתַּכֵּל רַק עַל הָאֱמֶת. וְעַל יְדֵי הָאֱמֶת יִזְכֶּה לֵידַע שֶׁגַּם שָׁם בְּעֹצֶם הַהַסְתָּרָה וְהַהַעְלָמָה וְהַהִתְרַחֲקוּת שֶׁהִרְחִיק הַשְׁגָּחָתוֹ יִתְבָּרַךְ מֵאִתּוֹ, גַּם שָׁם נִסְתְּרָה הַשְׁגָּחָתוֹ יִתְבָּרַךְ, כִּי הוּא יִתְבָּרַךְ מְחַיֶּה אֶת כֻּלָּם. רַק שֶׁהוּא אֵינוֹ זוֹכֶה לִרְאוֹת מִגֹּדֶל הַהַסְתָּרָה עַל יְדֵי עֲווֹנוֹתָיו. וְהַכְּלָל, שֶׁעִקָּר הוּא הָאֱמֶת, כִּי בְּוַדַּאי אִם יִסְתַּכֵּל עַל הָאֱמֶת לַאֲמִתּוֹ, בְּוַדַּאי יַחְתֹּר לַה' יִתְבָּרַךְ עַד שֶׁיָּשׁוּב בֶּאֱמֶת, כִּי אַף עַל פִּי כֵן מַה יִּהְיֶה בְּסוֹפוֹ, כִּי סוֹף כָּל סוֹף יִהְיֶה מֻכְרָח לְהִתְתַּקֵּן עַל יְדֵי עֳנָשִׁים קָשִׁים וּמָרִים אֲלָפִים שָׁנִים, רַחֲמָנָא לִצְלָן, הֲלֹא טוֹב לוֹ שֶׁיָּשׁוּב מִיָּד, כִּי בֶּאֱמֶת אֵין שׁוּם יֵאוּשׁ בָּעוֹלָם כְּלָל, כַּמְבֹאָר אֶצְלֵנוּ כַּמָּה פְּעָמִים. כִּי כָּל הַנְּפִילוֹת וְהַיֵּאוּשִׁים שֶׁל הָעוֹלָם הוּא רַק מֵחֲמַת הָרִחוּק מֵאֱמֶת שֶׁמַּטְעֶה אֶת עַצְמוֹ לוֹמַר שֶׁאֵינוֹ יָכוֹל עוֹד לָשׁוּב, כְּמוֹ שֶׁכָּתוּב, "לֹא יַאֲמִין שׁוּב מִנִּי חֹשֶׁךְ", שֶׁאֵינוֹ מַאֲמִין שֶׁאֶפְשָׁר לוֹ עֲדַיִן לָשׁוּב מִנִּי חֹשֶׁךְ וְכָל זֶה מֵחֲמַת הַשֶּׁקֶר, כִּי הוּא מְבַקֵּשׁ לְעַצְמוֹ עֲלִילָה לִפְטֹר עַצְמוֹ מֵעֲבוֹדַת ה' יִתְבָּרַךְ כְּמוֹ שֶׁפֵּרֵשׁ רַשִּׁ"י עַל פָּסוּק, "וַיְהִי הָעָם כְּמִתְאוֹנְנִים", מְבַקְּשִׁים עֲלִילָה אֵיךְ לִפְרֹשׁ מִן הַמָּקוֹם, כִּי כָּל אָדָם בְּטִבְעוֹ יֵשׁ לוֹ רַע הַמּוֹנְעוֹ מֵעֲבוֹדַת ה' יִתְבָּרַךְ וְצָרִיךְ לִסְבֹּל צַעַר וִיגִיעוֹת לְשַׁבֵּר זֶה הָרַע. וְעַל כֵּן הוּא מְבַקֵּשׁ בְּכָל פַּעַם לִפְרֹשׁ עַצְמוֹ מֵעֲבוֹדַת ה' יִתְבָּרַךְ מֵחֲמַת הָרַע שֶׁבְּטִבְעוֹ, אֲבָל אַף עַל פִּי כֵן אוֹי לוֹ מִיִּצְרוֹ אוֹי לוֹ מִיּוֹצְרוֹ, כִּי אֵימַת הַדִּין עָלָיו 'מַה יַּעֲשֶֹה לְיוֹם פְּקֻדָּה' וְכוּ'. וְעַל כֵּן אֵין לוֹ שׁוּם הִתְנַצְּלוּת לִפְרֹשׁ מֵה' יִתְבָּרַךְ רַק עַל יְדֵי שֶׁרוֹאֶה שֶׁמַּתְחִיל כַּמָּה פְּעָמִים לְהִתְקָרֵב לַה' יִתְבָּרַךְ וְאֵינוֹ יָכוֹל לַעֲמֹד בְּשׁוּם נִסָּיוֹן קַל אֲזַי מוֹצֵא לְעַצְמוֹ תֵּרוּץ לוֹמַר מָה אֶעֱשֶֹה, בֶּאֱמֶת הָיִיתִי רוֹצֶה לָשׁוּב לַה' יִתְבָּרַךְ, אֲבָל מָה אֶעֱשֶֹה כִּי יִצְרִי מִתְגַּבֵּר עָלַי בְּכָל פַּעַם וּמָה אוֹעִיל וּמָה אוֹחִיל עוֹד כִּי כְּבָר נִתְפַּסְתִּי בְּגָלוּת גָּדוֹל עַד שֶׁאִי אֶפְשָׁר לָשׁוּב עוֹד, חַס וְשָׁלוֹם:
אֲבָל בֶּאֱמֶת כָּל זֶה הוּא פִּתּוּי הַיֵּצֶר הָרָע וַהֲסָתַת הַבַּעַל דָּבָר מֵעֹצֶם הָרַע שֶׁבְּטִבְעוֹ שֶׁרוֹצֶה לִפְטֹר עַצְמוֹ וְלִפְרֹשׁ מֵה' יִתְבָּרַךְ עַל יְדֵי דְּחִיָּה וְטָעוּת זֶה. וּבֶאֱמֶת הוּא מַטְעֶה אֶת עַצְמוֹ, כִּי סוֹף כָּל סוֹף מַה יִּהְיֶה בְּסוֹפוֹ, כִּי ' אֵין חֹשֶׁךְ וְאֵין צַלְמָוֶת לְהִסָּתֵר שָׁם כָּל פֹּעֲלֵי אָוֶן'. וּבְוַדַּאי יִהְיֶה מֻכְרָח לִתֵּן דִּין וְחֶשְׁבּוֹן לִפְנֵי מֶלֶךְ מַלְכֵי הַמְלָכִים הַקָּדוֹשׁ בָּרוּךְ הוּא וְלֹא יְוַתְּרוּ לוֹ דָּבָר אֶחָד. וְאִם הָאָדָם רַק חָכָם מְעַט רָאוּי לוֹ לִבְלִי לְהַנִּיחַ לְהַטְעוֹת אֶת עַצְמוֹ, כִּי בֶּאֱמֶת אֵין שׁוּם יֵאוּשׁ בָּעוֹלָם כְּלָל וְאֵיךְ שֶׁהוּא צָרִיךְ לוֹ לַחְתֹּר וּלְחַפֵּשֹ וּלְבַקֵּשׁ הַצָּלָה וּמָנוֹס מֵעִמְקֵי הַשְּׁאוֹל תַּחְתִּיּוֹת וּמִתַּחְתָּיו וְאִם הוּא רוֹאֶה שֶׁאַף עַל פִּי שֶׁהוּא חוֹתֵר יָמִים וְשָׁנִים לַה' יִתְבָּרַךְ וַעֲדַיִן לֹא שָׁב מִטָּעוּתוֹ, אַף עַל פִּי כֵן יִהְיֶה עַקְשָׁן גָּדוֹל מְאֹד וְיִתְאַחֵז בַּעֲבוֹדָתוֹ יִתְבָּרַךְ בְּדֶרֶךְ עַקְשָׁנוּת, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה, שֶׁצְּרִיכִין לִהְיוֹת עַקְשָׁן גָּדוֹל בַּעֲבוֹדַת ה' יִתְבָּרַךְ וְיִתְלֶה עֵינָיו לַמָּרוֹם תָּמִיד שֶׁיִּזְכֶּה לָשׁוּב אֵלָיו יִתְבָּרַךְ אוֹ לְהִנָּצֵל מֵעַתָּה מִמַּה שֶּׁהוּא צָרִיךְ לְהִנָּצֵל כָּל אֶחָד לְפִי בְּחִינָתוֹ. וְרָאוּי לְהָאָדָם הַבַּר דַּעַת שֶׁיִּהְיֶה מְרֻצֶּה, שֶׁאֲפִלּוּ אִם לֹא יִפְעֹל בְּכָל עֲבוֹדָתוֹ וְטָרְחוֹ וִיגִיעוֹ, רַק שֶׁעַל יְדֵי זֶה יִנָּצֵל פַּעַם אַחַת מֵאֵיזֶה עֲבֵרָה גְּמוּרָה אוֹ הִרְהוּר אוֹ תַּאֲוָה כָּל יְמֵי חַיָּיו, דְּהַיְנוּ שֶׁעַל יְדֵי עֲבוֹדָתוֹ וּתְפִלָּתוֹ וְהִתְבּוֹדְדוּתוֹ וְכוּ' יִזְכֶּה שֶׁבְּסוֹף יָמָיו יִהְיֶה לוֹ נֶחְסַר וְנִפְחַת עֲבֵרָה אַחַת, הַיְנוּ שֶׁעַל יְדֵי עֲבוֹדָתוֹ זָכָה שֶׁעַכְשָׁו יֵשׁ לוֹ עֲבֵרָה אַחַת פְּחוּתָה מֵחֶשְׁבּוֹן עֲווֹנוֹתָיו מֵאֲשֶׁר הָיָה לוֹ אִם לֹא הָיָה חוֹתֵר וּמִתְפַּלֵּל לְהִנָּצֵל מֵהֶם גַּם זֶה הָיָה כְּדַאי לוֹ. כִּי סוֹף כָּל סוֹף לֹא נִשְׁאָר לָאָדָם מִכָּל עֲמָלוֹ וִיגִיעוֹ מַה שֶּׁעָמַל וְטָרַח בָּעוֹלָם הַזֶּה כִּי אִם מַה שֶּׁזָּכָה לִפְעָמִים לְהִנָּצֵל מֵרַע וַעֲבֵרוֹת וְלַחֲטֹף לִפְעָמִים אֵיזֶה מִצְווֹת. וְאִי אֶפְשָׁר לְהַאֲרִיךְ בְּעִנְיָן זֶה כִּי אֲלָפִים וְרִבְבוֹת יְרִיעוֹת לֹא יַסְפִּיקוּ לְבָאֵר עַד הֵיכָן הָאָדָם צָרִיךְ לְהִתְחַזֵּק תָּמִיד בְּהִשְׁתּוֹקְקוּת לַה' יִתְבָּרַךְ וְלֹא יַנִּיחַ אֶת הָרָצוֹן לְעוֹלָם, כִּי כָּל אֶחָד וְאֶחָד יֵשׁ לוֹ מְנִיעוֹת וּבִלְבּוּלִים אֲחֵרִים בְּכָל יוֹם וָיוֹם בְּלִי שִׁעוּר. וְהַכְּלָל, שֶׁעִקָּר הוּא הָאֱמֶת, כִּי אֱמֶת הוּא אֶחָד וּמִי שֶׁאֵינוֹ רוֹצֶה לְהַטְעוֹת אֶת עַצְמוֹ וּמִסְתַּכֵּל עַל הָאֱמֶת שֶׁלֹּא יְאַבֵּד עוֹלָמוֹ הַנִּצְחִי, בְּוַדַּאי יָשׁוּב אֶל ה' מִכָּל מָקוֹם שֶׁהוּא, כִּי אֱמֶת ה' לְעוֹלָם וְהָבֵן הֵיטֵב דְּבָרֵינוּ וְיֶעֶרְבוּ לְךָ לָעַד וּלְעוֹלְמֵי עוֹלָמִים:
<h3>אות לד</h3>
וְזֶהוּ וַיִּשְׁלַח אֶת הַיּוֹנָה לְעֵת עֶרֶב וְהִנֵּה עֲלֵה זַיִת טָרָף בְּפִיהָ וְאִיתָא , שֶׁזֶּהוּ בְּחִינַת חֲנֻכָּה שֶׁמַּדְלִיקִין נֵרוֹת שֶׁל שֶׁמֶן זַיִת. אָז 'וַיֵּדַע נֹחַ כִּי קַלּוּ הַמַּיִם' וְכוּ', כִּי נֵר חֲנֻכָּה, שֶׁהוּא בְּחִינַת אוֹר הַהַשְׁגָּחָה, בְּחִינַת אֱמֶת כַּנַּ"ל, הוּא הַתִּקּוּן עַל מֵי הַמַּבּוּל, שֶׁהוּא בְּחִינַת חֵטְא הַנַּ"ל, כִּי עִקַּר הַחֵטְא הוּא שֶׁמַּפְרִיד אוֹר הַהַשְׁגָּחָה עַל יְדֵי חֵטְא הַזֶּה שֶׁהוּא פְּגַם הָעֵינַיִם וְכוּ' כַּנַּ"ל, וְעַל כֵּן עַל יְדֵי נֵר חֲנֻכָּה בְּחִינַת הַמְשָׁכַת אוֹר הַהַשְׁגָּחָה גַּם לְמַטָּה מֵעֲשָֹרָה טְפָחִים לֵידַע שֶׁה' יִתְבָּרַךְ בְּכָל מָקוֹם וְכוּ' כַּנַּ"ל, עַל יְדֵי זֶה נִתְתַּקֵּן זֶה הַחֵטְא וְחוֹזֵר וְנִכְלָל אַחַר הַבְּרִיאָה בְּקֹדֶם הַבְּרִיאָה וְנִדְחִין מֵי הַמַּבּוּל וְחוֹזֵר וְנִתְקַיֵּם הָעוֹלָם בְּהַשְׁגָּחָתוֹ יִתְבָּרַךְ. וְזֶהוּ "וְהִנֵּה עֲלֵה זַיִת" - דָּא חֲנֻכָּה. אָז "וַיֵּדַע נֹחַ כִּי קַלּוּ הַמַּיִם וְכוּ'", כִּי נִתְתַּקֵּן חֵטְא הַנַּ"ל, שֶׁהוּא בְּחִינַת מֵי הַמַּבּוּל, עַל יְדֵי נֵר חֲנֻכָּה כַּנַּ"ל. וְזֶהוּ "וְהִנֵּה עֲלֵה זַיִת טָרָף בְּפִיהָ. וְדָרְשׁוּ רַבּוֹתֵינוּ זִכְרוֹנָם לִבְרָכָה, שֶׁבִּקְּשָׁה עַל פַּרְנָסָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, יִהְיוּ מְזוֹנוֹתַי מְרוֹרִין כַּזַּיִת וְכוּ', הַיְנוּ כַּנַּ"ל, כִּי עִקַּר הַפַּרְנָסָה נִמְשָׁךְ מִבְּחִינָה זוֹ, מִבְּחִינַת כְּלָלִיּוּת אַחַר הַבְּרִיאָה בְּאֶחָד עַל יְדֵי הַהַשְׁגָּחָה שֶׁהוּא בְּחִינַת עֲלֵה זַיִת, בְּחִינַת נֵר חֲנֻכָּה וְכַנַּ"ל:
<h3>אות לו</h3>
וְזֶהוּ בְּחִינַת נֵר חֲנֻכָּה מוֹסִיף וְהוֹלֵךְ, כִּי קֹדֶם הַבְּרִיאָה הָיָה הַכֹּל אֶחָד. וְאַחַר הַבְּרִיאָה הָיוּ שְׁנֵי דְּבָרִים הָאֶחָד וְהַבְּרִיאָה, שֶׁזֶּהוּ עִקַּר כֹּחַ הַבְּחִירָה שֶׁמִּשָּׁם אֲחִיזַת הַשֶּׁקֶר שֶׁאֲחִיזָתוֹ מֵרִחוּק מֵאֶחָד, מִבְּחִינַת רַבִּים, בְּחִינַת בִקְשׁוּ חִשְּׁבֹנוֹת רַבִּים וְכַנַּ"ל. וְעִקַּר עֲבוֹדָתֵנוּ לִכְלֹל אַחַר הַבְּרִיאָה בְּאֶחָד, הַיְנוּ לִכְלֹל בְּחִינַת הָרַבִּים בְּאֶחָד לֵידַע שֶׁגַּם בְּחִינַת הָרַבִּים נִמְשָׁכִין מֵהָאֶחָד שֶׁעַל יְדֵי זֶה נִתְבַּטֵּל הַשֶּׁקֶר וְכַנַּ"ל. וְזֶהוּ בְּחִינַת שְׁמוֹנַת יְמֵי חֲנֻכָּה, כִּי הַנֵּס הָיָה בַּשֶּׁמֶן שֶׁל כֹּהֵן גָּדוֹל שֶׁלֹּא הָיָה בּוֹ אֶלָּא לְהַדְלִיק יוֹם אֶחָד וְנַעֲשָֹה נֵס וְדָלַק שְׁמוֹנָה יָמִים. הַיְנוּ כִּי עִקַּר הִתְגַּלּוּת הַהַשְׁגָּחָה הוּא רַק בִּבְחִינַת אַחְדוּת, בְּחִינַת יוֹם אֶחָד, שֶׁהוּא מְרַמֵּז עַל עָלְמָא דְּאָתֵי שֶׁנִּקְרָא "יוֹם אֶחָד", כְּמוֹ שֶׁכָּתוּב (זְכַרְיָה יד), "וְהָיָה יוֹם אֶחָד הוּא יִוָּדַע לַה' לֹא יוֹם וְלֹא לָיְלָה וְכוּ'. כִּי אָז יֻכְלַל הַכֹּל בְּאֶחָד, כְּמוֹ שֶׁכָּתוּב, "בַּיּוֹם הַהוּא יִהְיֶה ה' אֶחָד וּשְׁמוֹ אֶחָד", שֶׁאָז יִהְיֶה כֻּלּוֹ אֶחָד כֻּלּוֹ טוֹב. וְנַעֲשָֹה נֵס וְדָלַק שְׁמוֹנָה יָמִים, כִּי זֶה עִקַּר בְּחִינַת הַנֵּס שֶׁהוּא הִתְגַּלּוּת הַהַשְׁגָּחָה, שֶׁהוּא שֶׁמְּגַלִּין שֶׁגַּם בָּעוֹלָם הַזֶּה, שֶׁהוּא בְּחִינַת רַבִּים, בְּחִינַת אַחַר הַבְּרִיאָה שֶׁנִּבְרָא בְּשִׁבְעַת יְמֵי בְּרֵאשִׁית גַּם שָׁם מְאִירָה הַשְׁגָּחָתוֹ יִתְבָּרַךְ וְעַל יְדֵי זֶה נִכְלָל אַחַר הַבְּרִיאָה בְּקֹדֶם הַבְּרִיאָה. וְזֶהוּ בְּחִינַת שְׁמוֹנַת יְמֵי חֲנֻכָּה שֶׁהַיּוֹם אֶחָד, בְּחִינַת עָלְמָא דְּאָתֵי, מֵאִיר בְּכָל שִׁבְעַת יְמֵי בְּרֵאשִׁית, שֶׁהֵם כְּלָלִיּוּת הַבְּרִיאָה, שֶׁעַל יְדֵי זֶה נִכְלָל אַחַר הַבְּרִיאָה בְּאֶחָד כַּנַּ"ל. וְכָל מַה שֶּׁבָּאִין יוֹתֵר בְּתוֹךְ בְּחִינַת רַבִּים שֶׁשָּׁם אֲחִיזַת הַשֶּׁקֶר בְּיוֹתֵר, שָׁם הַבְּחִירָה גְּדוֹלָה יוֹתֵר וְשָׁם צְרִיכִין לְהִתְגַּבֵּר יוֹתֵר לְשַׁבֵּר הַבְּחִירָה לְהַאֲמִין שֶׁגַּם שָׁם מְאִירָה הַשְׁגָּחָתוֹ יִתְבָּרַךְ וְאָז זוֹכֶה לְאוֹר גָּדוֹל בְּיוֹתֵר, כִּי עִקַּר הוּא הַבְּחִירָה וְכָל מַה שֶּׁהַבְּחִירָה וְהַנִּסָּיוֹן גָּדוֹל בְּיוֹתֵר זוֹכֶה אַחַר כָּךְ לְאוֹר גָּדוֹל וְנוֹסָף בְּיוֹתֵר: וְזֶהוּ בְּחִינַת נֵר חֲנֻכָּה מוֹסִיף וְהוֹלֵךְ בְּכָל יוֹם וָיוֹם, כִּי בְּכָל יוֹם שֶׁבָּא אַחַר כָּךְ הוּא בְּחִינַת רִבּוּי יוֹתֵר שֶׁשָּׁם אֲחִיזַת הַשֶּׁקֶר, וְאָנוּ מַמְשִׁיכִין אוֹר הַהַשְׁגָּחָה עַל יְדֵי נֵר חֲנֻכָּה עַד שֶׁיּוֹדְעִין שֶׁגַּם בְּחִינַת הָרַבִּים נִמְשָׁכִין מֵאִתּוֹ יִתְבָּרַךְ וְעַל כֵּן עַל יְדֵי זֶה נִתְוַסֵּף הָאוֹר בְּכָל יוֹם יוֹתֵר וְיוֹתֵר. כִּי כָּל מַה שֶּׁזּוֹכִין לְשַׁבֵּר הַבְּחִירָה וּלְהַמְשִׁיךְ הַהַשְׁגָּחָה לִבְחִינַת רַבִּים יוֹתֵר, הָאוֹר גָּדוֹל בְּיוֹתֵר שֶׁזֶּהוּ בְּחִינַת מַעֲלַת הַתְּשׁוּבָה, וְהִתְרַחֲקוּת תְּחִלַּת הִתְקָרְבוּת בְּחִינַת מֵרָחוֹק ה' נִרְאָה לִי, כִּי כָּל מַה שֶּׁבְּחִינַת הָרַבִּים בְּיוֹתֵר וְנִתְרַחֵק מֵאֶחָד בְּיוֹתֵר, שֶׁשָּׁם אֲחִיזַת הַשֶּׁקֶר בְּיוֹתֵר, כְּשֶׁזּוֹכִין לַעֲמֹד שָׁם בְּנִסָּיוֹן בְּגֹדֶל הַהִתְרַחֲקוּת. אָז זוֹכִין לְאוֹר גָּדוֹל בְּיוֹתֵר, כִּי לְפוּם צַעֲרָא אַגְרָא (כְּמוֹ שֶׁאָמְרוּ אָבוֹת פֶּרֶק ה'). וְעַל כֵּן בְּכָל יוֹם מִימֵי חֲנֻכָּה שֶׁנִּתְרַחֵק יוֹתֵר מִיּוֹם אֶחָד שֶׁהוּא בְּחִינַת רַבִּים, אָז מוֹסִיפִין נֵר בְּכָל יוֹם וָיוֹם, כִּי בְּכָל יוֹם וָיוֹם זוֹכִין שֶׁתָּאִיר אוֹר הַהַשְׁגָּחָה בְּיוֹתֵר עַל יְדֵי שֶׁמַּמְשִׁיכִין הָאוֹר לִבְחִינַת רַבִּים יוֹתֵר, כִּי זֶה הָעִקָּר שֶׁבְּחִינַת רַבִּים יִהְיֶה נִכְלָל בְּאֶחָד, שֶׁזֶּהוּ בְּחִינַת כְּלָלִיּוּת הַבְּרִיאָה בְּאֶחָד כַּנַּ"ל:
<h3>אות לז</h3>
וְזֶהוּ בְּחִינַת מַעֲלַת הַתְּפִלָּה בְּצִבּוּר וְכֵן בְּתוֹרָה וּמִצְווֹת תַּלְמוּד תּוֹרָה דְּרַבִּים עָדִיף וְאֵינוֹ דּוֹמֶה מֻעָטִין הָעוֹשִֹין אֶת הַמִּצְוָה לְרַבִּים וְכוּ'. כִּי כְּשֶׁיֵּשׁ רַבִּים שֶׁשָּׁם אֲחִיזַת הַשֶּׁקֶר כַּנַּ"ל, כְּשֶׁנִּכְלָלִין בְּאֶחָד עַל יְדֵי תְּפִלָּה וְתוֹרָה וּמִצְווֹת שֶׁעַל יָדָם נִכְלָלִין בְּאַחְדוּתוֹ יִתְבָּרַךְ, כָּל מַה שֶּׁיֵּשׁ רַבִּים בְּיוֹתֵר וְנִכְלָלִין בְּאֶחָד, הָאוֹר גָּדוֹל בְּיוֹתֵר וְנִכְלָל בְּיוֹתֵר אַחַר הַבְּרִיאָה בְּקֹדֶם הַבְּרִיאָה שֶׁיִּהְיֶה כֻּלּוֹ אֶחָד כֻּלּוֹ טוֹב, כְּמוֹ שֶׁיִּהְיֶה לֶעָתִיד כְּמוֹ, שֶׁכָּתוּב, "בַּיּוֹם הַהוּא יִהְיֶה ה' אֶחָד וּשְׁמוֹ אֶחָד". אָמֵן וְאָמֵן:
<h3>אות לח</h3>
וְזֶה בְּחִינַת הַהַלֵּל שֶׁאוֹמְרִים בַּחֲנֻכָּה, כִּי הַלֵּל אוֹמְרִים עַל הַנֵּס, כִּי בַּהַלֵּל מְפֹרָשׁ גֹּדֶל הַשְׁגָּחָתוֹ יִתְבָּרַךְ עַל הָעוֹלָם, כְּמוֹ שֶׁכָּתוּב (תְּהלִּים קיג), "מִי כַּה' אֱלֹקֵינוּ הַמַּגְבִּיהִי לָשָׁבֶת הַמַּשְׁפִּילִי לִרְאוֹת וְכוּ'". וּכְתִיב (שָׁם קטו), "וֵאלֹקֵינוּ בַשָּׁמָיִם כֹּל אֲשֶׁר חָפֵץ עָשָֹה". וְעַל כֵּן אוֹמְרִים אוֹתוֹ בַּחֲנֻכָּה, כִּי עִקַּר בְּחִינַת
נֵר חֲנֻכָּה הוּא בְּחִינַת הַמְשָׁכַת הַשְׁגָּחָתוֹ, שֶׁזֶּהוּ בְּחִינַת הַלֵּל כַּנַּ"ל:
<h3>אות לט</h3>
וְעַל כֵּן הָיָה הַנֵּס שֶׁל חֲנֻכָּה בַּכֹּהֲנִים, כִּי כֹּהֵן אִישׁ חֶסֶד, וְחֶסֶד הוּא נִמְשָׁךְ מִבְּחִינַת קֹדֶם הַבְּרִיאָה שֶׁהוּא בְּחִינַת כֻּלּוֹ אֶחָד כֻּלּוֹ טוֹב, שֶׁהוּא בְּחִינַת חֶסֶד, בְּחִינַת יָמִין. אֲבָל אַחַר הַבְּרִיאָה הוּא בְּחִינַת שְֹמֹאל, בְּחִינַת דִּין, בְּחִינַת לֵוִי. וְעַל כֵּן הָעֲבוֹדָה בְּבֵית הַמִּקְדָּשׁ הָעִקָּר הָיָה עַל יְדֵי הַכֹּהֲנִים, וְהַלְוִיִּים הָיוּ מְסַיְּעִים לָהֶם בְּשִׁיר וְכַיּוֹצֵא. כִּי הַכֹּהֵן הוּא בִּבְחִינַת קֹדֶם הַבְּרִיאָה שֶׁיֵּשׁ לוֹ כֹּחַ לְהָרִים הַבְּרִיאָה לְשָׁרְשָׁהּ, לְכָלְלָהּ בְּאֶחָד, וְעַל כֵּן הָיוּ הַלְוִיִּים מְסַיְּעִים לַכֹּהֲנִים בְּדוּכָנָם וְכוּ' בִּשְׁעַת עֲבוֹדָה כְּדֵי שֶׁיִּכְלֹל הַלֵּוִי שֶׁהוּא בְּחִינַת שְֹמֹאל, בְּחִינַת אַחַר הַבְּרִיאָה, בְּכֹהֵן אִישׁ הַחֶסֶד, שֶׁהוּא בִּבְחִינַת קֹדֶם הַבְּרִיאָה שֶׁעַל יָדוֹ נִכְלָל הַכֹּל בְּאֶחָד כַּנַּ"ל:
<h3>אות מ</h3>
וְעַל כֵּן נוֹתְנִין תְּרוּמָה לַכֹּהֵן, כִּי עַל יְדֵי תְּרוּמָה מְרִימִין הַתְּבוּאָה וְכוֹלְלִין אוֹתָהּ בְּאֶחָד וְכַנַּ"ל שֶׁבִּשְׁבִיל זֶה לָמְדוּ דִּין שְׁלִיחוּת מִתְּרוּמָה וְכוּ' כַּנַּ"ל. וְעַל כֵּן הַתְּרוּמָה לַכֹּהֵן אִישׁ הַחֶסֶד, כִּי הוּא בִּבְחִינַת קֹדֶם הַבְּרִיאָה וְכוֹלֵל הַכֹּל בְּאֶחָד כַּנַּ"ל וְעַל כֵּן הָיָה הַנֵּס שֶׁל חֲנֻכָּה בַּכֹּהֲנִים כַּנַּ"ל:
<h2>שלוחין ד:</h2>
<h3>אות מ</h3>
בְּכָל דָּבָר שְׁלוּחוֹ שֶׁל אָדָם כְּמוֹתוֹ, חוּץ מִלִּדְבַר עֲבֵרָה:
<h3>אות א</h3>
עַל פִּי הַתּוֹרָה תִּקְעוּ מֶמְשָׁלָה בְּלִקּוּטֵי תִּנְיָנָא סִימָן א', עַיֵּן שָׁם כָּל הַתּוֹרָה הֵיטֵב.: וְזֶה הַכְּלָל, כִּי אִישׁ הַיִּשְֹרְאֵלִי נִבְרָא שֶׁיִּהְיֶה לוֹ מֶמְשָׁלָה עַל הַמַּלְאָכִים וְזֶה הַתַּכְלִית וְהַסּוֹף שֶׁל יִשְֹרָאֵל וְכוּ', אַךְ צָרִיךְ לִרְאוֹת שֶׁתִּתְקַיֵּם מֶמְשַׁלְתּוֹ וְכוּ' וְזֶה עַל יְדֵי כָּל הַבְּחִינוֹת הַמְבֹאָרִים שָׁם, דְּהַיְנוּ שֶׁמַּמְשִׁיךְ הַדַּעַת בְּשָׁלֹשׁ רְגָלִים וְכוּ' שֶׁעַל יְדֵי זֶה זוֹכֶה לִתְפִלָּה וְכוּ' וְעַל יְדֵי זֶה זוֹכֶה לֶאֱחֹז בְּכִסֵּא הַכָּבוֹד וְכוּ' וְאָז תִּתְקַיֵּם מֶמְשַׁלְתּוֹ עַל הַמַּלְאָכִים וְאֵין יְכוֹלִים לְהַפִּילוֹ וְאָז יָכוֹל לַעֲשֹוֹת רֹאשׁ הַשָּׁנָה, כִּי כְּשֶׁאוֹחֵז בְּכִסֵּא הַכָּבוֹד הוּא בִּבְחִינַת מְקוֹמוֹ שֶׁל עוֹלָם וְכוּ', עַיֵּן שָׁם כָּל זֶה הֵיטֵב:
<h3>אות ב</h3>
וְזֶה עִנְיַן הַשְּׁלִיחוּת נִמְשָׁךְ מִבְּחִינָה זֹאת, מֵחֲמַת שֶׁהָאָדָם בְּשָׁרְשׁוֹ יֵשׁ לוֹ מֶמְשָׁלָה עַל הַמַּלְאָכִים, כִּי בִּשְׁבִיל זֶה נִבְרָא וְזֶה תַּכְלִיתוֹ וְסוֹפוֹ וּמַלְאָכִים הֵם בְּחִינַת שְׁלוּחִים, כִּי מַלְאָךְ פֵּרוּשׁוֹ שָׁלִיחַ. וּמֵחֲמַת שֶׁהָאָדָם נִבְרָא שֶׁיִּהְיֶה לוֹ מֶמְשָׁלָה עֲלֵיהֶם, דְּהַיְנוּ שֶׁיְּקַיֵּם אֶת הַתּוֹרָה וְאָז יִהְיֶה לוֹ מֶמְשָׁלָה זֹאת לִגְמֹר חֶפְצוֹ עַל יְדֵי שָׁלִיחַ, כִּי שָׁלִיחַ בִּבְחִינַת מַלְאָךְ כַּנַּ"ל שֶׁהָאָדָם יֵשׁ לוֹ מֶמְשָׁלָה עָלָיו כַּנַּ"ל. וְעַל כֵּן שְׁלוּחוֹ שֶׁל אָדָם כְּמוֹתוֹ, כִּי עִקַּר קִיּוּם מֶמְשַׁלְתּוֹ עַל הַמַּלְאָכִים, שֶׁהֵם בְּחִינַת שְׁלוּחִים, הוּא כְּשֶׁזּוֹכֶה לֶאֱחֹז בְּכִסֵּא הַכָּבוֹד, שֶׁאָז הוּא בִּבְחִינַת מְקוֹמוֹ שֶׁל עוֹלָם כַּנַּ"ל. וּמֵחֲמַת שֶׁשֹּׁרֶשׁ נִשְׁמַת יִשְֹרָאֵל הוּא מִשָּׁם מִבְּחִינַת כִּסֵּא הַכָּבוֹד, כִּי כָּל הַנְּשָׁמוֹת חֲצוּבוֹת מִתַּחַת כִּסֵּא הַכָּבוֹד שֶׁהוּא בְּחִינַת מְקוֹמוֹ שֶׁל עוֹלָם כַּנַּ"ל, עַל כֵּן אַמְרִינָן שְׁלוּחוֹ שֶׁל אָדָם כְּמוֹתוֹ, כִּי בִּבְחִינַת מְקוֹמוֹ שֶׁל עוֹלָם הַכֹּל אֶחָד, כִּי עִקַּר שֵׁם שְׁלִיחוּת הוּא רַק בִּבְחִינַת מָקוֹם שֶׁשָּׁם שַׁיָּךְ שְׁלִיחוּת שֶׁיּוֹשֵׁב בִּמְקוֹמוֹ וְשׁוֹלֵחַ הַשָּׁלִיחַ לְמָקוֹם אַחֵר. וְשָׁם יֵשׁ אֵיזֶה שִׁנּוּי וְהַרְחָקָה בֵּין הַמְשַׁלֵּחַ לְהַשָּׁלִיחַ, אֲבָל אִישׁ הַיִּשְֹרְאֵלִי בְּשָׁרְשׁוֹ נִכְלָל בִּבְחִינַת לְמַעְלָה מֵהַמָּקוֹם כַּנַּ"ל, בְּחִינַת מְקוֹמוֹ שֶׁל עוֹלָם וְאֵין הָעוֹלָם מְקוֹמוֹ. וּבְכָל מָקוֹם שֶׁהַשָּׁלִיחַ נִשְׁלָח לְשָׁם הוּא שָׁם גַּם כֵּן, כִּי כָּל הַמְקוֹמוֹת שֶׁבָּעוֹלָם כְּלוּלִין בּוֹ, כִּי הוּא בִּבְחִינַת מְקוֹמוֹ שֶׁל עוֹלָם וּכְמוֹ שֶׁמָּצִינוּ בַּה' יִתְבָּרַךְ, שֶׁהוּא מְקוֹמוֹ שֶׁל עוֹלָם, שֶׁאָמַר לְאִיּוֹב (אִיּוֹב לח), "הַתְשַׁלַּח בְּרָקִים וְיֵלֵכוּ וְיֹאמְרוּ לְךָ הִנֵּנוּ". וּפֵרֵשׁ רַשִּׁ"י, שֶׁאֵינָם צְרִיכִים לַחֲזֹר אֵלָיו לְהָשִׁיב לוֹ תְּשׁוּבָה, רַק מִמְּקוֹמָם שֶׁנִּשְׁתַּלְּחִים לְשָׁם הֵם אוֹמְרִים הִנֵּנוּ, כִּי הוּא יִתְבָּרַךְ בְּכָל מָקוֹם, כִּי הוּא מְקוֹמוֹ שֶׁל עוֹלָם וּבְכָל מְקוֹמוֹת מֶמְשַׁלְתּוֹ, כִּי כָּל הַמְקוֹמוֹת כְּלוּלִין בּוֹ, כִּי הוּא מְקוֹמוֹ שֶׁל עוֹלָם וְאֵין הָעוֹלָם מְקוֹמוֹ. וְעַל כֵּן מֵחֲמַת שֶׁהָאָדָם בְּשָׁרְשׁוֹ הוּא בִּבְחִינָה זֹאת, בִּבְחִינַת מְקוֹמוֹ שֶׁל עוֹלָם, עַל כֵּן בְּכָל מָקוֹם שֶׁהַשָּׁלִיחַ נִשְׁתַּלֵּחַ לְשָׁם, הוּא שָׁם גַּם כֵּן וְעַל כֵּן אַמְרִינָן בְּכָל הַתּוֹרָה שְׁלוּחוֹ כְּמוֹתוֹ, כִּי מַה שֶּׁהַשָּׁלִיחַ עוֹשֶֹה, נֶחֱשָׁב כְּאִלּוּ הוּא בְּעַצְמוֹ עוֹשֶֹה, כִּי בְּכָל מָקוֹם שֶׁהַשָּׁלִיחַ נִשְׁתַּלֵּחַ לְשָׁם הוּא גַּם כֵּן שָׁם, כִּי שֹׁרֶשׁ נִשְׁמָתוֹ הוּא בִּבְחִינַת מְקוֹמוֹ שֶׁל עוֹלָם וְכָל מְקוֹמוֹת הָעוֹלָם כְּלוּלִין בּוֹ וּבְכָל מָקוֹם שֶׁהַשָּׁלִיחַ נִשְׁתַּלֵּחַ שָׁם, הוּא גַּם כֵּן שָׁם וְעַל כֵּן שְׁלוּחוֹ כְּמוֹתוֹ וְכַנַּ"ל:
<h3>אות ג</h3>
וְעַל כֵּן אֵין שָׁלִיחַ לִדְבַר עֲבֵרָה, כִּי עַל יְדֵי עֲבֵרָה, חַס וְשָׁלוֹם, הוּא מִתְרַחֵק מִבְּחִינַת מְקוֹמוֹ שֶׁל עוֹלָם, מִבְּחִינַת כִּסֵּא הַכָּבוֹד, כִּי הָאָדָם מִצַּד שֹׁרֶשׁ נִשְׁמָתוֹ הוּא בִּבְחִינַת מְקוֹמוֹ שֶׁל עוֹלָם, בְּחִינַת כִּסֵּא הַכָּבוֹד שֶׁמִּשָּׁם חֲצוּבָה נִשְׁמָתוֹ כַּנַּ"ל. אֲבָל שָׁם בְּשָׁרְשׁוֹ אֵין שַׁיָּךְ מִצְוָה וַעֲבֵרָה, כִּי עִקַּר הַבְּחִירָה בְּזֶה הָעוֹלָם דַּיְקָא וְעַל כֵּן נִשְׁתַּלַּח הָאָדָם לָזֶה הָעוֹלָם שֶׁהוּא בִּבְחִינַת זְמַן וּמָקוֹם כְּדֵי שֶׁיִּהְיֶה לוֹ בְּחִירָה. וְזֶה בְּחִינַת כְּלַל כָּל הַתּוֹרָה וְהַמִּצְווֹת, כִּי עַל יְדֵי כָּל מִצְוָה וּמִצְוָה הוּא מְחַבֵּר וּמְקַשֵּׁר וּמַעֲלֶה בְּחִינַת הַמָּקוֹם לְמַעְלָה מֵהַמָּקוֹם, לִבְחִינַת מְקוֹמוֹ שֶׁל עוֹלָם שֶׁשָּׁם שֹׁרֶשׁ נִשְׁמָתוֹ. וּלְהֵפֶךְ עַל יְדֵי כָּל עֲבֵרָה, חַס וְשָׁלוֹם הוּא נִפְסָק וְנִתְרַחֵק, חַס וְשָׁלוֹם, מִבְּחִינַת מְקוֹמוֹ שֶׁל עוֹלָם וְנוֹפֵל תַּחַת הַמָּקוֹם הַגַּשְׁמִי, חַס וְשָׁלוֹם, עַד אֲשֶׁר יָשׁוּב בִּתְשׁוּבָה וְאָז יַחֲזֹר וְיַעֲלֶה וְיֻכְלַל בִּבְחִינַת כִּסֵּא הַכָּבוֹד, בְּחִינַת מְקוֹמוֹ שֶׁל עוֹלָם, בִּבְחִינַת גְּדוֹלָה תְּשׁוּבָה שֶׁמַּגַּעַת עַד כִּסֵּא הַכָּבוֹד. וְעַל כֵּן בְּוַדַּאי אֵין שָׁלִיחַ לִדְבַר עֲבֵרָה, כִּי מֵאַחַר שֶׁעַל יְדֵי עֲבֵרָה נִתְרַחֵק, חַס וְשָׁלוֹם, מִבְּחִינַת מְקוֹמוֹ שֶׁל עוֹלָם כַּנַּ"ל, עַל כֵּן בְּוַדַּאי אֵין בּוֹ דִּין שְׁלִיחוּת לוֹמַר שְׁלוּחוֹ שֶׁל אָדָם כְּמוֹתוֹ, שֶׁזֶּה נִמְשָׁךְ מֵחֲמַת שֶׁהָאָדָם בְּשָׁרְשׁוֹ בִּבְחִינַת מְקוֹמוֹ שֶׁל עוֹלָם וְכוּ' וְכַנַּ"ל. אֲבָל לִדְבַר עֲבֵרָה, חַס וְשָׁלוֹם, שֶׁעַל יְדֵי זֶה נִתְרַחֵק מִבְּחִינַת מְקוֹמוֹ שֶׁל עוֹלָם, עַל כֵּן בְּוַדַּאי אֵין בּוֹ דִּין שְׁלִיחוּת וְכַנַּ"ל:
<h3>אות ד</h3>
וְעַל כֵּן אֵין שְׁלִיחוּת לְעַכּוּ"ם, כִּי הָעַכּוּ"ם בְּוַדַּאי אֵין בּוֹ כֹּחַ לְהַגְבִּיהַּ בְּחִינַת הַמָּקוֹם לִבְחִינַת לְמַעְלָה מֵהַמָּקוֹם, לִבְחִינַת מְקוֹמוֹ שֶׁל עוֹלָם, שֶׁזֶּהוּ עִקַּר עֲבוֹדַת אִישׁ הַיִּשְֹרְאֵלִי בְּזֶה הָעוֹלָם. אֲבָל הָעַכּוּ"ם אֵין לוֹ כֹּחַ לָזֶה, עַל כֵּן אֵין בּוֹ דִּין שְׁלִיחוּת. וְכֵן אֵין שְׁלִיחוּת לְקָטָן, כִּי קָטָן אֵין בּוֹ דַּעַת וְאִי אֶפְשָׁר לְהִכָּלֵל וּלְהִתְאַחֵז בִּבְחִינַת כִּסֵּא הַכָּבוֹד, שֶׁהוּא בְּחִינַת מְקוֹמוֹ שֶׁל עוֹלָם כִּי אִם עַל יְדֵי שְׁלֵמוּת הַדַּעַת, כְּמוֹ שֶׁכָּתוּב שָׁם בְּהַתּוֹרָה הַנַּ"ל שֶׁעַל יְדֵי הַדַּעַת שֶׁמַּמְשִׁיכִין בְּשָׁלֹשׁ רְגָלִים, עַל יְדֵי זֶה זוֹכִין לְכָל הַבְּחִינוֹת הַמְבֹאָרִים שָׁם עַד שֶׁזּוֹכִין לִשְׁלֵמוּת הַתְּפִלָּה, שֶׁעַל יְדֵי זֶה יְכוֹלִין לְהִתְאַחֵז בְּשָׁרְשֵׁי הַנְּשָׁמוֹת שֶׁהֵם בְּחִינַת כִּסֵּא הַכָּבוֹד, בְּחִינַת מְקוֹמוֹ שֶׁל עוֹלָם, כַּמְבֹאָר שָׁם, עַיֵּן שָׁם. וְעַל כֵּן הַקָּטָן שֶׁאֵין בּוֹ הַדַּעַת בִּשְׁלֵמוּת, עַל כֵּן אֵין כֹּחַ לְהַעֲלוֹת וּלְהַגְבִּיהַּ עַל יָדוֹ הַמָּקוֹם לִבְחִינַת לְמַעְלָה מֵהַמָּקוֹם בְּחִינַת מְקוֹמוֹ שֶׁל עוֹלָם, עַל כֵּן אֵין בּוֹ דִּין שְׁלִיחוּת. כִּי עִקַּר דִּין שְׁלִיחוּת מַה שֶּׁאַמְרִינָן בְּכָל הַתּוֹרָה כֻּלָּהּ שְׁלוּחוֹ שֶׁל אָדָם כְּמוֹתוֹ הוּא רַק מַה שֶּׁהָאָדָם בְּזֶה הָעוֹלָם עַל יְדֵי כָּל עֲבוֹדָתוֹ הוּא מַעֲלֶה וּמַגְבִּיהַּ הַמָּקוֹם לִבְחִינַת לְמַעְלָה מֵהַמָּקוֹם, כִּי זֶה כָּל עֲבוֹדַת הָאָדָם בְּזֶה הָעוֹלָם כְּדֵי שֶׁיַּגְבִּיהַּ וְיַעֲלֶה הַכֹּל לְשָׁרְשׁוֹ הָעֶלְיוֹן, שֶׁהוּא בְּחִינַת לְמַעְלָה מֵהַמָּקוֹם. וְזֶה אֵין זוֹכִין כִּי אִם עַל יְדֵי קִיּוּם תּוֹרָה וּמִצְווֹת. וְכֵן אֲפִלּוּ עַל יְדֵי עֲבוֹדוֹת חִיצוֹנִיּוֹת אִם עוֹשִֹין אוֹתָם עַל פִּי הַתּוֹרָה, כְּגוֹן אֲכִילָה וּשְׁתִיָּה וּמַשָּא וּמַתָּן שֶׁבְּכֻלָּם יֵשׁ תּוֹרָה, כִּי בְּכָל דָּבָר יֵשׁ כַּמָּה וְכַמָּה מִצְווֹת וְדִינֵי הַתּוֹרָה וּכְשֶׁעוֹשִֹין אוֹתָם עַל פִּי הַתּוֹרָה מַגְבִּיהַּ עַל יָדָם גַּם כֵּן הַדָּבָר לְשָׁרְשׁוֹ לִבְחִינַת לְמַעְלָה מֵהַמָּקוֹם וּמֵחֲמַת זֶה אַמְרִינָן שְׁלוּחוֹ כְּמוֹתוֹ, כִּי שָׁם בִּבְחִינַת
לְמַעְלָה מֵהַמָּקוֹם הַשָּׁלִיחַ וְהַמְשַׁלֵּחַ אֶחָד וְכוּ' וְכַנַּ"ל. אֲבָל כְּשֶׁאֵין יְכוֹלִין לְהַגְבִּיהַּ הַמָּקוֹם לִבְחִינַת לְמַעְלָה מֵהַמָּקוֹם, לִבְחִינַת מְקוֹמוֹ שֶׁל עוֹלָם, כְּגוֹן לִדְבַר עֲבֵרָה, חַס וְשָׁלוֹם, אוֹ כְּשֶׁהַשָּׁלִיחַ קָטָן אוֹ עַכּוּ"ם, אֲזַי נִתְבַּטֵּל דִּין שְׁלִיחוּת וְכַנַּ"ל כִּי בִּבְחִינַת מָקוֹם, הַשָּׁלִיחַ רָחוֹק הַרְבֵּה מֵהַמְשַׁלֵּחַ, כִּי רַב הַמָּקוֹם. וְעִקַּר דִּין שְׁלִיחוּת בְּיִשְֹרָאֵל הוּא מֵחֲמַת שֶׁיִּשְֹרָאֵל עַל יְדֵי כָּל הָעֲבוֹדוֹת שֶׁעוֹשִֹין עַל פִּי הַתּוֹרָה הֵם מַעֲלִין הַמָּקוֹם לִבְחִינַת מְקוֹמוֹ שֶׁל עוֹלָם שֶׁשָּׁם כְּלוּלִים כָּל הַמְקוֹמוֹת שֶׁבָּעוֹלָם וְכֻלָּם נִכְלָלִים שָׁם בְּאַחְדוּת פָּשׁוּט, עַל כֵּן בְּכָל הַתּוֹרָה שְׁלוּחוֹ כְּמוֹתוֹ, כִּי בְּמָקוֹם שֶׁהַשָּׁלִיחַ נִשְׁתַּלֵּחַ לְשָׁם, הוּא שָׁם גַּם כֵּן, שֶׁזֶּהוּ בְּחִינַת הַתְשַׁלַּח בְּרָקִים וְיֵלֵכוּ וְיֹאמְרוּ לְךָ הִנֵּנוּ וְכַנַּ"ל:
<h3>אות ה</h3>
כִּי כְּלַל עֲבוֹדַת הָאָדָם בְּזֶה הָעוֹלָם הוּא בְּחִינַת שְׁלִיחוּת, כִּי הָאָדָם נִשְׁתַּלַּח מִלְּמַעְלָה מִמָּקוֹר שֶׁנֶּחְצְבָה נִשְׁמָתוֹ מִשָּׁם מִבְּחִינַת כִּסֵּא הַכָּבוֹד שֶׁהוּא לְמַעְלָה מֵהַמָּקוֹם, וְיָרַד לָזֶה הָעוֹלָם שֶׁהוּא בְּמָקוֹם וּבִזְמַן וְנִתְלַבֵּשׁ בָּזֶה הַגּוּף שֶׁלּוֹ. וְכָל עֲבוֹדָתוֹ בְּתוֹרָה וּמַעֲשִֹים טוֹבִים הוּא שֶׁיִּזְכֶּה לָשׁוּב לַמָּקוֹר שֶׁנֶּחְצְבָה נַפְשׁוֹ וְרוּחוֹ וְנִשְׁמָתוֹ מִשָּׁם, שֶׁהוּא שֶׁיַּחֲזֹר וְיַעֲלֶה מֵהַמָּקוֹם לְמַעְלָה מֵהַמָּקוֹם, שֶׁשָּׁם שֹׁרֶשׁ נִשְׁמָתוֹ בְּכִסֵּא הַכָּבוֹד כַּנַּ"ל. וְעַל כֵּן נִקְרָא כָּל הָעֲבוֹדָה בְּשֵׁם שְׁלִיחוּת, כְּמוֹ שֶׁכָּתוּב, "מָה אָשִׁיב שֹׁלְחִי דָּבָר". כִּי עִקַּר שֵׁם שְׁלִיחוּת הוּא כְּשֶׁשּׁוֹלְחִין לְמֶרְחַקִּים, שֶׁזֶּה בְּחִינַת עִנְיַן הָאָדָם שֶׁנִּשְׁלָח מִלְּמַעְלָה מֵהַמָּקוֹם, לִבְחִינַת מָקוֹם הַגַּשְׁמִי וְעַל כֵּן זוֹכֶה שֶׁיִּהְיֶה לוֹ מֶמְשָׁלָה עַל הַמַּלְאָכִים, שֶׁהֵם שְׁלוּחִים, כְּמוֹ שֶׁאִיתָא בַּתִּקּוּנִים תִּקּוּן נ"ה בְּסוֹפוֹ, וּבְגִין דָּא שְׁלִיחָא לְעֵלָּא מט"ט וְכַמָּה מֶמַנָן דִּתְּחוֹת יָדֵהּ דְּאִנּוּן שְׁלִיחָן דִּשְׁכִינְתָּא וְכוּ'. וּבְתִקּוּן נ"ז, וְהָכִי כָּל שְׁמָהָן כְּפוּם שְׁלִיחוּתֵהּ וְהָכִי כָּל מַלְאָךְ אִישְׁתַּנֵי שְׁמֵהּ כְּפוּם שְׁלִיחוּתֵהּ וְכוּ' וּלְכָל שְׁלִיחוּתָא וּשְׁלִיחוּתָא דִּילְהוֹן אִית רִגְעָא וּשְׁעָתָא יְדִיעָא וְכוּ'. כִּי בֶּאֱמֶת ה' יִתְבָּרַךְ מַנְהִיג עוֹלָמוֹ בְּעַצְמוֹ בְּהַשְׁגָּחָתוֹ הַפְּרָטִית בְּכָל עֵת, וַאֲפִלּוּ כְּשֶׁשּׁוֹלֵחַ אֵיזֶה מַלְאָךְ לַעֲשֹוֹת אֵיזֶה דָּבָר, בְּכָל מָקוֹם שֶׁהַמַּלְאָךְ הוֹלֵךְ לְשָׁם ה' יִתְבָּרַךְ בְּעַצְמוֹ גַּם כֵּן שָׁם, וְהָיָה יָכוֹל לַעֲשֹוֹת הַדָּבָר בְּעַצְמוֹ כְּמוֹ שֶׁהוּא לְבַדּוֹ בָּרָא אֶת כָּל הָעוֹלָם בְּעַצְמוֹ בְּלֹא סִיּוּעַ הַמַּלְאָכִים כְּלָל, כְּמוֹ שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה עַל פָּסוּק "נוֹטֶה שָׁמַיִם לְבַדִּי רוֹקַע הָאָרֶץ מִי אִתִּי". כִּי הַמַּלְאָכִים לֹא נִבְרְאוּ עַד יוֹם שֵׁנִי', כְּדֵי שֶׁלֹּא יֹאמְרוּ, מִיכָאֵל מָתַח בַּדָּרוֹם וְגַבְרִיאֵל בַּצָּפוֹן. וּכְמוֹ שֶׁבָּרָא אֶת כָּל הָעוֹלָם לְבַדּוֹ בְּלֹא הַמַּלְאָכִים, כֵּן הוּא יִתְבָּרַךְ יָכוֹל לְהַנְהִיג עוֹלָמוֹ לְבַדּוֹ בְּלִי שְׁלִיחוּת הַמַּלְאָכִים אַךְ עִקַּר מַה שֶּׁמִּשְׁתַּמֵּשׁ עִם הַמַּלְאָכִים וְשׁוֹלְחָם בִּשְׁלִיחוּתוֹ לְהַנְהִיג הָעוֹלָם לִפְעָמִים, הָעִקָּר הוּא בִּשְׁבִיל הַבְּחִירָה כְּדֵי שֶׁיִּהְיֶה קִיּוּם לְהָעוֹלָם שֶׁנִּבְרָא רַק בִּשְׁבִיל הַבְּחִירָה. כִּי אִם הָיָה ה' יִתְבָּרַךְ בְּעַצְמוֹ מַנְהִיג עוֹלָמוֹ לְבַדּוֹ תָּמִיד וְהָיוּ הַכֹּל רוֹאִין הַנְהָגָתוֹ בְּכָל עֵת, הָיָה מִתְבַּטֵּל הַבְּחִירָה לְגַמְרֵי וְהָיָה מִתְבַּטֵּל מְקוֹם הָעוֹלָם, כִּי הָיוּ מִתְבַּטְּלִים בַּמְצִיאוּת, כִּי עִקַּר הַבְּחִירָה שָׁרְשָׁהּ נִמְשָׁךְ רַק מִתְּחִלַּת הַצִּמְצוּם שֶׁצִּמְצֵם אֱלֹהוּתוֹ יִתְבָּרַךְ עַד שֶׁנִּתְהַוָּה חָלָל הַפָּנוּי כְּדֵי שֶׁיִּהְיֶה מָקוֹם לָעוֹלָם, דְּהַיְנוּ שֶׁצִּמְצֵם וְהֶעְלִים חָכְמַת יְדִיעַת אֱלֹקוּתוֹ וְנָתַן מָקוֹם לְטוֹעִים לִטְעוֹת עַל יְדֵי הַקֻּשְׁיוֹת וְהַסְתָּרַת הַיְדִיעָה הַנִּמְשָׁךְ מֵהֶחָלָל הַפָּנוּי שֶׁנִּתְהַוָּה עַל יְדֵי תְּחִלַּת הַצִּמְצוּם וְעַל יְדֵי זֶה יֵשׁ בְּחִירָה לִבְחֹר בְּטוֹב אוֹ בְּרָע, חַס וְשָׁלוֹם, כִּי עִקַּר הָרַע שָׁרְשׁוֹ מִכְּפִירוֹת, כִּי הַיֵּצֶר הָרָע נִקְרָא אֵל אַחֵר כְּפִירוֹת, שֶׁנִּמְשָׁכִין כֹּחָם מֵהַצִּמְצוּם שֶׁל חָלָל הַפָּנוּי, וּמִשָּׁם נִשְׁתַּלְשְׁלִין וְנֶאֱחָזִין כָּל כֹּחוֹתָם שֶׁל כָּל הַתַּאֲווֹת וְהַמִּדּוֹת רָעוֹת. (וְכַמּוּבָא כָּל זֶה אֶצְלֵנוּ בְּכַמָּה מְקוֹמוֹת עַיֵּן שָׁם). וְעִקַּר הִתְהַוּוּת מְקוֹם הָעוֹלָם הוּא עַל יְדֵי חָלָל הַפָּנוּי שֶׁעַל יְדֵי זֶה הָיָה מָקוֹם לִבְרִיאַת הָעוֹלָם, כַּמּוּבָא בִּתְחִלַּת הָעֵץ חַיִּים:
וְעַל כֵּן אִם הָיָה ה' יִתְבָּרַךְ מְגַלֶּה הַנְהָגָתוֹ וְהַשְׁגָּחָתוֹ תָּמִיד שֶׁהָיוּ הַכֹּל רוֹאִין שֶׁהוּא בְּעַצְמוֹ מַנְהִיג וּמַשְׁגִּיחַ בָּעוֹלָם, הָיָה מִתְבַּטֵּל הַצִּמְצוּם וְהַהַסְתָּרָה שֶׁל חָלָל הַפָּנוּי וְהָיְתָה מִתְבַּטֶּלֶת הַבְּחִירָה וְהָיָה מִתְבַּטֵּל הָעוֹלָם לְגַמְרֵי כַּנַּ"ל. עַל כֵּן תֵּכֶף כְּשֶׁבָּרָא הָעוֹלָם בְּעַצְמוֹ בְּיוֹם רִאשׁוֹן, בָּרָא אַחַר כָּךְ תֵּכֶף בְּיוֹם שֵׁנִי הַמַּלְאָכִים בִּשְׁבִיל קִיּוּם הָעוֹלָם, כִּי הַמַּלְאָכִים נִבְרְאוּ כְּדֵי שֶׁיִּהְיוּ שְׁלוּחִים, כִּבְיָכוֹל, בֵּינוֹ וּבֵין הָעוֹלָם, דְּהַיְנוּ שֶׁיַּנְהִיג הָעוֹלָם עַל יָדָם כְּדֵי שֶׁלֹּא יִרְאוּ הַכֹּל הַנְהָגָתוֹ בְּעַצְמוֹ, כְּדֵי שֶׁיִּהְיֶה בְּחִירָה וְכַנַּ"ל. וּבֶאֱמֶת גַּם כְּשֶׁמַּנְהִיג הָעוֹלָם עַל יְדֵי שָׁלִיחַ, עַל יְדֵי בְּחִינַת מַלְאָךְ שֶׁמִּשָּׁם אֲחִיזַת הַנְהָגַת הַטֶּבַע, שֶׁמִּשָּׁם כָּל הַטָּעוּתִים שֶׁל כָּל הַכּוֹפְרִים וְהַמְחַקְּרִים וְהָאֶפִּיקוֹרְסִים, בֶּאֱמֶת גַּם אָז מַנְהִיג הוּא יִתְבָּרַךְ הָעוֹלָם בְּעַצְמוֹ עַל יְדֵי הַשְׁגָּחָתוֹ בְּעַצְמוֹ, כִּי בְּכָל מָקוֹם שֶׁהֵם נִשְׁתַּלְּחִים לְשָׁם, שָׁם הוּא בְּעַצְמוֹ גַּם כֵּן, כִּבְיָכוֹל, בִּבְחִינַת הַתְשַׁלַּח בְּרָקִים וְיֵלֵכוּ וְיֹאמְרוּ לְךָ הִנֵּנוּ וְכַנַּ"ל, רַק שֶׁפְּעֻלַּת הַמַּלְאָךְ הוּא שֶׁעַל יָדוֹ, כִּבְיָכוֹל, ה' יִתְבָּרַךְ מַעְלִים וּמַסְתִּיר עַצְמוֹ בִּפְנֵי הָעוֹלָם עַד שֶׁאֵין רוֹאִין הַנְהָגָתוֹ בְּעַצְמוֹ, אֲבָל בֶּאֱמֶת הוּא יִתְבָּרַךְ בְּעַצְמוֹ מַנְהִיג עוֹלָמוֹ תָּמִיד, רַק שֶׁעַל יְדֵי הַמַּלְאָכִים, שֶׁמִּשָּׁם אֲחִיזַת הַטֶּבַע, מַסְתִּיר הַנְהָגָתוֹ בְּעַצְמוֹ כְּדֵי שֶׁיִּהְיֶה בְּחִירָה. וּבִשְׁבִיל זֶה נִבְרָא הָאָדָם כְּדֵי שֶׁיִּהְיֶה לוֹ בְּחִירָה, כְּדֵי שֶׁיִּבְחֹר בַּטּוֹב שֶׁיַּמְשִׁיךְ אֶת עַצְמוֹ אֶל הָאֱמֶת וְיַאֲמִין בַּה' יִתְבָּרַךְ שֶׁכָּל הַנְהָגַת הָעוֹלָם עַל יָדוֹ לְבַד, וְהַנְהָגַת הַטֶּבַע, שֶׁהִיא בְּחִינַת מַלְאָךְ, הַכֹּל עַל יָדוֹ לְבַד, רַק שֶׁהוּא יִתְבָּרַךְ מַעְלִים וּמַסְתִּיר עַצְמוֹ שָׁם בִּשְׁבִיל הַבְּחִירָה. וְעַל כֵּן יִזְכּוּ יִשְֹרָאֵל שֶׁיִּהְיֶה לָהֶם מֶמְשָׁלָה עַל הַמַּלְאָכִים מֵאַחַר שֶׁהֵם מַאֲמִינִים בּוֹ יִתְבָּרַךְ שֶׁהוּא לְבַדּוֹ בָּרָא אֶת הָעוֹלָם מֵאַיִן לְיֵשׁ וְהוּא לְבַדּוֹ מַנְהִיג עוֹלָמוֹ וְהַמַּלְאָכִים הֵם רַק שְׁלוּחִים מֵאִתּוֹ יִתְבָּרַךְ וְגַם בְּמָקוֹם שֶׁנִּשְׁתַּלְּחִים לְשָׁם גַּם שָׁם הוּא יִתְבָּרַךְ בְּעַצְמוֹ וְעִקַּר שְׁלִיחוּתָם הוּא בִּשְׁבִיל הַבְּחִירָה וְכַנַּ"ל. וְעַל כֵּן מֵאַחַר שֶׁהֵם זוֹכִים לְהַשִּיג כָּל זֶה בֶּאֱמֶת, עַל כֵּן בְּוַדַּאי יִהְיֶה לָהֶם מֶמְשָׁלָה עַל הַמַּלְאָכִים שֶׁלֹּא נִבְרְאוּ אֶלָּא בִּשְׁבִילָם, בִּשְׁבִיל הַבְּחִירָה, וּמֵאַחַר שֶׁזָּכוּ לִשְׁבֹּר הַבְּחִירָה וְלִבְחֹר בַּטּוֹב לִדְבֹּק בּוֹ יִתְבָּרַךְ, הֵם גְּבוֹהִים מֵהַמַּלְאָכִים שֶׁנִּבְרְאוּ בִּשְׁבִילָם וְעַל כֵּן יִמְשְׁלוּ עֲלֵיהֶם.:
וְעַל כֵּן הַמַּלְאָכִים מִתְקַנְּאִים בְּאִישׁ כָּזֶה שֶׁיִּמְשֹׁל עֲלֵיהֶם וְרוֹצִים לְדָחְפוֹ, כִּי בְּהֶכְרֵחַ שֶׁיִּתְקַנְּאוּ בּוֹ כְּדֵי שֶׁיִּהְיֶה לוֹ בְּחִירָה, כִּי עִקַּר בְּחִירָתוֹ נִמְשָׁךְ מִבְּחִינַת מַלְאָךְ כַּנַּ"ל. וְעַל כֵּן הָעֵצָה שֶׁיֹּאחַז בְּשָׁרְשֵׁי נִשְׁמוֹת יִשְֹרָאֵל, שֶׁהֵם בְּחִינַת כִּסֵּא הַכָּבוֹד, שֶׁהוּא בְּחִינַת מְקוֹמוֹ שֶׁל עוֹלָם, שֶׁעַל יְדֵי זֶה מִתְבַּטֵּל בְּחִינַת הַטָּעוּת שֶׁבָּא עַל יְדֵי שְׁלִיחוּת הַשְּׁלוּחִים, שֶׁהֵם בְּחִינַת מַלְאָכִים, כִּי כְּשֶׁאוֹחֲזִין בִּבְחִינַת מְקוֹמוֹ שֶׁל עוֹלָם וְאֵין הָעוֹלָם מְקוֹמוֹ, שָׁם יוֹדְעִים שֶׁגַּם בְּכָל מָקוֹם שֶׁהַשְּׁלוּחִים נִשְׁתַּלְּחִים, שָׁם הוּא יִתְבָּרַךְ בְּעַצְמוֹ, כִּבְיָכוֹל, בִּבְחִינַת הַתְשַׁלַּח בְּרָקִים וְכוּ' כַּנַּ"ל. וְזֶה שֶׁאָמַר דָּוִד, בָּרְכוּ ה' מַלְאָכָיו גִּבּוֹרֵי כֹחַ עוֹשֵֹי דְבָרוֹ לִשְׁמֹעַ בְּקוֹל דְּבָרוֹ בָּרְכוּ ה' כָּל צְבָאָיו מְשָׁרְתָיו עוֹשֵֹי רְצוֹנוֹ", בָּרְכוּ ה' כָּל מַעֲשָֹיו בְּכָל מְקוֹמוֹת מֶמְשַׁלְתּוֹ וְכוּ'". הַיְנוּ שֶׁדָּוִד מוֹדִיעַ וּמְגַלֶּה לְהָעוֹלָם הָאֱמֶת שֶׁכָּל הַנְהָגַת הָעוֹלָם עַל יָדוֹ בְּעַצְמוֹ יִתְבָּרַךְ לְבַד, כְּמוֹ שֶׁאָמַר שָׁם תְּחִלָּה, "ה' בַּשָּׁמַיִם הֵכִין כִּסְאוֹ וּמַלְכוּתוֹ בַּכֹּל מָשָׁלָה", הַיְנוּ שֶׁמַּלְכוּתוֹ בַּכֹּל מָשָׁלָה וְהוּא בְּעַצְמוֹ מֶלֶךְ מַנְהִיג וּמוֹשֵׁל בְּכָל עֵת, כִּי הוּא יִתְבָּרַךְ מְקוֹמוֹ שֶׁל עוֹלָם וְכוּ' וְכָל מְקוֹם הָעוֹלָם כָּלוּל בּוֹ יִתְבָּרַךְ וְכָל הַנְהָגָתוֹ עַל יָדוֹ. וְזֶהוּ "ה' בַּשָּׁמַיִם הֵכִין כִּסְאוֹ". בְּחִינַת כִּסֵּא הַכָּבוֹד שֶׁהוּא בְּחִינַת מְקוֹמוֹ שֶׁל עוֹלָם כַּנַּ"ל וְעַל כֵּן וּמַלְכוּתוֹ בַּכֹּל מָשָׁלָה, כִּי כָּל מְקוֹמוֹת הָעוֹלָם כְּלוּלִים בּוֹ יִתְבָּרַךְ וְכַנַּ"ל. וְהַמַּלְאָכִים הֵם רַק שְׁלוּחִים לַעֲשֹוֹת רְצוֹנוֹ בִּשְׁבִיל הַבְּחִירָה כַּנַּ"ל. וְעַל כֵּן גַּם הַמַּלְאָכִים בְּעַצְמָם צְרִיכִים לְבָרֵךְ וּלְהוֹדוֹת אֶת ה' שֶׁבְּרָאָם וּמַנְהִיג הָעוֹלָם עַל יָדָם וְזֶהוּ, "בָּרְכוּ ה' מַלְאָכָיו וְכוּ' בָּרְכוּ ה' כָּל צְבָאָיו וְכוּ'". כִּי הֵם רַק מְשָׁרְתָיו עוֹשֵֹי רְצוֹנוֹ עוֹשֵֹי דְבָרוֹ לִשְׁמֹעַ וְכוּ'. וְזֶהוּ, "בָּרְכוּ ה' כָּל מַעֲשָֹיו בְּכָל מְקוֹמוֹת מֶמְשַׁלְתּוֹ", 'בְּכָל מְקוֹמוֹת' דַּיְקָא, שֶׁצְּרִיכִין לֵידַע שֶׁבְּכָל מְקוֹמוֹת מֶמְשַׁלְתּוֹ, כִּי כָּל הַמְקוֹמוֹת כְּלוּלִים בּוֹ יִתְבָּרַךְ כִּי הוּא יִתְבָּרַךְ מְקוֹמוֹ שֶׁל עוֹלָם וְהַמַּלְאָכִים הֵם רַק שְׁלוּחִים בִּשְׁבִיל הַבְּחִירָה וְכַנַּ"ל. וְעַל כֵּן כֻּלָּם צְרִיכִים רַק לְבָרֵךְ וּלְהוֹדוֹת אֶת ה' אֲשֶׁר בַּשָּׁמַיִם הֵכִין כִּסְאוֹ וּמַלְכוּתוֹ בַּכֹּל מָשָׁלָה וְכַנַּ"ל, כִּי כָּל זֶה הַמִּזְמוֹר מְדַבֵּר מִזֶּה הָעִנְיָן הַמְבֹאָר בְּסוֹף הַתּוֹרָה הַנַּ"ל, דְּהַיְנוּ מַה שֶׁה' יִתְבָּרַךְ דָּן אוֹתָנוּ בְּרַחֲמִים לְכַף זְכוּת תָּמִיד מֵחֲמַת שֶׁהוּא יִתְבָּרַךְ מְקוֹמוֹ שֶׁל עוֹלָם וְהוּא יוֹדֵעַ אֶת הַמָּקוֹם שֶׁל כָּל אֶחָד וְאֶחָד וְכוּ', עַיֵּן שָׁם. כִּי זֶה הַמִּזְמוֹר מְדַבֵּר מִגֹּדֶל חֲסָדָיו יִתְבָּרַךְ עַל יִשְֹרָאֵל, כְּמוֹ שֶׁכָּתוּב שָׁם: "בָּרְכִי נַפְשִׁי אֶת ה' וְכוּ'", "בָּרְכִי נַפְשִׁי וְכוּ'" וְאַל תִּשְׁכְּחִי כָּל גְּמוּלָיו הַסֹּלֵחַ וְכוּ' הָרוֹפֵא וְכוּ' וְכוּ' כִּי כִגְבוֹהַּ שָׁמַיִם עַל הָאָרֶץ גָּבַר חַסְדּוֹ וְכוּ'. כִּרְחוֹק מִזְרָח מִמַּעֲרָב הִרְחִיק מִמֶּנּוּ אֶת פְּשָׁעֵינוּ כְּרַחֵם וְכוּ'". וְכָל זֶה מֵחֲמַת כִּי הוּא יָדַע יִצְרֵנוּ זָכוּר כִּי עָפָר אֲנַחְנוּ, דְּהַיְנוּ שֶׁהוּא יוֹדֵעַ יִצְרֵנוּ, כִּי הוּא יוֹדֵעַ מָקוֹם שֶׁל כָּל אֶחָד וְאֶחָד. וְזֶהוּ "זָכוּר כִּי עָפָר אֲנַחְנוּ". כִּי עָפָר בְּחִינַת תַּכְלִית גַּשְׁמִיּוּת הַמָּקוֹם וּמֵחֲמַת שֶׁכָּל אָדָם יוֹרֵד לָזֶה הָעוֹלָם לִמְקוֹם עָפָר הַגַּשְׁמִי וְכָל אֶחָד יָרַד לְמָקוֹם שֶׁיָּרַד כְּפִי מְקוֹמוֹ וְה' יִתְבָּרַךְ שֶׁהוּא יוֹדֵעַ מָקוֹם שֶׁל כָּל אֶחָד וְאֶחָד, כִּי הוּא מְקוֹמוֹ שֶׁל עוֹלָם, עַל כֵּן הוּא דָּן אוֹתָנוּ לְכַף, זְכוּת תָּמִיד וּמְרַחֵם עָלֵינוּ בְּכָל מִינֵי רַחֲמָנוּת כְּמוֹ שֶׁאָמַר שָׁם מִקֹּדֶם. וְכָל זֶה מֵחֲמַת כִּי הוּא יָדַע יִצְרֵנוּ זָכוּר כִּי עָפָר אֲנַחְנוּ, שֶׁהוּא יוֹדֵעַ וְזוֹכֵר הֶעָפָר שֶׁהוּא הַמָּקוֹם שֶׁל כָּל אֶחָד וְאֶחָד שֶׁמִּשָּׁם שֹׁרֶשׁ יִצְרוֹ הָרַע. וְעַל כֵּן הוּא מְרַחֵם עָלֵינוּ תָּמִיד וְדָן אוֹתָנוּ לְכַף זְכוּת כַּנַּ"ל. וְזֶהוּ שֶׁדִּקְדֵּק תְּחִלָּה "כִגְבוֹהַּ שָׁמַיִם עַל הָאָרֶץ וְכוּ' גָּבַר חַסְדּוֹ וְכוּ' כִּרְחוֹק מִזְרָח מִמַּעֲרָב הִרְחִיק וְכוּ'", כִּי זֶה בְּחִינַת כְּלַל הַמָּקוֹם שֶׁגָּדְרוּ הַגַּבְהוּת וְהַשֶּׁטַח, שֶׁזֶּהוּ בְּחִינַת גְּבוֹהַּ שָׁמַיִם עַל הָאָרֶץ וּרְחוֹק מִזְרָח מִמַּעֲרָב, הַיְנוּ כְּמוֹ שֶׁהוּא יִתְבָּרַךְ יוֹדֵעַ כְּלַל הַמָּקוֹם שֶׁבְּנֵי יִשְֹרָאֵל עוֹבְרִין בּוֹ שֶׁהוּא בֵּין שָׁמַיִם לָאָרֶץ וּבֵין מִזְרָח לַמַּעֲרָב, כְּמוֹ כֵן גָּבַר חַסְדּוֹ עָלֵינוּ וּכְמוֹ כֵן מַרְחִיק מִמֶּנּוּ אֶת פְּשָׁעֵינוּ, מֵחֲמַת שֶׁהוּא יִתְבָּרַךְ, שֶׁהוּא מְקוֹמוֹ שֶׁל עוֹלָם יוֹדֵעַ אֶת גַּשְׁמִיּוּת וַעֲכִירַת הַמָּקוֹם הַזֶּה וְעַל כֵּן הוּא דָּן אוֹתָנוּ לְכַף זְכוּת תָּמִיד כַּנַּ"ל. וְעַל כֵּן נִסְמַךְ לָזֶה, "ה' בַּשָּׁמַיִם הֵכִין כִּסְאוֹ וּמַלְכוּתוֹ וְכוּ' בָּרְכוּ ה' מַלְאָכָיו וְכוּ'" עַד שֶׁמְּסַיֵּם, "בְּכָל מְקוֹמוֹת מֶמְשַׁלְתּוֹ", כִּי זֶה עִקַּר הַתִּקּוּן וְהָעֵצָה לַעֲמֹד בְּנִסָּיוֹן בָּזֶה הַמָּקוֹם הַמְגֻשָּׁם שֶׁל זֶה הָעוֹלָם, לֵידַע שֶׁכָּל הַנְהָגָתוֹ עַל יָדוֹ בְּעַצְמוֹ וְאֵין שׁוּם טֶבַע כְּלָל, כִּי הַטֶּבַע נִמְשֶׁכֶת מֵהַמַּלְאָכִים שֶׁהוּא יִתְבָּרַךְ מַלְבִּישׁ וּמַסְתִּיר הַנְהָגָתוֹ בָּהֶם בִּשְׁבִיל הַבְּחִירָה וְעַל כֵּן הֵם בְּעַצְמָם מְחֻיָּבִים לְהוֹדוֹת אֶת ה', כִּי הַכֹּל עַל יָדוֹ בְּעַצְמוֹ, כִּי בְּכָל מְקוֹמוֹת מֶמְשַׁלְתּוֹ, כִּי הוּא יִתְבָּרַךְ מְקוֹמוֹ שֶׁל עוֹלָם וְכַנַּ"ל:
<h3>אות ו</h3>
וְעַל כֵּן בְּכָל הַתּוֹרָה שְׁלוּחוֹ שֶׁל אָדָם כְּמוֹתוֹ, כִּי כָּל עֲבוֹדַת הָאָדָם בְּזֶה הָעוֹלָם צָרִיךְ לַעֲשֹוֹת עַל פִּי הַתּוֹרָה כְּדֵי שֶׁיְּקַשֵּׁר מְקוֹמוֹ לִבְחִינַת לְמַעְלָה מֵהַמָּקוֹם שֶׁשָּׁם שָׁרְשׁוֹ וְעַל כֵּן שְׁלוּחוֹ כְּמוֹתוֹ בְּוַדַּאי, כִּי לְמַעְלָה מֵהַמָּקוֹם נִתְבַּטֵּל הַשְּׁלִיחוּת בְּחִינַת מַלְאָךְ, כִּי שָׁם הוּא בְּחִינַת מְקוֹמוֹ שֶׁל עוֹלָם וְכוּ'. וּבְכָל מָקוֹם שֶׁהַשָּׁלִיחַ נִשְׁתַּלֵּחַ לְשָׁם, שָׁם הוּא בְּעַצְמוֹ בְּחִינַת בְּכָל מְקוֹמוֹת מֶמְשַׁלְתּוֹ וְעַל כֵּן שְׁלוּחוֹ כְּמוֹתוֹ וְכַנַּ"ל: וְעַל כֵּן מִצְוָה בּוֹ יוֹתֵר מִבִּשְׁלוּחוֹ, כִּי אֲפִלּוּ כְּשֶׁהָאָדָם עוֹשֶֹה בְּעַצְמוֹ הוּא בְּסַכָּנָה גְּדוֹלָה שֶׁיִּזְכֶּה לַעֲשֹוֹת הָעֲבוֹדָה בִּשְׁלֵמוּת שֶׁלֹּא יְבַלְבֵּל אוֹתוֹ גַּשְׁמִיִּית מְקוֹמוֹ שֶׁנִּשְׁתַּלַּח לְשָׁם מִלְּמַעְלָה, לְהַעֲלוֹתוֹ לְשָׁרְשׁוֹ כַּנַּ"ל. מִכָּל שֶׁכֵּן כְּשֶׁעוֹשֶֹה עַל יְדֵי שָׁלִיחַ שֶׁשָּׁם נֶאֱחָז גַּשְׁמִיִּית הַמָּקוֹם בְּיוֹתֵר, כִּי עִקַּר הַשְּׁלִיחוּת בִּבְחִינַת מָקוֹם וְכַנַּ"ל וְעַל כֵּן צָרִיךְ שְׁמִירָה יְתֵרָה מִמִּכְשׁוֹל, חַס וְשָׁלוֹם, עַל כֵּן מִצְוָה בּוֹ יוֹתֵר מִבִּשְׁלוּחוֹ:
<h3>אות ז</h3>
וְעַל כֵּן בַּתְּפִלָה עִקַּר שְׁלֵמוּתָהּ דַּיְקָא עַל יְדֵי שָׁלִיחַ, דְּהַיְנוּ הַחַזָּן, שֶׁהוּא שְׁלִיחַ צִבּוּר, כִּי עִקַּר כְּלָלִיּוּת בִּבְחִינַת לְמַעְלָה מֵהַמָּקוֹם, הוּא עַל יְדֵי תְּפִלָּה, שֶׁעַל יְדֵי זֶה זוֹכִין לֶאֱחֹז בְּכִסֵּא הַכָּבוֹד שָׁרְשֵׁי הַנְּשָׁמוֹת, שֶׁהוּא בְּחִינַת מְקוֹמוֹ שֶׁל עוֹלָם, כַּמְבֹאָר שָׁם בְּהַתּוֹרָה הַנַּ"ל. וְעַל כֵּן שָׁם אֵין חֲשַׁשׁ מִכְשׁוֹל עַל יְדֵי הַשָּׁלִיחַ מֵחֲמַת גַּשְׁמִיּוּת הַמָּקוֹם כַּנַּ"ל, כִּי עַל יְדֵי הַתְּפִלָּה עִקַּר הָעֲלִיָּה וְהַהִתְקַשְּׁרוּת לִבְחִינַת לְמַעְלָה מֵהַמָּקוֹם, בְּחִינַת מְקוֹמוֹ שֶׁל עוֹלָם כַּנַּ"ל. וְעַל כֵּן בַּתְּפִלָה עִקַּר שְׁלֵמוּת הַתְּפִלָּה עַל יְדֵי הַשְּׁלִיחַ צִבּוּר שֶׁמּוֹצִיא אֶת הָרַבִּים יְדֵי חוֹבָתָן, כִּי כָּל הַשְּׁלוּחִים כָּל שְׁלִיחוּתָם הוּא בְּמָקוֹם, כִּי זֶה עִקַּר שֵׁם שְׁלִיחוּת שֶׁנִּשְׁתַּלְּחִין מִמָּקוֹם לְמָקוֹם כַּנַּ"ל. אֲבָל הַשָּׁלִיחַ שֶׁל הַתְּפִלָּה שֶׁהוּא הַשְּׁלִיחַ צִבּוּר כָּל שְׁלִיחוּתוֹ הוּא מִמָּקוֹם, לְמַעְלָה מֵהַמָּקוֹם, כִּי הַתְּפִלָּה הוּא בִּבְחִינַת לְמַעְלָה מֵהַמָּקוֹם כַּנַּ"ל. וְזֶהוּ בְּחִינַת כָּל הַקּוֹבֵעַ מָקוֹם לִתְפִלָּתוֹ וְכוּ', כִּי עִקַּר קְבִיעַת מָקוֹם הוּא כְּשֶׁזּוֹכִין לְהִתְקַשֵּׁר לִבְחִינַת לְמַעְלָה מֵהַמָּקוֹם לִבְחִינַת מְקוֹמוֹ שֶׁל עוֹלָם שֶׁשָּׁם הַמָּקוֹם שֶׁל כָּל אֶחָד וְאֶחָד, אֲבָל כָּל זְמַן שֶׁאֵין הָאָדָם מְקַשֵּׁר מְקוֹמוֹ לְשָׁם, הוּא נָע וָנָד בָּאָרֶץ, כִּי הָאָדָם הוּא גֵּר בָּאָרֶץ הַזֹּאת וְאֵין לוֹ שׁוּם קְבִיעוּת מָקוֹם בְּזֶה הָעוֹלָם, כְּמוֹ שֶׁכָּתוּב, "כִּי גֵר אָנֹכִי עִמָּךְ וְכוּ'". וְעַל כֵּן נִקְרָא תָּמִיד "הוֹלֵךְ", כְּמוֹ שֶׁכָּתוּב (קֹהֶלֶת יב), "כִּי הֹלֵךְ הָאָדָם אֶל בֵּית עוֹלָמוֹ", וְאֵין לוֹ שׁוּם מְנוּחָה וּקְבִיעוּת מָקוֹם כִּי אִם כְּשֶׁזּוֹכֶה לְקַשֵּׁר מְקוֹמוֹ בְּכָל עֵת בַּאֲשֶׁר הוּא שָׁם, לִבְחִינַת מְקוֹמוֹ שֶׁל עוֹלָם שֶׁשָּׁם עִקַּר קְבִיעוּת מָקוֹם, כִּי שָׁם עִקַּר הַמְנוּחָה וְהַנַּחֲלָה שֶׁל כָּל אֶחָד וְאֶחָד. וְעַל כֵּן אָמַר דָּוִד "נֹדִי סָפַרְתָּה אָתָּה וְכוּ'". כִּי הָאָדָם תָּמִיד נָע וָנָד בָּאָרֶץ הַזֹּאת כָּל זְמַן שֶׁאֵינוֹ מְקַשֵּׁר עַצְמוֹ לְשָׁרְשׁוֹ לִבְחִינַת לְמַעְלָה מֵהַמָּקוֹם כַּנַּ"ל. וְזֶהוּ "בַּה' חָסִיתִי אֵיךְ תֹּאמְרִי לְנַפְשִׁי נֹדִי". כִּי כְּשֶׁאֲנִי חוֹסֶה בַּה', שֶׁהוּא מְקוֹמוֹ שֶׁל עוֹלָם, שׁוּב אֵינְכֶם יְכוֹלִים לוֹמַר לְנַפְשִׁי נֹדִי. כִּי תֵּכֶף כְּשֶׁאָדָם חוֹסֶה בַּה' יִתְבָּרַךְ וּמִתְפַּלֵּל אֵלָיו יֵשׁ לוֹ קְבִיעוּת מָקוֹם, כִּי נִתְקַשֵּׁר לִבְחִינַת לְמַעְלָה מֵהַמָּקוֹם שֶׁשָּׁם עִקַּר קְבִיעוּת מָקוֹם כַּנַּ"ל. וְזֶה 'כָּל הַקּוֹבֵעַ מָקוֹם לִתְפִלָּתוֹ', שֶׁקּוֹבֵעַ הַמָּקוֹם לִתְפִלָּתוֹ, שֶׁמְּקַשֵּׁר וּמַעֲלֶה וְקוֹבֵעַ הַמָּקוֹם אֶל הַתְּפִלָּה, שֶׁהִיא בִּבְחִינַת לְמַעְלָה מֵהַמָּקוֹם, בְּחִינַת כִּסֵּא הַכָּבוֹד כַּנִּזְכַּר לְעֵיל, עַל יְדֵי זֶה 'אֱלֹקֵי אַבְרָהָם בְּעֶזְרוֹ'. כִּי אַבְרָהָם הוּא הָרִאשׁוֹן שֶׁפָּתַח דֶּרֶךְ הַתְּפִלָּה בָּעוֹלָם, כִּי הָיָה נְדִיב לֵב הָרִאשׁוֹן. וְכָל עֲבוֹדָתוֹ הָיָה עַל יְדֵי תְּפִלָּה וְהִתְבּוֹדְדוּת, כַּמְבֹאָר בְּמָקוֹם אַחֵר. וְעַל כֵּן עִקַּר הַתְחָלַת בְּרָכָה רִאשׁוֹנָה שֶׁבַּתְּפִלָּה מַתְחִילִין אֱלֹהֵי אַבְרָהָם וּבוֹ דַּיְקָא חוֹתְמִין מָגֵן אַבְרָהָם כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, יָכוֹל, יִהְיוּ חוֹתְמִין בְּכֻלָּן וְכוּ'? כִּי הוּא הָרִאשׁוֹן שֶׁהִתְחִיל לְהַמְשִׁיךְ דֶּרֶךְ הַתְּפִלָּה בָּעוֹלָם וְעַל כֵּן הוּא זָכָה לִמְצֹא קְדֻשַּׁת אֶרֶץ יִשְֹרָאֵל, כְּמוֹ שֶׁאִיתָא בַּזֹּהַר, תָּקִיל בְּתִיקְלָא עַד דְּאִתְגַּלְיָא לֵהּ. כִּי עִקַּר הַתְּפִלָּה בְּאֶרֶץ יִשְֹרָאֵל, וְהָעִקָּר בִּירוּשָׁלַיִם וּבֵית הַמִּקְדָּשׁ שֶׁשָּׁם קֹדֶשׁ קָדָשִׁים, שֶׁהוּא נְקֻדַּת הָאֶבֶן שְׁתִיָּה, שֶׁהוּא נְקֻדַּת מְקוֹם הָעוֹלָם, כִּי שָׁם כְּלוּלִים כָּל הַמְקוֹמוֹת שֶׁל כָּל הָעוֹלָם, כִּי מִשָּׁם יוֹצְאִין צִנּוֹרוֹת לְכָל מְקוֹמוֹת שֶׁל כָּל מְדִינוֹת הָעוֹלָם כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק "וְנָטַעְתִּי בָהֶם עֵץ כָּל פֶּרִי" (קֹהֶלֶת ב), וְעַל כֵּן שָׁם עִקַּר עֲלִיַּת הַתְּפִלָּה, כִּי דֶּרֶךְ שָׁם מְקַשְּׁרִין כָּל הַמְקוֹמוֹת לְמַעְלָה מֵהַמָּקוֹם, כִּי כָּל מְקוֹמוֹת הָעוֹלָם נִכְלָלִין שָׁם בְּהָאֶבֶן שְׁתִיָּה קֹדֶשׁ קָדָשִׁים בִּנְקֻדָּה אַחַת, עַד שֶׁנִּכְלָלִין עַל יְדֵי זֶה לְמַעְלָה מֵהַמָּקוֹם. וְעַל כֵּן נִקְרָא הַבֵּית הַמִּקְדָּשׁ בְּשֵׁם "מָקוֹם", כְּמוֹ שֶׁכָּתוּב, "וְהָיָה הַמָּקוֹם אֲשֶׁר יִבְחַר ה' וְכוּ'". וְזֶה שֶׁנֶּאֱמַר בְּאַבְרָהָם: "וַיַּרְא אֶת הַמָּקוֹם מֵרָחֹק וְכוּ' וַיָּבֹאוּ אֶל הַמָּקוֹם וְכוּ'". כִּי שָׁם עִקַּר הַמָּקוֹם בֶּאֱמֶת מֵאַחַר שֶׁשָּׁם מְקַשְּׁרִין הַמָּקוֹם לְמַעְלָה מֵהַמָּקוֹם שֶׁשָּׁם עִקַּר קְבִיעוּת מָקוֹם כַּנַּ"ל. כִּי לְהֵפֶךְ מִי שֶׁאֵינוֹ מְקַשֵּׁר הַמָּקוֹם לְמַעְלָה מֵהַמָּקוֹם עַל יְדֵי שֶׁפּוֹגֵם בַּתְּפִלָה שֶׁהִיא בְּחִינַת אֱמוּנָה וְנִכְנָס בּוֹ אֵיזֶה כְּפִירוֹת, חַס וְשָׁלוֹם נֶאֱמַר בּוֹ, "כִּי כָּל שֻׁלְחָנוֹת מָלְאוּ קִיא צֹאָה בְּלִי מָקוֹם" (יְשַׁעְיָה כח). כִּי אֵינוֹ נִקְרָא בְּשֵׁם מָקוֹם כְּלָל. וְעַל כֵּן ה' יִתְבָּרַךְ נִקְרָא בְּשֵׁם מָקוֹם בְּדִבְרֵי רַבּוֹתֵינוּ זִכְרוֹנָם לִבְרָכָה כַּמָּה פְּעָמִים, כִּי הוּא מְקוֹמוֹ שֶׁל עוֹלָם, שֶׁזֶּה עִקַּר הַמָּקוֹם וְכַנַּ"ל:
<h3>אות ח</h3>
וְזֶה בְּחִינַת הָעֲקֵדָה שֶׁצִּוָּה לוֹ ה' יִתְבָּרַךְ לְהַעֲלוֹת אֶת יִצְחָק עַל גַּבֵּי הַמִּזְבֵּחַ וְאַחַר כָּךְ אָמַר לוֹ, "אַל תַּעַשֹ לוֹ מְאוּמָה וְכוּ'". כִּי יִצְחָק הוּא בְּחִינַת דִּין קָשֶׁה, בְּחִינַת גְּבוּרוֹת יִצְחָק שֶׁמִּתֹּקֶף הַדִּינִים בְּיוֹתֵר אִי אֶפְשָׁר לְהַמְתִּיקָן כִּי אִם עַל יְדֵי בְּחִינַת לְמַעְלָה מֵהַמָּקוֹם, בְּחִינַת מְקוֹמוֹ שֶׁל עוֹלָם שֶׁשָּׁם הַמָּקוֹם שֶׁל כָּל אֶחָד וְאֶחָד. וְשָׁם דָּנִים כָּל אֶחָד וְאֶחָד לְכַף זְכוּת לְפִי מְקוֹמוֹ בִּבְחִינַת אַל תָּדִין אֶת חֲבֵרְךָ עַד שֶׁתַּגִּיעַ לִמְקוֹמוֹ, כַּמְבֹאָר הֵיטֵב שָׁם בְּסוֹף הַתּוֹרָה הַנַּ"ל. וְעַל כֵּן הָיָה בְּהֶכְרֵחַ לְהַעֲלוֹת אֶת יִצְחָק עַל הַמִּזְבֵּחַ בְּהַר הַמּוֹרִיָּה שֶׁהוּא מְקוֹם הַבֵּית הַמִּקְדָּשׁ, שֶׁשָּׁם קֹדֶשׁ קָדָשִׁים, שֶׁשָּׁם דַּיְקָא עִקַּר הַהִתְקַשְּׁרוּת וְהָעֲלִיָּה לִבְחִינַת לְמַעְלָה מֵהַמָּקוֹם, בְּחִינַת מְקוֹמוֹ שֶׁל עוֹלָם וְכוּ' כַּנַּ"ל. וְעַל כֵּן כְּשֶׁעָלָה לְשָׁם תֵּכֶף נִמְתַּק הַדִּין הַקָּשֶׁה עַל יְדֵי זֶה כַּנַּ"ל וְעַל כֵּן תֵּכֶף אָמַר לוֹ, "אַל תִּשְׁלַח יָדְךָ וְכוּ' וְאַל תַּעַשֹ לוֹ מְאוּמָה וְכוּ'". כִּי כְּבָר נִמְתַּק הַדִּין עַל יְדֵי הָעֲלִיָּה לְבַד עַל יְדֵי שֶׁעָלָה לִבְחִינַת מְקוֹמוֹ שֶׁל עוֹלָם שֶׁשָּׁם דָּנִים הַכֹּל לְכַף זְכוּת וְשָׁם נִמְתָּק הַדִּין הַגָּדוֹל שֶׁל בְּחִינַת יִצְחָק כַּנַּ"ל. וְזֶה שֶׁהֵשִׁיב לְאַבְרָהָם שֶׁהָיָה קָשֶׁה לוֹ הָעִנְיָן הַזֶּה מְאֹד, וְאָמַר, "אֲפָרֵשׁ שִֹיחָתִי לְפָנֶיךָ, אֶתְמוֹל אָמַרְתָּ לִי וְכוּ'. וְאָז הֵשִׁיב לוֹ, לֹא אָמַרְתִּי לְךָ אֶלָּא לְהַעֲלֵהוּ, אַסַקְתֵּיה אַחְתֵיה". הַיְנוּ שֶׁכָּל כַּוָּנָתִי מִתְּחִלָּה הָיָה רַק שֶׁתַּעֲלֵהוּ לְשָׁם, לְהַר הַמּוֹרִיָּה, שֶׁשָּׁם מְקוֹם קֹדֶשׁ קָדָשִׁים, שֶׁשָּׁם מִתְקַשְּׁרִין לְמַעְלָה מֵהַמָּקוֹם כַּנַּ"ל. וְעַל כֵּן אַסַקְתֵּיה אַחְתֵּיה, כִּי תֵּכֶף נִמְתַּק הַדִּין שֶׁל יִצְחָק עַל יְדֵי בְּחִינַת מְקוֹמוֹ שֶׁל עוֹלָם שֶׁעַל יְדֵי זֶה דָּנִים הַכֹּל לְכַף זְכוּת כְּפִי מְקוֹמוֹ כַּנַּ"ל, שֶׁזֶּה בְּחִינַת רֹאשׁ הַשָּׁנָה כְּמוֹ שֶׁכָּתוּב שָׁם בְּהַתּוֹרָה הַנַּ"ל. וְעַל כֵּן כָּל עִנְיַן רֹאשׁ הַשָּׁנָה הוּא בִּבְחִינַת הָעֲקֵדָה כְּמוֹ שֶׁאוֹמְרִין, "וַעֲקֵדַת יִצְחָק לְזַרְעוֹ וְכוּ' תִּזְכּוֹר". וְתוֹקְעִין בְּשׁוֹפָר שֶׁל אַיִל שֶׁהוּא בְּחִינַת אֵילוֹ שֶׁל יִצְחָק, כִּי זֶה עִקַּר בְּחִינַת רֹאשׁ הַשָּׁנָה לְהַמְשִׁיךְ הַהַמְתָּקָה שֶׁל עֲקֵדַת יִצְחָק שֶׁהָיְתָה הַהַמְתָּקָה עַל יְדֵי שֶׁעָלָה בִּמְקוֹם הַבֵּית הַמִּקְדָּשׁ לִבְחִינַת מְקוֹמוֹ שֶׁל עוֹלָם, שֶׁשָּׁם נִמְתָּקִין הַדִּינִים הַקָּשִׁים, שֶׁזֶּהוּ כָּל עִנְיַן רֹאשׁ הַשָּׁנָה שֶׁעִקַּר הַהַמְתָּקָה עַל יְדֵי שֶׁאָז ה' יִתְבָּרַךְ יוֹשֵׁב עַל כִּסֵּא כְּבוֹדוֹ שֶׁהוּא לְמַעְלָה מֵהַמָּקוֹם וְרוֹאֶה וּמִסְתַּכֵּל עַל מְקוֹמוֹ שֶׁל כָּל אֶחָד וְאֶחָד. וְעַל יְדֵי זֶה דָּן אֶת הַכֹּל לְכַף זְכוּת, כַּמְבֹאָר שָׁם הֵיטֵב בְּהַתּוֹרָה הַנַּ"ל, עַיֵּן שָׁם:
<h3>אות ט</h3>
וְעַל כֵּן הַתְּפִלָּה עִקַּר שְׁלֵמוּתָהּ דַּיְקָא עַל יְדֵי הַשְּׁלִיחַ צִבּוּר, כִּי עַל יְדֵי זֶה הַשָּׁלִיחַ שֶׁל הַתְּפִלָּה, שֶׁהוּא הַשְּׁלִיחַ צִבּוּר, מְתַקְּנִין וּמַמְתִּיקִין וּמַעֲלִין כָּל הַפְּגָמִים הַנִּמְשָׁכִים עַל יְדֵי בְּחִינַת הַהַנְהָגָה עַל יְדֵי שָׁלִיחַ שֶׁהוּא בְּחִינַת מַלְאָךְ, שֶׁמִּשָּׁם אֲחִיזַת הַטֶּבַע, שֶׁמִּשָּׁם נִמְשָׁכִין כָּל הַכְּפִירוֹת שֶׁמֵּהֶם כָּל הַפְּגָמִים כַּנַּ"ל, כִּי עַל יְדֵי הַשְּׁלִיחַ צִבּוּר שֶׁעַל יָדוֹ שְׁלֵמוּת הַתְּפִלָּה, עַל יְדֵי זֶה מְבַטְּלִין הַטֶּבַע, כִּי הַתְּפִלָּה מְשַׁנָּה הַטֶּבַע. נִמְצָא, שֶׁהַשְּׁלִיחַ צִבּוּר מְבַטֵּל הַהַנְהָגָה עַל יְדֵי שָׁלִיחַ, שֶׁהוּא בְּחִינַת הַטֶּבַע, עַל כֵּן עִקַּר שְׁלֵמוּת הַתְּפִלָּה עַל יְדֵי שָׁלִיחַ בִּבְחִינַת אֵין הַדִּין נִמְתָּק אֶלָּא בְּשָׁרְשׁוֹ:
<h3>אות י</h3>
אֲבָל אֵין הַשְּׁלִיחַ צִבּוּר עוֹמֵד לְהִתְפַּלֵּל כִּי אִם בַּעֲשָֹרָה, כִּי כְּשֶׁיֵּשׁ עֲשָֹרָה מִיִּשְֹרָאֵל הֵם כְּלוּלִים מִכָּל נִשְׁמוֹת יִשְֹרָאֵל, כִּי 'אַכָּל בי עֲשָֹרָה שְׁכִינְתָּא שַׁרְיָא וְהַשְּׁכִינָה הִיא שֹׁרֶשׁ נַפְשׁוֹת יִשְֹרָאֵל, כְּמוֹ שֶׁכָּתוּב, "הַעֲמֻסִים מִנִּי בָטֶן וְכוּ'". כִּי עֲשָֹרָה הֵם בְּחִינַת כְּלָלִיּוּת הַקְּדֻשָּׁה, כִּי מִנְיַן עֲשָֹרָה הֵם כְּנֶגֶד עֶשֶֹר מַדְרֵגוֹת שֶׁיֵּשׁ בְּיִשְֹרָאֵל שֶׁהֵם, מְלָכִים, צַדִּיקִים, חוֹזִים, כְּמוֹ שֶׁכָּתוּב בְּהַקְדָּמַת הַתִּקּוּנֵי זֹהַר בִּתְחִלָּתוֹ, וּמִתַּמָּן אִתְקָרִיאוּ יִשְֹרָאֵל מְלָכִים צַדִּיקִים חוֹזִים וְכוּ' וְחוֹשֵׁב שָׁם עֶשֶֹר בְּחִינוֹת. וְזֶה בְּחִינַת אַתֶּם נִצָּבִים הַיּוֹם כֻּלְּכֶם לִפְנֵי ה' אֱלֹהֵיכֶם רָאשֵׁיכֶם שִׁבְטֵיכֶם וְזִקְנֵיכֶם וְכוּ' וְחוֹשֵׁב שָׁם עֶשֶֹר בְּחִינוֹת, שֶׁהֵם כְּלַל נִשְׁמוֹת יִשְֹרָאֵל מִגָּדוֹל עַד קָטָן, שֶׁצְּרִיכִין לְהִתְקַשֵּׁר עִמָּהֶם, שֶׁזֶּהוּ בְּחִינַת שְׁלֵמוּת הַתְּפִלָּה, בְּחִינַת אַתֶּם נִצָּבִים, אֵין עֲמִידָה אֶלָּא תְּפִלָּה, כִּי שָׁם עִקַּר הָעֲמִידָה, עִקַּר הַמָּקוֹם בְּחִינַת הַקּוֹבֵעַ מָקוֹם לִתְפִלָּתוֹ, מֵחֲמַת שֶׁעַל יְדֵי הַתְּפִלָּה מִתְקַשְּׁרִין לִמְקוֹמוֹ שֶׁל עוֹלָם שֶׁשָּׁם עִקַּר הָעֲמִידָה וְהַקְּבִיעוּת מָקוֹם וְכַנַּ"ל. וְעַל כֵּן כְּשֶׁיֵּשׁ עֲשָֹרָה, שֶׁהֵם בְּחִינַת כְּלַל נִשְׁמוֹת יִשְֹרָאֵל, אָז הַשְּׁלִיחַ צִבּוּר יוֹרֵד לִפְנֵי הַתֵּבָה, כִּי אָז יֵשׁ כֹּחַ לְהַשְּׁלִיחַ צִבּוּר לְהִתְקַשֵּׁר לְשָׁרְשֵׁי נִשְׁמוֹת כְּלַל יִשְֹרָאֵל שֶׁהֵם בְּחִינַת כִּסֵּא הַכָּבוֹד שֶׁעַל יְדֵי זֶה מַעֲלֶה כָּל הַמְקוֹמוֹת לִמְקוֹמוֹ שֶׁל עוֹלָם, שֶׁשָּׁם הַמְתָּקַת כָּל הַדִּינִים כַּנַּ"ל, וְנִמְשָׁכִים רַחֲמִים גְּדוֹלִים רַחֲמִים רַבִּים, שֶׁזֶּהוּ עִקַּר בְּחִינַת הַתְּפִלָּה לְהַמְתִּיק הַדִּינִים וּלְהַמְשִׁיךְ רַחֲמִים. וְזֶה בְּחִינַת 'אֵיזֶהוּ מְקוֹמָן שֶׁל זְבָחִים' שֶׁאוֹמְרִים קֹדֶם הַתְּפִלָּה, כְּדֵי לְקַשֵּׁר וּלְהַעֲלוֹת עַל יְדֵי זֶה כָּל הַמְקוֹמוֹת שֶׁבָּעוֹלָם, לְכָלְלָם בִּמְקוֹם הַבֵּית הַמִּקְדָּשׁ שֶׁשָּׁם מְקוֹמָן שֶׁל כָּל הַקָּרְבָּנוֹת, וְדֶרֶךְ שָׁם עוֹלִין לְבֵית קֹדֶשׁ קָדָשִׁים וְשָׁם עוֹלִין וְנִכְלָלִין בִּבְחִינַת מְקוֹמוֹ שֶׁל עוֹלָם כַּנַּ"ל, שֶׁעַל יְדֵי זֶה עִקַּר הַמְתָּקַת הַדִּינִים, עִקַּר כַּפָּרַת הָעֲווֹנוֹת שֶׁהָיָה עַל יְדֵי הַקָּרְבָּנוֹת, שֶׁזֶּהוּ עִקַּר בְּחִינַת הַתְּפִלָּה שֶׁהוּא בִּמְקוֹם קָרְבָּן. וְעַל כֵּן מַזְכִּירִין דַּיְקָא כָּל הַמְקוֹמוֹת שֶׁל כָּל הַקָּרְבָּנוֹת, כִּי עִקַּר הַהַמְתָּקָה עַל יְדֵי שֶׁמַּעֲלִין כָּל הַמְקוֹמוֹת שֶׁל כָּל אֶחָד, עַל יְדֵי מְקוֹמוֹת הַקָּרְבָּנוֹת שֶׁמַּזְכִּירִין, לִבְחִינַת מְקוֹמוֹ שֶׁל עוֹלָם וְכַנַּ"ל. וְעַל כֵּן מַזְכִּירִין בִּתְחִלָּה פָּר וְשָֹעִיר שֶׁל יוֹם הַכִּפּוּרִים וְכוּ' שֶׁהָיָה דָּמָן טָעוּן הַזָּיָה עַל בֵּין הַבַּדִּים שֶׁהוּא בִּמְקוֹם הָאֶבֶן שְׁתִיָּה שֶׁשָּׁם עִקַּר הַהִתְקַשְּׁרוּת לִבְחִינַת מְקוֹמוֹ שֶׁל עוֹלָם כַּנַּ"ל:
<h3>אות יא</h3>
וְעַל כֵּן בְּרֹאשׁ הַשָּׁנָה וְיוֹם הַכִּפּוּרִים אָז הַשְּׁלִיחַ צִבּוּר מוֹצִיא בְּיוֹתֵר אֶת הָרַבִּים יְדֵי חוֹבָתָן, כַּמְבֹאָר בְּדִבְרֵי רַבּוֹתֵינוּ זִכְרוֹנָם לִבְרָכָה שֶׁיֵּשׁ כַּמָּה דֵּעוֹת שֶׁאָז הַשְּׁלִיחַ צִבּוּר מוֹצִיא אֲפִלּוּ אֶת הַבָּקִי וְכוּ', כִּי אָז עִקַּר הַהִתְקַשְּׁרוּת לִבְחִינַת כִּסֵּא הַכָּבוֹד בְּחִינַת מְקוֹמוֹ שֶׁל עוֹלָם, וְעַל כֵּן אָז יֵשׁ כֹּחַ לְהַשְּׁלִיחַ צִבּוּר בְּיוֹתֵר וְכַנַּ"ל:
<h3>אות יב</h3>
וְעַל כֵּן צָרִיךְ הַשְּׁלִיחַ צִבּוּר שֶׁיִּהְיֶה הָגוּן בְּיוֹתֵר, בִּפְרָט בְּרֹאשׁ הַשָּׁנָה וְיוֹם הַכִּפּוּרִים, כִּי הַשְּׁלִיחַ צִבּוּר צָרִיךְ לִהְיוֹת מֻבְחָר שֶׁבָּעֵדָה שֶׁיּוּכַל לְקַשֵּׁר אֶת עַצְמוֹ לְשָׁרְשֵׁי נִשְׁמוֹת יִשְֹרָאֵל עַל יְדֵי הַתְּפִלָּה. עַד שֶׁיִּהְיֶה לוֹ כֹּחַ לֵירֵד לְתוֹךְ עֹמֶק מְקוֹמוֹ שֶׁל כָּל אֶחָד וְאֶחָד מֵהַצִּבּוּר הַמִּתְפַּלְּלִין עִמּוֹ, וּלְהַעֲלוֹתָם מִשָּׁם לִבְחִינַת מְקוֹמוֹ שֶׁל עוֹלָם, לְהַמְתִּיק כָּל הַדִּינִים מֵעֲלֵיהֶם עַל יְדֵי זֶה כַּנַּ"ל. וְזֶהוּ בְּחִינַת שֶׁנִּקְרָא הַשְּׁלִיחַ צִבּוּר, יוֹרֵד לִפְנֵי הַתֵּבָה, 'יוֹרֵד' דַּיְקָא בִּבְחִינַת מִמַּעֲמַקִּים קְרָאתִיךָ ה', כַּמּוּבָא. כִּי בִּבְחִינַת מָקוֹם שָׁם יֵשׁ כַּמָּה עֲמָקִים עַד שֶׁיֵּשׁ שֶׁיָּרְדוּ בַּעֲווֹנוֹתֵיהֶם וְתַאֲווֹתֵיהֶם לְעֹמֶק גַּשְׁמִיּוּת הַמָּקוֹם בְּיוֹתֵר. וְהָעִקָּר שֶׁכָּל אֶחָד וְאֶחָד יִצְעַק לַה' יִתְבָּרַךְ מֵעֹמֶק מְקוֹמוֹ בִּבְחִינַת מִמַּעֲמַקִּים קְרָאתִיךָ ה' עַד יַשְׁקִיף וְיֵרֶא ה' מִשָּׁמַיִם. וְיִפֶן אֵלָיו בְּרַחֲמָיו מִמְּקוֹמוֹ, שֶׁשָּׁם מְקוֹמוֹ שֶׁל כָּל אֶחָד וְאֶחָד, שֶׁעַל יְדֵי זֶה יְרַחֵם עָלָיו וְיָדִין אוֹתוֹ לְכַף זְכוּת כַּנַּ"ל וְזֶהוּ כְּלַל כַּוָּנוֹת רֹאשׁ הַשָּׁנָה שֶׁאָז צְרִיכִין לָזֶה בְּיוֹתֵר כַּנַּ"ל שֶׁהוּא בִּבְחִינַת מִמַּעֲמַקִּים קְרָאתִיךָ וְכוּ', שֶׁהֵם בְּחִינַת עֲשָֹרָה עֲמָקִים וְכוּ', וּכְנֶגֶד זֶה הוּא בְּחִינַת מִנְיַן עֲשָֹרָה הַמִּתְפַּלְּלִין שֶׁאָז אוֹמְרִים דָּבָר שֶׁבִּקְדֻשָּׁה, כִּי אָז יְכוֹלִין לֵירֵד לְתוֹךְ כָּל מִינֵי עֲמָקִים שֶׁהֵם בְּחִינַת גַּשְׁמִיּוּת הַמָּקוֹם שֶׁנָּפַל לְשָׁם כָּל אֶחָד וְאֶחָד לְפִי מְקוֹמוֹ וּלְהַעֲלוֹתוֹ לִמְקוֹמוֹ שֶׁל עוֹלָם, שֶׁשָּׁם דָּנִים הַכֹּל בְּרַחֲמִים כַּנַּ"ל. וְזֶהוּ בְּחִינַת הַקְּדֻשָּׁה, בְּחִינַת קָדוֹשׁ קָדוֹשׁ קָדוֹשׁ וְכוּ' 'קַדִּישׁ בִּשְׁמֵי מְרוֹמָא עִלָּאָה בֵּית שְׁכִינְתֵּהּ'. זֶה בְּחִינַת לְמַעְלָה מֵהַמָּקוֹם. 'קַדִּישׁ עַל אַרְעָא עוֹבַד גְּבוּרְתֵּהּ' - זֶה בְּחִינַת הַמָּקוֹם. 'קַדִּישׁ לְעָלַם וּלְעָלְמֵי עָלְמַיָא' - זֶה בְּחִינַת הִתְקַשְּׁרוּת וַעֲלִיַּת הַמָּקוֹם לִבְחִינַת לְמַעְלָה מֵהַמָּקוֹם, שֶׁאָז יִתְגַּדֵּל וְיִתְקַדֵּשׁ שְׁמוֹ הַגָּדוֹל לְעוֹלָם וָעֶד. וְזֶהוּ בְּחִינַת שֶׁמְּסַיֵּם אַחַר כָּךְ, "מְלֹא כָל הָאָרֶץ כְּבוֹדוֹ", שֶׁצְּרִיכִין לֵידַע וּלְהַאֲמִין שֶׁהָאָרֶץ שֶׁהוּא בְּחִינַת הַמָּקוֹם הוּא מָלֵא מִכְּבוֹדוֹ יִתְבָּרַךְ שֶׁהוּא לְמַעְלָה מֵהַמָּקוֹם, כִּי בֶּאֱמֶת כָּל חִיּוּת וְקִיּוּם הַמָּקוֹם שֶׁל זֶה הָעוֹלָם הוּא רַק עַל יְדֵי בְּחִינַת לְמַעְלָה מֵהַמָּקוֹם, בִּבְחִינַת תּוֹלֶה אֶרֶץ עַל בְּלִימָה, רַק שֶׁאִי אֶפְשָׁר לְהָבִין זֹאת בְּשִֹכְלֵנוּ הַמְגֻשָּׁם, רַק אָנוּ מַאֲמִינִים בָּזֶה בֶּאֱמוּנָה שְׁלֵמָה. וְזֶהוּ, "בָּרוּךְ כְּבוֹד ה' מִמְּקוֹמוֹ", 'מִמְּקוֹמוֹ' דַּיְקָא בְּחִינַת מְקוֹמוֹ שֶׁל עוֹלָם שֶׁמִּשָּׁם כָּל הַקְּדֻשּׁוֹת וְהַבְּרָכוֹת הַכְּלוּלִים בְּאֶרֶץ יִשְֹרָאֵל, שֶׁשָּׁם כָּל הָעֶשֶֹר קְדֻשּׁוֹת שֶׁהַקְּדֻשָּׁה הָעֶלְיוֹנָה הִיא קֹדֶשׁ קָדָשִׁים, שֶׁהוּא נְקֻדַּת מְקוֹם הָעוֹלָם, שֶׁדֶּרֶךְ שָׁם נִכְלָל מְקוֹם הָעוֹלָם לְמַעְלָה מֵהַמָּקוֹם וְכַנַּ"ל:
<h3>אות יג</h3>
וְזֶה בְּחִינַת מַה שֶּׁנּוֹסְעִין עַל רֹאשׁ הַשָּׁנָה לְצַדִּיקִים, כִּי עַל יְדֵי הַהֲלִיכָה וְהַנְּסִיעָה שֶׁכָּל אֶחָד הוֹלֵךְ וְנוֹסֵעַ מִמְּקוֹמוֹ לְהַצַּדִּיק עַל יְדֵי זֶה מַעֲלֶה מְקוֹמוֹ, לִבְחִינַת מְקוֹמוֹ שֶׁל עוֹלָם שֶׁהוּא הַצַּדִּיק, כְּמוֹ שֶׁמְּבֹאָר שָׁם בִּבְחִינַת 'וְכִסֵּא כָבוֹד יַנְחִלֵם' וְכוּ'. וְזֶהוּ בְּחִינַת מַה שֶּׁנּוֹסְעִין וְהוֹלְכִין עַל קִבְרֵי צַדִּיקִים, בִּפְרָט קֹדֶם רֹאשׁ הַשָּׁנָה, כִּי בְּמָקוֹם שֶׁשּׁוֹכֵב הַצַּדִּיק הוּא בְּחִינַת אֶרֶץ יִשְֹרָאֵל וְשָׁם הוּא מְקוֹמוֹ שֶׁל עוֹלָם, כִּי שָׁם מְנוּחַת הַצַּדִּיק בִּבְחִינַת 'יָבֹא שָׁלוֹם יָנוּחוּ עַל מִשְׁכְּבוֹתָם'. וְעִקַּר מְנוּחַת הַצַּדִּיק הוּא כְּשֶׁמְּקֻשָּׁר וְנִכְלָל בִּבְחִינַת כִּסֵּא הַכָּבוֹד, בְּחִינַת מְקוֹמוֹ שֶׁל עוֹלָם, שֶׁשָּׁם עִקַּר הַמְנוּחָה וְהַנַּחֲלָה כַּנַּ"ל. וְעַל כֵּן שָׁם בִּמְקוֹם גְּנִיזַת הַצַּדִּיק זוֹכֶה כָּל אֶחָד שֶׁיְּרַחֲמוּ עָלָיו מִלְּמַעְלָה וְיָדוּנוּ אוֹתוֹ לְכַף זְכוּת עַל יְדֵי בְּחִינַת מְקוֹמוֹ שֶׁל עוֹלָם וְכוּ' וְכַנַּ"ל:
<h3>אות יד</h3>
וְזֶה בְּחִינַת שְׁמִיעַת קוֹל שׁוֹפָר בְּרֹאשׁ הַשָּׁנָה, כִּי הַקּוֹל הוּא בְּחִינָה גָּבֹהַּ מְאֹד וְעַל יָדוֹ יוֹצְאִין מִבְּחִינַת מָקוֹם, לִבְחִינַת לְמַעְלָה מֵהַמָּקוֹם. כִּי כְּמוֹ שֶׁבְּגַשְׁמִיּוּת הַמָּקוֹם הַקּוֹל מַגִּיעַ לְמֵרָחוֹק מִמָּקוֹם לְמָקוֹם, כִּי שְׁנֵי מְקוֹמוֹת הָרְחוֹקִים זֶה מִזֶּה אֵין לָהֶם קֶשֶׁר וְחִבּוּר כִּי אִם עַל יְדֵי הַקּוֹל שֶׁנִּשְׁמָע מִמָּקוֹם זֶה לְמָקוֹם רָחוֹק, כֵּן בִּכְלָלִיּוּת הָעוֹלָם, שֶׁהוּא בְּמָקוֹם וּזְמַן, עַל יְדֵי הַקּוֹל יְכוֹלִין לְהַגִּיעַ עַד לְמַעְלָה מֵהַמָּקוֹם עַד שֶׁיִּזְכֶּה לָצֵאת מֵהַמָּקוֹם, לִבְחִינַת לְמַעְלָה מֵהַמָּקוֹם, כִּי הַקּוֹל נִשְׁמָע וּמַגִּיעַ לְמֵרָחוֹק מְאֹד. וְזֶה כָּל בְּחִינַת רֹאשׁ הַשָּׁנָה שֶׁעוֹסְקִין כָּל יִשְֹרָאֵל בְּקוֹלוֹת שֶׁהוּא קוֹל שׁוֹפָר וְשׁוֹאֲגִין וְצוֹעֲקִין הַרְבֵּה כָּל יִשְֹרָאֵל בִּתְפִלּוֹת וּבַקָּשׁוֹת בְּקוֹל גָּדוֹל, וּכְמוֹ שֶׁאִיתָא בַּזֹּהַר הַקָּדוֹשׁ, מִגּוֹ קָלִין וְשָׁאַגִין וְכוּ'. כִּי עִקַּר הַתְּשׁוּבָה זוֹכִין עַל יְדֵי קוֹלוֹת, שֶׁזֶּהוּ בְּחִינַת רֹאשׁ הַשָּׁנָה שֶׁהוּא הַתְחָלַת הַתְּשׁוּבָה, כִּי הוּא יוֹם רִאשׁוֹן לַעֲשֶֹרֶת יְמֵי תְּשׁוּבָה שֶׁאָז מַתְחִילִין לִצְעֹק כָּל הַקּוֹלוֹת הַקְּדוֹשִׁים. וְזֶה בְּחִינַת מִמַּעֲמַקִּים קְרָאתִיךָ ה', ה' שִׁמְעָה בְקוֹלִי וְכוּ'. כִּי עִקַּר הַתְּשׁוּבָה הוּא לָשׁוּב מִכָּל הַמְקוֹמוֹת רָעִים שֶׁנִּדְחָה וְנִתְעָה לְשָׁם, יָשׁוּב מִשָּׁם לִמְקוֹמוֹ, שֶׁזֶּהוּ הַפֵּרוּשׁ הַפָּשׁוּט שֶׁל תְּשׁוּבָה, דְּהַיְנוּ לָשׁוּב לִמְקוֹמוֹ וּכְמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר (בְּסִימָן לה) שֶׁתְּשׁוּבָה הוּא לָשׁוּב הַדָּבָר לִמְקוֹמוֹ בִּבְחִינַת זַרְקָא דְּאִזְדְּרִיקַת לַאֲתַר דְּאִתְנְטִילַת מִתַּמָּן וּכְמוֹ שֶׁאִיתָא בַּתִּקּוּנִים תִּקּוּן סג, אִיהוּ רָזָא דִּתְיוּבְתָּא דְּיַחֲזֹר וְיָתוּב הַהוּא דַּרְגָּא דְּרָחִיק לֵהּ מֵאַתְרֵהּ דְּיַחֲזֹר לֵהּ לְאַתְרֵהּ וְכוּ'. וְזֶה אִי אֶפְשָׁר כִּי אִם עַל יְדֵי בְּחִינַת לְמַעְלָה מֵהַמָּקוֹם, שֶׁהוּא בְּחִינַת מְקוֹמוֹ שֶׁל עוֹלָם, שֶׁשָּׁם שֹׁרֶשׁ כָּל הַמְקוֹמוֹת שֶׁבָּעוֹלָם וְשָׁם יְכוֹלִין לָשׁוּב הַכֹּל לִמְקוֹמוֹ בְּשָׁלוֹם. וּלְהַגִּיעַ לְשָׁם אִי אֶפְשָׁר כִּי אִם עַל יְדֵי קוֹלוֹת קְדוֹשִׁים שֶׁצּוֹעֲקִין לַה' יִתְבָּרַךְ בִּתְפִלָּה וְתַחֲנוּנִים כָּל אֶחָד מִמְּקוֹמוֹ שֶׁנִּתְעָה לְשָׁם. וְה' יִתְבָּרַךְ שׁוֹמֵעַ קוֹלוֹ בְּרַחֲמִים וּמַגִּיעַ קוֹלוֹ עַד לְמַעְלָה מֵהַמָּקוֹם, כִּי הַקּוֹל נִשְׁמָע לְמֵרָחוֹק כַּנַּ"ל וְעַל יְדֵי זֶה חוֹזֵר וְשָׁב מִמְּקוֹמוֹ, לִבְחִינַת לְמַעְלָה מֵהַמָּקוֹם בְּחִינַת מְקוֹמוֹ שֶׁל עוֹלָם שֶׁשָּׁם נִתְתַּקֵּן הַכֹּל, שֶׁזֶּהוּ בְּחִינַת רֹאשׁ הַשָּׁנָה וְכַנַּ"ל:
<h3>אות טו</h3>
וְזֶהוּ בְּחִינַת הָאַרְבָּעָה' קוֹלוֹת שֶׁתּוֹקְעִין בְּרֹאשׁ הַשָּׁנָה שֶׁהֵם, תשֹר"ת. כִּי מְבֹאָר שָׁם בְּהַתּוֹרָה הַנַּ"ל בְּסוֹפוֹ בְּפֵרוּשׁ הַפָּסוּק תִּקְעוּ וְכוּ' וּמְפֹרָשׁ שָׁם שֶׁשּׁוֹפָר הוּא בְּחִינַת הַלֵּב וְכוּ'. גַּם שׁוֹפָר בְּחִינַת יִרְאָה וְכוּ', גַּם שׁוֹפָר בְּחִינַת נְבוּאָה, גַּם שׁוֹפָר בְּחִינַת תְּפִלָּה, גַּם שׁוֹפָר בְּחִינַת מַה שֶּׁכָּל שִֹיחַ הַשָּדֶה חוֹזְרִין כֹּחָם לְתוֹךְ הַתְּפִלָּה, שֶׁזֶּהוּ בְּחִינַת וַיֵּצֵא יִצְחָק לָשֹוּחַ בַּשָּדֶה רָאשֵׁי תֵּבוֹת, יוֹבֵל וְכוּ', עַיֵּן שָׁם הֵיטֵב. וְזֶהוּ בְּחִינַת הָאַרְבָּעָה קוֹלוֹת שֶׁהֵם תשֹר"ת הַיּוֹצְאִין מֵהַשּׁוֹפָר, כִּי הַשּׁוֹפָר בְּעַצְמוֹ הוּא בְּחִינַת הַלֵּב, כִּי הַלֵּב בְּחִינַת בִּינָה, כְּמוֹ שֶׁאִיתָא, בִּינָא לִבָּא. שֶׁזֶּהוּ בְּחִינַת הַשּׁוֹפָר, כַּמּוּבָא בַּכַּוָּנוֹת וּבִינָה הוּא לְמַעְלָה מֵהַבִּנְיָן, כִּי הוּא בְּחִינַת לְמַעְלָה מֵהַמָּקוֹם, בְּחִינַת כִּסֵּא הַכָּבוֹד, שָׁרְשֵׁי הַנְּשָׁמוֹת שֶׁהֵם בְּבִינָה, שֶׁהִיא אֵם כָּל חַי בְּחִינַת אֵם לַבִּינָה תִּקְרָא. וְזֶה שֶׁכָּתַב אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בְּמָקוֹם אַחֵר בְּסִימָן נו בְּלִקּוּטֵי תִּנְיָנָא, שֶׁמִּי שֶׁיֵּשׁ לוֹ לֵב יִשְֹרְאֵלִי, אֵין שַׁיָּךְ אֶצְלוֹ מָקוֹם כְּלָל וְכוּ', כִּי הוּא בִּבְחִינַת מְקוֹמוֹ שֶׁל עוֹלָם וְכוּ', עַיֵּן שָׁם. נִמְצָא, שֶׁהַלֵּב בִּבְחִינַת לְמַעְלָה מֵהַמָּקוֹם, בְּחִינַת מְקוֹמוֹ שֶׁל עוֹלָם, בְּחִינַת בִּינָה, שֶׁהוּא לְמַעְלָה מֵהַבִּנְיָן, שֶׁזֶּהוּ בְּחִינַת הַשּׁוֹפָר וּמִשָּׁם יוֹצְאִין הָאַרְבָּעָה קוֹלוֹת תשֹר"ת כְּנֶגֶד הָאַרְבַּע בְּחִינוֹת הַמְבֹאָרִים שָׁם אַחַר כָּךְ שֶׁמְּרֻמָּזִים בְּתֵבַת שׁוֹפָר שֶׁהֵם יִרְאָה, וּנְבוּאָה, וּתְפִלָּה, וּמַה שֶּׁכָּל שִֹיחַ הַשָּדֶה חוֹזְרִין כֹּחָם לְתוֹךְ הַתְּפִלָּה. כִּי 'תְּקִיעָה' זֶה בְּחִינַת יִרְאָה בְּחִינַת הֲיִתָּקַע שׁוֹפָר בְּעִיר וְעָם לֹא יֶחֱרָדוּ. 'תְּרוּעָה בְּחִינַת נְבוּאָה, בְּחִינַת וּתְרוּעַת מֶלֶךְ בּוֹ וְכוּ', כְּמוֹ שֶׁכָּתַב אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בְּמָקוֹם אַחֵר בְּסִימָן ח' בְּלִקּוּטֵי תִּנְיָנָא, עַיֵּן שָׁם. 'שְׁבָרִים' בְּחִינַת תְּפִלָּה, בְּחִינַת לֵב נִשְׁבָּר וְנִדְכֶּא וְכוּ'. 'תְּקִיעָה אַחֲרוֹנָה' זֶה בְּחִינַת מַה שֶּׁכָּל שִֹיחַ הַשָּדֶה חוֹזְרִים כֹּחָם לְתוֹךְ הַתְּפִלָּה, שֶׁזֶּהוּ בְּחִינַת וְהָיָה בַּיּוֹם הַהוּא יִתָּקַע בְּשׁוֹפָר גָּדוֹל וּבָאוּ הָאֹבְדִים בְּאֶרֶץ אַשּׁוּר וְהַנִּדָּחִים וְכוּ' וְהִשְׁתַּחֲווּ לַה' בְּהַר הַקֹּדֶשׁ בִּירוּשָׁלָיִם. כִּי בְּכָל עֵשֶֹב וְאִילָן וּבְכָל הַצְּמָחִים וּבְכָל שִֹיחַ הַשָּדֶה בְּכֻלָּם מְלֻבָּשִׁים נְשָׁמוֹת רַבּוֹת כַּיָּדוּעַ. וּכְשֶׁזּוֹכִין לִתְפִלָּה בִּשְׁלֵמוּת עַד שֶׁכָּל שִֹיחַ הַשָּדֶה חוֹזְרִין כֹּחָם לְתוֹךְ הַתְּפִלָּה, אֲזַי חוֹזְרִין וְנִתְעַלִּין כָּל הַנְּשָׁמוֹת שֶׁנִּתְגַּלְגְּלוּ בָּהֶם וְשָׁבִין לִמְקוֹמָן וְשָׁרְשָׁן שֶׁהוּא דְּבַר ה' שֶׁל הַתְּפִלָּה, שֶׁזֶּהוּ בְּחִינַת וּבָאוּ הָאֹבְדִים וְכוּ' וְהַנִּדָּחִים וְכוּ', שֶׁכָּל הָאוֹבְדִים וְהַנִּדָּחִים, שֶׁהֵם הַנְּשָׁמוֹת שֶׁנִּתְגַּלְגְּלוּ, כֻּלָּם חוֹזְרִין לִמְקוֹמָן בְּחִינַת וְהִשְׁתַּחֲווּ לַה' בְּהַר הַקֹּדֶשׁ וְכוּ', שֶׁהוּא מְקוֹם הַתְּפִלָּה, כְּמוֹ שֶׁכָּתוּב, "וַהֲבִיאוֹתִים אֶל הַר קָדְשִׁי וְשִֹמַּחְתִּים בְּבֵית תְּפִלָּתִי וְכוּ' נְאֻם ה' אֱלֹהִים מְקַבֵּץ נִדְחֵי יִשְֹרָאֵל וְכוּ'". וְזֶהוּ בְּחִינַת תְּקִיעָה אַחֲרוֹנָה, בְּחִינַת וְהָיָה בַּיּוֹם הַהוּא יִתָּקַע וְכוּ' וּבָאוּ הָאֹבְדִים וְכוּ', שֶׁזֶּהוּ בְּחִינַת מַה שֶׁכָּל שִֹיחַ הַשָּדֶה חוֹזְרִים כֹּחָם לְתוֹךְ הַתְּפִלָּה וְכַנַּ"ל:
<h3>אות טז</h3>
נִמְצָא, שֶׁבְּרֹאשׁ הַשָּׁנָה צְרִיכִין לָצֵאת מִבְּחִינַת מָקוֹם, לִבְחִינַת לְמַעְלָה מֵהַמָּקוֹם, שֶׁהוּא בְּחִינַת כִּסֵּא הַכָּבוֹד, שָׁרְשֵׁי הַנְּשָׁמוֹת, בְּחִינַת מְקוֹמוֹ שֶׁל עוֹלָם שֶׁשָּׁם דָּנִים הַכֹּל לְכַף זְכוּת וְכוּ' כַּנַּ"ל. וְזֶה זוֹכִין עַל יְדֵי קוֹל שׁוֹפָר וְכַנַּ"ל, כִּי עַל יְדֵי הָאַרְבָּעָה קוֹלוֹת תשֹר"ת מַמְשִׁיכִין כָּל הַתִּקּוּנִים הַנַּ"ל עַד שֶׁזּוֹכִין לִתְפִלָּה בִּשְׁלֵמוּת שֶׁכָּל שִֹיחַ הַשָּדֶה יַחְזְרוּ כֹּחָם לְתוֹךְ הַתְּפִלָּה, שֶׁעַל יְדֵי זֶה מְקַשְּׁרִין עַצְמָן לְשָׁרְשֵׁי הַנְּשָׁמוֹת הַחֲצוּבוֹת מִתַּחַת כִּסֵּא הַכָּבוֹד, שֶׁהוּא בְּחִינַת לְמַעְלָה מֵהַמָּקוֹם כַּנַּ"ל. וְזֶה בְּחִינַת סוֹד הַמַּעֲשֶֹה שֶׁל יוֹם הַחֲמִשִּׁי מֵהַז' בֶּעטְלִירְס (הַמּוּבָא בְּסִפּוּרֵי מַעֲשִֹיּוֹת), שֶׁהִתְפָּאֵר אֶת עַצְמוֹ הַבַּעַל חֲטוֹטָרוֹת בְּעֹצֶם גְּדֻלָּתוֹ בְּעִנְיַן מִעוּט מַחֲזִיק אֶת הַמְרֻבֶּה, עַיֵּן שָׁם הֵיטֵב מֵעִנְיַן הָאִילָן שֶׁהוּא לְמַעְלָה מֵהַמָּקוֹם שֶׁיֵּשׁ לוֹ שְׁלֹשָׁה שָׁרָשִׁים, שֶׁהֵם, יִרְאָה וֶאֱמוּנָה וַעֲנָוָה, וֶאֱמֶת הוּא גּוּף הָאִילָן וְכוּ', עַיֵּן שָׁם. כִּי זֶה הָאִילָן הַקָּדוֹשׁ הוּא בְּחִינַת עֵץ הַחַיִּים דְּמָזוֹן לְכֻלָּא בֵּהּ תחותוהי תטלל וְכוּ' וּבְעַנְפוֹהִי וְכוּ'. וְזֶה הָאִילָן, שֶׁהוּא הָעֵץ חַיִּים, הוּא עוֹמֵד תַּחַת כִּסֵּא הַכָּבוֹד וְדֶרֶךְ שָׁם עוֹלִין כָּל הַנְּשָׁמוֹת לְכִסֵּא הַכָּבוֹד שֶׁשָּׁם שֹׁרֶשׁ כָּל הַנְּשָׁמוֹת כַּנַּ"ל כִּי מֵהָאִילָן הַזֶּה יוֹצְאִין כָּל הַנְּשָׁמוֹת, כְּמוֹ שֶׁאִיתָא בַּזֹּהַר הַקָּדוֹשׁ, כָּל נִשְׁמָתִין מֵאִילָנָא רַבְרְבָא נַפְקִין. וּבְרֹאשׁ הַשָּׁנָה, שֶׁהוּא יוֹם הַדִּין הַגָּדוֹל, שֶׁאָז צְרִיכִין הַכֹּל לָבוֹא אֶל הָאִילָן הַזֶּה וְזֶה זוֹכִין עַל יְדֵי קוֹל שׁוֹפָר הַנַּ"ל, כִּי הַשְּׁלֹשָׁה שָׁרָשִׁים כַּנַּ"ל, שֶׁהֵם, יִרְאָה וֶאֱמוּנָה, וַעֲנָוָה. וְגוּף הָאִילָן, שֶׁהוּא אֱמֶת, הֵם גַּם כֵּן בְּחִינַת הָאַרְבָּעָה קוֹלוֹת שֶׁל הַשּׁוֹפָר, שֶׁהֵם תשֹר"ת. תְּקִיעָה זֶה בְּחִינַת יִרְאָה כַּנַּ"ל, בְּחִינַת הֲיִתָּקַע שׁוֹפָר בְּעִיר וְכוּ'. אֱמוּנָה בְּחִינַת תְּפִלָּה כְּמוֹ שֶׁכָּתוּב, "וַיְהִי יָדָיו אֱמוּנָה - פְּרִישָֹן בִּצְלוֹ, כְּמוֹ שֶׁמּוּבָא אֶצְלֵנוּ כַּמָּה פְּעָמִים, שֶׁזֶּהוּ בְּחִינַת שְׁבָרִים כַּנַּ"ל. עֲנָוָה זֶה בְּחִינַת נְבוּאָה, כִּי עִקַּר הַנְּבוּאָה צְרִיכִין לְקַבֵּל מֵרַבָּן שֶׁל כָּל הַנְּבִיאִים שֶׁהוּא מֹשֶׁה רַבֵּנוּ אֲשֶׁר לֹא קָם עוֹד נָבִיא וְכוּ' וּמֹשֶׁה הָיָה עָנָו מְאֹד, עַל כֵּן צְרִיכִין כָּל הַנְּבִיאִים לְמִדַּת עֲנָוָה, כְּדֵי שֶׁיּוּכְלוּ לְקַבֵּל הַנְּבוּאָה מִמֹּשֶׁה רַבָּם. וְזֶה בְּחִינַת 'אֵין הַנְּבוּאָה שׁוֹרָה אֶלָּא עַל חָכָם גִּבּוֹר וְעָשִׁיר', כִּי בְּאֵלּוּ הַשְּׁלֹשָׁה דְּבָרִים דֶּרֶךְ בְּנֵי אָדָם לְהִתְגַּדֵּל בָּהֶם וּבָהֶם תָּלוּי עִקַּר מִדַּת הָעֲנָוָה, שֶׁצְּרִיכִין לְשַׁבֵּר הַגַּאֲוָה בְּאֵלּוּ הַדְּבָרִים, כְּמוֹ שֶׁכָּתוּב, "אַל יִתְהַלֵּל חָכָם בְּחָכְמָתוֹ עָשִׁיר וְכוּ'". כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה כַּמָּה פְּעָמִים. וְעַל כֵּן צָרִיךְ הַנָּבִיא לִהְיוֹת חָכָם גִּבּוֹר וְעָשִׁיר כְּדֵי שֶׁיִּהְיֶה נִכָּר הָעֲנָוָה, כִּי אִם אֵין בּוֹ חָכְמָה וּגְבוּרָה וַעֲשִׁירוּת אֵין הָעֲנָוָה מַעֲלָה כָּל כָּךְ וְכַנַּ"ל. נִמְצָא, עֲנָוָה בְּחִינַת נְבוּאָה, שֶׁהוּא בְּחִינַת תְּרוּעָה כַּנַּ"ל. אֱמֶת, שֶׁהוּא גּוּף הָאִילָן, הוּא בְּחִינַת תְּקִיעָה הָאַחֲרוֹנָה, שֶׁהוּא בְּחִינַת מַה שֶּׁכָּל שִֹיחַ הַשָּדֶה חוֹזְרִין כֹּחָם לְתוֹךְ הַתְּפִלָּה, שֶׁזֶּהוּ בְּחִינַת אֱמֶת, כִּי זֶה עִקַּר הָאֱמֶת כְּשֶׁכָּל שִֹיחַ הַשָּדֶה מַכִּירִין הָאֱמֶת שֶׁכָּל כֹּחָם נִמְשָׁךְ מִדְּבַר ה', שֶׁהוּא הַתְּפִלָּה, וּמַחֲזִירִין כֹּחָם לְתוֹךְ הַתְּפִלָּה. וְזֶהוּ בְּחִינַת אֱמֶת מֵאֶרֶץ תִּצְמָח. וְזֶהוּ בְּחִינַת גּוּף הָאִילָן שֶׁכּוֹלֵל כָּל הַצְּמָחִים שֶׁבָּעוֹלָם שֶׁכֻּלָּם גִּדּוּלָם עַל יְדֵי אֱמֶת בְּחִינַת אֱמֶת מֵאֶרֶץ תִּצְמָח. וְאָז כְּשֶׁמִּתְפַּלְּלִים בִּשְׁלֵמוּת עַד שֶׁכָּל שִֹיחַ הַשָּדֶה חוֹזְרִין כֹּחָם לְתוֹךְ הַתְּפִלָּה, אָז נִכְלָלִין בָּאִילָן הַקָּדוֹשׁ הַזֶּה וְאָז זוֹכִין לַעֲלוֹת דֶּרֶךְ שָׁם לְכִסֵּא הַכָּבוֹד שֶׁהוּא שָׁרְשֵׁי הַנְּשָׁמוֹת, כִּי דֶּרֶךְ זֶה הָאִילָן עוֹלִין לְשָׁם כַּנַּ"ל. נִמְצָא, עַל יְדֵי הַשּׁוֹפָר בָּאִין אֶל הָאִילָן הַקָּדוֹשׁ הַנַּ"ל, כִּי שׁוֹפָר הוּא בְּחִינַת שׁוֹפָר שֶׁל אַיִל, אֵילוֹ שֶׁל יִצְחָק שֶׁנֶּאֱמַר בּוֹ: "וְהִנֵּה אַיִל אַחַר נֶאֱחַז בַּסְּבַךְ בְּקַרְנָיו". פֵּרֵשׁ רַשִּׁ"י, בִּסְבַךְ אִילָן, הַיְנוּ שֶׁאֲחִיזַת קֶרֶן הָאַיִל שֶׁל יִצְחָק, שֶׁהוּא בְּחִינַת הַשּׁוֹפָר, הוּא בָּאִילָן הַקָּדוֹשׁ הַנַּ"ל וְכַנַּ"ל. כִּי כָּל הָעֲקֵדָה הִיא בְּחִינָה הַנַּ"ל לְהַמְתִּיק גְּבוּרוֹת יִצְחָק עַל יְדֵי הַר הַמּוֹרִיָּה, עַל יְדֵי בְּחִינַת לְמַעְלָה מֵהַמָּקוֹם, שֶׁזֶּהוּ כָּל בְּחִינַת רֹאשׁ הַשָּׁנָה, בְּחִינַת שׁוֹפָר וְכַנַּ"ל:
<h3>אות יז</h3>
וְכָל זֶה צְרִיכִין לְתַקֵּן בְּרֹאשׁ הַשָּׁנָה שֶׁאָז חָטָא אָדָם הָרִאשׁוֹן בְּעֵץ הַדַּעַת וְאָז נֶאֱמַר, "וַיְגָרֶשׁ אֶת הָאָדָם וַיַּשְׁכֵּן מִקֶּדֶם לְגַן עֵדֶן וְכוּ' לִשְׁמֹר אֶת דֶּרֶךְ עֵץ הַחַיִּים". וּמֵחֲמַת זֶה אֵין יוֹדְעִין הַדֶּרֶךְ לְעֵץ הַחַיִּים שֶׁשָּׁם צְרִיכִין כָּל הַנְּשָׁמוֹת לָבוֹא לְשָׁם, כִּי שָׁם בָּאִים לְתַכְלִית הַטּוֹב שֶׁלָּהֶם. וְכָל זְמַן שֶׁהָאָדָם מְגֹרָשׁ מִגַּן עֵדֶן, מֵעֵץ חַיִּים מִבְּחִינַת לְמַעְלָה מֵהַמָּקוֹם, הוּא נָע וָנָד בָּאָרֶץ וְאֵין לוֹ שׁוּם מְנוּחָה וְכַנַּ"ל. וְעִקַּר הַתִּקּוּן עַל יְדֵי תְּשׁוּבָה, שֶׁהוּא רֹאשׁ הַשָּׁנָה, שֶׁהוּא רִאשׁוֹן לַעֲשֶֹרֶת יְמֵי תְּשׁוּבָה וְעִקַּר הַתְּשׁוּבָה זוֹכִין עַל יְדֵי קוֹלוֹת בְּחִינַת מִמַּעֲמַקִּים קְרָאתִיךָ ה', כִּי עַל יְדֵי הַקּוֹל יוֹצֵא כָּל אֶחָד מִכָּל מִינֵי עֹמֶק יְרִידָתוֹ שֶׁנָּפַל וְנִתְגָּרֵשׁ לְשָׁם וְעוֹלֶה לִבְחִינַת לְמַעְלָה מֵהַמָּקוֹם שֶׁשָּׁם דָּנִים הַכֹּל לְכַף זְכוּת וְשָׁם נִתְתַּקֵּן הַכֹּל וְכַנַּ"ל. וְזֶה בְּחִינַת וַיִּשְׁמַע אֶת קוֹל ה' אֱלֹקִים מִתְהַלֵּךְ בַּגָּן וְכוּ' אֶת קֹלְךָ שָׁמַעְתִּי בַּגָּן וָאִירָא, כִּי הַקּוֹל מְחַבֵּר עֶלְיוֹנִים וְתַחְתּוֹנִים, לְמַעְלָה מֵהַמָּקוֹם עִם בְּחִינַת הַמָּקוֹם, כִּי הַקּוֹל מְמֻצָּע בֵּין רוּחָנִיּוּת לְגַשְׁמִיּוּת, כִּי הַקּוֹל אֵינוֹ נִתְפָּס וְהוּא בְּעֵרֶךְ הַגּוּף רוּחָנִי, כִּי הוּא יוֹצֵא מֵהָרֵאָה וְהַקָּנֶה, שֶׁשָּׁם הָרוּחַ חַיִּים, אֲבָל בְּעֵרֶךְ הַנְּשָׁמָה הוּא בְּחִינַת גַּשְׁמִי, כִּי נִתְגַּשֵּׁם וְנִתְעַבֶּה עַל יְדֵי הָאֲוִיר שֶׁעַל יְדֵי זֶה מִתְהַוֶּה הַקּוֹל כַּיָּדוּעַ. וְאֵין לָנוּ שׁוּם תְּפִיסָה בּוֹ יִתְבָּרַךְ כִּי אִם עַל יְדֵי בְּחִינַת הַקּוֹל, כְּמוֹ שֶׁכָּתוּב, "וּתְמוּנָה אֵינְכֶם רוֹאִים זוּלָתִי קוֹל". וּכְתִיב, "וְכָל הָעָם רֹאִים אֶת הַקֹּלוֹת" וְהוּא שֹׁרֶשׁ שֶׁל כָּל הַבְּרִיאָה, כִּי כָּל הַבְּרִיאָה הָיְתָה עַל יְדֵי דְּבַר ה', כְּמוֹ שֶׁכָּתוּב, "בִּדְבַר ה' שָׁמַיִם נַעֲשֹוּ וְכוּ'". וְהַקּוֹל הוּא שֹׁרֶשׁ וְחִיּוּת שֶׁל הַדִּבּוּר וְתֵכֶף כְּשֶׁנִּתְהַוָּה דִּבּוּרוֹ יִתְבָּרַךְ, כִּבְיָכוֹל, תֵּכֶף נַעֲשָֹה הַבְּרִיאָה שֶׁל כָּל דָּבָר. אֲבָל הַקּוֹל שֶׁהוּא רוּחָנִיּוּת הַדִּבּוּר, הוּא מְמֻצָּע בֵּין הַבְּרִיאָה שֶׁנִּתְהַוָּה עַל יְדֵי הַדִּבּוּר וּבֵינוֹ יִתְבָּרַךְ וְעַל כֵּן הַקּוֹל מְחַבֵּר עֶלְיוֹן בְּתַחְתּוֹן וְתַחְתּוֹן בְּעֶלְיוֹן, כִּי כְּשֶׁה' יִתְבָּרַךְ רוֹצֶה לְהוֹדִיעַ וּלְגַלּוֹת לָנוּ אֱלֹקוּתוֹ וּמֶמְשַׁלְתּוֹ עַל יְדֵי נְבִיאָיו, הוּא מוֹדִיעַ לָנוּ עַל יְדֵי קוֹלוֹ שֶׁהִשְׁמִיעַ לַנְּבִיאִים, כְּמוֹ שֶׁכָּתוּב, "וַיִּשְׁמַע אֶת הַקּוֹל מִבֵּין שְׁנֵי הַכְּרֻבִים וְכוּ'". וְכֵן כְּשֶׁאָנוּ צְרִיכִין לְבַקֵּשׁ מִמֶּנּוּ יִתְבָּרַךְ הִצְטָרְכוּתֵנוּ וּמִשְׁאֲלוֹתֵינוּ אָנוּ צוֹעֲקִין וּמִתְחַנְּנִים אֵלָיו יִתְבָּרַךְ, כְּמוֹ שֶׁכָּתוּב, "שְׁמַע ה' קוֹלִי אֶקְרָא". וְכֵן הַרְבֵּה וּכְתִיב, "קוֹלִי שָׁמַעְתָּ אַל תַּעְלֵם אָזְנֶיךָ וְכוּ'". וְזֶה בְּחִינַת קוֹל הַשּׁוֹפָר, שֶׁהוּא כָּלוּל מִכָּל הַקּוֹלוֹת, מִתַּתָּא לְעֵלָּא וּמֵעֵלָּא לְתַתָּא, כִּי קוֹל הַשּׁוֹפָר מְעוֹרֵר אוֹתָנוּ לָשׁוּב אֵלָיו יִתְבָּרַךְ וְזֶה בְּחִינַת מֵעֵלָּא לְתַתָּא. שֶׁיּוֹצֵא הַקּוֹל מֵאִתּוֹ יִתְבָּרַךְ לְעוֹרְרֵנוּ מִשְּׁנָתֵנוּ לָשׁוּב אֵלָיו יִתְבָּרַךְ. גַּם הוּא בְּחִינַת מִתַּתָּא לְעֵלָּא, כִּי עַל יְדֵי קוֹל הַשּׁוֹפָר עוֹלִים כָּל צַעֲקָתֵנוּ וּתְפִלּוֹתֵינוּ בְּרֹאשׁ הַשָּׁנָה. וְעַל כֵּן עַל יְדֵי קוֹל הַשּׁוֹפָר בְּרֹאשׁ הַשָּׁנָה אָנוּ יוֹצְאִים מִבְּחִינַת מָקוֹם לִבְחִינַת לְמַעְלָה מֵהַמָּקוֹם שֶׁשָּׁם נִתְתַּקֵּן הַכֹּל וְכַנַּ"ל:
<h3>אות יח</h3>
שַׁיָּךְ לְעֵיל לְעִנְיַן מַעֲלַת הַהֲלִיכָה וְהַנְּסִיעָה לְהַצַּדִּיק שֶׁעַל יְדֵי זֶה מַעֲלִין הַמָּקוֹם, לִבְחִינַת לְמַעְלָה מֵהַמָּקוֹם וְכוּ' כַּנַּ"ל. וְזֶהוּ בְּחִינַת מַעֲלַת כָּל הַהֲלִיכוֹת וְהַנְּסִיעוֹת לִדְבַר מִצְוָה, כִּי עַל יְדֵי שֶׁהוֹלֵךְ וְנוֹסֵעַ מִמְּקוֹמוֹ לִדְבַר מִצְוָה, עַל יְדֵי זֶה מְקַשֵּׁר וּמַעֲלֶה מְקוֹמוֹ לִבְחִינַת לְמַעְלָה מֵהַמָּקוֹם עַל יְדֵי הַדְּבַר מִצְוָה וְהַקְּדֻשָּׁה שֶׁרוֹצֶה לַעֲשֹוֹת בְּזֹאת הַנְּסִיעָה, כִּי עַל יְדֵי כָּל מִצְווֹת הַתּוֹרָה נִתְקַשְּׁרִין וְעוֹלִין לִבְחִינַת לְמַעְלָה מֵהַמָּקוֹם שֶׁשָּׁם שֹׁרֶשׁ כָּל הַתּוֹרָה וְהַמִּצְווֹת וְעַל כֵּן כְּשֶׁהוֹלְכִין וְנוֹסְעִין בִּשְׁבִילָם הוּא דָּבָר גָּדוֹל מְאֹד, כִּי עַל יְדֵי הַהֲלִיכָה וְהַנְּסִיעָה עוֹלִין וּמִתְקַשְּׁרִין לְמַעְלָה מֵהַמָּקוֹם וְכַנַּ"ל. וְזֶהוּ בְּחִינַת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה, מִצְוָה לָרוּץ לְבֵית הַכְּנֶסֶת וְכוּ', כִּי עִקַּר הַהִתְקַשְּׁרוּת וְהַכְּלָלִיּוּת בִּבְחִינַת לְמַעְלָה מֵהַמָּקוֹם, הוּא עַל יְדֵי הַתְּפִלָּה כַּנַּ"ל. וְזֶהוּ בְּחִינַת שָֹמַחְתִּי בְּאֹמְרִים לִי בֵּית ה' נֵלֵךְ עֹמְדוֹת הָיוּ רַגְלֵינוּ בִּשְׁעָרַיִךְ יְרוּשָׁלָיִם. ' עוֹמְדוֹת' דַּיְקָא, כִּי שָׁם עִקַּר הָעֲמִידָה, בְּחִינַת אֵין עֲמִידָה אֶלָּא תְּפִלָּה וְכַנַּ"ל. וְזֶהוּ "יְרוּשָׁלַיִם הַבְּנוּיָה כְּעִיר שֶׁחֻבְּרָה לָהּ יַחְדָּיו", שֶׁהִיא יְרוּשָׁלַיִם שֶׁלְּמַעְלָה, כְּמוֹ שֶׁפֵּרְשׁוּ רַבּוֹתֵינוּ זִכְרוֹנָם לִבְרָכָה שֶׁהוּא לְמַעְלָה מֵהַמָּקוֹם, הַיְנוּ כַּנַּ"ל, כִּי עַל יְדֵי בֵּית ה', שֶׁהִיא בֵּית הַתְּפִלָּה שֶׁבִּירוּשָׁלַיִם, עַל יְדֵי זֶה מִתְקַשְּׁרִים וּמִתְחַבְּרִים בִּבְחִינַת לְמַעְלָה מֵהַמָּקוֹם וְכַנַּ"ל. וְזֶהוּ, "כִּי שָׁמָּה יָשְׁבוּ כִסְאוֹת לַמִּשְׁפָּט וְכוּ'", 'כִסְאוֹת לַמִּשְׁפָּט' דַּיְקָא, כִּי ה' יִתְבָּרַךְ מְרַחֵם עָלֵינוּ וְקוֹבֵעַ הַכִּסְאוֹת לַמִּשְׁפָּט שָׁמָּה דַּיְקָא, דְּהַיְנוּ בִּבְחִינַת לְמַעְלָה מֵהַמָּקוֹם, שֶׁעַל יְדֵי זֶה הוּא דָּן אוֹתָנוּ בְּרַחֲמִים לִזְכוּת תָּמִיד עַל יְדֵי שֶׁשָּׁם הוּא מְקוֹמוֹ שֶׁל כָּל אֶחָד, שֶׁעַל יְדֵי זֶה מְרַחֵם עַל כָּל אֶחָד לְפִי מְקוֹמוֹ בִּבְחִינַת אַל תָּדִין אֶת חֲבֵרְךָ עַד שֶׁתַּגִּיעַ לִמְקוֹמוֹ, שֶׁזֶּהוּ בְּחִינַת הַמִּשְׁפָּט שֶׁל רֹאשׁ הַשָּׁנָה שֶׁהוּא בְּרַחֲמִים גְּדוֹלִים עַל יְדֵי בְּחִינַת שֶׁאוֹחֲזִין בְּשָׁרְשֵׁי הַנְּשָׁמוֹת שֶׁהֵם בְּחִינַת כִּסֵּא הַכָּבוֹד, בְּחִינַת כִסְאוֹת לַמִּשְׁפָּט וְכַנַּ"ל (וְכַמְבֹאָר שָׁם בְּהַתּוֹרָה הַנַּ"ל שֶׁמִּי שֶׁאוֹחֵז בְּשָׁרְשֵׁי הַנְּשָׁמוֹת בְּחִינַת כִּסֵּא הַכָּבוֹד הוּא יָכוֹל לַעֲשֹוֹת רֹאשׁ הַשָּׁנָה עַיֵּן שָׁם): וְזֶה בְּחִינַת הַמִּצְוָה לֵילֵךְ וְלַעֲלוֹת אֶל הַבֵּית הַמִּקְדָּשׁ בְּשָׁלֹשׁ רְגָלִים, כְּמוֹ שֶׁכָּתוּב, "שָׁלֹשׁ פְּעָמִים בַּשָּׁנָה יֵרָאֶה וְכוּ'". כִּי מְבֹאָר בְּהַתּוֹרָה הַנַּ"ל שֶׁעַל יְדֵי שָׁלֹשׁ רְגָלִים מַכְנִיעִין הַשָּׁלֹשׁ מִדּוֹת רָעוֹת וְכוּ' עַד שֶׁזּוֹכִין לִתְפִלָּה, שֶׁעַל יְדֵי זֶה מִתְקַשְּׁרִין בְּשָׁרְשֵׁי הַנְּשָׁמוֹת וְכוּ', בִּבְחִינַת לְמַעְלָה מֵהַמָּקוֹם, עַל כֵּן צְרִיכִין לַעֲלוֹת לִירוּשָׁלַיִם וְהַבֵּית הַמִּקְדָּשׁ בְּשָׁלֹשׁ רְגָלִים, כִּי עַל יְדֵי הַהֲלִיכָה לִירוּשָׁלַיִם וּבֵית הַמִּקְדָּשׁ בְּשָׁלֹשׁ רְגָלִים מִתְקַשְּׁרִין בִּבְחִינַת לְמַעְלָה מֵהַמָּקוֹם וְכַנַּ"ל. וְזֶהוּ "מַה יָּפוּ פְעָמַיִךְ בַּנְּעָלִים בַּת נָדִיב וְכוּ'", שֶׁנֶּאֱמַר עַל הָעוֹלִים לְרֶגֶל, כְּמוֹ שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה. וְזֶהוּ 'בַּת נָדִיב', בִּתּוֹ שֶׁל אַבְרָהָם אָבִינוּ שֶׁהוּא נְדִיב לֵב הָרִאשׁוֹן, שֶׁהוּא בְּחִינַת תְּפִלָּה כַּנַּ"ל, שֶׁעַל יְדֵי זֶה מִתְקַשְּׁרִין בִּבְחִינַת לְמַעְלָה מֵהַמָּקוֹם כַּנַּ"ל. וְזֶהוּ "חַמּוּקֵי יְרֵכַיִךְ כְּמוֹ חֲלָאִים מַעֲשֵֹה יְדֵי אָמָּן", ' חַמּוּקֵי' הוּא בְּחִינַת נִסְתָּר וְנֶעְלָם, כְּמוֹ שֶׁכָּתוּב, "וְדוֹדִי חָמַק וְכוּ'". הַיְנוּ שֶׁבְּהַיְרֵכַיִם, שֶׁהֵם כְּלֵי הַהֲלִיכָה הַפְּנִימִיּוּת וְהַנִּסְתָּר שֶׁבַּהֲלִיכַת יְרֵכַיִךְ הוּא גָּבֹהַּ וְעָמֹק מְאֹד, כִּי עַל יְדֵי זֶה אַתָּה הוֹלֵךְ וְנִכְלָל לְמַעְלָה מֵהַמָּקוֹם כַּנַּ"ל. וְזֶהוּ "כְּמוֹ חֲלָאִים מַעֲשֵֹה יְדֵי אָמָּן" וְדָרְשׁוּ רַבּוֹתֵינוּ זִכְרוֹנָם לִבְרָכָה, מַעֲשֵֹה יְדֵי אָמָּנוּתוֹ שֶׁל יוֹצֵר בְּרֵאשִׁית, 'חֲלָאִים' בְּחִינַת חָלָל הַפָּנוּי, כְּמוֹ
שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה, חֲלָאִים לְשׁוֹן חָלָל (וּכְמוֹ שֶׁפֵּרֵשׁ אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בְּמָקוֹם אַחֵר סִימָן מ"ט), הַיְנוּ כְּמוֹ הֶחָלָל הַפָּנוּי, שֶׁהוּא מְקוֹם הָעוֹלָם, שֶׁשָּׁם הָיָה כָּל אָמָּנוּתוֹ שֶׁל יוֹצֵר בְּרֵאשִׁית שֶׁבָּרָא כָּל מְלַאכְתּוֹ בָּזֶה הַמָּקוֹם שֶׁל הֶחָלָל הַפָּנוּי וּבֶאֱמֶת כָּל הֶחָלָל הַפָּנוּי, שֶׁהוּא מְקוֹם הָעוֹלָם, הַכֹּל מִמֶּנּוּ לְבַד, כִּי הוּא מְקוֹמוֹ שֶׁל עוֹלָם וְאֵין וְכוּ', כְּמוֹ כֵן אַתָּה זוֹכֶה עַל יְדֵי הֲלִיכָתְךָ לְרֶגֶל לְהִכָּלֵל בְּשֹׁרֶשׁ הַמָּקוֹם, בְּשֹׁרֶשׁ הֶחָלָל הַפָּנוּי שֶׁהוּא לְמַעְלָה מֵהַמָּקוֹם. וְזֶה מַעֲשֵֹה יְדֵי אָמָּן, 'אוֹמֵּן', כְּמוֹ שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה. וּכְתִיב בִּלְשׁוֹן "אָמָּן", שֶׁהוּא לְשׁוֹן אֱמוּנָה, כִּי אִי אֶפְשָׁר לֵידַע זֹאת כִּי אִם בֶּאֱמוּנָה, שֶׁעַל יְדֵי זֶה יוֹדְעִין שֶׁכָּל הָאָמָּנוּת וּמְלֶאכֶת מַעֲשֵֹה בְּרֵאשִׁית שֶׁבְּהֶחָלָל הַפָּנוּי הַכֹּל מִמֶּנּוּ לְבַד, כִּי כָּל הֶחָלָל הַפָּנוּי, שֶׁהוּא שֹׁרֶשׁ הַמָּקוֹם, הַכֹּל נִתְהַוָּה מִמֶּנּוּ בְּעַצְמוֹ, שֶׁהוּא לְמַעְלָה מֵהַמָּקוֹם וְכַנַּ"ל: רָאשֵׁי פְּרָקִים: שַׁיָּךְ לְהִלְכוֹת שְׁלוּחִין הֲלָכָה ד' הַנַּ"ל: עִנְיַן הָעֲקֵדָה, כָּל הַקּוֹבֵעַ מָקוֹם לִתְפִלָּתוֹ אֱלֹהֵי אַבְרָהָם וְכוּ' וַעֲקֵדַת יִצְחָק לְזַרְעוֹ תִּזְכּוֹר כָּל עִנְיַן רֹאשׁ הַשָּׁנָה הוּא בְּחִינַת הָעֲקֵדָה, כִּי זֶה עִקַּר הַחֶסֶד שֶׁל רֹאשׁ הַשָּׁנָה עַל יְדֵי בְּחִינַת מְקוֹמוֹ וְכוּ' שֶׁזּוֹכִין עַל יְדֵי שֶׁהֶעֱלָה אֶת יִצְחָק בְּהַר הַמּוֹרִיָּה בִּמְקוֹם קֹדֶשׁ קָדָשִׁים שֶׁשָּׁם עוֹלִין לִמְקוֹמוֹ שֶׁל עוֹלָם וְעַל כֵּן אַסַקְתֵּיה אַחְתֵּיה, כִּי כְּבָר נִמְתַּק הַדִּין בְּחִינַת גְּבוּרוֹת יִצְחָק וְזֶה צְרִיכִין בְּרֹאשׁ הַשָּׁנָה כַּנַּ"ל: "שָֹמַחְתִּי בְּאֹמְרִים לִי בֵּית ה' נֵלֵךְ. עֹמְדוֹת הָיוּ רַגְלֵינוּ וְכוּ'. כְּעִיר שֶׁחֻבְּרָה לָהּ וְכוּ'". שֶׁהוּא לְמַעְלָה מֵהַמָּקוֹם שֶׁשָּׁם עִקַּר הָעֲמִידָה וְהַמְנוּחָה בְּחִינַת כִּי לֹא בָּאתֶם וְכוּ' אֶל הַמְּנוּחָה, כִּי הָאָדָם נָע וָנָד בָּאָרֶץ כָּל זְמַן שֶׁאֵינוֹ נִכְלָל בִּבְחִינַת לְמַעְלָה מֵהַמָּקוֹם וְעַל כֵּן אֵין עֲמִידָה אֶלָּא תְּפִלָּה בְּחִינַת עֹמְדוֹת הָיוּ רַגְלֵינוּ וְכוּ' וְזֶה שָׁלֹשׁ פְּעָמִים יֵרָאֶה וְכוּ', כִּי שָׁלֹשׁ רְגָלִים עַל יָדָם זוֹכִין לִתְפִלָּה שֶׁעַל יְדֵי זֶה עוֹלִין לִבְחִינַת מְקוֹמוֹ וְכוּ' וְעַל כֵּן צְרִיכִין אָז לֵילֵךְ לַעֲלוֹת לִירוּשָׁלַיִם שֶׁשָּׁם קֹדֶשׁ קָדָשִׁים, שֶׁדֶּרֶךְ שָׁם וְכוּ' כַּנַּ"ל: כִּי עַל יְדֵי כָּל הַהֲלִיכוֹת וְהַנְּסִיעוֹת שֶׁל מִצְוָה נִכְלָלִין בְּיוֹתֵר בִּבְחִינַת לְמַעְלָה מֵהַמָּקוֹם, מֵחֲמַת שֶׁמְּקַשְּׁרִין וְכוֹלְלִין הַמְקוֹמוֹת שֶׁהָיוּ רְחוֹקִים זֶה מִזֶּה וְאִי אֶפְשָׁר לְקָרְבָם וּלְחַבְּרָם בְּגַשְׁמִיּוּת בְּשׁוּם אֹפֶן כִּי אִם עַל יְדֵי שֶׁיּוֹצְאִין וְהוֹלְכִין מִמָּקוֹם לְמָקוֹם, שֶׁעַל יְדֵי זֶה נִתְחַבְּרִין יַחַד וְנִכְלָלִין בִּבְחִינַת לְמַעְלָה מֵהַמָּקוֹם אִם הוֹלְכִין לִדְבַר מִצְוָה כְּגוֹן לְבֵית הַכְּנֶסֶת. וְעַל כֵּן מִצְוָה לָרוּץ לְבֵית הַכְּנֶסֶת, כִּי כְּשֶׁהוֹלְכִין בִּמְרוּצָה מִתְקָרְבִין יוֹתֵר לִבְחִינַת לְמַעְלָה מֵהַמָּקוֹם, כְּמוֹ שֶׁכָּתוּב (בְּסִימָן ס"א לִקּוּטֵי תִּנְיָנָא). אֲבָל כְּשֶׁהָרִיצָה לְדִבְרֵי עוֹלָם הַזֶּה, אַדְּרַבָּא, נִפְגָּם יוֹתֵר, כִּי מַמְשִׁיךְ יוֹתֵר בְּחִינַת הֶאָרַת לְמַעְלָה מֵהַמָּקוֹם לְתוֹךְ גַּשְׁמִיּוּת הַמָּקוֹם שֶׁהוּא תַּאֲווֹת עוֹלָם הַזֶּה שֶׁרָץ בִּשְׁבִילוֹ אֲבָל לִדְבַר מִצְוָה מַעֲלֶה הַמָּקוֹם לְמַעְלָה עַל יְדֵי הָרִיצָה. וְעַל כֵּן מְהַדֵר לֵהּ בְּקִדוּשָׁה דְּבֵי שִׁמְשָׁא, כִּי שַׁבָּת בְּחִינַת לְמַעְלָה מֵהַמָּקוֹם, כְּמוֹ שֶׁכָּתוּב בְּמָקוֹם אַחֵר, כִּי אָז מְעִידִין בַּקִּדּוּשׁ שֶׁכָּל מְקוֹם הָעוֹלָם בָּרָא הוּא יִתְבָּרַךְ, שֶׁעַל יְדֵי זֶה נִכְלָל הַמָּקוֹם לְמַעְלָה וְכוּ'. וְעַל כֵּן אָז מְתַקֵּן פְּגַם הָרִיצָה לִדְבַר הָרְשׁוּת, וְעַל כֵּן צָרִיךְ לִנְסֹעַ לְהַצַּדִּיק, בִּפְרָט עַל רֹאשׁ הַשָּׁנָה, כִּי הַצַּדִּיק בִּבְחִינַת מְקוֹמוֹ שֶׁל עוֹלָם וְעַל יְדֵי הַהֲלִיכָה מְתַקֵּן וּמַעֲלֶה הַמָּקוֹם לְמַעְלָה מֵהַמָּקוֹם כַּנַּ"ל, וּבִפְרָט עַל רֹאשׁ הַשָּׁנָה שֶׁכָּל עִנְיָנוֹ לִזְכּוֹת בַּדִּין הוּא עַל יְדֵי בְּחִינַת מְקוֹמוֹ שֶׁל עוֹלָם וְכוּ' שֶׁזּוֹכִין עַל יְדֵי הַצַּדִּיק דַּיְקָא שֶׁיָּכוֹל לַעֲשֹוֹת רֹאשׁ הַשָּׁנָה וְזֶה בְּחִינַת הִשְׁתַּטְּחוּת עַל קִבְרֵי צַדִּיקִים אֲמִתִּיִּים, כִּי מְקוֹמָם שֶׁמֻּנָּחִים שָׁם הוּא בְּחִינַת לְמַעְלָה מֵהַמָּקוֹם, כִּי זוֹכִים לִנְחֹל הַכִּסֵּא כָּבוֹד בְּחִינַת וְכִסֵּא כָבוֹד יַנְחִלֵם וְכוּ' וְהָבֵן. וְעַל כֵּן מְקוֹמָם אֶרֶץ יִשְֹרָאֵל שֶׁשָּׁם קֹדֶשׁ קָדָשִׁים וְכוּ' כַּנַּ"ל: "מַה יָּפוּ פְעָמַיִךְ בַּנְּעָלִים", שֶׁעוֹלִין לָרְגָלִים, "בַּת נָדִיב", בְּחִינַת תְּפִלָּה, שֶׁעִקַּר הַתְחָלָתָהּ מֵאַבְרָהָם שֶׁבּוֹ מַתְחִילִין וְחוֹתְמִין בְּרָכָה רִאשׁוֹנָה שֶׁבַּתְּפִלָּה וְהוּא נִקְרָא "נְדִיב לֵב", כִּי תְּפִלָּה בַּלֵּב. "חַמּוּקֵי יְרֵכַיִךְ כְּמוֹ חֲלָאִים מַעֲשֵֹה יְדֵי אָמָּן". 'חַמּוּקֵי' הוּא בְּחִינַת נִסְתָּר וְנֶעְלָם, כְּמוֹ שֶׁכָּתוּב, "וְדוֹדִי חָמַק וְכוּ'". הַיְנוּ שֶׁבְּהַיְרֵכַיִם, שֶׁהֵם כְּלֵי הַהֲלִיכָה, הַפְּנִימִיּוּת וְהַנִּסְתָּר שֶׁבַּהֲלִיכַת יְרֵכַיִךְ הוּא גָּבֹהַּ וְעָמֹק מְאֹד, כִּי עַל יְדֵי זֶה הוֹלֵךְ וְנִכְלָל לְמַעְלָה מֵהַמָּקוֹם כַּנַּ"ל. וְזֶהוּ "כְּמוֹ חֲלָאִים מַעֲשֵֹה יְדֵי אָמָּן", 'חֲלָאִים' בְּחִינַת חָלָל הַפָּנוּי, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, חֲלָאִים לְשׁוֹן חָלָל, הַיְנוּ כְּמוֹ הֶחָלָל הַפָּנוּי שֶׁהוּא מְקוֹם הָעוֹלָם, שֶׁשָּׁם הָיָה כָּל אֻמָּנוּתוֹ שֶׁל יוֹצֵר בְּרֵאשִׁית שֶׁבָּרָא מְלַאכְתּוֹ בָּזֶה הַמָּקוֹם שֶׁל חָלָל הַפָּנוּי. וּבֶאֱמֶת כָּל חָלָל הַפָּנוּי שֶׁהוּא מְקוֹם הָעוֹלָם, הַכֹּל מִמֶּנּוּ לְבַד, כִּי הוּא מְקוֹמוֹ שֶׁל עוֹלָם וְאֵין וְכוּ'. כְּמוֹ כֵן אַתָּה זוֹכֶה עַל יְדֵי הֲלִיכָתְךָ לְהִכָּלֵל בְּשֹׁרֶשׁ הַמָּקוֹם, בְּשֹׁרֶשׁ הֶחָלָל הַפָּנוּי שֶׁהוּא לְמַעְלָה מֵהַמָּקוֹם. וְזֶהוּ "מַעֲשֵֹה יְדֵי אָמָּן - אוּמָן. וּכְתִיב לְשׁוֹן "אָמָּן", שֶׁהוּא לְשׁוֹן אֱמוּנָה, כִּי אִי אֶפְשָׁר לֵידַע זֹאת כִּי אִם בֶּאֱמוּנָה, שֶׁעַל יְדֵי זֶה יוֹדְעִין שֶׁכָּל הָאָמָּנוּת וּמְלֶאכֶת מַעֲשֵֹה בְּרֵאשִׁית שֶׁבֶּחָלָל הַפָּנוּי הַכֹּל מִמֶּנּוּ לְבַד, כִּי כָּל הֶחָלָל הַפָּנוּי, שֶׁהוּא שֹׁרֶשׁ הַמָּקוֹם, הַכֹּל נִתְהַוָּה מִמֶּנּוּ בְּעַצְמוֹ כַּנַּ"ל. "וְהִנֵּה סֻלָּם מֻצָּב אַרְצָה בַּמָּקוֹם וְרֹאשׁוֹ מַגִּיעַ הַשָּׁמַיְמָה וְהִנֵּה מַלְאֲכֵי אֱלֹהִים עוֹלִים וְיֹרְדִים בּוֹ". כִּי הֵם כְּשֶׁנּוֹפְלִים אֶל הַמָּקוֹם אִי אֶפְשָׁר לָהֶם לַעֲלוֹת כִּי אִם עַל יְדֵי הַצַּדִּיקִים, כִּי הַמַּלְאָךְ נִשְׁתַּהָא כַּמָּה שָׁנִים בְּזֶה הָעוֹלָם בִּשְׁבִיל שֶׁאָמְרוּ, "כִּי מַשְׁחִיתִים אֲנַחְנוּ", עַד שֶׁבָּא וְכוּ' וְהֶעֱלָהוּ: עִנְיַן קְדֻשָּׁה, עֶשֶֹר קְדֻשּׁוֹת בְּאֶרֶץ יִשְֹרָאֵל וְהַקְּדֻשָּׁה עֶלְיוֹנָה קָדְשֵׁי קָדָשִׁים שֶׁשָּׁם עוֹלִין וְכוּ' וּמִשָּׁם כָּל הַקְּדֻשּׁוֹת קָדוֹשׁ קָדוֹשׁ קָדוֹשׁ מְלֹא כָל כָל הָאָרֶץ כְּבוֹדוֹ קַדִּישׁ בִּשְׁמֵי מְרוֹמָא עִלָּאָה בֵּית שְׁכִינְתֵּהּ שֶׁהוּא לְמַעְלָה מֵהַמָּקוֹם. קַדִּישׁ עַל אַרְעָא עוֹבַד גְּבוּרְתֵּהּ בְּחִינַת מָקוֹם שֶׁהוּא בְּחִינַת גְּבוּרוֹת כַּיָּדוּעַ, קַדִּישׁ לְעָלַם וְכוּ', הַיְנוּ שֶׁהוּא קָדוֹשׁ לְעוֹלָם וָעֶד, כִּי הַמָּקוֹם מְקֻשָּׁר וְכָלוּל בִּבְחִינַת לְמַעְלָה מֵהַמָּקוֹם, שֶׁעַל יְדֵי זֶה הַקְּדֻשָּׁה נִמְשֶׁכֶת עַל כָּל הַמְקוֹמוֹת שֶׁבָּעוֹלָם שַׁל נְעָלֶיךָ וְכוּ' כִּי הַמָּקוֹם אֲשֶׁר אַתָּה עוֹמֵד עָלָיו אַדְמַת קֹדֶשׁ הוּא. וְזֶהוּ בָּרוּךְ כְּבוֹד ה' מִמְּקוֹמוֹ 'מִמְּקוֹמוֹ' בְּחִינַת מְקוֹמוֹ שֶׁל עוֹלָם. עִקַּר קְדֻשָּׁה בְּצִבּוּר עַל יְדֵי הַשְּׁלִיחַ צִבּוּר:
<h2>שלוחין ה:</h2>
<h3>אות א</h3>
בְּכָל הַתּוֹרָה כֻּלָּהּ שְׁלוּחוֹ שֶׁל אָדָם כְּמוֹתוֹ.: כִּי מְבֹאָר בְּהַתּוֹרָה תִּקְעוּ תּוֹכָחָה בְּלִקּוּטֵי תִּנְיָנָא סִימָן ח' שֶׁעִקַּר הָאֱמוּנָה עַל יְדֵי בֵּרוּר הַמְדַמֶּה שֶׁמִּתְבָּרֵר עַל יְדֵי בְּחִינַת רוּחַ נְבוּאָה וְרוּחַ הַקֹּדֶשׁ וְכוּ', עַיֵּן שָׁם.: וְזֶה יָדוּעַ וּמְבֹאָר כְּבָר בִּדְבָרֵינוּ כַּמָּה פְּעָמִים שֶׁעִקַּר כְּלַל כָּל הַתּוֹרָה הַקְּדוֹשָׁה הוּא אֱמוּנָה, כְּמוֹ שֶׁכָּתוּב, "כָּל מִצְוֹתֶיךָ אֱמוּנָה". וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, בָּא חֲבַקּוּק וְהֶעֱמִידָן עַל אַחַת וְכוּ. וְעַל כֵּן בְּכָל הַתּוֹרָה שְׁלוּחוֹ שֶׁל אָדָם כְּמוֹתוֹ, כִּי עִקַּר הָאֱמוּנָה, שֶׁהִיא כְּלַל הַתּוֹרָה, הִיא עַל יְדֵי בֵּרוּר הַמְדַמֶּה כַּנַּ"ל וְהַמְדַמֶּה הוּא בְּחִינַת שָׁלִיחַ, כִּי הַמְדַמֶּה הוּא שְׁלִיחַ הַשֵּכֶל, כִּי הַשֵּכֶל רָחוֹק מִכָּל יְדִיעוֹת הַגַּשְׁמִיּוֹת רַק עַל יְדֵי הַמְדַמֶּה, שֶׁהוּא כֹּחַ שֶׁל הַשֵּכֶל, עַל יְדֵי זֶה מַגִּיעַ לְהַשֵּכֶל יְדִיעוֹת תָּאֳרֵי הַגַּשְׁמִיּוּת. וְעַל כֵּן שָׁם בִּבְחִינַת הַמְדַמֶּה, שָׁם עִקַּר הַבְּחִירָה, כִּי בִּפְנִימִיּוּת הַשֵּכֶל הָאֲמִתִּי אֵין שׁוּם בְּחִירָה, כִּי פְּנִימִיּוּת הַשֵּכֶל הָאֲמִתִּי רָחוֹק מִכָּל הַתַּאֲווֹת הַגַּשְׁמִיּוֹת וּמִכָּל הַמִּדּוֹת רַק דָּבוּק בִּשְׁלֵמוּת בַּה' יִתְבָּרַךְ, רַק מֵחֲמַת שֶׁאֵין לְהַשֵּכֶל תְּפִיסָה בְּהַגַּשְׁמִיּוּת כִּי אִם עַל יְדֵי כֹּחַ הַמְדַמֶּה שֶׁהוּא שְׁלִיחַ הַשֵּכֶל כַּנַּ"ל, עַל יְדֵי זֶה כָּל כֹּחַ הַבְּחִירָה, כִּי בְּהַמְדַמֶּה יְכוֹלִין לְהִתְאַחֵז טָעוּתִים הַרְבֵּה עַל יְדֵי שֶׁהוּא מְדַמֶּה מִלְּתָא לְמִלְּתָא וְהוּא בִּבְחִינַת עֵץ הַדַּעַת טוֹב וָרָע, כִּי שָׁם בְּהַמְדַמֶּה עִקַּר אֲחִיזַת הָרַע עַל יְדֵי הַטָּעֻיּוֹת וְהַשְּׁקָרִים שֶׁיֵּשׁ לָהֶם כֹּחַ לְהִתְאַחֵז בְּהַמְדַמֶּה, כַּמּוּבָן כָּל זֶה בְּכַמָּה מְקוֹמוֹת בִּדְבָרֵינוּ. וְעִקַּר תִּקּוּן הַמְדַמֶּה, שֶׁשָּׁם עִקַּר הַבְּחִירָה, הוּא רַק עַל יְדֵי רוּחַ נְבוּאָה, שֶׁהוּא כְּלַל הַתּוֹרָה, שֶׁעַל יְדֵי זֶה מִתְבָּרֵר הַמְדַמֶּה, שֶׁהוּא בֵּרוּר הָאֱמוּנָה, שֶׁהִיא עִקַּר הַתּוֹרָה כַּנַּ"ל. וְאָז נִכְלָל הַמְדַמֶּה בְּהַשֵּכֶל, שֶׁזֶּה עִקַּר הַשְּׁלֵמוּת וְהַתִּקּוּן שֶׁהַמְדַמֶּה יִתְקַשֵּׁר וְיִתְבַּטֵּל לְגַבֵּי הַשֵּכֶל הָאֲמִתִּי, שֶׁזֶּה אִי אֶפְשָׁר כִּי אִם עַל יְדֵי אֱמוּנָה שֶׁזּוֹכִין עַל יְדֵי נְבוּאָה וְרוּחַ הַקֹּדֶשׁ וְכוּ' כַּנַּ"ל. וְעַל כֵּן בְּכָל הַתּוֹרָה כֻּלָּהּ שְׁלוּחוֹ שֶׁל אָדָם כְּמוֹתוֹ, כִּי זֶה כְּלַל כָּל הַתּוֹרָה שֶׁמִּתְקַיֶּמֶת עַל יְדֵי הַשָּׁלִיחַ דַיְּקָא דְהַיְּנוּ עַל יְדֵי כֹּחַ הַמְדַמֶּה שֶׁהוּא שְׁלִיחַ הַשֵּכֶל שֶׁכָּל מִצְווֹת הַתּוֹרָה עַל יָדוֹ דַּיְקָא, כִּי כָּל הַמִּצְווֹת הֵם בִּדְבָרִים גַּשְׁמִיִּים, כְּגוֹן צִיצִית וּתְפִלִּין וְאַרְבָּעָה מִינִים וְכוּ' כְּדֵי לְקַשֵּׁר כָּל הַגַּשְׁמִיּוּת לְשָׁרְשָׁן, שֶׁזֶּה עִקַּר יְסוֹד כָּל הַתּוֹרָה לְקַשֵּׁר וְלִכְלֹל הַגַּשְׁמִיּוּת בְּתַכְלִית שֹׁרֶשׁ הָרוּחָנִיּוּת שֶׁיִּהְיֶה נִכְלָל הַכֹּל בְּשָׁרְשׁוֹ בַּה' יִתְבָּרַךְ. וְכָל הַמִּצְווֹת נַעֲשִֹין עַל יְדֵי הַמְדַמֶּה, שֶׁהוּא שְׁלִיחַ הַשֵּכֶל, כִּי הַשֵּכֶל בְּעַצְמוֹ רָחוֹק מִתָּאֳרֵי הַגַּשְׁמִיִּים רַק הַשֵּכֶל מְצַוֶּה לְהַמְדַמֶּה שֶׁיַּעֲשֶֹה הַמִּצְווֹת בְּגַשְׁמִיּוּת. וְעַל כֵּן בֶּאֱמֶת אֵין טַעַם עַל פִּי שֵֹכֶל הָאֱנוֹשִׁי לְשׁוּם מִצְוָה רַק כָּל מִצְוֹתֶיךָ אֱמוּנָה שֶׁאָנוּ זוֹכִין לֶאֱמוּנָה שְׁלֵמָה שֶׁנָּטְעוּ בָּנוּ אֲבוֹתֵינוּ וְרַבּוֹתֵינוּ עַל יְדֵי רוּחַ נְבוּאָה שֶׁל מֹשֶׁה רַבֵּנוּ, עָלָיו הַשָּׁלוֹם, רַבָּן שֶׁל כָּל הַנְּבִיאִים וְעַל יְדֵי הָרוּחַ הַקֹּדֶשׁ וְהָרוּחַ נְבוּאָה שֶׁל כָּל הַצַּדִּיקִים שֶׁבְּכָל דּוֹר, וְעַל יְדֵי זֶה מִתְבָּרֵר הָאֱמוּנָה וְאָנוּ מְקַיְּמִים כָּל הַמִּצְווֹת וְכָל מַה שֶּׁמְּקַיְּמִים הַמִּצְווֹת יוֹתֵר מִתְבָּרֵר הַמְדַמֶּה שֶׁמִּשָּׁם הָאֱמוּנָה בְּיוֹתֵר. וְעַל יְדֵי זֶה אָנוּ נִכְלָלִים בְּשֹׁרֶשׁ הַשֵּכֶל הַפְּנִימִי, בַּה' יִתְבָּרַךְ, בִּבְחִינַת וְאֵרַשְֹתִּיךְ לִי בֶּאֱמוּנָה וְיָדַעַתְּ אֶת ה'. נִמְצָא, שֶׁקִּיּוּם הַתּוֹרָה נַעֲשֶֹה עַל יְדֵי בְּחִינַת שָׁלִיחַ, שֶׁהוּא הַמְדַמֶּה כַּנַּ"ל. וְעַל כֵּן בְּכָל הַתּוֹרָה שְׁלוּחוֹ שֶׁל אָדָם כְּמוֹתוֹ, כִּי עִקַּר קִיּוּם כָּל הַתּוֹרָה הוּא עַל יְדֵי בְּחִינַת שָׁלִיחַ שֶׁהוּא הַמְדַמֶּה כַּנַּ"ל:
<h3>אות ב</h3>
וְאַף עַל פִּי כֵן מִצְוָה בּוֹ יוֹתֵר מִבִּשְׁלוּחוֹ, כִּי כְּבָר מְבֹאָר שֶׁכָּל אֲחִיזַת הַטָּעֻיּוֹת וְהַשְּׁקָרִים הֵם בִּבְחִינַת הַשָּׁלִיחַ שֶׁהוּא הַמְדַמֶּה כַּנַּ"ל. וּמֵחֲמַת זֶה בְּעַצְמוֹ כָּל קִיּוּם הַתּוֹרָה עַל יָדוֹ, כִּי עִקַּר קִיּוּם הַתּוֹרָה הוּא דַּיְקָא עַל יְדֵי הַבַּעַל בְּחִירָה וְעִקַּר הַבְּחִירָה הוּא, שֶׁיֵּשׁ מָקוֹם לִטְעוֹת, וְהוּא מִתְגַּבֵּר לִרְדֹּף אַחַר הָאֱמֶת עַל יְדֵי זֶה עִקַּר קִיּוּם הַתּוֹרָה, כִּי בְּמָקוֹם שֶׁאֵין בְּחִירָה אֵין שַׁיָּךְ תּוֹרָה וּמִצְוָה כַּיָּדוּעַ. וְעַל כֵּן בְּוַדַּאי מִצְוָה בּוֹ יוֹתֵר מִבִּשְׁלוּחוֹ, כִּי אֲפִלּוּ כְּשֶׁרוֹצֶה לְקַיֵּם הַמִּצְוָה בְּעַצְמוֹ צָרִיךְ לְהִתְגַּבֵּר מְאֹד עַל טָעוּת הַמְדַמֶּה, שֶׁהוּא בְּחִינַת שָׁלִיחַ, שֶׁבּוֹ אֲחִיזַת הַטָּעוּת כַּנַּ"ל, מִכָּל שֶׁכֵּן כְּשֶׁרוֹצֶה לַעֲשֹוֹת הַמִּצְוָה עַל יְדֵי שָׁלִיחַ, כִּי בְּוַדַּאי כָּל מַה שֶּׁמִּתְרַבֶּה הַשְּׁלִיחוּת בְּיוֹתֵר יוּכַל, חַס וְשָׁלוֹם, הַטָּעֻיּוֹת לְהִתְאַחֵז בְּיוֹתֵר, כִּי כָּל אֲחִיזַת הַטָּעֻיּוֹת בִּבְחִינַת שָׁלִיחַ וְכַנַּ"ל. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁיָּכוֹל לוֹמַר לְהַשָּׁלִיחַ לְתִּקּוּנֵי שְׁדַרְתִּיךְ וְלָא לְעַוְותֵי, כִּי עִקַּר הַשְּׁלִיחוּת הוּא שֶׁיִּהְיֶה הַשָּׁלִיחַ נִכְלָל בְּהַמְשַׁלֵּחַ, שֶׁהוּא בְּחִינַת כְּלָלִיּוּת הַמְדַמֶּה בְּהַשֵּכֶל הָאֲמִתִּי, אֲבָל כְּשֶׁהַשָּׁלִיחַ מְעַוֵּת בִּשְׁלִיחוּתוֹ - בָּטֵל שְׁלִיחוּתוֹ, כִּי כְּשֶׁהַמְדַמֶּה אֵינוֹ מִתְנַהֵג כְּפִי הַשֵּכֶל הָאֲמִתִּי הוּא בָּטֵל וּמְבֻטָּל וְנֶחֱשָׁב גָּרוּעַ מִבְּהֵמָה, כִּי כְּשֶׁהַמְדַמֶּה אֵינוֹ מִתְנַהֵג כְּפִי הַשֵּכֶל הָאֲמִתִּי הוּא בִּבְחִינַת רוּחַ שְׁטוּת מַמָּשׁ שֶׁמִּשָּׁם כָּל הָעֲבֵרוֹת, רַחֲמָנָא לִצְלָן, וּמִשָּׁם כָּל הַמְשֻׁגָּעִים מַמָּשׁ. וְכָל מִינֵי שִׁגָּעוֹן שֶׁנִּמְצָאִים בְּרֹב אֲנָשִׁים אֲפִלּוּ לְאֵינָם מְשֻׁגָּעִים מַמָּשׁ רַק שֶׁעוֹשִֹין הַרְבֵּה דְּבָרִים שֶׁהֵם שִׁגָּעוֹן מַמָּשׁ כַּנִּרְאֶה בְּחוּשׁ וְהַכֹּל עַל יְדֵי הַטְעָיוֹת הַמְדַמֶּה שֶׁאֵינוֹ מִתְנַהֵג כְּפִי הַשֵּכֶל הָאֲמִתִּי. וְזֶה בְּחִינַת אָדָם בִּיקָר בַּל יָלִין נִמְשָׁל כַּבְּהֵמוֹת נִדְמוּ, 'יָלִין' זֶה בְּחִינַת הַמְדַמֶּה שֶׁהוּא בְּחִינַת חֶשְׁכַת לַיְלָה, בְּחִינַת שֵׁנָה, כַּמְבֹאָר בְּמָקוֹם אַחֵר. 'יְקָר' זֶה בְּחִינַת הַמֹּחִין תְּפִלִּין, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, וִיקָר אֵלּוּ תְּפִלִּין הַיְנוּ כְּשֶׁאֵין הַמְדַמֶּה נִכְלָל בְּהַשֵּכֶל בְּחִינַת אָדָם בִּיקָר בַּל יָלִין, אֲזַי נִמְשָׁל כַּבְּהֵמוֹת נִדְמֶה וְכַנַּ"ל. וְעַיֵּן בְּהַתּוֹרָה תִּקְעוּ אֱמוּנָה סִימָן ה' אוֹת ט' מְבֹאָר שָׁם מֵעֵין זֶה, עַיֵּן שָׁם וְהוּא פֶּלֶא:
<h3>אות ג</h3>
וְעַל כֵּן אֵין שְׁלִיחוּת לְעַכּוּ"ם וְכֵן אֵין שְׁלִיחוּת לִדְבַר עֲבֵרָה, כִּי עִקַּר תּוֹרַת שְׁלִיחוּת הוּא מִבְּחִינַת הַנַּ"ל מֵחֲמַת שֶׁקִּיּוּם הַתּוֹרָה עַל יְדֵי הַמְדַמֶּה שֶׁהוּא שְׁלִיחַ הַשֵּכֶל וְכוּ' וְכַנַּ"ל. אֲבָל עַכּוּ"ם שֶׁרְחוֹקִים מֵהַתּוֹרָה בְּוַדַּאי אֵין בָּהֶם דִּין שְׁלִיחוּת, כִּי הֵם כְּרוּכִים אַחַר הַמְדַמֶּה הַגַּשְׁמִי וּמַרְחִיקִים הַמְדַמֶּה מֵהַשֵּכֶל, כִּי נִדְמֶה לָהֶם שֶׁהֵם חֲכָמִים בְּעֵינֵיהֶם וּבֶאֱמֶת כָּל חָכְמָתָם הַכֹּל עַל יְדֵי הַמְדַמֶּה הַמֻּטְעֶה וְהַמְעֻרְבָּב מֵאַחַר שֶׁאֵין לָהֶם רוּחַ נְבוּאָה, כִּי לֹא קִבְּלוּ הַתּוֹרָה מִמֹּשֶׁה רַבֵּנוּ, שֶׁהוּא שֹׁרֶשׁ וְרַבָּן שֶׁל כָּל הַנְּבִיאִים כַּנַּ"ל, וְעַל כֵּן בְּוַדַּאי אֵין בָּהֶם דִּין שְׁלִיחוּת כַּנַּ"ל. וְכֵן אֵין שָׁלִיחַ לִדְבַר עֲבֵרָה, כִּי עַל יְדֵי הָעֲבֵרָה נִתְרַחֵק וְנִפְסָק הַמְדַמֶּה מֵהַשֵּכֶל וְנֶחֱשָׁב בֶּאֱמֶת מְשֻׁגָּע מַמָּשׁ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אֵין אָדָם עוֹבֵר עֲבֵרָה אֶלָּא אִם כֵּן נִכְנַס בּוֹ רוּחַ שְׁטוּת. כִּי כָּל הָעֲבֵרוֹת בָּאִים עַל יְדֵי בִּלְבּוּל הַמְדַמֶּה, עַל יְדֵי שֶׁאֵין הַמְדַמֶּה, שֶׁהוּא הַשָּׁלִיחַ, מְקַיֵּם צִוּוּי הַשֵּכֶל הַמְשַׁלֵּחַ, שֶׁזֶּהוּ הֵפֶךְ מִקִּיּוּם הַתּוֹרָה וְעַל כֵּן בְּוַדַּאי אֵין בּוֹ דִּין שְׁלִיחוּת כַּנַּ"ל. וְכֵן אֵין שְׁלִיחוּת לְקָטָן, כִּי עִקַּר הַקַּטְנוּת הוּא בְּחִינַת מֹחִין דְּקַטְנוּת שֶׁשָּׁם הִתְגַּבְּרוּת הַמְדַמֶּה כְּנֶגֶד הַשֵּכֶל שֶׁמִּזֶּה בָּאִים כָּל מַעֲשֵֹה שְׁטוּת שֶׁעוֹשֶֹה הַקָּטָן שֶׁהוּא מֵחֲמַת הִתְגַּבְּרוּת הַמְדַמֶּה עַל הַשֵּכֶל. וְעַל כֵּן אֵין לוֹ שְׁלִיחוּת כַּנַּ"ל, כִּי עִקַּר תּוֹרַת שְׁלִיחוּת נִמְשָׁךְ מִקִּיּוּם הַתּוֹרָה שֶׁעִקָּרָהּ עַל יְדֵי שֶׁהַשָּׁלִיחַ שֶׁהוּא הַמְדַמֶּה יְקַיֵּם בִּשְׁלֵמוּת, דַּעַת הַמְשַׁלֵּחַ, שֶׁהוּא הַשֵּכֶל וְכוּ' וְכַנַּ"ל:
<h2>הִלְכוֹת מְכִירָה</h2>
<h3>אות ג</h3>
וּבוֹ עִנְיַן סְפִירָה וְשָׁבוּעוֹת:
<h3>אות ד</h3>
וְזֶה בְּחִינַת מַשָּא וּמַתָּן, וְזֶה בְּחִינַת סְפִירָה וְשָׁבוּעוֹת. כִּי מְבֹאָר בְּהַתּוֹרָה הַנַּ"ל שֶׁצְּרִיכִין לְבַקֵּשׁ וּלְחַפֵּשֹ מְאֹד מְאֹד אֶת הַצַּדִּיק הָאֱמֶת שֶׁיֵּשׁ לוֹ בְּחִינַת רוּחַ הַקֹּדֶשׁ וְכוּ' שֶׁעִקַּר הָאֱמוּנָה הַשְּׁלֵמָה, דְּהַיְנוּ אֱמוּנַת חִדּוּשׁ הָעוֹלָם עַל יָדוֹ, כִּי עִקַּר הָאֱמוּנָה עַל יְדֵי בֵּרוּר הַמְדַמֶּה וְכוּ' וּבֵרוּר הַמְדַמֶּה הוּא רַק עַל יְדֵי הַצַּדִּיק שֶׁיֵּשׁ לוֹ בְּחִינַת רוּחַ נְבוּאָה רוּחַ הַקֹּדֶשׁ וְכוּ'. וְעַל כֵּן הָיָה כָּל הָעוֹלָם תָּלוּי עַד שִׁשָּׁה בְּסִיוָן, כְּמוֹ שֶׁפֵּרֵשׁ רַשִּׁ"י עַל ה' דְּהַשִּׁשִּׁי וְכוּ' שֶׁבּוֹ קִבְּלוּ יִשְֹרָאֵל אֶת הַתּוֹרָה וְכוּ' וְכוּ', עַיֵּן שָׁם כָּל זֶה הֵיטֵב. וּכְבָר כָּתַבְנוּ מִזֶּה בְּמָקוֹם אַחֵר שֶׁרַבֵּנוּ זִכְרוֹנוֹ לִבְרָכָה קֹדֶם הִסְתַּלְּקוּתוֹ שֶׁאָז אָמַר זֹאת הַתּוֹרָה הַנּוֹרָאָה בְּרֹאשׁ הַשָּׁנָה הָאַחֲרוֹן וְאָז אַחַר אֲמִירַת הַתּוֹרָה הַנַּ"ל הִזְהִיר אוֹתִי בְּיוֹתֵר לִכְתֹּב אַזְהָרָה הַגְּדוֹלָה הַזֹּאת, שֶׁצְּרִיכִין לִזָּהֵר בְּנַפְשׁוֹ מְאֹד מְאֹד לְבַקֵּשׁ וּלְחַפֵּשֹ הַרְבֵּה אַחֲרֵי הַצַּדִּיק הָאֱמֶת שֶׁיֵּשׁ לוֹ בְּחִינַת רוּחַ הַקֹּדֶשׁ. כִּי עִקַּר אֱמוּנַת חִדּוּשׁ הָעוֹלָם שֶׁהוּא עִקַּר הַיַּהֲדוּת נִמְשָׁךְ עַל יָדוֹ דַּיְקָא וְכוּ' וְכַנַּ"ל. וְכַמְבֹאָר מִזֶּה בְּמָקוֹם אַחֵר:
<h3>אות ה</h3>
וְזֶה בְּחִינַת סְפִירָה וְשָׁבוּעוֹת זְמַן מַתַּן תּוֹרָתֵנוּ. כִּי כְּבָר כָּתַבְנוּ שֶׁצְּרִיכִין לִזָּהֵר בָּזֶה מְאֹד לְבַקֵּשׁ וּלְחַפֵּשֹ אַחֲרֵי צַדִּיק אֲמִתִּי כָּזֶה. וְכָל אָדָם שֶׁבָּעוֹלָם מִקָּטָן וְעַד גָּדוֹל צָרִיךְ לִזָּהֵר בָּזֶה מְאֹד כָּל יָמָיו לְבַקֵּשׁ וּלְחַפֵּשֹ רַבִּי אֲמִתִּי כָּזֶה, כִּי לֹא דִּבְּרָה תּוֹרָה בְּמֵתִים שֶׁהֵם מִי שֶׁאֵינוֹ חָפֵץ בַּחַיִּים וְאֵינוֹ חָס עַל נַפְשׁוֹ כְּלָל לְבַקֵּשׁ הַצָּלָה לְנַפְשׁוֹ לָנֶצַח לְהַצִּילוֹ מִמַּה שֶּׁהוּא צָרִיךְ לְהִנָּצֵל בְּחַיָּיו וּבְמוֹתוֹ כְּפִי מַעֲשָֹיו אֲשֶׁר הוּא יוֹדֵעַ בְּנַפְשׁוֹ בַּמֶּה הוּא מְבַלֶּה יָמָיו לַהֶבֶל וְלָרִיק. וְהַלְוַאי הָיָה עַל כָּל פָּנִים לַהֶבֶל וְלָרִיק, אֲבָל עוֹד הוּא חוֹטֵא וּמְקַלְקֵל וּפוֹגֵם כְּמוֹ שֶׁיּוֹדֵעַ בְּנַפְשׁוֹ. וְלֹא דַּי לוֹ בָּזֶה, אַף גַּם הוּא מְחַפֵּשֹ לִמְצֹא מוּמִים בַּאֲחֵרִים, וּבִפְרָט בְּהַכְּשֵׁרִים וְהַיְרֵאִים הַחָסִים עַל נַפְשָׁם וְלֹא יָשִׁית אֶל לִבּוֹ לֹא דַּעַת וְלֹא תְּבוּנָה לֵאמֹר, אֵיךְ אֲנִי מַטְעֶה אֶת עַצְמִי לִקְרֹא תִּגָּר עַל הַכְּשֵׁרִים לֵאמֹר לָהֶם סוּרוּ טָמֵא וְכוּ' וְכוּ'? כַּמָּצוּי עַכְשָׁו כַּאֲשֶׁר נִבָּא הַנָּבִיא מִקֹּדֶם עַל אֲנָשִׁים כָּאֵלֶּה, כְּמוֹ שֶׁכָּתוּב, "הָאוֹמְרִים קְרַב אֵלֶיךָ אַל תִּגַּשׁ בִּי כִּי קְדַשְׁתִּיךָ וְכוּ'" (יְשַׁעְיָה סה). וְעַל אֲנָשִׁים כָּאֵלּוּ אֵין שַׁיָּךְ אַזְהָרָה הַנַּ"ל, כִּי יִשְֹחֲקוּ וְיִתְלוֹצְצוּ גַּם מֵאַזְהָרָה הַזֹּאת גּוּפָא וְכָל מַה שֶּׁיֹּאמְרוּ לָהֶם דִּבְרֵי אֱמֶת וָצֶדֶק וּמוּסַר הַשְֹכֵּל וְנִפְלָא, יַפְטִירוּ בְּשָֹפָה יָנִיעוּ רֹאשׁ בְּלֵיצָנוּת כְּפוּלָה וּמְכֻפֶּלֶת לְרָעַת נַפְשָׁם וְכוּ'. אַךְ אַף עַל פִּי כֵן אֵין דּוֹר יָתוֹם מִן הָאֱמֶת לְגַמְרֵי וּבְכָל דּוֹר וָדוֹר וּבְכָל עֵת נִמְצָאִים תְּמִימִים וּכְשֵׁרִים קְצָת הַחָסִים עַל נַפְשָׁם הַחֲפֵצִים וּמִתְגַּעְגְּעִים לְיִרְאָה אֶת שְׁמוֹ יִתְבָּרַךְ אֲשֶׁר עֲלֵיהֶם נֶאֱמַר "הָעֲנִיִּים וְהָאֶבְיוֹנִים מְבַקְשִׁים מַיִם וָאַיִן. וּלְשׁוֹנָם בַּצָּמָא נָשָׁתָּה וְכוּ'" (יְשַׁעְיָה מא), שֶׁזֶּה נֶאֱמַר עַל לֶחֶם וּמַיִם שֶׁל תּוֹרָה, כְּמוֹ שֶׁפֵּרֵשׁ רַשִּׁ"י שָׁם. עֲלֵיהֶם וְעַל כַּיּוֹצֵא בָּהֶם מִגָּדוֹל שֶׁבַּגְּדוֹלִים עַד קָטָן שֶׁבַּקְּטַנִּים, עֲלֵיהֶם צְרִיכִים לְהַזְהִיר וּלְהַזְכִּיר אַזְהָרָה זֹאת אֲלָפִים פְּעָמִים שֶׁיִּזְכְּרוּ מְאֹד בְּכָל יוֹם וָיוֹם לְחַפֵּשֹ וּלְבַקֵּשׁ הַרְבֵּה אֶת הַצַּדִּיק הָאֱמֶת הַנַּ"ל שֶׁיּוּכַל לְתַקְּנָם בֶּאֱמֶת לָנֶצַח. וְעִקָּר הוּא הָאֱמוּנָה הַשְּׁלֵמָה וְכוּ' וְכַנַּ"ל:
<h3>אות ו</h3>
כִּי אֲפִלּוּ מִי שֶׁזּוֹכֶה לִמְצֹא לְעַצְמוֹ רַבִּי אוֹ חָבֵר אֲמִתִּי שֶׁקִּבֵּל מִצַּדִּיקֵי אֱמֶת דִּבְרֵי אֱמֶת הַמּוֹעִילִים לְנַפְשׁוֹ בֶּאֱמֶת, אַף עַל פִּי כֵן עֲדַיִן צָרִיךְ לְחַפֵּשֹ הַרְבֵּה בְּכָל יוֹם, כִּי אֲפִלּוּ אִם הָיוּ כְּבָר מַעֲשָֹיו מְתֻקָּנִים כָּרָאוּי צָרִיךְ גַּם כֵּן לְחַפֵּשֹ עוֹד וְעוֹד, כִּי יָדוּעַ שֶׁאֵין הָאָדָם עוֹמֵד וְכוּ'. וּכְתִיב, "לְכָל תִּכְלָה רָאִיתִי קֵץ רְחָבָה מִצְוָתְךָ מְאֹד". מִכָּל שֶׁכֵּן וְכָל שֶׁכֵּן שֶׁרֹב וְרֹב מַעֲשֵֹיהֶם אֵינָם עוֹלִים יָפֶה, בִּפְרָט בָּעִתִּים הַלָּלוּ כַּאֲשֶׁר יוֹדֵעַ כָּל אֶחָד בְּנַפְשׁוֹ, עַל כֵּן צְרִיכִין תָּמִיד לְחַפֵּשֹ וּלְבַקֵּשׁ הַרְבֵּה אַחֲרֵי הַצַּדִּיק הָאֱמֶת שֶׁיֵּשׁ לוֹ בְּחִינַת רוּחַ הַקֹּדֶשׁ הַנַּ"ל, כִּי בְּוַדַּאי אֵין הַחִפּוּשֹ וְהַבַּקָּשָׁה אַחֲרֵי גּוּף הַגַּשְׁמִי שֶׁל הַצַּדִּיק כִּי אִם אַחֲרֵי רוּחַ הַקֹּדֶשׁ שֶׁלּוֹ שֶׁעַל יְדֵי זֶה עִקַּר בֵּרוּר הַמְדַמֶּה, שֶׁזֶּה תִּקּוּנוֹ, וְזֶה צְרִיכִין לְחַפֵּשֹ וּלְבַקֵּשׁ תָּמִיד, כִּי מִמַּה נַּפְשָׁךְ אִם לֹא מְצָאוֹ עֲדַיִן כְּלָל בְּוַדַּאי הוּא צָרִיךְ לֵילֵךְ עַל יָדָיו וְעַל רַגְלָיו לְבַקְּשׁוֹ וּלְחַפְּשֹוֹ בְּכָל כֹּחוֹ בְּכָל הָעוֹלָם כֻּלּוֹ מִקָּצֶה וְעַד קָצֶה כָּל יָמָיו אֲשֶׁר הוּא חַי עַל פְּנֵי הָאֲדָמָה אוּלַי יוּכַל לִמְצֹא חַיֵּי נַפְשׁוֹ לָנֶצַח, עַל כָּל פָּנִים יוֹם אֶחָד אוֹ שָׁעָה אַחַת לִפְנֵי מוֹתוֹ. וְאִם כְּבָר נִדְמֶה לוֹ שֶׁמָּצָא אֶת הַצַּדִּיק הָאֱמֶת, בְּוַדַּאי זֶה צָרִיךְ לְבַקֵּשׁ וּלְחַפֵּשֹ עוֹד יוֹתֵר וְיוֹתֵר, כִּי יָכוֹל לִהְיוֹת שֶׁהוּא יוֹשֵׁב אֵצֶל הַצַּדִּיק וַעֲדַיִן אוֹרוֹ חָשׁוּךְ אֶצְלוֹ וְאֵינוֹ מַרְגִּישׁ נְעִימוּת אֲמִתַּת עֲצוֹתָיו הַקְּדוֹשִׁים וְכוּ', וּמֵחֲמַת זֶה הוּא רָחוֹק עֲדַיִן מִתִּקּוּנוֹ. וּכְמוֹ שֶׁמְּבֹאָר בְּהַתּוֹרָה וַיְהִי הֵם מְרִיקִים בְּסִימָן י"ז מִזֶּה, עַיֵּן שָׁם. כִּי עִקַּר הַחִפּוּשֹ הוּא אַחַר הָרוּחַ הַקֹּדֶשׁ שֶׁל הַצַּדִּיק כַּנַּ"ל. וְלָזֶה צְרִיכִין יְגִיעָה גְּדוֹלָה וְחִפּוּשֹ הַרְבֵּה עַד שֶׁיִּמְצָא. וְאִם יְחַפֵּשֹ בֶּאֱמֶת בְּוַדַּאי יִמְצָא, כִּי אֵין הַקָּדוֹשׁ בָּרוּךְ הוּא בָּא בִּטְרוּנְיָא עִם בְּרִיּוֹתָיו וְיָגַעְתִּי וּמָצָאתִי תַּאֲמִין וְכוּ', כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה:
<h3>אות ז</h3>
וַאֲפִלּוּ הָרַב הָאֱמֶת בְּעַצְמוֹ צָרִיךְ לְחַפֵּשֹ וּלְבַקֵּשׁ הַרְבֵּה עַד שֶׁיּוּכַל לִמְצֹא וּלְהַשִּיג קְדֻשַּׁת הָרוּחַ הַקֹּדֶשׁ שֶׁל רַבּוֹ הָאֲמִתִּי שֶׁקִּבֵּל מִמֶּנּוּ עַד שֶׁיִּמְצָא אֶת עַצְמוֹ עַד שֶׁיֵּדַע אֵיךְ לְדַבֵּר וּלְיַעֵץ וּלְהַנְהִיג אֶת עַם עָנִי וְדַל הַחוֹסִים בּוֹ, כִּי לְבַעַל בְּחִירָה קָשֶׁה מְאֹד מְאֹד לַעֲזֹר כִּי אִם בְּחַסְדֵי ה' הַנִּפְלָאִים מְאֹד מְאֹד שֶׁמַּמְשִׁיכִין הַצַּדִּיקֵי אֱמֶת אֲבוֹת הָעוֹלָם שׁוֹכְנֵי הֶעָפָר בְּכָל יוֹם וְכוּ', אֲבָל צְרִיכִין לָזֶה עַל כָּל פָּנִים אֵיזֶה אִתְעָרוּתָא דִּלְתַתָּא. וְעַל כֵּן זֶה הָעֵסֶק לַעֲסֹק עִם בְּנֵי אָדָם לְקָרְבָם אֶל הָאֱמֶת לַאֲמִתּוֹ עָמֹק מְאֹד מְאֹד, עָמֹק עָמֹק מִי יִמְצָאֶנּוּ וּצְרִיכִין לָזֶה חִפּוּשֹ וּבַקָּשָׁה הַרְבֵּה הֵן מֵהָרַב, הֵן מֵהֶחָבֵר, הֵן מֵהַתַּלְמִיד וְאָז אִם תִּדְרְשֶׁנּוּ יִמָּצֵא לְךָ:
<h3>אות ח</h3>
וְזֶה בְּחִינַת סְפִירַת הָעֹמֶר שֶׁהוּא הֲכָנָה לְקַבָּלַת הַתּוֹרָה בְּשָׁבוּעוֹת, שֶׁהוּא יוֹם הַשִּׁשִּׁי בְּסִיוָן שֶׁכָּל הָעוֹלָם תָּלוּי בּוֹ, הַיְנוּ אֱמוּנַת חִדּוּשׁ הָעוֹלָם שֶׁהוּא הָעִקָּר, תָּלוּי בַּיּוֹם הַקָּדוֹשׁ וְהַנּוֹרָא וְהַנִּשְֹגָּב הַזֶּה, כִּי בּוֹ קִבְּלוּ יִשְֹרָאֵל אֶת הַתּוֹרָה שֶׁעַל יְדֵי זֶה נִמְשַׁךְ עֲלֵיהֶם רוּחַ הַקֹּדֶשׁ עַל יְדֵי מֹשֶׁה רַבֵּנוּ, כְּמוֹ שֶׁכָּתוּב, "פָּנִים בְּפָנִים דִּבֵּר ה' עִמָּכֶם וְכוּ'", כְּמוֹ שֶׁמְּבֹאָר שָׁם בְּהַתּוֹרָה הַנַּ"ל. וְהֶאָרַת קְדֻשָּׁה הַזֹּאת נִמְשָׁךְ בְּכָל שָׁנָה וְשָׁנָה מֵחָדָשׁ. וְעַל יְדֵי רוּחַ הַקֹּדֶשׁ הַזֶּה נִתְבָּרֵר הַמְדַמֶּה שֶׁעַל יְדֵי זֶה זוֹכִין לֶאֱמוּנַת חִדּוּשׁ הָעוֹלָם בִּשְׁלֵמוּת כַּנַּ"ל, אֲבָל צְרִיכִין לָזֶה אֵיזֶה אִתְעָרוּתָא דִּלְתַתָּא וְעַל כֵּן אָנוּ מְכִינִין עַצְמֵנוּ לָזֶה כָּל אַרְבָּעִים וְתִשְׁעָה יְמֵי הַסְּפִירָה עַל יְדֵי מִצְוַת סְפִירַת הָעֹמֶר, כִּי עַל יְדֵי הֲנָפַת הָעֹמֶר שְֹעוֹרִים וְהַקְרָבָתוֹ הִתְחִילוּ לְבָרֵר הַמְדַמֶּה שֶׁזֶּה בְּחִינַת הַתִּקּוּן הַנַּעֲשֶֹה עַל יְדֵי הָעֹמֶר שְֹעוֹרִים, כִּי שְֹעוֹרִים הוּא מַאֲכַל בְּהֵמָה שֶׁשָּׁם עִקַּר בִּלְבּוּל הַמְדַמֶּה וְעַל יְדֵי הַקְרָבַת הָעֹמֶר שְֹעוֹרִים מְבָרְרִין הַמְדַמֶּה בְּחִינַת בְּהֵמִיּוּת. וְזֶה הַתִּקּוּן נַעֲשֶֹה מִמָּחֳרַת הַשַּׁבָּת שֶׁהוּא יוֹם הָרִאשׁוֹן שֶׁל פֶּסַח שֶׁבּוֹ יָצָאנוּ מִמִּצְרַיִם, שֶׁשָּׁם בְּמִצְרַיִם עִקַּר הִתְגַּבְּרוּת הַבִּלְבּוּלִים הָרָעִים שֶׁל הַמְדַמֶּה, שֶׁמִּשָּׁם כָּל הַכְּפִירוֹת שֶׁל הַמְחַקְּרִים הָרָעִים הַכּוֹפְרִים בְּחִדּוּשׁ הָעוֹלָם, יִמַּח שְׁמָם וְזִכְרָם. וְכַמּוּבָא בְּמָקוֹם אַחֵר שֶׁפַּרְעֹה וּמִצְרַיִם הֵם בְּחִינַת הָרַע שֶׁבַּמְדַמֶּה וְכוּ', עַיֵּן שָׁם. וְזֶה עִקַּר גָּלוּת מִצְרַיִם שֶׁנִּמְשַׁךְ מֵחֵטְא אָדָם הָרִאשׁוֹן מִזֻּהֲמַת הַנָּחָשׁ, שֶׁהֵם זֻהֲמַת הַמְנַחֲשִׁים וְהַקּוֹסְמִים, שֶׁהֵם בְּחִינַת נְבִיאֵי הַשֶּׁקֶר, שֶׁהֵם בְּחִינַת מַנְהִיגֵי הַשֶּׁקֶר שֶׁבְּכָל דּוֹר הֵן מִכִּתּוֹת הַמְחַקְּרִים וְהַפִילוֹסוֹפִים הַנּוֹטִים אַחַר חָכְמוֹת חִיצוֹנִיּוֹת שֶׁרֻבָּם כְּכֻלָּם רָעִים וְחַטָּאִים לַה' מְאֹד, וַאֲפִלּוּ מִכִּתּוֹת הָרְחוֹקִים מִזֶּה נִמְצָאִים גַּם כֵּן הַרְבֵּה מַנְהִיגִים שֶׁל שֶׁקֶר כַּיָּדוּעַ, וְכֻלָּם נִמְשָׁכִים מִבְּחִינַת זֻהֲמַת הַנָּחָשׁ שֶׁבָּא עַל יְדֵי חֵטְא אָדָם הָרִאשׁוֹן, שֶׁזֶּהוּ בְּחִינַת זֻהֲמַת מִצְרַיִם, שֶׁהוּא בְּחִינַת בִּלְבּוּל הַמְדַמֶּה, שֶׁמִּשָּׁם כָּל הַכְּפִירוֹת וְעִקָּר הוּא כְּפִירוֹת חִדּוּשׁ הָעוֹלָם. וּבְפֶסַח יָצָאנוּ מִזֶּה, כִּי בְּיוֹם זֶה יָצָאנוּ מִגָּלוּת פַּרְעֹה וּמִצְרַיִם בְּאוֹתוֹת וּבְמוֹפְתִים נוֹרָאִים מְאֹד מְאֹד אֲשֶׁר לֹא נִשְׁמְעוּ וְלֹא נִרְאוּ. שֶׁעַל יְדֵי זֶה רָאוּ הַכֹּל כִּי ה' בָּרָא עוֹלָמוֹ מֵחָדָשׁ יֵשׁ מֵאַיִן וּמַנְהִיג וּמוֹשֵׁל בְּעוֹלָמוֹ לַעֲשֹוֹת בּוֹ כִּרְצוֹנוֹ. וְכָל זֶה נַעֲשָֹה עַל יְדֵי הַצִּיר נֶאֱמָן לְשׁוֹלְחָיו, שֶׁהוּא מֹשֶׁה רַבֵּנוּ רַבָּן שֶׁל כָּל הַנְּבִיאִים, שֶׁהִמְשִׁיךְ גַּם אָז אֵיזֶה בְּחִינַת רוּחַ הַקֹּדֶשׁ עַל כָּל אֶחָד עַד שֶׁנִּתְבָּרְרוּ קְצָת מִמְדַמֶּה שֶׁלָּהֶם, שֶׁעַל יְדֵי זֶה עִקַּר הָאֱמוּנָה כַּנַּ"ל. וְעַל כֵּן זוֹכִין בַּיּוֹם שֶׁאַחֲרָיו, שֶׁהוּא מִמָּחֳרַת הַשַּׁבָּת, לְהַקְרִיב עֹמֶר הַתְּנוּפָה, שֶׁהוּא בְּחִינַת בֵּרוּר הַמְדַמֶּה כַּנַּ"ל. וְאָז מַתְחִילִין לִסְפֹּר שִׁבְעָה שָׁבוּעוֹת כְּנֶגֶד שִׁבְעַת יְמֵי בְּרֵאשִׁית לְהוֹרוֹת שֶׁכָּל שִׁבְעַת יְמֵי בְּרֵאשִׁית שֶׁבָּהֶם נִבְרָא הָעוֹלָם כֻּלָּם תְּלוּיִים וְעוֹמְדִים עַד יוֹם הַשִּׁשִּׁי, שֶׁהוּא שִׁשִּׁי בְּסִיוָן, שֶׁאָז זְמַן מַתַּן תּוֹרָתֵנוּ, שֶׁאָז עִקַּר הַמְשָׁכַת הָרוּחַ הַקֹּדֶשׁ, שֶׁעַל יְדֵי זֶה עִקַּר שְׁלֵמוּת בֵּרוּר הַמְדַמֶּה, שֶׁעַל יְדֵי זֶה עִקַּר אֱמוּנַת חִדּוּשׁ הָעוֹלָם כַּנַּ"ל, כִּי אַף עַל פִּי שֶׁכְּבָר הִתְחִיל לְהִתְבָּרֵר הַמְדַמֶּה עַל יְדֵי הָעֹמֶר, אֲבָל זֶה יָדוּעַ שֶׁכָּל הַתִּקּוּנִים שֶׁנַּעֲשֹוּ בְּפֶסַח בִּשְׁעַת יְצִיאַת מִצְרַיִם הָיָה הַכֹּל עַל יְדֵי בְּחִינַת אִתְעָרוּתָא דִּלְעֵלָּא. וְעַל כֵּן אַף עַל פִּי שֶׁנִּמְשַׁךְ אָז הֶאָרָה גְּדוֹלָה וַעֲצוּמָה מְאֹד מְאֹד, שֶׁהוּא בְּחִינַת רוּחַ הַקֹּדֶשׁ, בְּחִינַת וְעָבַרְתִּי בְּאֶרֶץ מִצְרַיִם. וְתַרְגּוּמוֹ, וְאִתְגַלֵּיתִי וְכוּ'. אַף עַל פִּי כֵן מֵאַחַר שֶׁהָיָה רַק עַל יְדֵי בְּחִינַת אִתְעָרוּתָא דִּלְעֵלָּא בְּלִי שְׁלֵמוּת אִתְעָרוּתָא דִּלְתַתָּא, עַל כֵּן הָיָה הַהֶאָרָה רַק לְפִי שָׁעָה כְּדֵי שֶׁנּוּכַל אֲנַחְנוּ לְהִתְעוֹרֵר מֵעַצְמֵנוּ לְחַפֵּשֹ וּלְבַקֵּשׁ אַחַר הַצַּדִּיק הָאֱמֶת בְּחִינַת מֹשֶׁה, אֲבָל אַחַר כָּךְ נִסְתַּלֵּק וְלֹא נִשְׁאַר רַק הָרְשִׁימוּ, כַּמּוּבָא. וְעַל יְדֵי כֹּחַ הָרְשִׁימוּ הַזֶּה אָנוּ עֲסוּקִין אַחַר כָּךְ לַעֲסֹק בְּעֹמֶר הַתְּנוּפָה, שֶׁעַל יְדֵי זֶה אָנוּ מְבָרְרִין הַמְדַמֶּה, עַל יְדֵי הָרְשִׁימוּ מֵהָרוּחַ הַקֹּדֶשׁ שֶׁנִּמְשַׁךְ עָלֵינוּ בְּיוֹם רִאשׁוֹן' שֶׁל פֶּסַח עַל יְדֵי תֹּקֶף הָרוּחַ הַקֹּדֶשׁ שֶׁהִמְשִׁיךְ מֹשֶׁה רַבֵּנוּ אָז. וּמֵאָז אָנוּ מַתְחִילִין לִסְפֹּר סְפִירַת הָעֹמֶר כְּדֵי לְטַהֲרֵנוּ מִזֻּהֲמַת הַנָּחָשׁ שֶׁהֵם בִּלְבּוּלֵי הַמְדַמֶּה, שֶׁהוּא בִּלְבּוּלֵי הָאֱמוּנָה כַּנַּ"ל. וְאָנוּ סוֹפְרִין שִׁבְעָה שָׁבוּעוֹת, שֶׁהֵם בְּחִינַת כְּלַל שִׁבְעַת יְמֵי בְּרֵאשִׁית, לְהוֹרוֹת שֶׁכֻּלָּם סְפוּרִים וּמְנוּיִים וּמִתְקַיְּמִים רַק לָעֹמֶר, שֶׁהוּא בֵּרוּר הַמְדַמֶּה שֶׁאָנוּ מַמְשִׁיכִין עָלֵינוּ בְּכָל יוֹם קְדֻשַּׁת בֵּרוּר הַמְדַמֶּה שֶׁנִּמְשָׁךְ עָלֵינוּ מִמָּחֳרַת הַשַּׁבָּת עַל יְדֵי הֲנָפַת הָעֹמֶר וְכוּ'. וְעַל יְדֵי זֶה אָנוּ מְכִינִים עַצְמֵנוּ שֶׁנִּזְכֶּה לְבָרֵר הַמְדַמֶּה בִּשְׁלֵמוּת בְּיוֹם הַחֲמִשִּׁים הַקָּדוֹשׁ שֶׁהוּא שָׁבוּעוֹת, שֶׁהוּא יוֹם הַשִּׁשִּׁי בְּסִיוָן שֶׁכָּל הָעוֹלָם, דְּהַיְנוּ אֱמוּנַת חִדּוּשׁ הָעוֹלָם תָּלוּי בּוֹ וְכַנַּ"ל. כִּי אָז אָנוּ מְקַבְּלִין אֶת הַתּוֹרָה עַל יְדֵי מֹשֶׁה, שֶׁהוּא עִקַּר הַמְשָׁכַת הָרוּחַ הַקֹּדֶשׁ עָלֵינוּ, עַל יְדֵי בְּחִינַת אִתְעָרוּתָא דִּלְתַתָּא, עַל יְדֵי מִצְוַת סְפִירַת הָעֹמֶר וְכַנַּ"ל. כִּי בְּעִנְיָן זֶה שֶׁל אִתְעָרוּתָא דִּלְתַתָּא שֶׁצָּרִיךְ לִהְיוֹת קֹדֶם אִתְעָרוּתָא דִּלְעֵלָּא יֵשׁ נִפְלְאוֹת תְּמִים דֵּעִים. כִּי בֶּאֱמֶת הַכֹּל מִמֶּנּוּ יִתְבָּרַךְ, "כִּי מִי הִקְדִּימַנִי וַאֲשַׁלֵּם" כְּתִיב. אַךְ ה' יִתְבָּרַךְ מְסַבֵּב בְּנִפְלְאוֹתָיו וַחֲסָדָיו הַנֶּעְלָמִים מְאֹד כְּדֵי שֶׁנּוּכַל לְהִתְעוֹרֵר. וְאַחַר כָּךְ אָנוּ צְרִיכִין לְהִתְעוֹרֵר קְצָת בִּבְחִינַת אִתְעָרוּתָא דִּלְתַתָּא וְגַם זֶה בְּסִיּוּעַ דִּלְעֵלָּא וְאַחַר כָּךְ נִמְשָׁךְ בְּחִינַת אִתְעָרוּתָא דִּלְעֵלָּא וְכוּ' וְכַמְבֹאָר מִזֶּה בִּדְבָרֵינוּ בְּכַמָּה מְקוֹמוֹת וְאֵין כָּאן מָקוֹם לְהַאֲרִיךְ בָּזֶה:
<h3>אות ט</h3>
אֲבָל גַּם אַחַר כָּךְ שֶׁקִּבְּלוּ יִשְֹרָאֵל אֶת הַתּוֹרָה וְזָכוּ לִבְחִינַת רוּחַ הַקֹּדֶשׁ עַל יְדֵי הַצַּדִּיק הָאֱמֶת שֶׁהוּא מֹשֶׁה רַבֵּנוּ וּפָסְקָה זֻהֲמָתָן זֻהֲמַת הַנָּחָשׁ אָז, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אַף עַל פִּי כֵן עֲדַיִן הָיוּ צְרִיכִין לְחַפֵּשֹ וּלְבַקֵּשׁ הַרְבֵּה עוֹד לִמְצֹא בְּיוֹתֵר שְׁלֵמוּת אֶת הָרוּחַ הַקֹּדֶשׁ שֶׁל מֹשֶׁה רַבָּם וְאָז הָיוּ זוֹכִים לְמַה שֶּׁהָיוּ זוֹכִים, אֲבָל הַשָֹּטָן הִתְגָּרָה בָּהֶם מְאֹד עַל יְדֵי הָעֵרֶב רַב, שֶׁהֵם הַמְנַחֲשִׁים וְהַקּוֹסְמִים שֶׁל מִצְרַיִם שֶׁלֹּא נִטְהֲרוּ מִזֻּהֲמַת הַנָּחָשׁ, שֶׁמֵּהֶם נִמְשְׁכוּ בְּחִינַת נְבִיאֵי הַשֶּׁקֶר הַנַּ"ל עַד שֶׁהִסִּית וְהִדִּיחַ אוֹתָם בִּכְפִירוֹת גְּדוֹלוֹת, עַד שֶׁעָשֹוּ אוֹתוֹ מַעֲשֶֹה שֶׁל הָעֵגֶל. וְכָל זֶה בָּא לָהֶם עַל יְדֵי שֶׁלֹּא נִזְהֲרוּ בָּאַזְהָרָה הַנַּ"ל לְבַקֵּשׁ וּלְחַפֵּשֹ עוֹד וְעוֹד אֶת הָרוּחַ הַקֹּדֶשׁ שֶׁל הַצַּדִּיק הָאֱמֶת מֹשֶׁה רַבָּם כְּדֵי לְבָרֵר עוֹד אֶת הָאֱמוּנָה הַקְּדוֹשָׁה וּלְחַזְּקָהּ יוֹתֵר וְיוֹתֵר. וּמֵחֲמַת שֶׁנִּתְרַשְּׁלוּ בָּזֶה הִתְגָּרָה בָּהֶם הַשָֹּטָן וְהִכְשִׁילָם כָּל כָּךְ בִּכְפִירוֹת כָּאֵלֶּה עַד שֶׁעָשֹוּ עֲבוֹדָה זָרָה מַמָּשׁ. שֶׁכָּל זֶה נִמְשָׁךְ מִכְּפִירַת אֱמוּנַת חִדּוּשׁ הָעוֹלָם. כַּיָּדוּעַ לִמְבִינִים אֲמִתִּיִּים שֶׁכְּלַל הַכְּפִירוֹת שֶׁבָּעוֹלָם הֵן שֶׁל הַדּוֹרוֹת הַקּוֹדְמִים שֶׁעָבְדוּ עֲבוֹדָה זָרָה מַמָּשׁ, הֵן שֶׁל הַדּוֹרוֹת שֶׁל עַכְשָׁו שֶׁטּוֹעִים עַל יְדֵי חָכְמוֹת שֶׁקֶר, כֻּלָּם נִמְשָׁכִין מִכְּפִירוֹת חִדּוּשׁ הָעוֹלָם, מֵחֲמַת שֶׁאֱמוּנַת חִדּוּשׁ הָעוֹלָם אִי אֶפְשָׁר לְהַשִּיג בְּשׁוּם שֵֹכֶל וּמוֹפֵת שִֹכְלִי שֶׁל הִגָּיוֹן כִּי אִם עַל יְדֵי רוּחַ הַקֹּדֶשׁ שֶׁל הַצַּדִּיק הָאֱמֶת שֶׁבְּכָל דּוֹר שֶׁהָרִאשׁוֹן וְהָרַבִּי שֶׁבְּכֻלָּם הוּא מֹשֶׁה רַבֵּנוּ וְכַנַּ"ל:
<h3>אות י</h3>
וְזֶה שֶׁבָּאוּ אֶל אַהֲרֹן וְאָמְרוּ לוֹ, "קוּם עֲשֵֹה לָנוּ אֱלֹהִים כִּי זֶה מֹשֶׁה הָאִישׁ לֹא יָדַעְנוּ מֶה הָיָה לוֹ". וְעַתָּה בּוֹא וּרְאֵה אַתָּה הַמְעַיֵּן הַמִּסְתַּכֵּל בַּתּוֹרָה בְּעֵין הָאֱמֶת, שֶׁמְּפֹרָשׁ כָּאן שֶׁכָּל טָעוּתָם הָיָה בָּעִנְיָן הַנַּ"ל שֶׁלֹּא הִשְׁתַּדְּלוּ לְחַפֵּשֹ קְדֻשַּׁת רַבָּם מֹשֶׁה כָּרָאוּי עַד שֶׁנָּפְלוּ לְטָעוּת כָּזֶה עַל יְדֵי הָעֵרֶב רַב, שֶׁמֵּאַחַר שֶׁאֵינָם יוֹדְעִים מֶה הָיָה לוֹ לְמֹשֶׁה, עַל כֵּן רָצוּ לַעֲשֹוֹת לָהֶם אֱלֹהִים אֲחֵרִים. וְלֹא שָׁתוּ אֶל לִבָּם הָאֱמֶת, כִּי, אַדְּרַבָּא, מֵאַחַר שֶׁמֹּשֶׁה עָשָֹה לָהֶם טוֹבוֹת כָּאֵלֶּה וְגִלָּה לָהֶם אֱלֹהוּתוֹ יִתְבָּרַךְ בְּהִתְגַּלּוּת נִפְלָא וְנוֹרָא כָּזֶה, בִּפְרָט בִּשְׁעַת מַתַּן תּוֹרָה. וְאִם עַכְשָׁו נֶעְלָם מֵהֶם, אַדְּרַבָּא, זֶה לְטוֹבָתָם כְּדֵי שֶׁיִּשְׁתַּדְּלוּ לְחַפֵּשֹ וּלְבַקֵּשׁ אֶת קְדֻשַּׁת הָרוּחַ הַקֹּדֶשׁ שֶׁלּוֹ יוֹתֵר וְיוֹתֵר עַד שֶׁיִּתְבָּרְרוּ בְּיוֹתֵר וְיוֹתֵר כַּאֲשֶׁר הָיָה בֶּאֱמֶת שֶׁמֹּשֶׁה עָלָה לַמָּרוֹם כְּדֵי לְקַבֵּל שְׁאָרֵי מִצְווֹת הַתּוֹרָה, כְּדֵי לְתַקְּנָם וּלְבָרְרָם בִּשְׁלֵמוּת יוֹתֵר וְיוֹתֵר, רַק הֵם הָיוּ צְרִיכִים לַעֲמֹד עַל עָמְדָם וּלְצַפּוֹת לִישׁוּעַת ה' וּלְחַפֵּשֹ וּלְבַקֵּשׁ וּלְהִתְגַּעְגֵּעַ אַחֲרָיו עַד שֶׁהָיָה חוֹזֵר וּבָא אֲלֵיהֶם וְהָיָה מְלַמְּדָם וּמֵאִיר בָּהֶם כָּל הַתּוֹרָה. וּכְמוֹ שֶׁעָשָֹה יְהוֹשֻׁעַ שֶׁעָמַד אֵצֶל הָהָר וְהִמְתִּין שָׁם עַל מֹשֶׁה רַבּוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, וְהָיָה תּוֹלֶה עֵינָיו לַמָּרוֹם וּמְצַפֶּה רַק שֶׁיַּחֲזֹר וְיִתְגַּלֶּה אֵלָיו, אֲבָל בַּעֲווֹנוֹתֵינוּ הָרַבִּים לֹא נִזְהֲרוּ בָּזֶה עַד שֶׁנִּכְשְׁלוּ כָּל כָּךְ שֶׁמִּשָּׁם כָּל הַחֻרְבָּנוֹת וְכָל הַגָּלֻיּוֹת, כִּי חָזַר וְנִמְשַׁךְ זֻהֲמַת הַנָּחָשׁ שֶׁמֵּהֶם הַכְּפִירוֹת שֶׁל עַכְשָׁו שֶׁעַל יְדֵי זֶה אֲרִיכַת הַגָּלוּת בַּעֲווֹנוֹתֵינוּ הָרַבִּים. וְעִקַּר הַתִּקּוּן עַל יְדֵי צַדִּיקֵי אֱמֶת שֶׁבְּכָל דּוֹר שֶׁיֵּשׁ לָהֶם אֵיזֶה בְּחִינַת רוּחַ הַקֹּדֶשׁ גַּם עַכְשָׁו כַּאֲשֶׁר הֶאֱרִיךְ בָּזֶה בְּהַתּוֹרָה הַנַּ"ל, אֲבָל צְרִיכִין לְחַפֵּשֹ וּלְבַקֵּשׁ אַחֲרָיו מְאֹד בְּכָל עֵת אֲפִלּוּ מִי שֶׁכְּבָר הִתְחִיל לְמָצְאוֹ וְכוּ' וְכַנַּ"ל:
<h3>אות יא</h3>
וְזֶה שֶׁאָמַר לָהֶם מֹשֶׁה, "כִּי יָדַעְתִּי אַחֲרֵי מוֹתִי כִּי הַשְׁחֵת תַּשְׁחִתוּן. הֵן בְּעוֹדֶנִּי חַי עִמָּכֶם מַמְרִים הֱיִתֶם וְכוּ' הַקְהִילוּ אֵלַי וְכוּ'. וְאָעִידָה בָּם וְכוּ'", שֶׁהוּא שִׁירַת הַאֲזִינוּ. וְהִקְשָׁה רַשִּׁ"י, וַהֲלֹא כָּל יְמֵי יְהוֹשֻׁעַ לֹא הִשְׁחִיתוּ וְכוּ'?! אֶלָּא מִכָּאן, שֶׁכָּל זְמַן שֶׁתַּלְמִידוֹ קַיָּם כְּאִלּוּ לֹא מֵת וְכוּ'. וְקָשֶׁה, הֲלֹא הַצַּדִּיק הָאֱמֶת נִקְרָא חַי לְעוֹלָם כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק "וּבְנָיָהוּ בֶּן יְהוֹדַע בֶּן אִישׁ חַי וְכוּ'?" מִכָּל שֶׁכֵּן וְכָל שֶׁכֵּן מֹשֶׁה רַבֵּנוּ בְּוַדַּאי חַי וְקַיָּם לְעוֹלָם וְכִמְפֹרָשׁ בְּמִדְרָשׁ רַבָּה שֶׁמֹּשֶׁה רַבֵּנוּ לֹא מֵת, כִּי הוּא עוֹמֵד וּמְשַׁמֵּשׁ בַּמָּרוֹם. וּכְמוֹ שֶׁאִיתָא בַּזֹּהַר הַקָּדוֹשׁ (פָּרָשַׁת תְּרוּמָה דַּף קעד), תָּא חַזִי מֹשֶׁה לֹא מִית וּמַאי דִּכְתִיב, "וַיָּמָת מֹשֶׁה?" הוּא מִסִּטְרָא דִּילָן וְכוּ', עַיֵּן שָׁם. וּמְבֹאָר שָׁם, דִּבְכָל אֲתַר לְצַדִּיקַיָּא קְרִי בֵּהּ מִיתָה הוּא מִסִּטְרָא דִּילָן, עַיֵּן שָׁם. אַךְ בֶּאֱמֶת הַכֹּל נִיחָא, כִּי זֶהוּ בְּעַצְמוֹ כַּוָּנַת הַמִּדְרָשׁ שֶׁהֱבִיאוֹ רַשִּׁ"י, הַיְנוּ שֶׁרַשִּׁ"י בְּשֵׁם הַמִּדְרָשׁ מְפָרֵשׁ כַּוָּנַת הַפָּסוּק שֶׁאֵינוֹ כְּפִי פְּשׁוּטוֹ שֶׁאַחֲרֵי מוֹתוֹ הַפָּשׁוּט יַשְׁחִיתוּ כִּי הֲלֹא אָנוּ רוֹאִין שֶׁלֹּא הִשְׁחִיתוּ אַחֲרֵי מוֹתוֹ הַפָּשׁוּט, כְּמוֹ שֶׁכָּתוּב, "וַיַּעַבְדוּ אֶת ה' כָּל יְמֵי יְהוֹשֻׁעַ וְכָל יְמֵי הַזְּקֵנִים אֲשֶׁר הֶאֱרִיכוּ יָמִים אַחֲרֵי יְהוֹשֻׁעַ וְכוּ'". אֶלָּא עַל כֵּן מוּכָח מִזֶּה שֶׁפֵּרוּשׁ תֵּבַת מִיתָה הַנֶּאֱמַר אֵצֶל הַצַּדִּיק הָרַבִּי הָאֱמֶת שֶׁיֵּשׁ לוֹ תַּלְמִידִים שֶׁהוּא בְּחִינַת מֹשֶׁה אֵינוֹ כִּפְשׁוּטוֹ מִיתָה מַמָּשׁ, חַס וְשָׁלוֹם, כְּמוֹ שְׁאָר בְּנֵי אָדָם, כִּי בְּוַדַּאי הַצַּדִּיק חַי וְקַיָּם תָּמִיד, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה בְּכַמָּה מְקוֹמוֹת אֵין מִסְפָּר, שֶׁהַצַּדִּיקִים בְּמִיתָתָן קְרוּיִים חַיִּים. רַק פֵּרוּשׁ תֵּבַת מִיתָה הוּא כְּמוֹ שֶׁאִיתָא בְּסֵפֶר הַזֹּהַר הַקָּדוֹשׁ הַמּוּבָא לְעֵיל שֶׁמֹּשֶׁה לֹא מֵת רַק מַה שֶּׁכָּתוּב אֶצְלוֹ וַיָּמָת מֹשֶׁה הוּא מִסִּטְרָא דִּילָן וְכוּ'. וְעַל כֵּן בֶּאֱמֶת כָּל זְמַן שֶׁתַּלְמִידוֹ שֶׁל אָדָם קַיָּם כְּאִלּוּ לֹא מֵת, אַף עַל פִּי שֶׁבֶּאֱמֶת אָנוּ רוֹאִין שֶׁכְּבָר מֵת וְנִקְבַּר, אַף עַל פִּי כֵן בֶּאֱמֶת לַאֲמִתּוֹ לֹא מֵת כְּלָל, רַק מִצִּדֵּנוּ, שֶׁאֵין אָנוּ רוֹאִין אוֹתוֹ, אֲבָל מֵחֲמַת שֶׁתַּלְמִידוֹ קַיָּם וְאוֹמֵר תּוֹרָתוֹ מִשְּׁמוֹ וּמְלַמְּדָהּ לַאֲחֵרִים, בְּוַדַּאי לֹא מֵת גַּם מִצִּדֵּנוּ, כִּי עִקַּר הַחִיּוּת הוּא חָכְמַת הַתּוֹרָה הַקְּדוֹשָׁה, כְּמוֹ שֶׁכָּתוּב, "כִּי הִיא חַיֶּיךָ. וּכְמוֹ שֶׁכָּתוּב, "הַחָכְמָה תְּחַיֶּה", הַיְנוּ חָכְמַת הַתּוֹרָה הַקְּדוֹשָׁה, שֶׁרַק הִיא הַחָכְמָה הָאֲמִתִּיִּית הַמְחַיָּה כָּל הַנְּפָשׁוֹת, כְּמוֹ שֶׁכָּתוּב , "תּוֹרַת ה' תְּמִימָה מְשִׁיבַת נָפֶשׁ". וְעַל כֵּן כָּל זְמַן שֶׁתַּלְמִידוֹ שֶׁל הַצַּדִּיק קַיָּם וּמְגַלֶּה תּוֹרָתוֹ הַקְּדוֹשָׁה בְּוַדַּאי לֹא מֵת. וְעַל כֵּן מַה שֶּׁכָּתוּב וַיָּמָת מֹשֶׁה, הוּא רַק מִסִּטְרָא דִּילָן, כְּמוֹ שֶׁאִיתָא בַּזֹּהַר הַנַּ"ל. וְאִם כֵּן לְפִי דַּרְכֵּנוּ עַתָּה יִתְפָּרֵשׁ הַמִּקְרָא כָּךְ, כִּי יָדַעְתִּי, אַחֲרֵי מוֹתִי, כִּי הַשְׁחֵת תַּשְׁחִתוּן, הַיְנוּ בְּכָל עֵת שֶׁיִּהְיֶה נִקְרָא אַחֲרֵי מוֹתִי, דְּהַיְנוּ שֶׁלֹּא תַּעַסְקוּ כָּרָאוּי בְּתוֹרָתִי וְלֹא תְּחַפְּשֹוּ וּתְבַקְּשׁוּ אוֹתִי הֵיטֵב כָּרָאוּי (כַּאֲשֶׁר הוֹכִיחָם עַל זֶה הַנָּבִיא יְשַׁעְיָה ס"ג, "וַיִּזְכֹּר יְמֵי עוֹלָם מֹשֶׁה עַמּוֹ אַיֵּה הַמַּעֲלֵם מִיָּם וְכוּ'") אָז יִהְיֶה נִקְרָא 'אַחֲרֵי
מוֹתִי', שֶׁהוּא בְּחִינַת הַמִּיתָה, שֶׁהוּא מִסִּטְרָא דִּידְכוּ וְאָז 'הַשְׁחֵת תַּשְׁחִיתוּ וְכוּ''. אֲבָל כָּל יְמֵי יְהוֹשֻׁעַ וְהַזְּקֵנִים שֶׁעָסְקוּ הֵיטֵב בְּתוֹרַת מֹשֶׁה וְסִלְסְלוּ וְחִפְּשֹוּ בָּהּ קְדֻשַּׁת רוּחַ הַקֹּדֶשׁ שֶׁל מֹשֶׁה, בְּוַדַּאי לֹא הִשְׁחִיתוּ, כִּי עָבְדוּ אֶת ה' כָּל יְמֵיהֶם. וְאָז בְּוַדַּאי נֶחֱשַׁב שֶׁמֹּשֶׁה חַי, כִּי בֶּאֱמֶת לֹא מֵת מֹשֶׁה וְכוּ' וְכַנַּ"ל. וְכֵן נוֹהֵג מִדּוֹר לְדוֹר לְעוֹלָם שֶׁבְּכָל עֵת שֶׁנִּמְצָאִים צַדִּיקִים שֶׁעוֹסְקִים כָּרָאוּי בְּתוֹרַת מֹשֶׁה בְּאוֹתוֹ הָעֵת נֶחֱשָׁב כְּאִלּוּ לֹא מֵת מֹשֶׁה גַּם מִסִּטְרָא דִּידָן. וּבְעֵת שֶׁמִּתְרַשְּׁלִים בָּהּ, חַס וְשָׁלוֹם, אָז נִקְרָא, חַס וְשָׁלוֹם, לְגַבֵּי דִּידָן 'אַחֲרֵי מוֹתוֹ':
<h3>אות יב</h3>
וְזֶה מַה שֶׁצּוֹעֵק הַנָּבִיא (יְשַׁעְיָה נז), "הַצַּדִּיק אָבָד וְאֵין אִישׁ שָֹם עַל לֵב וְאַנְשֵׁי חֶסֶד נֶאֱסָפִים בְּאֵין מֵבִין כִּי מִפְּנֵי הָרָעָה נֶאֱסַף הַצַּדִּיק". כִּי בֶּאֱמֶת צְרִיכִין לְחַפֵּשֹ אֶת הַצַּדִּיק הָאֱמֶת תָּמִיד אֲפִלּוּ הַמְקֹרָבִין אֵלָיו וְכַנַּ"ל שֶׁיִּזְכּוּ לְהִתְקָרֵב אֵלָיו בִּיגִיעוֹת יוֹתֵר וְיוֹתֵר כְּדֵי לְקַבֵּל מִמֶּנּוּ יוֹתֵר וְיוֹתֵר עֵצוֹת וְכוּ'. כִּי הַצַּדִּיק מִסְתַּתֵּר בְּכָל פַּעַם מֵהָעוֹלָם מֵחֲמַת קִלְקוּלָם
וְנִתְרַחֵק מֵהֶם הַרְבֵּה עַד שֶׁקָּשֶׁה לָהֶם לְקַבֵּל וְלִינֹק מֵאוֹרוֹ הַגָּדוֹל כִּי אִם עַל יְדֵי יְגִיעוֹת וּבַקָּשָׁה וְחִפּוּשֹ הַרְבֵּה. וְזֶה גַּם בְּחַיָּיו, מִכָּל שֶׁכֵּן אַחַר הִסְתַּלְּקוּת לְעֵלָּא וּלְעֵלָּא, צְרִיכִין לְחַפְּשֹוֹ וּלְבַקְּשׁוֹ יוֹתֵר וְיוֹתֵר לְסַלְסֵל וּלְחַפֵּשֹ בְּתוֹרָתוֹ הַקְּדוֹשָׁה וְלֵילֵךְ בִּדְרָכָיו וְאוֹרְחוֹתָיו הַקְּדוֹשִׁים, וּלְבַקֵּשׁ וּלְהִתְחַנֵּן הַרְבֵּה לִפְנֵי ה' יִתְבָּרַךְ עַד שֶׁיּוֹרִיד דְּמָעוֹת הַרְבֵּה עַד שֶׁיִּשְׁפֹּךְ לִבּוֹ כַּמַּיִם לִפְנֵי ה' עַד שֶׁיִּזְכֶּה לִמְצֹא וּלְהַשִּיג פְּנִימִיּוּת כַּוָּנַת תּוֹרָתוֹ הַקְּדוֹשָׁה שֶׁזֶּהוּ בְּחִינַת הַצַּדִּיק בְּעַצְמוֹ, כִּי עִקַּר הַצַּדִּיק הוּא תּוֹרָתוֹ הַקְּדוֹשָׁה שֶׁשָּׁם גָּנוּז רוּחַ הַקֹּדֶשׁ שֶׁלּוֹ. וּצְרִיכִין לְהַאֲמִין שֶׁבְּוַדַּאי נִמְצָא אֶחָד אוֹ רַבִּים שֶׁהֵם תַּלְמִידָיו הָאֲמִתִּיִּים שֶׁקִּבְּלוּ תּוֹרָתוֹ וּדְרָכָיו וַעֲצוֹתָיו וּרְמָזָיו הַקְּדוֹשִׁים שֶׁיְּכוֹלִים לְהַחֲיוֹת אֶת הַכֹּל, כִּי אֵין דּוֹר יָתוֹם וּבְוַדַּאי לֹא נִסְתַּלֵּק הַצַּדִּיק עַד שֶׁהִשְׁאִיר אַחֲרָיו בְּרָכָה, שֶׁהֵם הַתַּלְמִידִים הָאֲמִתִּיִּים שֶׁלּוֹ, שֶׁהֵם בְּחִינַת הַחֲלִיפוֹת שֶׁלּוֹ, (כְּמוֹ שֶׁמְּבֹאָר בְּהַתּוֹרָה כִּי מְרַחֲמָם יְנַהֲגֵם בְּסִימָן ז' לִקּוּטֵי תִּנְיָנָא, עַיֵּן שָׁם הֵיטֵב), שֶׁכְּשֶׁהֵם מְגַלִּים תּוֹרָתוֹ הַקְּדוֹשָׁה נֶחֱשָׁב כְּאִלּוּ לֹא מֵת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה וְכַנַּ"ל. וְכַמְבֹאָר שָׁם בְּסִימָן ז' הַנַּ"ל, שֶׁכְּשֶׁמְּגַלִּים דַּעְתּוֹ הַקְּדוֹשָׁה הוּא מִתְלַבֵּשׁ בְּדִבּוּרֵיהֶם וְנֶחֱשָׁב כְּאִלּוּ הוּא חַי מַמָּשׁ, וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק "אָגוּרָה בְאָהָלְךָ עוֹלָמִים", וְכִי אֶפְשָׁר לָאָדָם לָדוּר בִּשְׁנֵי עוֹלָמוֹת?! אֶלָּא כָּל תַּלְמִיד חָכָם שֶׁאוֹמְרִים דְּבַר הֲלָכָה בִּשְׁמוֹ, שִֹפְתוֹתָיו דּוֹבְבוֹת בַּקֶּבֶר וְכוּ'. וְכַמְבֹאָר מִזֶּה הַרְבֵּה בַּסְּפָרִים, בִּפְרָט בְּהַהֶסְפֵּדוֹת שֶׁנִּדְפְּסוּ בְּסִפְרֵי הַדְּרוּשִׁים שֶׁכֻּלָּם הוֹלְכִים בְּדֶרֶךְ הַהַקְדָּמָה הָאֲמִתִּיִּית הַזֹּאת שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁהַצַּדִּיק הֶחָכָם הָאֲמִתִּי הוּא חַי לְעוֹלָם. וּכְמוֹ שֶׁאָמַר רַב, אַחִים בְּהֶסְפְּדָאִי דְהָתָם קָאִימְנָא וְכוּ'. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל רַבֵּנוּ הַקָּדוֹשׁ שֶׁבָּא לְבֵיתוֹ בְּכָל עֶרֶב שַׁבָּת וְכוּ'. אֲבָל צְרִיכִין לְחַפֵּשֹ וּלְבַקֵּשׁ מְאֹד מְאֹד אֶת זֶה הַתַּלְמִיד הָאֲמִתִּי שֶׁקִּבֵּל דַּעַת רַבּוֹ כָּרָאוּי עַד שֶׁיֵּשׁ בְּדִבּוּרָיו בְּחִינַת רוּחַ הַקֹּדֶשׁ, בְּחִינַת רוּחַ הַבָּא מִן הַקֹּדֶשׁ וְכוּ' (כַּמְבֹאָר בְּהַתּוֹרָה תִּקְעוּ הַנַּ"ל) שֶׁעַל יְדֵי שֶׁמְּגַלֶּה בֵּאוּרֵי תּוֹרָתוֹ הַקְּדוֹשִׁים שֶׁל רַבּוֹ זִכְרוֹנוֹ לִבְרָכָה נִתְבָּרֵר הַמְדַמֶּה שֶׁל כָּל הַמְקֹרָבִין, וְכָל אֶחָד כְּפִי קֵרוּבוֹ וּכְפִי בַּקָּשָׁתוֹ וְחִפּוּשֹוֹ יוֹתֵר מִתְבָּרֵר אֶצְלוֹ הַמְדַמֶּה יוֹתֵר, שֶׁעַל יְדֵי זֶה מִתְבָּרֵר וּמִתְחַזֵּק יוֹתֵר אֱמוּנַת חִדּוּשׁ הָעוֹלָם שֶׁזֶּה עִקַּר קִיּוּם הָעוֹלָם, שֶׁזֶּהוּ בְּחִינַת שִׁשָּׁה בְּסִיוָן קַבָּלַת הַתּוֹרָה שֶׁהָיָה הָעוֹלָם תָּלוּי בּוֹ כַּנַּ"ל. וְכָל זְמַן שֶׁנִּמְצָאִים אֲנָשִׁים כְּשֵׁרִים שֶׁעוֹסְקִין בָּזֶה כַּנַּ"ל נִקְרָא הַצַּדִּיק, שֶׁהוּא בְּחִינַת מֹשֶׁה, 'חַי'. וּבְעֵת שֶׁמִּתְרַשְּׁלִים בָּזֶה נִקְרָא אַחֲרֵי מוֹתוֹ, חַס וְשָׁלוֹם, שֶׁעַל זֶה נֶאֱמַר, "כִּי יָדַעְתִּי אַחֲרֵי מוֹתִי וְכוּ'". הַיְנוּ בְּכָל עֵת בְּכָל דּוֹר שֶׁתִּתְרַשְּׁלוּ בָּזֶה כַּנַּ"ל. וְעַל כֵּן אַחֲרֵי מוֹת יְהוֹשֻׁעַ וְהַזְּקֵנִים שֶׁקִּלְקְלוּ וְהִשְׁחִיתוּ דַּרְכָּם וְעָבְדוּ עֲבוֹדָה זָרָה, שֶׁהוּא הֵפֶךְ הָאֱמוּנָה הַקְּדוֹשָׁה, אָז נֶחֱשַׁב לְגַבֵּי דִּידֵהוּ כְּאִלּוּ מֵת מֹשֶׁה, שֶׁעַל זֶה נֶאֱמַר, "כִּי יָדַעְתִּי אַחֲרֵי מוֹתִי כִּי הַשְׁחֵת תַּשְׁחִתוּן". אֲבָל תֵּכֶף כְּשֶׁהֵקִים לָהֶם ה' מוֹשִׁיעַ, כְּגוֹן עָתְנִיאֵל בֶּן קְנַז שֶׁהָיָה הַשּׁוֹפֵט הָרִאשׁוֹן, אֲזַי תֵּכֶף נֶחֱשַׁב מֹשֶׁה חַי. וְכֵן מִשּׁוֹפֵט לְשׁוֹפֵט וְכֵן בְּכָל דּוֹר וָדוֹר עַד שֶׁסּוֹף כָּל סוֹף אַף עַל פִּי שֶׁהַתּוֹרָה הוֹלֶכֶת וּמִתְמַעֶטֶת וּמִשְׁתַּכַּחַת מִיִּשְֹרָאֵל, חַס וְשָׁלוֹם, כַּאֲשֶׁר נִבְּאוּ עַל זֶה מִכְּבָר, אַף עַל פִּי כֵן יִהְיוּ נִמְצָאִים כַּמָּה וְכַמָּה יְחִידֵי סְגֻלָּה שֶׁיִּתְחַזְּקוּ בְּכָל הַנַּ"ל לְשׁוֹטֵט וּלְחַפֵּשֹ וּלְבַקֵּשׁ אֶת דְּבַר ה' שֶׁהוּא דִּבְרֵי חִדּוּשֵׁי תּוֹרָה שֶׁל הַצַּדִּיקִים הָאֲמִתִּיִּים וִיבַקְּשׁוּ עַד שֶׁיִּמְצְאוּ הַתַּלְמִידִים אֲמִתִּיִּים שֶׁהֵם בִּבְחִינַת יְהוֹשֻׁעַ וְעַל יְדֵי זֶה תִּתְחַזֵּק הָאֱמוּנָה כַּנַּ"ל, שֶׁעַל יְדֵי זֶה יִהְיֶה חִדּוּשׁ הָעוֹלָם וְכוּ' וְיִתְתַּקֵּן הַכֹּל וְכַנַּ"ל וְכַמְבֹאָר בְּהַתּוֹרָה כַּנַּ"ל, עַיֵּן שָׁם:
<h3>אות יג</h3>
וְעַל כֵּן כָּל מַה שֶּׁמִּסְתַּלְּקִין הַצַּדִּיקִים מִן הָעוֹלָם בְּיוֹתֵר, חַס וְשָׁלוֹם, צְרִיכִין לְחַפֵּשֹ וּלְבַקֵּשׁ הַרְבֵּה יוֹתֵר, כִּי כָּל צַדִּיק אֲמִתִּי וְתַלְמִידוֹ הוּא בְּחִינַת מֹשֶׁה וִיהוֹשֻׁעַ, כַּאֲשֶׁר שָׁמַעְתִּי מִפִּיו הַקָּדוֹשׁ. כִּי הַצַּדִּיק הָרַבִּי הָאֲמִתִּי הוּא בְּחִינַת מֹשֶׁה שֶׁהוּא רַבָּן שֶׁל יִשְֹרָאֵל וְהַתַּלְמִיד הוּא בְּחִינַת יְהוֹשֻׁעַ. וְזֶה בְּחִינַת פְּנֵי חַמָּה וּפְנֵי לְבָנָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, פְּנֵי מֹשֶׁה כִּפְנֵי חַמָּה וּפְנֵי יְהוֹשֻׁעַ כִּפְנֵי לְבָנָה. וְעַל כֵּן אַחַר הִסְתַּלְּקוּת שֶׁל הַצַּדִּיק הָרַבִּי הָאֲמִתִּי צְרִיכִין לְחַפֵּשֹ יוֹתֵר, כִּי אַחַר הִסְתַּלְּקוּת הַצַּדִּיק, שֶׁהוּא בְּחִינַת חַמָּה, אֲזַי סִהֲרָא שַׁלְטָא, שֶׁהוּא בְּחִינַת הַתַּלְמִיד, שֶׁהוּא בְּחִינַת פְּנֵי יְהוֹשֻׁעַ כִּפְנֵי לְבָנָה. וְהַלְּבָנָה מִתְמַעֶטֶת וּמִתְמַלֵּאת בְּכָל עֵת וְהַכֹּל כְּפִי עֲבוֹדַת בְּנֵי יִשְֹרָאֵל, כִּי זֶה יָדוּעַ שֶׁכָּל עֲבוֹדָתֵנוּ הוּא לְמַלֹּאת פְּגִימַת הַלְּבָנָה וְכוּ' וְעִקַּר מִלּוּי וְתִקּוּן הַלְּבָנָה מִפְּגִימָתָהּ הוּא עַל יְדֵי הַבַּקָּשָׁה וְהַחִפּוּשֹ הַנַּ"ל אַחֲרֵי הַצַּדִּיק הָאֱמֶת, שֶׁזֶּהוּ בְּחִינַת וּבִקְשׁוּ אֶת ה' אֱלֹקֵיהֶם וְאֶת דָּוִד מַלְכָּם שֶׁאוֹמְרִים בְּעֵת קִדּוּשׁ הַלְּבָנָה, כְּמוֹ שֶׁאָנוּ מְבַקְּשִׁים בְּסוֹף בִּרְכַּת קִדּוּשׁ הַלְּבָנָה, וִיהִי רָצוֹן מִלְּפָנֶיךָ לְמַלֹּאת פְּגִימַת הַלְּבָנָה וְכוּ' וִיקֻיַּם וּבִקְשׁוּ וְכוּ' וְכַנַּ"ל. עַל כֵּן אַחַר הִסְתַּלְּקוּת הַצַּדִּיק, שֶׁאָז הוּא בְּחִינַת שְׁלִיטַת הַלְּבָנָה, צְרִיכִין לְחַפֵּשֹ וּלְבַקֵּשׁ יוֹתֵר הֵיכָן נִמְצָא קְדֻשַּׁת רוּחַ הַקֹּדֶשׁ שֶׁל הָרַבִּי הָאֱמֶת שֶׁהוּא בְּחִינַת מֹשֶׁה, שֶׁהוּא בְּחִינַת פְּנֵי חַמָּה, כִּי הֲלֹא גַּם בְּחַיֵּי הַצַּדִּיק הָיוּ צְרִיכִין לְבַקְּשׁוֹ מְאֹד, אַף עַל פִּי שֶׁבְּהַחַמָּה אֵין בָּהּ שׁוּם מִעוּט, אַף עַל פִּי כֵן לִפְעָמִים הִיא מִתְכַּסֵּית עַל יְדֵי עֲנָנִים הַמַּחֲשִׁיכִין אוֹר הַחַמָּה, הַיְנוּ שֶׁלִּפְעָמִים נִתְכַּסֶּה וְנֶעְלָם אוֹר הַצַּדִּיק הָרַבִּי הָאֱמֶת שֶׁהוּא בְּחִינַת חַמָּה עַל יְדֵי בְּחִינַת הָעֲנָנִין דִּמְכַסְיָן עַל עֵינִין, שֶׁהֵם בְּחִינַת קְלִפַּת עֵשָֹו וְיִשְׁמָעֵאל שֶׁמֵּהֶם נִמְשָׁכִין כָּל מִינֵי הִתְנַגְּדוּת וְהַסְתָּרוֹת שֶׁל הַצַּדִּיק הָאֱמֶת שֶׁעַל יְדֵי זֶה אֵין יוֹדְעִין מִמֶּנּוּ. וַאֲפִלּוּ מִי שֶׁזּוֹכֶה לָבוֹא אֶצְלוֹ צָרִיךְ יְגִיעוֹת לְקַבֵּל מִמֶּנּוּ מַה שֶּׁצָּרִיךְ וְכוּ' וְכַנַּ"ל. אֲבָל בְּוַדַּאי אַחַר הִסְתַּלְּקוּתוֹ צְרִיכִין לְבַקֵּשׁ אוֹר קְדֻשַּׁת הַשְׁאָרָתוֹ יוֹתֵר וְיוֹתֵר מֵאַחַר שֶׁאָז הוּא בְּחִינַת שְׁלִיטַת הַלְּבָנָה שֶׁמִּתְמַעֶטֶת וּמִתְמַלֵּאת וְהַכֹּל כְּפִי תִּקּוּן אוֹ קִלְקוּל, חַס וְשָׁלוֹם, עַל יְדֵי מַעֲשֵֹי בְּנֵי אָדָם כַּיָּדוּעַ וּמוּבָן בַּזֹּהַר הַקָּדוֹשׁ. וְעַל כֵּן אָז צְרִיכִין בַּקָּשָׁה וְחִפּוּשֹ יוֹתֵר וְיוֹתֵר אַחַר אוֹר הַצַּדִּיק הָאֱמֶת עַד שֶׁיּוֹצִיא בְּחִינַת הַלְּבָנָה מִכִּסּוּיָהּ וּפְגִימָתָהּ וְהַעְלָמָתָהּ. וְכַמּוּבָא בַּזֹּהַר הַקָּדוֹשׁ עַל פָּסוּק "תִּקְעוּ בַחֹדֶשׁ שׁוֹפָר בַּכֶּסֶא לְיוֹם חַגֵּנוּ". סִהֲרָא כַּד אִתְכַּסְיָא עַל יְדֵי חוֹבִין, כְּדֵין אָמְרָה, אַל תִּרְאוּנִי שֶׁאֲנִי שְׁחַרְחֹרֶת, שֶׁזֶּהוּ בְּחִינַת רֹאשׁ הַשָּׁנָה, שֶׁהוּא בְּעֵת דְּאִתְכַּסְיָא סִהֲרָא שֶׁמְּתַקְּנִים בְּחִינַת פְּגִימַת הַלְּבָנָה עַל יְדֵי הַתְּקִיעוֹת בְּחִינַת תִּקְעוּ וְכוּ' בַּכֶּסֶא וְכוּ'. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה בַּגְּמָרָא: אֵיזֶהוּ חַג שֶׁהַחֹדֶשׁ שֶׁהוּא הַלְּבָנָה מִתְכַּסָּה בּוֹ? הֱוֵי אוֹמֵר זֶה רֹאשׁ הַשָּׁנָה. עַל כֵּן תִּקּוּן זֶה הַנַּ"ל נַעֲשֶֹה בְּרֹאשׁ הַשָּׁנָה בְּיוֹתֵר, אֲבָל צְרִיכִים לְחַפֵּשֹ בְּכָל הַשָּׁנָה עַד שֶׁיִּזְכֶּה בְּרֹאשׁ הַשָּׁנָה לְהִתְקָרֵב לְצַדִּיק אֲמִתִּי כָּזֶה שֶׁקִּבֵּל הֶאָרַת בְּחִינַת הָרוּחַ הַקֹּדֶשׁ שֶׁל רַבּוֹ, כְּדֵי שֶׁיִּזְכֶּה לִשְׁלֵמוּת הָאֱמוּנָה וְכוּ' וְכַנַּ"ל. וְזֶהוּ בְּחִינַת שָׁבוּעוֹת גַּם כֵּן, כִּי שָׁבוּעוֹת וְרֹאשׁ הַשָּׁנָה הֵם בְּחִינָה אַחַת כְּמוֹ שֶׁמַּזְכִּירִין בְּרֹאשׁ הַשָּׁנָה בְּבִרְכַּת שׁוֹפָרוֹת הַשּׁוֹפָר שֶׁל קַבָּלַת הַתּוֹרָה, כְּמוֹ שֶׁאוֹמְרִין, "אַתָּה נִגְלֵיתָ וְכוּ'" הַיְנוּ כַּנַּ"ל:
<h3>אות יד</h3>
וְזֶהוּ "הַצַּדִּיק אָבָד וְאֵין אִישׁ שָֹם עַל לֵב", הַיְנוּ שֶׁבֶּאֱמֶת הַצַּדִּיק לֹא מֵת כַּנַּ"ל רַק שֶׁאִבֵּד אֲבֵדָתוֹ, הַיְנוּ אֶת נַפְשׁוֹת יִשְֹרָאֵל שֶׁלֹּא זָכוּ לְחַפֵּשֹ אַחֲרָיו כָּרָאוּי עַד שֶׁנִּסְתַּלֵּק וְאָז הֵם כַּאֲבוּדִים וּשְׁכוּחִים בְּחִינַת נִשְׁכַּחְתִּי כְּמֵת מִלֵּב הָיִיתִי כִּכְלִי אוֹבֵד, וּכְמוֹ שֶׁפֵּרֵשׁ רַשִּׁ"י שָׁם שֶׁהָאֲבֵדָה נִקְרֵאת עַל שֵׁם הָאוֹבְדָהּ, עַיֵּן שָׁם. כִּי הָאֲבֵדָה בְּעַצְמָהּ אֵין לָהּ דַּעַת לְהָבִין שֶׁנֶּאֶבְדָה מִבַּעְלָהּ וְעַל כֵּן אֵין הָאֲבֵדָה נִקְרֵאת כִּי אִם עַל שֵׁם הָאוֹבְדָהּ שֶׁעַל כֵּן לֹא נֶאֱמַר כִּכְלִי נֶאֱבַד וּכְמוֹ שֶׁפֵּרֵשׁ רַשִּׁ"י כַּנַּ"ל רַק הַצַּדִּיק הָאוֹבֵד הוּא מַרְגִּישׁ כְּאֵב הָאֲבֵדָה, כִּי הוּא יוֹדֵעַ הָרַחֲמָנוּת שֶׁעֲלֵיהֶם. וְזֶהוּ 'הַצַּדִּיק אָבָד וְאֵין אִישׁ שָֹם עַל לֵב', שֶׁאֵין שׁוּם אָדָם מֵשִֹים אֶל לִבּוֹ לְהָבִין מְרִירַת הַצָּרָה שֶׁל הִסְתַּלְּקוּת הַצַּדִּיק שֶׁהוּא אִבֵּד אֲבֵדַת הַנְּפָשׁוֹת הַנַּ"ל מַה שֶּׁבֶּאֱמֶת עִקַּר הַצָּרָה לְהַנְּפָשׁוֹת הַנֶּאֱבָדִים אֲבָל אֵין מִתְעוֹרְרִין לְהָבִין מְרִירַת צָרָתָם. וְאַנְשֵׁי חֶסֶד שֶׁהֵם אַנְשֵׁי הַצַּדִּיק שֶׁנִּקְרָאִים אַנְשֵׁי חֶסֶד עַל שֵׁם הַצַּדִּיק שֶׁהוּא בְּחִינַת אִישׁ חֶסֶד בֶּאֱמֶת, כִּי הוּא עוֹסֵק לְהַמְשִׁיךְ בְּחִינַת חוּט שֶׁל חֶסֶד הַנֶּאֱמַר בַּתּוֹרָה הַנַּ"ל בְּחִינַת עוֹלָם חֶסֶד יִבָּנֶה וְכוּ' וְכוּ', עַיֵּן שָׁם הֵיטֵב וְצוֹעֵק הַנָּבִיא שֶׁגַּם הָאַנְשֵׁי חֶסֶד נֶאֱסָפִים בְּאֵין מֵבִין, כִּי מִפְּנֵי הָרָעָה נֶאֱסַף הַצַּדִּיק, הַיְנוּ כַּנַּ"ל שֶׁלֹּא נִסְתַּלֵּק וְלֹא נֶאֱסַף הַצַּדִּיק כְּלָל רַק מִפְּנֵי הָרָעָה נֶאֱסַף הַצַּדִּיק, הַיְנוּ בְּחִינַת רָעָה הַנֶּאֱמַר בְּחֵטְא הָעֵגֶל שֶׁהוּא פְּגַם הָאֱמוּנָה שֶׁבָּא עַל יְדֵי שֶׁנִּתְרַשְּׁלוּ לְחַפֵּשֹ אַחֲרֵי מֹשֶׁה כְּשֶׁעָלָה לַמָּרוֹם כַּנַּ"ל וְשָׁם נֶאֱמַר, "לָמָּה יֹאמְרוּ מִצְרַיִם בְּרָעָה הוֹצִיאָם וְכוּ'". וּכְתִיב, "וַיִּנָּחֶם ה' עַל הָרָעָה וְכוּ'". וּבְכָל עֵת שֶׁיִּשְֹרָאֵל מִתְרַשְּׁלִים לְחַפֵּשֹ אַחַר הַצַּדִּיק הָאֱמֶת שֶׁהוּא בְּחִינַת מֹשֶׁה אָז מִתְעוֹרֵר, חַס וְשָׁלוֹם קִטְרוּג הָרָעָה הַנַּ"ל וְאָז נֶחֱשָׁב שֶׁהַצַּדִּיק מֵת וְנֶאֱסַף, כְּמוֹ שֶׁכָּתוּב לְעֵיל עַל פָּסוּק "כִּי יָדַעְתִּי אַחֲרֵי מוֹתִי וְכוּ'", וְזֶהוּ 'כִּי מִפְּנֵי הָרָעָה נֶאֱסַף הַצַּדִּיק', הַיְנוּ בְּעֵת שֶׁאַתֶּם מְרֵעִין מַעֲשֵֹיכֶם וְאֵינְכֶם מְחַפְּשִֹים כָּרָאוּי אַחֲרֵי הַצַּדִּיק שֶׁאִבֵּד אֶתְכֶם כַּנַּ"ל אָז נֶאֱסַף הַצַּדִּיק. אֲבָל כְּשֶׁתַּחְזְרוּ וְתִתְעוֹרְרוּ לְבַקֵּשׁ אַחֲרָיו כָּרָאוּי אֲזַי הוּא נֶחֱשָׁב חַי מַמָּשׁ, כִּי הַצַּדִּיקֵי אֱמֶת נִקְרָאִים חַיִּים תָּמִיד כַּנַּ"ל:
<h3>אות טו</h3>
וְזֶהוּ "תָּעִיתִי כְּשֶֹה אֹבֵד בַּקֵּשׁ עַבְדֶּךָ", כִּי הָאָדָם שֶׁהוּא בִּבְחִינַת אֲבֵדָה מֵרַבּוֹ כַּנַּ"ל אַף עַל פִּי שֶׁכָּל הָאֲבֵדוֹת נִקְרָאִים עַל שֵׁם הָאוֹבְדָהּ מֵחֲמַת שֶׁאֵין בְּהָאֲבֵדָה דַּעַת לְהָבִין שֶׁנֶּאֶבְדָה, אַף עַל פִּי כֵן הָאָדָם יֵשׁ לוֹ בְּחִירָה וְצָרִיךְ לָשֹוּם אֶל לִבּוֹ שֶׁהוּא כְּשֶֹה אוֹבֵד שֶׁנִּקְרָא שֶֹה אוֹבֵד עַל שֵׁם הָאוֹבְדָהּ מֵחֲמַת שֶׁכְּבָר נִתְרַחֵק כָּל כָּךְ עַד שֶׁכִּמְעַט אֵין לוֹ דַּעַת לְהָבִין שֶׁנֶּאֱבַד וְנִתְרַחֵק מֵהַצַּדִּיק, אֲבָל אַף עַל פִּי כֵן כָּל זְמַן אֲשֶׁר הוּא חַי וּמַרְגִּישׁ בְּעַצְמוֹ אֵיזֶה חִיּוּת כָּל שֶׁהוּא צָרִיךְ לִצְעֹק, עַל כָּל פָּנִים זֶה בְּעַצְמוֹ 'תָּעִיתִי כְּשֶֹה אֹבֵד', עַד שֶׁאֵין לִי דַּעַת כְּלָל לְהֵיכָן נֶאֱבַדְתִּי וְנִתְרַחַקְתִּי מִבַּעַל הָאֲבֵדָה, אֲבָל אֲנִי מְבַקֵּשׁ וּמִתְחַנֵּן 'בַּקֵּשׁ עַבְדֶּךָ וְכוּ'', הַיְנוּ בַּקֵּשׁ אַתָּה אֶת עַבְדֶּךָ עַד שֶׁתִּמְצָאֵנִי, כִּי אֲנִי נִתְרַחַקְתִּי כָּל כָּךְ עַד שֶׁאֵין בִּי דַּעַת כְּמוֹ שֶֹה אוֹבֵד (וְעַיֵּן בְּמָקוֹם אַחֵר מַה שֶּׁמְּבֹאָר בְּסִימָן ר"ו עַל פָּסוּק זֶה תָּעִיתִי וְכוּ', עַיֵּן שָׁם וּתְצָרְפוֹ לְכָאן). וְאָז כְּשֶׁיִּצְעַק וְיִתְחַנֵּן כָּךְ בֶּאֱמֶת כַּמָּה פְּעָמִים יִהְיֶה נֶחֱשָׁב גַּם כֵּן שֶׁמְּבַקֵּשׁ וּמְחַפֵּשֹ אֶת הַצַּדִּיק וְאָז יִזְכֶּה לְמָצְאוֹ, כִּי רַחֲמֵי ה' יִתְבָּרַךְ וְרַחֲמֵי הַצַּדִּיקִים אֲמִתִּיִּים אֵינָם כָּלִים לְעוֹלָם:
<h3>אות טז</h3>
הַכְּלָל, שֶׁצְּרִיכִין לְבַקֵּשׁ וּלְחַפֵּשֹ מְאֹד מְאֹד אֶת הַצַּדִּיק הָאֱמֶת שֶׁיֵּשׁ לוֹ בְּחִינַת רוּחַ הַקֹּדֶשׁ כְּדֵי שֶׁיִּזְכֶּה לְבָרֵר הַמְדַמֶּה שֶׁעַל יְדֵי זֶה מִתְבָּרֶֶרֶת הָאֱמוּנָה וְכוּ' שֶׁכָּל הָעוֹלָם תָּלוּי בָּזֶה וְכוּ' וְכַנַּ"ל. וְזֶה "עַל מִשְׁכָּבִי בַּלֵּילוֹת בִּקַּשְׁתִּי אֵת שֶׁאָהֲבָה נַפְשִׁי בִּקַּשְׁתִּיו וְלֹא מְצָאתִיו", 'עַל מִשְׁכָּבִי בַּלֵּילוֹת' זֶה בְּחִינַת שֵׁנָה שֶׁהוּא בְּחִינַת הַמְדַמֶּה שֶׁשּׁוֹלֵט בְּיוֹתֵר בַּלַּיְלָה וְשֵׁנָה וְעַל כֵּן אָז צְרִיכִין לְחַפֵּשֹ בְּיוֹתֵר אַחֲרֵי הַצַּדִּיק הָאֱמֶת בִּבְחִינַת אֶזְכְּרָה נְגִינָתִי בַלָּיְלָה עִם לְבָבִי אָשִֹיחָה וַיְחַפֵּשֹ רוּחִי, נְגִינָתִי זֶה בְּחִינַת הַנִּגּוּן הַקָּדוֹשׁ וְהַנּוֹרָא וְהַנָּעִים וְכוּ' שֶׁמִּתְעוֹרֵר עַל יְדֵי הַצַּדִּיק הָאֱמֶת שֶׁמְּבָרֵר הַמְדַמֶּה וְכוּ' עַד שֶׁזּוֹכִין לְקוֹל הַנִּגּוּן וְהַשִּׁיר שֶׁיִּתְעַר לֶעָתִיד וְכוּ' כְּמוֹ שֶׁכָּתוּב שָׁם בְּהַתּוֹרָה הַנַּ"ל וּבָזֶה הַנִּגּוּן יֵשׁ לְכָל אֶחָד מִיִּשְֹרָאֵל אֵיזֶה חֵלֶק בּוֹ, כִּי כָּל יִשְֹרָאֵל יֵשׁ לָהֶם חֵלֶק לָעוֹלָם הַבָּא שֶׁעִקַּר שַׁעֲשׁוּעַ עוֹלָם הַבָּא יִהְיֶה עַל יְדֵי קוֹל הַנִּגּוּן וְהַשִּׁיר הַזֶּה שֶׁיִּתְעַר לֶעָתִיד שֶׁדָּוִד הַמֶּלֶךְ שֶׁהוּא בְּחִינַת מָשִׁיחַ מַזְכִּיר מִזֶּה הַרְבֵּה, כְּמוֹ שֶׁכָּתוּב, "שִׁירוּ לַה' שִׁיר חָדָשׁ וְכוּ' אֱלֹקִים שִׁיר חָדָשׁ אָשִׁירָה לָךְ וְכוּ'" וְכֵן הַרְבֵּה כִּי כָּל סֵפֶר תְּהִלִּים שֶׁהוּא בְּחִינַת עֲשָֹרָה מִינֵי נְגִינָה נִמְשַׁךְ מִבְּחִינַת קוֹל הַנִּגּוּן וְהַשִּׁיר הַזֶּה שֶׁהוּא שִׁיר פָּשׁוּט כָּפוּל וְכוּ'. וְעַל כֵּן הַטּוֹב הַנֶּעְלָם בְּכָל אֶחָד מִיִּשְֹרָאֵל הוּא בְּחִינַת אֵיזֶה נְקֻדָּה מֵהַנִּגּוּן הַזֶּה: וְזֶהוּ 'אֶזְכְּרָה נְגִינָתִי בַלַּיְלָה' הַיְנוּ בַּלַּיְלָה בְּעֵת הִתְגַּבְּרוּת הַמְדַמֶּה הָרוֹצֶה לְבַלְבֵּל אוֹתוֹ כְּמוֹ שֶׁהוּא מְבַלְבֵּל אֶת כָּל אֶחָד וְאֶחָד כְּפִי דַּרְכּוֹ, וְאָז הָאָדָם צָרִיךְ לוֹמַר לְנַפְשׁוֹ אֶזְכְּרָה נְגִינָתִי, הַיְנוּ הַטּוֹב הַנַּ"ל, 'בַלַּיְלָה', בְּעֵת הִתְגַּבְּרוּת הַמְדַמֶּה, 'עִם לְבָבִי אָשִֹיחָה וַיְחַפֵּשֹ רוּחִי', שֶׁצָּרִיךְ לָשֹוּחַ עִם לְבָבוֹ לְחַפֵּשֹ רוּחוֹ הַטּוֹב בְּחִינַת הַחֵלֶק הַטּוֹב שֶׁיֵּשׁ לוֹ בְּרוּחַ הַקֹּדֶשׁ שֶׁל הַצַּדִּיק הָאֱמֶת שֶׁכָּלוּל מִכָּל נְפָשׁוֹת וְרוּחוֹת וּנְשָׁמוֹת שֶׁל כָּל יִשְֹרָאֵל. וְכָל אֶחָד מִיִּשְֹרָאֵל צָרִיךְ לְחַפֵּשֹ מְאֹד אַחֲרֵי הַצַּדִּיק הַזֶּה כְּדֵי לִמְצֹא רוּחוֹ הַטּוֹב, רוּחוֹ הַקֹּדֶשׁ כְּדֵי שֶׁיִּתְבָּרֵר בְּחִינַת לַיְלָה בְּחִינַת מְדַמֶּה שֶׁלּוֹ, כְּדֵי שֶׁיִּזְכֶּה לְחֶלְקוֹ הַטּוֹב לָעוֹלָם הַבָּא שֶׁהוּא בְּחִינַת קוֹל הַנִּגּוּן הַנַּ"ל. וְזֶהוּ 'עַל מִשְׁכָּבִי בַּלֵּילוֹת', שֶׁהוּא בְּחִינַת הִתְגַּבְּרוּת הַמְדַמֶּה, 'בִּקַּשְׁתִּי אֵת שֶׁאָהֲבָה נַפְשִׁי', זֶה הַצַּדִּיק הָאֱמֶת שֶׁהוּא בְּחִינַת מֹשֶׁה וּכְמוֹ שֶׁאִיתָא בַּמִּדְרָשׁ עַל פָּסוּק זֶה: 'אֵת שֶׁאָהֲבָה נַפְשִׁי', זֶה מֹשֶׁה. 'בִּקַּשְׁתִּיו וְלֹא מְצָאתִיו', כִּי לֹא בִּמְהֵרָה זוֹכִין לִמְצֹא אוֹתוֹ, כִּי צְרִיכִין יְגִיעוֹת הַרְבֵּה וּזְמַן זְמַנִּים הַרְבֵּה עַד שֶׁמּוֹצְאִין אוֹתוֹ וְאֶת הָרוּחַ הַקֹּדֶשׁ שֶׁלּוֹ וְכַנַּ"ל. 'אָקוּמָה נָּא וַאֲסוֹבְבָה בָעִיר בַּשְּׁוָקִים וּבָרְחֹבוֹת', וְאִיתָא בַּמִּדְרָשׁ שָׁם, בַּכְּרַכִּים וּבַמְדִינוֹת 'אֲבַקְשָׁה אֵת שֶׁאָהֲבָה נַפְשִׁי' זֶה מֹשֶׁה, 'בִּקַּשְׁתִּיו וְלֹא מְצָאתִיו'. כִּי צְרִיכִין לְבַקְּשׁוֹ וּלְחַפְּשֹוֹ מְאֹד מְאֹד בָּעִיר וּבַשְּׁוָקִים וּבָרְחוֹבוֹת בַּכְּרַכִּים וּבַמְדִינוֹת, כִּי בְּכָל הָעֲסָקִים שֶׁעוֹשִֹין הֵן תּוֹרָה וּתְפִלָּה וּמִצְווֹת וּמַעֲשִֹים טוֹבִים וְהֵן מַשָּא וּמַתָּן וּשְׁאָר עֲסָקִים צְרִיכִין לְכַוֵּן בְּכָל עֲשִֹיָּה שֶׁעוֹשִֹין וּבְכָל דֶּרֶךְ וְעִיר וּכְרָךְ שֶׁהוֹלְכִין אוּלַי יִזְכֶּה עַל יְדֵי עֵסֶק וּנְסִיעָה זֹאת לִמְצֹא אֶת שֶׁאָהֲבָה נַפְשׁוֹ זֶה מֹשֶׁה שֶׁהוּא בְּחִינַת הַצַּדִּיק הָאֱמֶת הַנַּ"ל. כִּי כָּל חִיּוּתוֹ וְתִקְוָתוֹ לָנֶצַח וְזַרְעוֹ וְכָל דּוֹרוֹתָיו עַד סוֹף כָּל הַדּוֹרוֹת, וְכָל הַנְּפָשׁוֹת וְהָעוֹלָמוֹת הַתְּלוּיִים בּוֹ וּבְזַרְעוֹ כֻּלָּם תְּלוּיִים בְּהַצַּדִּיק הָאֱמֶת הַנַּ"ל, אֲבָל אַף עַל פִּי שֶׁבִּקַּשְׁתִּיו כָּל כָּךְ, אַף עַל פִּי כֵן בִּקַּשְׁתִּיו וְלֹא מְצָאתִיו. "מְצָאוּנִי הַשֹּׁמְרִים הַסֹּבְבִים בָּעִיר אֵת שֶׁאָהֲבָה נַפְשִׁי רְאִיתֶם", 'הַשֹּׁמְרִים הַסֹּבְבִים בָּעִיר' הֵם בְּחִינַת נְטוּרֵי קַרְתָּא הָאֲמִתִּיִּים שֶׁהֵם הָעוֹסְקִים בְּתוֹרָה וּתְפִלָּה וְשִֹיחָה בֵּינָם לְבֵין קוֹנָם וְכוּ', שֶׁהֵם עִקַּר הַשּׁוֹמְרִים נְטוּרֵי קַרְתָּא, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁאָמַר, אַיְיתִי לָן נְטוּרֵי קַרְתָּא וְכוּ'. וְגַם נִקְרָאִים שׁוֹמְרִים, כִּי הֵם בִּבְחִינַת נַפְשִׁי לַה' מִשֹּׁמְרִים לַבֹּקֶר שֹׁמְרִים לַבֹּקֶר וְכוּ', כִּי גַּם אֵלּוּ הַתַּלְמִידִים שֶׁהֵם בִּבְחִינַת שׁוֹמְרִים הַנַּ"ל שֶׁעוֹסְקִים בְּתוֹרָה וּתְפִלָּה כַּנַּ"ל גַּם הֵם עֲדַיִן לֹא זָכוּ לְמָצְאוֹ כָּרָאוּי, כִּי צְרִיכִין לָזֶה חִפּוּשֹ אַחַר חִפּוּשֹ אֲפִלּוּ מִי שֶׁמְּצָאוֹ קְצָת עַד שֶׁיִּמְצָא בְּחִינַת הָרוּחַ הַקֹּדֶשׁ שֶׁלּוֹ כָּרָאוּי וְכַנַּ"ל וְעַל כֵּן הֵם בִּבְחִינַת שֹׁמְרִים לַבֹּקֶר שֹׁמְרִים לַבֹּקֶר שֶׁהֵם רַק עוֹמְדִים עַל מִשְׁמַרְתָּם בְּתֹקֶף וְהִתְחַזְּקוּת גָּדוֹל וְעָצוּם מְאֹד וְשׁוֹמְרִים וּמַמְתִּינִים לִישׁוּעַת ה' עַד שֶׁיִּמְצְאוּ אוֹתוֹ כָּרָאוּי. כִּי הַמַּמְתִּין נִקְרָא "שׁוֹמֵר", כְּמוֹ שֶׁכָּתוּב, "וְאָבִיו שָׁמַר אֶת הַדָּבָר". כִּי צְרִיכִין לִזָּהֵר בִּשְׁעַת הַהַמְתָּנָה לִבְלִי לְהַסִּיחַ דַּעְתּוֹ מִן הַתִּקְוָה כְּמוֹ הַשּׁוֹמֵר שֶׁצָּרִיךְ לִזָּהֵר שֶׁלֹּא לְהַסִּיחַ דַּעְתּוֹ מִן הַשְּׁמִירָה, כְּמוֹ כֵן הַמַּמְתִּין וּמְצַפֶּה לִישׁוּעַת ה' נִקְרָא שׁוֹמֵר, כִּי צָרִיךְ לְהַמְתִּין וְלֹא יַסִּיחַ דַּעְתּוֹ מִן הַתִּקְוָה כָּל יְמֵי חַיָּיו עַד יַשְׁקִיף וְיֵרֶא ה' מִשָּׁמַיִם. וְזֶהוּ "מִשֹּׁמְרִים לַבֹּקֶר" 'לַבֹּקֶר' דַּיְקָא. כִּי כְּשֶׁזּוֹכִין לִמְצֹא הַצַּדִּיק הַזֶּה כַּנַּ"ל, זוֹכִין לִבְחִינַת בֹּקֶר הַנִּזְכַּר שָׁם בְּהַתּוֹרָה הַנַּ"ל בְּחִינַת לְהַגִּיד בַּבֹּקֶר חַסְדֶּךָ וְכוּ', בְּחִינַת חֲדָשִׁים לַבְּקָרִים וְכוּ'. וְזֶהוּ 'מְצָאוּנִי הַשֹּׁמְרִים הַסֹּבְבִים בָּעִיר' בְּחִינַת שֹׁמְרִים לַבֹּקֶר הַנַּ"ל. 'אֵת שֶׁאָהֲבָה נַפְשִׁי רְאִיתֶם 'כִּמְעַט שֶׁעָבַרְתִּי מֵהֶם וְכוּ'', כִּי שָׁאַלְתִּי אֶת הַשּׁוֹמְרִים הַנַּ"ל, מַה מַּעֲנֶה מְצָאתֶם בְּפִיו, כְּמוֹ שֶׁכָּתוּב בְּפֵרוּשׁ רַשִּׁ"י כְּפִי דַּרְכּוֹ, וְהֵם כְּיוֹנַת אֵלֶם וְקָשֶׁה לָהֶם לְהָשִׁיב לְהַשּׁוֹאֲלִים אוֹתָם, כִּי הֵם כְּבָר מָצְאוּ אוֹתוֹ קְצָת וַעֲדַיִן הֵם שֹׁמְרִים לַבֹּקֶר שֹׁמְרִים לַבֹּקֶר עַד שֶׁיִּמְצָאוּהוּ כָּרָאוּי בִּשְׁלֵמוּת, עַד שֶׁיִּזְכּוּ לַבֹּקֶר הַנַּ"ל, שֶׁהוּא גְּאֻלַּת נַפְשָׁם בִּשְׁלֵמוּת. וְזֶה הַשּׁוֹאֵל רוֹצֶה שֶׁיָּשִׁיבוּ לוֹ תֵּכֶף וִימַלְּאוּ לוֹ תִּקְוָתוֹ מִיָּד. וּמֵחֲמַת שֶׁלֹּא הֱשִׁיבוּהוּ כִּרְצוֹנוֹ רָצָה לְהִתְרַחֵק גַּם מֵהֶם, כִּי אָמַר הֲלֹא גַּם בָּהֶם לֹא מָצָאתִי תִּקְוָתִי כָּרָאוּי וְזֶהוּ כִּמְעַט שֶׁעָבַרְתִּי מֵהֶם וְנִתְרַחַקְתִּי מֵהֶם, חַס וְשָׁלוֹם, אֲבָל בְּרַחֲמֵי וְחַסְדֵי ה' שֶׁאֵינָם כָּלִים חָמַל עָלַי וְלֹא עָבַרְתִּי וְנִתְרַחַקְתִּי מֵהֶם עַד שֶׁמָּצָאתִי אֵת שֶׁאָהֲבָה נַפְשִׁי, זֶה מֹשֶׁה בְּחִינַת הַצַּדִּיק הָאֱמֶת וּפֵרוּשׁ כִּמְעַט הוּא כְּמוֹ 'לוּלֵא ה' עֶזְרָתָה לִי כִּמְעַט שָׁכְנָה דוּמָה נַפְשִׁי'. שֶׁפֵּרוּשׁוֹ, לוּלֵא עֶזְרַת ה' כִּמְעַט נָפַלְתִּי לַגֵּיהִנֹּם, חַס וְשָׁלוֹם, אַךְ ה' עָזַר לִי בְּחַסְדּוֹ וְהִצִּילַנִי וְזֶהוּ פֵּרוּשׁ כִּמְעַט שֶׁעָבַרְתִּי מֵהֶם, הַיְנוּ שֶׁכְּבָר הָיָה כְּפֶשַֹע בֵּינִי וּבֵין הַמָּוֶת וְכִמְעַט שֶׁנָּפַלְתִּי בְּאֵין סוֹמֵךְ, חַס וְשָׁלוֹם, שֶׁהִתְחַלְתִּי לַעֲבֹר מֵהֶם וּלְהִתְרַחֵק מֵהֶם מֵחֲמַת שֶׁלֹּא מָצָאתִי מַעֲנֶה שְׁלֵמָה בְּפִיהֶם כִּרְצוֹנִי, אֲבָל בְּחֶמְלַת ה' לֹא עֲזָבַנִי וְתָמַךְ בְּיָדִי לִבְלִי לַעֲבֹר וּלְהִתְרַחֵק מֵהֶם עַד שֶׁמָּצָאתִי אֵת שֶׁאָהֲבָה נַפְשִׁי, שֶׁהוּא בְּחִינַת הַצַּדִּיק הַנַּ"ל. עַד שֶׁהֲבֵיאֹתִיו אֶל בֵּית אִמִּי וְאֶל חֶדֶר הוֹרָתִי. וּפֵרְשׁוּ בַּמִּדְרָשׁ, זֶה סִינַי וְאֹהֶל מוֹעֵד שֶׁשָּׁם קִבְּלוּ אֶת הַתּוֹרָה. שְׁזֶהּוּ בְּחִינַת שָׁבוּעוֹת קַבָּלַת הַתּוֹרָה, שֶׁעַל יְדֵי זֶה עִקַּר בֵּרוּר הַמְדַמֶּה שֶׁהוּא בֵּרוּר הָאֱמוּנָה בִּשְׁלֵמוּת וְכַנַּ"ל. וְכֵן מְרֻמָּז בַּמִּדְרָשׁ שָׁם שֶׁהַשּׁוֹמְרִים הֵם בְּחִינַת הַתַּלְמִידִים שֶׁל הַצַּדִּיק הָאוֹחֲזִים בּוֹ וְאֵינָם מַנִּיחִים עַצְמָן לִטְעוֹת בְּבִלְבּוּלִים וְהַטְעָיוֹת שֶׁל הָעוֹלָם שֶׁכֻּלָּם מִבִּלְבּוּל הַמְדַמֶּה. כִּי מְבֹאָר בַּמִּדְרָשׁ שָׁם מְצָאוּנִי הַשֹּׁמְרִים הַסֹּבְבִים זֶה שִׁבְטוֹ שֶׁל לֵוִי וְכוּ', הַיְנוּ כַּנַּ"ל, כִּי כָּל שֵׁבֶט לֵוִי לֹא טָעוּ אַחַר הָעֵגֶל וְנִשְׁאֲרוּ דְּבוּקִים בֶּאֱמֶת בְּמֹשֶׁה רַבָּם וְהֵם טִהֲרוּ אֶת יִשְֹרָאֵל אַחַר כָּךְ מֵחֵטְא הָעֵגֶל וּכְמוֹ שֶׁהֵבִיא שָׁם בַּמִּדְרָשׁ הַנַּ"ל. וְזֶה לְשׁוֹנוֹ, זֶה שִׁבְטוֹ שֶׁל לֵוִי הֵיך מָה דְאַתְּ אָמֵר 'עִבְרוּ וְשׁוּבוּ מִשַּׁעַר לְשַׁעַר וְכוּ', שֶׁזֶּה נֶאֱמַר אַחַר חֵטְא הָעֵגֶל שֶׁצִּוָּה אוֹתָם לַעֲבֹר מִשַּׁעַר לְשַׁעַר לְטַהֲרָם מִפְּגַם הָעֵגֶל. וּכְמוֹ כֵן בְּכָל דּוֹר הַתַּלְמִידִים הַנִּשְׁאָרִים דְּבוּקִים בְּהַצַּדִּיק הָאֱמֶת הֵם בִּבְחִינַת לֵוִי, בְּחִינַת וְיִלָּווּ עָלֶיךָ וִישָׁרְתוּךָ וְכוּ' (וּכְמוֹ שֶׁמְּבֹאָר בְּמָקוֹם אַחֵר מִזֶּה), הַיְנוּ כַּנַּ"ל: שַׁיָּךְ לְהִלְכוֹת שְׁלוּחִין: עַל פִּי הַתּוֹרָה 'תִּקְעוּ תּוֹכָחָה הַנַּ"ל:
<h3>אות יז</h3>
וְזֶה בְּחִינַת וּבְנֵי יִשְֹרָאֵל נָסְעוּ מִבְּאֵרוֹת בְּנֵי יַעֲקָן מוֹסֵרָה שָׁם מֵת אַהֲרֹן וְכוּ' וַיְכַהֵן אֶלְעָזָר בְּנוֹ תַּחְתָּיו. וְאָמְרוּ רַבּוֹתֵינוּ זִכְרוֹנָם לִבְרָכָה וּמוּבָא בְּפֵרוּשׁ רַשִּׁ"י, וַהֲלֹא בְּהֹר הָהָר מֵת?! אֶלָּא שֶׁחָזְרוּ לַאֲחוֹרֵיהֶם עַל יְדֵי מִלְחֶמֶת הַכְּנַעֲנִי וְכוּ' וּבְנֵי לֵוִי הֶחֱזִירוּם וְכוּ' וְאָז חָזְרוּ וְהִסְפִּידוּהוּ וְנִדְמָה לָהֶם כְּאִלּוּ אָז מֵת וְכוּ', הַיְנוּ כַּנַּ"ל שֶׁהַצַּדִּיק אֵינוֹ מֵת כְּלָל רַק מִצִּדֵּנוּ כְּשֶׁאֵין מְחַפְּשִֹין אוֹתוֹ כָּרָאוּי וְכוּ' וְכַנַּ"ל. וְזֶהוּ 'שָׁם מֵת אַהֲרֹן', כִּי אָז הִרְגִּישׁוּ מִיתָתוֹ כְּאִלּוּ מֵת שָׁם, כִּי אָז הֵבִינוּ קִלְקוּלָם וּפְגָמָם, כִּי כְּשֶׁאַהֲרֹן נִסְתַּלֵּק כְּתִיב: "וַיִּרְאוּ כָּל הָעֵדָה כִּי גָוַע אַהֲרֹן". וְאָמְרוּ רַבּוֹתֵינוּ זִכְרוֹנָם לִבְרָכָה שֶׁאָמְרוּ יִשְֹרָאֵל, אֶפְשָׁר אָדָם שֶׁעָצַר הַמַּגֵּפָה וְעָמַד כְּנֶגֶד מַלְאָךְ הַמָּוֶת יָמוּת?! וְהֶרְאוּ אוֹתוֹ לָהֶם מֻטָּל בְּמִטָּה וְכוּ'. וְאַחַר כָּךְ כְּתִיב, "וַיִּשְׁמַע הַכְּנַעֲנִי מֶלֶךְ עֲרָד כִּי מֵת אַהֲרֹן וְכוּ'", כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, הַיְנוּ כִּי יִשְֹרָאֵל פָּגְמוּ בָּזֶה שֶׁהִרְהֲרוּ אַחַר מֹשֶׁה וְאֶלְעָזָר וְלֹא רָצוּ לְהַאֲמִין שֶׁמֵּת אַהֲרֹן כְּאִלּוּ, חַס וְשָׁלוֹם, הִסְתִּירוּ אוֹתוֹ בִּפְנֵיהֶם כְּדֵי לִתֵּן גְּדֻלָּה לְאֶלְעָזָר בְּנוֹ (וְעַיֵּן בַּמִּדְרָשׁ פָּרָשַׁת חֻקַּת מְבֹאָר שָׁם שֶׁאָמְרוּ נִסְקֹל אֶתְכֶם בִּשְׁבִיל זֶה, עַיֵּן שָׁם). וְאַף עַל פִּי שֶׁהִזְכִּירוּ גְּדֻלַּת וּמַעֲלַת אַהֲרֹן שֶׁעָמַד נֶגֶד מַלְאָךְ הַמָּוֶת וְעָצַר הַמַּגֵּפָה וְאִישׁ כָּזֶה אֵיךְ שַׁיָּךְ שֶׁיָּמוּת אַף עַל פִּי כֵן פָּגְמוּ כְּנֶגֶד כְּבוֹד מֹשֶׁה וְאֶלְעָזָר שֶׁהִרְהֲרוּ אַחֲרֵיהֶם. וְאָז הֻכְרַח מֹשֶׁה לְהַרְאוֹת לָהֶן אֶת אַהֲרֹן מֻטָּל בְּמִטָּה, לוֹמַר, שֶׁבְּוַדַּאי הָאֱמֶת כֵּן הוּא שֶׁאַהֲרֹן לֹא מֵת וְהוּא חַי וְקַיָּם וּמֻטָּל בְּמִטָּתוֹ בִּמְנוּחָתוֹ בְּשָׁלוֹם, אַשְׁרֵי לוֹ, אֲבָל אַף עַל פִּי כֵן מִצִּדֵּכֶם הוּא מֵת וְאַתֶּם צְרִיכִים לְקַבֵּל קְדֻשַּׁת אַהֲרֹן הַכֹּהֵן עַל יְדֵי אֶלְעָזָר בְּנוֹ שֶׁצִּוָּה ה' יִתְבָּרַךְ לִמְסֹר כָּל כֹּחוֹ וּגְדֻלָּתוֹ שֶׁל אַהֲרֹן לְאֶלְעָזָר, וְעַל יְדֵי אֶלְעָזָר אַתֶּם יְכוֹלִין בְּכָל עֵת לְהַמְשִׁיךְ עֲלֵיכֶם קְדֻשַּׁת אַהֲרֹן הַכֹּהֵן הָרִאשׁוֹן אִם תְּחַפְּשֹוּ וּתְבַקְּשׁוּ אֶת קְדֻשָּׁתוֹ כָּרָאוּי וְכַנַּ"ל. וּמֵחֲמַת הַפְּגָם שֶׁלָּהֶם גָּרְמוּ שֶׁשָּׁמַע הַכְּנַעֲנִי מֶלֶךְ עֲרָד שֶׁהוּא עֲמָלֵק שֶׁמֵּת אַהֲרֹן וְנִסְתַּלְּקוּ עֲנָנֵי כָּבוֹד כִּי עֲמָלֵק הוּא מֵעוֹלָם רְצוּעָה מַרְדוּת לְיִשְֹרָאֵל, כִּי הוּא זֻהֲמַת הַנָּחָשׁ, זֻהֲמַת הָעֵרֶב רַב שֶׁל מִצְרַיִם, שֶׁהוּא בְּחִינַת זֻהֲמַת הָרַע שֶׁבַּמְדַמֶּה, שֶׁהִיא בְּחִינַת נְבִיאֵי הַשֶּׁקֶר, בְּחִינַת מַנְהִיגִים שֶׁל שֶׁקֶר שֶׁבְּכָל דּוֹר וָדוֹר שֶׁרוֹצִים בְּכָל פַּעַם לְהַסְתִּיר וּלְהַעְלִים אֲמִתַּת קְדֻשַּׁת הַצַּדִּיק הָאֱמֶת, וּבִפְרָט אַחַר הִסְתַּלְּקוּתוֹ וְכַנַּ"ל. וְעִקַּר כֹּחוֹ, חַס וְשָׁלוֹם, הוּא כְּשֶׁאֵין יִשְֹרָאֵל מְחַפְּשִֹין אוֹתוֹ כָּרָאוּי וְכַנַּ"ל. וְעַל כֵּן אָז דַּיְקָא בָּא עֲלֵיהֶם הַכְּנַעֲנִי שֶׁהוּא עֲמָלֵק וְכַנַּ"ל וְהָיוּ צְרִיכִים אָז לָשֹוּם אֶל לֵב כָּל זֶה לְחַפֵּשֹ אוֹתוֹ עַתָּה עַל כָּל פָּנִים כָּרָאוּי, אֲבָל הַבַּעַל דָּבָר מִתְגָּרֶה בְּכָל עֵת וְהִסִּיתָם לָשׁוּב לַאֲחוֹרֵיהֶם וְהַכֹּל בַּעֲצַת רָאשֵׁי הַמִּתְנַגְּדִים שֶׁל מֹשֶׁה וְאַהֲרֹן שֶׁהֵם דָּתָן וַאֲבִירָם וְכַיּוֹצֵא בָּהֶם, הַיְנוּ שֶׁחָזְרוּ לֵילֵךְ וְלָשׁוּב לְמִצְרַיִם שֶׁהוּא הָרַע שֶׁל הַמְדַמֶּה: כִּי זֶה עִקַּר הִתְגָּרוּת וַהֲסָתַת הַבַּעַל דָּבָר שֶׁמְּבַקֵּשׁ תּוֹאֲנוֹת וַעֲלִילוֹת לָשׁוּב לִפֹּל, חַס וְשָׁלוֹם, לְזֻהֲמַת הַמְדַמֶּה, בִּפְרָט אַחַר הִסְתַּלְּקוּת הַצַּדִּיק שֶׁאוֹמֵר הֲרֵי כְּבָר אֶפֶס תִּקְוָה, חַס וְשָׁלוֹם, וַעֲמָלֵק מִתְגַּבֵּר, שֶׁהוּא בְּחִינַת עֹצֶם הִתְגַּבְּרוּת הַיֵּצֶר הָרָע שֶׁמִּתְעוֹרֵר בְּהִתְגַּבְּרוּת עָצוּם בְּכָל פַּעַם וְעַתָּה מַה נַּעֲשֶֹה עוֹד. וְהַכְּסִילִים חוֹזְרִים לַאֲחוֹרֵיהֶם, שֶׁזֶּהוּ בְּחִינַת מַה שֶּׁקּוֹרִין חֲסִידִים נְפוּלִים, רַחֲמָנָא לִצְלָן, שֶׁזֶּה גָּרוּעַ מֵהַכֹּל, כְּמוֹ שֶׁשָּׁמַעְתִּי מִפִּיו הַקָּדוֹשׁ, אֲבָל בְּנֵי לֵוִי הֶחֱזִירוּם, כִּי עִקַּר קִיּוּם הָעוֹלָם בְּכָל דּוֹר הוּא עַל יְדֵי בְּחִינַת בְּנֵי לֵוִי שֶׁהוּא בְּחִינַת אוֹתָם שֶׁאֵינָם טוֹעִים בָּעֵגֶל וּבְכָל הַנִּסְיוֹנוֹת שֶׁנִּסּוּ יִשְֹרָאֵל אֶת הַקָּדוֹשׁ בָּרוּךְ הוּא, שֶׁכֻּלָּם הֵם בְּחִינַת פְּגַם אֱמוּנָה, כְּמוֹ שֶׁכָּתוּב, "וְלֹא הֶאֱמִינוּ בֵּאלֹקִים וְלֹא בָטְחוּ בִּישׁוּעָתוֹ וַיִּתְאַוּוּ תַאֲוָה בַּמִּדְבָּר וְכוּ'". וּבְנֵי לֵוִי דָּבְקוּ בַּה' וּבְמֹשֶׁה רַבָּם וְלֹא טָעוּ אַחֲרֵי הַמִּתְנַגְּדִים וְהַחוֹלְקִים עַל מֹשֶׁה רַבֵּנוּ וְהֵם קִיְּמוּ אֶת כָּל הָעוֹלָם. וְעַל כֵּן בֶּאֱמֶת זָכוּ שֶׁהִבְדִּיל ה' יִתְבָּרַךְ אוֹתָם אֵלָיו לַעֲמֹד לְפָנָיו לְשָׁרְתוֹ וְכוּ', וְעַל כֵּן גַּם בַּמִּלְחָמָה הַזֹּאת שֶׁל הַכְּנַעֲנִי שֶׁהוּא עֲמָלֵק שֶׁבָּא עֲלֵיהֶם אַחַר הִסְתַּלְּקוּת אַהֲרֹן שֶׁהִתְגָּרָה בָּהֶם הַבַּעַל דָּבָר כָּל כָּךְ עַד שֶׁחָזְרוּ לַאֲחוֹרֵיהֶם, עָמְדוּ בְּנֵי לֵוִי בַּאֲמִתָּתָם וְרָדְפוּ אַחֲרֵיהֶם וְהֶחֱזִירוּם אֶל הַקְּדֻשָּׁה לָשׁוּב וְלֵילֵךְ לְאֶרֶץ יִשְֹרָאֵל. וְאָז שָׁבוּ בִּתְשׁוּבָה וְהִסְתַּכְּלוּ כָּל יִשְֹרָאֵל בְּעַצְמָם שֶׁפָּגְמוּ הַרְבֵּה וְחָזְרוּ וְהִסְפִּידוּ אֶת אַהֲרֹן כְּאִלּוּ מֵת אָז, כְּמוֹ שֶׁכָּתוּב, "שָׁם מֵת אַהֲרֹן וְכוּ'". כִּי רָאוּ שֶׁכָּל מִיתָתוֹ הוּא מִצִּדָּם וְרַק עַכְשָׁו הֵם מַרְגִּישִׁים עִנְיַן מִיתַת אַהֲרֹן שֶׁמִּיתָתוֹ הוּא רַק מִצִּדֵּנוּ כַּנַּ"ל, וְעַל כֵּן צְרִיכִין לִבְכּוֹת וְלִסְפֹּד עָלָיו הַרְבֵּה בְּכָל עֵת עַד שֶׁנִּמְשָׁךְ קְדֻשָּׁתוֹ עָלֵינוּ בְּכָל פַּעַם. וְזֶהוּ שֶׁכָּתוּב שָׁם, "וַיְכַהֵן אֶלְעָזָר בְּנוֹ תַּחְתָּיו". וְהוּא פְּלִיאָה עַל פִּי פְּשׁוּטוֹ שֶׁל פֵּרוּשׁ רַשִּׁ"י כִּי אִם תֵּרַץ מַה שֶּׁכָּתוּב 'שָׁם מֵת אַהֲרֹן' שֶׁהוּא מֵחֲמַת שֶׁחָזְרוּ וְהִסְפִּידוּהוּ וְכוּ' עֲדַיִן קָשֶׁה הַרְבֵּה עַל מַה שֶּׁכָּתוּב שָׁם, "וַיְכַהֵן אֶלְעָזָר בְּנוֹ תַּחְתָּיו". וַהֲלֹא כְּבָר נִתְכַּהֵן אֶלְעָזָר תֵּכֶף בְּמִיתַת אַהֲרֹן, כְּמוֹ שֶׁכָּתוּב בְּפָרָשַׁת חֻקַּת? אַךְ הַתּוֹרָה מְרַמֶּזֶת לָנוּ שֶׁיִּשְֹרָאֵל הִתְחִילוּ לְתַקֵּן פְּגָמָם הַנַּ"ל שֶׁהִרְהֲרוּ אַחַר מֹשֶׁה וְאֶלְעָזָר וְכוּ' כַּנַּ"ל וְלֹא חִפְּשֹוּ אֶת אַהֲרֹן כָּרָאוּי וְכַנַּ"ל. וְעַתָּה עַל יְדֵי הַהֶסְפֵּד שֶׁהִרְגִּישׁוּ מִיתָתוֹ כָּרָאוּי וְכַנַּ"ל וְהִתְחִילוּ לְהִתְגַּעְגֵּעַ אַחֲרָיו וּלְחַפְּשֹוֹ כָּרָאוּי אָז דַּיְקָא 'וַיְכַהֵן אֶלְעָזָר בְּנוֹ תַּחְתָּיו', כִּי רַק עַתָּה נִמְשַׁךְ בִּשְׁלֵמוּת הַתִּקּוּן שֶׁל הַכְּהֻנָּה הַגְּדוֹלָה שֶׁל אֶלְעָזָר שֶׁנִּתְכַּהֵן תַּחַת אַהֲרֹן אָבִיו. כִּי כֵן הַדָּבָר שֶׁבְּכָל פַּעַם שֶׁבּוֹכִין עַל הִסְתַּלְּקוּת הַצַּדִּיק וּמְחַפְּשִֹין וּמְבַקְּשִׁין אוֹתוֹ כָּרָאוּי, אֲזַי מוֹצְאִין קְדֻשָּׁתוֹ בְּוַדַּאי עַל יְדֵי הַבֵּן אוֹ הַתַּלְמִיד שֶׁמְּמַלֵּא מְקוֹם אָבִיו וְרַבּוֹ: כִּי זֶה כְּלָל גָּדוֹל שֶׁאֵין הַצַּדִּיק מִסְתַּלֵּק מִן הָעוֹלָם עַד שֶׁנּוֹלָד אַחֵר תַּחְתָּיו, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, עַד שֶׁלֹּא מֵת עֵלִי זָרְחָה שִׁמְשׁוֹ שֶׁל שְׁמוּאֵל הָרָמָתִי וְכֵן הַרְבֵּה שֶׁחָשְׁבוּ שָׁם. אֲבָל צְרִיכִין לְחַפֵּשֹ וּלְבַקֵּשׁ אַחַר זֶה הַרְבֵּה הַרְבֵּה, בִּפְרָט בַּדּוֹרוֹת הַלָּלוּ. וְעַל כֵּן כְּשֶׁהִסְפִּידוּ כָּרָאוּי עַל אַהֲרֹן, שֶׁזֶּהוּ בְּחִינַת הַחִפּוּשֹ וְהַבַּקָּשָׁה כָּרָאוּי אַחַר הַצַּדִּיק כַּנַּ"ל אָז דַּיְקָא וַיְכַהֵן אֶלְעָזָר בְּנוֹ תַּחְתָּיו, כִּי רַק אָז נִתְכַּהֵן אֶלְעָזָר בִּשְׁלֵמוּת תַּחַת אַהֲרֹן וְזָכוּ לְקַבֵּל הַתִּקּוּנִים הַנַּעֲשִֹים עַל יְדֵי הַכֹּהֵן הַגָּדוֹל שֶׁמְּכַפֵּר עַל כָּל יִשְֹרָאֵל, אַף עַל פִּי שֶׁאֶלְעָזָר מִצִּדּוֹ כְּבָר נִתְכַּהֵן עַל פִּי הַדִּבּוּר כָּרָאוּי, אֲבָל מֵאַחַר שֶׁלֹּא קִבְּלוּ יִשְֹרָאֵל קְדֻשָּׁתוֹ כָּרָאוּי, כִּי הִרְהֲרוּ אַחֲרָיו כַּנַּ"ל. עַל כֵּן מִצַּד יִשְֹרָאֵל עֲדַיִן לֹא נִתְכַּהֵן כָּרָאוּי. וְגַם אֲפִלּוּ בְּעַצְמוֹ לֹא הָיְתָה קְדֻשַּׁת כְּהֻנָּתוֹ בִּשְׁלֵמוּת כָּל זְמַן שֶׁלֹּא קִבְּלוּ יִשְֹרָאֵל קְדֻשָּׁתוֹ כָּרָאוּי. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כְּלוּם נָתַתִּי לְךָ גְּדֻלָּה אֶלָּא בִּשְׁבִיל יִשְֹרָאֵל וְכוּ'. אֲבָל עַכְשָׁו וַיְכַהֵן אֶלְעָזָר בְּנוֹ תַּחְתָּיו עַל יְדֵי שֶׁחִפְּשֹוּ אַחַר אַהֲרֹן וְכוּ' וְכַנַּ"ל. כִּי כֵן צְרִיכִים בְּכָל עֵת, בִּפְרָט כְּשֶׁנִּסְתַּלֵּק הַצַּדִּיק הָאֱמֶת שֶׁצְּרִיכִין לִבְכּוֹת וְלִסְפֹּד עָלָיו הַרְבֵּה, אֲבָל צְרִיכִין לִזָּהֵר מְאֹד שֶׁלֹּא לְהִכָּשֵׁל עַל יְדֵי זֶה לוֹמַר שֶׁכְּבָר מֵת הַצַּדִּיק וְאֶפֶס תִּקְוָה, חַס וְשָׁלוֹם, וְלֹא נִשְׁאַר עוֹד בָּעוֹלָם חֲלִיפָתוֹ וְהַשְׁאָרָתוֹ, כִּי זֶהוּ פְּגָם עָצוּם מְאֹד, כִּי בְּוַדַּאי הַצַּדִּיק לֹא מֵת וּבְוַדַּאי נִשְׁאַר הַשְׁאָרַת קְדֻשָּׁתוֹ אֵצֶל בָּנָיו וְתַלְמִידָיו, רַק שֶׁצְּרִיכִין לְחַפֵּשֹ וּלְבַקֵּשׁ אַחַר זֶה מְאֹד מְאֹד וְכַנַּ"ל. וְעַל יְדֵי כָּל חִפּוּשֹ וּבַקָּשָׁה מוֹצְאִין בְּוַדַּאי קְדֻשַּׁת הַשְׁאָרָתוֹ אֵצֶל בָּנָיו וְתַלְמִידָיו, שֶׁזֶּהוּ בְּחִינַת שָׁם מֵת אַהֲרֹן וַיְכַהֵן אֶלְעָזָר בְּנוֹ תַּחְתָּיו אָז דַּיְקָא וְכַנַּ"ל:
<h3>אות יח</h3>
וְזֶה בְּחִינַת שִׁין הֲלָכוֹת שֶׁנִּשְׁתַּכְּחוּ בִּימֵי אֶבְלוֹ שֶׁל מֹשֶׁה וְהֶחֱזִירָן עָתְנִיאֵל בֶּן קְנַז בְּפִלְפּוּלוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. כִּי בְּוַדַּאי עַל יְדֵי הָאֵבֶל וְהַהֶסְפֵּד הַמַּר עַל הַצַּדִּיק הָאֱמֶת בְּחִינַת מֹשֶׁה נִשְׁכָּחִין כַּמָּה הֲלָכוֹת, כִּי הָאֵבֶל וְהַהֶסְפֵּד הוּא בְּחִינַת הִסְתַּלְּקוּת הַמֹּחִין, כַּמּוּבָא. אֲבָל אָסוּר לְהִשָּׁאֵר בָּזֶה, חַס וְשָׁלוֹם, רַק צְרִיכִין לִבְכּוֹת וּלְהַסְפִּיד עָלָיו מְאֹד אֲבָל שֶׁיִּהְיֶה הַהֶסְפֵּד לְחַיִּים וְלֹא לְהֵפֶךְ, חַס וְשָׁלוֹם, לְתַקֵּן וְלֹא לְקַלְקֵל עַל יְדֵי זֶה שֶׁלֹּא לוֹמַר, חַס וְשָׁלוֹם, שֶׁכְּבָר אֶפֶס תִּקְוָה כְּדֶרֶךְ כַּמָּה אֲנָשִׁים שֶׁאוֹמְרִים כָּךְ עַל הִסְתַּלְּקוּת הַצַּדִּיקִים שֶׁאוֹמְרִים שֶׁעַתָּה כְּבָר לֹא נִשְׁאַר לָנוּ כְּלוּם, חַס וְשָׁלוֹם, אֲבָל בֶּאֱמֶת הֵם שׁוֹגִים בָּזֶה הַרְבֵּה הַרְבֵּה כִּי אַף עַל פִּי שֶׁמִּצַּד אֶחָד אוֹמְרִים קְצָת אֱמֶת, כִּי בְּוַדַּאי לֹא נִשְׁאַר מַמָּשׁ צַדִּיק כָּזֶה, כִּי בְּוַדַּאי כְּשֶׁנִּסְתַּלֵּק מֹשֶׁה לֹא נִשְׁאַר עוֹד צַדִּיק מַמָּשׁ כְּמֹשֶׁה, כִּי פְּנֵי מֹשֶׁה כִּפְנֵי חַמָּה פְּנֵי יְהוֹשֻׁעַ כִּפְנֵי לְבָנָה אוֹי לְאוֹתָהּ בּוּשָׁה וְכוּ', כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. אֲבָל אַף עַל פִּי כֵן אָסוּר לִשָּׁאֵר, חַס וְשָׁלוֹם, בָּזֶה לוֹמַר, חַס וְשָׁלוֹם, שֶׁמֵּחֲמַת זֶה אֶפֶס תִּקְוָה, כִּי נַהֲפֹךְ הוּא, כִּי לֹא יִטֹּשׁ ה' אֶת עַמּוֹ לְעוֹלָם, כִּי מֶמְשַׁלְתְּךָ בְּכָל דּוֹר וָדוֹר. וּכְתִיב: "מַחְשְׁבוֹת לִבּוֹ לְדוֹר וָדוֹר". עַל כֵּן צְרִיכִין לְהַאֲמִין שֶׁאַף עַל פִּי שֶׁצְּרִיכִין לְהִתְגַּעְגֵּעַ מְאֹד אַחֲרֵי הַצַּדִּיק הָאֱמֶת בְּחִינַת מֹשֶׁה, אַף עַל פִּי כֵן צְרִיכִין לְסַיֵּם בְּדִבְרֵי נֶחָמָה לְנַחֵם וּלְשַֹמֵּחַ עַצְמוֹ בְּהַשְׁאָרָתוֹ, דְּהַיְנוּ הַתּוֹרָה הַקְּדוֹשָׁה שֶׁנִּשְׁאַר מִמֶּנּוּ עַל יְדֵי סְפָרָיו וְתַלְמִידָיו, כִּי מֵהַצַּדִּיק הָאֲמִתִּי בְּוַדַּאי נִשְׁאַר הַשְׁאָרָה טוֹבָה לָנֶצַח רַק צְרִיכִין לְחַפֵּשֹ וּלְבַקֵּשׁ הַרְבֵּה וְכַנַּ"ל. וְזֶה בְּחִינַת הַנַּ"ל שֶׁבִּימֵי אֶבְלוֹ שֶׁל מֹשֶׁה נִשְׁתַּכְּחוּ כַּמָּה הֲלָכוֹת מֵחֲמַת מְרִירוּת הַהֶסְפֵּד שֶׁהוּא בְּחִינַת הִסְתַּלְּקוּת הַמֹּחִין, אֲבָל עָתְנִיאֵל בֶּן קְנַז בְּעֹצֶם צִדְקָתוֹ וְחָכְמָתוֹ רָאָה שֶׁאֵין זֶה תַּכְלִית טוֹב לַעֲסֹק רַק בְּהֶסְפֵּד וְלוֹמַר שֶׁחַס וְשָׁלוֹם, אֶפֶס תִּקְוָה עַד שֶׁחַס וְשָׁלוֹם, יִשְׁתַּכְּחוּ עוֹד הֲלָכוֹת, חַס וְשָׁלוֹם, עַל כֵּן הִתְאַמֵּץ בַּבְּחִינָה הַנַּ"ל לְנַחֵם וּלְשַֹמֵּחַ עַצְמוֹ שֶׁבְּוַדַּאי עֲדַיִן יֵשׁ תִּקְוָה רַק צְרִיכִין לְחַפֵּשֹ וּלְבַקֵּשׁ הַרְבֵּה כַּנַּ"ל, עַד שֶׁהֶחֱזִיר כָּל הַהֲלָכוֹת בְּפִלְפּוּלוֹ, פִּלְפּוּל זֶה בְּחִינַת שִֹמְחָה בְּחִינַת חֲדִי קֻדְשָׁא בְּרִיךְ הוּא בְּפִלְפּוּלָא, כִּי פִּלְפּוּל שֶׁל אֱמֶת - לְעַיֵּן וּלְחַפֵּשֹ בְּהַתּוֹרָה אֲמִתַּת עַמְקוּת עֵצוֹת הַתּוֹרָה הַקְּדוֹשָׁה לְעֻבְדָּא - שֶׁזֶּה הָעִקָּר, זֶהוּ בְּוַדַּאי שִֹמְחָה גְּדוֹלָה, כְּמוֹ שֶׁכָּתוּב: "פִּקּוּדֵי ה' יְשָׁרִים מְשַֹמְּחֵי לֵב". וְזֶהוּ עִקַּר בְּחִינַת הַחִפּוּשֹ וְהַבַּקָּשָׁה הַנַּ"ל, כְּמוֹ שֶׁכָּתוּב, "לְכָל תִּכְלָה רָאִיתִי קֵץ וְכוּ'". וּפֵרֵשׁ רַשִּׁ"י, לְסַלְסֵל וּלְפַלְפֵּל בָּהּ. נִמְצָא שֶׁהַסִּלְסוּל שֶׁהוּא הַחִפּוּשֹ וְהַבַּקָּשָׁה, כְּמוֹ שֶׁכָּתוּב, "סַלְסְלֶהָ וּתְרוֹמְמֶךָּ". וּכְמוֹ שֶׁפֵּרֵשׁ רַשִּׁ"י שָׁם, הוּא בְּחִינַת פִּלְפּוּל אֲמִתִּי וְעַל יְדֵי זֶה זוֹכִין לְשִֹמְחָה כַּנַּ"ל שֶׁהוּא בְּחִינַת הַרְחָבַת הַדַּעַת וְהַמֹּחִין, וְעַל כֵּן עַל יְדֵי זֶה הֶחֱזִיר כָּל הַהֲלָכוֹת שֶׁנִּשְׁתַּכְּחוּ עַל יְדֵי הָאֵבֶל וְהַהֶסְפֵּד כַּנַּ"ל. כִּי זֶה עִקַּר הַתִּקּוּן לְנַחֵם וּלְשַֹמֵּחַ עַצְמוֹ אַחַר כָּךְ וּלְחַפֵּשֹ וּלְבַקֵּשׁ לְסַלְסֵל וּלְפַלְפֵּל בְּתוֹרָתוֹ עַד שֶׁנַּחֲזֹר הַהֲלָכוֹת, שֶׁהֵם בְּחִינַת אֲמִתַּת עַמְקוּת עֲצוֹתָיו הַקְּדוֹשִׁים, שֶׁזֶּהוּ בְּחִינַת שֶׁמּוֹצְאִין אֶת הַצַּדִּיק וְכוּ' וְכַנַּ"ל:
<h3>אות יט</h3>
וְזֶהוּ בְּחִינַת וֶאֱלִישָׁע חָלָה אֶת חָלְיוֹ אֲשֶׁר יָמוּת בּוֹ (מְלָכִים ב' יג). וְאָמְרוּ רַבּוֹתֵינוּ זִכְרוֹנָם לִבְרָכָה, שְׁלֹשָׁה חֳלָאִים חָלָה אֱלִישָׁע, אֶחָד שֶׁדָּחָה אֶת גֵּחֲזִי וְאֶחָד שֶׁגֵּרָה דֻּבִּים בְּתִינוֹקוֹת וְאֶחָד שֶׁמֵּת בָּהּ. וְהַכֹּל אֶחָד, כִּי זֶה בָּזֶה תָּלוּי, כִּי אֱלִישָׁע שֶׁהָיָה נָבִיא גָּדוֹל מְאֹד אַף עַל פִּי כֵן גִּלּוּ לָנוּ רַבּוֹתֵינוּ זִכְרוֹנָם לִבְרָכָה שֶׁשָּׁגָה בָּזֶה שֶׁדָּחָה אֶת גֵּחֲזִי בִּשְׁתֵּי יָדַיִם, כִּי בְּעִנְיַן הַבַּקָּשָׁה וְהַחִפּוּשֹ הַנַּ"ל אַחַר הַצַּדִּיק הָאֱמֶת שֶׁיֵּשׁ לוֹ בְּחִינַת רוּחַ הַקֹּדֶשׁ יֵשׁ בָּזֶה עַמְקוּת הַרְבֵּה מְאֹד, כִּי הַמְנִיעוֹת לָזֶה מִתְפַּשְּׁטִים וּמִשְׁתַּטְּחִים מְאֹד הָעִקָּר מִצַּד פְּגַם הַמְקַבְּלִים, אֲבָל פְּגַם הֲמוֹן בְּנֵי יִשְֹרָאֵל הַצְּרִיכִים לְחַפֵּשֹ וּלְבַקֵּשׁ וּלְקַבֵּל קְדֻשַּׁת הַצַּדִּיק מִתְגַּבֵּר לִפְעָמִים כָּל כָּךְ, חַס וְשָׁלוֹם, עַד שֶׁגּוֹרְמִים גַּם אֵיזֶה שְׁגִיאָה לְהַצַּדִּיק) הָרַבִּי הָאֲמִתִּי בְּעַצְמוֹ עַד שֶׁהוּא גַּם הוּא נֶעְלָם מִמֶּנּוּ הַדֶּרֶךְ אֵיךְ יוּכַל לְתַקֵּן אֶת יִשְֹרָאֵל. וּבָזֶה יֵשׁ דְּבָרִים נִסְתָּרִים הַרְבֵּה וְכַמּוּבָן קְצָת מִזֶּה בְּהַתּוֹרָה קַרְטָלִיתָא (סִימָן יח לִקּוּטֵי א) וּבִמְקוֹמוֹת אֲחֵרִים, וּבִפְרָט בְּכַמָּה שִׁיחוֹת וְכוּ'. וְזֶה בְּחִינַת כָּל הַטַּעֲנוֹת וְהַוִּכּוּחִים שֶׁהָיָה בֵּין הַקָּדוֹשׁ בָּרוּךְ הוּא וּמֹשֶׁה רַבֵּנוּ שֶׁה' יִתְבָּרַךְ בָּרוּךְ הוּא הִפְצִיר הַרְבֵּה בְּמֹשֶׁה שֶׁיֵּלֵךְ בִּשְׁלִיחוּתוֹ לִגְאֹל וּלְתַקֵּן אֶת יִשְֹרָאֵל וּמֹשֶׁה מֵאֵן בְּמֵאוּן אַחַר מֵאוּן וְהַכֹּל בִּבְחִינַת הַנַּ"ל מֵחֲמַת שֶׁיָּדַע שֶׁהוּא דָּבָר קָשֶׁה וְכָבֵד מְאֹד' מְאֹד, כִּי יָדַע שֶׁבְּקָרוֹב יְקַלְקְלוּ וְכוּ' וּמֵחֲמַת זֶה אָמַר, "וְהֵן לֹא יַאֲמִינוּ לִי". וְאָמַר, "מִי אָנֹכִי כִּי אֵלֵךְ אֶל פַּרְעֹה וְכִי אוֹצִיא אֶת יִשְֹרָאֵל מִמִּצְרָיִם". כִּי רָאָה שֶׁיִּשְֹרָאֵל עֲדַיִן אֵין אֱמוּנָתָם שְׁלֵמָה מֵעֹצֶם זֻהֲמַת מִצְרַיִם שֶׁהוּא פְּגַם הַמְדַמֶּה שֶׁנֶּאֱחַז בָּהֶם כָּל כָּךְ. וְגַם תָּלָה הַדָּבָר בְּקַטְנוּתוֹ שֶׁהוּא אֵין בּוֹ כֹּחַ לְבָרֵר וּלְתַקֵּן הַמְדַמֶּה שֶׁלָּהֶם לְהוֹצִיאָם מִפְּגַם אֱמוּנָתָם, וְעַל כֵּן אָמַר וְהֵן לֹא יַאֲמִינוּ לִי, שֶׁטָּעַן שְׁתֵּי טַעֲנוֹת שֶׁמִּצִּדָּם וּמִצִּדּוֹ קָשֶׁה לְהַכְנִיס בָּהֶם הָאֱמוּנָה. וְזֶה וְהֵן דַּיְקָא, לֹא יַאֲמִינוּ לִי דַּיְקָא, כִּי הֵם פְּגוּמִים מִזֻּהֲמַת מִצְרַיִם כַּנַּ"ל וַאֲנִי אֵין בְּכֹחִי לַעֲזֹר, כִּי הָיָה עָנָו בְּעֵינָיו מְאֹד, אֲבָל ה' יִתְבָּרַךְ הִקְפִּיד עַל זֶה וְאָמַר, "הָבֵא נָא יָדְךָ בְּחֵיקֶךָ וְכוּ' וַיּוֹצִאָהּ וְהִנֵּה מְצֹרַעַת וְכוּ'". וְכֵן נֶהְפַּךְ הַמַּטֶּה לְנָחָשׁ וְכוּ'. וְדָרְשׁוּ רַבּוֹתֵינוּ זִכְרוֹנָם לִבְרָכָה וּמוּבָא בְּפֵרוּשׁ רַשִּׁ"י שֶׁבְּכָל זֶה רָמַז לוֹ שֶׁפָּגַם בְּלָשׁוֹן הָרָע שֶׁדִּבֵּר עַל יִשְֹרָאֵל כְּמוֹ שֶׁפֵּרֵשׁ רַשִּׁ"י שָׁם, הַיְנוּ שֶׁרָמַז לוֹ שֶׁמַּה שֶׁהוּא מְמָאֵן כָּל כָּךְ הוּא מֵחֲמַת שֶׁגַּם הוּא בְּעֹצֶם נוֹרְאוֹת קְדֻשָּׁתוֹ עֲדַיִן יֵשׁ בּוֹ אֲחִיזַת פְּגַם לָשׁוֹן הָרָע שֶׁהוּא בְּחִינַת פְּגַם הַמְדַמֶּה כְּמוֹ שֶׁכָּתוּב בְּהַתּוֹרָה וַיְהִי מִקֵּץ סִימָן נ"ד, עַיֵּן שָׁם. הַיְנוּ שֶׁזֶּה שֶׁאוֹמֵר וְהֵן לֹא יַאֲמִינוּ לִי זֶה נִמְשַׁךְ מִפְּגַם הַמְדַמֶּה שֶׁנִּפְגַּם כָּל כָּךְ בַּעֲוֹנוֹתֵינוּ עַד שֶׁנּוֹגֵעַ אֵיזֶה שְׁגִיאָה דַּקָּה מִמֶּנּוּ גַּם בְּהַצַּדִּיק הָאֱמֶת בְּעַצְמוֹ עַד שֶׁאֵינוֹ מַאֲמִין בְּעַצְמוֹ שֶׁיֵּשׁ לוֹ כֹּחַ לְתַקֵּן אֶת יִשְֹרָאֵל. וְזֶהוּ גַּם כֵּן מוֹפֵת הַמַּיִם שֶׁנֶּהְפְּכוּ לְדָם, כִּי הַדָּם זֶה עִקַּר הִתְגַּבְּרוּת הַמְדַמֶּה שֶׁהוּא מִתְגַּבֵּר עַל יְדֵי הַדָּמִים כַּמּוּבָא שֶׁבִּשְׁבִיל זֶה נִקְרָא מְדַמֶּה עַל שֵׁם הַדָּמִים וְכוּ'. וְזֶהוּ כָּל עִנְיַן הַדָּמִים שֶׁנִּזְכַּר בְּכַוָּנַת פֶּסַח שֶׁכָּל אֲחִיזַת מִצְרַיִם הָיָה בְּהַדָּמִים, כְּמוֹ שֶׁכָּתוּב בַּכַּוָּנוֹת עַל פָּסוּק "וָאוֹמַר לָךְ בְּדָמַיִךְ חֲיִי וְכוּ'", הַיְנוּ בְּחִינַת פְּגַם הַמְדַמֶּה שֶׁזֶּה עִקַּר גָּלוּת מִצְרַיִם כַּנַּ"ל שֶׁהָיָה נֶאֱחַז בְּהַדָּמִים שֶׁלֹּא נִזְדַּכְּכוּ אָז. וְעַל כֵּן הֶרְאָה לְמֹשֶׁה זֹאת בְּמוֹפֵת הַדָּם שֶׁצְּרִיכִין לְהַעֲנִישׁ אֶת הַמִּצְרִים בְּדָם לַהֲפֹךְ כָּל הַמַּיִם שֶׁלָּהֶם לְדָם, לְהַרְאוֹת לָהֶם שֶׁאֵין לְהַחֲכָמִים שֶׁלָּהֶם שׁוּם דַּעַת וְשֵֹכֶל אֲמִתִּי, כִּי הַמַּיִם שֶׁהוּא בְּחִינַת הַדַּעַת כְּמוֹ שֶׁכָּתוּב, "כִּי תִמָּלֵא הָאָרֶץ דֵּעָה לָדַעַת אֶת ה' כַּמַּיִם וְכוּ'" (יְשַׁעְיָהוּ יא), אֶצְלָם נִפְגַּם כָּל הַדַּעַת הַזֶּה עַד שֶׁנִּתְהַפֵּךְ לְדָם שֶׁהוּא בְּחִינַת פְּגַם הַמְדַמֶּה שֶׁנֶּאֱחָז בְּהַדָּמִים רָעִים שֶׁלֹּא נִזְדַּכְּכוּ מֵחֲמַת רִבּוּי תַּאֲווֹתֵיהֶם הָרָעוֹת. וְכָל הַגְּאֻלָּה תָּלוּי בָּזֶה שֶׁה' יִתְבָּרַךְ יַשְׁפִּיעַ נְבוּאָתוֹ וְרוּחַ קָדְשׁוֹ עַל מֹשֶׁה בְּהַשְׁפָּעָה גְּדוֹלָה כָּל כָּךְ עַד שֶׁבְּתֹקֶף קְדֻשָּׁתוֹ יְבָרֵר הַמְדַמֶּה שֶׁל כָּל יִשְֹרָאֵל וְכַנַּ"ל. וְאַף עַל פִּי שֶׁאַחַר כָּךְ יִפְגְּמוּ עַל יְדֵי חֵטְא הָעֵגֶל וּשְׁאָר הַנִּסְיוֹנוֹת עַד שֶׁיִּגְרְמוּ מַה שֶּׁיִּגְרְמוּ חֻרְבַּן בַּיִת רִאשׁוֹן וּבַיִת שֵׁנִי, אַף עַל פִּי כֵן אַתָּה מֻכְרָח לֵילֵךְ בִּשְׁלִיחוּתָם, כִּי תִּפְעֹל הַרְבֵּה לְטוֹבָה, כִּי הַתּוֹרָה שֶׁתִּתֵּן לְיִשְֹרָאֵל תִּתְקַיֵּם לָנֶצַח וְאִם יִהְיֶה נַעֲשֶֹה מַה שֶּׁנַּעֲשֶֹה, אַף עַל פִּי כֵן הַתּוֹרָה תִּתְקַיֵּם בְּכָל דּוֹר וָדוֹר עַל יְדֵי הַצַּדִּיקֵי אֱמֶת בַּעֲלֵי רוּחַ הַקֹּדֶשׁ שֶׁיִּהְיוּ בְּכָל דּוֹר שֶׁיַּמְשִׁיכוּ קְדֻשַּׁת קִיּוּם הַתּוֹרָה מִדּוֹר לְדוֹר לָנֶצַח. וְאַף עַל פִּי כֵן מֵאֵן מֹשֶׁה אַחַר כָּךְ וְאָמַר: "שְׁלַח נָא בְּיַד תִּשְׁלָח". וְדָרְשׁוּ רַבּוֹתֵינוּ זִכְרוֹנָם לִבְרָכָה, יוֹדֵעַ אֲנִי שֶׁאֵינִי גּוֹאֲלָם לֶעָתִיד. וְאָז, "וַיִּחַר אַף ה' בְּמֹשֶׁה" וְהֻכְרַח לֵילֵךְ. כִּי בֶּאֱמֶת כְּמוֹ שֶׁהָעוֹלָם צְרִיכִין לְחַפֵּשֹ אֶת הַצַּדִּיק, כְּמוֹ כֵן צָרִיךְ גַּם הַצַּדִּיק בְּעַצְמוֹ לְחַפֵּשֹ אֶת עַצְמוֹ וְאֶת יִשְֹרָאֵל, כִּי גַּם הַצַּדִּיק אֵינוֹ יוֹדֵעַ מֵעַצְמוֹ, בִּפְרָט בְּדָבָר גָּדוֹל וְעָמֹק כָּזֶה לַעֲזֹר אֶת יִשְֹרָאֵל לְבָרֵר הַמְדַמֶּה שֶׁלָּהֶם, כִּי לְבַעַל בְּחִירָה קָשֶׁה מְאֹד לַעֲזֹר (כַּמְבֹאָר בִּדְבָרֵינוּ כַּמָּה פְּעָמִים). עַל כֵּן מֵאֵן מֹשֶׁה וְאָמַר "שְׁלַח נָא בְּיַד תִּשְׁלָח", מֵאַחַר שֶׁאֲנִי יוֹדֵעַ שֶׁעִקַּר גְּמַר הַגְּאֻלָּה הָאַחֲרוֹנָה לֹא יִהְיֶה עַתָּה עַל יָדִי. וְהֵשִׁיב לוֹ ה' יִתְבָּרַךְ, אַדְּרַבָּא, עַתָּה שֶׁאַתָּה יוֹדֵעַ הָאֱמֶת כָּל כָּךְ עַל כֵּן מֵחֲמַת זֶה דַּיְקָא אַתָּה צָרִיךְ לֵילֵךְ וְתַצְלִיחַ בִּשְׁלִיחוּתִי, כִּי מֵאַחַר שֶׁאַתָּה יוֹדֵעַ שֶׁגַּם אַתָּה צָרִיךְ לְחַפֵּשֹ וּלְבַקֵּשׁ לְהַלָּן יוֹתֵר, זֶהוּ עִקַּר הַשְּׁלֵמוּת. עַל כֵּן לֵךְ וְאָנֹכִי אֶהְיֶה עִמָּךְ וְתַצְלִיחַ הַרְבֵּה בִּשְׁלִיחוּתִי וְתִגְאָלֵם וְתִתֵּן לָהֶם הַתּוֹרָה שֶׁתִּתְקַיֵּם לָנֶצַח. וְאִם יִהְיֶה אַחַר כָּךְ מַה שֶּׁיִּהְיֶה סוֹף כָּל סוֹף יֻגְמַר הַתִּקּוּן עַל יְדֵי זֶה בְּעַצְמוֹ עַל יְדֵי שֶׁיִּמָּצְאוּ כְּשֵׁרִים וּתְמִימִים בְּכָל דּוֹר וָדוֹר שֶׁהֵם בְּחִינַת בְּנֵי לֵוִי הַנִּלְוִים אֶל ה' וְאֶל הַצַּדִּיק הָאֲמִתִּי בֶּאֱמֶת, שֶׁהֵם יְחַפְּשֹוּ וִיבַקְּשׁוּ אֶת קְדֻשַּׁת הַצַּדִּיק הֶאֱמֶת בְּכָל דּוֹר עַד שֶׁיִּמְצְאוּ קְדֻשָּׁתוֹ בְּכָל פַּעַם וְעַל יְדֵי זֶה יֻגְמַר הַתִּקּוּן וְכוּ' וְכַנַּ"ל:
<h3>אות כ</h3>
וְעַל כֵּן גַּם אֱלִישָׁע אַף עַל פִּי שֶׁהָיָה גָּדוֹל בִּנְבוּאָה מְאֹד, אַף עַל פִּי כֵן מֵעֹצֶם רִבּוּי הַקִּלְקוּלִים שֶׁל גֵּחֲזִי תַּלְמִידוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק "וַיִּגַּשׁ גֵּחֲזִי לְהָדְפָהּ וְכוּ'", עַל יְדֵי זֶה גָּרַם שֶׁנָּפַל וְנִתְרַחֵק מֵאֱלִישָׁע וְנִדְחָה מֵעוֹלָמוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁהוּא אֶחָד מֵהַהֶדְיוֹטוֹת שֶׁאֵין לָהֶם חֵלֶק לָעוֹלָם הַבָּא. וּמֵעֹצֶם קִלְקוּלָיו עַל יְדֵי זֶה גָּרַם שְׁגִיאָה גַּם לֶאֱלִישָׁע רַבּוֹ שֶׁנִּתְיָאֵשׁ לְבַקְּשׁוֹ כָּרָאוּי וּדְחָפוֹ בִּשְׁתֵּי יָדַיִם, מֵחֲמַת שֶׁרָאָה שֶׁהוּא פָּגוּם וּמְקֻלְקָל מְאֹד בְּתַאֲוַת נִאוּף וְתַאֲוַת מָמוֹן כְּמוֹ שֶׁכָּתוּב בְּעִנְיַן נַעֲמָן. אֲבָל אַף עַל פִּי כֵן אָמְרוּ רַבּוֹתֵינוּ זִכְרוֹנָם לִבְרָכָה שֶׁשָּׁגָה אֱלִישָׁע בָּזֶה עַד שֶׁנֶּחֱלָה מֵחֲמַת זֶה כַּנַּ"ל, כִּי אַף עַל פִּי כֵן הָיָה צָרִיךְ אֱלִישָׁע לְבַקְּשׁוֹ וּלְחַפְּשֹוֹ עוֹד כִּי רַחֲמֵי ה' יִתְבָּרַךְ אֵינָם כָּלִים לְעוֹלָם וְהָיָה צָרִיךְ לְבַקֵּשׁ עוֹד רַחֲמָנוּת כָּזֶה אֵצֶל ה' יִתְבָּרַךְ עַד שֶׁיּוּכַל לְהָרִים גַּם אֶת גֵּחֲזִי מִזֻּהֲמָתוֹ הַגְּדוֹלָה. וְכֵן מַה שֶׁגֵּרָה דֻּבִּים בְּתִינוֹקוֹת, כִּי אַף עַל פִּי שֶׁאֱלִישָׁע הִסְתַּכֵּל בָּהֶם שֶׁאֵין בָּהֶם לַחְלוּחִית טוֹבָה כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק "וַיִּפֶן בָּהֶם וַיִּרְאֵם וְכוּ'", אַף עַל פִּי כֵן לֹא הָיָה לוֹ לִסְמֹךְ עַל זֶה רַק לְחַפֵּשֹ וּלְבַקֵּשׁ גְּדֻלַּת רַחֲמֵי ה' יִתְבָּרַךְ עוֹד עַד שֶׁיּוּכַל לְקָרֵב אוֹתָם גַּם כֵּן כִּי אֵין רְצוֹנוֹ יִתְבָּרַךְ כְּלָל לְרַחֵק שׁוּם בְּרִיָּה רַק לְקָרֵב. וּכְמוֹ שֶׁמָּצִינוּ הַרְבֵּה שֶׁהִקְפִּיד ה' יִתְבָּרַךְ עַל גְּדוֹלֵי הַצַּדִּיקִים הַנּוֹרָאִים עַל שֶׁלֹּא לִמְּדוּ זְכוּת כָּרָאוּי עַל יִשְֹרָאֵל כְּמוֹ אֵלִיָּהוּ כְּשֶׁאָמַר קַנֹּא קִנֵּאתִי וְכוּ' וְכֵן הוֹשֵׁעַ וִישַׁעְיָה וְכוּ', כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה:
<h3>אות כא</h3>
וְזֶהוּ "וֶאֱלִישָׁע חָלָה אֶת חָלְיוֹ אֲשֶׁר יָמוּת בָּהּ". כִּי הָא בְּהָא תַּלְיָא, כִּי מֵחֲמַת שֶׁדָּחָה אֶת גֵּחֲזִי וְאֶת הַתִּינוֹקוֹת, שֶׁבָּא הָעִקָּר עַל יְדֵי רִבּוּי קִלְקוּלָם שֶׁל גֵּחֲזִי וְתִינוֹקוֹת שֶׁלֹּא בִּקְּשׁוּ אַחַר קְדֻשַּׁת הַצַּדִּיק אֱלִישָׁע כָּרָאוּי עַד שֶׁגָּרְמוּ שְׁגִיאָה גַּם אֵלָיו בְּעַצְמוֹ כַּנַּ"ל, עַל יְדֵי זֶה דַּיְקָא ' חָלָה אֶת חָלְיוֹ אֲשֶׁר יָמוּת בָּהּ', כִּי רַק מִצַּד זֶה נִקְרָא הִסְתַּלְּקוּת אֱלִישָׁע בְּשֵׁם מִיתָה וְכַנַּ"ל, אֲבָל אֱלִישָׁע בְּעַצְמוֹ בְּוַדַּאי חַי וְקַיָּם לְעוֹלָם כַּנַּ"ל, כִּי הֲלֹא אֲפִלּוּ מֵת גָּמוּר שֶׁנִּקְבַּר אֶצְלוֹ וְנָגַע בְּעַצְמוֹתָיו הַקְּדוֹשִׁים חַי וְקָם עַל רַגְלָיו, כְּמוֹ שֶׁכָּתוּב: "וַיְהִי הֵם קוֹבְרִים אִישׁ וְכוּ'". הֲרֵי שֶׁאֱלִישָׁע יָכוֹל לְהַחֲיוֹת מֵתִים מַמָּשׁ עַל יְדֵי נְגִיעָה בְּעַצְמוֹתָיו, מִכָּל שֶׁכֵּן שֶׁהוּא בְּעַצְמוֹ לֹא מֵת, חַס וְשָׁלוֹם, וּמִכָּל שֶׁכֵּן שֶׁהוּא יָכוֹל לְהַחֲיוֹת בְּנֵי אָדָם הַחַיִּים עֲדַיִן לְהַחֲיוֹתָם בְּהַשְׁאָרַת תּוֹרָתוֹ וְרוּחַ קָדְשׁוֹ רַק שֶׁצְּרִיכִים לְבַקְּשׁוֹ מְאֹד וְכַנַּ"ל:
<h3>אות כב</h3>
וְזֶה בְּעַצְמוֹ בְּחִינַת מַה שֶּׁכָּתוּב אֵצֶל אֱלִישָׁע כְּשֶׁנִּסְתַּלֵּק מִמֶּנּוּ אֵלִיָּהוּ לַשָּׁמַיִם (מְלָכִים ב' ב'), "וַיַּכֶּה אֶת הַמַּיִם וַיֹּאמַר אַיֵּה ה' אֱלֹקֵי אֵלִיָּהוּ אַף הוּא וַיַּכֶּה אֶת הַמַּיִם וַיֵּחָצוּ וְכוּ'. וַיֹּאמְרוּ נָחָה רוּחַ ה' עַל אֱלִישָׁע וְכוּ'". כִּי אֱלִישָׁע בִּקֵּשׁ וְחִפֵּשֹ אֶת קְדֻשַּׁת אֵלִיָּהוּ רַבּוֹ כָּרָאוּי גַּם אַחַר הִסְתַּלְּקוּתוֹ וְאָמַר אַיֵּה ה' אֱלֹקֵי אֵלִיָּהוּ וְכוּ' וְזָכָה בֶּאֱמֶת שֶׁחָצָה אֶת הַמַּיִם בְּנֵס גָּדוֹל כָּל כָּךְ וְגִלָּה אֱמוּנַת אֱלֹקוּתוֹ יִתְבָּרַךְ בָּעוֹלָם וְנָחָה עָלָיו רוּחַ אֵלִיָּהוּ וְכוּ', אֲבָל שְׁאָר בְּנֵי הַנְּבִיאִים אָמְרוּ, "יֵלְכוּ נָא וִיבַקְשׁוּ אֶת אֲדֹנֶיךָ וְכוּ'". וְאָמְרוּ רַבּוֹתֵינוּ זִכְרוֹנָם לִבְרָכָה, מִכָּאן, שֶׁהִתְחִיל רוּחַ הַקֹּדֶשׁ לְהִסְתַּלֵּק מֵהֶם כְּשֶׁנִּסְתַּלֵּק אֵלִיָּהוּ לַשָּׁמַיִם. הַיְנוּ כַּנַּ"ל, כִּי בְּנֵי הַנְּבִיאִים הִתְפַּלְּאוּ אֵיךְ שַׁיָּךְ שֶׁיִּסְתַּלֵּק וְיִתְעַלֵּם אֵלִיָּהוּ שֶׁהָיָה גָּדוֹל בִּנְבוּאָה כָּל כָּךְ וְאָמְרוּ שֶׁבְּוַדַּאי הוּא נִמְצָא עֲדַיִן בָּעוֹלָם. וְהִפְצִירוּ בֶּאֱלִישָׁע שֶׁיִּשְׁלַח אֲנָשִׁים לְבַקְּשׁוֹ וְהֻכְרַח אֱלִישָׁע לְמַלֹּאת רְצוֹנָם לִשְׁלֹחַ לְבַקְּשׁוֹ שֶׁלֹּא יֹאמְרוּ וְכוּ' כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אֲבָל בִּקְּשׁוּ וְלֹא מָצְאוּ כִּי בֶּאֱמֶת שָׁגוּ בְּנֵי הַנְּבִיאִים הַרְבֵּה בָּזֶה אַף עַל פִּי שֶׁהָיוּ נְבִיאִים וּבַעֲלֵי רוּחַ הַקֹּדֶשׁ, כִּי לֹא כָּךְ צְרִיכִין לְבַקֵּשׁ, רַק צְרִיכִין לְהִתְחַנֵּן הַרְבֵּה לִפְנֵי ה' יִתְבָּרַךְ וּלְבַקֵּשׁ וּלְחַפֵּשֹ קְדֻשָּׁתוֹ עַל יְדֵי לִמּוּד תּוֹרָתוֹ הַקְּדוֹשָׁה וְעַל יְדֵי תְּפִלּוֹת וְתַחֲנוּנִים וּצְעָקוֹת הַרְבֵּה, כְּמוֹ שֶׁכָּתוּב: "וַיִּזְכֹּר יְמֵי עוֹלָם מֹשֶׁה עַמּוֹ אַיֵּה הַמַּעֲלֵם מִיָּם וְכוּ'" וְכַנַּ"ל, וְאָז דַּיְקָא יוּכַל לִמְצֹא קְדֻשַּׁת רוּחַ קָדְשׁוֹ כְּמוֹ שֶׁעָשָֹה אֱלִישָׁע שֶׁאָמַר אַיֵּה ה' אֱלֹקֵי אֵלִיָּהוּ וְכוּ' וְזָכָה בֶּאֱמֶת שֶׁנָּחָה עָלָיו רוּחַ אֵלִיָּהוּ וְכַנַּ"ל:
<h3>אות כג</h3>
וְזֶה בְּחִינַת מַשָּא וּמַתָּן בְּחִינַת קִנְיַן סוּדָר שֶׁעַל יְדֵי זֶה עִקַּר כָּל הַקִּנְיָנִים שֶׁלֹּא יוּכְלוּ לְשַׁנּוֹת עוֹד. כִּי כָּל הַמַּשָּא וּמַתָּן הוּא לְבָרֵר נִיצוֹצֵי הָאֱמוּנָה, כִּי יֵשׁ בְּכָל חֵפֶץ שֶׁבָּעוֹלָם בְּחִינַת נִיצוֹצוֹת הַקְּדוֹשִׁים שֶׁהֵם בְּחִינַת נִיצוֹצֵי הָאֱמוּנָה הַקְּדוֹשָׁה וּצְרִיכִין לְבָרְרָם שֶׁבִּשְׁבִיל זֶה כָּל הַמַּשָּא וּמַתָּן, כְּמוֹ שֶׁכָּתוּב, "נָשָֹאתָ וְנָתַתָּ בֶּאֱמוּנָה". וְכַמְבֹאָר בִּדְבָרָיו זִכְרוֹנוֹ לִבְרָכָה כַּמָּה פְּעָמִים. וּכְבָר מְבֹאָר שֶׁעִקַּר הָאֱמוּנָה הוּא עַל יְדֵי בֵּרוּר הַמְדַמֶּה, שֶׁזֶּה נַעֲשֶֹה עַל יְדֵי הַמַּשָּא וּמַתָּן שֶׁנּוֹשְֹאִין וְנוֹתְנִים בַּחֲפָצִים וּבְמָעוֹת וּמוֹכְרִין וְקוֹנִין וּמַחֲלִיפִין זֶה בָּזֶה, שֶׁכָּל זֶה נַעֲשֶֹה עִקָּרוֹ עַל יְדֵי הַמְדַמֶּה שֶׁבּוֹ כָּל הַחֲמִשָּׁה חוּשִׁים שֶׁהֵם הָרְאוּת וְהַשֶּׁמַע וְכוּ' שֶׁעַל יָדוֹ נַעֲשִֹין כָּל הָעֲסָקִים, כִּי כֹּחַ הַשֵּכֶל הָאֲמִתִּי, שֶׁהוּא שֵֹכֶל הָעִיּוּנִי, הוּא רָחוֹק מִכָּל זֶה כַּנַּ"ל רַק הַמְדַמֶּה הוּא שְׁלִיחַ הַשֵּכֶל כַּנַּ"ל. וְעַל כֵּן עִקַּר הַקִּנְיָן הוּא עַל יְדֵי קִנְיַן סוּדָר שֶׁהוּא בִּבְגָדִים, כִּי הַבְּגָדִים וְהַלְּבוּשִׁים שָׁרְשָׁם מִבְּחִינַת הַדִּמְיוֹנוֹת הַמְבֹאָרִים שָׁם שֶׁהֵם הַתְּאָרִים וְהַשְּׁבָחִים שֶׁאָנוּ מְדַמִּים בָּהֶם אֶת ה' יִתְבָּרַךְ שֶׁכֻּלָּם בִּבְחִינַת הַמְדַמֶּה, כְּמוֹ שֶׁכָּתוּב שָׁם עַל פָּסוּק "בַּכֶּסֶא לְיוֹם חַגֵּנוּ וְכוּ'", עַיֵּן שָׁם בְּסוֹף הַתּוֹרָה הַנַּ"ל. וְאֵלּוּ הַתְּאָרִים וְהַשְּׁבָחִים הֵם הֵם בְּחִינַת הַדִּמְיוֹנוֹת שֶׁל הַנְּבִיאִים שֶׁמְּדַמִּין בָּהֶם ה' יִתְבָּרַךְ בְּחִינַת וּבְיַד הַנְּבִיאִים אֲדַמֶּה, אֲשֶׁר עַל כֵּן עִקַּר בֵּרוּר הַמְדַמֶּה שֶׁל כָּל אָדָם הוּא רַק עַל יְדֵי רוּחַ נְבוּאָה רוּחַ הַקֹּדֶשׁ, כִּי רַק הַנְּבִיאִים וּבַעֲלֵי רוּחַ הַקֹּדֶשׁ יוֹדְעִין בֶּאֱמֶת לְדַמּוֹת אוֹתוֹ יִתְבָּרַךְ וְעַל יְדֵי זֶה יֵשׁ לָהֶם כֹּחַ לְבָרֵר הַמְדַמֶּה שֶׁל כָּל הַנִּלְוִים אֲלֵיהֶם שֶׁעַל יְדֵי זֶה עִקַּר הָאֱמוּנָה כַּנַּ"ל. וְכָל אֵלּוּ הַדִּמְיוֹנוֹת הֵם בְּחִינַת לְבוּשָׁיו יִתְבָּרַךְ בְּחִינַת ה' מָלַךְ גֵּאוּת לָבֵשׁ וְכוּ' שֶׁהַנְּבִיאִים בְּחִינַת צַדִּיקֵי אֱמֶת מְדַמִּין וּמַלְבִּישִׁין אֲמִתַּת אֱלֹהוּתוֹ וּמֶמְשַׁלְתּוֹ יִתְבָּרַךְ בְּכַמָּה וְכַמָּה תְּאָרִים וּשְׁבָחִים וְדִמְיוֹנוֹת כְּדֵי שֶׁיִּהְיֶה נִתְפָּס בְּלִבֵּנוּ אוֹר אֲמִתָּתוֹ וּכְבוֹדוֹ יִתְבָּרַךְ לָנֶצַח וּמִשָּׁם שֹׁרֶשׁ הָעֶלְיוֹן שֶׁל הַלְּבוּשִׁים, כִּי קֹדֶם חֵטְא אָדָם הָרִאשׁוֹן לֹא הָיוּ שׁוּם לְבוּשִׁים, כְּמוֹ שֶׁכָּתוּב, וַיִּהְיוּ שְׁנֵיהֶם עֲרוּמִּים וְכוּ'". כִּי אוֹר הַשָּגָתָם הָיְתָה גְּדוֹלָה וְנִפְלָאָה מְאֹד מְאֹד עַד שֶׁהָיוּ יְכוֹלִים לְהַשִּיג אֲמִתָּתוֹ יִתְבָּרַךְ בְּלִי שׁוּם לְבוּשִׁים שֶׁל עַכְשָׁו וְעַל כֵּן גַּם לְמַטָּה בַּגַּשְׁמִיּוּת לֹא הָיוּ צְרִיכִים לְבוּשִׁים כְּלָל, אֲבָל אַחַר הַחֵטְא וְאָדָם בִּיקָר בַּל יָלִין וְהִגְבִּיר הַמְדַמֶּה עַל הַשֵּכֶל, אֲזַי תִּקּוּנוֹ הָיָה עַל יְדֵי לְבוּשִׁים בְּחִינַת וַיַּעַשֹ ה' אֱלֹהִים לְאָדָם וּלְאִשְׁתּוֹ כָּתְנוֹת עוֹר וַיַּלְבִּשֵׁם. כִּי הֻכְרַח, כִּבְיָכוֹל, לְהַלְבִּישׁ יְדִיעַת אֱלֹקוּתוֹ בְּכַמָּה וְכַמָּה דִּמְיוֹנוֹת שֶׁל הַנְּבִיאִים שֶׁהֵם בְּחִינַת לְבוּשִׁין כַּמּוּבָא בַּזֹּהַר הַקָּדוֹשׁ וּמוּבָא בִּדְבָרֵינוּ בְּמָקוֹם אַחֵר. וּמִשָּׁם נִשְׁתַּלְשְׁלוּ גַּם הַלְּבוּשִׁים הַגַּשְׁמִיִּים שֶׁל כָּל אָדָם, כִּי כָּל דָּבָר יֵשׁ לוֹ שֹׁרֶשׁ לְמַעְלָה כַּיָּדוּעַ. וְעַל כֵּן עַל יְדֵי קִנְיַן סוּדָר שֶׁהוּא בִּלְבוּשִׁים עַל יְדֵי זֶה נִגְמָר הַמִּקָּח שֶׁלֹּא יְשַׁנּוּ עוֹד, כִּי הַמַּלְבּוּשׁ שָׁרְשׁוֹ מִלְּבוּשִׁים הָעֶלְיוֹנִים הַנַּ"ל שֶׁהֵם בְּחִינַת הַדִּמְיוֹנוֹת שֶׁל הַנְּבִיאִים שֶׁעַל יָדָם עִקַּר בֵּרוּר הַמְדַמֶּה, שֶׁעַל יְדֵי זֶה הָאֱמוּנָה בִּשְׁלֵמוּת, וְעַל יְדֵי זֶה עִקַּר תִּקּוּן הַמַּשָּא וּמַתָּן שֶׁיִּהְיֶה בֶּאֱמוּנָה וְלֹא יְשַׁנּוּ עוֹד, כִּי כָּל הַשִּׁנּוּיִים שֶׁבְּמַשָּא וּמַתָּן הַכֹּל עַל יְדֵי בִּלְבּוּל הַמְדַמֶּה שֶׁהוּא פְּגַם הָאֱמוּנָה, כִּי בְּוַדַּאי בֶּאֱמֶת צָרִיךְ הָאָדָם לַעֲמֹד בְּדִבּוּרוֹ אֲפִלּוּ בְּלֹא קִנְיָן, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה לְעִנְיָן זֶה, כָּל הַמְקַיֵּם דִּבּוּרוֹ רוּחַ חֲכָמִים נוֹחָה הֵימֶנּוּ. אַךְ מֵחֲמַת שֶׁעַל פִּי רֹב אֵין הַמְדַמֶּה מְבֹרָר שֶׁמִּשָּׁם כָּל הַשִּׁנּוּיִים שֶׁהֵם בְּחִינַת פְּגַם אֱמוּנָה, עַל כֵּן תִּקְּנוּ חֲכָמֵינוּ זִכְרוֹנָם לִבְרָכָה, 'קִנְיַן סוּדָר' שֶׁנִּמְשָׁךְ מִלְּבוּשִׁים הָעֶלְיוֹנִים שֶׁהֵם בְּחִינַת בֵּרוּר הַמְדַמֶּה שֶׁעַל יְדֵי זֶה תִּקּוּן וּבֵרוּר הָאֱמוּנָה, וְשׁוּב לֹא יְשַׁנּוּ עוֹד וְכַנַּ"ל:
<h3>אות כד</h3>
וְזֶה בְּחִינַת חַשְׁמַל שֶׁהוּא בְּחִינַת לְבוּשִׁין, כִּי מַלְבּוּשׁ בְּגִימַטְרִיָּא חשֹמ"ל, כִּי כָּל הַשָּגַת הַנְּבוּאָה שֶׁל הַנְּבִיאִים הָיָה עַל יְדֵי בְּחִינַת תִּקּוּן הַמֶּרְכָּבָה שֶׁהוּא בְּחִינַת הַמֶּרְכָּבָה שֶׁרָאָה יְחֶזְקֵאל וְכֵן יְשַׁעְיָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, כָּל מַה שֶּׁרָאָה יְחֶזְקֵאל רָאָה יְשַׁעְיָה וְכוּ' וְכֵן כָּל הַנְּבִיאֵי אֱמֶת. וְעִקַּר הַשָּגַת הַמֶּרְכָּבָה הָיָה מִתּוֹךְ הַחַשְׁמַל כַּמְבֹאָר שָׁם בַּפָּסוּק, כִּי קֹדֶם הַחַשְׁמַל רָאָה 'רוּחַ סְעָרָה וְעָנָן גָּדוֹל וְאֵשׁ מִתְלַקַּחַת וְנֹגַהּ לוֹ סָבִיב', שֶׁכָּל זֶה הֵם בְּחִינַת הַקְּלִפּוֹת הַקּוֹדְמִין וּמְסַבְּבִין לַפְּרִי שֶׁהֵם בְּחִינַת בִּלְבּוּלֵי הַמְדַמֶּה שֶׁהֵם בְּחִינַת כַּמָּה וְכַמָּה מִינֵי מַחֲשָׁבוֹת רָעוֹת וּבִלְבּוּלִים וּכְפִירוֹת וּסְבָרוֹת חִיצוֹנִיּוֹת וּשְׁקָרִים וּכְזָבִים שֶׁל הַמְחַקְּרִים וְהַמְכַשְּׁפִים שֶׁמֵּהֶם מִשְׁתַּלְשְׁלִים כַּמָּה וְכַמָּה מִינֵי בִּלְבּוּלֵי אֱמוּנָה לִשְׁאָר בְּנֵי אָדָם וְכֻלָּם נִמְשָׁכִין מִבְּחִינַת הַמֶּרְכָּבָה דְּסִטְרָא אָחֳרָא שֶׁהֵם בְּחִינַת רוּחַ סְעָרָה וְעָנָן גָּדוֹל וְכוּ'. וְעִקַּר יְנִיקָתָם עַל יְדֵי בְּחִינַת וְנֹגַהּ לוֹ סָבִיב שֶׁהוּא בְּחִינַת הַקְּלִפָּה שֶׁמְּעֹרָב טוֹב וָרָע שֶׁשָּׁם הַבֵּרוּר קָשֶׁה מְאֹד כַּיָּדוּעַ. וּמִי שֶׁנִּפְתֶּה אַחֲרֶיהָ, חַס וְשָׁלוֹם, יָכוֹל לִפֹּל לִבְחִינַת שָׁלֹשׁ קְלִפּוֹת הַטְּמֵאוֹת לְגַמְרֵי שֶׁהֵם רוּחַ סְעָרָה וְכוּ', וְכָל זֶה בְּחִינַת בִּלְבּוּל הַמְדַמֶּה שֶׁיֵּשׁ בּוֹ כַּמָּה וְכַמָּה בְּחִינוֹת, יֵשׁ בִּלְבּוּלִים שֶׁהֵם בִּבְחִינַת נֹגַהּ שֶׁמְּעֹרָב טוֹב וָרָע וְיֵשׁ בִּלְבּוּלִים שֶׁהֵם בְּחִינַת רוּחַ סְעָרָה וְכוּ', בְּחִינַת קְלִפּוֹת הַטְּמֵאוֹת לְגַמְרֵי שֶׁהֵם בְּחִינַת כְּפִירוֹת גְּמוּרוֹת, רַחֲמָנָא לִצְלָן, וְהַכֹּל כְּפִי מַעֲשָֹיו וּכְפִי מִדּוֹתָיו שֶׁכֻּלָּם בִּבְחִינַת הַמְדַמֶּה כַּנַּ"ל וּכְמוֹ כֵן בָּאִים עָלָיו הַבִּלְבּוּלִים הַנַּ"ל וְכֵן לְהֵפֶךְ, כִּי זֶה תָּלוּי בָּזֶה, כִּי כָּל מַה שֶּׁמִּתְבַּלְבֵּל מַחֲשַׁבְתּוֹ בְּבִלְבּוּלֵי הַמְדַמֶּה הַנַּ"ל בְּיוֹתֵר כְּמוֹ כֵן נוֹפֵל לְמַעֲשִֹים מְקֻלְקָלִים יוֹתֵר וְכֵן חוֹזֵר חָלִילָה, חַס וְשָׁלוֹם, עַד שֶׁיָּכוֹל לָבוֹא לְמַה שֶּׁיָּבוֹא לֶאֱבֹד אֶת עוֹלָמוֹ לְגַמְרֵי, חַס וְשָׁלוֹם, וְעִקַּר הַתִּקּוּן עַל יְדֵי בְּחִינַת רוּחַ הַקֹּדֶשׁ שֶׁל צַדִּיקֵי אֱמֶת שֶׁיּוֹנְקִים מֵרוּחַ הַקֹּדֶשׁ שֶׁל מֹשֶׁה רַבֵּנוּ, עָלָיו הַשָּׁלוֹם, שֶׁקִּבְּלוּ כָּל יִשְֹרָאֵל בִּשְׁעַת מַתַּן תּוֹרָה שֶׁעַל יְדֵי זֶה עִקַּר בֵּרוּר וְתִקּוּן הַמְדַמֶּה שֶׁהוּא תִּקּוּן הָאֱמוּנָה כַּנַּ"ל. וְאֵלּוּ הַצַּדִּיקֵי אֱמֶת בְּחִינַת נְבִיאֵי אֱמֶת נִכְנָסִין וְיוֹצְאִין בְּשָׁלוֹם מִכָּל אֵלּוּ בִּלְבּוּלֵי הַמְדַמֶּה שֶׁהֵם בְּחִינַת הַמֶּרְכָּבָה דְּסִטְרָא אָחֳרָא, בְּחִינַת רוּחַ סְעָרָה וְכוּ' הַנַּ"ל, עַד שֶׁמַּשִּיגִין בְּחִינַת הַחשֹמ"ל שֶׁהוּא בְּחִינַת שֹׁרֶשׁ הַלְּבוּשִׁין דִּקְדֻשָּׁה שֶׁמִּתּוֹכָם מַשִּיגִין כָּל מַעֲשֵֹה מֶרְכָּבָה דִּקְדֻשָּׁה, שֶׁהֵם עִקַּר בְּחִינַת וּבְיַד הַנְּבִיאִים אֲדַמֶּה, בְּחִינַת הַדִּמְיוֹנוֹת הַמְבֹרָרִים הָאֲמִתִּיִּים שֶׁמַּשִּיגִין הַנְּבִיאִים שֶׁעַל יְדֵי זֶה מִתְבָּרֵר הַמְדַמֶּה כַּנַּ"ל. וְכָל הַחָכְמוֹת שֶׁל הַמְחַקְּרִים אֲפִלּוּ מַה שֶּׁחוֹקְרִים חֲקִירוֹת הָאֱלֹהוּת שֶׁנִּקְרָא אֶצְלָם שֵֹכֶל הָעִיּוּנִי כֻּלָּם בַּכֹּחַ הַמְדַמֶּה הַמְבֻלְבָּל שֶׁלָּהֶם מֵחֲמַת קִלְקוּל מַעֲשֵֹיהֶם, כִּי לֹא קִבְּלוּ אֶת הַתּוֹרָה וַעֲדַיִן הֵם מְזֹהָמִים בְּזֻהֲמַת הַנָּחָשׁ, כִּי אֲמִתַּת שֵֹכֶל הָעִיּוּנִי שֶׁהוּא הַשָּגַת אֱלֹהוּת בֶּאֱמֶת אֵין מַשִּיגִין כִּי אִם הַצַּדִּיקִים שֶׁקִּדְּשׁוּ אֶת גּוּפָם בִּקְדֻשָּׁה גְּדוֹלָה עַד שֶׁזָּכוּ לִבְחִינַת רוּחַ נְבוּאָה רוּחַ הַקֹּדֶשׁ בֶּאֱמֶת. וּשְׁאָר כָּל בְּנֵי אָדָם צְרִיכִין רַק לְקַבֵּל מֵהֶם כְּכָל אֲשֶׁר יוֹרוּ אוֹתָנוּ וּצְרִיכִין לְבַקֵּשׁ צַדִּיק כָּזֶה מְאֹד וְכַנַּ"ל, כִּי רַק הֵם יוֹדְעִים לְהַלְבִּישׁ הַשָּגַת אֱלֹהוּתוֹ בְּצִמְצוּמִים רַבִּים וְכוּ' שֶׁעַל יְדֵי זֶה מְבָרְרִין הַמְדַמֶּה בִּבְחִינַת וּבְיַד נְבִיאִים אֲדַמֶּה שֶׁעַל יְדֵי זֶה עִקַּר הָאֱמוּנָה כַּנַּ"ל:
<h3>אות כה</h3>
וְזֶה בְּחִינַת נְסִיעוֹת לִדְרָכִים וְעַל כֵּן רֹב הַמַּשָּא וּמַתָּן נַעֲשֶֹה עַל יְדֵי נְסִיעוֹת, כִּי רֹב הַנְּסִיעוֹת הֵם עַל יְדֵי בְּהֵמוֹת שְׁוָרִים וַחֲמוֹרִים וְסוּסִים שֶׁבָּהֶם הִתְגַּבְּרוּת הַמְדַמֶּה כַּיָּדוּעַ. וְצָרִיךְ כָּל אָדָם לִזְכֹּר אֶת ה' בִּנְסִיעָתוֹ בַּדֶּרֶךְ, כְּמוֹ שֶׁכָּתוּב בְּפָרָשַׁת שְׁמַע יִשְֹרָאֵל שֶׁהוּא אֱמוּנַת הַיִּחוּד , "וְדִבַּרְתָּ בָּם בְּשִׁבְתְּךָ בְּבֵיתֶךָ וּבְלֶכְתְּךָ בַדֶּרֶךְ וְכוּ'", הַיְנוּ שֶׁיְּכַוֵּן בִּנְסִיעָתוֹ בִּשְׁבִיל הַתַּכְלִית הַנִּצְחִי, כְּגוֹן בְּמַשָּא וּמַתָּן שֶׁנּוֹסֵעַ לְהַרְוִיחַ מָמוֹן כְּדֵי שֶׁיִּתֵּן צְדָקָה (כְּמוֹ שֶׁמּוּבָא בְּמָקוֹם אַחֵר בְּהַתּוֹרָה הַאי מָאן דְּאָזֵל לְמִינְסִיב סִימָן כ"ט עַיֵּן שָׁם). מִכָּל שֶׁכֵּן כְּשֶׁנּוֹסֵעַ לְדָבָר שֶׁבִּקְדֻשָּׁה, בִּפְרָט כְּשֶׁנּוֹסֵעַ לְהִתְקָרֵב לְצַדִּיק אֱמֶת לְשֵׁם שָׁמַיִם וַאֲזַי עַל יְדֵי נְסִיעָתוֹ מְתַקֵּן תִּקּוּן גָּדוֹל, כִּי מַעֲלֶה כֹּחַ הַבְּהֵמִיּוּת שֶׁהוּא כֹּחַ הַמְדַמֶּה שֶׁהוּא בְּחִינַת כֹּחַ הַבְּהֵמִיּוּת שֶׁנּוֹשְֹאִין אוֹתוֹ, מַעֲלֶה הַכֹּל לְשֹׁרֶשׁ הַשֵּכֶל הָאֲמִתִּי מֵאַחַר שֶׁפְּנִימִיּוּת כַּוָּנַת נְסִיעָתוֹ בִּשְׁבִיל ה' יִתְבָּרַךְ וְתוֹרָתוֹ הַקְּדוֹשָׁה. נִמְצָא, שֶׁמַּעֲלֶה וּמְקַשֵּׁר וְכוֹלֵל הַמְדַמֶּה בְּהַשֵּכֶל הָאֲמִתִּי שֶׁזֶּה עִקַּר עֲבוֹדַת הָאָדָם כַּנַּ"ל. וְזֶה שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר שֶׁעַל יְדֵי הַנְּסִיעוֹת בִּקְדֻשָּׁה מְתַקֵּן פְּגַם הָאֱמוּנָה, כִּי עַל יְדֵי הַנְּסִיעוֹת מַעֲלֶה וּמְבָרֵר הַמְדַמֶּה שֶׁהוּא כֹּחַ הַבְּהֵמִיּוּת שֶׁעַל יְדֵי זֶה עִקַּר תִּקּוּן הָאֱמוּנָה כַּנַּ"ל. וְגַם כְּשֶׁהוֹלֵךְ בְּרַגְלָיו נִתְתַּקֵּן בְּחִינָה זֹאת כִּי הָרַגְלִין בְּחִינַת מַדְרֵגָה הַתַּחְתּוֹנָה, בְּחִינַת עֲשִֹיָּה, בְּחִינַת מְדַמֶּה וּכְשֶׁמְּכַוֵּן בְּהִלּוּכוֹ בַּדֶּרֶךְ לְשֵׁם שָׁמַיִם בֶּאֱמֶת אֲזַי מַעֲלֶה אֶת בְּחִינַת רַגְלִין שֶׁהֵם בְּחִינַת מְדַמֶּה אֶל הַשֵּכֶל בִּבְחִינַת וַיִּשָּא יַעֲקֹב אֶת רַגְלָיו, בְּחִינַת לִבּוֹ נָשָֹא אֶת רַגְלָיו, הַיְנוּ בְּחִינַת לֵב מֵבִין, בְּחִינַת הַשֵּכֶל נוֹשֵֹא אֶת הָרַגְלִין, בְּחִינַת הַמְדַמֶּה שֶׁיַּעֲלֶה וְיֻכְלַל בְּהַשֵּכֶל וְכַנַּ"ל. וְזֶה בְּחִינַת רַגְלִי עָמְדָה בְמִישׁוֹר, הַיְנוּ בְּחִינָה הַנַּ"ל עַל יְדֵי זֶה בְּמַקְהֵלִים אֲבָרֵךְ ה', כִּי כָּל הַבְּרָכוֹת וְהַשְּׁבָחִים וְהַתָּאָרִים שֶׁמְּבָרְכִין וּמְשַׁבְּחִין אוֹתוֹ יִתְבָּרַךְ כֻּלָּם עַל יְדֵי בֵּרוּר הַמְדַמֶּה, כְּמוֹ שֶׁכָּתוּב שָׁם בְּהַתּוֹרָה הַנַּ"ל:
<h3>אות כו</h3>
וּפַרְעֹה וּמִצְרַיִם שֶׁהֵם בְּחִינַת הָרַע שֶׁבַּמְדַמֶּה כַּנַּ"ל שֶׁמִּשָּׁם עִקַּר גָּלוּת מִצְרַיִם שֶׁכּוֹלֵל כָּל הַגָּלֻיּוֹת שֶׁעִקָּרָם גָּלוּת הַנֶּפֶשׁ שֶׁהָעִקָּר הוּא פְּגַם הָאֱמוּנָה. שֶׁהַסִּטְרָא אָחֳרָא וְהַקְּלִפּוֹת מִתְגַּבְּרִים עַל כָּל אֶחָד בְּבִלְבּוּלֵי הַמְדַמֶּה שֶׁהֵם בִּלְבּוּלֵי הָאֱמוּנָה. עַל כֵּן פַּרְעֹה כְּשֶׁהִתְגַּבֵּר לִרְדֹּף אַחַר יִשְֹרָאֵל הָיָה עִקַּר הִתְגַּבְּרוּתוֹ עַל יְדֵי הַמֶּרְכָּבוֹת טְמֵאוֹת שֶׁלּוֹ בִּבְחִינַת וַיִּקַּח שֵׁשׁ מֵאוֹת רֶכֶב בָּחוּר וְכָל רֶכֶב מִצְרָיִם וְכוּ'. וְיִשְֹרָאֵל הִתְיָרְאוּ מְאֹד מִזֶּה, כְּמוֹ שֶׁכָּתוּב, "וַיִּירְאוּ מְאֹד וַיִּצְעֲקוּ בְנֵי יִשְֹרָאֵל אֶל ה'". כִּי עִקַּר תִּקּוּן הַנֶּפֶשׁ שֶׁל אִישׁ הַיִּשְֹרְאֵלִי הוּא תִּקּוּן הַמַּחֲשָׁבָה שֶׁיַּגְבִּיר כֹּחַ הַשֵּכֶל עַל הַמְדַמֶּה שֶׁיִּהְיֶה הַמְדַמֶּה טָפֵל לְהַשֵּכֶל שֶׁזֶּהוּ בְּחִינַת מַה שֶּׁכָּתוּב בַּזֹּהַר הַקָּדוֹשׁ: אֵין הָרוֹכֵב טָפֵל לַסּוּס אֶלָּא הַסּוּס טָפֵל לְהָרוֹכֵב. כִּי סוּס הוּא בְּחִינַת תֹּקֶף פְּגַם זֻהֲמַת הַמְדַמֶּה שֶׁעִקַּר בִּלְבּוּלָיו הֵם עַל יְדֵי תַּאֲוַת הַמִּשְׁגָּל שֶׁהוּא בְּחִינַת זֻהֲמַת מִצְרַיִם, בְּחִינַת וְזִרְמַת סוּסִים זְרַמְתָּם, בְּחִינַת סוּסִים מְיֻזָּנִים מַשְׁכִּים הָיוּ וְכוּ' (יִרְמְיָה ה'). וְשָׁם עִקַּר הַמִּלְחָמָה שֶׁל כָּל אֶחָד כַּיָּדוּעַ וּכְמוֹ שֶׁכָּתוּב בִּתְחִלַּת הַתּוֹרָה הַנַּ"ל שֶׁהַשָּׁלֹשׁ מֹחִין הֵם בְּחִינַת שָׁלֹשׁ מְחִצּוֹת פְּרוּסוֹת בִּפְנֵי תַּאֲוָה זֹאת. אֲבָל כְּשֶׁהֵם נִפְגָּמִים, חַס וְשָׁלוֹם אֲזַי מִתְגַּבֵּר הָרוּחַ שְׁטוּת שֶׁעַל יְדֵי זֶה בָּאִים כָּל הַפְּגָמִים וְהָעֲבֵרוֹת, חַס וְשָׁלוֹם כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אֵין אָדָם עוֹבֵר עֲבֵרָה אֶלָּא אִם כֵּן נִכְנַס בּוֹ רוּחַ שְׁטוּת. וְזֶה בְּעַצְמוֹ בְּחִינַת בִּלְבּוּל הַמְדַמֶּה הַמְבֹאָר שָׁם אַחַר כָּךְ (בְּאוֹת ח') עַיֵּן שָׁם הֵיטֵב קֶשֶׁר הַתּוֹרָה הַנּוֹרָאָה הַנַּ"ל: כִּי הַצַּדִּיק הָאֱמֶת הַבַּעַל כֹּחַ שֶׁזּוֹכֶה לְהִתְפַּלֵּל הַתְּפִלָּה בִּבְחִינַת דִּין עַד שֶׁמּוֹצִיא הַנְּפָשׁוֹת וְהַתְּפִלּוֹת וְכוּ' מֵהַסִּטְרָא אָחֳרָא בִּבְחִינַת חַיִל בָּלַע וַיְקִאֶנּוּ וְכוּ', הוּא זוֹכֶה לְכָל הַתִּקּוּנִים הַנֶּאֱמָרִים שָׁם, עַד שֶׁזּוֹכֶה לִבְחִינַת רוּחַ נְבוּאָה רוּחַ הַקֹּדֶשׁ שֶׁעַל יְדֵי זֶה מְתַקֵּן וּמְבָרֵר הַמְדַמֶּה שֶׁהוּא תִּקּוּן הָאֱמוּנָה, הַיְנוּ שֶׁזֶּה הַצַּדִּיק מְתַקֵּן הַנְּפָשׁוֹת הַפְּגוּמוֹת שֶׁהַמְדַמֶּה מְבֻלְבָּל אֶצְלָם שֶׁעִקַּר הַבִּלְבּוּל נִמְשָׁךְ מֵחַטֹּאות נְעוּרֵיהֶם שֶׁהָעִקָּר פְּגַם תַּאֲוָה הַנַּ"ל שֶׁהוּא עִקַּר בִּלְבּוּל הַמְדַמֶּה. וְצָרִיךְ כָּל אֶחָד הֶחָס עַל נַפְשׁוֹ לְבַקֵּשׁ צַדִּיק כָּזֶה כָּל יְמֵי חַיָּיו כְּדֵי שֶׁיְּבָרֵר אֶצְלוֹ הַמְדַמֶּה בְּכָל פַּעַם וְיַכְנִיס בּוֹ אֱמוּנָה שְׁלֵמָה עַד שֶׁיְּתַקְּנוֹ בִּשְׁלֵמוּת, כִּי הַרְבֵּה הַרְבֵּה צָרִיךְ לַעֲבֹר עַל כָּל אֶחָד וְאֶחָד, כִּי לָאו כָּל אָדָם זוֹכֶה לְהִתְתַּקֵּן מִיָּד, כִּי יֵצֶר לֵב הָאָדָם רַע מִנְּעוּרָיו, בִּפְרָט מֵאַחַר שֶׁכְּבָר פָּגַם וְקִלְקֵל הַמְדַמֶּה שֶׁלּוֹ הַרְבֵּה קֹדֶם שֶׁבָּא אֶל הַצַּדִּיק. וְכָל מַה שֶּׁעוֹסְקִין לְתַקְּנוֹ מִתְגַּבֵּר עָלָיו הַבַּעַל דָּבָר בְּהִתְגַּבְּרוּת גָּדוֹל מְאֹד בְּיוֹתֵר, כִּי כָּל הַגָּדוֹל מֵחֲבֵרוֹ יִצְרוֹ גָּדוֹל מִמֶּנּוּ.עַל כֵּן הָרוֹצֶה לָחוּס עַל נַפְשׁוֹ וְלַחְשֹׁב עַל תַּכְלִיתוֹ לָנֶצַח בֶּאֱמֶת צָרִיךְ לָשֹוּם אֶל לִבּוֹ הֵיטֵב לִהְיוֹת חָזָק בְּדַעְתּוֹ בְּהִתְחַזְּקוּת עָצוּם לֶאֱחֹז עַצְמוֹ בְּהַצַּדִּיק הַזֶּה הָעוֹסֵק בְּתִקּוּן נַפְשׁוֹ וּלְחַפֵּשֹ וּלְבַקֵּשׁ עַמְקוּת אֲמִתַּת עֲצוֹתָיו וּדְרָכָיו הָאֲמִתִּיִּים וְהַתְּמִימִים וְכַנַּ"ל, וּלְקַיֵּם אֲחַזְתִּיו וְלֹא אַרְפֶּנּוּ עַד וְכוּ': נִמְצָא, שֶׁעִקַּר הַתִּקּוּן הוּא שֶׁיִּהְיֶה הַמְדַמֶּה טָפֵל לְהַשֵּכֶל, שֶׁזֶּהוּ בְּחִינַת שֶׁהַסּוּס טָפֵל לְהָרוֹכֵב הַמֻּזְכָּר בַּזֹּהַר הַקָּדוֹשׁ. וּמִצְרַיִם שֶׁהֵם בְּחִינַת פְּגַם הַמְדַמֶּה הֵם בְּהֵפֶךְ וְזֶה הָיָה תֹּקֶף הִתְגַּבְּרוּתָם בִּבְחִינַת וַיִּקַּח שֵׁשׁ מֵאוֹת רֶכֶב בָּחוּר וְכוּ' כַּנַּ"ל. וְיִשְֹרָאֵל הִתְיָרְאוּ מִזֶּה וְתָפְסוּ אֻמָּנוּת אֲבוֹתָם וַיִּצְעֲקוּ אֶל ה', כִּי זֶה עִקַּר הָעֵצָה הַכְּלָלִיִּית לִצְעֹק בְּכָל פַּעַם שֶׁמִּתְגַּבְּרִים עָלָיו הַמַּחֲשָׁבוֹת רָעוֹת הַנַּ"ל שֶׁהֵם בִּלְבּוּל הַמְדַמֶּה שֶׁבָּא מִמֶּרְכָּבוֹת דְּסִטְרָא אָחֳרָא בְּחִינַת מַרְכְּבוֹת פַּרְעֹה, לִצְעֹק מְאֹד אֶל ה' וְלִצְעֹק וְלִצְעֹק וְכוּ' עַד יַשְׁקִיף וְכוּ'. וְעַל יְדֵי זֶה נִתְעוֹרְרוּ רַחֲמֵי ה' יִתְבָּרַךְ וְלָחַם בְּעַצְמוֹ עִמָּהֶם וְהִפִּילָם, וְעַל כֵּן הִתְחִיל מֹשֶׁה שִׁירַת הַיָּם בְּנִפְלְאוֹת שֶׁבַח גְּבוּרָה נִפְלָאָה הַזֹּאת שֶׁהִפִּיל ה' יִתְבָּרַךְ מֶרְכָּבוֹת טְמֵאוֹת שֶׁלָּהֶם. וְזֶהוּ "אָשִׁירָה לַה' כִּי גָאֹה גָּאָה סוּס וְרֹכְבוֹ רָמָה בַיָּם", 'סוּס וְרֹכְבוֹ' דַּיְקָא שֶׁהִקְדִּים הַסּוּס לְהָרוֹכֵב, כִּי זֶהוּ עִקַּר תֹּקֶף זֻהֲמָתָם שֶׁל בְּחִינַת מִצְרַיִם שֶׁמִּתְגַּבְּרִים עַל כָּל אֶחָד בְּגָלוּת הַנֶּפֶשׁ שֶׁרוֹצִים לְהַגְבִּיר הַסּוּס עַל הָרוֹכֵב, חַס וְשָׁלוֹם, וּמִזֶּה נִמְשָׁךְ כָּל מְרִירַת הַגָּלוּת שֶׁסּוֹבֵל כָּל אֶחָד מִבִּלְבּוּלֵי מַחְשְׁבוֹתָיו הָרָעִים שֶׁהֵם בִּלְבּוּל הַמְדַמֶּה. וְעַל יְדֵי הַצְּעָקָה לַה' זָכוּ שֶׁה' יִתְבָּרַךְ הִפִּיל סוּס וְרוֹכְבוֹ וְכַנַּ"ל. וְכֵן כָּתוּב בַּסּוֹף, "כִּי בָא סוּס פַּרְעֹה בְּרִכְבּוֹ וְכוּ' וַיָּשֶׁב ה' עֲלֵהֶם אֶת מֵי הַיָּם וְכוּ'". כִּי אַף עַל פִּי שֶׁהִתְגַּבְּרוּ כָּל כָּךְ בְּמֶרְכָּבוֹת טְמֵאוֹת שֶׁלָּהֶם עַל כָּל אֶחָד עַד שֶׁרָצוּ לְהַגְבִּיר הַסּוּס עַל הָרוֹכֵב, אַף עַל פִּי כֵן ה' יִתְבָּרַךְ בְּרֹב גַּאֲוָתוֹ וְגָדְלוֹ הִפִּיל סוּס וְרוֹכְבוֹ נֶגֶד יִשְֹרָאֵל וְהִשְׁפִּילָם וְעַל יְדֵי זֶה נִתְבָּרֵר הַמְדַמֶּה וְזָכוּ לֶאֱמוּנָה שְׁלֵמָה בַּה' יִתְבָּרַךְ וּבְהַצַּדִּיק הָאֱמֶת בְּחִינַת מֹשֶׁה, כְּמוֹ שֶׁכָּתוּב, "וַיַּאֲמִינוּ בַּה' וּבְמֹשֶׁה עַבְדּוֹ":
<h3>אות כז</h3>
כִּי בְּעִנְיַן בִּלְבּוּל הַמְדַמֶּה כָּלוּל כָּל הַתַּאֲווֹת הֵן תַּאֲוָה הַנַּ"ל הֵן תַּאֲוַת מָמוֹן וְחֶסְרוֹן הַבִּטָּחוֹן וְטִרְדַּת הַפַּרְנָסָה. וְהַכֹּל הוּא בְּחִינַת פְּגַם הָאֱמוּנָה וְהַכֹּל תָּלוּי זֶה בָּזֶה וְאֵין יוֹדְעִין מֵהֵיכָן הַהַתְחָלָה וְעַל כֵּן קָשֶׁה מְאֹד לְתַקֵּן. וְאִי אֶפְשָׁר לְתַקֵּן כִּי אִם עַל יְדֵי הַצַּדִּיק הָאֱמֶת שֶׁיֵּשׁ לוֹ בְּחִינַת רוּחַ הַקֹּדֶשׁ וְכוּ' כַּנַּ"ל. וּבִלְבַד שֶׁיְּבַקֵּשׁ אוֹתוֹ מְאֹד עַד שֶׁיִּמְצָאֶנּוּ וַאֲפִלּוּ אַחַר כָּךְ צָרִיךְ לְבַקֵּשׁ עוֹד הַרְבֵּה בְּכָל פַּעַם וְכוּ' וְכַנַּ"ל עַד שֶׁיִּזְכֶּה לֶאֱמוּנָה שְׁלֵמָה בְּיוֹתֵר בְּכָל פַּעַם עַד שֶׁיִּתְתַּקֵּן בִּשְׁלֵמוּת וְכוּ' וְכַנַּ"ל. וְעַל כֵּן נִקְרָא הַבִּטְחוֹנוֹת שֶׁל שָׁוְא וָהֶבֶל בְּשֵׁם סוּס, כְּמוֹ שֶׁכָּתוּב, "אֵלֶּה בָרֶכֶב וְאֵלֶּה בַסּוּסִים, וַאֲנַחְנוּ בְּשֵׁם ה' אֱלֹהֵינוּ נַזְכִּיר". וּכְתִיב, "לֹא בִגְבוּרַת הַסּוּס יֶחְפָּץ וְכוּ'". וּכְתִיב: "שֶׁקֶר הַסּוּס לִתְשׁוּעָה וְכוּ'". כִּי בְּחִינַת סוּס הוּא בְּחִינַת תֹּקֶף זֻהֲמַת הַמְדַמֶּה, בְּחִינַת זֻהֲמַת מִצְרַיִם שֶׁנֶּאֱמַר בָּהֶם, "הוֹי הַיֹּרְדִים מִצְרַיִם לְעֶזְרָה וְעַל סוּסִים יִשָּׁעֵנוּ וְכוּ'" (יְשַׁעְיָה לא), שֶׁמִּשָּׁם נִמְשָׁךְ פְּגַם תַּאֲוַת מָמוֹן שֶׁרוֹדֵף אַחַר הַמָּמוֹן בִּיגִיעוֹת יְתֵרוֹת בְּחִנָּם וְעוֹשֶֹה מֵהַטָּפֵל עִקָּר וּמֵהָעִקָּר טָפֵל, שֶׁתּוֹלֶה הָעִקָּר בְּהַסִּבּוֹת שֶׁהֵם הַנְּסִיעוֹת וְהַטִּרְחוֹת שֶׁל הַמַּשָּא וּמַתָּן וְשׁוֹכֵחַ בַּה' יִתְבָּרַךְ וַאֲפִלּוּ כְּשֶׁמַּזְכִּירִין אוֹתוֹ בַּה' יִתְבָּרַךְ וּבְתַכְלִיתוֹ הַנִּצְחִי הוּא אוֹמֵר, הֲלֹא כְּתִיב, "וּבֵרַכְךָ בְּכָל אֲשֶׁר תַּעֲשֶֹה" שֶׁדָּרְשׁוּ חֲכָמֵינוּ זִכְרוֹנָם לִבְרָכָה, שֶׁלֹּא יְהֵא יוֹשֵׁב בָּטֵל וְכוּ'. וְאֵינוֹ מֵשִֹים אֶל לִבּוֹ לִבְלִי לְהַטְעוֹת אֶת עַצְמוֹ, כִּי בְּוַדַּאי הָאֱמֶת הוּא שֶׁצְּרִיכִין אֵיזֶה עֵסֶק, אֲבָל חָלִילָה לַהֲפֹךְ הַדָּבָר לַעֲשֹוֹת מֵהַסִּבָּה שֶׁל הָעֵסֶק עִקָּר וְלִרְדֹּף אַחַר הַמַּשָּא וּמַתָּן בִּיגִיעוֹת וְטִלְטוּלִים וְסַכָּנוֹת בְּגוּף וָנֶפֶשׁ כָּאֵלֶּה, וּמִתּוֹרָה וּתְפִלָּה עוֹשֶֹה טָפֵל עַד שֶׁהַרְבֵּה מַשְׁלִיכִים עֵסֶק הַתּוֹרָה לְגַמְרֵי אַף עַל פִּי שֶׁבִּנְעוּרֵיהֶם הָיוּ לוֹמְדִים מֻפְלָגִים וְכוּ' עַד שֶׁכִּמְעַט שׁוֹכְחִים גַּם אֶת הַתְּפִלָּה וְכוּ', בִּפְרָט בַּדּוֹרוֹת הַלָּלוּ ה' יִתְבָּרַךְ יְרַחֵם. וְכָל זֶה בִּכְלַל דִּבְרֵי הַזֹּהַר הַקָּדוֹשׁ שֶׁהִזְהִיר שֶׁלֹּא יִהְיֶה הָרוֹכֵב טָפֵל לְהַסּוּס רַק הַסּוּס יִהְיֶה טָפֵל לְהָרוֹכֵב וְכַנַּ"ל. וְזֶהוּ, "שֶׁקֶר הַסּוּס
לִתְשׁוּעָה וְכוּ'" שֶׁהוּא פְּגַם הַמְדַמֶּה כַּנַּ"ל, "הִנֵּה עֵין ה' אֶל יְרֵאָיו לַמְיַחֲלִים לְחַסְדּוֹ" זֶה בְּחִינַת הַהֵפֶךְ לְגַמְרֵי מִמֶּרְכָּבוֹת הַטְּמֵאוֹת שֶׁהֵם בְּחִינַת סוּס וְרוֹכְבוֹ כַּנַּ"ל, כִּי הַכְנָעַת וּבִטּוּל אֵלּוּ הַמֶּרְכָּבוֹת דְּסִטְרָא אָחֳרָא הֵם עַל יְדֵי הַצַּדִּיק הָאֱמֶת הַנַּ"ל שֶׁזּוֹכֶה לְכָל הַתִּקּוּנִים הַנֶּאֱמָרִים שָׁם בְּהַתּוֹרָה הַנַּ"ל עַד שֶׁזּוֹכֶה לְקוֹל הַנִּגּוּן הַנַּ"ל הַמַּשְׁקֶה אֶת הַגָּן שֶׁמִּשָּׁם גְּדֵלִים כָּל הָרֵיחוֹת שֶׁהֵם הַיִּרְאוֹת. שֶׁזֶּה הַנִּגּוּן הוּא בְּחִינַת שִׁיר שֶׁל חֶסֶד שֶׁיִּתְעַר לֶעָתִיד כְּשֶׁיִּהְיֶה חִדּוּשׁ הָעוֹלָם בְּחִינַת עוֹלָם חֶסֶד יִבָּנֶה בְּחִינַת לְהַגִּיד בַּבֹּקֶר חַסְדֶּךָ וְכוּ', עַיֵּן שָׁם. וְזֶהוּ הִנֵּה עֵין ה', שֶׁהוּא הַשְׁגָּחָתוֹ הַשְּׁלֵמָה אֶל יְרֵאָיו הַמְיַחֲלִים לְחַסְדּוֹ הַנַּ"ל בְּחִינַת לְהַגִּיד בַּבֹּקֶר חַסְדֶּךָ. שֶׁהֵם זוֹכִים לְיִרְאָה שְׁלֵמָה כַּנַּ"ל וְהֵם מַכְנִיעִים הַסּוּס וְרוֹכְבוֹ וּמְגַלִּים לְכָל הָעוֹלָם, כִּי שֶׁקֶר הַסּוּס לִתְשׁוּעָה, כִּי הֵם מְבָרְרִים וּמְתַקְּנִים הַמְדַמֶּה וְכַנַּ"ל. וְזֶהוּ גַּם כֵּן בְּחִינַת לֹא בִגְבוּרַת הַסּוּס יֶחְפָּץ וְלֹא בְשׁוֹקֵי הָאִישׁ יִרְצֶה רוֹצֶה ה' אֶת יְרֵאָיו אֶת הַמְיַחֲלִים לְחַסְדּוֹ, הַיְנוּ כַּנַּ"ל:
<h3>אות כח</h3>
וְעַל כֵּן מֻזְהָר הַמֶּלֶךְ וְלֹא יַרְבֶּה לוֹ נָשִׁים וְלֹא יַרְבֶּה לוֹ סוּסִים וְלֹא יָשִׁיב אֶת הָעָם מִצְרָיְמָה וְכוּ'. כִּי כָּל זֶה בְּחִינַת זֻהֲמַת הַמְדַמֶּה כַּנַּ"ל שֶׁהַמֶּלֶךְ מֻזְהָר עַל זֶה בְּיוֹתֵר, כִּי הַמְדַמֶּה בְּשָׁרְשׁוֹ בַּקְּדֻשָּׁה הוּא בְּחִינַת מִדַּת מַלְכוּת אֱמוּנָה שֶׁמִּשָּׁם כָּל הַתְּאָרִים וְהַשְּׁבָחִים לַה' יִתְבָּרַךְ בְּחִינַת ה' מָלַךְ גֵּאוּת לָבֵשׁ בְּחִינַת הוֹד וְהָדָר לָבָשְׁתָּ וְכַמּוּבָן לְעֵיל. וְעַל כֵּן הַמֶּלֶךְ מֻזְהָר שֶׁלֹּא לִפְגֹּם בְּחִינַת מַלְכוּת, חַס וְשָׁלוֹם, עַל יְדֵי בִּלְבּוּל הַמְדַמֶּה שֶׁהוּא בְּחִינַת תַּאֲוַת הַמִּשְׁגָּל, שֶׁהוּא בְּחִינַת רִבּוּי סוּסִים, שֶׁהוּא זֻהֲמַת מִצְרַיִם וְכַנַּ"ל:
<h3>אות כט</h3>
וּשְׁלֹמֹה הַמֶּלֶךְ שֶׁהָיָה חָכָם מְאֹד מִכָּל אָדָם וְרָצָה לִסְמֹךְ עַל חָכְמָתוֹ לְהַרְבּוֹת סוּסִים וְנָשִׁים, הִתְחָרֵט אַחַר כָּךְ מְאֹד וְהִתְוַדָּה עַל עַצְמוֹ שֶׁטָּעָה מְאֹד בָּזֶה, כְּמוֹ שֶׁכָּתוּב (מִשְׁלֵי לא), "לְאִיתִיאֵל וְאֻכָל". שֶׁטָּעָה וְאָמַר, אִתִּי אֵל וְאוּכַל לַעֲמֹד בָּזֶה, אֲבָל בֶּאֱמֶת לֹא כֵן הוּא. כִּי בַעַר אָנֹכִי מֵאִישׁ וְלֹא בִינַת אָדָם לִי - מִי עָלָה שָׁמַיִם וַיֵּרַד כְּמֹשֶׁה וְכוּ', הַיְנוּ שֶׁהוֹדָה עַל עַצְמוֹ שֶׁטָּעָה בַּמֶּה שֶׁרָצָה לְהִתְחַכֵּם כְּנֶגֶד תּוֹרַת מֹשֶׁה וְרָצָה לִסְמֹךְ עַל חָכְמָתוֹ לַעֲמֹד כְּנֶגֶד בִּלְבּוּל הַמְדַמֶּה אַף שֶׁיַּרְבֶּה נָשִׁים וְסוּסִים. וּבֶאֱמֶת לֹא כֵן הוּא, כִּי בֶּאֱמֶת אִי אֶפְשָׁר בְּשׁוּם אֹפֶן לְבָרֵר הַמְדַמֶּה כִּי אִם עַל פִּי תּוֹרַת מֹשֶׁה דַּיְקָא שֶׁהוּא בְּחִינַת רוּחַ נְבוּאָה רוּחַ הַקֹּדֶשׁ הָאֲמִתִּי שֶׁמִּשָּׁם מְקַבְּלִין כָּל הַנְּבִיאִים וְכָל הַצַּדִּיקִים בַּעֲלֵי רוּחַ הַקֹּדֶשׁ שֶׁבְּכָל דּוֹר, כִּי מֹשֶׁה רַבֵּנוּ הוּא רַבָּן שֶׁל כָּל הַנְּבִיאִים וַאֲפִלּוּ מִי שֶׁזּוֹכֶה לְרוּחַ הַקֹּדֶשׁ צָרִיךְ לֵילֵךְ רַק בְּדֶרֶךְ תּוֹרַת מֹשֶׁה וְלִבְלִי לָסוּר מִתּוֹרָתוֹ יָמִין וּשְֹמֹאל אֲפִלּוּ כְּחוּט הַשַּעֲרָה וְאָז דַּיְקָא יָכוֹל לְבָרֵר הַמְדַמֶּה עַל יְדֵי רוּחַ קָדְשׁוֹ שֶׁשּׁוֹאֵב מִתּוֹרַת מֹשֶׁה דַּיְקָא, אֲבָל שְׁלֹמֹה פָּגַם בָּזֶה וּבִקֵּשׁ לִהְיוֹת כְּמֹשֶׁה וְלַעֲבֹר עַל מִצְווֹתָיו לְהַרְבּוֹת נָשִׁים וְסוּסִים. וְעַל כֵּן הִתְחָרֵט מְאֹד עַל זֶה וְאָמַר אָמַרְתִּי אֶחְכָּמָה וְהִיא רְחוֹקָה מִמֶּנִּי כִּי בַעַר אָנֹכִי מֵאִישׁ וְלֹא בִינַת אָדָם לִי, כִּי גַּם אוֹתִי בְּרֹב חָכְמָתִי מְבַלְבֵּל הַמְדַמֶּה הַרְבֵּה עַד שֶׁטָּעִיתִי כָּל כָּךְ, כִּי הַמְדַמֶּה מַטְעֶה וּמְבַלְבֵּל גַּם אֶת הַחֲכָמִים הַגְּדוֹלִים מְאֹד וְכַנַּ"ל, כִּי מִי עָלָה שָׁמַיִם וַיֵּרַד כְּמֹשֶׁה שֶׁזָּכָה לַעֲלוֹת לַשָּׁמַיִם וּלְקַבֵּל אֶת כָּל הַתּוֹרָה כֻּלָּהּ וְזָכָה לְרוּחַ נְבוּאָה כָּזוֹ שֶׁאֵין כָּמוֹהוּ, כְּמוֹ שֶׁכָּתוּב, "וְלֹא קָם עוֹד נָבִיא בְּיִשְֹרָאֵל כְּמֹשֶׁה וְכוּ'". וְעַל כֵּן אִי אֶפְשָׁר לְבָרֵר הַמְדַמֶּה כִּי אִם עַל יְדֵי תּוֹרָתוֹ הַקְּדוֹשָׁה לִבְלִי לָסוּר מִמִּצְווֹתָיו אֲפִלּוּ כְּחוּט הַשַּעֲרָה, וְאָז דַּיְקָא יְכוֹלִין לִזְכּוֹת לְבֵרוּר הַמְדַמֶּה עַל יְדֵי רוּחַ הַקֹּדֶשׁ שֶׁל הַצַּדִּיקֵי אֱמֶת שֶׁבְּכָל דּוֹר שֶׁמַּמְשִׁיכִין מִתּוֹרַת מֹשֶׁה דַּיְקָא וְכַנַּ"ל:
<h3>אות ל</h3>
וְלֶעָתִיד יִתְנַהֵג הָעוֹלָם עַל יְדֵי הַשְׁגָּחָה לְבַד וְיִתְבַּטֵּל הַבִּטְחוֹנוֹת שֶׁל שָׁוְא וָהֶבֶל עַד שֶׁיִּתְבַּטֵּל עֵסֶק הַסּוֹחֲרִים לְגַמְרֵי. וְזֶהוּ (זְכַרְיָה יד), "בַּיּוֹם הַהוּא יִהְיֶה עַל מְצִלּוֹת הַסּוּס קֹדֶשׁ לַה' וְכוּ' וְלֹא יִהְיֶה עוֹד כְּנַעֲנִי וְכוּ'". כִּי עַכְשָׁו טָעוּת הַמְדַמֶּה שֶׁהוּא בְּחִינַת זֻהֲמַת הַסּוּס מִתְגַּבֵּר כָּל כָּךְ עַד שֶׁמַּלְבִּישִׁין גַּם אֶת הַסּוּס בַּעֲשִׁירוּת כָּזֶה בְּכֶסֶף וְזָהָב וְכוּ' הֲיֵשׁ שְׁטוּת מִזֶּה. אֲבָל לֶעָתִיד יִתְבָּרֵר וְיִתְתַּקֵּן הַכֹּל עַד שֶׁיַּעֲלוּ גַּם מְצִלּוֹת הַסּוּס תֹּקֶף שְׁטוּת זֻהֲמַת הַמְדַמֶּה, יַעֲלוּ וִיבָרְרוּ גַּם כֵּן שֶׁיִּהְיֶה קֹדֶשׁ לַהּ'. וְאָז בֶּאֱמֶת יִתְבַּטֵּל עֵסֶק הַסּוֹחֲרִים בְּחִינַת וְלֹא יִהְיֶה עוֹד כְּנַעֲנִי וְכוּ', כִּי לֹא יִרְדְּפוּ יִשְֹרָאֵל עוֹד אַחַר טִרְדַּת הַמַּשָּא וּמַתָּן רַק יָשִֹימוּ בִּטְחוֹנָם בְּהַשְׁגָּחַת ה' יִתְבָּרַךְ לְבַד עַד שֶׁיִּתְקַיֵּם בָּהֶם וְעָמְדוּ זָרִים וְרָעוּ צֹאנְכֶם וְכוּ'. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, בִּזְמַן שֶׁיִּשְֹרָאֵל עוֹשִֹין רְצוֹנוֹ שֶׁל מָקוֹם מְלַאכְתָּן נַעֲשֵֹית עַל יְדֵי אֲחֵרִים וְכוּ'. וְזֶהוּ שֶׁנִּסְמַךְ וְהָיָה הַסִּירוֹת בַּיּוֹם הַהוּא קֹדֶשׁ לַה' וְכוּ', כִּי מְבֹאָר שָׁם בְּהַתּוֹרָה הַנַּ"ל שֶׁעַל יְדֵי כָּל הַנַּ"ל זוֹכִין לְהַכְנִיעַ מְזוֹנָא דְּגוּפָא וּלְהַגְבִּיר מְזוֹנָא דְּנִשְׁמְתָא, וְזֶה וְהָיָה הַסִּירוֹת שֶׁמְּבַשְּׁלִים בָּהֶם שֶׁהָיָה תְּחִלָּה בִּבְחִינַת מְזוֹנָא דְּגוּפָא עַתָּה יִהְיֶה קֹדֶשׁ לַה', כִּי יִתְגַּבֵּר מְזוֹנָא דְּנִשְׁמְתָא עַל מְזוֹנָא דְּגוּפָא עַל יְדֵי בֵּרוּר הַמְדַמֶּה שֶׁהוּא תִּקּוּן הָאֱמוּנָה שֶׁעַל יְדֵי זֶה זוֹכִין לַשִּׁיר שֶׁל חֶסֶד הַנַּ"ל שֶׁעַל יְדֵי זֶה מִתְגַּבֵּר מְזוֹנָא דְּנִשְׁמְתָא כַּנַּ"ל, עַיֵּן שָׁם הֵיטֵב בְּהַתּוֹרָה הַנַּ"ל וְתָבִין:
<h3>אות לא</h3>
וְזֶה "לְסֻסָתִי בְּרִכְבֵי פַרְעֹה דִּמִּיתִיךְ רַעְיָתִי", הַיְנוּ כַּנַּ"ל שֶׁעִקַּר הַמִּלְחָמָה עִם פַּרְעֹה הָיָה לְהַכְנִיעַ מֶרְכָּבוֹת הַטְּמֵאוֹת שֶׁלּוֹ שֶׁהֵם בְּחִינַת הִתְגַּבְּרוּת הַסּוּס עַל הָרוֹכֵב, בְּחִינַת הִתְגַּבְּרוּת תֹּקֶף זֻהֲמַת הַמְדַמֶּה עַל הַשֵּכֶל, שֶׁזֶּה הָיָה עִקַּר תֹּקֶף צָרַת גָּלוּתָם שֶׁל יִשְֹרָאֵל. וְכֵן הוּא בְּכָל דּוֹר וָדוֹר, כִּי מִצְרַיִם כּוֹלֵל כָּל הַגָּלֻיּוֹת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְה' יִתְבָּרַךְ בְּעַצְמוֹ לוֹחֵם עִמָּהֶם, כִּי הוּא מִלְחָמָה גְּדוֹלָה וַאֲרֻכָּה שֶׁיֵּשׁ לְכָל אָדָם בִּימֵי חַיָּיו וְצָרִיךְ לִצְעֹק הַרְבֵּה אֶל ה' וְלִתְלוֹת עֵינָיו לַמָּרוֹם בְּכָל פַּעַם שֶׁה' יִתְבָּרַךְ יִלָּחֵם בַּעֲדוֹ וְיַעַזְרוֹ לִכְבֹּשׁ מִלְחָמָה זֹאת. וְאָז ה' יִתְבָּרַךְ יְרַחֵם עָלָיו וְיוֹשִׁיעוֹ כְּמוֹ שֶׁהָיָה בִּיצִיאַת מִצְרַיִם וּקְרִיעַת יַם סוּף. וְזֶהוּ 'לְסֻסָתִי בְּרִכְבֵי פַרְעֹה' וְעַיֵּן פֵּרוּשׁ רַשִּׁ"י שָׁם. הַיְנוּ כְּשֶׁיָּצָאתִי עִם סוּס שֶׁלִּי כְּנֶגֶד רִכְבֵי פַרְעֹה, כִּי זֶה כְּלָל שֶׁאֵין הַדִּין נִמְתָּק אֶלָּא בְּשָׁרְשׁוֹ וְעַל כֵּן יָצָא ה' יִתְבָּרַךְ כְּנֶגֶד רִכְבֵי פַרְעֹה עִם בְּחִינַת סוּס שֶׁלּוֹ שֶׁהוּא שֹׁרֶשׁ הָעֶלְיוֹן שֶׁל הַסּוּס כְּדֵי לְהַכְנִיעַ רִכְבֵי פַרְעֹה לְהַפִּיל סוּס וְרוֹכְבוֹ דְּסִטְרָא אָחֳרָא הָרוֹצִים לְהַגְבִּיר הַסּוּס עַל הָרוֹכֵב וְכַנַּ"ל. וְאָז דִּמִּיתִיךְ רַעְיָתִי", 'דִּמִּיתִיךְ' בְּחִינַת הַמְדַמֶּה שֶׁלְּךָ נִתְבָּרֵר וְנַעֲשָֹה בְּחִינַת רַעְיָתִי שֶׁהוּא בְּחִינַת אֱמוּנָה הַשְּׁלֵמָה, בְּחִינַת וּרְעֵה אֱמוּנָה שֶׁהִיא נִקְרֵאת "אַחַת הִיא רַעְיָתִי יוֹנָתִי תַמָּתִי" וְכוּ', שֶׁנֶּאֱמַר עַל יִשְֹרָאֵל שֶׁהֵם חֲזָקִים בֶּאֱמוּנָה עִם ה' יִתְבָּרַךְ וְתוֹרָתוֹ כְּיוֹנָה תַּמָּה עִם בֶּן זוּגָהּ וּכְמוֹ שֶׁפֵּרֵשׁ רַשִּׁ"י שָׁם. הַיְנוּ כַּנַּ"ל שֶׁה' יִתְבָּרַךְ לוֹחֵם, כִּבְיָכוֹל, עִם בְּחִינַת סוּסוֹ לְהַפִּיל רִכְבֵי פַרְעֹה שֶׁהֵם בְּחִינַת מֶרְכָּבוֹת הַטְּמֵאוֹת הָרוֹצִים לְהַגְבִּיר הַסּוּס עַל הָרוֹכֵב, חַס וְשָׁלוֹם, וְאָז כְּשֶׁהִפִּילָם נִתְבָּרֵר הַמְדַמֶּה שֶׁעַל יְדֵי זֶה נִשְׁלָם הָאֱמוּנָה, שֶׁזֶּהוּ בְּחִינַת דִּמִּיתִיךְ רַעְיָתִי וְכוּ' וְכַנַּ"ל:
<h3>אות לב</h3>
וְזֶה שֶׁמּוּבָא בְּפֵרוּשׁ רַשִּׁ"י וְהוּא מֵהַמִּדְרָשׁ שֶׁהָיוּ הַסּוּסִים מוֹשְׁכִים אֶת הַמִּצְרִיִּים לְתוֹךְ הַיָּם וְזֶה לְשׁוֹן הַמִּדְרָשׁ, תָּנֵי רַבִּי יִשְׁמָעֵאל, "וַיְנַעֵר ה' אֶת מִצְרַיִם בְּתוֹךְ הַיָּם". מְלַמֵּד, שֶׁהַסּוּס הָיָה זוֹרֵק רוֹכְבוֹ לְמַעְלָה וְהוּא יוֹרֵד לְמַטָּה וְהַסּוּס לְמַעְלָה מִמֶּנּוּ וְכוּ', עַיֵּן שָׁם, הַיְנוּ שֶׁנֶּעֶנְשׁוּ מִדָּה כְּנֶגֶד מִדָּה מַמָּשׁ, כִּי תַּחַת שֶׁהֵם הָיוּ רוֹצִים לְהַגְבִּיר הַסּוּס עַל הָרוֹכֵב כַּנַּ"ל כְּנֶגֶד זֶה נֶעֶנְשׁוּ שֶׁשִּׁלֵּם לְעוֹשֵֹי הָרָעָה כְּרָעָתָם שֶׁהִגְבִּיר הַסּוּס עַל רוֹכְבֵיהֶם וְהִפִּילָם וְהֶעֱנִישָׁם וַעֲקָרָם מִן הָעוֹלָם. וְעַיֵּן בַּמִּדְרָשׁ עַל פָּסוּק זֶה, לְסֻסָתִי שֶׁמַּאֲרִיךְ שָׁם בְּעִנְיַן כֹּבֶד הַמִּלְחָמָה שֶׁלָּחַם ה' יִתְבָּרַךְ, כִּבְיָכוֹל, עִם פַּרְעֹה לְהַגְבִּיר סוּסוֹ, כִּבְיָכוֹל, עַל פַּרְעֹה וְרוֹכְבוֹ, עַיֵּן שָׁם מַה שֶּׁאִיתָא שָׁם, חָזַר וְרָכַב פַּרְעֹה עַל סוּס אָדֹם עַל סוּס לָבָן וְשָׁחֹר, כִּבְיָכוֹל, נִגְלָה הַקָּדוֹשׁ בָּרוּךְ הוּא עַל סוּס לָבָן, אָדֹם, שָׁחֹר, הַדָּא הוּא דִּכְתִיב, "דָּרַכְתָּ בַּיָּם סוּסֶיךָ וְכוּ'". וְכָל זֶה הוּא בְּחִינָה הַנַּ"ל, כִּי עִקַּר הַמִּלְחָמָה הוּא בַּבְּחִינָה הַנַּ"ל מַה שֶּׁה' יִתְבָּרַךְ צָרִיךְ לִלְחֹם עִם הַסִּטְרָא אָחֳרָא שֶׁהוּא בְּחִינַת פַּרְעֹה וּמִצְרַיִם שֶׁהֵם עֶרְוַת הָאָרֶץ תֹּקֶף זֻהֲמַת הַמְדַמֶּה שֶׁרוֹצִים בְּכָל פַּעַם לְהַגְבִּיר, חַס וְשָׁלוֹם, זֻהֲמַת הַמְדַמֶּה שֶׁהוּא בְּחִינַת זֻהֲמַת הַסּוּס כַּנַּ"ל עַל הַשֵּכֶל. וּמֵעֹצֶם הַמִּלְחָמָה צָרִיךְ ה' יִתְבָּרַךְ, כִּבְיָכוֹל, בְּעַצְמוֹ לִלְחֹם עִמָּהֶם וְזֶה בְּחִינַת סוּס אָדֹם לָבָן שָׁחֹר שֶׁיָּצָא בָּהֶם פַּרְעֹה וְה' יִתְבָּרַךְ יָצָא כֵּן כְּנֶגְדּוֹ, כִּי יֵשׁ בְּעִנְיַן מִלְחָמָה זֹאת שֶׁל זֻהֲמַת הַמְדַמֶּה עִם הַשֵּכֶל כַּמָּה וְכַמָּה בְּחִינוֹת לִפְעָמִים מִתְגַּבֵּר עַל הָאָדָם בְּמַחֲשָׁבוֹת וְרַעְיוֹנִים וְהִרְהוּרִים אֵלּוּ שֶׁהֵם בְּחִינַת סוּס אָדֹם וְלִפְעָמִים בִּבְחִינַת סוּס לָבָן וְשָׁחֹר. וְזֶהוּ בְּחִינַת גָּלוּת אַרְבַּע מַלְכֻיּוֹת שֶׁרָאָה זְכַרְיָה (כְּמוֹ שֶׁכָּתוּב בְּקַפִיטְל ו'), וָאֶרְאֶה וְהִנֵּה אַרְבַּע מַרְכָּבוֹת יֹצְאוֹת מִבֵּין שְׁנֵי הֶהָרִים וְהֶהָרִים הָרֵי נְחֹשֶׁת בַּמֶּרְכָּבָה הָרִאשֹׁנָה סוּסִים אֲדֻמִּים, וּבַמֶּרְכָּבָה הַשֵּׁנִית סוּסִים שְׁחֹרִים. וּבַמֶּרְכָּבָה הַשְּׁלִשִׁית סוּסִים לְבָנִים, וּבַמֶּרְכָּבָה הָרְבִעִית סוּסִים בְּרֻדִּים אֲמֻצִּים שֶׁהֵם בְּחִינַת אַרְבַּע גָּלֻיּוֹת כְּמוֹ שֶׁמְּפָרֵשׁ שָׁם אַחַר כָּךְ. וְזֶה יָדוּעַ שֶׁעִקַּר הַגָּלוּת הוּא גָּלוּת הַנֶּפֶשׁ מַה שֶּׁבַּגָּלוּת הַמַּר מִתְגַּבֵּר מְאֹד הַסִּטְרָא אָחֳרָא עַל הַקְּדֻשָּׁה. וְעִקַּר הַמִּלְחָמָה הוּא בַּמַּחֲשָׁבָה מַה שֶּׁהַחַיּוֹת טְמֵאוֹת, שֶׁהֵם בְּחִינַת מֶרְכָּבוֹת טְמֵאוֹת, שֶׁהֵם מַחֲשָׁבוֹת רָעוֹת וְהִרְהוּרִים רָעִים וְרַעְיוֹנִים מְבֻלְבָּלִים מִתְגַּבְּרִים עַל הַשֵּכֶל שֶׁמִּשָּׁם כָּל הַקִּלְקוּלִים, רַחֲמָנָא לִצְלָן, כַּאֲשֶׁר יוֹדֵעַ כָּל אֶחָד בְּנַפְשׁוֹ, (וּכְמוֹ שֶׁכָּתַב אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בְּמָקוֹם אַחֵר (סִימָן רלג) שֶׁמַּחֲשָׁבוֹת קְדוֹשׁוֹת הֵם בְּחִינַת חַיּוֹת טְהוֹרוֹת וְכֵן לְהֵפֶךְ עַיֵּן שָׁם) וְעַל כֵּן רָאָה הַמֶּרְכָּבוֹת טְמֵאוֹת בִּבְחִינַת סוּסִים בְּכַמָּה גְּוָנִין אֲדֻמִּים לְבָנִים שְׁחֹרִים, כִּי יֵשׁ בְּעִנְיַן הָרַעְיוֹנִים רָעִים כַּמָּה וְכַמָּה מִינֵי גְּוָנִין וְכֵן הָיָה בְּגָלוּת מִצְרַיִם כַּנַּ"ל. וּצְרִיכִין לִצְעֹק הַרְבֵּה לַה' עַד שֶׁה' יִתְבָּרַךְ יַעַזְרוֹ שֶׁלֹּא יִפֹּל בְּיָדָם רַק יַגְבִּיר הָרוֹכֵב עַל הַסּוּס, כִּי בֶּאֱמֶת הַמַּחֲשָׁבָה בְּיַד הָאָדָם לְהַטּוֹתָהּ כִּרְצוֹנוֹ וַאֲפִלּוּ אִם לִפְעָמִים הַמַּחֲשָׁבָה יוֹצֵאת מִדֶּרֶךְ הַיָּשָׁר לַחוּץ, חַס וְשָׁלוֹם, הוּא יָכוֹל לְתָפְסָהּ כְּמוֹ הַסּוּס שֶׁתּוֹפְסִין אוֹתוֹ בְּמֶתֶג וָרֶסֶן לְהַטּוֹתוֹ לְדֶרֶךְ הַיָּשָׁר כְּמוֹ שֶׁכָּתַב כָּל זֶה אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בְּסִימָן מ"ו בְּלִקּוּטֵי תִּנְיָנָא וּבְמָקוֹם אַחֵר. וְהָבֵן הֵיטֵב לְעֻבְדָּא וּלְעֵצָה לְהַצִּיל נַפְשְׁךָ עַל יְדֵי כָּל הַנַּ"ל:
<h3>אות לג</h3>
עַל פִּי כָּל הַנַּ"ל יִתְפָּרֵשׁ הֵיטֵב מַאֲמַר רַבּוֹתֵינוּ זִכְרוֹנָם לִבְרָכָה בְּקִדּוּשִׁין פֶּרֶק א וְזֶה לְשׁוֹנוֹ, אָמַר רַבִּי יְהוֹשֻׁעַ בֶּן לֵוִי כָּל הַמְלַמֵּד בֶּן בְּנוֹ תּוֹרָה מַעֲלֶה עָלָיו הַכָּתוּב כְּאִלּוּ קִבְּלָהּ מֵהַר סִינַי, שֶׁנֶּאֱמַר, "וְהוֹדַעְתָּם לְבָנֶיךָ וְלִבְנֵי בָנֶיךָ". וְסָמִיךְ לֵהּ, "יוֹם אֲשֶׁר עָמַדְתָּ לִפְנֵי ה' אֱלֹקֶיךָ בְּחוֹרֵב". רַבִּי חִיָּא בַּר אַבָּא אַשְׁכְּחָא לְרַבִּי יְהוֹשֻׁעַ בֶּן לֵוִי דְּשָׁדֵי רִיסְנָא אַרֵישֵׁהּ וְקָא מִמְּטֵי לֵהּ לְיַנּוּקָא לְבֵי כְּנִישְׁתָּא אָמַר לוֹ, מַאי כּוּלִי הַאי? אָמַר לוֹ, מִי זוּטְרָא, מַאי דִּכְתִיב, "וְהוֹדַעְתָּם לְבָנֶיךָ". וְסָמִיךְ לֵהּ, "יוֹם אֲשֶׁר עָמַדְתָּ לִפְנֵי ה' אֱלֹקֶיךָ בְּחוֹרֵב" מִכָּאן וְאֵילָךְ רַבָּה בַּר הוּנָא לָא טָעִים אוּמְצָא עַד דְּמַיְיתֵי לֵהּ לְיַנּוּקָא לְבֵי מִדְרָשָׁא. רַבִּי חִיָּא בַּר אַבָּא לָא טָעִים אוּמְצָא עַד דְּמִקְרֵי לְיַנּוּקָא וּמוֹסְפֵיה. כִּי צְרִיכִין לְחַבֵּר סוֹף הַתּוֹרָה הַנַּ"ל בִּתְחִלָּתָהּ, הַיְנוּ מַה שֶּׁמְּבֹאָר שָׁם בַּסּוֹף שֶׁבֵּרוּר הַמְדַמֶּה הוּא עַל יְדֵי רוּחַ הַקֹּדֶשׁ שֶׁהוּא בְּחִינַת מַתַּן תּוֹרָה שֶׁכָּל הָעוֹלָם הָיָה תָּלוּי בּוֹ וְכוּ' וְזֶה הָרוּחַ הַקֹּדֶשׁ זוֹכִין עַל יְדֵי כָּל הַתִּקּוּנִים הַמְבֹאָרִים שָׁם מִתְּחִלָּה וְעַיֵּן שָׁם הֵיטֵב מְבֹאָר שָׁם מֵעִנְיַן תִּקּוּן הַשְּׁלֹשָׁה מֹחִין שֶׁהֵם שָׁלֹשׁ מְחִצּוֹת פְּרוּסוֹת בִּפְנֵי זֹאת הַתַּאֲוָה וְהֵם בְּחִינַת שְׁלֹשָׁה מִינֵי רַחֲמָנוּת, בְּחִינַת אִם תִּשְׁקֹר לִי וּלְנִינִי וּלְנֶכְדִּי עַד כָּאן רַחֲמֵי הָאָב עַל הַבֵּן שֶׁהֵם בְּחִינַת שָׁלֹשׁ תְּפִלּוֹת בְּיוֹם וְכוּ'. וְכָל זֶה נִתְתַּקֵּן עַל יְדֵי הַצַּדִּיק הַבַּעַל כֹּחַ שֶׁמִּתְפַּלֵּל תְּפִלָּה בִּבְחִינַת דִּין שֶׁעַל יְדֵי זֶה זוֹכֶה לְכָל הַתִּקּוּנִים הַנֶּאֱמָרִים שָׁם עַד שֶׁזּוֹכֶה לְרוּחַ הַקֹּדֶשׁ, בְּחִינַת רוּחַ נְבוּאָה שֶׁהוּא בְּחִינַת מַתַּן תּוֹרָה, שֶׁאָז זָכוּ כָּל יִשְֹרָאֵל לְרוּחַ נְבוּאָה, שֶׁעַל יְדֵי זֶה מִתְבָּרֵר הַמְדַמֶּה, שֶׁזֶּה עִקַּר תִּקּוּן הָאֱמוּנָה וְעַל יְדֵי זֶה זוֹכִין לְחִדּוּשׁ הָעוֹלָם שֶׁל לֶעָתִיד שֶׁהוּא בִּבְחִינַת אֶרֶץ יִשְֹרָאֵל הַשְׁגָּחָה שֶׁעַל יְדֵי זֶה זוֹכִין לְהַשִּׁיר שֶׁל נִפְלָאוֹת שִׁיר שֶׁל חֶסֶד שֶׁיִּתְעַר לֶעָתִיד, שֶׁעַל יְדֵי קוֹל הַשִּׁיר הַזֶּה דַּיְקָא יְכוֹלִין לְהוֹכִיחַ אֶת יִשְֹרָאֵל בַּתּוֹכָחָה שֶׁל מֹשֶׁה וְכוּ' שֶׁעַל יְדֵי זֶה נִכְנָע מְזוֹנָא דְּגוּפָא וּמִתְגַּבֵּר מְזוֹנָא דְּנִשְׁמְתָא שֶׁהוּא בְּחִינַת רֵיחַ, בְּחִינַת יִרְאָה וְכוּ', עַיֵּן שָׁם כָּל זֶה הֵיטֵב הֵיטֵב: וְעַתָּה מְבֹאָר הֵיטֵב מַאֲמַר רַבִּי יְהוֹשֻׁעַ בֶּן לֵוִי הַנַּ"ל, כָּל הַמְלַמֵּד בֶּן בְּנוֹ תּוֹרָה, שֶׁזֶּהוּ בְּחִינַת שֶׁזָּכָה לִשְׁלֹשׁ בְּחִינוֹת רַחֲמָנוּת הַנַּ"ל שֶׁעִקַּר הָרַחֲמָנוּת הוּא הַדַּעַת הָאֲמִתִּי שֶׁל הַתּוֹרָה לְלַמְּדָהּ וּלְהַמְשִׁיכָהּ מֵאָב לְבֵן וּלְבֶן הַבֵּן, כִּי עַד כָּאן רַחֲמֵי הָאָב עַל הַבֵּן כַּנַּ"ל. נִמְצָא, שֶׁזָּכָה לִבְחִינַת תִּקּוּן הַמֹּחִין שֶׁנִּמְשָׁךְ עַל יְדֵי הַבַּעַל כֹּחַ הַנַּ"ל עַל כֵּן בְּוַדַּאי נֶחֱשָׁב כְּאִלּוּ קִבְּלָהּ מֵהַר סִינַי שֶׁשָּׁם זָכוּ כָּל יִשְֹרָאֵל לִבְחִינַת רוּחַ הַקֹּדֶשׁ, כִּי גַּם הוּא בְּוַדַּאי זוֹכֶה לִבְחִינַת רוּחַ הַקֹּדֶשׁ מֵאַחַר שֶׁזָּכָה לְהַמְשִׁיךְ שְׁלֹשָׁה מִינֵי מֹחִין הַנַּ"ל שֶׁהֵם שְׁלֹשָׁה מִינֵי רַחֲמָנוּת הַנַּ"ל, שֶׁהֵם הַמֹּחִין הָאֲמִתִּיִּים שֶׁל הַתּוֹרָה, שֶׁהֵם בְּחִינַת אָב וּבֵן וּבֶן הַבֵּן, שֶׁזֶּה נִמְשָׁךְ מֵהַתִּקּוּנִים הַנַּ"ל שֶׁל הַבַּעַל כֹּחַ הַנַּ"ל, שֶׁעַל יְדֵי זֶה זוֹכִין לְרוּחַ הַקֹּדֶשׁ שֶׁהוּא בְּחִינַת קַבָּלַת הַתּוֹרָה כַּנַּ"ל וְעַל כֵּן בְּוַדַּאי נֶחֱשָׁב כְּאִלּוּ קִבֵּל אֶת הַתּוֹרָה מֵהַר סִינַי כְּמוֹ שֶׁנֶּאֱמַר, "וְהוֹדַעְתָּם לְבָנֶיךָ וְלִבְנֵי בָנֶיךָ". וְסָמִיךְ לֵהּ, "יוֹם וְכוּ'", כִּי בִּשְׁבִיל זֶה נִסְמְכוּ זֶה לָזֶה. לְהוֹדִיעַ, שֶׁעִקַּר קַבָּלַת הַתּוֹרָה הוּא לְבָרֵר הַמְדַמֶּה עַל יְדֵי הָרוּחַ הַקֹּדֶשׁ שֶׁמְּקַבֵּל כָּל אֶחָד מִיִּשְֹרָאֵל בְּכָל דּוֹר עַל יְדֵי הַתּוֹרָה שֶׁמְּקַבֵּל מֵרַבּוֹ הָאֲמִתִּי כַּנַּ"ל. וְעִקַּר בֵּרוּר הַמְדַמֶּה הוּא לְתַקֵּן הַמְדַמֶּה וּלְבָרְרוֹ בְּכָל פַּעַם מִכָּל הַשְּׁטוּתִים וְהַבִּלְבּוּלִים שֶׁנִּדְבְּקוּ בּוֹ שֶׁכֻּלָּם הֵם בְּחִינַת בִּלְבּוּל הָאֱמוּנָה עַד שֶׁיְּתַקֵּן אֶת מֹחוֹ שֶׁיִּהְיוּ הַמֹּחִין שֶׁלּוֹ בִּבְחִינַת שָׁלֹשׁ מְחִצּוֹת פְּרוּסוֹת הַנַּ"ל שֶׁהֵם בְּחִינַת שְׁלֹשָׁה מִינֵי רַחֲמָנוּת מֵאָב לְבֵן וּלְבֶן הַבֵּן. וְעַל כֵּן מֵאַחַר שֶׁזָּכָה לִלְמֹד תּוֹרָה וּלְהַמְשִׁיךְ קְדֻשַּׁת הַמֹּחַ שֶׁל הַתּוֹרָה עַד בֶּן הַבֵּן, עַל כֵּן בְּוַדַּאי זָכָה לִבְחִינַת הַתִּקּוּנִים הַנַּ"ל, עַל כֵּן נֶחֱשָׁב כְּאִלּוּ קִבְּלָהּ מֵהַר סִינַי וְכוּ' וְכַנַּ"ל. וְזֶהוּ רַבִּי חִיָּא בַּר אַבָּא אַשְׁכְּחֵיה לְרַבִּי יְהוֹשֻׁעַ בֶּן לֵוִי דְּשָׁדִי רִיסְנָא אַרֵישֵׁיה וּמַמְּטִי לֵהּ לְיַנּוּקָא לְבֵי כְּנִישְׁתָּא וְכוּ'. וּפֵרֵשׁ רַשִּׁ"י, שֶׁהָיָה מַלְבּוּשׁ פָּחוֹת שֶׁחֲטָפוֹ בִּמְקוֹם הַסּוּדָר וְכוּ', אֲבָל דִּבְרֵי רַבּוֹתֵינוּ זִכְרוֹנָם לִבְרָכָה עֲמֻקִּים מְאֹד וְיֵשׁ בָּהֶם רָזִין עִלָּאִין: וְעַתָּה עַל פִּי הַנַּ"ל תָּבִין נִפְלְאוֹת ה' שֶׁרִמֵּז בִּדְבָרָיו הַקְּדוֹשִׁים עֵצוֹת עֲמֻקּוֹת אֲמִתִּיּוֹת הַמֻּכְרָחִים לְכָל אָדָם הֶחָס עַל נַפְשׁוֹ לְהוֹצִיאָהּ מִגָּלוּת הַתַּאֲווֹת, וּבִפְרָט מֵרַעְיוֹנִים וְהִרְהוּרִים רָעִים הַשּׁוֹטְפִין עַל מֹחוֹ וְרוֹצִים לִבְלֹעַ אוֹתוֹ, חַס וְשָׁלוֹם, שֶׁהָעִקָּר לִבְלִי לְהִתְפַּחֵד מֵהֶם כְּלָל, רַק לַעֲשֹוֹת אֶת שֶׁלּוֹ בַּמֶּה שֶׁהוּא עוֹסֵק וַאֲפִלּוּ כְּשֶׁמַּחֲשַׁבְתּוֹ מוֹרֶדֶת וְיוֹצֵאת לַחוּץ צָרִיךְ לְתָפְסָהּ כְּמוֹ סוּס בְּרֶסֶן לְהַחֲזִירָהּ לְדֶרֶךְ הַיָּשָׁר, כַּמְבֹאָר שִׁיחוֹת קְדוֹשׁוֹת אֵלּוּ הַרְבֵּה בִּסְפָרָיו הַקְּדוֹשִׁים וְכַמּוּבָא לְעֵיל מִזֶּה, וְעַל זֶה נֶאֱמַר, "אַל תְּהִי כְּסוּס כְּפֶרֶד אֵין הָבִין". שֶׁנֶּאֱמַר לְעִנְיַן קְדֻשַּׁת הַבְּרִית כְּמוֹ שֶׁאִיתָא בַּזֹּהַר הַקָּדוֹשׁ. וְזֶהוּ, "בְּמֶתֶג וָרֶסֶן עֶדְיוֹ לִבְלוֹם", שֶׁצְּרִיכִין לִתְפֹּס הַמַּחֲשָׁבָה כְּמוֹ הַסּוּס בְּמֶתֶג וָרֶסֶן וְכַנַּ"ל. וְזֶהוּ עִקַּר תִּקּוּן הַמֹּחִין כְּשֶׁשּׁוֹמְרִין אֶת הַמֹּחִין מִפְּגַם הִרְהוּרִים הַנַּ"ל, שֶׁזֶּה הָעִקָּר. וְאָז זוֹכֶה לְבֵרוּר הַמְדַמֶּה שֶׁהוּא בְּחִינַת תִּקּוּן הַלְּבוּשִׁין כַּנַּ"ל, שֶׁזֶּהוּ בְּחִינַת קַבָּלַת הַתּוֹרָה, בְּחִינַת רוּחַ הַקֹּדֶשׁ וְכַנַּ"ל. וְזֶהוּ בְּחִינַת דְּשָׁדִי רִיסְנָא אַרֵישֵׁיה, בְּחִינַת תִּקּוּן הַמֹּחִין שֶׁבָּרֹאשׁ, שֶׁהוּא בְּחִינַת רִיסְנָא שֶׁתּוֹפְסִין הַמֹּחִין בְּרֶסֶן שֶׁלֹּא יֵצְאוּ לַחוּץ וְזֶה הָיָה בִּמְקוֹם הַסּוּדָר שֶׁהוּא מַלְבּוּשׁ חָשׁוּב, הַיְנוּ כִּי עִקַּר מַלְבּוּשׁ חָשׁוּב הוּא רַק כְּשֶׁהַמֹּחַ קָשׁוּר אֶצְלוֹ בִּבְחִינַת רֶסֶן שֶׁלֹּא יֵצֵא לַחוּץ לְהַרְהֵר, חַס וְשָׁלוֹם שֶׁזֶּה עִקַּר תִּקּוּן הַלְּבוּשִׁין, שֶׁהוּא בְּחִינַת תִּקּוּן הַמְדַמֶּה כַּנַּ"ל וְזֶהוּ, דְּשָׁדִי רִיסְנָא אַרֵישֵׁיה וְקָא מַמְּטִי לְיַנּוּקָא וְכוּ'. כִּי הַכֹּל אֶחָד, כִּי הַלִּמּוּד עִם הַבָּנִים, שֶׁהוּא עִקַּר תִּקּוּן הַמֹּחִין כַּנַּ"ל, כָּל זֶה זוֹכִין רַק עַל יְדֵי בְּחִינַת רִיסְנָא הַנַּ"ל עַל יְדֵי שֶׁשּׁוֹמְרִין אֶת הַמֹּחַ מִפְּגַם הַהִרְהוּרִים כַּנַּ"ל. וְזֶהוּ שֶׁאָמַר לוֹ: מִי זוּטְרָא מַאי דִּכְתִיב, "וְהוֹדַעְתָּם לְבָנֶיךָ וְכוּ'". וְסָמִיךְ לֵהּ, "יוֹם וְכוּ'". כִּי כָּל זֶה בְּחִינַת קַבָּלַת הַתּוֹרָה, בְּחִינַת רוּחַ הַקֹּדֶשׁ כַּנַּ"ל. וְעַתָּה מַה טּוֹב וּמַה נָּעִים סְמִיכוּת וְקֶשֶׁר דִּבְרֵי רַבּוֹתֵינוּ זִכְרוֹנָם לִבְרָכָה שֶׁסָּמַךְ לָזֶה מִכָּאן וְאֵילָךְ רַבָּה בַּר הוּנָא לָא טָעִים אוּמְצָא עַד דְּמִיקְרֵי לְיַנּוּקָא וְכוּ'. כִּי עַל יְדֵי כָּל הַנַּ"ל זוֹכִין לְקוֹל הַשִּׁיר הַנַּ"ל שֶׁעַל יְדֵי זֶה נִכְנָע מְזוֹנָא דְּגוּפָא וְכוּ' וְעַל כֵּן בְּוַדַּאי טוֹב וְיָפֶה עָשָֹה שֶׁלֹּא רָצָה לֶאֱכֹל וְלִטְעֹם דָּבָר עַד שֶׁלָּמַד עִם בְּנוֹ, שֶׁעַל יְדֵי זֶה זָכָה לְהַכְנִיעַ מְזוֹנָא דְּגוּפָא וְזָכָה שֶׁתִּהְיֶה אֲכִילָתוֹ בִּבְחִינַת מְזוֹנָא דְּנִשְׁמְתָא, כִּי זֶה עִקַּר קְדֻשַּׁת אִישׁ הַיִּשְֹרְאֵלִי שֶׁצָּרִיךְ לְהִשְׁתַּדֵּל כָּל יָמָיו שֶׁתִּהְיֶה אֲכִילָתוֹ רַק בִּבְחִינַת מְזוֹנָא דְּנִשְׁמְתָא, וַאֲפִלּוּ כְּשֶׁאוֹכֵל לֹא תִּהְיֶה אֲכִילָתוֹ בִּבְחִינַת מְזוֹנָא דְּגוּפָא שֶׁיְּכַוֵּן, חַס וְשָׁלוֹם, בִּשְׁבִיל הֲנָאַת גּוּפוֹ רַק כָּל אֲכִילָתוֹ תִּהְיֶה בִּבְחִינַת מְזוֹנָא דְּנִשְׁמְתָא (וְכַמּוּבָא מִזֶּה בְּמָקוֹם אַחֵר) וְזֶה זוֹכִין עַל יְדֵי הַתִּקּוּנִים הַנַּ"ל. וְעַל כֵּן לָא טָעִים דָּבָר עַד דְּמִיקְרֵי לְיַנּוּקָא, שֶׁזֶּהוּ בְּחִינַת הַתִּקּוּנִים הַנַּ"ל שֶׁעַל יָדָם זוֹכִין שֶׁתִּהְיֶה אֲכִילָתוֹ בִּבְחִינַת מְזוֹנָא דְּנִשְׁמְתָא כַּנַּ"ל. וְזֶה רַבִּי חִיָּא בַּר אַבָּא לָא טָעִים מִידִי עַד דְמִיקְרֵי לְיַנּוּקָא וּמוֹסְפֵיה. וּפֵרֵשׁ רַשִּׁ"י, מְהַדֵר לֵהּ. מַה שֶּׁקָּרָא אֶתְמוֹל וּמְלַמְּדוֹ עוֹד פָּסוּק יוֹתֵר, הַיְנוּ שֶׁרַבִּי חִיָּא בַּר אַבָּא הוֹסִיף לְתַקֵּן בְּיוֹתֵר שֶׁלֹּא רָצָה לִטְעֹם עַד שֶׁקָּרָא עִם הַתִּינוֹק מַה שֶּׁלָּמַד כְּבָר וְעוֹד הוֹסִיף לְלַמְּדוֹ יוֹתֵר, כִּי זֶה עִקַּר שְׁלֵמוּת הַתִּקּוּן הַנַּ"ל לִהְיוֹת מוֹסִיף וְהוֹלֵךְ בְּכָל פַּעַם וְלֹא יִסְתַּפֵּק בַּמֶּה שֶׁלָּמַד כְּבָר עִם בְּנוֹ אוֹ תַּלְמִידוֹ שֶׁנֶּחֱשָׁב גַּם כֵּן כִּבְנוֹ רַק בְּכָל פַּעַם יוֹסִיף וְהוֹלֵךְ, כִּי עִקַּר הַתִּקּוּן לְהַמְשִׁיךְ בְּחִינַת אֱמוּנַת חִדּוּשׁ הָעוֹלָם שֶׁעַל יְדֵי זֶה זוֹכִין לִבְחִינַת חִדּוּשׁ הָעוֹלָם שֶׁל לֶעָתִיד בִּבְחִינַת חֲדָשִׁים לַבְּקָרִים וְכוּ' שֶׁבִּשְׁבִיל זֶה צָרִיךְ הָאָדָם לְהִתְחַדֵּשׁ בְּכָל יוֹם וּלְהַתְחִיל בְּכָל יוֹם מֵחָדָשׁ. וְעַל כֵּן צָרִיךְ הָרַב כְּשֶׁלּוֹמֵד עִם בְּנוֹ וְתַלְמִידוֹ לַחֲזֹר עִמָּהֶם מַה שֶׁלָּמַד כְּבָר וּלְהוֹסִיף לְחַדֵּשׁ לָהֶם עֵצוֹת וְתַחְבּוּלוֹת אֲמִתִּיּוֹת לְהִנָּצֵל מִשֶּׁטֶף מַיִם רַבִּים שֶׁל זֶה הָעוֹלָם. שֶׁזֶּה עִקַּר הַלִּמּוּד הָעוֹלֶה עַל הַכֹּל, כִּי לֹא הַמִּדְרָשׁ הוּא הָעִקָּר וְכוּ'. וְעַל יְדֵי זֶה דַּיְקָא זוֹכִין לִבְחִינַת חִדּוּשׁ הָעוֹלָם שֶׁל לֶעָתִיד עַל יְדֵי שֶׁמְּחַדֵּשׁ בַּתּוֹרָה בְּכָל פַּעַם וּמְחַדֵּשׁ לִלְמֹד תּוֹסְפוֹת עֵצוֹת וְהִתְחַזְּקוּת בְּתוֹרָה וַעֲבוֹדָה עִם תַּלְמִידָיו וּבָנָיו בְּכָל פַּעַם שֶׁעַל יְדֵי זֶה זוֹכִין לְקוֹל הַשִּׁיר הַנַּ"ל, שֶׁעַל יְדֵי זֶה מַכְנִיעִין מְזוֹנָא דְּגוּפָא כַּנַּ"ל. וְעַל כֵּן לָא טָעִים מִידִי עַד דְמִיקְרֵי לְיַנּוּקָא וּמוֹסְפֵיה, בְּחִינַת תּוֹסְפוֹת חִדּוּשִׁין דְּאוֹרָיְתָא אֲמִתִּיִּים הַמְבִיאִין לִידֵי מַעֲשִֹים טוֹבִים שֶׁעַל יְדֵי זֶה עִקַּר הַתִּקּוּן הַנַּ"ל לִזְכּוֹת לִמְזוֹנָא דְּנִשְׁמְתָא וְכַנַּ"ל:
<h3>אות לד</h3>
וְזֶהוּ (מְלָכִים ב'), "וַיְהִי הֵמָּה הֹלְכִים הָלוֹךְ וְדַבֵּר וְהִנֵּה רֶכֶב אֵשׁ וְסוּסֵי אֵשׁ וַיַּפְרִדוּ בֵּין שְׁנֵיהֶם". וְדָרְשׁוּ רַבּוֹתֵינוּ זִכְרוֹנָם לִבְרָכָה, טַעֲמָא שֶׁהָיָה בֵּינֵיהֶם דִּבְרֵי תּוֹרָה. וְאָמַר לוֹ, הָיוּ רְאוּיִים לִשָּרֵף, כִּי שְׁנֵי תַּלְמִידֵי חֲכָמִים הַמְהַלְּכִים בַּדֶּרֶךְ וְאֵין בֵּינֵיהֶם דִּבְרֵי תּוֹרָה רְאוּיִין לִשָּרֵף (סוֹטָה דַּף מט), כִּי כְּבָר מְבֹאָר עִנְיַן הַנְּסִיעוֹת שֶׁהוּא לְהַגְבִּיר הָרוֹכֵב עַל הַסּוּס, הָרֹאשׁ עַל הָרַגְלִין וְעַל כֵּן שְׁנֵי תַּלְמִידֵי חֲכָמִים הַהוֹלְכִין בַּדֶּרֶךְ צְרִיכִין לִזָּהֵר בְּיוֹתֵר שֶׁיִּהְיֶה בֵּינֵיהֶם דִּבְרֵי תּוֹרָה, שֶׁהוּא בְּחִינַת קַבָּלַת הַתּוֹרָה, שֶׁהוּא בֵּרוּר הַמְדַמֶּה, שֶׁהוּא בְּחִינַת הִתְגַּבְּרוּת הָרוֹכֵב עַל הַסּוּס וְכוּ' כַּנַּ"ל, שֶׁהוּא עִקַּר תִּקּוּן הֲלִיכַת הַדֶּרֶךְ כַּנַּ"ל. וְזֶהוּ "וַיְהִי הֵמָּה הֹלְכִים הָלוֹךְ וְדַבֵּר בְּדִבְרֵי תּוֹרָה וְהִנֵּה רֶכֶב אֵשׁ וְסוּסֵי אֵשׁ" דַּיְקָא "וַיַּפְרִדוּ וְכוּ'". כִּי הַהִסְתַּלְּקוּת מִמֶּנּוּ הָיָה דַּיְקָא עַל יְדֵי רֶכֶב אֵשׁ וְסוּסֵי אֵשׁ, לְהוֹרוֹת שֶׁהוּא רַבִּי אֲמִתִּי שֶׁמָּסַר תּוֹרָתוֹ לֶאֱלִישָׁע תַּלְמִידוֹ שֶׁעַל יְדֵי זֶה יָרְדוּ מִלְּמַעְלָה רֶכֶב אֵשׁ וְסוּסֵי אֵשׁ הֵפֶךְ סוּס פַּרְעֹה וְרוֹכְבוֹ שֶׁהוּא פְּגַם הַמְדַמֶּה, כִּי הוּא זָכָה לִבְחִינַת רֶכֶב אֵשׁ וְסוּסֵי אֵשׁ שֶׁהִקְדִּים הָרֶכֶב לְהַסּוּס, כִּי הַסּוּס טָפֵל לָרוֹכֵב. וְהָיוּ כֻּלָם שֶׁל אֵשׁ לְהַכְנִיעַ הָרַע שֶׁל הַמְדַמֶּה שֶׁמִּשָּׁם עִקַּר הַמִּיתָה שֶׁנִּגְזַר עַל אָדָם הָרִאשׁוֹן, אֲבָל אֵלִיָּהוּ לֹא מֵת, כִּי זָכָה לְרֶכֶב אֵשׁ וְסוּסֵי אֵשׁ לְהַכְנִיעַ הָרַע שֶׁלָּהֶם, כִּי מֵהָאֵשׁ יָצָאוּ וְהָאֵשׁ תֹּאכְלֵם וְעַל יְדֵי זֶה דַּיְקָא נִסְתַּלֵּק מִמֶּנּוּ לְחַיֵּי עוֹלָם, כִּי הַצַּדִּיק הָאֱמֶת הַזּוֹכֶה לְכָל הַנַּ"ל אֵינוֹ מֵת. וְזֶה רוֹאִין בְּיוֹתֵר עַל יְדֵי אֵלִיָּהוּ שֶׁלֹּא מֵת כְּלָל וְהוּא חַי וְקַיָּם לְעוֹלָם, וּמִמֶּנּוּ נִלְמָד לְכָל הַצַּדִּיקִים אֲמִתִּיִּים שֶׁאַף עַל פִּי שֶׁמֵּתוּ וְנִקְבְּרוּ הֵם חַיִּים וְקַיָּמִים לְעוֹלָם. וּכְמוֹ שֶׁכָּתַב אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה עַל מַאֲמַר רַבּוֹתֵינוּ זִכְרוֹנָם לִבְרָכָה, אֵין אָדָם מֵת וַחֲצִי תַּאֲוָתוֹ בְּיָדוֹ וְכוּ', עַיֵּן שָׁם (סִימָן קמד), הַיְנוּ מֵאַחַר שֶׁבֵּרַר הַמְדַמֶּה שֶׁשָּׁם כָּל הַתַּאֲווֹת הַבְּהֵמִיּוֹת עַד שֶׁהָיָה גַּם חֲצִי תַּאֲוָתוֹ בְּיָדוֹ, בְּוַדַּאי אֵינוֹ מֵת וְכַנַּ"ל. וְעַל כֵּן לָמְדוּ רַבּוֹתֵינוּ זִכְרוֹנָם לִבְרָכָה מִזֶּה שֶׁשְּׁנֵי תַּלְמִידֵי חֲכָמִים הַהוֹלְכִים בַּדֶּרֶךְ וְאֵין בֵּינֵיהֶם דִּבְרֵי תּוֹרָה בְּחִינַת רוּחַ הַקֹּדֶשׁ, בְּחִינַת בֵּרוּר הַמְדַמֶּה, שֶׁצְּרִיכִין בְּיוֹתֵר בַּדֶּרֶךְ שֶׁהוּא בְּחִינַת צֵאתְךָ שֶׁשָּׁם הִתְגַּבְּרוּת הַמַּחֲשָׁבוֹת הַמְבֻלְבָּלוֹת שֶׁל הַמְדַמֶּה בְּיוֹתֵר, שֶׁעִקַּר הַתִּקּוּן עַל יְדֵי דִּבְרֵי תּוֹרָה כַּנַּ"ל, עַל כֵּן כְּשֶׁאֵין בֵּינֵיהֶם דִּבְרֵי תּוֹרָה רְאוּיִין לִשָּרֵף עַל יְדֵי הָרַע שֶׁבַּמְדַמֶּה שֶׁהוּא בְּחִינַת אֵשׁ, אֲבָל עַל יְדֵי דִּבְרֵי תּוֹרָה, שֶׁהוּא בְּחִינַת הֲלֹא כֹּה דְבָרַי כָּאֵשׁ, שֶׁהוּא בְּחִינַת קַבָּלַת הַתּוֹרָה שֶׁנִּתְּנָה בְּאֵשׁ, בְּחִינַת הַמְשָׁכַת רוּחַ הַקֹּדֶשׁ הַנַּ"ל, עַל יְדֵי זֶה מְבָרְרִין הַמְדַמֶּה וְכוּ' וְנִתְתַּקֵּן הַכֹּל וְכַנַּ"ל. וְעַל כֵּן צָעַק אֱלִישָׁע, "אָבִי אָבִי רֶכֶב יִשְֹרָאֵל וּפָרָשָׁיו", 'רֶכֶב יִשְֹרָאֵל דַּיְקָא, כִּי צַעֲקָתוֹ הָיָה עַל שֶׁנִּסְתַּלֵּק מִמֶּנּוּ רַבּוֹ שֶׁהִשְׁפִּיעַ עָלָיו רוּחַ הַקֹּדֶשׁ שֶׁנִּמְשָׁךְ מִמֶּרְכָּבָה הָעֶלְיוֹנָה עַל יְדֵי שֶׁהִתְגַּבֵּר בְּמַחֲשַׁבְתּוֹ לְהַכְנִיעַ מֶרְכָּבוֹת הַטְּמֵאוֹת וְזָכָה לְהַגְבִּיר הָרוֹכֵב עַל הַסּוּס וְכַנַּ"ל, עַל כֵּן יָפֶה צָעַק 'אָבִי אָבִי רֶכֶב יִשְֹרָאֵל', כִּי מִשָּׁם כָּל קְדֻשַּׁת הָרוּחַ הַקֹּדֶשׁ שֶׁקִּבֵּל מִמֶּנּוּ וְכַנַּ"ל. וְזֶה שֶׁתִּרְגֵּם יוֹנָתָן, רַבִּי רַבִּי דְּטַב לְהוֹן לְיִשְֹרָאֵל מִרְתִּיכֵי וְכוּ'. כִּי בְּוַדַּאי הַצַּדִּיק הָאֱמֶת, כְּמוֹ אֵלִיָּהוּ, הוּא מְנַצֵּחַ כָּל הַמִּלְחָמוֹת עַל יְדֵי בְּחִינָה הַנַּ"ל עַל יְדֵי שֶׁמַּגְבִּיר הַמַּחֲשָׁבוֹת קְדוֹשׁוֹת עַל הַהֵפֶךְ שֶׁעַל יְדֵי זֶה מַכְנִיעַ כָּל הַמֶּרְכָּבוֹת דְּסִטְרָא אָחֳרָא בְּחִינַת סוּס וְרֹכְבוֹ כוּ', שֶׁעַל יְדֵי זֶה נוֹפְלִים מִמֵּילָא כָּל הַשּוֹנְאִים וְהַחוֹלְקִים דְּסִטְרָא אָחֳרָא. וְעַל כֵּן הוּא בְּוַדַּאי טוֹב לְיִשְֹרָאֵל מִכָּל מֶרְכָּבוֹת וּפָרָשִׁים שֶׁמְּכִינִים לְמִלְחָמָה, כִּי עִקַּר נִצְחוֹן הַמִּלְחָמָה הוּא רַק עַל יְדֵי בְּחִינָה הַנַּ"ל עַל יְדֵי שֶׁהַצַּדִּיק מַגְבִּיר הָרוֹכֵב עַל הַסּוּס, הַשֵּכֶל עַל הַמְדַמֶּה וְכוּ', וְכַנַּ"ל, שֶׁזֶּהוּ בְּחִינַת לֹא בִגְבוּרַת הַסּוּס יֶחְפָּץ וְכוּ', שֶׁקֶר הַסּוּס לִתְשׁוּעָה וְכוּ', הִנֵּה עֵין ה' אֶל יְרֵאָיו וְכוּ' שֶׁעַל יְדֵי זֶה עִקַּר הַתְּשׁוּעָה וְכַנַּ"ל עַל יְדֵי שֶׁהֵם מַגְבִּירִים הַמֶּרְכָּבָה דִּקְדֻשָּׁה וְכוּ' וְכַנַּ"ל:
<h3>אות לה</h3>
וְכֵן מְבֹאָר בַּמִּדְרָשׁ עַל פָּסוּק "לְסֻסָתִי בְּרִכְבֵי פַרְעֹה" הַנַּ"ל שֶׁעִקַּר מִלְחֶמֶת ה' יִתְבָּרַךְ נֶגֶד פַּרְעֹה וּמִצְרַיִם הָיָה עַל יְדֵי בְּחִינַת הַמֶּרְכָּבָה הַקְּדוֹשָׁה כְּמוֹ שֶׁמַּאֲרִיךְ שָׁם בְּעִנְיַן מִלְחֶמֶת ה' יִתְבָּרַךְ עִם פַּרְעֹה שֶׁבְּכָל מַה שֶּׁהִתְגַּבֵּר פַּרְעֹה כֵּן יָצָא ה' יִתְבָּרַךְ נֶגְדּוֹ, כְּמוֹ שֶׁכָּתוּב שָׁם חָזַר וְרָכַב פַּרְעֹה עַל סוּס אָדֹם וְכוּ' אַף הַקָּדוֹשׁ בָּרוּךְ הוּא כֵּן וְכַמּוּבָא לְעֵיל בְּאוֹת ל"ב יָצָא פַּרְעֹה הָרָשָׁע בְּשִׁרְיוֹן וְכוֹבַע, כִּבְיָכוֹל, הַקָּדוֹשׁ בָּרוּךְ הוּא כֵּן וְכוּ' הֵבִיא נֵפְטְ, כִּבְיָכוֹל, הַקָּדוֹשׁ בָּרוּךְ הוּא כֵּן וְכוּ' וְכוּ' לִבְלֵב בְּקוֹלוֹ, כִּבְיָכוֹל, וְעֶלְיוֹן יִתֵּן קוֹלוֹ וְכוּ', עַיֵּן שָׁם שֶׁמַּאֲרִיךְ בָּזֶה. וְאִם כִּי מִן הַנִּמְנָע לַעֲנִיֵּי הַדַּעַת כָּמוֹנוּ לְהַשִּיג כַּוָּנַת הַמִּדְרָשׁ הַזֶּה, כִּי הַדְּבָרִים תְּמוּהִים מְאֹד מַהוּ עִנְיַן כָּל הַדְּבָרִים הָאֵלֶּה שֶׁעָשָֹה פַּרְעֹה וְה' יִתְבָּרַךְ עָשָֹה כֵּן כְּנֶגְדּוֹ, וְגַם הֲלֹא הַרְבֵּה רֶוַח וְהַצָּלָה לְפָנָיו וּמַה זֶּה קוֹל הָרַעַשׁ הַזֶּה שֶׁפַּרְעֹה הִתְגַּבֵּר נֶגֶד ה' יִתְבָּרַךְ וְיִשְֹרָאֵל בְּכַמָּה מִינֵי הִתְגַּבְּרוּת הַנַּ"ל סוּס אָדֹם וְשָׁחֹר וְלָבָן וְכוּ' וְיָצָא בְּשִׁרְיוֹן וְכוֹבַע וְהֵבִיא נֵפְטְ וְאַבְנֵי בַּלִיסְטְרוֹת וַחֲרָבוֹת וּרְמָחִים וְחִצִּים וְכוּ' וְהִרְעִים בְּקוֹלוֹ וְלִבְלֵב בְּקוֹלוֹ וְכוּ' וְכוּ' וְה' יִתְבָּרַךְ כִּבְיָכוֹל, הֻכְרַח לָצֵאת כְּנֶגְדּוֹ בְּכָל פַּעַם בְּכָל אֵלּוּ הַדְּבָרִים, הֲלֹא ה' יִתְבָּרַךְ יָכוֹל לְהַפִּילוֹ כְּרֶגַע בְּפַעַם אַחַת?! אַךְ אִם אִי אֶפְשָׁר לְהָבִין בִּפְרָטִיּוּת דִּבְרֵי הַמִּדְרָשׁ לַאֲשׁוּרוֹ, עַל כָּל פָּנִים אָנוּ מְחֻיָּבִים לְהוֹצִיא מִמֶּנּוּ רְמָזִים אֲמִתִּיִּים לַעֲבוֹדַת ה' יִתְבָּרַךְ, כִּי כָּל דִּבְרֵי הַמִּדְרָשׁ הַנַּ"ל מְרַמְּזִים עַל מִלְחֶמֶת הַיֵּצֶר שֶׁעִקַּר הַמִּלְחָמָה הוּא עַל יְדֵי מַחֲשָׁבוֹת רָעוֹת וּבִלְבּוּלִים רַבִּים וַעֲצוּמִים שֶׁל הַמְדַמֶּה כַּנַּ"ל, שֶׁהִיא בְּחִינַת פַּרְעֹה כַּנַּ"ל. וְעַל פִּי דֶּרֶךְ זֶה יָכוֹל כָּל אֶחָד לְהָבִין קְצָת דִּבְרֵי הַמִּדְרָשׁ הַנַּ"ל לְמִי שֶׁיָּשִֹים אֶל לִבּוֹ לְהִסְתַּכֵּל עַל עֹצֶם תֹּקֶף רִבּוּי הַמִּלְחָמָה שֶׁלּוֹחֵם הַמְדַמֶּה עִם הַשֵּכֶל. וּמִי שֶׁחָס עַל נַפְשׁוֹ וְעוֹסֵק בְּמִלְחֶמֶת ה', שֶׁזֶּהוּ עִקַּר הַמִּלְחָמָה כַּמּוּבָא בְּכָל סִפְרֵי מוּסָר שֶׁכָּל הַמִּלְחָמוֹת הַגַּשְׁמִיּוֹת נִקְרָאִים מִלְחָמָה קְטַנָּה, נֶגֶד מִלְחָמָה זֹאת, שֶׁהִיא מִלְחָמָה אֲרֻכָּה מְאֹד, הוּא יָכוֹל לְהָבִין מְעַט כָּל דִּבְרֵי הַמִּדְרָשׁ הַנַּ"ל, כִּי פַּרְעֹה, שֶׁהוּא בְּחִינַת בִּלְבּוּל הַמְדַמֶּה, מִתְגַּבֵּר עַל הָאָדָם בְּכָל פַּעַם בְּשִׁנּוּיִים עֲצוּמִים וּבִלְבּוּלִים רַבִּים וְשׁוֹנִים, שֶׁהֵם בְּחִינַת סוּס אָדֹם וְלָבָן וְשָׁחֹר וְכוּ' וּמַמָּשׁ נִלְחָם נֶגֶד הַקְּדֻשָּׁה כְּמוֹ הַיּוֹצֵא בְּשִׁרְיוֹן וְכוֹבַע וְנֵפְטְ וְכוּ' וּמַרְעִים וּמְלַבְלֵב בְּקוֹלוֹ, כִּי רַבּוּ מִסַּפֵּר בְּכַמָּה וְכַמָּה מִינֵי בִּלְבּוּלִים וְהִתְגַּבְּרוּת שֶׁמִּתְעוֹרֵר וּמִתְגַּבֵּר נֶגֶד הָאָדָם הָרוֹצֶה לְהִתְגַּבֵּר עָלָיו, שֶׁכָּל מַה שֶּׁהָאָדָם מִתְגַּבֵּר כְּנֶגְדּוֹ בִּישׁוּעַת ה', כְּמוֹ כֵן הוּא מִתְגַּבֵּר בְּיוֹתֵר בְּכָל פַּעַם בְּשִׁנּוּיִים אֲחֵרִים: וְלוּלֵא עֶזְרַת ה' וְנִפְלְאוֹת חֲסָדָיו הָעֲצוּמִים הָיָה נוֹפֵל בְּיָדוֹ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אִלְמָלֵא הַקָּדוֹשׁ בָּרוּךְ הוּא עוֹזְרוֹ הָיָה וְכוּ'. וְעַל כֵּן מֻכְרָח, כִּבְיָכוֹל, ה' יִתְבָּרַךְ לְהִלָּחֵם כְּנֶגְדּוֹ בְּכָל מַה שֶּׁהוּא לוֹחֵם כְּנֶגֶד קְדֻשַּׁת יִשְֹרָאֵל, כִּי,כִּבְיָכוֹל, ה' יִתְבָּרַךְ בְּעַצְמוֹ אֵינוֹ יָכוֹל לְהַכְנִיעוֹ וּלְבַטְּלוֹ בְּפַעַם אֶחָד שֶׁלֹּא לְהַחֲרִיב אֶת הָעוֹלָם שֶׁנִּבְרָא רַק בִּשְׁבִיל שֶׁיִּהְיֶה בְּחִירָה שֶׁעַל כֵּן הַהֶכְרֵחַ שֶׁיִּהְיֶה כֹּחַ לְהָרוּחַ סְעָרָה וְכוּ' שֶׁהוּא בִּלְבּוּל הַמְדַמֶּה לְהִתְגַּבֵּר בְּכָל פַּעַם וּכְמוֹ שֶׁמְּבֹאָר בְּסִימָן ל"ח עַל מַאֲמַר רַבּוֹתֵינוּ זִכְרוֹנָם לִבְרָכָה וּסְעָרָה בִּזְרוֹעַ שֶׁל הַקָּדוֹשׁ בָּרוּךְ הוּא וְכוּ', עַיֵּן שָׁם, עַל כֵּן מֻכְרָח ה' יִתְבָּרַךְ כִּבְיָכוֹל, לִלְחֹם בְּעַצְמוֹ בְּתַחְבּוּלוֹת גְּדוֹלוֹת וְנִפְלָאוֹת, לְהַכְנִיעַ בְּכָל פַּעַם הָרַע שֶׁבַּמְדַמֶּה, שֶׁהוּא בְּחִינַת פַּרְעֹה. וּבְכָל מַה שֶּׁפַּרְעֹה הָרָשָׁע, שֶׁהוּא בְּחִינַת הָרַע שֶׁבַּמְדַמֶּה, מִתְעוֹרֵר לְהִתְגַּבֵּר מֵחָדָשׁ בְּדִמְיוֹנוֹת רָעִים וְכוֹזְבִים, שֶׁהֵם רַעְיוֹנִים רָעִים, בְּכַמָּה וְכַמָּה מִינִים שׁוֹנִים, כְּמוֹ כֵן, כִּבְיָכוֹל, ה' יִתְבָּרַךְ לוֹחֵם כְּנֶגְדּוֹ בִּבְחִינוֹת אֵלּוּ מַמָּשׁ כִּי ה' עִזּוּז וְגִבּוֹר ה' גִבּוֹר מִלְחָמָה. וּכְמוֹ שֶׁכָּתוּב בְּשִׁירַת הַיָּם, "ה' אִישׁ מִלְחָמָה". וְעִקַּר גְּבוּרַת מִלְחַמְתּוֹ יִתְבָּרַךְ הוּא כְּנֶגֶד הַסִּטְרָא אָחֳרָא, שֶׁהוּא בְּחִינַת הָרַע שֶׁבַּמְדַמֶּה שֶׁיֵּשׁ לוֹ כֹּחַ גָּדוֹל וְעָצוּם מֵחֲמַת כֹּחַ הַבְּחִירָה וְכַנַּ"ל, אֲבָל ה' יִתְבָּרַךְ בְּעַצְמוֹ בְּוַדַּאי חָזָק מִמֶּנּוּ, "כִּי אַתָּה מָרוֹם לְעוֹלָם ה'" כְּתִיב , וְנֶאֱמַר, "מִקּוֹלוֹת מַיִם רַבִּים אַדִּירִים מִשְׁבְּרֵי יָם אַדִּיר בַּמָּרוֹם ה'". וְעַל כֵּן ה' יִתְבָּרַךְ יוֹצֵא לְעֶזְרַת הָאָדָם הַנִּכְנָס לָגֶשֶׁת אֶל הַקֹּדֶשׁ לְהִתְקָרֵב אֵלָיו יִתְבָּרַךְ בֶּאֱמֶת וְהַסִּטְרָא אָחֳרָא, שֶׁהוּא הַמְדַמֶּה, מִתְגַּבֵּר כְּנֶגְדּוֹ בְּכָל פַּעַם בְּשִׁנּוּיִים עֲצוּמִים כַּנַּ"ל וְה' יִתְבָּרַךְ יוֹצֵא כְּנֶגְדּוֹ בִּבְחִינוֹת אֵלּוּ מַמָּשׁ, שֶׁכָּל זֶה מְרֻמָּז בְּהַמִּדְרָשׁ הַנַּ"ל בְּמִלְחֶמֶת ה' יִתְבָּרַךְ עִם פַּרְעֹה, שֶׁהוּא בְּחִינַת הַמְדַמֶּה הַפָּגוּם וְכַנַּ"ל: וְהַמַּשְֹכִּיל בֶּאֱמֶת יָכוֹל לְהָבִין בְּנַפְשׁוֹ דְּבָרִים רַבִּים מִתּוֹךְ דְּבָרֵינוּ אֵלֶּה, כִּי אִי אֶפְשָׁר לְבָאֵר מַה שֶּׁעוֹבֵר עַל כָּל אֶחָד בְּכָל יוֹם וּבְכָל עֵת וְה' יִתְבָּרַךְ מַצִּיל בְּנִפְלְאוֹתָיו כָּל הַבָּא לִטָּהֵר וְכַנַּ"ל. וְזֶהוּ שֶׁסִּיֵּם שָׁם בַּמִּדְרָשׁ הַנַּ"ל, כֵּיוָן שֶׁכִּלָּה פַּרְעֹה כָּל זֶה הִתְחִיל הַקָּדוֹשׁ בָּרוּךְ הוּא מִתְגָּאֶה עָלָיו אָמַר לוֹ רָשָׁע יֵשׁ לְךָ רוּחַ יֵשׁ לְךָ כְּרוּב יֵשׁ לְךָ כְּנָפַיִם מֵהֵיכָן הֱטִיסָן הַקָּדוֹשׁ בָּרוּךְ הוּא? אָמַר רַבִּי יוּדָן, מִבֵּין גַּלְגַּלֵּי הַמֶּרְכָּבָה שְׁמָטָן הַקָּדוֹשׁ בָּרוּךְ הוּא וֶהֱטִיסָן עֲלֵיהֶם וְכוּ'. הַיְנוּ כַּנַּ"ל שֶׁעִקַּר בְּחִינַת מִלְחָמָה זֹאת הוּא לְהַגְבִּיר בְּחִינַת מֶרְכָּבָה דִּקְדֻשָּׁה עַל מֶרְכָּבָה דְּסִטְרָא אָחֳרָא וְכַנַּ"ל וְזֶהוּ שֶׁכָּתוּב שָׁם אַחַר כָּךְ ארחב"פ בָּשָֹר וָדָם שֶׁהוּא רוֹכֵב עַל טְעוּנוֹ עַל דָּבָר שֶׁיֵּשׁ בּוֹ מַמָּשׁ, אֲבָל הַקָּדוֹשׁ בָּרוּךְ הוּא אֵינוֹ כֵּן טוֹעֵן אֶת רְכוּבוֹ וְרוֹכֵב עַל דָּבָר שֶׁאֵין בּוֹ מַמָּשׁ, הַדָּא הוּא דִּכְתִיב, "וַיִּרְכַּב עַל כְּרוּב וַיָּעֹף וְכוּ'". הַיְנוּ כַּנַּ"ל שֶׁעִקַּר הַמִּלְחָמָה הוּא עַל יְדֵי תִּקּוּן הַמֶּרְכָּבָה דִּקְדֻשָּׁה, שֶׁכָּל עִקַּר הַתִּקּוּן הוּא בְּחִינַת אָרוֹן נָשָֹא אֶת נוֹשְֹאָיו, שֶׁזֶּה כָּל עִנְיַן הַמֶּרְכָּבָה דִּקְדֻשָּׁה שֶׁהָאוֹפַנִּים נוֹשְֹאִים אֶת הַחַיּוֹת וְהַחַיּוֹת אֶת הַכִּסֵּא וְכוּ' וּבֶאֱמֶת הוּא לְהֵפֶךְ, כִּי 'רוּחַ הַחַיָּה בָּאוֹפַנִּים' וְעַל כֵּן הַחַיּוֹת נוֹשְֹאִים אֶת הָאוֹפַנִּים וְכֵן הַכִּסֵּא נוֹשֵֹא אֶת הַחַיּוֹת וְכֵן לְמַעְלָה מַעְלָה, כִּי כָּל הַחַיּוֹת מִמֶּנּוּ יִתְבָּרַךְ לְבַד, כִּי הוּא, כִּבְיָכוֹל, נִשָּא וְנוֹשֵֹא, כַּמְבֹאָר בַּזֹּהַר הַקָּדוֹשׁ וּמוּבָא בִּדְבָרָיו זִכְרוֹנוֹ לִבְרָכָה בְּסִימָן ס"ט עַל עִנְיַן בְּרָכָה שֶׁנּוֹתְנִין וְכוּ', עַיֵּן שָׁם בְּלִקּוּטֵי תִּנְיָנָא. וְכָל זֶה הוּא הֵפֶךְ הַסִּטְרָא אָחֳרָא שֶׁרוֹצִים לְהַגְבִּיר הַסּוּס עַל הָרוֹכֵב כַּנַּ"ל, כִּי צְרִיכִים לְהַאֲמִין שֶׁכָּל כֹּחַ הַסּוּס שֶׁהוּא בְּחִינַת תֹּקֶף הַמְדַמֶּה הַכֹּל מִמֶּנּוּ יִתְבָּרַךְ, כִּי הוּא מְחַיֶּה אֶת כֻּלָּם וְיָכוֹל לְהַנְהִיג הַכֹּל כִּרְצוֹנוֹ, רַק בִּשְׁבִיל כֹּחַ הַבְּחִירָה נָתַן כֹּחַ לְהַמְדַמֶּה, שֶׁהוּא בְּחִינַת מֶרְכָּבָה דְּסִטְרָא אָחֳרָא, לְהַטְעוֹת אֶת הָאָדָם כְּאִלּוּ יֵשׁ לוֹ כֹּחַ, חַס וְשָׁלוֹם, אֲבָל בֶּאֱמֶת מִי שֶׁרוֹצֶה לְהִתְגַּבֵּר עָלָיו יָכוֹל לְהִתְגַּבֵּר עָלָיו לְהַכְנִיעוֹ וּלְהַנְהִיגוֹ כִּרְצוֹנוֹ, כִּי בֶּאֱמֶת הַסּוּס טָפֵל לָרוֹכֵב וְכוּ' וְכוּ' עַד הַמֶּרְכָּבָה הָעֶלְיוֹנָה שֶׁנֶּאֱמַר שָׁם: "וַיִּרְכַּב עַל כְּרוּב וַיָּעֹף", שֶׁהוּא טוֹעֵן אֶת רְכוּבוֹ, כִּי הוּא נוֹשֵֹא אֶת נוֹשְֹאָיו וְכַנַּ"ל. וְאִם יַחֲזִיק יָדוֹ בַּה' וְיִצְעַק אֵלָיו וְיַבִּיט אֵלָיו וְיִתְלֶה עֵינָיו אֵלָיו בְּכָל פַּעַם בְּוַדַּאי יַעַזְרוֹ ה' וְיִלְחֹם בַּעֲדוֹ, בְּכָל מִינֵי מִלְחָמוֹת וְתַחְבּוּלוֹת רָעוֹת שֶׁמִּתְגַּבֵּר הַמְדַמֶּה שֶׁהוּא בְּחִינַת פַּרְעֹה כְּנֶגְדּוֹ, כִּי בְּכָל מַה שֶּׁמִּתְגַּבֵּר בְּחִינַת פַּרְעֹה כְּנֶגְדּוֹ, שֶׁהוּא בְּחִינַת סוּס אָדֹם וְלָבָן וְשָׁחֹר וְכוּ' וּמְלַבְלֵב וּמַרְעִים בְּקוֹלוֹ וְכוּ' וְכוּ' בְּכָל אֵלּוּ הַבְּחִינוֹת יוֹצֵא ה' יִתְבָּרַךְ כְּנֶגְדּוֹ, כִּי גַּם כָּל חִיּוּתָם מִמֶּנּוּ, וּכְמוֹ שֶׁכָּתוּב, "וְאַתָּה מְחַיֶּה אֶת כֻּלָּם וְכוּ' "וְכַנַּ"ל. וְזֶה שֶׁסִּיֵּם שָׁם בַּמִּדְרָשׁ הַנַּ"ל, "דִּמִּיתִיךְ רַעְיָתִי", דְּעוֹלָמִי שֶׁקִּבְּלוּ תּוֹרָתִי, שֶׁאִלּוּ לֹא קִבְּלוּהָ הָיִיתִי מַחֲזִיר עוֹלָמִי לְתֹהוּ וָבֹהוּ וְכוּ'. הַיְנוּ כַּנַּ"ל שֶׁעִקַּר הַתִּקּוּן הַנַּ"ל הוּא בְּחִינַת קַבָּלַת הַתּוֹרָה שֶׁעַל יְדֵי זֶה עִקַּר בֵּרוּר הַמְדַמֶּה שֶׁבָּזֶה תָּלוּי כָּל הָעוֹלָם, שֶׁזֶּהוּ בְּחִינַת ה' דְּהַשִּׁשִּׁי שֶׁכָּל הָעוֹלָם הָיָה תָּלוּי עַד שִׁשִּׁי בְּסִיוָן שֶׁבּוֹ קִבְּלוּ אֶת הַתּוֹרָה שֶׁהוּא בְּחִינַת רוּחַ נְבוּאָה, שֶׁעַל יְדֵי זֶה עִקַּר בֵּרוּר הַמְדַמֶּה, שֶׁעַל יְדֵי זֶה עִקַּר הָאֱמוּנָה וְכוּ' וְכַנַּ"ל:
<h3>אות לו</h3>
וְזֶה בְּחִינַת כ' סִיוָן שֶׁמִּתְעַנִּין בּוֹ עַל הֲרִיגַת הַקְּדוֹשִׁים, כִּי עִקַּר הַהֲרִיגָה הָיָה עַל חֵטְא הַנַּ"ל עַל שֶׁהִתְרַשְּׁלוּ לְבַקֵּשׁ וּלְחַפֵּשֹ אֶת הַצַּדִּיקֵי הָאֱמֶת שֶׁהוּא בְּחִינַת מֹשֶׁה שֶׁהָיָה בִּימֵיהֶם, שֶׁהֵם בְּחִינַת נְבִיאֵי אֱמֶת, כִּי הַצַּדִּיק הָאֱמֶת מַמְשִׁיךְ תּוֹרָה בְּכָל דּוֹר, שֶׁהוּא בְּחִינַת רוּחַ הַקֹּדֶשׁ, בְּחִינַת בֵּרוּר הַמְדַמֶּה, שֶׁעַל יְדֵי זֶה עִקַּר שְׁלֵמוּת הָאֱמוּנָה שֶׁהוּא קִיּוּם הָעוֹלָם כַּנַּ"ל. וְהַמְשָׁכַת הַתּוֹרָה הוּא עַל יְדֵי יִחוּדָא דְּקֻדְשָׁא בְּרִיךְ הוּא וּשְׁכִינְתֵּהּ וְעִקַּר הַיִּחוּד עַל יְדֵי נַפְשׁוֹת יִשְֹרָאֵל הַמְחַפְּשִֹים וּמְבַקְּשִׁים אוֹתוֹ בֶּאֱמֶת עַד שֶׁמּוֹצְאִים אוֹתוֹ בְּכָל פַּעַם וּמְשַׁבְּרִים מְנִיעוֹת וּבָאִים בִּיגִיעוֹת אֵלָיו בְּכָל פַּעַם כְּדֵי לְקַבֵּל מִמֶּנּוּ תּוֹרַת אֱמֶת שֶׁהוּא בְּחִינַת רוּחַ הַקֹּדֶשׁ שֶׁעַל יְדֵי זֶה בְּעַצְמוֹ הַצַּדִּיק מַמְשִׁיךְ תּוֹרָה, כִּי מְקַבֵּץ נַפְשׁוֹתָם בְּחִינַת וְלוֹקֵחַ נְפָשׁוֹת חָכָם וְגוֹרֵם עַל יְדֵי זֶה יִחוּד הַנַּ"ל, כִּי מַעֲלֶה הַנְּפָשׁוֹת בִּבְחִינַת מ"נ וְעַל יְדֵי זֶה מַמְשִׁיךְ תּוֹרָה וְכוּ' וְכַנַּ"ל (כְּמוֹ שֶׁמְּבֹאָר בְּהַתּוֹרָה אַשְׁרֵי הַשְׁגָּחָה בְּסִימָן י"ג עַיֵּן שָׁם). אֲבָל כְּשֶׁאֵין הַנְּפָשׁוֹת מִשְׁתַּדְּלִים לְבַקְּשׁוֹ וְלֵילֵךְ אַחֲרָיו אֲזַי אֵינוֹ יָכוֹל לַעֲשֹוֹת הַיִּחוּד לְהַמְתִּיק הַדִּינִים וַאֲזַי מִתְגַּבְּרִים, חַס וְשָׁלוֹם, הַדִּינִים הַקָּשִׁים עַד שֶׁמֻּכְרָחִין לָמוּת וְלֵהָרֵג עַל קִדּוּשׁ הַשֵּׁם כַּמָּה וְכַמָּה נְפָשׁוֹת וַאֲזַי עַל יְדֵי מִיתָתָם וַהֲרִיגָתָם נַעֲשֶֹה הַיִּחוּד הַנַּ"ל, כַּמְבֹאָר (בְּסִימָן רס) בְּעִנְיַן נֶפֶשׁ חַיָּה הוּא שְׁמוֹ וְכוּ', עַיֵּן שָׁם. וּמִזֶּה הָיָה כָּל רִבּוּי הַהֲרִיגוֹת וּשְׁפִיכוּת דָּמִים הַרְבֵּה שֶׁל יִשְֹרָאֵל. וּבִשְׁבִיל זֶה מִתְעַנִּין בְּכ' סִיוָן, כִּי הַתַּעֲנִית הוּא תְּשׁוּבָה וְעִקַּר תִּקּוּן הַתְּשׁוּבָה אִי אֶפְשָׁר כִּי אִם עַל יְדֵי הַצַּדִּיק הָאֱמֶת, כַּמְבֹאָר בְּדִבְרֵי רַבּוֹתֵינוּ זִכְרוֹנָם לִבְרָכָה כַּמָּה פְּעָמִים. וְזֶה עִקַּר הַצְּעָקוֹת שֶׁצּוֹעֲקִין וּמִתְפַּלְּלִין וּמַרְבִּין בִּסְלִיחוֹת בְּיוֹם הַתַּעֲנִית, כְּמוֹ שֶׁכָּתוּב, "אַנְשֵׁי אֲמָנָה אָבְדוּ וְכוּ'". "אָבַד חָסִיד מִן הָאָרֶץ וְכוּ'" וְכֵן הַרְבֵּה. וְעַל כֵּן מַרְבִּין לְהַזְכִּיר זְכוּת שׁוֹכְנֵי עָפָר, כְּמוֹ שֶׁכָּתוּב, "זְכֹר לָנוּ בְּרִית אָבוֹת, בְּרִית רִאשׁוֹנִים וְכוּ' וְכוּ' עֲשֵֹה לְמַעַן אוֹהֲבֶיךָ שׁוֹכְנֵי עָפָר", כְּדֵי לְהַמְשִׁיךְ עָלֵינוּ כֹּחַ הָרוּחַ הַקֹּדֶשׁ שֶׁל הַצַּדִּיקֵי אֱמֶת וּזְכוּתָם הָרַבִּים עַד שֶׁנִּזְכֶּה לִמְצֹא הַמַּנְהִיג הָאֲמִתִּי וְכוּ' שֶׁעַל יְדֵי זֶה עִקַּר הַתִּקּוּן כַּנַּ"ל, כִּי עַל יְדֵי הַתַּעֲנִית מַמְשִׁיכִין שָׁלוֹם, כְּמוֹ שֶׁמְּבֹאָר בְּסִימָן קע"ט עַל מַאֲמַר רַבּוֹתֵינוּ זִכְרוֹנָם לִבְרָכָה, מַרְבֶּה צְדָקָה מַרְבֶּה שָׁלוֹם. וְעַל יְדֵי הַשָּׁלוֹם נִזְכֶּה לִמְצֹא הַמַּנְהִיג הָאֲמִתִּי. כִּי עִקַּר הַעְלָמַת הַצַּדִּיק הָאֱמֶת הוּא מֵרִבּוּי הַמַּחֲלֹקֶת כַּיָּדוּעַ, גַּם עַל יְדֵי הַתַּעֲנִית מַכְנִיעִין מְזוֹנָא דְּגוּפָא נֶגֶד מְזוֹנָא דְּנִשְׁמְתָא, כִּי כְּשֶׁזּוֹכִין לִמְצֹא אֶת הַצַּדִּיק הָאֱמֶת אֲזַי זוֹכִין עַל יָדוֹ לֶאֱמוּנָה שְׁלֵמָה וְכוּ', עַד שֶׁזּוֹכִין לַשִּׁיר שֶׁל חֶסֶד הַנַּ"ל שֶׁעַל יְדֵי זֶה נִכְנָע מְזוֹנָא דְּגוּפָא וְכוּ', אֲבָל כְּשֶׁאֵין זוֹכִין לִמְצֹא הַצַּדִּיק הָאֱמֶת אֲזַי צְרִיכִין לְהִתְעַנּוֹת הַרְבֵּה. וְעַל יְדֵי הַתַּעֲנִית שֶׁמְּשַׁבְּרִין תַּאֲוַת אֲכִילָה, עַל יְדֵי זֶה נִכְנָע מְזוֹנָא דְּגוּפָא וּמַמְשִׁיכִין קְדֻשַּׁת הַצַּדִּיק, שֶׁהוּא בְּחִינַת מְזוֹנָא דְּנִשְׁמְתָא, וְעַל יְדֵי זֶה יִזְכֶּה לְמָצְאוֹ עַל יְדֵי שֶׁהִמְשִׁיךְ עָלָיו קְדֻשָּׁתוֹ עַל יְדֵי הַתַּעֲנִית שֶׁהוּא בְּחִינַת מְזוֹנָא דְּנִשְׁמְתָא, כִּי אָז בְּיוֹם הַתַּעֲנִית הַמֹּחַ, שֶׁהוּא הַנְּשָׁמָה, נִזּוֹן תְּחִלָּה (כְּמוֹ שֶׁכָּתוּב בְּמָקוֹם אַחֵר). וְעַל כֵּן תִּקְּנוּ זֶה הַתַּעֲנִית עַל הֲרִיגַת יִשְֹרָאֵל בְּסִיוָן שֶׁאָז קִבְּלוּ יִשְֹרָאֵל אֶת הַתּוֹרָה וְאַחַר כָּךְ קִלְקְלוּ מִיָּד בְּחֵטְא הָעֵגֶל שֶׁבָּא עַל יְדֵי שֶׁלֹּא הִשְׁתַּדְּלוּ לְחַפֵּשֹ הֵיטֵב כָּרָאוּי אֶת קְדֻשַּׁת מֹשֶׁה כַּנַּ"ל וְעַל יְדֵי זֶה בָּאוּ כָּל הַחֻרְבָּנוֹת וְכָל הֲרִיגַת יִשְֹרָאֵל, רַחֲמָנָא לִצְלָן, וְעַל כֵּן מִתְעַנִּין אָז בְּסִיוָן שֶׁהוּא קַבָּלַת הַתּוֹרָה לְתַקֵּן זֹאת: וְזֶה בְּחִינַת פָּרָשַׁת וַיְחַל שֶׁקּוֹרִין בְּכָל יוֹם שֶׁמִּתְעַנִּין, כִּי כָּל הַתַּעֲנִיתִים עִקָּרָם בִּשְׁבִיל זֶה, כִּי כָּל הַצָּרוֹת נִמְשָׁכִין מֵחֻרְבַּן בֵּית הַמִּקְדָּשׁ שֶׁהָיָה עַל יְדֵי שֶׁפָּגְמוּ בִּכְבוֹד הַצַּדִּיקֵי אֱמֶת, שֶׁהֵם בְּחִינַת נְבִיאֵי אֱמֶת, כְּמוֹ שֶׁכָּתוּב: "וַיִּהְיוּ מַלְעִבִים בְּמַלְאֲכֵי אֱלֹהִים וְכוּ'". וְעַל כֵּן קוֹרִין "וַיְחַל", שֶׁמְּדַבֵּר מֵרִבּוּי תְּפִלּוֹת מֹשֶׁה עַל חֵטְא הָעֵגֶל שֶׁהוּא בְּחִינַת פְּגָם הַנַּ"ל כַּנַּ"ל עַד שֶׁפָּעַל לְעוֹרֵר רַחֲמָיו יִתְבָּרַךְ לְקַבֵּל לוּחוֹת שְׁנִיּוֹת, שֶׁהֵם עִקַּר הַתִּקּוּן, כִּי זָכָה לְהַמְשִׁיךְ תִּקּוּן לְדוֹרוֹת שֶׁבְּכָל דּוֹר יוּכַל כָּל אֶחָד לְעוֹרֵר רַחֲמָיו יִתְבָּרַךְ עַל יְדֵי שְׁלֹשׁ עֶשְֹרֵה מִדּוֹת שֶׁהִמְשִׁיךְ עַל יְדֵי שֶׁמַּזְכִּירִין וּמְעוֹרְרִין עֹצֶם רַחֲמָנוּתוֹ יִתְבָּרַךְ שְׁמוֹ שֶׁהוּא עַד אֵין סוֹף וְאֵין תַּכְלִית, כִּי רַחֲמָיו לֹא כָּלִים, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. שֶׁעַל יְדֵי זֶה זוֹכִין כַּמָּה כְּשֵׁרִים וִיחִידֵי סְגֻלָּה לְחַפֵּשֹ וּלְבַקֵּשׁ וְלִמְצֹא אֶת הַצַּדִּיקֵי הָאֱמֶת שֶׁבְּכָל דּוֹר שֶׁעַל יְדֵי זֶה יִתְתַּקֵּן הַכֹּל, כְּמוֹ שֶׁכָּתוּב, "וּבָא לְצִיּוֹן גּוֹאֵל וּלְשָׁבֵי פֶשַׁע בְּיַעֲקֹב וְכוּ'". שֶׁהֵם הַשָּׁבִים בֶּאֱמֶת לַה' יִתְבָּרַךְ שֶׁמַּמְשִׁיכִין הָרוּחַ הַקֹּדֶשׁ שֶׁל הַצַּדִּיקֵי אֱמֶת בְּכָל דּוֹר כְּמוֹ שֶׁנִּסְמַךְ לָזֶה מִיָּד, "וַאֲנִי זֹאת בְּרִיתִי אֹתָם אָמַר ה' רוּחִי אֲשֶׁר עָלֶיךָ וּדְבָרַי אֲשֶׁר שַֹמְתִּי בְּפִיךָ לֹא יָמוּשׁוּ מִפִּיךָ וְכוּ' עַד עוֹלָם". הַיְנוּ בְּחִינַת רוּחַ הַקֹּדֶשׁ הַנַּ"ל, וְזֶהוּ בְּחִינַת מַה שֶּׁסִּיֵּם שָׁם בְּפָרָשַׁת וַיְחַל, "הִנֵּה אָנֹכִי כֹּרֵת בְּרִית נֶגֶד כָּל עַמְּךָ אֶעֱשֶֹה נִפְלָאֹת אֲשֶׁר לֹא נִבְרְאוּ וְכוּ' וְרָאָה כָל הָעָם אֲשֶׁר אַתָּה בְקִרְבּוֹ אֶת מַעֲשֵֹה ה' כִּי נוֹרָא הוּא אֲשֶׁר אֲנִי עֹשֶֹה עִמָּךְ". כִּי סוֹף כָּל סוֹף יִגְמֹר ה' יִתְבָּרַךְ עַל יְדֵי עֹצֶם הַנִּפְלָאוֹת וְהַנּוֹרָאוֹת שֶׁהוּא עוֹשֶֹה בְּכָל דּוֹר. וְכֵן עָתִיד לַעֲשֹוֹת עִמָּנוּ חֲסָדִים נִפְלָאִים וְנוֹרָאִים עַל יְדֵי עֹצֶם כֹּחַ קְדֻשָּׁתוֹ שֶׁל מֹשֶׁה רַבֵּנוּ שֶׁמִּתְפַּשֵּׁט בְּכָל דּוֹר, כְּמוֹ שֶׁאִיתָא בַּזֹּהַר הַקָּדוֹשׁ, אִתְפַּשְּׁטוּתָא דְּמֹשֶׁה בְּכָל דָּרָא. וְעַל יְדֵי זֶה יִגְמֹר ה' בַּעֲדֵנוּ שֶׁנִּזְכֶּה לִמְצֹא הַצַּדִּיקֵי אֱמֶת וּלְהִתְקָרֵב אֲלֵיהֶם בֶּאֱמֶת שֶׁעַל יְדֵי זֶה יִתְתַּקֵּן הַכֹּל וְכַנַּ"ל: וְעַיֵּן בְּסִימָן ר"ס עַל פָּסוּק נֶפֶשׁ חַיָּה הוּא שְׁמוֹ הַנַּ"ל מַה שֶּׁמְּבֹאָר שָׁם בְּעִנְיַן הַצַּדִּיק שֶׁהוּא מְפֻרְסָם וְאֵינוֹ מְפֻרְסָם שֶׁמּוֹסֵר שְׁמוֹ, שֶׁהוּא בְּחִינַת נַפְשׁוֹ עַל קִדּוּשׁ הַשֵּׁם שֶׁעַל יְדֵי זֶה מַצִּיל רְבָבוֹת נְפָשׁוֹת מֵהֲרִיגָה וְכוּ', עַיֵּן שָׁם בְּלִקּוּטֵי א, כִּי סוֹבֵל בִּזְיוֹנוֹת וּשְׁפִיכוּת דָּמִים מַמָּשׁ וְכוּ'. וּמִשָּׁם יִלְמֹד כָּל אֶחָד הָרוֹצֶה לְהִתְקָרֵב לְצַדִּיקֵי אֱמֶת שֶׁצָּרִיךְ עַל כָּל פָּנִים לִמְסֹר שְׁמוֹ, שֶׁהוּא נַפְשׁוֹ, בִּשְׁבִיל זֶה, הַיְנוּ שֶׁיִּתְרַצֶּה לִסְבֹּל בִּזְיוֹנוֹת וּשְׁפִיכוּת דָּמִים הַרְבֵּה עַל יְדֵי שֶׁנִּקְרָא עַל שֵׁם הַצַּדִּיק הָאֱמֶת וִיבַטֵּל כְּבוֹדוֹ, שֶׁהוּא בְּחִינַת שְׁמוֹ, בְּחִינַת נַפְשׁוֹ, יְבַטֵּל הַכֹּל בִּשְׁבִיל כְּבוֹד ה' יִתְבָּרַךְ שֶׁיִּתְגַּדֵּל עַל יְדֵי שֶׁיִּתְקָרֵב לְהַצַּדִּיק הָאֱמֶת שֶׁיְּתַקֵּן נַפְשׁוֹ וְעַל יְדֵי זֶה יִזְכֶּה לְמָצְאוֹ וּלְהִתְקָרֵב אֵלָיו עַד שֶׁיִּזְכֶּה לְחַיֵּי עוֹלָם, כִּי אִי אֶפְשָׁר לְהִתְקָרֵב לְצַדִּיקִים וּכְשֵׁרִים אֲמִתִּיִּים הַנִּלְוִים אֲלֵיהֶם כִּי אִם עַל יְדֵי מְסִירַת נֶפֶשׁ. וְעִקַּר הַמְסִירַת נֶפֶשׁ הוּא בְּחִינָה הַנַּ"ל לְבַטֵּל כְּבוֹדוֹ, שֶׁהוּא בְּחִינַת שֵׁם, בְּחִינַת נֶפֶשׁ, וְלִסְבֹּל בִּזְיוֹנוֹת שֶׁהוּא בְּחִינַת שְׁפִיכוּת דָּמִים מַמָּשׁ כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה וּכְמוֹ שֶׁכָּתוּב, "יֵשׁ בּוֹטֶה כְּמַדְקְרוֹת חֶרֶב וְכוּ'". וְהַכֹּל צְרִיכִין לִסְבֹּל בִּשְׁבִיל בַּקָּשַׁת
הָאֱמֶת לַאֲמִתּוֹ. וְאָז דַּיְקָא יִזְכֶּה לֵידַע הָאֱמֶת לְמִי לְהִתְקָרֵב, כִּי בְּכֶרֶס מְלֵאָה, וּרְדִיפַת הַכָּבוֹד וְהָעֹשֶׁר, וּלְהַרְבּוֹת בִּבְגָדִים וְתַכְשִׁיטִין כָּל אֶחָד יוֹתֵר מִיכָלְתּוֹ בְּכִפְלֵי כִּפְלַיִם וְכוּ' כַּאֲשֶׁר מָצוּי עַכְשָׁו בַּעֲווֹנוֹתֵינוּ הָרַבִּים עַל יְדֵי כָּל זֶה אִי אֶפְשָׁר לִמְצֹא הָאֱמֶת. אַדְּרַבָּא, כָּל מַה שֶּׁיְּגַלּוּ לוֹ דִּבּוּרִים אֲמִתִּיִּים וְנִפְלָאִים, יַהֲפֹךְ הַכֹּל מֵהֵפֶךְ אֶל הֵפֶךְ. רַק אִם יַפְקִיר כְּבוֹדוֹ בֶּאֱמֶת וְלֹא יָחוּס עַל כְּבוֹדוֹ בִּשְׁבִיל הָאֱמֶת אָז יִזְכֶּה לֵידַע הָאֱמֶת, וְכַנַּ"ל:
<h2>אונאה ה:</h2>
<h3>אות לז</h3>
וְזֶה בְּחִינַת אִסּוּר אוֹנָאָה, כְּמוֹ שֶׁכָּתוּב, "וְלֹא תוֹנוּ אִישׁ אֶת עֲמִיתוֹ וְיָרֵאתָ מֵאֱלֹהֶיךָ וְכוּ'". כִּי כָּל הָאוֹנָאוֹת וְהַהַטְעָיוֹת הֵם בִּבְחִינַת הַמְדַמֶּה שֶׁשָּׁם כָּל הַטָּעֻיּוֹת, כִּי עֶצֶם הַשֵּכֶל הָאֲמִתִּי הוּא רָחוֹק מִכָּל הַטָּעֻיּוֹת וְהָאוֹנָאוֹת רַק הַמְדַמֶּה כְּשֶׁאֵינוֹ מְבֹרָר מִשָּׁם כָּל הַטָּעוּתִים וְהָאוֹנָאוֹת וּכְנִרְאֶה בְּחוּשׁ שֶׁהַמְדַמֶּה עָלוּל לִטְעוֹת וְכַמּוּבָא. וּמִשָּׁם נִמְשָׁכִין כָּל הַהַטְעָיוֹת הֵן מַה שֶּׁאֶחָד מַטְעֶה וּמְאַנֶּה אֶת חֲבֵרוֹ בְּאֵיזֶה עֵסֶק אוֹ מַשָּא וּמַתָּן, אוֹ בְּעֵצָה רָעָה שֶׁעַל זֶה נֶאֱמַר "וְיָרֵאתָ מֵאֱלֹהֶיךָ" כְּמוֹ שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה. אוֹ מַה שֶּׁאֶחָד מַטְעֶה אֶת עַצְמוֹ שֶׁזֶּה הַנֶּגַע שָׁכִיחַ בְּרֹב בְּנֵי אָדָם כְּשֶׁאֵין חוֹשְׁבִין עַל אַחֲרִיתָם וְאֵינָם מִשְׁתַּדְּלִים בְּתַקָּנַת עַצְמָן וְיוֹדְעִים קִלְקוּלָם וַעֲווֹנוֹתֵיהֶם לְנֶגֶד עֵינֵיהֶם וְאֵינָם מִשְׁתַּדְּלִים לְחַפֵּשֹ וּלְבַקֵּשׁ רוֹפֵא נְפָשׁוֹת הָאֲמִתִּי, שֶׁהוּא הַצַּדִּיק הָאֱמֶת, וְהֵם מַטְעִים אֶת עַצְמָן. וּבֶאֱמֶת גַּם כְּשֶׁאֶחָד מְאַנֶּה וּמַטְעֶה אֶת חֲבֵרוֹ בְּאוֹנָאַת מָמוֹן אוֹ בְּאוֹנָאַת דְּבָרִים, הוּא מַטְעֶה אֶת עַצְמוֹ, כִּי גּוֹלֵל אֶבֶן אֵלָיו תָּשׁוּב כִּי ה' יָרִיב רִיב שֶׁל הַמִּתְאַנֶּה בְּמָמוֹן אוֹ בִּדְבָרִים שֶׁמְּבַיְּשׁוֹ בְּחִנָּם. וְכָל אֵלּוּ הָאוֹנָאוֹת וְהַטְעָיוֹת הֵם כֻּלָּם עַל יְדֵי כֹּחַ הַמְדַמֶּה כְּשֶׁאֵינוֹ מְבֹרָר כָּרָאוּי, הַיְנוּ כְּשֶׁאֵין מִשְׁתַּדְּלִין לְחַפֵּשֹ וּלְבַקֵּשׁ אֶת הַצַּדִּיק הָאֱמֶת שֶׁיֵּשׁ לוֹ בְּחִינַת רוּחַ הַקֹּדֶשׁ שֶׁעַל יָדוֹ עִקַּר בֵּרוּר הַמְדַמֶּה וְכַנַּ"לּ. וְזֶה בְּחִינַת אִסּוּר אוֹנָאָה בְּמַשָּא וּמַתָּן, כִּי עִקַּר קִיּוּם הַקִּנְיָן שֶׁל מִקָּח וּמִמְכָּר הַכֹּל עַל יְדֵי שֶׁמַּמְשִׁיכִין הֶאָרַת הַצַּדִּיק יְסוֹד עוֹלָם, שֶׁזֶּהוּ בְּחִינַת כָּל הַקִּנְיָנִים שֶׁתִּקְּנוּ חֲכָמֵינוּ זִכְרוֹנָם לִבְרָכָה. וְעַל כֵּן עִקַּר הַקִּנְיָן עַל יְדֵי קִנְיַן סוּדָר שֶׁהוּא בִּלְבוּשִׁים שֶׁעַל יְדֵי זֶה מַמְשִׁיכִין בֵּרוּר הַמְדַמֶּה, שֶׁהוּא בְּחִינַת לְבוּשִׁים שֶׁנִּמְשָׁךְ מֵהַצַּדִּיק וְכַמְבֹאָר לְעֵיל וְעַל כֵּן עִקַּר הַקִּנְיָן נִלְמַד מִפָּסוּק "וְזֹאת לְפָנִים בְּיִשְֹרָאֵל שָׁלַף אִישׁ נַעֲלוֹ וְכוּ'", שֶׁנֶּאֱמַר לְעִנְיַן בֹּעַז וְרוּת כְּשֶׁקָּנָה בֹּעַז אֶת רוּת עִם כָּל אֲשֶׁר נִשְׁאַר לְמַחְלוֹן וְכִלְיוֹן וְכוּ', שֶׁזֶּה הַקִּנְיָן הָיָה בְּתַכְלִית הַשְּׁלֵמוּת, כִּי עִקַּר תַּכְלִית הַקִּנְיָן שֶׁל הַמַּשָּא וּמַתָּן הוּא שֶׁיִּהְיֶה נַעֲשֶֹה מִזֶּה יִחוּד קֻדְשָׁא בְּרִיךְ הוּא וּשְׁכִינְתֵּהּ עַל יְדֵי נִיצוֹצֵי הָאֱמוּנָה הַמִּתְבָּרְרִים עַל יְדֵי הַמַּשָּא וּמַתָּן וְכַמּוּבָא מִזֶּה בְּמָקוֹם אַחֵר, וּבִפְרָט בְּהַתּוֹרָה וַיְהִי מִקֵּץ זִכָּרוֹן (סִימָן נ"ד אוֹת ג'). וְזֶה בְּחִינַת הַקִּנְיָן שֶׁל בֹּעַז וְרוּת שֶׁעַל יָדָם הַיִּחוּד בִּשְׁלֵמוּת. כִּי בֹּעַז הוּא בְּחִינַת צַדִּיק יְסוֹד עוֹלָם וְכוּ', וְעַל כֵּן מִשָּׁם נִמְשַׁךְ תִּקּוּן לְכָל הַקִּנְיָנִים שֶׁבְּכָל הַמַּשָּא וּמַתָּן שֶׁבָּעוֹלָם, כִּי עַל יְדֵי בְּחִינַת בֹּעַז, בְּחִינַת הַצַּדִּיק הָאֱמֶת, עַל יָדוֹ כָּל בֵּרוּר הַמְדַמֶּה, שֶׁעַל יְדֵי זֶה עִקַּר קִיּוּם הַמַּשָּא וּמַתָּן וְכַנַּ"ל. וְעַל כֵּן הִזְהִירָה הַתּוֹרָה מְאֹד שֶׁלֹּא לְהוֹנוֹת אֶת חֲבֵרוֹ, כִּי הָאוֹנָאָה הוּא מִבְּחִינַת בִּלְבּוּל הַמְדַמֶּה שֶׁמִּשָּׁם כָּל הָאוֹנָאוֹת וְהַהַטְעָיוֹת שֶׁעַל יְדֵי זֶה עִקַּר פְּגַם וּבִטּוּל הַמַּשָּא וּמַתָּן וְכַנַּ"ל:
<h3>אות לח</h3>
וְעַל כֵּן שִׁעוּר הָאוֹנָאָה שְׁתּוּת, לְהוֹרוֹת שֶׁפְּגַם הָאוֹנָאָה, שֶׁהוּא בִּלְבּוּל הַמְדַמֶּה, כָּל זֶה הַפְּגָם נִמְשָׁךְ מֵחֲמַת שֶׁפָּגְמוּ בִּכְבוֹד הַצַּדִּיק הָאֱמֶת שֶׁעַל יָדוֹ כָּל בֵּרוּר הַמְדַמֶּה עַל יְדֵי בְּחִינַת הָרוּחַ הַקֹּדֶשׁ שֶׁלּוֹ שֶׁהוּא בְּחִינַת יוֹם הַשִּׁשִּׁי שֶׁכָּל הָעוֹלָם הָיָה תָּלוּי בַּשִּׁשִּׁי בְּסִיוָן שֶׁבּוֹ קִבְּלוּ יִשְֹרָאֵל אֶת הַתּוֹרָה עַל יְדֵי מֹשֶׁה רַבֵּנוּ, שֶׁהוּא בְּחִינַת הַצַּדִּיק הָאֱמֶת שֶׁבְּכָל דּוֹר, כִּי גַּם הַצַּדִּיק בְּעַצְמוֹ הוּא בִּבְחִינַת יוֹם הַשִּׁשִּׁי, שֶׁזֶּהוּ בְּחִינַת צַדִּיק יְסוֹד עוֹלָם, כַּיָּדוּעַ. וְעַל יָדוֹ עִקַּר בֵּרוּר הַמְדַמֶּה, כִּי בִּלְבּוּל הַמְדַמֶּה נִמְשָׁךְ מִבְּחִינַת קְלִפַּת נֹגַהּ שֶׁמְּעֹרָב טוֹב וָרָע, שֶׁהוּא בְּחִינַת כָּשֵׁר וּפָסוּל, טָמֵא וְטָהוֹר, אָסוּר וּמֻתָּר, שֶׁהֵם בְּחִינַת שֵׁשֶׁת יְמֵי הַחֹל שֶׁמִּתְבָּרְרִים עַל יְדֵי הַתּוֹרָה שֶׁהוּא בְּחִינַת שִׁשָּׁה סִדְרֵי מִשְׁנָה, כַּמּוּבָא. וְעִקַּר בֵּרוּרָם עַל יְדֵי בְּחִינַת יוֹם הַשִּׁשִּׁי שֶׁבּוֹ נִבְרָא אָדָם הָרִאשׁוֹן שֶׁהָיָה צָרִיךְ לְתַקֵּן וּלְבָרֵר הַכֹּל אִם לֹא הָיָה אוֹכֵל מֵעֵץ הַדַּעַת טוֹב וָרָע, שֶׁהוּא בִּבְחִינַת נֹגַהּ, כַּיָּדוּעַ, כִּי בַּיּוֹם הַשִּׁשִּׁי מַתְחִיל לְהִמָּשֵׁךְ תּוֹסֶפֶת קְדֻשַּׁת שַׁבָּת, שֶׁהוּא בְּחִינַת הַצַּדִּיק, שֶׁהוּא בְּחִינַת שַׁבָּת דכולהי יומי, שֶׁעַל יְדֵי זֶה נַעֲשֶֹה הַבֵּרוּר וְהַתִּקּוּן שֶׁל כָּל שֵׁשֶׁת יְמֵי הַחֹל לְבָרְרָם מִבִּלְבּוּל הַמְדַמֶּה, כִּי הַצַּדִּיק הוּא בְּחִינַת שִׁשִּׁי וּשְׁבִיעִי וְכַמּוּבָא מִזֶּה וְעַל כֵּן שִׁעוּר הָאוֹנָאָה שְׁתּוּת, כִּי עִקַּר פְּגַם הָאוֹנָאָה שֶׁהוּא בְּחִינַת בִּלְבּוּל הַמְדַמֶּה כַּנַּ"ל, עִקָּרוֹ עַל יְדֵי שֶׁפָּגַם בִּכְבוֹד הַצַּדִּיק שֶׁהוּא בְּחִינַת יוֹם הַשִּׁשִּׁי הַנַּ"ל, שֶׁהוּא בְּחִינַת שִׁשִּׁי בְּסִיוָן שֶׁבּוֹ תָּלוּי כָּל הָעוֹלָם, כִּי כָּל בֵּרוּר הַמְדַמֶּה שֶׁהוּא בֵּרוּר הָאֱמוּנָה הוּא עַל יָדוֹ, כַּמְבֹאָר בְּהַתּוֹרָה הַנַּ"ל:
<h3>אות לט</h3>
וְזֶהוּ בְּחִינַת פָּחוֹת מִשְּׁתּוּת מְחִילָה, שְׁתּוּת קוֹנֶה וּמַחֲזִיר אוֹנָאָה, יָתֵר מִשְּׁתּוּת בָּטֵל מִקָּח, כִּי יֵשׁ שָׁלֹשׁ בְּחִינוֹת בְּעִנְיַן זֶה הַפְּגָם שֶׁאֵין מִשְׁתַּדְּלִין לְחַפֵּשֹ וּלְבַקֵּשׁ אֶת הַצַּדִּיק כָּרָאוּי וּמִשָּׁם נִמְשָׁכִין שְׁלֹשֶׁת הַדִּינִים הַנַּ"ל הַנֶּאֱמָרִים לְעִנְיַן אוֹנָאָה, שֶׁהֵם שְׁתּוּת וּפָחוֹת מִשְּׁתּוּת וְיָתֵר מִשְּׁתּוּת, כִּי יֵשׁ שֶׁמִּשְׁתַּדְּלִין קְצָת לְבַקֵּשׁ
אֶת הַצַּדִּיק עַד שֶׁמּוֹצְאִין אוֹתוֹ, אֲבָל עֲדַיִן אֵין מְבַקְּשִׁין אוֹתוֹ כָּרָאוּי עַד שֶׁיְּבָרֵר אֶת בִּלְבּוּל הַמְדַמֶּה שֶׁלָּהֶם בִּשְׁלֵמוּת וְכַמְבֹאָר לְעֵיל מִזֶּה שֶׁאֲפִלּוּ הַמַּתְחִיל לְהִתְקָרֵב צְרִיכִין לְבַקֵּשׁ עוֹד יוֹתֵר עַד שֶׁיִּמְצְאוּ הֵיטֵב אֶת בְּחִינַת רוּחַ הַקֹּדֶשׁ שֶׁל הַצַּדִּיק כְּדֵי שֶׁיְּבָרֵר לָהֶם הַמְדַמֶּה בִּשְׁלֵמוּת. וְאֵלּוּ הַמִּתְרַשְּׁלִין בָּזֶה, אֲבָל אַף עַל פִּי כֵן הֵם מְקֹרָבִים קְצָת לְהַצַּדִּיק הָאֱמֶת, עַל כֵּן הַמְדַמֶּה שֶׁלָּהֶם מְבֹרָר קְצָת, אֲבָל לֹא בִּשְׁלֵמוּת וּמִשָּׁם נִמְשָׁךְ בְּחִינַת הָאוֹנָאָה פָּחוֹת מִשְּׁתּוּת שֶׁנִּתָּן לִמְחֹל, כִּי מֵחֲמַת שֶׁאֵין הַמְדַמֶּה שֶׁלָּהֶם מְבֹרָר בִּשְׁלֵמוּת בָּאִין לִידֵי אֵיזֶה אוֹנָאָה וְטָעוּת, אֲבָל הוּא פָּחוֹת מִשְּׁתּוּת, כִּי עֲדַיִן לֹא נָפְלוּ לִבְחִינַת קְלִפַּת נֹגַהּ לְגַמְרֵי, כִּי הֵם מַמְשִׁיכִין עַצְמָן בְּכָל פַּעַם לְהַצַּדִּיק הָאֱמֶת וְעַל כֵּן אַף עַל פִּי שֶׁנִּמְצָא בָּהֶם טָעֻיּוֹת קְצָת מֵחֲמַת שֶׁאֵינָם מְחַפְּשִֹים אוֹתוֹ כָּרָאוּי, אֲבָל הָאוֹנָאָה וְהַטָּעֻיּוֹת הֵם בִּבְחִינַת פָּחוֹת מִשְּׁתּוּת, כִּי הַצַּדִּיק אֵינוֹ מַנִּיחַ אוֹתָם לִפֹּל לִבְחִינַת נֹגַהּ וְעַל כֵּן זֹאת הָאוֹנָאָה נִתָּן לִמְחִילָה, כִּי אֵין הַקָּדוֹשׁ בָּרוּךְ הוּא בָּא בִּטְרוּנְיָא עִם בְּרִיּוֹתָיו וְהוּא יוֹדֵעַ יִצְרֵנוּ שֶׁקָּשֶׁה מְאֹד לְבָרֵר הַמְדַמֶּה בִּשְׁלֵמוּת לְהִנָּצֵל מִכָּל הַטָּעֻיּוֹת עַל כֵּן נִתָּן לִמְחִילָה, אֲבָל כְּשֶׁהָאוֹנָאָה שְׁתּוּת זֶה בְּחִינַת אוֹתָם שֶׁעוֹמְדִים עַל הַמִּשְׁקָל, שֶׁמְּלֵאִים סְפֵקוֹת בְּהַצַּדִּיק וּמֵחֲמַת הִתְרַשְּׁלוּתָם לְבַקֵּשׁ וְלַחֲקֹר הֵיטֵב אַחַר הָאֱמֶת לַאֲמִתּוֹ אֵינָם מִתְקָרְבִים אֵלָיו, אֲבָל אֵינָם חוֹלְקִים עָלָיו וְאֵינָם פּוֹגְמִים בִּכְבוֹדוֹ, חַס וְשָׁלוֹם וְאֵלּוּ הֵם בִּבְחִינַת נֹגַהּ, שֶׁהוּא מְעֹרָב טוֹב וָרָע, כָּשֵׁר וּפָסוּל וְכוּ', שֶׁזֶּהוּ בְּחִינַת אוֹנָאָה שְׁתּוּת וְשָׁם קָנָה וּמַחֲזִיר אוֹנָאָה, כִּי הַקִּנְיָן מִתְקַיֵּם, כִּי עֲדַיִן יָכוֹל לְהַמְשִׁיךְ הֶאָרַת הַצַּדִּיק שֶׁמִּשָּׁם כָּל הַקִּנְיָנִים כַּנַּ"ל מֵאַחַר שֶׁעַל כָּל פָּנִים אֵינוֹ חוֹלֵק עָלָיו רַק שֶׁצָּרִיךְ לְהַחֲזִיר אוֹנָאָה, כִּי טָעוּת כָּזֶה לֹא נִתָּן לִמְחֹל עַד שֶׁיַּחֲזִירֶנּוּ, אֲבָל יוֹתֵר מִשְּׁתּוּת הוּא בִּטּוּל מִקָּח, שֶׁהֵם אוֹתָם שֶׁעֲווֹנוֹתֵיהֶם הִטְעוּ אוֹתָם עַד שֶׁנָּפְלוּ לְמַטָּה מִנֹּגַהּ, שֶׁזֶּהוּ בְּחִינַת אוֹתָן הָאֲנָשִׁים שֶׁנָּפְלוּ לְרַע גָּמוּר בַּעֲווֹנוֹתֵיהֶם עַד שֶׁמְּבַזִּין אֶת הַצַּדִּיק וְשָׁם הוּא בְּחִינַת בִּטּוּל מִקָּח, כִּי אֵין יְכוֹלִים לְהַמְשִׁיךְ הֶאָרַת קְדֻשַּׁת הַצַּדִּיק כְּלָל עַל כֵּן הַמִּקָּח בָּטֵל לְגַמְרֵי, כִּי אֵין קִיּוּם לְהַמִּקָּח כִּי אִם עַל יְדֵי שֶׁמַּמְשִׁיכִין הֶאָרַת הַצַּדִּיק, שֶׁזֶּה בְּחִינַת כָּל הַקִּנְיָנִים שֶׁעַל יָדָם מִתְקַיֵּם הַמִּקָּח כַּנַּ"ל:
<h3>אות מ</h3>
וְזֶה רֶמֶז שֶׁגַּם כָּל הַתּוֹרָה וְהַמִּצְווֹת שֶׁל הָאָדָם, שֶׁהֵם עִקַּר הַקִּנְיָן שֶׁל הָאָדָם לָנֶצַח בִּבְחִינַת 'אֱמֶת קְנֵה' יֵשׁ בָּהֶם שָׁלֹשׁ בְּחִינוֹת אֵלּוּ, שֶׁיֵּשׁ שֶׁמְּאַנִּין וּמַטְעִין אֶת עַצְמָן, אֲבָל הָאוֹנָאָה הוּא פָּחוֹת מִשְּׁתּוּת, וְיֵשׁ שֶׁאוֹנָאָה וְטָעוּת שֶׁלָּהֶם בִּבְחִינַת שְׁתּוּת, וְיֵשׁ שֶׁמְּאַנִּין וּמַטְעִין אֶת עַצְמָם לְגַמְרֵי שֶׁזֶּהוּ בְּחִינַת יָתֵר מִשְּׁתּוּת בִּטּוּל מִקָּח. וְהַכֹּל עַל פִּי הַנַּ"ל, כִּי זֶה כְּלַל וִיסוֹד כָּל הַתּוֹרָה כֻּלָּהּ שֶׁצְּרִיכִין לִזָּהֵר מְאֹד לִבְלִי לְהַטְעוֹת אֶת עַצְמוֹ בְּזֶה הָעוֹלָם וּכְמוֹ שֶׁצָּעַק הוּא זִכְרוֹנוֹ לִבְרָכָה קֹדֶם הִסְתַּלְּקוּתוֹ וְאָמַר, אֶת זֶה תְּקַבְּלוּ מֵאִתִּי, שֶׁלֹּא תַּנִּיחוּ עַצְמְכֶם לְהַטְעוֹת בְּזֶה הָעוֹלָם. כִּי הָעוֹלָם מַטְעֶה אוֹתָנוּ לְגַמְרֵי וְכוּ', כַּנִּדְפַּס בְּשִֹיחוֹת הָרַ"נ. אֲבָל לְהִנָּצֵל מִטָּעֻיּוֹת שֶׁל זֶה הָעוֹלָם שֶׁהֵם הַרְבֵּה מְאֹד מְאֹד כִּמְעַט בְּלִי שִׁעוּר אִי אֶפְשָׁר לְהִנָּצֵל מֵהֶם כִּי אִם עַל יְדֵי הִתְקָרְבוּת לְהַצַּדִּיק אֲמִתִּי שֶׁלֹּא הִטְעָה אֶת עַצְמוֹ בְּזֶה הָעוֹלָם אֲפִלּוּ כָּל שֶׁהוּא (וְכַמְבֹאָר מִשִּיחָה זֹאת מְעַט בַּסֵּפֶר חַיֵּי מוֹהֲרַ"ן). עַל כֵּן צְרִיכִין לְבַקֵּשׁ וּלְחַפֵּשֹ מְאֹד מְאֹד אֶת הַצַּדִּיק הָאֱמֶת וְלִשְׁפֹּךְ לִבּוֹ כַּמַּיִם נֹכַח פְּנֵי ה' שֶׁיִּזְכֶּה לְמָצְאוֹ כְּדֵי שֶׁיִּזְכֶּה עַל יְדֵי הַצַּדִּיק לְבָרֵר הַמְדַמֶּה שֶׁלּוֹ כְּדֵי שֶׁיִּנָּצֵל מִכָּל הַטָּעֻיּוֹת וְהָאוֹנָאוֹת הַבָּאִים עַל יְדֵי הַמְדַמֶּה כַּנַּ"ל. וְזֶה שֶׁמַּאֲמִין בְּהַצַּדִּיק הָאֱמֶת וּמַתְחִיל לְהִתְקָרֵב, אֲבָל אֵין הִתְקָרְבוּתוֹ בִּשְׁלֵמוּת זֶה בְּחִינַת אוֹנָאָה פָּחוֹת מִשְּׁתּוּת, כִּי אוֹנָאָה שְׁתּוּת זֶה בְּחִינַת נֹגַהּ שֶׁכָּלוּל מִשֵּׁשֶׁת יְמֵי הַמַּעֲשֶֹה מִבְּחִינַת כָּשֵׁר וּפָסוּל, אָסוּר וּמֻתָּר, טָמֵא וְטָהוֹר, שֶׁשָּׁם כָּל הַבִּלְבּוּלִים וְהַטָּעֻיּוֹת, שֶׁכָּל הַתִּקּוּן וְהַבֵּרוּר עַל יְדֵי הַצַּדִּיק שֶׁהוּא בְּחִינַת יוֹם הַשִּׁשִּׁי הַנַּ"ל, בְּחִינַת שִׁשִּׁי בְּסִיוָן וְכוּ' וְכַנַּ"ל. אֲבָל מִי שֶׁאֵינוֹ מִתְקָרֵב אֵלָיו רַק עוֹמֵד עַל הַמִּשְׁקָל שֶׁאֵינוֹ חוֹלֵק וְאֵינוֹ מִתְקָרֵב, זֶהוּ בְּחִינַת אוֹנָאָה שְׁתּוּת וְהוּא בְּסַכָּנָה גְּדוֹלָה אִם לֹא יִשְׁתַּדֵּל לְהִתְקָרֵב בֶּאֱמֶת שֶׁלֹּא יִפֹּל, חַס וְשָׁלוֹם לְרַע גָּמוּר. כִּי יָדוּעַ שֶׁנֹּגַהּ פְּעָמִים נִכְלָל בַּקְּדֻשָּׁה וּפְעָמִים לְהֵפֶךְ, אֲבָל כָּל זְמַן שֶׁהוּא בִּבְחִינָה זֹאת בִּבְחִינַת אוֹנָאָה שְׁתּוּת שֶׁאֵינוֹ מַכְרִיעַ לְכָאן וּלְכָאן הוּא בִּבְחִינַת קָנָה וּמַחֲזִיר אוֹנָאָה. שֶׁכָּל הַתּוֹרָה וְהַמִּצְווֹת וּמַעֲשִֹים טוֹבִים שֶׁלּוֹ, שֶׁהֵם עִקַּר קִנְיַן הָאָדָם בֶּאֱמֶת בִּבְחִינַת אֱמֶת קְנֵה וְכוּ', וּכְתִיב, "קְנֵה חָכְמָה קְנֵה בִינָה". וְכָל אֵלּוּ הַקִּנְיָנִים יִתְקַיְּמוּ רַק שֶׁיִּצְטָרֵךְ לְהַחֲזִיר הָאוֹנָאָה, כִּי יִצְטָרֵךְ תִּקּוּן וּבֵרוּר גָּדוֹל לְבָרֵר הַתּוֹרָה וּמִצְווֹת שֶׁלּוֹ מֵהָאוֹנָאָה וְהַטָּעֻיּוֹת שֶׁלּוֹ, אֲבָל מִי שֶׁאוֹנָאָה שֶׁלּוֹ בִּבְחִינַת פָּחוֹת מִשְּׁתּוּת, שֶׁזֶּהוּ מִי שֶׁיָּצָא קְצָת מִבְּחִינַת נֹגַהּ, שֶׁהוּא בְּחִינַת שְׁתּוּת עַל יְדֵי שֶׁהִתְחִיל לְהִתְקָרֵב לְהַצַּדִּיק הָאֱמֶת שֶׁעַל יְדֵי זֶה הַצַּדִּיק מַכְרִיעַ אוֹתוֹ בְּכָל פַּעַם אֶל הַטּוֹב וְאֶל הַקְּדֻשָּׁה וְעַל כֵּן הָאוֹנָאָה שֶׁלּוֹ בִּבְחִינַת פָּחוֹת מִשְּׁתּוּת, עַל כֵּן נִתָּן לִמְחִילָה, כִּי זֶה הַצַּדִּיק שֶׁנִּתְקָרֵב אֵלָיו הוּא בִּבְחִינַת אִישׁ חָכָם יְכַפְּרֶנָּה כְּמוֹ שֶׁכָּתוּב בְּמָקוֹם אַחֵר. אֲבָל זֶה שֶׁטָּעוּתוֹ בִּבְחִינַת יָתֵר מִשְּׁתּוּת שֶׁנָּפַל כָּל כָּךְ עַד שֶׁחוֹלֵק עַל הַצַּדִּיק, שֶׁזֶּה בְּחִינַת יָתֵר מִשְּׁתּוּת, בְּחִינַת נֹגַהּ שֶׁנִּכְלָל בַּקְּלִפָּה, רַחֲמָנָא לִצְלָן, שָׁם הוּא בְּחִינַת בִּטּוּל מִקָּח, שֶׁכָּל הַתּוֹרָה וּמִצְווֹת שֶׁלּוֹ כֻּלָּם בְּטֵלִים וְאֵין בַּקִּנְיָן שֶׁלּוֹ כְּלוּם. וּצְרִיכִין לַחֲזֹר וּלְתַקְּנָם מֵחָדָשׁ לְגַמְרֵי וּכְמוֹ שֶׁמְּבֹאָר עַל פָּסוּק, "אִוֶּלֶת אָדָם תְּסַלֵּף דַּרְכּוֹ וְעַל ה' יִזְעַף לִבּוֹ", שֶׁזֶּה שֶׁחוֹלֵק עַל הַצַּדִּיק הָאֱמֶת כָּל הַמִּצְווֹת שֶׁלּוֹ הֵם רַק כְּקוֹף בִּפְנֵי אָדָם וְכוּ', כִּי אֵין מַמָּשׁ בְּהַטּוֹב שֶׁלּוֹ כִּי אִם עַל יְדֵי הַצַּדִּיק, כִּי יָדוּעַ לְכָל אֶחָד בְּעַצְמוֹ כַּמָּה וְכַמָּה פְּגָמִים וּפְנִיּוֹת יֵשׁ בְּהַמִּצְווֹת וְהַתּוֹרָה בְּעַצְמוֹ שֶׁל רֹב הָעוֹלָם, כִּי מֵחֲמַת מַעֲשֵֹיהֶם הָרָעִים גַּם הַטּוֹב שֶׁלָּהֶם מְקֻלְקָל הַרְבֵּה, אַךְ כְּשֶׁאֵינוֹ חוֹלֵק עַל כָּל פָּנִים עַל הַצַּדִּיק הָאֱמֶת, יִשָּׁאֵר לוֹ מֵהֶם אֵיזֶה בְּחִינַת קִנְיָן לָעוֹלָם הַבָּא בִּבְחִינַת קָנָה וּמַחֲזִיר אוֹנָאָה הַנַּ"ל, מִכָּל שֶׁכֵּן וְכָל שֶׁכֵּן כְּשֶׁזּוֹכֶה לְהִתְקָרֵב אֵלָיו שֶׁאָז הַטָּעוּת נִתָּן לִמְחִילָה כַּנַּ"ל. אֲבָל כְּשֶׁחוֹלֵק עָלָיו, שֶׁזֶּהוּ בְּחִינַת טָעוּת יוֹתֵר מִשְּׁתּוּת שֶׁנָּפַל לְרַע גָּמוּר בְּחִינַת נֹגַהּ שֶׁנִּכְלָל בַּקְּלִפָּה, רַחֲמָנָא לִצְלָן, אֲזַי קִנְיָנוֹ בָּטֵל לְגַמְרֵי וְעָלָיו נֶאֱמַר, "כַּאֲשֶׁר בָּא כֵּן יֵלֵךְ וּמְאוּמָה לֹא יִשָּא בַעֲמָלוֹ". וְיִצְטָרֵךְ לִסְבֹּל מַה שֶּׁיִּסְבֹּל בְּכַמָּה גִּלְגּוּלִים עַד שֶׁהַצַּדִּיק יַחֲזֹר וִיתַקְּנוֹ מֵחָדָשׁ לְגַמְרֵי, אֲבָל קִנְיָנוֹ בְּעַצְמוֹ שֶׁקָּנָה בָּעוֹלָם הַזֶּה בָּטֵל לְגַמְרֵי, מֵאַחַר שֶׁנִּכְשַׁל עַל יְדֵי מַעֲשָֹיו הָרָעִים וְגַסּוּתוֹ עַד שֶׁחָלַק עַל הַצַּדִּיק הָאֱמֶת, שֶׁכָּל בֵּרוּר הַמְדַמֶּה, שֶׁמִּשָּׁם כָּל הַטָּעֻיּוֹת הֵם עַל יָדוֹ וְכַנַּ"ל:
<h3>אות מא</h3>
וְזֶה שֶׁאָמַר מֹשֶׁה לִבְנֵי גָּד וּבְנֵי רְאוּבֵן, "וְלָמָּה תְנִיאוּן", לְשׁוֹן אוֹנָאָה. וּכְמוֹ שֶׁתִּרְגֵּם אוֹנְקְלוֹס, וְלָמָּה תוֹנוּן. כִּי עֵבֶר הַיַּרְדֵּן בִּבְחִינַת נֹגַהּ, כִּי אֶרֶץ יִשְֹרָאֵל בְּחִינַת כְּלָלִיּוּת הַקְּדֻשָּׁה וְחוּץ לָאָרֶץ בְּהֵפֶךְ וְעֵבֶר הַיַּרְדֵּן הוּא בִּבְחִינַת מְמֻצָּע בֵּינֵיהֶם, בְּחִינַת נֹגַהּ שֶׁמְּעֹרָב טוֹב וָרָע שֶׁמִּשָּׁם כָּל הָאוֹנָאוֹת וְהַטָּעֻיּוֹת. וְעַל כֵּן אָמַר לָהֶם מֹשֶׁה, וְלָמָּה תְנִיאוּן אֶת לֵב בְּנֵי יִשְֹרָאֵל, שֶׁתַּטְעוּ וְתוֹנוּ אֶת בְּנֵי יִשְֹרָאֵל, חַס וְשָׁלוֹם, מֵעֲבֹר אֶל הָאָרֶץ, כִּי כָּל הַטָּעוּתִים נִמְשָׁכִים מִבְּחִינַת נֹגַהּ כַּנַּ"ל. עַל כֵּן הֵשִׁיבוּ לוֹ שֶׁיַּעַבְרוּ חֲלוּצִים לִכְבֹּשׁ אֶרֶץ יִשְֹרָאֵל, הַיְנוּ שֶׁיִּמְסְרוּ נַפְשָׁם בִּשְׁבִיל קְדֻשַּׁת אֶרֶץ יִשְֹרָאֵל וְעַל יְדֵי קְדֻשַּׁת אֶרֶץ יִשְֹרָאֵל בְּוַדַּאי יִהְיוּ נִצּוֹלִים מִטָּעֻיּוֹת וְאוֹנָאוֹת הַנַּ"ל, כִּי קְדֻשַּׁת אֶרֶץ יִשְֹרָאֵל וּקְדֻשַּׁת הַצַּדִּיק הָאֱמֶת הֵם בִּבְחִינָה אַחַת כְּמוֹ שֶׁכָּתוּב בְּמָקוֹם אַחֵר. וְאָז נִתְרַצָּה מֹשֶׁה לָהֶם וְהִתְנָה עִמָּהֶם תְּנַאי זֶה שֶׁאִם יַעַבְרוּ חֲלוּצִים לְאֶרֶץ יִשְֹרָאֵל יִתֵּן לָהֶם עֵבֶר הַיַּרְדֵּן, כִּי אָז אֵין פַּחַד, כִּי עַל יְדֵי מְסִירַת נַפְשָׁם לִכְבֹּשׁ אֶרֶץ יִשְֹרָאֵל עַל יְדֵי זֶה גַּם עֵבֶר הַיַּרְדֵּן בְּחִינַת נֹגַהּ נִכְלָל בַּקְּדֻשָּׁה בְּאֶרֶץ יִשְֹרָאֵל, כִּי הַצַּדִּיק, בְּחִינַת אֶרֶץ יִשְֹרָאֵל מַכְרִיעַ הַכֹּל לְטוֹב כְּשֶׁזּוֹכִין לִמְסֹר נַפְשׁוֹ לְהִתְקָרֵב אֵלָיו אַשְׁרֵי לוֹ וְכַנַּ"ל:
רָאשֵׁי פְּרָקִים:
מֵהִלְכוֹת שְׁלוּחִין וְהִלְכוֹת מְכִירָה:
קִנְיַן סוּדָר. הַלְּבוּשִׁים בְּחִינַת הַדִּמְיוֹנוֹת שֶׁמִּתְלַבֵּשׁ בָּהֶם הַשֵּכֶל כְּדֵי לְהַסְבִּיר אֲמִתַּת הַשֵּכֶל בְּחִינַת הָרוּחַ הַקֹּדֶשׁ שֶׁל הַנְּבִיאִים שֶׁהִלְבִּישׁוּ בְּדִמְיוֹנוֹת, בְּחִינַת בְּיַד הַנְּבִיאִים אֲדַמֶּה, עַל כֵּן עַל יָדָם כָּל הַקִּנְיָנִים שֶׁלֹּא יְשַׁנּוּ עוֹד, כִּי עֵסֶק הַמַּשָּא וּמַתָּן נוֹגֵעַ בִּבְגָדִים וְכוּ'. וּמִתּוֹכָהּ כְּעֵין הַחַשְׁמַל שֶׁמִּשָּׁם הַלְּבוּשִׁים: קִדּוּשִׁין פֶּרֶק א, אָמַר רַבִּי יְהוֹשֻׁעַ בֶּן לֵוִי, כָּל הַמְלַמֵּד בֶּן בְּנוֹ תּוֹרָה כְּאִלּוּ קִבְּלָהּ מֵהַר סִינַי, שֶׁנֶּאֱמַר "וְהוֹדַעְתָּ וְכוּ'". וְסָמִיךְ לֵהּ יוֹם וְכוּ'. רַבִּי חִיָּא בַּר אַבָּא אַשְׁכְּחֵיה לְרַבִּי יְהוֹשֻׁעַ בֶּן לֵוִי דְּשָׁדִי רִיסְנָא אַרֵישָׁא וְקָא מַמְּטִי לֵהּ לְיַנּוּקָא לְבֵי כְּנִישְׁתָּא וְכוּ', מִכָּאן וְאֵילָךְ רַבָּה בַּר הוּנָא לָא טָעִים אוּמְצָא עַד וְכוּ'. רַבִּי חִיָּא בַּר אַבָּא לָא טָעִים וְכוּ' עַד דְּמִקְרֵי לְיַנּוּקָא וּמוֹסְפֵיה. רִיסְנָא דַּיְקָא בְּחִינַת בְּמֶתֶג וָרֶסֶן עֶדְיוֹ לִבְלוֹם וְזֶה הָיָה בִּמְקוֹם הַסּוּדָר שֶׁעַל רֹאשׁוֹ, לְהוֹרוֹת שֶׁעִקַּר לְבוּשׁ הַכָּבוֹד עַל יְדֵי בְּחִינַת רֶסֶן כְּשֶׁקּוֹשְׁרִין הַמַּחֲשָׁבָה בְּרֶסֶן כְּמוֹ סוּס וְכוּ' לְהַטּוֹתוֹ לְדַרְכּוֹ שֶׁרוֹצֶה שֶׁזֶּהוּ בְּחִינַת תִּקּוּן הַמֹּחִין שֶׁיִּהְיֶה מְחִצּוֹת פְּרוּסוֹת וְכוּ', שֶׁזֶּהוּ כָּל תִּקּוּן שֶׁל בֵּרוּר הַמְדַמֶּה, כִּי בִּלְבּוּל הַמְדַמֶּה מֵחֲמַת שֶׁנִּתְקַלְקְלוּ מְחִצּוֹת הַמֹּחִין וְהִתְגַּבֵּר הַמְדַמֶּה עַל הַשֵּכֶל כְּמוֹ הַסּוּס עַל הָרוֹכֵב, חַס וְשָׁלוֹם, וְנִמְשַׁל הָעִנְיָן בְּסוּסִים מֵחֲמַת שֶׁשָּׁם עִקַּר הַהִתְגַּבְּרוּת, רַחֲמָנָא לִצְלָן, כְּסוּסִים מְזֻיָּנִים וְעַל כֵּן רָאָה זְכַרְיָה ה' רוֹכֵב עַל סוּסִים, שֶׁהָאַרְבַּע מַלְכֻיּוֹת כְּלָלִיּוּת צָרוֹת הַנֶּפֶשׁ. וְרָמַז לוֹ שֶׁה' יִתְבָּרַךְ רוֹכֵב עֲלֵיהֶם וְיַכְנִיעֵם. וּלְחַבֵּר לָזֶה עַל מְצִלּוֹת הַסּוּס קֹדֶשׁ לַה' וְכוּ'. הַלְּבוּשִׁים נַעֲשֹוּ אַחַר חֵטְא אָדָם הָרִאשׁוֹן לְהָגֵן בִּפְנֵי הַתַּאֲוָה, אֲבָל יֵשׁ בָּהֶם אֲחִיזָתָם לִפְעָמִים בְּחִינַת הַנֵי מָאנֵי דְּרַבָּנָן דְּבָלוּ וְכוּ' וְהֵם אוֹרְבִים לְהִתְאַחֵז בָּהֶם דַּיְקָא, חַס וְשָׁלוֹם, בְּכַמָּה בְּחִינוֹת וְזֶה בְּחִינַת וַתִּתְפְּשֵֹהוּ בְּבִגְדוֹ וַיַּעֲזֹב בִּגְדוֹ וְכוּ', כִּי לְבוּשׁ כָּזֶה אֵין צְרִיכִין וּצְרִיכִין לִבְרֹחַ מִמֶּנּוּ וְכֵן הַמְנִיעוֹת רֻבָּם מֵחֲמַת הַבְּגָדִים, כִּי עִקַּר מְנִיעוֹת הַמֹּחַ, הַיְנוּ חֶסְרוֹן אֱמוּנָה, שֶׁבָּא מִבִּלְבּוּל הַמְדַמֶּה, שֶׁהוּא פְּגַם הָאֱמוּנָה: "וְכִבְּסוּ שִֹמְלוֹתָם", קֹדֶם מַתַּן תּוֹרָה, "וְהִטַּהֲרוּ וְהַחֲלִיפוּ שִֹמְלוֹתֵיכֶם" בִּגְדֵי כְּהֻנָּה, בִּגְדֵי כֹּהֵן גָּדוֹל, בִּפְרָט הַחֲלִיפוֹת בְּגָדִים בְּיוֹם הַכִּפּוּרִים. צִיצִית וּפָרַשְֹתָּ כְּנָפֶיךָ וְכוּ'. וְהֶחֱזִיקוּ עֲשָֹרָה אֲנָשִׁים בִּכְנַף אִישׁ יְהוּדִי וְכוּ' נֵלְכָה עִמָּכֶם כִּי שָׁמַעְנוּ אֱלֹקִים עִמָּכֶם. כִּי הַצַּדִּיק, בְּחִינַת גּוֹמֵל נַפְשׁוֹ אִישׁ חָסִיד, בְּחִינַת תּוֹרַת חֶסֶד לְלַמֵּד לַאֲחֵרִים שֶׁמַּמְשִׁיךְ בְּכָל עֵת, שֶׁזֶּה עִקַּר תִּקּוּנֵנוּ, שֶׁעַל יְדֵי זֶה נִמְשָׁךְ הַחוּט שֶׁל חֶסֶד הַנַּ"ל בְּחִינַת עוֹלָם חֶסֶד יִבָּנֶה וְכוּ' אַחִים בְּהֶסְפְּדָאִי דְּהָתָם קָאִימְנָא רַבִּי אָתֵי לְבֵיתֵיה אַחַר מִיתָתוֹ וְכוּ', בְּנֵי יִשְֹרָאֵל נָסְעוּ מִבְּאֵרוֹת בְּנֵי יַעֲקָן מוֹסֵרָה שָׁם מֵת אַהֲרֹן וַהֲלֹא בְּהֹר הָהָר מֵת? אֶלָּא שָׁם חָזְרוּ וְהִסְפִּידוּהוּ וְכוּ', מֵחֲמַת שֶׁנִּכְשְׁלוּ בְּהַנַּ"ל שֶׁחָזְרוּ לַאֲחוֹרֵיהֶם עַל יְדֵי מִיתָתוֹ וְגַם הִרְהֲרוּ עַל מֹשֶׁה וְאֶלְעָזָר. וְאָמְרוּ, אֶפְשָׁר אָדָם שֶׁעָצַר הַמַּגֵּפָה וְעָמַד נֶגֶד מַלְאָךְ הַמָּוֶת וְכוּ', עַד שֶׁהֶרְאָה אוֹתוֹ לָהֶם מֻטָּל בְּמִטָּתוֹ, שֶׁעֲדַיִן הוּא חַי וְקַיָּם, אַךְ אַף עַל פִּי כֵן הוּא מֵת מִצִּדְּכֶם וְאַתֶּם צְרִיכִים לְחַפֵּשֹ אַחֲרָיו כָּרָאוּי וְהֵם פָּגְמוּ בָּזֶה. וְאָז, "וַיִּשְׁמַע הַכְּנַעֲנִי", זֶה עֲמָלֵק שֶׁאוֹרֵב עַל זֶה לְהַכְנִיס כְּפִירוֹת הַנַּ"ל, כִּי הוּא עִקַּר זֻהֲמַת הַנָּחָשׁ וְאָז חָזְרוּ וְהִסְפִּידוּהוּ וְשָׁם נִדְמָה לָהֶם שֶׁמֵּת וְעַל יְדֵי זֶה בְּעַצְמוֹ תִּקְּנוּ קְצָת עִנְיָן הַנַּ"ל. וֶאֱלִישָׁע חָלָה אֶת חָלְיוֹ אֲשֶׁר יָמוּת בּוֹ וְאָמְרוּ רַבּוֹתֵינוּ זִכְרוֹנָם לִבְרָכָה: שְׁלֹשָׁה חֳלָאִים חָלָה אֱלִישָׁע אֶחָד שֶׁדָּחָה אֶת גֵּחֲזִי וְאֶחָד שֶׁגֵּרָה הַדֻּבִּים בְּתִינוֹקוֹת, שֶׁלֹּא הוֹרִיד אֶת עַצְמוֹ כָּל כָּךְ לְקָרֵב גַּם אֶת גֵּחֲזִי וּלְהַחֲזִיר בִּתְשׁוּבָה הַנְּעָרִים הַנַּ"ל, אֲבָל לֹא מֵת כִּי אִם מִצַּד גֵּחֲזִי וְכוּ', אֲבָל הוּא בְּעַצְמוֹ חַי וְקַיָּם עַד שֶׁאֲפִלּוּ הָאִישׁ הַמֵּת שֶׁנִּקְבַּר אֶצְלוֹ נֶחְיָה, מִכָּל שֶׁכֵּן הָאָדָם הַחַי כְּשֶׁיָּבוֹא עַל קִבְרוֹ וְכוּ'. וְזֶהוּ, "אֲנִי אָמִית וַאֲחַיֶּה". מִכָּאן לִתְחִיַּת הַמֵּתִים מִן הַתּוֹרָה. וַיַּכֶּה אֶת הַמַּיִם וַיֹּאמַר אַיֵּה אֱלֹקֵי אֵלִיָּהוּ אַף הוּא "וַיַּכֶּה אֶת הַמַּיִם וַיֵּחָצוּ וְכוּ' נָחָה רוּחַ אֵלִיָּהוּ עַל אֱלִישָׁע וְכוּ' יֵלְכוּ נָא וִיבַקְשׁוּ אֶת אֲדֹנֶיךָ וְכוּ'". מִכָּאן שֶׁהִתְחִיל הָרוּחַ הַקֹּדֶשׁ לְהִסְתַּלֵּק מֵהֶם, כִּי לֹא כָּךְ מְחַפְּשִֹים אֶת הַצַּדִּיק רַק כְּמוֹ שֶׁעָשָֹה אֱלִישָׁע שֶׁלֹּא רָצָה לִפְטֹר מִלְּפָנָיו אַף עַל פִּי שֶׁאֵלִיָּהוּ דָּחָה אוֹתוֹ קְצָת וְאָמַר לוֹ, "שֵׁב נָא פֹה וְכוּ'". וֶאֱלִישָׁע אָמַר, "חַי ה' וְחֵי נַפְשְׁךָ אִם אֶעֶזְבֶךָּ". עַל כֵּן בֶּאֱמֶת זָכָה שֶׁנָּחָה עָלָיו רוּחַ אֵלִיָּהוּ וְכוּ' וְכַנַּ"ל. "אָבִי אָבִי רֶכֶב יִשְֹרָאֵל וּפָרָשָׁיו רֶכֶב יִשְֹרָאֵל" דַּיְקָא בְּחִינַת רוֹכֵב שָׁמַיִם בְעֶזְרֶךָ, כִּי הָעִקָּר הוּא בְּחִינַת תִּקּוּן הַמֶּרְכָּבָה שֶׁיִּהְיֶה בְּחִינַת אָרוֹן נוֹשֵֹא אֶת נוֹשְֹאָיו עַד שֶׁהַמֶּרְכָּבוֹת דְּסִטְרָא אָחֳרָא כֻּלָּם, עַד הַסּוּס, שֶׁהוּא תֹּקֶף זֻהֲמָתָם, יִהְיֶה נִכְנָע לָרוֹכֵב וְכוּ'. וְזֶה בְּחִינַת צִיצִית תִּקּוּן הַמַּלְבּוּשִׁים וּתְפִלִּין תִּקּוּן הַמֶּרְכָּבָה, בְּחִינַת רוֹכֵב שָׁמַיִם וְכוּ' וּמְרֻמָּזִים בְּפָרָשַׁת מַרְכְּבוֹת פַּרְעֹה וְכוּ' תְּפִלִּין דְּרַשִּׁ"י וּדְרַבֵּנוּ תָּם, כִּי אֵין יוֹדְעִין מֵהֵיכָן הַהַתְחָלָה, כִּי פָּרָשַׁת קַדֵּשׁ וְהָיָה כִּי יְבִיאֲךָ לְהַכְנִיעַ זֻהֲמַת מִצְרַיִם בְּחִינַת פְּגַם הַמְדַמֶּה שְׁמַע אֱמוּנָה וְהָיָה אִם שָׁמוֹעַ קַבָּלַת הַמִּצְווֹת הַיְנוּ הַתּוֹרָה: וְעִנְיַן מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה עַל הַהֲלָכוֹת שֶׁנִּשְׁתַּכְּחוּ בִּימֵי אֶבְלוֹ שֶׁל מֹשֶׁה וְהֶחֱזִירָן עָתְנִיאֵל בֶּן קְנַז בְּפִלְפּוּלוֹ, בְּחִינַת חֲדִי קֻדְשָׁא בְּרִיךְ הוּא בְּפִלְפּוּלָא, בְּחִינַת הַשִּמְחָה שֶׁבָּא אַחַר הַהֶסְפֵּד שֶׁצְּרִיכִין לְהִתְאַבֵּל וּלְהַסְפִּיד עַל הַצַּדִּיק הָאֱמֶת בְּכָל עֵת וְעִנְיַן הַצַּדִּיק אָבָד וְאֵין אִישׁ שָֹם עַל לֵב וְאַנְשֵׁי חֶסֶד נֶאֱסָפִים בְּאֵין מֵבִין, כִּי מִפְּנֵי הָרָעָה הָעֲצוּמָה הַזֹּאת, שֶׁאֵין מְחַפְּשִֹין אַחֲרָיו, שֶׁהוּא עִקַּר הָרָעָה, בְּחִינַת פְּגַם הָעֵגֶל, שֶׁנֶּאֱמַר בּוֹ, "לָמָּה יֹאמְרוּ מִצְרַיִם בְּרָעָה הוֹצִיאָם". וּכְתִיב, "וַיִּנָּחֵם ה' עַל הָרָעָה", בְּחִינַת רְאוּ כִּי רָעָה נֶגֶד פְּנֵיכֶם שֶׁנֶּאֱמַר עַל זֶה וְכוּ', מִפְּנֵי זֶה בְּעַצְמוֹ נֶאֱסַף הַצַּדִּיק, כִּי רַק אָז הוּא נֶאֱסַף, אֲבָל בְּכָל עֵת שֶׁמְּחַפְּשִֹין אַחֲרָיו הוּא חַי וְקַיָּם תָּמִיד. "נִשְׁכַּחְתִּי כְּמֵת מִלֵּב הָיִיתִי כִּכְלִי אוֹבֵד תָּעִיתִי כְּשֶֹה אוֹבֵד וְכוּ' בַּקֵּשׁ עַבְדֶּךָ". הָאֲבֵדָה נִקְרֵאת עַל שֵׁם הָאוֹבְדָהּ, כִּי לְהַצַּדִּיק אֵין הֶפְסֵד, כִּי הוּא נִסְתַּלֵּק לְעֵלָּא וּלְעֵלָּא וְכוּ', אַךְ הוּא נִקְרָא מִיתָה לְגַבֵּנוּ כְּשֶׁאֵין מְחַפְּשִֹין אַחֲרָיו, וּכְמוֹ שֶׁאִיתָא בְּמִדְרָשׁ רַבָּה עַל מֹשֶׁה עוֹמֵד וּמְשַׁמֵּשׁ בַּמָּרוֹם. וְזֶהוּ כִּי יָדַעְתִּי אַחֲרֵי מוֹתִי בְּכָל עֵת שֶׁיִּהְיֶה נִקְרָא אַחֲרֵי מוֹתִי, שֶׁהוּא כְּשֶׁלֹּא תְּחַפְּשֹוּ אַחֲרַי, אֲזַי כִּי הַשְׁחֵת תַּשְׁחִתוּן וְכוּ', אֲבָל תֵּכֶף כְּשֶׁתְּחַפְּשֹוּ אַחֲרַי אֲנִי חַי וְקַיָּם תָּמִיד, כִּי הַצַּדִּיקִים חַיִּים לְעוֹלָם כַּנַּ"ל, וַיִּזְכֹּר יְמֵי עוֹלָם מֹשֶׁה עַמּוֹ אַיֵּה הַמַּעֲלֵם מִיָּם וְכוּ' וְזֶה בְּחִינַת שִׁירַת הַאֲזִינוּ וְאָעִידָה בָּם אֶת הַשָּׁמַיִם וְאֶת הָאָרֶץ וְכוּ' הַאֲזִינוּ הַשָּׁמַיִם וְכוּ' כִּי אָזְלַת יָד וְכוּ' וְאָמַר אֵי אֱלֹהֵימוֹ וְכוּ' רְאוּ עַתָּה כִּי אֲנִי אֲנִי הוּא אֲנִי אָמִית וַאֲחַיֶּה וְכוּ' וּלְחַבֵּר לָזֶה וְהֵן לֹא יַאֲמִינוּ לִי וְכוּ' וּמוֹפֵת הַמַּטֶּה וְצָרַעַת הַיָּד וְהַדָּם שֶׁכֻּלָּם מְרַמְּזִים שֶׁצְּרִיכִין לְבָרֵר הַמְדַמֶּה. וְעִנְיַן 'שְׁלַח נָא בְּיַד תִּשְׁלָח' מֵחֲמַת שֶׁיָּדַע שֶׁעֲתִידִין לַחֲטֹא, וְאַף עַל פִּי כֵן זֵרְזוֹ ה' יִתְבָּרַךְ לֵילֵךְ מֵחֲמַת זֶה, מֵחֲמַת שֶׁאַתָּה יוֹדֵעַ הַכֹּל, אֲבָל אֲנִי יוֹדֵעַ כָּל זֹאת יוֹתֵר וְאַתָּה מֻכְרָח לֵילֵךְ בִּשְׁלִיחוּתְךָ וְתַצְלִיחַ עַל יְדֵי זֶה בְּעַצְמוֹ שֶׁגַּם אַתָּה תְּבַקֵּשׁ תָּמִיד אֶת עַצְמְךָ וְאֶת תַּקָּנוֹת יִשְֹרָאֵל עַד שֶׁסּוֹף כָּל סוֹף תִּגְמֹר גְּאֻלָּתָם בִּשְׁלֵמוּת, כִּי מַה שֶּׁהָיָה הוּא שֶׁיִּהְיֶה כַּיָּדוּעַ. עִנְיַן הַהֶסְפֵּד עַל הַצַּדִּיק וְגַם עַל אֲנָשִׁים כְּשֵׁרִים שֶׁהָיוּ מַאֲמִינִים בְּהַצַּדִּיק, כְּמוֹ שֶׁכָּתוּב, "וַיַּאֲמִינוּ בַּה' וּבְמֹשֶׁה עַבְדּוֹ". שֶׁהֵם נִקְרָאִים אַנְשֵׁי חֶסֶד. "שְׁלַח נָא בְּיַד תִּשְׁלָח" הָעִקָּר לְבַקֵּשׁ וּלְחַפֵּשֹ מְאֹד מְאֹד אַחֲרֵי הַצַּדִּיק הָאֱמֶת שֶׁיֵּשׁ לוֹ רוּחַ הַקֹּדֶשׁ וְכוּ' וְכָל אָדָם בְּכָל זְמַן צָרִיךְ לְחַפֵּשֹ מְאֹד אַחֲרָיו כְּדֵי לִזְכּוֹת לֶאֱמוּנַת חִדּוּשׁ הָעוֹלָם בִּשְׁלֵמוּת וּלְהַכְנִיס הָאֱמוּנָה בְּכָל בָּאֵי עוֹלָם. וְזֶה בְּחִינַת מַשָּא וּמַתָּן שֶׁהַכֹּל לְבָרֵר נִיצוֹצֵי הָאֱמוּנָה וּבְכָל הָעֲסָקִים שֶׁעוֹסְקִין וְנוֹסְעִים לִדְרָכִים רַבִּים הַכֹּל בִּשְׁבִיל זֶה לְחַפֵּשֹ וּלְבַקֵּשׁ לִמְצֹא הַצַּדִּיק הָאֱמֶת. וְעַל כֵּן עִקַּר תִּקּוּן הַמַּשָּא וּמַתָּן הוּא הָאֱמוּנָה בְּחִינַת נָשָֹאתָ וְנָתַתָּ בֶּאֱמוּנָה. כָּל הַמְקַיֵּם דְּבָרָיו רוּחַ חֲכָמִים נוֹחָה הֵימֶנּוּ וְאִם לָאו הוּא מִמְחֻסְּרֵי אֲמָנָה. הַנְּסִיעוֹת לְבָרֵר הַמְדַמֶּה בְּחִינַת בְּהֵמִיּוּת, שֶׁזֶּהוּ בְּחִינַת מַה שֶּׁנּוֹסְעִין עִם בְּהֵמוֹת וְעִקַּר תִּקּוּן הַדֶּרֶךְ וְהַנְּסִיעָה שֶׁיִּזְכֹּר בְּלֶכְתּוֹ בַּדֶּרֶךְ בַּה' יִתְבָּרַךְ וְתוֹרָתוֹ הַקְּדוֹשָׁה עַד שֶׁיַּעֲלֶה הַמְדַמֶּה אֶל הַשֵּכֶל, כִּי אֵין הָרוֹכֵב טָפֵל לְהַסּוּס רַק הַסּוּס טָפֵל לָרוֹכֵב, כַּמּוּבָא בַּתִּקּוּנִים, עַיֵּן שָׁם. וַאֲפִלּוּ כְּשֶׁהוֹלֵךְ בְּרַגְלָיו צָרִיךְ לְהָרִים הָרַגְלִין, שֶׁהֵם בְּחִינַת עֲשִֹיָּה, בְּחִינַת מְדַמֶּה, אֶל הַשֵּכֶל, בִּבְחִינַת וַיִּשָּׁא יַעֲקֹב אֶת רַגְלָיו לִבּוֹ נָשָֹא אֶת רַגְלָיו, בְּחִינַת רַגְלִי עָמְדָה בְּמִישׁוֹר: וְזֶהוּ "בְּמַקְהֵלִים אֲבָרֵךְ ה'", כִּי עַל יְדֵי בֵּרוּר הַמְדַמֶּה יְכוֹלִין לְבָרֵךְ וּלְהוֹדוֹת לַה', אֲבָל הַסִּטְרָא אָחֳרָא בְּחִינַת פַּרְעֹה וּמִצְרַיִם, שֶׁהֵם בְּחִינַת הָרַע שֶׁבַּמְדַמֶּה, אֶצְלָם הָרוֹכֵב טָפֵל לַסּוּס, כִּי רָצוּ לְהַגְבִּיר, חַס וְשָׁלוֹם, הַמְדַמֶּה עַל הַשֵּכֶל וְה' יִתְבָּרַךְ בְּעַצְמוֹ לָחַם עִמָּהֶם וְהִפִּילָם וְאָז סוּס וְרֹכְבוֹ רָמָה בַיָּם וְהִקְדִּים הַסּוּס לָרוֹכֵב, כִּי אֶצְלָם הָרוֹכֵב טָפֵל לַסּוּס וְה' יִתְבָּרַךְ הִפִּילָם וְרָמָה סוּס וְרֹכְבוֹ דַּיְקָא בַיָּם וְכוּ', כִּי בָא סוּס פַּרְעֹה בְּרִכְבּוֹ וְכוּ' וְזֶה "לְסֻסָתִי בְּרִכְבֵי פַרְעֹה דִּמִּיתִיךְ רַעְיָתִי דִּמִּיתִיךְ" בְּחִינַת כֹּחַ הַמְדַמֶּה שֶׁלְּךָ הוּא רַעְיָתִי, בְּחִינַת אֱמוּנָה, בְּחִינַת וּרְעֵה אֱמוּנָה. וְעַיֵּן בְּמִדְרָשׁ רַבָּה שִׁיר הַשִּׁירִים עַל פָּסוּק זֶה לְסֻסָתִי, שֶׁהַקָּדוֹשׁ בָּרוּךְ הוּא רָכַב עַל סוּס כְּנֶגֶד פַּרְעֹה, הַיְנוּ כַּנַּ"ל שֶׁעִקַּר הַמִּלְחָמָה הָיָה שֶׁה' יִתְבָּרַךְ הִגְבִּיר הָרוֹכֵב עַל הַסּוּס הֵפֶךְ פַּרְעֹה וְכוּ' וְכַנַּ"ל בַּיּוֹם הַהוּא יִהְיֶה עַל מְצִלּוֹת הַסּוּס קֹדֶשׁ לַה' וְכוּ' וְלֹא יִהְיֶה עוֹד כְּנַעֲנִי וְכוּ' שֶׁיִּתְבַּטֵּל טִרְדַּת הַמַּשָּא וּמַתָּן וְהָיוּ הַסִּירוֹת קֹדֶשׁ וְכוּ', כִּי יִתְגַּבֵּר מְזוֹנָא דְּנַפְשָׁא עַל מְזוֹנָא דְּגוּפָא שֶׁקֶר הַסּוּס לִתְשׁוּעָה לֹא בִגְבוּרַת הַסּוּס יֶחְפָּץ וְכוּ' אֵלֶּה בָרֶכֶב וְאֵלֶּה בַסּוּסִים וַאֲנַחְנוּ בְּשֵׁם ה' וְכוּ' דָּרַכְתָּ בַּיָּם סוּסֶיךָ. הַגִּידָה לִי שֶׁאָהֲבָה נַפְשִׁי אֵיכָה תִרְעֶה וְכוּ' צְאִי לָךְ בְּעִקְבֵי הַצֹּאן וּרְעִי אֶת גְּדִיֹּתַיִךְ עַל מִשְׁכְּנוֹת הָרֹעִים וּרְעֵה אֱמוּנָה וְנִסְמַךְ לָזֶה לְסֻסָתִי וְכוּ' כַּנַּ"ל. וְזֶה בְּחִינַת סְפִירַת הָעֹמֶר עֹמֶר שְֹעוֹרִים מַאֲכַל בְּהֵמָה, בְּחִינַת מְדַמֶּה שֶׁמְּנִיפִין אוֹתוֹ בְּבֵית הַמִּקְדָּשׁ זֶה בְּחִינַת בֵּרוּר הַמְדַמֶּה, כִּי זֶה בְּחִינַת כָּל הַקָּרְבָּנוֹת לְבָרֵר הַמְדַמֶּה, כְּמוֹ שֶׁמְּבֹאָר בְּהַתּוֹרָה, אַחֲוֵי לָן מָנָא סִימָן כ"ה, עַיֵּן שָׁם וְעַל כֵּן סוֹפְרִין הַיָּמִים לָעֹמֶר, כִּי כָּל הָעוֹלָם תָּלוּי עַד שִׁשִּׁי בְּסִיוָן וְכוּ' וְזֹאת הַבְּחִינָה הוּא בְּכָל שָׁנָה וְשָׁנָה, עַל כֵּן סוֹפְרִין שֶׁבַע שַׁבָּתוֹת בְּחִינַת שִׁבְעַת יְמֵי בְּרֵאשִׁית. כָּל הִתְהַוּוּת הַשִּׁבְעַת יְמֵי בְּרֵאשִׁית שֶׁבָּהֶם נִבְרָא הַכֹּל תָּלוּי בְּבֵרוּר הַמְדַמֶּה שֶׁהוּא בְּחִינַת הָעֹמֶר שְֹעוֹרִים שֶׁעַל יְדֵי זֶה נִתְבָּרֵר הָאֱמוּנָה לְהַאֲמִין בִּשְׁלֵמוּת בְּחִדּוּשׁ הָעוֹלָם וְכוּ' וְעַל יְדֵי זֶה מְקַבְּלִין הַתּוֹרָה בְּשָׁבוּעוֹת, שֶׁהוּא בְּחִינַת רוּחַ הַקֹּדֶשׁ שֶׁזּוֹכֶה כָּל אֶחָד בְּחִינַת פָּנִים בְּפָנִים דִּבֵּר ה' וְכוּ', כִּי יֵשׁ בָּזֶה נִפְלְאוֹת תְּמִים דֵּעִים, כִּי מֵהֵיכָן הַהַתְחָלָה, כִּי גַּם לְחַפֵּשֹ וּלְבַקֵּשׁ אֶת הַצַּדִּיק צְרִיכִין לָזֶה אֱמוּנָה גְּדוֹלָה וְכוּ' (וְעַיֵּן בְּמָקוֹם אַחֵר מִזֶּה) וְתִקּוּן הָעֹמֶר מִמָּחֳרַת הַשַּׁבָּת, שֶׁהוּא פֶּסַח, שֶׁאָז נִמְשָׁךְ בְּחִינַת רוּחַ הַקֹּדֶשׁ עַל יְדֵי מֹשֶׁה רַבֵּנוּ, בְּחִינַת עֹצֶם הַהֶאָרָה שֶׁל לֵיל א' שֶׁל פֶּסַח וְכוּ' וְעַל יְדֵי זֶה יֵשׁ כֹּחַ לְהָנִיף הָעֹמֶר וְלִסְפֹּר סְפִירָה וְכוּ' שֶׁהוּא בַּקָּשָׁה וְחִפּוּשֹ אַחַר הַצַּדִּיק, בְּחִינַת יָאֵר פָּנָיו אִתָּנוּ סֶלָה, כִּי הַצַּדִּיקִים הֵם אַנְפֵּי שְׁכִינְתָּא וְכוּ' וְאָז זוֹכִין לְקַבָּלַת הַתּוֹרָה בְּחִינַת רוּחַ הַקֹּדֶשׁ וְכוּ' שֶׁכָּל הָעוֹלָם תָּלוּי עַד יוֹם זֶה שֶׁהוּא שִׁשִּׁי בְּסִיוָן וְכוּ', אֲבָל גַּם אַחַר כָּךְ צְרִיכִין לְחַפֵּשֹ וּלְבַקֵּשׁ מְאֹד מְאֹד אֶת הָרוּחַ הַקֹּדֶשׁ שֶׁל הַצַּדִּיק וְהַכֹּל צְרִיכִין לְחַפֵּשֹ בְּכָל עֵת וּזְמַן מִקָּטָן שֶׁבַּקְּטַנִּים עַד גָּדוֹל שֶׁבַּגְּדוֹלִים וַאֲפִלּוּ הַצַּדִּיק בְּעַצְמוֹ צָרִיךְ לְחַפֵּשֹ וּלְבַקֵּשׁ מְאֹד, כִּי צָרִיךְ גַּם כֵּן בֵּרוּר הָאֱמוּנָה לְהַאֲמִין בִּשְׁלֵמוּת בִּקְדֻשַּׁת יִשְֹרָאֵל שֶׁהֵם מַאֲמִינִים בְּנֵי מַאֲמִינִים וּלְהַאֲמִין בְּכֹחוֹ שֶׁיֵּשׁ לוֹ כֹּחַ לְתַקְּנָם וּלְהַכְנִיס בָּהֶם הָאֱמוּנָה בִּשְׁלֵמוּת יוֹתֵר וְיוֹתֵר בְּכָל פַּעַם עַל יְדֵי שֶׁמְּבָרֵר הַמְדַמֶּה שֶׁלָּהֶם בְּכָל פַּעַם עַל יְדֵי הָרוּחַ הַקֹּדֶשׁ שֶׁלּוֹ וְכוּ' וְזֶה בְּחִינַת מַרְאֵה הַסְּנֶה שֶׁמֵּאֵן לָלֶכֶת וְה' יִתְבָּרַךְ הִקְפִּיד עַל זֶה וְאָמַר, "מַה זֶּה בְּיָדֶךָ וְכוּ'" וְנֶהְפַּךְ הַמַּטֶּה לְנָחָשׁ, לְהוֹרוֹת שֶׁדִּבֵּר לָשׁוֹן הָרָע עַל יִשְֹרָאֵל עַל שֶׁאָמַר וְהֵן לֹא יַאֲמִינוּ לִי וְכוּ' וְכֵן מַה שֶּׁנִּצְטָרְעָה יָדוֹ כְּמוֹ שֶׁפֵּרֵשׁ רַשִּׁ"י שָׁם, כִּי עַל יְדֵי לָשׁוֹן הָרָע הוּא הִתְגַּבְּרוּת הַמְדַמֶּה, כְּמוֹ שֶׁכָּתוּב בְּהַתּוֹרָה וַיְהִי מִקֵּץ: וְזֶהוּ גַּם כֵּן בְּחִינַת מַה שֶּׁנֶּהְפַּךְ הַמַּיִם לְדָם בְּמִצְרַיִם, כִּי מִצְרַיִם בְּחִינַת הִתְגַּבְּרוּת הָרַע שֶׁבַּמְדַמֶּה שֶׁהוּא בְּחִינַת תִּגְבֹּרֶת הַדָּמִים, שֶׁזֶּהוּ בְּחִינַת כָּל גָּלוּת מִצְרַיִם וְכוּ', כְּמוֹ שֶׁכָּתוּב בְּכַוָּנוֹת פֶּסַח, כִּי עַל שֵׁם זֶה נִקְרָא "מְדַמֶּה" לְשׁוֹן דָּמִים. כַּמּוּבָא וְזֶה בְּחִינַת פְּגַם הָעֵגֶל עַל יְדֵי שֶׁנִּתְּנָה הַתּוֹרָה בִּתְחִלָּה בִּתְשׁוּאוֹת וְהוֹמִיּוֹת וְכוּ', כִּי עֲדַיִן צְרִיכִין לְחַפֵּשֹ וְהֵם פָּגְמוּ בָּזֶה עַל יְדֵי הָעֵרֶב רַב. עַל כֵּן כְּשֶׁאָמְרוּ כִּי זֶה מֹשֶׁה הָאִישׁ לֹא יָדַעְנוּ מֶה הָיָה לוֹ וְכוּ'", נִתְעוּ אַחַר עֲבוֹדָה זָרָה שֶׁל הָעֵגֶל לֹא לֻמַּד, הִתְגַּבְּרוּת כְּסִילוּת הַמְדַמֶּה מַה שֶּׁהָיָה רָאוּי בְּהֵפֶךְ שֶׁיְּחַפְּשֹוּ וִיבַקְּשׁוּ מְאֹד מְאֹד אֶת מֹשֶׁה אִם אֵינָם יוֹדְעִים מֶה הָיָה לוֹ וְכוּ'. וְזֶה כְּשֶׁאָמַר מֹשֶׁה, שְׁלַח נָא בְּיַד תִּשְׁלָח, כִּי יוֹדֵעַ אֲנִי שֶׁאֵינִי גּוֹאֲלָם לֶעָתִיד, אָז דַּיְקָא אָמַר ה' יִתְבָּרַךְ, לֵךְ וְאָנֹכִי אֶהְיֶה עִמָּךְ, כִּי, אַדְּרַבָּא, מֵאַחַר שֶׁאַתָּה יוֹדֵעַ הָאֱמֶת, שֶׁאֵין תַּכְלִית הַגְּמָר עַל יָדְךָ, עַל כֵּן עֲדַיִן גַּם אַתָּה צָרִיךְ לְבַקֵּשׁ עַל כֵּן לֵךְ בִּשְׁלִיחוּתִי וְתַצְלִיחַ עַל יְדֵי זֶה דַּיְקָא, כִּי אַתָּה מֻכְרָח לַעֲשֹוֹת אֶת שֶׁלְּךָ וְסוֹף כָּל סוֹף הַגְּמָר יִהְיֶה גַּם כֵּן עַל יָדְךָ, כִּי מַה שֶּׁהָיָה הוּא שֶׁיִּהְיֶה, אַךְ עֲדַיִן אֵין אַתָּה בְּעַצְמְךָ יוֹדֵעַ אֵיךְ תִּגְמֹר עֵסֶק נוֹרָא כָּזֶה שֶׁמִּתְפַּשְּׁטִים כְּנֶגְדּוֹ כָּל כָּךְ עַל כֵּן עֲדַיִן גַּם אַתָּה צָרִיךְ לְבַקֵּשׁ וּלְחַפֵּשֹ כַּנַּ"ל עַד שֶׁתִּגְמֹר וְכוּ'. וְזֶה בְּחִינַת הִלְכוֹת מְכִירָה כָּל הַמַּשָּא וּמַתָּן לְבָרֵר נִיצוֹצוֹת הָאֱמוּנָה בְּחִינַת נָשָֹאתָ וְנָתַתָּ בֶּאֱמוּנָה, הַיְנוּ בְּחִינַת בֵּרוּר הַמְדַמֶּה כַּנַּ"ל וְעַל כֵּן רֹב הַמַּשָּא וּמַתָּן עַל יְדֵי נְסִיעוֹת שֶׁיִּהְיֶה הַסּוּס טָפֵל לָרוֹכֵב וְכוּ' כַּנַּ"ל, כִּי נְסִיעוֹת בְּחִינַת תִּקּוּן עַל פְּגַם אֱמוּנָה, כְּמוֹ שֶׁכָּתוּב בְּמָקוֹם אַחֵר וְעַל כֵּן רֹב הַקִּנְיָנִים עַל יְדֵי הַבְּגָדִים, שֶׁהֵם בִּבְחִינַת הַחַשְׁמַ"ל שֶׁשּׁוֹמֵר אֶת הָאָדָם מִבִּלְבּוּל הַמְדַמֶּה, שֶׁהוּא בְּחִינַת רוּחַ סְעָרָה וְעָנָן גָּדוֹל וְכוּ', שֶׁהֵם הַקְּלִפָּה הַקּוֹדֶמֶת לַפְּרִי וְשָׁם מְלֻבָּשׁ נֹגַהּ שֶׁהוּא מְעֹרָב טוֹב וָרָע וּמִתּוֹכָהּ כְּעֵין הַחַשְׁמַ"ל, שֶׁמִּשָּׁם רָאָה כָּל הַמֶּרְכָּבָה, שֶׁהוּא בְּחִינַת הָרוּחַ הַקֹּדֶשׁ שֶׁהִמְשִׁיךְ גַּם בְּתֹקֶף הַגָּלוּת לְבָרֵר הַמְדַמֶּה שֶׁעַל כֵּן נִקְרָא בְּשֵׁם מֶרְכָּבָה, כִּי עִקָּר הוּא תִּקּוּן הַמֶּרְכָּבָה שֶׁיִּהְיֶה הַסּוּס טָפֵל לָרוֹכֵב וְכוּ' כַּנַּ"ל וְעַל כֵּן מַפְטִירִין זֹאת בְּשָׁבוּעוֹת, כִּי כָּל הַשִּׁנּוּיִים שֶׁבְּמַשָּא וּמַתָּן הֵם עַל יְדֵי בִּלְבּוּל הַמְדַמֶּה וְזֶה בְּחִינַת וְזֹאת לְפָנִים בְּיִשְֹרָאֵל וְכוּ' שָׁלַף אִישׁ נַעֲלוֹ וְכוּ': וְאֵלֶּה תּוֹלְדוֹת פֶּרֶץ שֶׁפּוֹרֵץ גָּדֵר לַעֲשֹוֹת לוֹ דֶּרֶךְ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק "בֶּן מִי זֶה הָעֶלֶם", כִּי הוּא סָתוּם וְנֶעְלָם מְאֹד מְאֹד וְהוּא עִקַּר תִּקּוּן הַנִּפְלָא הַנַּעֲשֶֹה עַל יְדֵי תּוֹלְדוֹת פֶּרֶץ, כִּי הוּא פּוֹרֵץ גְּדָרִים לַעֲשֹוֹת ודְּרָכִים נִפְלָאִים חֲדָשִׁים שֶׁלֹּא נִתְגַּלּוּ מֵעוֹלָם כְּדֵי לְתַקֵּן הַכֹּל כַּמּוּבָן בְּהַשִּיחָה וְכוּ'. פְּנֵי מֹשֶׁה כִּפְנֵי חַמָּה פְּנֵי יְהוֹשֻׁעַ כִּפְנֵי לְבָנָה שֶׁהִיא מִתְמַעֶטֶת וּמִתְמַלֵּאת, שֶׁעִקַּר עֲבוֹדַת יִשְֹרָאֵל לְמַלֹּאת פְּגִימַת הַלְּבָנָה וְלֹא יִהְיֶה בָּהּ שׁוּם מִעוּט וְזֶה עַל יְדֵי גֹּדֶל הַחִפּוּשֹ וְהַבַּקָּשָׁה שֶׁצְּרִיכִין לְבַקֵּשׁ הַצַּדִּיק הַשָּׁלֵם בְּחִינַת מֹשֶׁה אַחַר הִסְתַּלְּקוּתוֹ בְּיוֹתֵר, כִּי גַּם בְּחַיָּיו אִי אֶפְשָׁר לְהִתְקָרֵב אֵלָיו וּלְקַבֵּל מִמֶּנּוּ בְּכָל פַּעַם מַה שֶּׁצָּרִיךְ לְתִקּוּנוֹ הַנִּצְחִי בְּכָל עֵת כִּי אִם עַל יְדֵי בַּקָּשָׁה וְחִפּוּשֹ הַרְבֵּה, כִּי לִפְעָמִים עַל יְדֵי מַעֲשָֹיו נֶחֱשָׁךְ, חַס וְשָׁלוֹם, אוֹר הַשֶּׁמֶשׁ עַל יְדֵי עֲנָנִים וְכוּ', מִכָּל שֶׁכֵּן אַחַר הִסְתַּלְּקוּתוֹ, שֶׁאָז הוּא בְּחִינַת פְּנֵי לְבָנָה, שֶׁשָּׁם שָׁכִיחַ הַמִּעוּט וְכוּ' וְאָז אִתְכַּסְיָא סִהֲרָא וְכוּ'. וְזֶה מַעֲלַת רֹאשׁ הַשָּׁנָה תִּקְעוּ בַחֹדֶשׁ שׁוֹפָר בַּכֶּסֶא וְכוּ' - חֹדֶשׁ שֶׁהַלְּבָנָה מִתְכַּסָּה בּוֹ וְעַל יְדֵי תְּקִיעַת שׁוֹפָר בְּחִינַת קִבּוּץ הַקָּדוֹשׁ שֶׁל רֹאשׁ הַשָּׁנָה נִתְמַלֵּאת וְנִתְתַּקֶּנֶת וְכוּ':
<h2>מקח וממכר א:</h2>
<h3>אות מא</h3>
הַגְבָּהָה קוֹנָה בְּכָל מָקוֹם וְהוּא הַקִּנְיָן הֶחָשׁוּב יוֹתֵר מִכָּל הַקְּנִיּוֹת:
<h3>אות א</h3>
עַל פִּי הַמְבֹאָר בְּדִבְרֵי רַבֵּנוּ, נֵרוֹ יָאִיר, עַל פָּסוּק כִּי תֵצֵא לַמִּלְחָמָה וְכוּ' (סִימָן רפ) שֶׁבְּחִינַת מַשָּא וּמַתָּן הוּא שֶׁנּוֹשְֹאִין וּמְרִימִין הַדָּבָר וּמְשִׁיבִין וְנוֹתְנִין אוֹתוֹ לִמְקוֹמוֹ, הַיְנוּ שֶׁמְּרִימִין וּמַעֲלִין הַנִּיצוֹצוֹת הַמְלֻבָּשִׁין שָׁם שֶׁזֶּה עִקַּר הַמַּשָּא וּמַתָּן לְהַעֲלוֹת נִיצוֹצוֹת עַיֵּן שָׁם. וְזֶה נַעֲשֶֹה עַל יְדֵי הָאֱמוּנָה שֶׁבְּמַשָּא וּמַתָּן, כְּמוֹ שֶׁכָּתוּב: "נָשָֹאתָ וְנָתַתָּ בֶּאֱמוּנָה", דְּהַיְנוּ שֶׁיִּהְיֶה נֶאֱמָן בְּדִבּוּרוֹ לִבְלִי לְשַׁנּוֹת דִּבּוּרוֹ וְכוּ', עַיֵּן שָׁם:
<h3>אות ב</h3>
וְהִנֵּה כָּל הַקְּנִיּוֹת הוּא כְּדֵי לְקַיֵּם הַמַּשָּא וּמַתָּן שֶׁלֹּא יְשַׁנֶּה עוֹד וְזֶה הוּא בְּחִינַת הַגְבָּהָה, שֶׁהוּא קִנְיָן חָשׁוּב בְּיוֹתֵר, כִּי הַהַגְבָּהָה הוּא שֶׁמַּגְבִּיהַּ מַמָּשׁ הַדָּבָר וְנוֹשְֹאוֹ וּמְרִימוֹ לַהֲשִׁיבוֹ לִמְקוֹמוֹ בִּבְחִינַת מַשָּא וּמַתָּן כַּנַּ"ל, כִּי הַהַגְבָּהָה הִיא מִן הָאָרֶץ שֶׁשָּׁם נְפִילַת הַנִּיצוֹצוֹת, כִּי נָפְלוּ מַמָּשׁ מִשָּׁמַיִם לָאָרֶץ וְעִקַּר הַהַגְבָּהָה הִיא בַּיָּדַיִם שֶׁהֵם בְּחִינַת אֱמוּנָה, כְּמוֹ שֶׁכָּתַב רַבֵּנוּ, נֵרוֹ יָאִיר, שָׁם, כְּמוֹ שֶׁכָּתוּב, "וַיְהִי יָדָיו אֱמוּנָה". וְעַל יְדֵי הַהַגְבָּהָה שֶׁמַּגְבִּיהוֹ בְּיָדָיו מִן הָאָרֶץ הוּא מַגְבִּיהַּ וּמֵרִים הַנִּיצוֹצוֹת מִנְּפִילָתָם כַּנַּ"ל עַל יְדֵי הָאֱמוּנָה שֶׁבַּיָּדַיִם כַּנַּ"ל וַאֲזַי נִתְקַיֵּם הַמִּקָּח מֵאַחַר שֶׁכְּבָר נִתְתַּקְּנָה וְעָלְתָה הָאֱמוּנָה בִּבְחִינַת (דְּבָרִים לב) כִּי אֶשָּא אֶל שָׁמַיִם יָדִי. בִּבְחִינַת שְֹאוּ יְדֵיכֶם קֹדֶשׁ, דְּהַיְנוּ שֶׁמַּגְבִּיהִין הָאֱמוּנָה עִם הַנִּיצוֹצוֹת אֶל הַקְּדֻשָּׁה וַאֲזַי אִי אֶפְשָׁר לְשַׁנּוֹת הַמִּקָּח עוֹד, דְּהַיְנוּ לְקַלְקֵל אֱמוּנַת דִּבּוּרוֹ וּלְשַׁנּוֹתוֹ, כִּי כְּבָר עָלְתָה הָאֱמוּנָה עִם הַנִּיצוֹצוֹת שֶׁבְּהַמַּשָּא וּמַתָּן וְנִתְתַּקְּנָה וְעַל יְדֵי זֶה נִתְקַיֵּם הַמַּשָּא וּמַתָּן, כִּי זֶה עִקַּר הַמַּשָּא וּמַתָּן כַּנַּ"ל:
<h3>אות ג</h3>
וְזֶהוּ בְּחִינַת קִנְיַן סוּדָר שֶׁהוּא קִנְיָן חָשׁוּב מְאֹד וּמוֹעִיל בְּכָל מָקוֹם, כִּי כָּל הַמַּשָּא וּמַתָּן הוּא חֲלִיפִין, דְּהַיְנוּ שֶׁזֶּה נוֹתֵן לָזֶה דָּבָר זֶה וּמְקַבֵּל בַּעֲדוֹ דָּבָר אַחֵר אוֹ מָעוֹת, הַיְנוּ שֶׁמַּחֲלִיפִין הַנִּיצוֹצוֹת הַקְּדוֹשִׁים הַנְּפוּלִין שֶׁיֵּשׁ בְּכָל דָּבָר וּצְרִיכִין לְהַעֲלוֹתָם וּכְשֶׁמַּגִּיעַ הַזְּמַן שֶׁכְּבָר כָּלוּ וְנִפְסְקוּ הַנִּיצוֹצוֹת הַשַּׁיָּכִים לְחֶלְקֵי נֶפֶשׁ רוּחַ נְשָׁמָה שֶׁלּוֹ וְאִי אֶפְשָׁר לוֹ לְהַעֲלוֹת עוֹד הַנִּיצוֹצוֹת הַנִּשְׁאָרִים אֲזַי צָרִיךְ לְמָכְרוֹ לְאַחֵר שֶׁיֵּשׁ לוֹ חֶלְקֵי נֶפֶשׁ רוּחַ נְשָׁמָה אֵלּוּ הַשַּׁיָּכִים לְאֵלּוּ הַנִּיצוֹצוֹת הַנִּשְׁאָרִים וְהוּא מְקַבֵּל מֵחֲבֵרוֹ דָּבָר אַחֵר הַשַּׁיָּךְ לְחֶלְקֵי נֶפֶשׁ רוּחַ נְשָׁמָה שֶׁלּוֹ וְכַמּוּבָא מִזֶּה בַּמַּאֲמָר 'וַיְהִי מִקֵּץ' (סִימָן נד) וְכָל הַנִּיצוֹצוֹת הֵם נִיצוֹצֵי הַמַּלְכוּת, כַּיָּדוּעַ, וְהַבְּגָדִים הֵם בְּחִינַת מַלְכוּת, כַּמּוּבָא בְּדִבְרֵי רַבֵּנוּ, נֵרוֹ יָאִיר, (סִימָן כט). נִמְצָא, שֶׁשָּׁם שָׁרְשֵׁי כָּל הַנִּיצוֹצוֹת וְעַל כֵּן שָׁם בַּבְּגָדִים נֶאֱחָזִים הַקְּלִפּוֹת בְּשִׁפּוּלֶיהָ כַּיָּדוּעַ שֶׁזֶּה בְּחִינַת צִיצִית עַל כַּנְפֵי הַבְּגָדִים כְּדֵי לְגָרְשָׁם. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה: הַנֵי מָאנֵי דְּרַבָּנָן דְּבָּלוּ מִחוּפְיָא דִּידְהוּ, כִּי שָׁם הֵם נֶאֱחָזִים כַּנַּ"ל. וְזֶה בְּחִינַת 'לֶאֱחֹז בְּכַנְפוֹת הָאָרֶץ וְיִנָּעֲרוּ רְשָׁעִים מִמֶּנָּה", וְהַכְּנָפוֹת הֵם בְּחִינַת הָאַרְבַּע כְּנָפוֹת שֶׁל הַטַּלִּית שֶׁמִּשָּׁם נִנְעָרִים וְנִסְתַּלְּקִים הָרְשָׁעִים שֶׁהֵם הַקְּלִפּוֹת, כִּי שָׁם הָיוּ נֶאֱחָזִים מִתְּחִלָּה כַּנַּ"ל. וְזֶהוּ בְּחִינַת קִנְיַן סוּדָר שֶׁקּוֹנִין מִזֶּה לָזֶה, דְּהַיְנוּ שֶׁזֶּה לוֹקֵחַ בְּיָדוֹ כְּנַף בִּגְדּוֹ שֶׁל חֲבֵרוֹ שֶׁעַל יְדֵי זֶה מַעֲלֶה הַנִּיצוֹצוֹת מִן הַקְּלִפּוֹת הַנֶּאֱחָזִים בִּכְנַף הַבֶּגֶד כַּנַּ"ל, כִּי כָּל אֶחָד צָרִיךְ לְהַגְבִּיהַּ וּלְהַעֲלוֹת נִיצוֹצוֹת שֶׁהָיוּ עַד עַתָּה אֵצֶל חֲבֵרוֹ, שֶׁזֶּהוּ עִקַּר הַמַּשָּא וּמַתָּן, שֶׁהוּא בְּחִינַת חֲלִיפִין כַּנַּ"ל. וְזֶה נַעֲשֶֹה עַל יְדֵי שֶׁלּוֹקֵחַ כְּנַף בִּגְדּוֹ שֶׁל חֲבֵרוֹ, שֶׁשָּׁם שָׁרְשֵׁי כָּל הַנִּיצוֹצוֹת, וְהוּא מְקַבְּלָם וְקוֹנֶה אוֹתָם וּמַעֲלֶה אוֹתָם מִן הַקְּלִפּוֹת. וְזֶהוּ קִנְיַן סוּדָר וְעַל יְדֵי זֶה נִתְקַיֵּם הַמַּשָּא וּמַתָּן, כִּי זֶה עִקַּר קִיּוּם וְתִקּוּן הַמַּשָּא וּמַתָּן לְהַעֲלוֹת הַנִּיצוֹצוֹת וְזֶה נַעֲשֶֹה עַל יְדֵי הַבְּגָדִים דַּיְקָא כַּנַּ"ל וְעַל כֵּן הַמִּנְהָג לִקְנוֹת בִּכְנַף הַבֶּגֶד כַּנַּ"ל וְכָל זֶה נַעֲשֶֹה עַל יְדֵי הַיָּדַיִם, כִּי קִנְיַן סוּדָר בַּיָּדַיִם, כִּי עֲלִיַּת הַנִּיצוֹצוֹת עַל יְדֵי הַיָּדַיִם, שֶׁהֵם בְּחִינַת אֱמוּנָה כַּנַּ"ל:
<h3>אות ד</h3>
גַּם עִנְיַן קִנְיַן סוּדָר עַל פִּי הַמַּאֲמָר 'הַאי מָאן דְּאָזֵל לְמִינְסָב' וְכוּ', עַיֵּן שָׁם הֵיטֵב. וּכְבָר מְבֹאָר מִזֶּה לְעֵיל קְצָת בְּהִלְכוֹת שֻׁתָּפִים בְּקַרְקַע, כִּי תִּקּוּן הַמַּשָּא וּמַתָּן וְתִקּוּן הַבְּגָדִים הֵם בְּחִינָה אַחַת וְתִקּוּנָם הוּא עַל יְדֵי לַבְנוּנִית הַנִּמְשָׁךְ מִן הַמֹּחַ שֶׁעַל יְדֵי זֶה נִתְתַּקְּנִין הַבְּגָדִים בִּבְחִינַת בְּגָדִים לְבָנִים, עַיֵּן שָׁם הֵיטֵב. וְזֶהוּ גַּם כֵּן תִּקּוּן הַדִּבּוּר וְזֶהוּ גַּם כֵּן תִּקּוּן הַמַּשָּא וּמַתָּן, עַיֵּן שָׁם. וְעַל כֵּן כָּל הַמַּשָּא וּמַתָּן נַעֲשִֹין עַל יְדֵי הַבְּגָדִים, כִּי הֵם בְּחִינָה אַחַת כַּנַּ"ל. וּכְשֶׁמְּקַבֵּל קִנְיָן, אֲזַי מַמְשִׁיךְ תִּקּוּן הַבְּגָדִים לְתוֹךְ הַמַּשָּא וּמַתָּן, וַאֲזַי הַמַּשָּא וּמַתָּן כְּתִקּוּנוֹ בִּבְחִינַת בְּגָדִים לְבָנִים וְעַל יְדֵי זֶה נִתְקַיֵּם, כִּי פְּגַם הַמַּשָּא וּמַתָּן הוּא בְּחִינַת פְּגַם הַדָּמִים שֶׁל הַשְּׁסַ"ה גִּידִין, בִּבְחִינַת כִּי עֲוֹנֹתַי עָבְרוּ רֹאשִׁי כְּמַשָּא כָבֵד יִכְבְּדוּ מִמֶּנִּי, כְּמוֹ שֶׁמְּבֹאָר שָׁם. וְזֶה פְּגַם הַבְּגָדִים עַל יְדֵי כֶּתֶם שֶֹהוּא גַּם כֵּן פְּגַם הַדָּמִים בִּבְחִינַת דַּם נִדּוֹת, כְּמוֹ שֶׁמְּבֹאָר שָׁם. וְזֶה בְּעַצְמוֹ הַפְּגָם שֶׁל הַמְשַׁנֶּה דִּבּוּר וּמְשַׁקֵּר בְּדִבּוּרוֹ, כִּי שֶׁקֶר הוּא עַל יְדֵי עֲכִירַת הַדָּמִים, כְּמוֹ שֶׁבֵּאַר רַבֵּנוּ בַּמַּאֲמָר אָמַר רַבִּי עֲקִיבָא כְּשֶׁתַּגִּיעַ לְאַבְנֵי שַׁיִשׁ (סִימָן נא). וְזֶהוּ גַּם כֵּן בְּחִינַת דִּבּוּר שֶׁאֵינוֹ נִשְׁמָע שֶׁאֵינוֹ דִּבּוּר כְּלָל הַנֶּאֱמַר שָׁם בְּרֵישׁ הַמַּאֲמָר הַנַּ"ל וְהוּא עַל יְדֵי שֶׁאֵין בּוֹ טוֹב כְּמוֹ שֶׁמְּבֹאָר שָׁם שֶׁזֶּהוּ גַּם כֵּן בְּחִינַת שֶׁקֶר דְּהַיְנוּ הַמְשַׁנֶּה דִּבּוּרוֹ כְּאִלּוּ לֹא דִּבֵּר כְּלָל. וְזֶהוּ גַּם כֵּן בְּחִינַת דִּבּוּר שֶׁאֵינוֹ נִשְׁמָע כִּי שִׁקְרָא לָא קָאֵי וְאֵין שׁוֹמְעִין דִּבּוּרוֹ כְּלָל, כְּמוֹ שֶׁכָּתוּב, כָּךְ עָנְשָׁן שֶׁל בַּדָּאִין שֶׁאֲפִלּוּ אוֹמֵר אֱמֶת, אֵין שׁוֹמְעִין לוֹ. מִכָּל שֶׁכֵּן כְּשֶׁהוּא כֻּלּוֹ שֶׁקֶר, שֶׁאֵין דִּבּוּרוֹ נִשְׁמָע וְאֵינוֹ דִּבּוּר כְּלָל וְזֶה עַל יְדֵי שֶׁאֵין בּוֹ טוֹב, כִּי הַשֶּׁקֶר הוּא הָרַע וְהַטֻּמְאָה, כְּמוֹ שֶׁבֵּאַר רַבֵּנוּ נֵרוֹ יָאִיר. וְעַל כֵּן עַל יְדֵי הַקִּנְיָן הוּא מַמְשִׁיךְ בְּחִינַת תִּקּוּן הַבְּגָדִים, שֶׁהוּא תִּקּוּן הַמַּשָּא וּמַתָּן, תִּקּוּן הַדִּבּוּר, שֶׁהוּא בְּחִינַת דִּבּוּר אֱמֶת. וַאֲזַי אִי אֶפְשָׁר לְשַׁנּוֹת עוֹד כַּנַּ"ל:
<h3>אות ה</h3>
וְזֶה בְּחִינַת מַה שֶּׁאוֹמְרִין, מִי שֶׁפָּרַע מִדּוֹר הַמַּבּוּל וּמִדּוֹר הַפַּלָּגָה הוּא יִפְרַע מִמִּי שֶׁאֵינוֹ עוֹמֵד בְּדִבּוּרוֹ, 'מִדּוֹר הַמַּבּוּל וְדוֹר הַפַּלָּגָה' דַּיְקָא, וְזֶה אוֹמְרִין כְּשֶׁהָיָה הַקִּנְיָן רַק עַל יְדֵי כֶּסֶף, כִּי פְּגַם דּוֹר הַמַּבּוּל הוּא פְּגַם הַבְּרִית, כְּמוֹ שֶׁכָּתוּב, "כִּי הִשְׁחִית כָּל בָּשָֹר אֶת דַּרְכּוֹ עַל הָאָרֶץ". וְזֶה פְּגַם הַדִּבּוּר מִי שֶׁאֵינוֹ עוֹמֵד בְּדִבּוּרוֹ, כְּמוֹ שֶׁכָּתוּב בַּמַּאֲמָר הַנַּ"ל שֶׁתִּקּוּן הַדִּבּוּר הוּא עַל יְדֵי בְּחִינַת כְּלָלִיּוּת הַגִּידִין, שֶׁהוּא בְּחִינַת תִּקּוּן הַבְּרִית, כְּמוֹ שֶׁמְּבֹאָר שָׁם בִּבְחִינַת כַּנֶּשֶׁר יָעִיר קִנּוֹ וְכוּ', עַיֵּן שָׁם. וְעִקַּר הַפְּגָם בְּיוֹתֵר הוּא כְּשֶׁמְּעוֹרְרִין הַמֹּחִין וּמַמְשִׁיכִין הַלַּבְנוּנִית לִמְקוֹמוֹת אֲחֵרִים, חַס וְשָׁלוֹם, שֶׁזֶּה הוּא פְּגָם גָּדוֹל מְאֹד מְאֹד, רַחֲמָנָא לִצְלָן. וְזֶה הָיָה פְּגַם דּוֹר הַמַּבּוּל שֶׁהִמְשִׁיכוּ הַלַּבְנוּנִית שֶׁל הַמֹּחַ לִמְקוֹמוֹת אֲחֵרִים, כְּמוֹ שֶׁכָּתוּב, "כִּי הִשְׁחִית כָּל בָּשָֹר אֶת דַּרְכּוֹ עַל הָאָרֶץ", שֶׁהִשְׁחִיתוּ דַּרְכָּם וְהוֹצִיאוּ זֶרַע לְבַטָּלָה. נִמְצָא, שֶׁהָיוּ מַמְשִׁיכִין לַבְנוּנִית הַמֹּחַ לִמְקוֹמוֹת אֲחֵרִים וְעַל כֵּן הָיָה עֲווֹנָם גָּדוֹל מִנְּשֹא. וְזֶהוּ גַּם כֵּן בְּחִינַת פְּגַם דּוֹר הַפַּלָּגָה, כְּמוֹ שֶׁכָּתוּב , "הָבָה נִלְבְּנָה לְבֵנִים". שֶׁהָיוּ רוֹצִים לְהַמְשִׁיךְ בְּחִינַת לַבְנוּנִית, בְּחִינַת בְּגָדִים לְבָנִים, אֶל הַסִּטְרָא אָחֳרָא, כִּי זֶה הָיָה עִקַּר כַּוָּנָה שֶׁלָּהֶם לְהַמְשִׁיךְ הַקְּדֻשָּׁה אֶל הַסִּטְרָא אָחֳרָא בִּבְחִינַת פְּגַם הַבְּרִית כַּנַּ"ל. וְזֶה שֶׁכָּתוּב, "וַיְהִי כָל הָאָרֶץ שָֹפָה אֶחָת וּדְבָרִים אֲחָדִים". וּפֵרֵשׁ רַשִּׁ"י, בִּלְשׁוֹן הַקֹּדֶשׁ, וַיְהִי בְּנָסְעָם מִקֶּדֶם וַיִּמְצְאוּ בִקְעָה בְּאֶרֶץ שִׁנְעָר, הוּא בָּבֶל, וּבָבֶל הוּא בְּחִינַת לְשׁוֹן תַּרְגּוּם, כִּי שָׁם הוּא לְשׁוֹן תַּרְגּוּם וְהֵם רָצוּ לִינֹק וּלְהַמְשִׁיךְ בְּחִינַת לְשׁוֹן הַקֹּדֶשׁ לְתוֹךְ הַסִּטְרָא אָחֳרָא עַל יְדֵי לְשׁוֹן תַּרְגּוּם, כַּמּוּבָא בַּמַּאֲמָר תְּפִלָּה לַחֲבַקּוּק (סִימָן יט). וְעַל כֵּן הָיָה עָנְשָׁם שֶׁנִּתְבַּלְבְּלוּ הַלְּשׁוֹנוֹת, כְּמוֹ שֶׁכָּתוּב, "כִּי שָׁם בָּלַל ה' שְֹפַת כָּל הָאָרֶץ וְכוּ'". נִמְצָא, שֶׁפְּגַם דּוֹר הַפַּלָּגָה הָיָה מַמָּשׁ פְּגַם דּוֹר הַמַּבּוּל, דְּהַיְנוּ בְּחִינַת הַמְשָׁכַת הַלַּבְנוּנִית אֶל הַסִּטְרָא אָחֳרָא, חַס וְשָׁלוֹם, כִּי דִּבּוּר הַקֹּדֶשׁ הוּא גַּם כֵּן עַל יְדֵי לַבְנוּנִית הַמֹּחַ כַּנַּ"ל, כִּי תִּקּוּן הַדִּבּוּר וְתִקּוּן הַבְּרִית הַכֹּל אֶחָד כַּנַּ"ל. וְכֵן אִיתָא שֶׁדּוֹר הַמַּבּוּל וְדוֹר הַפַּלָּגָה הֵם בְּחִינָה אַחַת. וְעַל כֵּן בְּמִצְרַיִם שֶׁהָיוּ שָׁם גִּלְגּוּלֵי נְשָׁמוֹת הַנַּ"ל. כְּמוֹ שֶׁאִיתָא בְּכִתְבֵי הָאֲרִ"י זַ"ל וְעַל כֵּן הֻצְרְכוּ לַעֲבֹד בְּחֹמֶר וּבִלְבֵנִים כַּמּוּבָא, וְעַל כֵּן עִקַּר הָעֲבוֹדָה הָיָה לָתֵת תֹּכֶן לְבֵנִים, כִּי פַּרְעֹה הָיָה רוֹצֶה גַּם כֵּן לְהַמְשִׁיךְ הַלַּבְנוּנִית אֶל הַסִּטְרָא אָחֳרָא לְמִצְרַיִם, חַס וְשָׁלוֹם, וְעַל כֵּן כְּשֶׁרָאָה צְמִיחַת קֶרֶן יְשׁוּעָה עַל יְדֵי מֹשֶׁה, גָּזַר לִבְלִי לִתֵּן לָהֶם שׁוּם תֶּבֶן וְאַף עַל פִּי כֵן יַעֲשֹוּ לְבֵנִים, כְּמוֹ שֶׁכָּתוּב, "וְתֹכֶן לְבֵנִים תִּתֵּנוּ", כִּי רָצָה לְהִתְגַּבֵּר עֲלֵיהֶם שֶׁיִּהְיוּ מַמְשִׁיכִין בְּחִינַת לְבֵנִים בְּחִינַת לַבְנוּנִית מֵהֶם בְּעַצְמָן בְּלִי שׁוּם סִיּוּעַ מִצְרַיִם. כְּדֵי לְהַמְשִׁיךְ בְּחִינַת לְבֵנִים שֶׁל יִשְֹרָאֵל בְּעַצְמָן אֶל הַסִּטְרָא אָחֳרָא, חַס וְשָׁלוֹם, אֲבָל כָּל זֶה לֹא הוֹעִיל לוֹ, כִּי, אַדְּרַבָּא, עַל יְדֵי עֲבוֹדָתָם שָׁם תִּקְּנוּ וְהֶעֱלוּ הַלַּבְנוּנִית אֶל הַקְּדֻשָּׁה:
<h3>אות ו</h3>
וְזֶהוּ גַּם כֵּן בְּחִינַת פְּגַם הַמְשַׁנֶּה דִּבּוּר שֶׁל הַמַּשָּא וּמַתָּן שֶׁכְּבָר נִקְנָה בְּכֶסֶף, כִּי הַכֶּסֶף הוּא בְּחִינַת הַמֹּחַ וְהַחִיּוּת שֶׁל הַמַּשָּא וּמַתָּן, כְּמוֹ שֶׁכָּתוּב (קֹהֶלֶת ז), "בְּצֵל הַחָכְמָה בְּצֵל הַכֶּסֶף". וְעַל כֵּן כָּל הַדְּבָרִים שֶׁבָּעוֹלָם קוֹנִין עַל יְדֵי כֶּסֶף, כִּי הַכֶּסֶף הוּא בְּחִינַת הַמֹּחַ וְהַחִיּוּת שֶׁל כָּל הַדְּבָרִים וְכַמּוּבָא לְעֵיל מִזֶּה. וְהוּא בְּחִינַת לַבְנוּנִית, בִּבְחִינַת מֹחָא חִוְּרָא כְּכַסְפָּא. וּכְשֶׁנַּעֲשֶֹה הַמַּשָּא וּמַתָּן עַל יְדֵי הַכֶּסֶף נִמְצָא, שֶׁכְּבָר נִמְשַׁךְ בְּחִינַת לַבְנוּנִית וְעַל כֵּן כְּשֶׁמְּשַׁנֶּה דִּבּוּרוֹ אַחַר כָּךְ נִמְצָא, שֶׁמְּבַטֵּל נְתִינַת הַכֶּסֶף, נִמְצָא, שֶׁנִּמְשָׁךְ הַלַּבְנוּנִית לְבַטָּלָה אֶל הַסִּטְרָא אָחֳרָא, חַס וְשָׁלוֹם, וְזֶהוּ מַמָּשׁ פְּגַם דּוֹר הַמַּבּוּל וְדוֹר הַפַּלָּגָה כַּנַּ"ל. וְעַל כֵּן אוֹמְרִים, מִי שֶׁפָּרַע מִדּוֹר וְכוּ' מִדּוֹר הַמַּבּוּל וְדוֹר הַפַּלָּגָה דַּיְקָא כַּנַּ"ל, אֲבָל עַל כָּל זֶה אֵין הַמִּקָּח קַיָּם עֲדַיִן לְגַמְרֵי, כִּי עִקַּר קִיּוּם כָּל הַדְּבָרִים, דְּהַיְנוּ שֶׁיִּהְיֶה הַדָּבָר קַיָּם וְלֹא יוּכְלוּ הַחִיצוֹנִים לְהִתְאַחֵז בּוֹ וּלְבַטְּלוֹ, הוּא דַּיְקָא כְּשֶׁנִּמְשָׁךְ הַדָּבָר וְנִתְלַבֵּשׁ בַּעֲשִֹיָּה בְּמַעֲשֶֹה וּבְעֻבְדָּא גְּמוּרָה, שֶׁזֶּה בְּחִינַת עֲשִֹיַּת הַמִּצְווֹת שֶׁצָּרִיךְ לַעֲשֹוֹתָם בְּעֻבְדָּא דַּוְקָא, וְכֵן לְהֵפֶךְ פְּגַם הָעֲבֵרוֹת בְּיוֹתֵר הוּא כְּשֶׁעוֹשֶֹה עֻבְדָּא, חַס וְשָׁלוֹם, וְעַל כֵּן כְּשֶׁהַמַּשָּא וּמַתָּן הוּא בְּדִבּוּר בְּעָלְמָא אַף שֶׁהוּא פְּגָם גָּדוֹל כְּשֶׁמְּשַׁנֶּה הַדִּבּוּר וְנִקְרָא מְחֻסְּרֵי אֲמָנָה, עִם כָּל זֶה אֵין הַמִּקָּח קַיָּם בָּזֶה מֵאַחַר שֶׁלֹּא הָיָה רַק דִּבּוּר וְלֹא נַעֲשָֹה שׁוּם מַעֲשֶֹה עֲדַיִן. וַאֲפִלּוּ אִם נָתַן כֶּסֶף, עִם כָּל זֶה אֵינוֹ נִקְרָא מַעֲשֶֹה, מֵאַחַר שֶׁהַכֶּסֶף הוּא בִּבְחִינַת מֹחַ כַּנַּ"ל, אֲבָל כְּשֶׁכְּבָר נַעֲשֶֹה מַעֲשֶֹה, כְּגוֹן הַגְבָּהָה אוֹ מְשִׁיכָה וְכוּ', אֲזַי אִי אֶפְשָׁר לְשַׁנּוֹת עוֹד כְּלָל כַּנַּ"ל. וְזֶהוּ בְּחִינַת קִנְיַן סוּדָר, שֶׁהוּא קוֹנֶה תָּמִיד, כִּי כְּשֶׁנִּמְשָׁךְ בְּחִינַת תִּקּוּן הַמַּשָּא וּמַתָּן, בִּבְחִינַת תִּקּוּן הַבְּגָדִים, שֶׁהוּא בְּחִינַת הַמְשָׁכַת הַלַּבְנוּנִית אֶל בְּגָדִים וּלְבוּשִׁין מַמָּשׁ אֲזַי הוּא קַיָּם וְלֹא יִתְבַּטֵּל כַּנַּ"ל, כִּי זֶהוּ בְּחִינַת עֲשִֹיָּה כַּנַּ"ל, כִּי עִקַּר תִּקּוּן הָעֲשִֹיָּה שֶׁעוֹשִֹין גּוּף וּלְבוּשׁ אֶל חִיּוּת דִּקְדֻשָּׁה שֶׁלֹּא יִתְאַחֲזוּ בּוֹ הַחִיצוֹנִים, כִּי הֵם נֶאֱחָזִין בְּיוֹתֵר בִּבְחִינַת עַרְטִילָאִין. וְעַל כֵּן אָדָם הָרִאשׁוֹן קֹדֶם הַחֵטְא נֶאֱמַר וַיִּהְיוּ שְׁנֵיהֶם עֲרוּמִּים כוּ'. כִּי אָז לֹא הָיָה שְׁלִיטוֹת הַחִיצוֹנִים וְהָיוּ יְכוֹלִים לִהְיוֹת עֲרוּמִּים, אֲבָל אַחַר כָּךְ יָדְעוּ כִּי עֵירֻמִּם הֵם וְהֻצְרְכוּ לִתְפֹּר עֲלֵה תְּאֵנָה לִכְסוּת וּלְהַלְבִּישׁ עַצְמָם שֶׁלֹּא יִתְאַחֲזוּ בָּהֶם כַּנַּ"ל. וְעַל כֵּן כְּשֶׁנִּמְשָׁךְ תִּקּוּן הַמַּשָּא וּמַתָּן בִּבְחִינַת לְבוּשִׁין שֶׁהוּא בְּחִינַת עֲשִֹיָּה, כִּי עֲשִֹיָּה הוּא תַּכְלִית הַלְּבוּשִׁין כַּיָּדוּעַ וַאֲזַי אִי אֶפְשָׁר לְשַׁנּוֹת עוֹד כַּנַּ"ל וְזֶהוּ בְּחִינַת קִנְיַן סוּדָר כַּנַּ"ל:
<h2>מקח וממכר ב:</h2>
<h3>אות ו</h3>
אֵין הַמִּקָּח נִגְמָר בִּדְבָרִים כִּי אִם עַל יְדֵי קִנְיָן וְכוּ', דְּהַיְנוּ מְשִׁיכָה אוֹ מְסִירָה אוֹ הַגְבָּהָה וְכוּ'. וְרֹב הַקִּנְיָנִים הֵם בְּקִנְיַן סוּדָר, וְכָל זֶה בְּמִטַּלְטְלִין, אֲבָל הַקַּרְקַע נִקְנֵית בְּכֶסֶף, כַּמְבֹאָר חִלּוּקֵי הַדִּינִים בַּשֻּׁלְחָן עָרוּךְ:
<h3>אות א</h3>
עַל פִּי הַמַּאֲמָר הַמַּתְחִיל מִשֶּׁחָרַב בֵּית הַמִּקְדָּשׁ וְכוּ' (סִימָן כ"ה), עַיֵּן שָׁם הֵיטֵב: וְהַכְּלָל הַיּוֹצֵא מִשָּׁם, כִּי צָרִיךְ כָּל אֶחָד לְהוֹצִיא אֶת עַצְמוֹ מֵהַמְדַמֶּה וְלַעֲלוֹת אֶל הַשֵּכֶל וְכוּ'. וְדַע שֶׁבְּכָל דַּרְגָּא וְדַרְגָּא יֵשׁ שָׁם דִּמְיוֹנוֹת אֵלּוּ וּכְשֶׁאָדָם נִתָּק וְנֶעְתָּק מִדַּרְגָּא לְדַרְגָּא אֲזַי מִתְגַּבְּרִים הַקְּלִפּוֹת שֶׁבַּמַּדְרֵגָה וְאֵינָם מַנִּיחִים אוֹתוֹ לִכְנֹס וְצָרִיךְ לְהִתְגַּבֵּר לְשַׁבְּרָם וּלְהַכְנִיעָם וְכוּ'. וְעִקַּר הַכְנָעָתָם שֶׁל אֵלּוּ הַקְּלִפּוֹת שֶׁמִּתְגַּבְּרִים כְּשֶׁיּוֹצְאִים מִדַּרְגָּא לְדַרְגָּא הוּא עַל יְדֵי גְּדֻלַּת הַבּוֹרֵא יִתְבָּרַךְ שְׁמוֹ. וְהִתְגַּלּוּת גְּדֻלַּת הַבּוֹרֵא יִתְבָּרַךְ הוּא עַל יְדֵי גְּוָנִין עִלָּאִין שֶׁיֵּשׁ בְּכֶסֶף וְזָהָב, כִּי שָׁם מְלֻבָּשִׁין גְּוָנִין עִלָּאִין, וְהֵם נִתְגַּלִּין עַל יְדֵי שֶׁנּוֹתְנִין צְדָקָה לְעָנִי הָגוּן, עַל יְדֵי זֶה נִתְתַּקֵּן כָּל מָמוֹנוֹ וְנִתְגַּלִּין הַגְּוָנִין עִלָּאִין שֶׁיֵּשׁ שָׁם בְּהַמָּמוֹן, וַאֲזַי נִתְגַּלֶּה גְּדֻלַּת הַבּוֹרֵא יִתְבָּרַךְ וְנִכְנָעִין הַקְּלִפּוֹת שֶׁבַּמַּדְרֵגָה וְכוּ'. כִּי עִקַּר הַגְּוָנִין אֵין מְאִירִין אֶלָּא בְּיַד אִישׁ הַיִּשְֹרְאֵלִי, אֲבָל אֵצֶל הָעַכּוּ"ם הֵם נִתְעַלְּמִים, וּבִשְׁבִיל זֶה הֵם מִתְאַוִּין לְמָמוֹן יְהוּדִי וְכוּ', עַיֵּן שָׁם כָּל זֶה הֵיטֵב:
<h3>אות ב</h3>
וְזֶה בְּחִינַת כָּל הַקִּנְיָנִים שֶׁאֵין הַמִּקָּח נִגְמָר בִּדְבָרִים בִּלְבַד כִּי אִם בְּקִנְיָן, כִּי כְּבָר מְבֹאָר כַּמָּה פְּעָמִים שֶׁכָּל עִנְיְנֵי מַשָּא וּמַתָּן וּמִקָּח וּמִמְכָּר הוּא לְהַעֲלוֹת הַקְּדֻשּׁוֹת הַנְּפוּלוֹת. וּכְשֶׁמַּעֲלִין אֵלּוּ הַנִּיצוֹצוֹת וְהַקְּדֻשּׁוֹת הַנְּפוּלוֹת עַל יְדֵי הַמַּשָּא וּמַתָּן, נִמְצָא שֶׁהֵם עוֹלִים מִדַּרְגָּא לְדַרְגָּא וַאֲזַי מִתְגַּבְּרִים הַקְּלִפּוֹת שֶׁבַּמַּדְרֵגָה, כִּי בְּכָל דַּרְגָּא יֵשׁ שָׁם דִּמְיוֹנוֹת וּקְלִפּוֹת אֵלּוּ כַּנַּ"ל. וְעַל כֵּן אֵין הַמִּקָּח נִגְמָר בִּדְבָרִים בִּלְבַד, כִּי עִקַּר הִתְגַּבְּרוּתָם הוּא בְּשָׁעָה שֶׁעוֹלִין מִדַּרְגָּא לְדַרְגָּא כַּנַּ"ל, וּבִשְׁעַת גְּמַר הַמִּקָּח כְּשֶׁיּוֹצֵא הַדָּבָר מֵרְשׁוּת זֶה לִרְשׁוּת חֲבֵרוֹ אֲזַי הוּא בְּחִינַת הַבֵּרוּר. וַאֲזַי נִתְבָּרֵר הַקְּדֻשָּׁה שֶׁיֵּשׁ שָׁם וְעוֹלֶה מִדַּרְגָּא לְדַרְגָּא וַאֲזַי הֵם מִתְגַּבְּרִים כַּנַּ"ל. נִמְצָא, שֶׁבְּשָׁעָה שֶׁיּוֹצֵא הַדָּבָר מֵרְשׁוּת לִרְשׁוּת, שֶׁהוּא בְּחִינַת בֵּרוּר וַעֲלִיָּה מִדַּרְגָּא לְדַרְגָּא, אָז הֵם מִתְגַּבְּרִים כַּנַּ"ל. וְעַל כֵּן כָּל זְמַן שֶׁלֹּא נִכְנָס הַחֵפֶץ הַנִּקְנֶה לִרְשׁוּת חֲבֵרוֹ אֵין הַמִּקָּח נִגְמָר בִּדְבָרִים בִּלְבַד, כִּי אַף עַל פִּי שֶׁנִּתְרַצָּה לִמְכֹּר לַחֲבֵרוֹ, אַף עַל פִּי כֵן יָכוֹל הַמִּקָּח לַחֲזֹר וּלְהִתְבַּטֵּל עַל יְדֵי הִתְגַּבְּרוּתָם שֶׁהֵם מִתְגַּבְּרִים תָּמִיד כְּשֶׁרוֹצִין לַעֲלוֹת מִדַּרְגָּא לְדַרְגָּא וְעַל כֵּן צְרִיכִין לַעֲשֹוֹת אֵיזֶה קִנְיָן. וְעִקַּר הַקִּנְיָן הוּא מִדְּאוֹרָיְתָא בְּכֶסֶף, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה כְּמוֹ שֶׁכָּתוּב, "וְנָתַן הַכֶּסֶף וְקָם לוֹ". כִּי עִקַּר הַקִּנְיָן הוּא עַל יְדֵי הַכֶּסֶף דַּיְקָא,, כִּי שָׁם מִתְגַּלִּין הַגְּוָנִין עִלָּאִין שֶׁהֵם בְּחִינַת גְּדֻלַּת הַבּוֹרֵא יִתְבָּרַךְ כַּנַּ"ל, שֶׁעַל יְדֵי זֶה נִכְנָעִין הַקְּלִפּוֹת שֶׁבַּמַּדְרֵגָה וִיכוֹלִין לַעֲלוֹת מִדַּרְגָּא לְדַרְגָּא וַאֲזַי נִגְמָר הַמִּקָּח, שֶׁהוּא בְּחִינַת הַבֵּרוּר וַעֲלִיָּה מִדַּרְגָּא לְדַרְגָּא כַּנַּ"ל. וְזֶה בְּחִינַת וְנָתַן הַכֶּסֶף וְקָם לוֹ, ו'קָם לוֹ' דַּיְקָא לְשׁוֹן תְּקוּמָה וַעֲלִיָּה, כְּמוֹ שֶׁכָּתוּב, "וַיָּקָם שְֹדֵה עֶפְרוֹן וְכוּ'". וְדָרְשׁוּ רַבּוֹתֵינוּ זִכְרוֹנָם לִבְרָכָה, תְּקוּמָה הָיְתָה לוֹ וְכוּ'. כִּי עַל יְדֵי הַכֶּסֶף דַּיְקָא, שֶׁהוּא בְּחִינַת גְּוָנִין עִלָּאִין כַּנַּ"ל, עַל יְדֵי זֶה נִגְמָר הַמִּקָּח שֶׁהוּא בְּחִינַת בֵּרוּר בְּחִינַת תְּקוּמָה וַעֲלִיָּה מִדַּרְגָּא לְדַרְגָּא כַּנַּ"ל:
<h3>אות ג</h3>
אַךְ רַבּוֹתֵינוּ זִכְרוֹנָם לִבְרָכָה תִּקְּנוּ שֶׁאֵין הַכֶּסֶף קוֹנֶה, כִּי בֶּאֱמֶת אַף עַל פִּי שֶׁהַכֶּסֶף בְּשָׁרְשׁוֹ גָּבֹהַּ מְאֹד וְיֵשׁ בּוֹ הִתְלַבְּשׁוּת גְּוָנִין עִלָּאִין כַּנַּ"ל, אַף עַל פִּי כֵן לְמַטָּה אֵין מִתְגַּלִּין הַגְּוָנִין שֶׁיֵּשׁ בְּכֶסֶף וְזָהָב כִּי אִם עַל יְדֵי שֶׁמְּתַקְּנִין הַמָּמוֹן, דְּהַיְנוּ עַל יְדֵי צְדָקָה לְעָנִי הָגוּן וְכוּ' כַּנַּ"ל. כִּי יָדוּעַ שֶׁכָּל הַדְּבָרִים נִתְקַלְקְלוּ מֵחֵטְא אָדָם הָרִאשׁוֹן וְעַל כֵּן אִי אֶפְשָׁר שֶׁיִּתְגַּלּוּ הַגְּוָנִין שֶׁיֵּשׁ בְּכֶסֶף וְזָהָב כִּי אִם עַל יְדֵי תִּקּוּן, דְּהַיְנוּ עַל יְדֵי צְדָקָה כַּנַּ"ל, אֲבָל בְּלֹא הַתִּקּוּן אֵין הַגְּוָנִין מִתְגַּלִּין אֲפִלּוּ בְּיַד אִישׁ הַיִּשְֹרְאֵלִי. וְעַל כֵּן תִּקְּנוּ חֲכָמֵינוּ זִכְרוֹנָם לִבְרָכָה שֶׁאֵין הַכֶּסֶף קוֹנֶה, כִּי אֵין לָנוּ כֹּחַ לְהַכְנִיעַ הַקְּלִפּוֹת שֶׁבַּמַּדְרֵגָה עַל יְדֵי הַכֶּסֶף, כִּי לָאו בְּכָל עֵת מִתְגַּלִּין הַגְּוָנִין שֶׁיֵּשׁ בַּכֶּסֶף כַּנַּ"ל, וּכְשֶׁאֵין מִתְגַּלִּין הַגְּוָנִין אֵין נִכְנָעִין הַקְּלִפּוֹת שֶׁבַּמַּדְרֵגָה, וְעַל כֵּן אֵין הַמִּקָּח נִגְמָר וְכוּ' כַּנַּ"ל. וְיֵשׁ לְרַמֵּז זֹאת בְּדִבְרֵי רַבּוֹתֵינוּ זִכְרוֹנָם לִבְרָכָה שֶׁאָמְרוּ מִדְּאוֹרָיְתָא כֶּסֶף קוֹנֶה וּמִפְּנֵי מָה אָמְרוּ חֲכָמִים מְשִׁיכָה קוֹנָה? גְּזֵרָה שֶׁמָּא יֹאמַר לוֹ, נִשְֹרְפוּ חִטֶּיךָ בָּעֲלִיָּה. וְלִכְאוֹרָה תָּמוּהַּ, לָמָּה תָּפְסוּ רַבּוֹתֵינוּ זִכְרוֹנָם לִבְרָכָה עֲלִיָּה דַּוְקָא, הָיָה לָהֶם לוֹמַר סְתָם נִשְֹרְפוּ חִטֶּיךָ בִּרְשׁוּתִי אוֹ בַּבַּיִת וְחָצֵר, וְלָמָּה תָּפְסוּ עֲלִיָּה דַּוְקָא?! אַךְ יֵשׁ לְרַמֵּז הַנַּ"ל, כִּי מֵחֲמַת שֶׁאֵין בָּנוּ כֹּחַ לְגַלּוֹת תָּמִיד הַגְּוָנִין עִלָּאִין שֶׁיֵּשׁ בַּכֶּסֶף כַּנַּ"ל, וְעַל כֵּן עֲדַיִן יוּכְלוּ לְהִתְגַּבֵּר הַקְּלִפּוֹת בְּשָׁעָה שֶׁעוֹלֶה הַמִּקָּח מִדַּרְגָּא לְדַרְגָּא כַּנַּ"ל. וְזֶהוּ בְּחִינַת שֶׁמָּא יֹאמַר לוֹ נִשְֹרְפוּ חִטֶּיךָ בָּעֲלִיָּה, דְּהַיְנוּ בְּעֵת שֶׁעוֹלֶה הַמִּקָּח מִדַּרְגָּא לְדַרְגָּא אֲזַי נִזּוֹק וְנִשְֹרַף עַל יְדֵי הִתְגַּבְּרוּת הַנַּ"ל שֶׁמִּתְגַּבְּרִים בִּשְׁעַת עֲלִיָּה שֶׁעוֹלִים מִדַּרְגָּא לְדַרְגָּא שֶׁמֵּהֶם בָּאִים כָּל הַהֶזֵּקוֹת:
<h3>אות ד</h3>
וְעַל כֵּן אֵין הַמִּקָּח נִגְמָר כִּי אִם עַל יְדֵי מְשִׁיכָה אוֹ הַגְבָּהָה וְכַיּוֹצֵא, כִּי הָעִקָּר שֶׁצָּרִיךְ הַחֵפֶץ שֶׁיִּהְיֶה אֵיזֶה שָׁעָה בִּרְשׁוּת הַקּוֹנֶה כְּדֵי שֶׁיֵּצֵא מֵרְשׁוּת לִרְשׁוּת, וְתֵכֶף כְּשֶׁנִּכְנַס לִרְשׁוּת חֲבֵרוֹ פַּעַם אַחַת כְּבָר נִכְנְעוּ הַקְּלִפּוֹת שֶׁבַּמַּדְרֵגָה, כִּי עִקַּר הִתְגַּבְּרוּתָם בְּשָׁעָה שֶׁיּוֹצֵא מִדַּרְגָּא לְדַרְגָּא דְּהַיְנוּ בְּעֵת שֶׁיּוֹצֵא מֵרְשׁוּת לִרְשׁוּת שֶׁאָז נִגְמָר הַבֵּרוּר. וְעַל כֵּן תֵּכֶף שֶׁמָּשַׁךְ הַחֵפֶץ אוֹ כַּיּוֹצֵא וְנִכְנַס בִּרְשׁוּתוֹ שָׁעָה קַלָּה אֲזַי כְּבָר עָלָה הַחֵפֶץ מִדַּרְגָּא לְדַרְגָּא מֵאַחַר שֶׁכְּבָר יָצָא מֵרְשׁוּת לִרְשׁוּת וְעַל יְדֵי זֶה נִגְמַר הַמִּקָּח, כִּי עִקַּר גְּמַר הַמִּקָּח הוּא עַל יְדֵי זֶה כַּנַּ"ל וְעַל כֵּן אֲפִלּוּ אִם תֵּכֶף אַחַר הַמְשִׁיכָה וְכוּ' חָזַר וְהִנִּיחַ הַחֵפֶץ אֵצֶל הַמּוֹכֵר, כְּבָר נִגְמַר הַמִּקָּח, מֵאַחַר שֶׁכְּבָר יָצָא מֵרְשׁוּת לִרְשׁוּת וְנִכְנְעוּ הַקְּלִפּוֹת שֶׁבַּמַּדְרֵגָה, מֵאַחַר שֶׁכְּבָר נִכְנַס לִרְשׁוּתוֹ כַּנַּ"ל:
<h3>אות ה</h3>
וְעַל כֵּן בְּהֶקְדֵּשׁ קוֹנֶה כֶּסֶף גַּם מִדְּרַבָּנָן, כִּי מְעוֹת הֶקְדֵּשׁ הוּא קֹדֶשׁ וּמִתְגַּלִּין בּוֹ הַגְּוָנִין עִלָּאִין מֵאַחַר שֶׁהוּא קֹדֶשׁ וְאֵין לְהַסִּטְרָא אָחֳרָא אֲחִיזָה בּוֹ, עַל כֵּן מִתְגַּלִּין בְּוַדַּאי בִּמְעוֹת הֶקְדֵּשׁ גְּוָנִין עִלָּאִין וְעַל כֵּן בְּהֶקְדֵּשׁ כֶּסֶף קוֹנֶה וְכוּ' כַּנַּ"ל. וְעַל כֵּן גַּם כְּשֶׁיִּשְֹרָאֵל קוֹנֶה מֵעַכּוּ"ם גַּם כֵּן כֶּסֶף קוֹנֶה לְכַמָּה דֵּעוֹת, כִּי מְעוֹת יִשְֹרָאֵל לְגַבֵּי עַכּוּ"ם הוּא קָדוֹשׁ מְאֹד וּמִתְגַּלֶּה בּוֹ הַגְּוָנִין עִלָּאִין. וְכַמּוּבָן הֵיטֵב שָׁם בְּדִבְרֵי רַבֵּנוּ הַנַּ"ל שֶׁבִּשְׁבִיל זֶה הֵם תְּאֵבִים לְמָמוֹן יִשְֹרָאֵל כְּאִלּוּ לֹא רָאוּ מָמוֹן מֵעוֹלָם, מֵחֲמַת שֶׁבְּמָמוֹן יִשְֹרָאֵל מִתְגַּלִּין הַגְּוָנִין עִלָּאִין, עַיֵּן שָׁם הֵיטֵב, כִּי בֶּאֱמֶת אַף עַל פִּי שֶׁגַּם הַמָּעוֹת שֶׁל יִשְֹרָאֵל צָרִיךְ גַּם כֵּן תִּקּוּן כְּדֵי שֶׁיָּאִירוּ בּוֹ הַגְּוָנִין כַּנַּ"ל, אַף עַל פִּי כֵן כְּנֶגֶד הָעַכּוּ"ם בְּוַדַּאי מָמוֹן יִשְֹרָאֵל קָדוֹשׁ מְאֹד בִּבְחִינַת הֶאָרַת הַגְּוָנִין כְּיִתְרוֹן הָאוֹר מִן הַחֹשֶׁךְ (קֹהֶלֶת ב), כַּמּוּבָן בְּכַמָּה מְקוֹמוֹת שֶׁאֲפִלּוּ הָאוֹר שֶׁאֵין בּוֹ כֹּחַ לְהָאִיר בַּיּוֹם כְּגוֹן הַנֵּר, אַף עַל פִּי כֵן בַּלַּיְלָה וּבַחֹשֶׁךְ הוּא מֵאִיר מְאֹד בִּבְחִינַת כְּיִתְרוֹן הָאוֹר מִן הַחֹשֶׁךְ. וְעַל כֵּן בְּוַדַּאי מָמוֹן יִשְֹרָאֵל כְּנֶגֶד הָעַכּוּ"ם הוּא מֵאִיר מְאֹד בִּבְחִינַת הַגְּוָנִין הַנַּ"ל. וְעַל כֵּן יִשְֹרָאֵל מִנָּכְרִי קוֹנֶה בְּכֶסֶף לְכַמָּה דֵּעוֹת, וְכַנַּ"ל:
<h3>אות ו</h3>
וְזֶה בְּחִינַת מַה שֶּׁהַקַּרְקַע נִקְנֶה בְּכֶסֶף. כִּי עִקַּר הַעְלָמַת הַגְּוָנִין שֶׁבַּכֶּסֶף מַה שֶּׁאֵין הַגְּוָנִין מְאִירִין כִּי אִם עַל יְדֵי הַתִּקּוּן שֶׁל צְדָקָה כַּנַּ"ל, כָּל זֶה הוּא מֵחֲמַת חֵטְא אָדָם הָרִאשׁוֹן שֶׁעַל יְדֵי זֶה נִתְחַשְּׁכוּ, כִּבְיָכוֹל, וְנִתְעַלְּמוּ אוֹרוֹת הַגְּוָנִין וְאֵין יְכוֹלִין לְהִתְגַּלּוֹת כִּי אִם עַל יְדֵי תִּקּוּן, כִּי עִקַּר אוֹרוֹת הַגְּוָנִין שֶׁבְּכֶסֶף וְזָהָב הֵם נִמְשָׁכִין רַק מֵהַגַּן עֵדֶן בִּבְחִינַת וְנָהָר יֹצֵא מֵעֵדֶן לְהַשְׁקוֹת אֶת הַגָּן וּמִשָּׁם יִפָּרֵד וְהָיָה לְאַרְבָּעָה רָאשִׁים, שֵׁם הָאֶחָד פִּישׁוֹן הוּא הַסֹּבֵב אֶת כָּל אֶרֶץ הַחֲוִילָה אֲשֶׁר שָׁם הַזָּהָב, וּזְהַב הָאָרֶץ הַהִוא טוֹב, שָׁם הַבְּדֹלַח וְאֶבֶן הַשֹּׁהַם, הַיְנוּ הַזָּהָב דִּקְדֻשָּׁה הַנִּמְשָׁךְ מֵהַנָּהָר הַיֹּצֵא מֵעֵדֶן וְכוּ' שֶׁהוּא בְּחִינַת וּזְהַב הָאָרֶץ הַהִוא טוֹב. טוֹב דַּיְקָא, כִּי שָׁם מִתְגַּלִּין אוֹרוֹת הַגְּוָנִין בִּבְחִינַת שָׁם הַבְּדֹלַח וְאֶבֶן הַשֹּׁהַם שֶׁהֵם בְּחִינַת גְּוָנִין עִלָּאִין הַמִּתְגַּלִּין בְּהַזָּהָב הַטּוֹב הַנִּמְשָׁךְ מִגַּן עֵדֶן כִּי שָׁם בְּגַן עֵדֶן עִקַּר הַזָּהָב דִּקְדֻשָּׁה, כִּי הַזָּהָב נִמְנֶה בְּתוֹךְ הַשְּׁלֹשׁ עֶשְֹרֵה חֻפּוֹת שֶׁעָשָֹה הַקָּדוֹשׁ בָּרוּךְ הוּא לְאָדָם הָרִאשׁוֹן בְּגַן עֵדֶן כַּמּוּבָא בִּיחֶזְקֵאל, וְהוּא נִכְלָל בְּתוֹךְ כָּל הָאֲבָנִים טוֹבוֹת הַמְנוּיִין שָׁם אֹדֶם פִּטְדָה וּבָרֶקֶת כָּל אֶבֶן יְקָרָה וְכוּ'. הַיְנוּ בְּחִינָה הַנַּ"ל, כִּי שָׁם הַזָּהָב כָּלוּל מִגְּוָנִין סַגִיאִין שֶׁהֵם בְּחִינַת כָּל הָאֲבָנִים טוֹבוֹת שֶׁהֵם כְּלָלִיּוּת הַגְּוָנִין, כִּי כָּל אֶחָד מֵהָאֲבָנִים טוֹבוֹת גָּוֶן שֶׁלּוֹ מְשֻׁנֶּה מֵחֲבֵרוֹ, כִּי הֵם בְּחִינַת גְּוָנִין עִלָּאִין. נִמְצָא שֶׁבְּחִינַת הַזָּהָב דִּקְדֻשָּׁה שֶׁמִּתְגַּלִּין בּוֹ הֶאָרַת הַגְּוָנִין הוּא בְּחִינַת הַזָּהָב הַטּוֹב הַנִּמְשָׁךְ מִגַּן עֵדֶן כַּנַּ"ל, כִּי שָׁם בְּגַן עֵדֶן מִתְגַּלִּין כָּל הָאוֹרוֹת עֶלְיוֹנִים שֶׁהֵם בְּחִינַת גְּוָנִין עִלָּאִין כַּיָּדוּעַ. וּכְשֶׁחָטָא אָדָם הָרִאשׁוֹן וְנִתְגָּרֵשׁ מִגַּן עֵדֶן נִתְעַלְּמוּ כָּל הָאוֹרוֹת דְּהַיְנוּ אוֹרוֹת הַגְּוָנִין עִלָּאִין, כִּי נִפְגַּם הַכֶּסֶף וְהַזָּהָב בִּבְחִינַת בְּעִצָּבוֹן תֹּאכֲלֶנָּה דְּהַיְנוּ מִעוּט הַפַּרְנָסָה בִּיגִיעָה גְּדוֹלָה שֶׁזֶּה נִמְשָׁךְ, מֵחֲמַת הַעְלָמַת הַגְּוָנִין עִלָּאִין שֶׁבְּכֶסֶף וְזָהָב, כִּי כְּשֶׁהַגְּוָנִין מְאִירִין בְּתוֹךְ הַכֶּסֶף וְהַזָּהָב נִמְשָׁךְ מֵהֶם פַּרְנָסָה וְשֶׁפַע גְּדוֹלָה. וְעִקַּר מִעוּט הַפַּרְנָסָה בְּחִינַת בְּעִצָּבוֹן תֹּאכֲלֶנָּה הוּא מֵחֲמַת הַעְלָמַת הַגְּוָנִין. נִמְצָא, שֶׁעִקַּר הַעְלָמַת אוֹרוֹת הַגְּוָנִין שֶׁבְּכֶסֶף וְזָהָב הוּא מֵחֲמַת חֵטְא אָדָם הָרִאשׁוֹן כַּנַּ"ל. וְעִקַּר חֵטְא אָדָם הָרִאשׁוֹן שֶׁהוּא זֻהֲמַת הַנָּחָשׁ נֶאֱחָז בְּיוֹתֵר בְּהָאָרֶץ בִּבְחִינַת אֲרוּרָה הָאֲדָמָה בַּעֲבוּרֶךָ וְכוּ'. וְעִקַּר הַתִּקּוּן שֶׁל חֵטְא אָדָם הָרִאשׁוֹן תָּלוּי בְּתִקּוּן הָאָרֶץ, לְהוֹצִיא אֶת הָאֲדָמָה מִקִּלְלָתָהּ, כִּי הָאָרֶץ הוּא שֹׁרֶשׁ כָּל הַדְּבָרִים שֶׁבָּעוֹלָם בִּבְחִינַת (קֹהֶלֶת ג) הַכֹּל הָיָה מִן הֶעָפָר. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה (יְבָמוֹת סג), כָּל מִי שֶׁאֵין לוֹ קַרְקַע אֵינוֹ אָדָם. כִּי עִקַּר בְּחִינַת אָדָם הוּא כְּשֶׁמְּתַקְּנִין חֵטְא אָדָם הָרִאשׁוֹן, כִּי עַל יְדֵי חֵטְא אָדָם הָרִאשׁוֹן נִפְגַּם בְּחִינַת אָדָם בִּבְחִינַת אָדָם בִּיקָר בַּל יָלִין נִמְשַׁל כַּבְּהֵמוֹת נִדְמוּ (תְּהִלִּים מט), כִּי עַל יְדֵי זֶה הִתְגַּבֵּר כֹּחַ הַמְדַמֶּה כֹּחַ הַבְּהֵמִיּוּת. וְכָל זֶה עַל יְדֵי שֶׁנִּתְעַלְּמוּ הַגְּוָנִין עִלָּאִין שֶׁהָיוּ מְאִירִין בַּפָּנִים שֶׁהֵם בְּחִינַת 'צֶלֶם אֱלֹקִים', כִּי הַגְּוָנִין הֵם בְּחִינַת הַמֹּחִין שֶׁהֵם צֶלֶם אֱלֹקִים שֶׁהֵם עִקַּר הָאָדָם, אֲבָל כְּשֶׁנִּתְעַלְּמִין הַגְּוָנִין נִסְתַּלֵּק בְּחִינַת צֶלֶם אֱלֹקִים וְאֵינוֹ נִקְרָא בְּשֵׁם אָדָם. וְזֶהוּ אָדָם בִּיקָר בַּל יָלִין, "יְקָר" אֵלּוּ תְּפִלִּין שֶׁנִּקְרָאִין פְּאֵר שֶׁהוּא בְּחִינַת גְּוָנִין עִלָּאִין שֶׁהֵם בְּחִינַת פְּאֵר, כַּמְבֹאָר בְּמָקוֹם אַחֵר. וְעַל יְדֵי זֶה 'נִמְשַׁל כַּבְּהֵמוֹת נִדְמוּ' כַּנַּ"ל. וְכָל אֶחָד כְּפִי מַה שֶּׁזּוֹכֶה לְתַקֵּן בְּחִינַת חֵטְא אָדָם הָרִאשׁוֹן עַל יְדֵי זֶה נִקְרָא בְּשֵׁם אָדָם. וְעִקַּר תִּקּוּן חֵטְא אָדָם הָרִאשׁוֹן, שֶׁהוּא זֻהֲמַת הַנָּחָשׁ, הוּא עַל יְדֵי תִּקּוּן הַקַּרְקַע כַּנַּ"ל, וְעַל כֵּן מִי שֶׁאֵין לוֹ קַרְקַע אֵינוֹ אָדָם, כִּי כָּל מַה שֶּׁיֵּשׁ לְהָאָדָם הוּא מְבָרֵר אוֹתוֹ מִזֻּהֲמַת הַנָּחָשׁ, וְעִקָּר הוּא לְבָרֵר וּלְתַקֵּן הַקַּרְקַע, שֶׁהוּא שֹׁרֶשׁ הַכֹּל וְשָׁם עִקַּר הַתִּקּוּן כַּנַּ"ל. וּכְשֶׁמְּתַקֵּן הַקַּרְקַע נִתְתַּקֵּן הַכֹּל וְנִזְדַּכֵּךְ הַכֹּל מִזֻּהֲמַת הַנָּחָשׁ, מֵחֵטְא אָדָם הָרִאשׁוֹן וַאֲזַי נִקְרָא בְּשֵׁם אָדָם כַּנַּ"ל. וּכְשֶׁנִּתְתַּקֵּן הַקַּרְקַע, שֶׁהוּא שֹׁרֶשׁ הַכֹּל, אֲזַי נִתְתַּקֵּן הַכֹּל וְעַל כֵּן כְּשֶׁקּוֹנֶה קַרְקַע וְזֶה כְּלָל שֶׁעַל יְדֵי כָּל הַקִּנְיָנִים מְתַקְּנִין וּמְבָרְרִין הַדָּבָר כַּנַּ"ל, נִמְצָא, כְּשֶׁקּוֹנֶה קַרְקַע וּמְתַקֵּן בְּחִינַת קַרְקַע שֶׁהִיא שֹׁרֶשׁ הַכֹּל, שֶׁהוּא בְּחִינַת כְּלַל תִּקּוּן חֵטְא אָדָם הָרִאשׁוֹן לְהוֹצִיא הָאֲדָמָה מִקִּלְלָתָהּ מִבְּחִינַת אֲרוּרָה הָאֲדָמָה וְכוּ'. וְעַל כֵּן בִּשְׁעַת קִנְיַן קַרְקַע מִתְגַּלִּין אוֹרוֹת הַגְּוָנִין שֶׁבְּכֶסֶף וְזָהָב מֵאַחַר שֶׁהוּא בְּחִינַת כְּלַל תִּקּוּן חֵטְא אָדָם הָרִאשׁוֹן: וְעַל כֵּן הַקַּרְקַע נִקְנֶה בְּכֶסֶף, כִּי בִּשְׁעַת קְנִיַּת קַרְקַע מִתְגַּלִּין הַגְּוָנִין שֶׁבַּכֶּסֶף מֵאַחַר שֶׁהוּא בְּחִינַת כְּלַל תִּקּוּן חֵטְא אָדָם הָרִאשׁוֹן כַּנַּ"ל, כִּי הַפְּרוּטָה כֶּסֶף שֶׁנּוֹתֵן בִּשְׁעַת קִנְיַן קַרְקַע הוּא בְּחִינַת פְּרוּטָה שֶׁל צְדָקָה מַמָּשׁ שֶׁעַל יָדָהּ מְתַקְּנִין כָּל הַמָּמוֹן וּמִתְגַּלִּין הַגְּוָנִין כַּנַּ"ל, עַל יְדֵי שֶׁנּוֹתֵן פְּרוּטָה לְעָנִי וּמוֹצִיא אֶת הֶעָנִי מִבְּחִינַת בְּעִצָּבוֹן תֹּאכֲלֶנָּה עַל יְדֵי הַמָּמוֹן שֶׁנּוֹתֵן לוֹ, וְעַל יְדֵי זֶה מִתְגַּלִּין הַגְּוָנִין שֶׁעִקַּר הַעְלָמָתָם עַל יְדֵי בְּחִינַת בְּעִצָּבוֹן תֹּאכֲלֶנָּה כַּנַּ"ל. וְעַל כֵּן הַפְּרוּטָה שֶׁל קִנְיַן קַרְקַע הוּא גַּם כֵּן בִּבְחִינָה זוֹ, כִּי מְתַקֵּן עַל יְדֵי זֶה וּמְזַכֵּךְ הַקַּרְקַע מִזֻּהֲמַת הַנָּחָשׁ שֶׁהוּא שֹׁרֶשׁ הַכֹּל וְעַל יְדֵי זֶה נִתְתַּקֵּן הַכֹּל וְנִתְגַּלִּין הַגְּוָנִין, כִּי הָא בְּהָא תַּלְיָא, כְּמוֹ שֶׁכָּתוּב, "אֲרוּרָה הָאֲדָמָה בְּעִצָּבוֹן תֹּאכֲלֶנָּה וְכוּ'". וְכֵן לְהֵפֶךְ כְּשֶׁמְּתַקֵּן הָאֲדָמָה נִתְתַּקֵּן בְּחִינַת בְּעִצָּבוֹן וְנִתְגַּלִּין הַגְּוָנִין. וְעַל כֵּן הַקַּרְקַע נִקְנֶה בְּכֶסֶף, כִּי בִּשְׁעַת קְנִיַּת הַקַּרְקַע נִתְגַּלִּין הַגְּוָנִין כַּנַּ"ל: וְזֶה בְּחִינַת קִנְיַן סוּדָר. זֶה בְּחִינַת מַה שֶּׁמְּבֹאָר שָׁם בַּמַּאֲמָר הַנַּ"ל בְּעִנְיַן הַגְּוָנִין הַנַּ"ל הַמִּתְגַּלִּין בְּכֶסֶף וְזָהָב שֶׁהֵם בְּחִינַת בִּגְדֵי יֶשַׁע וְכוּ' עַיֵּן שָׁם הֵיטֵב. וְזֶה בְּחִינַת קִנְיַן סוּדָר שֶׁקּוֹנִין עַל יְדֵי הַבְּגָדִים שֶׁהֵם בְּחִינַת בִּגְדֵי יֶשַׁע בְּחִינַת גְּוָנִין עִלָּאִין, כִּי רַבִּי יוֹחָנָן קָרָא לְמָאנֵי מְכַבְּדוּתָא (בָּבָא קַמָּא צא) בְּחִינַת בִּגְדֵי כָּבוֹד וּפְאֵר בְּחִינַת כְּלָלִיּוּת הַגְּוָנִין. וְעַל יְדֵי זֶה קוֹנִין כָּל דָּבָר, כִּי עִקַּר הַקִּנְיָן עַל יְדֵי הִתְגַּלּוּת הַגְּוָנִין שֶׁעַל יְדֵי זֶה נִכְנָעִין הַמְנִיעוֹת שֶׁבַּמַּדְרֵגָה וְנִקְנֶה הַדָּבָר וְעוֹלֶה מִדַּרְגָּא לְדַרְגָּא כַּנַּ"ל, כִּי הַגְּוָנִין שֶׁבְּכֶסֶף וְזָהָב אֵין מִתְגַּלִּין תָּמִיד כַּנַּ"ל וְעַל כֵּן צְרִיכִין לִקְנוֹת עַל יְדֵי הַבְּגָדִים שֶׁהֵם בְּחִינַת בִּגְדֵי יֶשַׁע כַּנַּ"ל, כִּי הַגְּוָנִין מִתְלַבְּשִׁין בְּהַבְּגָדִים שֶׁהֵם בְּחִינַת תִּקּוּן חֵטְא אָדָם הָרִאשׁוֹן בִּבְחִינַת וַיַּעַשֹ ה' אֱלֹקִים לְאָדָם וּלְאִשְׁתּוֹ כָּתְנוֹת עוֹר וַיַּלְבִּשֵׁם, כִּי מִתְּחִלָּה הָיוּ עֲרוּמִּים וְאָז הָיוּ יְכוֹלִים לְקַבֵּל אוֹרוֹת הַגְּוָנִין בְּלִי לְבוּשׁ, אֲבָל אַחַר כָּךְ עַל יְדֵי הַחֵטְא נִתְעַלְּמוּ וְאֵינָם יְכוֹלִים לְהִתְגַּלּוֹת כִּי אִם עַל יְדֵי בְּחִינַת לְבוּשִׁים בִּבְחִינַת וַיַּעַשֹ וְכוּ' וַיַּלְבִּשֵׁם. וְזֶה בְּחִינַת צְדָקָה שֶׁעַל יָדָהּ מִתְגַּלִּין הַגְּוָנִין כַּנַּ"ל כִּי צְדָקָה הִיא בְּחִינַת לְבוּשִׁים בִּבְחִינַת צֶדֶק לָבַשְׁתִּי, בְּחִינַת בִּגְדֵי יֶשַׁע הַנַּ"ל שֶׁהֵם בְּחִינַת הַגְּוָנִין, כַּמְבֹאָר הֵיטֵב בַּמַּאֲמָר הַנַּ"ל שֶׁעִקַּר הִתְגַּלּוּת אוֹרוֹת הַגְּוָנִין כְּשֶׁזּוֹכִין שֶׁיִּתְגַּלּוּ וְיָאִירוּ, אֲזַי הֵם בִּבְחִינַת בִּגְדֵי יֶשַׁע מְעִיל צְדָקָה, עַיֵּן שָׁם הֵיטֵב. וְזֶהוּ בְּחִינַת קִנְיַן סוּדָר שֶׁקּוֹנִין בְּהַבְּגָדִים, שֶׁקּוֹנֶה בְּכָל דָּבָר. וְרֹב הַקִּנְיָנִים הֵם עַל יְדֵי זֶה, כִּי הַבְּגָדִים הֵם בְּחִינַת בִּגְדֵי יֶשַׁע בְּחִינַת הִתְגַּלּוּת הַגְּוָנִין עִלָּאִין שֶׁהֵם בְּחִינַת גְּדֻלַּת הַבּוֹרֵא יִתְבָּרַךְ. שֶׁעַל יְדֵי זֶה קוֹנִין וּמְתַקְּנִין וּמַעֲלִין כָּל הַדְּבָרִים שֶׁבָּעוֹלָם כַּנַּ"ל: בָּרוּךְ ה' לְעוֹלָם אָמֵן וְאָמֵן:
<h2>מקח וממכר ג:</h2>
<h3>אות ו</h3>
עִנְיַן קִנְיַן סוּדָר וּשְׁאָר כָּל הַקִּנְיָנִים שֶׁהֵם מְסִירָה וּמְשִׁיכָה וְהַגְבָּהָה:
<h3>אות א</h3>
עַל פִּי הַתּוֹרָה הַמַּתְחֶלֶת דַּע שֶׁיֵּשׁ אֶמְצָעִי (סִימָן קנ"ט) עַיֵּן שָׁם כָּל הַתּוֹרָה: וְהַכְּלָל, כִּי יֵשׁ שְׁנֵי מִינֵי לִמּוּדִים בְּהַתּוֹרָה הַקְּדוֹשָׁה, יֵשׁ לִמּוּד שֶׁל הַצַּדִּיק הָאֱמֶת שֶׁעוֹלֶה לְהַשְּׁכִינָה שֶׁהִיא אֶמְצָעִי בֵּינוֹ יִתְבָּרַךְ וּבֵין הָעוֹלָם, וְאָז נַעֲשֶֹה מֵהַיָּמִין וְהַשְּמֹאל שֶׁיֵּשׁ בְּהַתּוֹרָה שֶׁהֵם אֵשׁ וּמַיִם, נַעֲשֶֹה מֵהֶם בְּחִינַת שֶׁפַע רוּחָנִיּוּת וְשֶׁפַע גַּשְׁמִיּוּת, הַיְנוּ מִבְּחִינַת הַיָּמִין נַעֲשֶֹה שֶׁפַע רוּחָנִיּוּת שֶׁהוּא שֶׁפַע עֶלְיוֹן לְכָל דָּרֵי מַעְלָה שֶׁהֵם מַלְאָכִים וּשְֹרָפִים וְכוּ'. וּמִבְּחִינַת הַשְּמֹאל נַעֲשֶֹה שֶׁפַע גַּשְׁמִיּוּת לָעוֹלָמוֹת הַתַּחְתּוֹנִים וְכוּ'. אַךְ לָאו כָּל אָדָם זוֹכֶה שֶׁיִּהְיֶה לִמּוּדוֹ עוֹלֶה לְהַשְּׁכִינָה וְכוּ'. וְאָז כְּשֶׁאֵין לִמּוּדוֹ עוֹלֶה לְהַשְּׁכִינָה אֲזַי כְּשֶׁלּוֹמֵד וְאָז יוֹצְאִים אֵדִים מִפִּיו וְכוּ'. וְטֶבַע הַתּוֹרָה שֶׁיַּגְבִּיהַּ עַצְמוֹ לְמַעְלָה לְהַשְּׁכִינָה כַּנַּ"ל אַךְ שֶׁאֵינָהּ יְכוֹלָה לַעֲלוֹת מֵחֲמַת שֶׁזֶּה הַלּוֹמֵד אֵינוֹ זוֹכֶה לָזֶה שֶׁיַּעֲלֶה לִמּוּדוֹ לְהַשְּׁכִינָה כַּנַּ"ל. וְהִנֵּה הַתּוֹרָה שֶׁלּוֹ מִתְרוֹמֶמֶת לַעֲלוֹת לְמַעְלָה, אַךְ אֵינָהּ יְכוֹלָה כַּנַּ"ל. וּבְתוֹךְ כָּךְ נַעֲשֶֹה לַיְלָה וְאָז יוֹצְאִין כָּל הַגַּרְדִּינֵי נִימוּסִין וְכוּ' וּמַכִּין עָלֶיהָ וְכוּ'. וְאָז נִתְפַּזֶּרֶת זֹאת הַתּוֹרָה בָּאֲוִיר וְכָל בְּנֵי עוֹלָם שׁוֹאֲבִין מִזֹּאת הַתּוֹרָה שֶׁנִּתְפַּזְּרָה בָּאֲוִיר. וּלְפִי מַהוּת הָאָדָם שֶׁמַּגִּיעַ לוֹ הַתּוֹרָה הַזֹּאת כֵּן נַעֲשֶֹה מִמֶּנָּה, כִּי אָדָם כָּשֵׁר וְכוּ' אוֹ אָדָם גָּדוֹל וְצַדִּיק כְּשֶׁמְּקַבְּלִין מֵאֵלּוּ הַתּוֹרוֹת שֶׁנִּתְפַּזְּרוּ אֲזַי נַעֲשֶֹה אֶצְלוֹ מִזֶּה טַל תּוֹרָה וְכוּ' לְפִי מִדַּת הַמְקַבֵּל. לִקְצָת נַעֲשִֹים מֵאֵלּוּ הַתּוֹרוֹת חִדּוּשִׁין דְּאוֹרָיְתָא וְכוּ' וְזֶהוּ בְּחִינַת הַיָּמִין שֶׁיֵּשׁ בְּהַתּוֹרָה, אֲבָל מִבְּחִינַת הַשְּמֹאל נַעֲשֶֹה הַהֵפֶךְ מַמָּשׁ שֶׁהוּא ל"ט מְלָאכוֹת שֶׁנַּעֲשֶֹה מֵאֵלּוּ הַתּוֹרוֹת, שֶׁמַּגִּיעַ לִבְנֵי אָדָם שֶׁאֵינָם כְּשֵׁרִים נַעֲשֶֹה אֶצְלָם מִזֶּה הַהֵפֶךְ מִבְּחִינַת הַטַּל הַנַּ"ל, הַיְנוּ בְּחִינַת ל"ט מְלָאכוֹת שֶׁהוּא הֵפֶךְ טַ"ל תּוֹרָה, הַיְנוּ שֶׁנִּתְעוֹרֵר אֶצְלוֹ עַל יְדֵי זֶה הִתְעוֹרְרוּת חָדָשׁ לְטִרְדַּת הַמַּשָּא וּמַתָּן וּרְדִיפַת הַפַּרְנָסָה, שֶׁהוּא בְּחִינַת בְּזֵעַת אַפֶּךָ תֹּאכַל לֶחֶם וְכוּ'. וְזֶהוּ בְּחִינַת הַיָּמִין וְהַשְּמֹאל שֶׁיֵּשׁ בְּהַתּוֹרָה, כִּי בְּלִמּוּד הַתּוֹרָה הָעוֹלֶה לְהַשְּׁכִינָה נַעֲשֶֹה מִבְּחִינַת הַיָּמִין וְהַשְּמֹאל שֶׁפַע רוּחָנִיּוּת וְשֶׁפַע גַּשְׁמִיּוּת וְכוּ'. וּמִזֶּה הַלִּמּוּד שֶׁאֵינוֹ יָכוֹל לַעֲלוֹת לְהַשְּׁכִינָה נַעֲשֶֹה מֵהַיָּמִין וּשְֹמֹאל וְכוּ' טַל תּוֹרָה אוֹ ל"ט מְלָאכוֹת וְכוּ' כַּנַּ"ל, עַיֵּן שָׁם כָּל זֶה הֵיטֵב:
<h3>אות ב</h3>
וְזֶה בְּחִינַת מַשָּא וּמַתָּן, כִּי עִקַּר הַמַּשָּא וּמַתָּן הוּא בִּשְׁבִיל לְבָרֵר נִיצוֹצוֹת הַקְּדוֹשִׁים הַמְלֻבָּשִׁין בְּכָל חֶפְצֵי הַמַּשָּא וּמַתָּן כַּיָּדוּעַ. וְעִקַּר הַבֵּרוּר הוּא לְבָרֵר הַנִּיצוֹצוֹת הַקְּדוֹשִׁים שֶׁהֵם בְּחִינַת נִיצוֹצֵי אוֹתִיּוֹת הַתּוֹרָה הַקְּדוֹשָׁה, לְבָרְרָם מִבְּחִינַת הַל"ט מְלָאכוֹת שֶׁהֵם בְּחִינַת בְּזֵעַת אַפֶּךָ תֹּאכַל לֶחֶם שֶׁמֵּהֶם נִמְשָׁכִין כָּל עִסְקֵי טִרְדַּת הַמַּשָּא וּמַתָּן וְכָל עִנְיְנֵי הַמְלָאכוֹת וְכָל הָעֲסָקִים שֶׁבָּעוֹלָם. שֶׁכֻּלָּם כְּלוּלִים בַּל"ט מְלָאכוֹת כַּיָּדוּעַ, אֲשֶׁר שֹׁרֶשׁ הַל"ט מְלָאכוֹת בַּקְּדֻשָּׁה הוּא בְּחִינַת אוֹתִיּוֹת הַתּוֹרָה הַקְּדוֹשָׁה בְּחִינַת נִיצוֹצוֹת הַקְּדוֹשִׁים. וּצְרִיכִין לְבָרֵר כָּל אֵלּוּ הָאוֹתִיּוֹת וְהַנִּיצוֹצוֹת הַקְּדוֹשִׁים מִתּוֹךְ בְּחִינַת הַל"ט מְלָאכוֹת שֶׁהֵם כָּל עִסְקֵי הַמַּשָּא וּמַתָּן כַּנַּ"ל:
<h3>אות ג</h3>
וְעִקַּר הַבֵּרוּר מַה שֶּׁאָנוּ צְרִיכִין לְהִתְיַגֵּעַ וְלִטְרֹחַ לְבָרְרָם נִמְשָׁךְ מֵאֵלּוּ הַתּוֹרוֹת שֶׁאֵינָם זוֹכִין לַעֲלוֹת לְהַשְּׁכִינָה שֶׁהֵם נִתְפַּזְּרִים בָּאֲוִיר, אֲשֶׁר לִפְעָמִים נַעֲשִֹין מֵהֶם ל"ט מְלָאכוֹת בְּחִינַת בְּזֵעַת אַפֶּךָ וְכוּ' כַּנַּ"ל. וְעַל כֵּן צְרִיכִין לְהִתְיַגֵּעַ בְּמַשָּא וּמַתָּן וּבִמְלָאכוֹת, לְהִתְאַמֵּץ וּלְבַקֵּשׁ מֵה' יִתְבָּרַךְ שֶׁיִּזְכֶּה לַעֲשֹוֹת כָּל הַל"ט מְלָאכוֹת וְכָל עִסְקֵי הַמַּשָּא וּמַתָּן בִּקְדֻשָּׁה גְּדוֹלָה. כְּדֵי שֶׁיִּזְכֶּה לְבָרֵר מִשָּׁם כָּל נִיצוֹצֵי אוֹתִיּוֹת הַתּוֹרָה הַנַּ"ל שֶׁנָּפְלוּ לְשָׁם. שֶׁמֵּהֶם נַעֲשֹוּ אֵלּוּ הַל"ט מְלָאכוֹת כַּנַּ"ל:
<h3>אות ד</h3>
וְאִי אֶפְשָׁר לְבָרֵר אֵלּוּ הַנִּיצוֹצוֹת הַקְּדוֹשִׁים מִתּוֹךְ הַל"ט מְלָאכוֹת כִּי אִם כְּשֶׁמְּקַשְּׁרִים עַצְמָן לְצַדִּיק הַדּוֹר שֶׁהוּא בְּחִינַת יוֹסֵף, כִּי יוֹסֵף הוּא הַשַּׁלִּיט הוּא הַמַּשְׁבִּיר וְכוּ' (בְּרֵאשִׁית מב) שֶׁכָּל הַמְכִירוֹת וְקִנְיָנִים שֶׁבָּעוֹלָם כֻּלָּם נַעֲשִֹין עַל יְדֵי הַצַּדִּיק הַדּוֹר שֶׁהוּא בְּחִינַת יוֹסֵף כַּנַּ"ל, וּכְמוֹ שֶׁכָּתוּב: "וְכָל הָאָרֶץ בָּאוּ מִצְרַיְמָה אֶל יוֹסֵף לִשְׁבּוֹר", שֶׁכָּל הָאָרֶץ שֶׁהֵם כָּל הָעוֹלָם הָעוֹסְקִים בְּמַשָּא וּמַתָּן אֲשֶׁר בֶּאֱמֶת לַאֲמִתּוֹ כָּל עֲסָקִים הוּא לְבָרֵר בֵּרוּרִים, לְבָרֵר נִיצוֹצוֹת הַקְּדוֹשִׁים מֵעִמְקֵי הַקְּלִפּוֹת אֲשֶׁר כֻּלָּם הֵם בִּבְחִינַת יוֹרְדֵי מִצְרַיִם, כִּי כָּל הַגָּלֻיּוֹת מְכֻנִּים בְּשֵׁם מִצְרַיִם עַיֵּן שָׁם שֶׁהֵם מְצֵרִים לְיִשְֹרָאֵל (בְּרֵאשִׁית רַבָּה פָּרָשָׁה טז). וְעִקַּר הַגָּלוּת הוּא גָּלוּת הַנֶּפֶשׁ מַה שֶּׁהַסִּטְרִין אָחָרָנִין, שֶׁהֵם הָעַכּוּ"ם, אֵינָם מַנִּיחִין אֶת הַנֶּפֶשׁ מִיִּשְֹרָאֵל לָשׁוּב לַה' יִתְבָּרַךְ וּלְהִתְדַּבֵּק בּוֹ יִתְבָּרַךְ בֶּאֱמֶת. וְעַל כֵּן זֶה שֶׁנִּכְנָס לְתוֹךְ הַמַּשָּא וּמַתָּן שֶׁשָּׁם הַקְּלִפּוֹת וְהַסִּטְרָא אָחֳרָא אֲחוּזִים וְסוֹבְבִים סְבִיב הַנִּיצוֹצוֹת הַקְּדוֹשִׁים שֶׁבְּתוֹךְ הַמַּשָּא וּמַתָּן, עַל כֵּן זֶה שֶׁנִּכְנָס לְשָׁם הוּא בִּבְחִינַת יוֹרֵד לְגָלוּת מִצְרַיִם שֶׁכּוֹלֵל כָּל הַגָּלֻיּוֹת, שֶׁהוּא בְּחִינַת גָּלוּת הַסִּטְרָא אָחֳרָא לְנֶפֶשׁ יִשְֹרָאֵל וּלְהַנִּיצוֹצוֹת הַקְּדוֹשִׁים הַתְּלוּיִים בּוֹ. וַאֲזַי כְּשֶׁנֶּפֶשׁ הַיִּשְֹרָאֵל יוֹרֵד לַגָּלוּת הַנַּ"ל, דְּהַיְנוּ כְּשֶׁעוֹסֵק בְּמַשָּא וּמַתָּן אִי אֶפְשָׁר לוֹ לַעֲמֹד שָׁם וְלִזְכּוֹת לַעֲשֹוֹת פְּעֻלָּתוֹ בִּשְׁלֵמוּת לְבָרֵר הַנִּיצוֹצוֹת מִשָּׁם וְלָצֵאת מִשָּׁם בְּשָׁלוֹם כִּי אִם עַל יְדֵי שֶׁמְּקַשֵּׁר עַצְמוֹ אָז לְהַצַּדִּיק הַדּוֹר הָאֲמִתִּי שֶׁהוּא בְּחִינַת יוֹסֵף שֶׁעַל יָדוֹ כָּל הַבֵּרוּרִים שֶׁבָּעוֹלָם, שֶׁזֶּהוּ בְּחִינַת 'וְכָל הָאָרֶץ בָּאוּ מִצְרַיְמָה אֶל יוֹסֵף לִשְׁבּוֹר', שֶׁכָּל הַסּוֹחֲרִים שֶׁבָּעוֹלָם הָעוֹסְקִים בְּמַשָּא וּמַתָּן כֻּלָּם מֻכְרָחִים לָבוֹא בְּגָלוּת מִצְרַיִם שֶׁשָּׁם כְּבוּשִׁים כָּל הַנִּיצוֹצוֹת בְּגָלוּת כַּנַּ"ל, עַל כֵּן כֻּלָּם מֻכְרָחִים לָבוֹא לְשָׁם בִּשְׁבִיל לְהַעֲלוֹת הַנִּיצוֹצוֹת מִשָּׁם. וּכְשֶׁבָּאִים לְשָׁם לְגָלוּת מִצְרַיִם צְרִיכִין לָבוֹא אֶל יוֹסֵף בְּחִינַת הַצַּדִּיק הָאֲמִתִּי לִשְׁבֹּר וְלִסְחֹר וְלַעֲשֹוֹת כָּל הַקִּנְיָנִים עַל יָדוֹ דַּיְקָא, כִּי עַל יְדֵי הַצַּדִּיק הָאֱמֶת נַעֲשִֹין כָּל הַבֵּרוּרִים שֶׁבָּעוֹלָם כַּנַּ"ל:
<h3>אות ה</h3>
כִּי בֶּאֱמֶת כָּל הַחִיּוּת שֶׁל כָּל הָעוֹלָם וּמְלוֹאוֹ הוּא רַק מֵהַתּוֹרָה הַקְּדוֹשָׁה כַּיָּדוּעַ, כְּמוֹ שֶׁכָּתוּב, "בְּרֵאשִׁית בָּרָא אֱלֹהִים אֶת הַשָּׁמַיִם וְאֶת הָאָרֶץ", בְּרֵאשִׁית זֶה הַתּוֹרָה שֶׁנִּקְרֵאת 'רֵאשִׁית חָכְמָה' (תְּהִלִּים קיא), וּבָהּ בָּרָא ה' יִתְבָּרַךְ כָּל הָעוֹלָם וּמְלוֹאוֹ וְהִיא חִיּוּת כָּל הַדְּבָרִים וְכָל הַחֲפָצִים שֶׁבָּעוֹלָם. נִמְצָא, שֶׁבְּכָל חֵפֶץ שֶׁבָּעוֹלָם מְלֻבָּשׁ בּוֹ אוֹתִיּוֹת הַתּוֹרָה הַקְּדוֹשָׁה שֶׁהִיא חִיּוּתוֹ. וְאִם הָיִינוּ כֻּלָּנוּ זוֹכִין לִהְיוֹת כָּרָאוּי כִּרְצוֹנוֹ הַטּוֹב בֶּאֱמֶת וְלִלְמֹד תּוֹרָה לִשְׁמָהּ בֶּאֱמֶת, אָז הָיוּ כָּל הַדְּבָרִים מְבֹרָרִים אֲפִלּוּ כָּל הַחֲפָצִים שֶׁל חֹל, כִּי כֻּלָּם מְקַבְּלִין חִיּוּתָם מֵהַתּוֹרָה כַּנַּ"ל, אַךְ מֵאַחַר שֶׁלָּאו כָּל אָדָם זוֹכֶה שֶׁיִּהְיֶה לִמּוּדוֹ עוֹלֶה לְהַשְּׁכִינָה כַּנַּ"ל, וּכְשֶׁאֵין לִמּוּדוֹ עוֹלֶה לְהַשְּׁכִינָה אֲזַי נִתְפַּזֶּרֶת הַתּוֹרָה וְכוּ' וְנַעֲשֶֹה מִזֶּה לִפְעָמִים ל"ט מְלָאכוֹת וְכוּ' כַּנַּ"ל, עַל כֵּן צְרִיכִין לְהִתְיַגֵּעַ בְּמַשָּא וּמַתָּן וּלְהִשְׁתַּדֵּל מְאֹד שֶׁיִּהְיֶה הַמַּשָּא וּמַתָּן בִּקְדֻשָּׁה גְּדוֹלָה, אוּלַי יִזְכֶּה לְבָרֵר הַנִּיצוֹצוֹת שֶׁהֵם אוֹתִיּוֹת הַתּוֹרָה הַמְלֻבָּשִׁין בְּהַל"ט מְלָאכוֹת שֶׁנַּעֲשֹוּ מֵאוֹתִיּוֹת הַתּוֹרָה שֶׁאֵין הַלִּמּוּד כָּרָאוּי, שֶׁנִּתְפַּזְּרָה בָּאֲוִיר וְכוּ' כַּנַּ"ל: וְעַל כֵּן עִקַּר הַבֵּרוּר וְהַתִּקּוּן הוּא עַל יְדֵי הַצַּדִּיק הַדּוֹר שֶׁהוּא בְּחִינַת יוֹסֵף כַּנַּ"ל, כִּי הַצַּדִּיק לוֹמֵד תּוֹרָתוֹ לִשְׁמָהּ וְלִמּוּדוֹ עוֹלֶה לְהַשְּׁכִינָה וְנִמְשָׁכִין עַל יָדוֹ כָּל הַהַשְׁפָּעוֹת שֶׁבָּעוֹלָם שֶׁפַע רוּחָנִיּוּת וְשֶׁפַע גַּשְׁמִיּוּת וְכוּ' כַּנַּ"ל. וַאֲפִלּוּ כְּשֶׁמַּגִּיעַ לְהַצַּדִּיק אֵלּוּ הַתּוֹרוֹת שֶׁל שְׁאָר הָעוֹלָם שֶׁאֵינָם זוֹכִין שֶׁלִּמּוּדָם יַעֲלֶה לְהַשְּׁכִינָה וְלִמּוּדָם נִתְפַּזֵּר בְּהָאֲוִיר כַּנַּ"ל, אַף עַל פִּי כֵן כְּשֶׁלִּמּוּדָם מַגִּיעַ לְהַצַּדִּיק הָאֱמֶת נַעֲשֶֹה מִזֶּה טַ"ל תּוֹרָה הֵפֶךְ ל"ט מְלָאכוֹת. נִמְצָא, שֶׁהַצַּדִּיק מְבָרֵר גַּם אֵלּוּ הַלִּמּוּדִים שֶׁל שְׁאָר הָעוֹלָם מִבְּחִינַת ל"ט מְלָאכוֹת, כִּי אֶצְלוֹ נַעֲשֶֹה מֵהֶם טַ"ל תּוֹרָה שֶׁהֵם חִדּוּשִׁין דְּאוֹרָיְתָא כַּנַּ"ל:
<h3>אות ו</h3>
וְעַל כֵּן כָּל אָדָם בִּשְׁעַת לִמּוּדוֹ וַעֲבוֹדָתוֹ צָרִיךְ שֶׁיְּקַשֵּׁר עַצְמוֹ לְהַצַּדִּיקִים אֲמִתִּיִּים שֶׁבַּדּוֹר, כִּי בְּוַדַּאי לָאו כָּל אָדָם זוֹכֶה שֶׁיִּהְיֶה לִמּוּדוֹ וַעֲבוֹדָתוֹ עוֹלֶה לְהַשְּׁכִינָה, וַאֲזַי כְּשֶׁאֵין לִמּוּדוֹ וַעֲבוֹדָתוֹ עוֹלֶה לְהַשְּׁכִינָה מִתְפַּזֶּרֶת בָּאֲוִיר וִיכוֹלָה לְהַגִּיעַ לְאִישׁ שֶׁאֵינוֹ כָּשֵׁר וְיִהְיֶה נַעֲשֶֹה מִתּוֹרָתוֹ בְּחִינַת סַם מָוֶת, חַס וְשָׁלוֹם, שֶׁהוּא ל"ט מְלָאכוֹת בְּחִינַת בְּזֵעַת אַפֶּךָ תֹּאכַל לֶחֶם כַּנַּ"ל. עַל כֵּן צָרִיךְ כָּל אָדָם לְכַוֵּן בִּשְׁעַת לִמּוּדוֹ וְעַבְדוּתוֹ לְקַשֵּׁר עַצְמוֹ לְצַדִּיקִים אֲמִתִּיִּים שֶׁבַּדּוֹר, וְאָז יִזְכֶּה שֶׁאַף עַל פִּי שֶׁאֵין לִמּוּדוֹ עוֹלֶה לְהַשְּׁכִינָה עַל כָּל פָּנִים יִתְפַּזֵּר לִמּוּדוֹ וְיָבוֹא לְתוֹךְ הַצַּדִּיק הָאֱמֶת אֲשֶׁר אֶצְלוֹ נַעֲשֶֹה מִזֶּה טַ"ל תּוֹרָה. וַאֲזַי כְּשֶׁנַּעֲשֶֹה אֵצֶל הַצַּדִּיק מִלִּמּוּדוֹ טַ"ל תּוֹרָה שֶׁהוּא חִדּוּשִׁין דְּאוֹרָיְתָא אֲזַי כְּשֶׁהַצַּדִּיק הַזֶּה לוֹמֵד וּמְגַלֶּה זֹאת הַתּוֹרָה שֶׁזָּכָה לְהַשִּיג מֵאֵלּוּ הַתּוֹרוֹת שֶׁנִּתְפַּזְּרוּ בָּאֲוִיר כַּנַּ"ל, אֲזַי חוֹזֵר וְנַעֲשֶֹה מִלִּמּוּדוֹ שֶׁפַע רוּחָנִיּוּת וְשֶׁפַע גַּשְׁמִיּוּת לְכָל דָּרֵי מַעְלָה וּמַטָּה כַּנַּ"ל, כִּי עַכְשָׁו חָזַר וְנַעֲשָֹה תּוֹרָתוֹ שֶׁל הַצַּדִּיק מַמָּשׁ אֲשֶׁר מִתּוֹרָתוֹ נַעֲשָֹה שֶׁפַע רוּחָנִיּוּת וְשֶׁפַע גַּשְׁמִיּוּת כַּנַּ"ל: נִמְצָא, שֶׁעַל יְדֵי הַצַּדִּיק הָאֱמֶת נִתְבָּרְרִים גַּם כָּל הַלִּמּוּדִים שֶׁל שְׁאָר הָעוֹלָם שֶׁאֵינָם זוֹכִין שֶׁיִּהְיֶה לִמּוּדָם עוֹלֶה לְהַשְּׁכִינָה כַּנַּ"ל, כִּי אֵצֶל הַצַּדִּיק נַעֲשֶֹה מִלִּמּוּדָם טַ"ל תּוֹרָה הֵפֶךְ הַל"ט מְלָאכוֹת וְכוּ' כַּנַּ"ל:
<h3>אות ז</h3>
וְזֶה "אַשְׁרֵי הָאִישׁ אֲשֶׁר לֹא הָלַךְ בַּעֲצַת רְשָׁעִים וְכוּ' כִּי אִם בְּתוֹרַת ה' חֶפְצוֹ וּבְתוֹרָתוֹ יֶהְגֶּה יוֹמָם וָלָיְלָה וְכוּ'". כִּי דָּוִד הַמֶּלֶךְ עָלָיו הַשָּׁלוֹם פָּתַח סִפְרוֹ בְּשֶׁבַח הָעוֹבְדִים אֶת ה' בֶּאֱמֶת וְלֹא מָצָא מַעֲלָה טוֹבָה לְהָאָדָם כְּמַעֲלַת הִתְרַחֲקוּת מֵעֲצַת רְשָׁעִים וּלְהִתְקָרֵב לְצַדִּיקִים, כִּי זֶהוּ הַיְסוֹד וְהָעִקָּר שֶׁהַכֹּל תָּלוּי בּוֹ, כִּי עִקַּר הַבֵּרוּר וְהַתִּקּוּן שֶׁל כָּל אָדָם שֶׁבָּעוֹלָם הוּא עַל יְדֵי הַצַּדִּיקִים הָאֲמִתִּיִּים. וְעַל כֵּן הָעִקָּר לְהִתְרַחֵק מֵעֲצַת רְשָׁעִים וְכוּ' הַחוֹלְקִים וּמִתְנַגְּדִים עַל הַצַּדִּיקִים הָאֲמִתִּיִּים, כִּי בְּוַדַּאי לָאו כָּל אָדָם זוֹכֶה שֶׁיִּהְיֶה לִמּוּדוֹ וַעֲבוֹדָתוֹ עוֹלֶה לְהַשְּׁכִינָה כַּנַּ"ל, כִּי אֲפִלּוּ אֲנָשִׁים חֲשׁוּבִים וִיקָרִים בֶּאֱמֶת וַאֲפִלּוּ צַדִּיקִים גְּמוּרִים זְעִירִין אִנּוּן שֶׁיִּזְכּוּ שֶׁיִּהְיֶה לִמּוּדָם עוֹלֶה לְהַשְּׁכִינָה, כִּי לָזֶה אֵינוֹ זוֹכֶה כִּי אִם צַדִּיק גָּדוֹל מְאֹד מְאֹד. וְעַל כֵּן מִי שֶׁאֵינוֹ בְּמַעֲלַת הַצִּדְקוּת כָּל כָּךְ אִם אֵינוֹ מְכַוּן לְקַשֵּׁר לִמּוּדוֹ וַעֲבוֹדָתוֹ לְהַצַּדִּיקִים אֲמִתִּיִּים אֲזַי חַס וְשָׁלוֹם תִּתְפַּזֵּר תּוֹרָתוֹ וְתָבוֹא לַאֲנָשִׁים שֶׁאֵינָם כְּשֵׁרִים וְיִהְיֶה נַעֲשֶֹה מִתּוֹרָתוֹ ל"ט מְלָאכוֹת וְכוּ' שֶׁשָּׁם אֲחִיזַת הַקְּלִפּוֹת וְהַסִּטְרָא אָחֳרָא כַּנַּ"ל. עַל כֵּן צָרִיךְ שֶׁיְּכַוֵּן לְקַשֵּׁר עַצְמוֹ לְהַצַּדִּיקִים שֶׁבַּדּוֹר וְאָז יִזְכֶּה שֶׁתַּעֲלֶה תּוֹרָתוֹ בִּבְחִינַת יָמִין וְיִהְיֶה נַעֲשֶֹה מִתּוֹרָתוֹ טַ"ל תּוֹרָה כַּנַּ"ל: וְזֶהוּ "אַשְׁרֵי הָאִישׁ אֲשֶׁר לֹא הָלַךְ בַּעֲצַת רְשָׁעִים וְכוּ' כִּי אִם בְּתוֹרַת ה' חֶפְצוֹ וּבְתוֹרָתוֹ יֶהְגֶּה יוֹמָם וָלָיְלָה". הַיְנוּ שֶׁטּוֹב לְאִישׁ שֶׁמִּתְרַחֵק מֵרְשָׁעִים וְכוּ', רַק עִקַּר כָּל תּוֹרָתוֹ וַעֲבוֹדָתוֹ הוּא נִכְלֶלֶת בְּתוֹרַת ה' שֶׁהוּא הַתּוֹרָה שֶׁל הַצַּדִּיקִים הָאֲמִתִּיִּים שֶׁכָּל חֶפְצוֹ וּרְצוֹנוֹ אֲלֵיהֶם, וְהוּא מִתְקַשֵּׁר בָּהֶם בִּשְׁעַת עֵסֶק תּוֹרָתוֹ וַעֲבוֹדָתוֹ. וְזֶהוּ כִּי אִם בְּתוֹרַת ה' חֶפְצוֹ וּבְתוֹרָתוֹ יֶהְגֶּה וְכוּ'. הַיְנוּ כִּי תּוֹרַת ה' נִקְרָא הַתּוֹרָה שֶׁל הַצַּדִּיק הָאֱמֶת שֶׁכָּל לִמּוּדוֹ עוֹלֶה תֵּכֶף לְהַשְּׁכִינָה שֶׁהִיא כְּלוּלָה בּוֹ יִתְבָּרַךְ, וְעַל כֵּן תּוֹרָתוֹ וְלִמּוּדוֹ הִיא תּוֹרַת ה' מַמָּשׁ, אֲבָל הַלִּמּוּד שֶׁל שְׁאָר הָעוֹלָם שֶׁאֵין עוֹלֶה לְהַשְּׁכִינָה נִקְרָא תּוֹרָתוֹ, כִּי אֵינָהּ עוֹלָה וְנִכְלֶלֶת מִיָּד בּוֹ יִתְבָּרַךְ וְעַל כֵּן נִקְרֵאת תּוֹרָתוֹ וְלֹא תּוֹרַת ה', אֲבָל עִקַּר הַתִּקּוּן לָזֶה שֶׁיְּקַשֵּׁר עַצְמוֹ בְּכָל חֶפְצוֹ וּרְצוֹנוֹ לְהַצַּדִּיק הָאֱמֶת שֶׁלִּמּוּדוֹ הוּא בְּחִינַת תּוֹרַת ה' כַּנַּ"ל וַאֲזַי יִתְתַּקֵּן תּוֹרָתוֹ גַּם כֵּן, כִּי תַּגִּיעַ אֵלָיו וְיִהְיֶה נַעֲשֶֹה מִזֶּה טַ"ל תּוֹרָה, וַאֲזַי יְחַדֵּשׁ הַצַּדִּיק עַל יָדָהּ חִדּוּשִׁין דְּאוֹרָיְתָא וְאָז תַּחֲזֹר וְתֻכְלַל וְתַעֲלֶה לְשָׁרְשָׁהּ, כִּי עַכְשָׁו חָזַר וְנַעֲשָֹה מִמֶּנָּה תּוֹרָתוֹ שֶׁל הַצַּדִּיק הָאֱמֶת שֶׁהִיא תּוֹרַת ה' מַמָּשׁ כַּנַּ"ל. וְזֶהוּ 'כִּי אִם בְּתוֹרַת ה' חֶפְצוֹ וּבְתוֹרָתוֹ יֶהְגֶּה יוֹמָם וָלָיְלָה', שֶׁאַף עַל פִּי שֶׁהוּא עוֹסֵק וְלוֹמֵד תּוֹרָתוֹ וְאֵינוֹ זוֹכֶה שֶׁיַּעֲלֶה לִמּוּדוֹ לְהַשְּׁכִינָה שֶׁתִּהְיֶה נִקְרֵאת תּוֹרַת ה' מַמָּשׁ, אַף עַל פִּי כֵן בְּתוֹרַת ה' חֶפְצוֹ, כִּי כָּל יִשְׁעוֹ וְכָל מְגַמָּתוֹ וְכָל חֶפְצוֹ הוּא בְּתוֹרַת ה' שֶׁהוּא תּוֹרָתוֹ שֶׁל הַצַּדִּיק הָאֱמֶת שֶׁהוּא מְקַשֵּׁר עַצְמוֹ אֵלָיו וְנִכְלָל בּוֹ כַּנַּ"ל, שֶׁעַל יְדֵי זֶה גַּם תּוֹרָתוֹ חוֹזֵר וְנִכְלָל בְּתוֹרַת ה', כִּי נַעֲשָֹה מִתּוֹרָתוֹ טַל תּוֹרָה אֵצֶל הַצַּדִּיק הָאֱמֶת כַּנַּ"ל: וְזֶהוּ "וְהָיָה כְּעֵץ שָׁתוּל עַל פַּלְגֵי מָיִם וְכוּ'". 'עֵץ שָׁתוּל עַל פַּלְגֵי מָיִם' זֶהוּ בְּחִינַת הַתּוֹרָה שֶׁל הַצַּדִּיק הָאֱמֶת שֶׁעוֹלָה לְהַשְּׁכִינָה, כִּי הַתּוֹרָה נִקְרֵאת עֵץ בְּחִינַת עֵץ חַיִּים, כְּמוֹ שֶׁכָּתוּב, "עֵץ חַיִּים הִיא לַמַּחֲזִיקִים בָּהּ וְכוּ'". וְהַשְּׁכִינָה נִקְרֵאת פַּלְגֵי מָיִם בְּחִינַת (תְּהִלִּים סה) פֶּלֶג אֱלֹקִים מָלֵא מָיִם. כִּי הַשְּׁכִינָה הִיא בְּחִינַת יָם שֶׁכָּל הַנְּחָלִים הוֹלְכִים לְתוֹכָהּ בִּבְחִינַת כָּל הַנְּחָלִים הוֹלְכִים אֶל הַיָּם וְכוּ' כַּיָּדוּעַ. הַיְנוּ שֶׁזֶּה הָאָדָם שֶׁזּוֹכֶה לְקַשֵּׁר עַצְמוֹ לַצַּדִּיקִים שֶׁבַּדּוֹר נֶחֱשָׁב תּוֹרָתוֹ כְּעֵץ שָׁתוּל עַל פַּלְגֵי מָיִם, כְּמוֹ הַלִּמּוּד שֶׁל הַצַּדִּיק הָאֱמֶת הָעוֹלָה לְהַשְּׁכִינָה שֶׁנִּקְרֵאת עֵץ שָׁתוּל עַל פַּלְגֵי מָיִם כַּנַּ"ל, שֶׁנַּעֲשֶֹה מִמֶּנּוּ שֶׁפַע רוּחָנִיּוּת לְעוֹלָמוֹת עֶלְיוֹנִים וְשֶׁפַע גַּשְׁמִיּוּת וְכוּ' כַּנַּ"ל. וְזֶהוּ 'אֲשֶׁר פִּרְיוֹ יִתֵּן בְּעִתּוֹ', זֶהוּ בְּחִינַת שֶׁפַע רוּחָנִיּוּת שֶׁהִיא עִקַּר הַפְּרִי, כִּי עִקַּר שְֹכַר הַתּוֹרָה הוּא לְעוֹלָם שֶׁכֻּלּוֹ אָרֹךְ כַּיָּדוּעַ שֶׁהוּא בְּחִינַת שֶׁפַע רוּחָנִיּוּת וְזֶהוּ "אֲשֶׁר פִּרְיוֹ יִתֵּן בְּעִתּוֹ". 'בְּעִתּוֹ' דַּיְקָא בְּחִינַת כָּעֵת יֵאָמֵר לְיַעֲקֹב וּלְיִשְֹרָאֵל מַה פָּעַל אֵל (בַּמִּדְבָּר כג), שֶׁהוּא מְרַמֵּז שֶׁהַצַּדִּיקִים מְחַיִּין כָּל הַמַּלְאָכִים וְכָל הָעוֹלָמוֹת הָעֶלְיוֹנִים כְּמוֹ שֶׁלָּמְדוּ רַבּוֹתֵינוּ זִכְרוֹנָם לִבְרָכָה (יְרוּשַׁלְמִי שַׁבָּת פֶּרֶק ב) מִפָּסוּק זֶה. שֶׁעֲתִידִין צַדִּיקִים שֶׁיִּהְיֶה מְחִצָּתָן לִפְנִים מִמַּלְאֲכֵי הַשָּׁרֵת, וְהַמַּלְאָכִים יִשְׁאֲלוּ אֶת יִשְֹרָאֵל מַה פָּעַל אֵל. וּכְמוֹ שֶׁהֵבִיא רַבֵּנוּ זִכְרוֹנוֹ לִבְרָכָה מַאֲמָר זֶה בְּמָקוֹם אַחֵר עַיֵּן שָׁם. וְזֶהוּ בְּחִינַת שֶׁפַע רוּחָנִיּוּת, כִּי עִקַּר שֶׁפַע הַמַּלְאָכִים וְעוֹלָמוֹת עֶלְיוֹנִים שֶׁהַצַּדִּיק מַשְׁפִּיעַ לָהֶם הוּא מַה שֶּׁמּוֹדִיעַ לָהֶם מֵהַשָּגַת אֱלֹקוּתוֹ יִתְבָּרַךְ, שֶׁזֶּהוּ עִקַּר חִיּוּתָם וְהַשְׁפָּעָתָם מַה שֶּׁהַצַּדִּיק נוֹתֵן לָהֶם שֶׁפַע רוּחָנִיּוּת עַל יְדֵי תּוֹרָתוֹ שֶׁעוֹלָה לְהַשְּׁכִינָה כַּנַּ"ל, הַיְנוּ שֶׁמְּגַלֶּה לָהֶם עַל יְדֵי תּוֹרָתוֹ הַשָּגַת אֱלֹקוּת שֶׁזֶּה עִקַּר חִיּוּתָם כַּנַּ"ל. וְזֶהוּ אֲשֶׁר פִּרְיוֹ יִתֵּן בְּעִתּוֹ זֶהוּ בְּחִינַת שֶׁפַע רוּחָנִיּוּת כַּנַּ"ל. "וְעָלֵהוּ לֹא יִבּוֹל וְכָל אֲשֶׁר יַעֲשֶֹה יַצְלִיחַ" זֶהוּ בְּחִינַת שֶׁפַע גַּשְׁמִיּוּת שֶׁיּוֹרֵד לָזֶה הָעוֹלָם מִבְּחִינַת הַשְּמֹאל שֶׁיֵּשׁ בְּהַתּוֹרָה שֶׁהוּא בְּחִינַת עָלִין, בְּחִינַת שִֹיחַת חֻלִּין שֶׁל תַּלְמִיד חָכָם שֶׁהוּא בְּחִינַת שְֹמֹאל כְּנֶגֶד גּוּף הַתּוֹרָה. וְזֶהוּ 'וְכֹל אֲשֶׁר יַעֲשֶֹה יַצְלִיחַ', שֶׁהוּא בְּחִינַת עֲשִֹיָּה גַּשְׁמִיִּית, הַיְנוּ שֶׁפַע גַּשְׁמִיּוּת שֶׁהוּא פַּרְנָסָה וַעֲשִׁירוּת, כִּי בְּכֻלָּם מַצְלִיחַ הַצַּדִּיק שֶׁהוּא בְּחִינַת יוֹסֵף כַּנַּ"ל בִּבְחִינַת וְכֹל אֲשֶׁר הוּא עֹשֶֹה ה' מַצְלִיחַ בְּיָדוֹ כַּנַּ"ל, כִּי הוּא מַמְשִׁיךְ כָּל הַהַשְׁפָּעוֹת שֶׁפַע רוּחָנִיּוּת וְשֶׁפַע גַּשְׁמִיּוּת כַּנַּ"ל: וְאָמַר דָּוִד הַמֶּלֶךְ עָלָיו הַשָּׁלוֹם שֶׁזֶּה הָאִישׁ שֶׁמְּקַשֵּׁר עַצְמוֹ לְהַצַּדִּיקִים אֲמִתִּיִּים וְאֵינוֹ הוֹלֵךְ בַּעֲצַת רְשָׁעִים וְכוּ' הַמְרַחֲקִים מֵהֶם כַּנַּ"ל, רַק כָּל חֶפְצוֹ וּרְצוֹנוֹ הוּא לְהִכָּלֵל בָּהֶם וּבְתוֹרָתָם שֶׁנִּקְרָא תּוֹרַת ה' וְכוּ' כַּנַּ"ל, אֲזַי זֶה הָאִישׁ הוּא כְּעֵץ שָׁתוּל עַל פַּלְגֵי מָיִם וְכוּ', הַיְנוּ שֶׁגַּם לִמּוּדוֹ נֶחֱשָׁב מַמָּשׁ כְּמוֹ הַתּוֹרָה שֶׁל הַצַּדִּיק הָאֱמֶת שֶׁנִּקְרָא עֵץ שָׁתוּל וְכוּ' אֲשֶׁר פִּרְיוֹ וְכוּ', כִּי גַּם הוּא זוֹכֶה לְהִכָּלֵל בּוֹ עַל יְדֵי הַהִתְקַשְּׁרוּת אֵלָיו שֶׁעַל יְדֵי זֶה בָּאָה תּוֹרָתוֹ אֵלָיו וְנַעֲשֶֹה מִזֶּה טַל תּוֹרָה הַיְנוּ חִדּוּשֵׁי תּוֹרָה שֶׁל הַצַּדִּיק. נִמְצָא, שֶׁחוֹזֶרֶת וְנַעֲשֵֹית מִתּוֹרָתוֹ, תּוֹרָתוֹ שֶׁל הַצַּדִּיק הָאֱמֶת שֶׁהִיא תּוֹרַת ה' שֶׁהִיא בְּחִינַת עֵץ שָׁתוּל וְכוּ', כִּי נִמְשָׁךְ מִמֶּנָּה שֶׁפַע רוּחָנִיּוּת וְשֶׁפַע גַּשְׁמִיּוּת וְכוּ' כַּנַּ"ל: וְזֶהוּ שֶׁסִּיֵּם, "לֹא כֵן הָרְשָׁעִים כִּי אִם כַּמֹּץ אֲשֶׁר תִּדְּפֶנּוּ רוּחַ". כִּי תּוֹרָתָם מִתְפַּזֶּרֶת בָּאֲוִיר כַּמֹּץ אֲשֶׁר תִּדְּפֶנּוּ רוּחַ מַמָּשׁ, כִּי מַכָּה עֲלֵיהֶם רוּחַ הַקַּר שֶׁהֵם בְּחִינַת כָּל הגרדיני נמוסין הַנַּ"ל וְנַעֲשֶֹה מֵהֶם ל"ט מְלָאכוֹת שֶׁהֵם הֵפֶךְ טַ"ל תּוֹרָה כַּנַּ"ל. וְל"ט מְלָאכוֹת הֵם בְּחִינַת מֹץ וָתֶבֶן שֶׁהֵם הַפְּסֹלֶת שֶׁהֵם בְּחִינַת הַקְּלִפָּה הַקּוֹדֶמֶת לַפְּרִי אֲשֶׁר בִּשְׁבִיל זֶה הֵם כָּל הַיְגִיעוֹת שֶׁל כָּל הַל"ט מְלָאכוֹת כְּדֵי לְבָרֵר הַחִטָּה כ"ב אַתְוָן דְּאוֹרָיְתָא מִמֹּץ וָתֶבֶן שֶׁהֵם הַפְּסֹלֶת בְּחִינַת ל"ט קְלָלוֹת כַּיָּדוּעַ שֶׁהֵם בְּחִינַת בְּזֵעַת אַפֶּךָ תֹּאכַל לֶחֶם וְכוּ', הַיְנוּ כִּי אֵצֶל הָרְשָׁעִים שֶׁאֵינָם מְקֻשָּׁרִים לְהַצַּדִּיק נַעֲשֶֹה מִתּוֹרָתָם שֶׁמִּתְפַּזֶּרֶת בָּאֲוִיר ל"ט מְלָאכוֹת שֶׁהוּא בְּחִינַת מֹץ אֲשֶׁר תִּדְּפֶנּוּ רוּחַ כַּנַּ"ל:
<h3>אות ח</h3>
וְזֶהוּ (בְּרֵאשִׁית), "וַיִּגַּשׁ אֵלָיו יְהוּדָה וַיֹּאמֶר בִּי אֲדֹנִי יְדַבֶּר נָא עַבְדְּךָ דָבָר בְּאָזְנֵי אֲדֹנִי וְאַל יִחַר אַפְּךָ בְּעַבְדֶּךָ כִּי כָּמוֹךָ כְּפַרְעֹה". יְהוּדָה זֶה בְּחִינַת כְּלַל יִשְֹרָאֵל שֶׁנִּקְרָאִים כֻּלָּם יְהוּדִים עַל שֵׁם יְהוּדָה. יוֹסֵף הוּא הַצַּדִּיק הַדּוֹר כַּנַּ"ל. וְזֶהוּ "וַיִּגַּשׁ אֵלָיו יְהוּדָה", שֶׁיִּשְֹרָאֵל מְבַקְּשִׁים מֵהַצַּדִּיק בְּחִינַת יוֹסֵף שֶׁכָּל תּוֹרָתָם שֶׁיִּלְמְדוּ אַף עַל פִּי שֶׁאֵינָם זוֹכִים שֶׁיַּעֲלֶה תּוֹרָתָם לְהַשְּׁכִינָה, עַל כָּל פָּנִים יַעֲלֶה תּוֹרָתָם וְתַגִּיעַ אֵלָיו שֶׁאָז יִהְיֶה נֶחֱשָׁב כְּאִלּוּ תּוֹרָתָם עָלְתָה לְהַשְּׁכִינָה מַמָּשׁ. וְזֶהוּ "יְדַבֶּר נָא עַבְדְּךָ דָבָר בְּאָזְנֵי אֲדֹנִי". וּפֵרֵשׁ רַשִּׁ"י, יִכָּנְסוּ דְּבָרַי בְּאָזְנֶיךָ, שֶׁיְּהוּדָה בְּחִינַת כְּנֶסֶת יִשְֹרָאֵל מְבַקְּשִׁים שֶׁיִּכָּנְסוּ דִּבְרֵי תּוֹרָתָם בְּאָזְנֵי הַצַּדִּיק כְּדֵי שֶׁיִּהְיֶה נַעֲשֶֹה מִתּוֹרָתָם טַ"ל תּוֹרָה וְלֹא הַהֵפֶךְ, חַס וְשָׁלוֹם, שֶׁהוּא ל"ט מְלָאכוֹת שֶׁהֵם בְּחִינַת שְֹמֹאל בְּחִינַת בְּזֵעַת אַפֶּךָ תֹּאכַל לֶחֶם שֶׁהֵם בְּחִינַת חֲרוֹן אַף תֹּקֶף הַדִּין, בְּחִינַת ל"ט קְלָלוֹת כַּנַּ"ל. וְזֶהוּ וְאַל "יִחַר אַפְּךָ בְּעַבְדֶּךָ", שֶׁלֹּא תִּהְיֶה נַעֲשֵֹית מֵהַתּוֹרָה, חַס וְשָׁלוֹם, בְּחִינַת חֲרוֹן אַף בְּחִינַת בְּזֵעַת אַפֶּךָ וְכוּ' בְּחִינַת ל"ט מְלָאכוֹת כַּנַּ"ל, רַק נִזְכֶּה שֶׁיַּעֲלֶה לִמּוּדֵנוּ לְהַצַּדִּיק הָאֱמֶת וְאָז יִהְיֶה נַעֲשֶֹה מִמֶּנּוּ טַ"ל תּוֹרָה חִדּוּשִׁין דְּאוֹרָיְתָא וְאָז יַחֲזֹר וְיַעֲלֶה הַלִּמּוּד לְהַשְּׁכִינָה מַמָּשׁ כַּנַּ"ל. וְזֶהוּ "כִּי כָמוֹךָ כְּפַרְעֹה", פַּרְעֹה הוּא בְּחִינַת הַשְּׁכִינָה עֶלְיוֹנָה, כְּמוֹ שֶׁאִיתָא בַּזֹּהַר הַקָּדוֹשׁ (וַיִּגַּשׁ דַּף ר"י עַמּוּד א), דְּכָל נְהוֹרִין אִתְפָּרְעִין וְאִתְגַּלְיָן מִנֵּהּ, וּכְמוֹ שֶׁפֵּרֵשׁ רַשִּׁ"י, כִּי כָמוֹךָ כְּפַרְעֹה חָשׁוּב אַתָּה בְּעֵינַי כְּמֶלֶךְ שֶׁהוּא הַשְּׁכִינָה שֶׁהִיא בְּחִינַת מַלְכוּת כַּיָּדוּעַ. הַיְנוּ שֶׁיְּהוּדָה בְּחִינַת כְּלַל יִשְֹרָאֵל אוֹמְרִים וּמְבַקְּשִׁים שֶׁתּוֹרָתָם יַעֲלֶה וְיִכְנֹס בְּהַצַּדִּיק הָאֱמֶת וְאָז יִהְיֶה נַעֲשֶֹה טַ"ל תּוֹרָה וְלֹא ל"ט מְלָאכוֹת שֶׁהֵם בְּחִינַת חֲרוֹן אַף כַּנַּ"ל, וְאָז יִהְיֶה נֶחֱשָׁב כְּאִלּוּ לִמּוּדָם עָלָה לְהַשְּׁכִינָה מַמָּשׁ בְּחִינַת כָמוֹךָ כְּפַרְעֹה וְכַנַּ"ל: נִמְצָא, שֶׁעִקַּר כָּל הַבֵּרוּרִים שֶׁל הַנִּיצוֹצוֹת הוּא עַל יְדֵי הַצַּדִּיק שֶׁהוּא בְּחִינַת יוֹסֵף כַּנַּ"ל:
<h3>אות ט</h3>
כִּי עִקַּר נְפִילַת כָּל הַנִּיצוֹצוֹת שֶׁנָּפְלוּ לִמְקוֹם הַקְּלִפּוֹת הוּא עַל יְדֵי בְּחִינַת מַחֲלֹקֶת שֶׁנִּמְשָׁךְ מִגַּדְלוּת שֶׁהוּא בְּחִינַת 'אֲנָא אֶמְלֹךְ' שֶׁמִּשָּׁם עִקַּר הַשְּׁבִירָה וּנְפִילַת הַנִּיצוֹצוֹת לַמָּקוֹם שֶׁנָּפְלוּ שֶׁזֶּהוּ בְּחִינַת לִמּוּד תּוֹרָה שֶׁלֹּא לִשְׁמָהּ כִּי אִם לְהִתְיַהֵר וּלְקַנְטֵר בִּשְׁבִיל שֶׁיִּמְלֹךְ שֶׁיִּהְיֶה לוֹ אֵיזֶה הִתְנַשְּאוּת וְרַבָּנוּת, כִּי אֵינוֹ מַכִּיר אֶת מְקוֹמוֹ וְרוֹצֶה לְהִשְֹתָּרֵר וְלִמְלֹךְ וְאֵינוֹ רוֹצֶה לְהַכְנִיעַ וּלְבַטֵּל אֶת עַצְמוֹ בֶּאֱמֶת תַּחַת הַגָּדוֹל מִמֶּנּוּ בְּחָכְמָה וְכוּ', דְּהַיְנוּ הַגָּדוֹל מִמֶּנּוּ בְּיִרְאָה וּבְמַעֲשִֹים טוֹבִים, שֶׁזֶּהוּ עִקַּר הַחָכְמָה, כְּמוֹ שֶׁכָּתוּב (תְּהִלִּים קמא), "רֵאשִׁית חָכְמָה יִרְאַת ה'". וּכְתִיב, "הֵן יִרְאַת ה' הִיא חָכְמָה וְסוּר מֵרַע בִּינָה": כִּי בֶּאֱמֶת עִקַּר בְּרִיאַת הָאָדָם בָּעוֹלָם הַזֶּה הוּא בִּשְׁבִיל שֶׁיַּכִּיר אוֹתוֹ יִתְבָּרַךְ, כְּמוֹ שֶׁאִיתָא בַּזֹּהַר הַקָּדוֹשׁ, בְּגִין דְּיִשְׁתְּמוֹדָעִין לֵהּ. אֲבָל אִי אֶפְשָׁר לְהַכִּיר אוֹתוֹ יִתְבָּרַךְ בְּשׁוּם אֹפֶן כִּי אִם עַל יְדֵי שֶׁמְּשַׁבְּרִין תַּאֲוַת נִאוּף וְהַבְלֵי הָעוֹלָם הַזֶּה, כִּי יֵשׁ יָמִין וּשְֹמֹאל, דְּהַיְנוּ בְּחִינַת יָד יָמִין וְיָד שְֹמֹאל שֶׁעַל יָדָם נִבְרְאוּ שָׁמַיִם וָאָרֶץ. כְּמוֹ שֶׁכָּתוּב, "אַף יָדִי יָסְדָה אָרֶץ וִימִינִי טִפְּחָה שָׁמָיִם". וְשָׁמַיִם וָאָרֶץ הֵם בְּחִינַת דָּרֵי מַעְלָה וְדָרֵי מַטָּה שֶׁהֵם בְּחִינַת עוֹלָם הַבָּא שֶׁהוּא בְּחִינַת שָׁמַיִם, בְּחִינַת יָמִין שֶׁהוּא עוֹלָם שֶׁכֻּלּוֹ אָרֹךְ, בְּחִינַת (מִשְׁלֵי ג) אֹרֶךְ יָמִים בִּימִינָהּ וְכוּ'. וּשְֹמֹאל הוּא בְּחִינַת הָעוֹלָם הַזֶּה דָּרֵי מַטָּה בְּחִינַת אֶרֶץ שֶׁזֶּהוּ בְּחִינַת נֶפֶשׁ וָגוּף כַּיָּדוּעַ, וְכַמְבֹאָר בְּהַתּוֹרָה דִּרְשׁוּ (סִימָן לז) שֶׁנֶּפֶשׁ וָגוּף הֵם חָכְמָה וְסִכְלוּת שֶׁהֵם אוֹר וָחֹשֶׁךְ בְּחִינַת חֶסֶד וָדִין וְכוּ', שֶׁזֶּהוּ יָמִין וּשְֹמֹאל, שֶׁהֵם בְּחִינַת חֶסֶד וָדִין כַּיָּדוּעַ. וְכָל אָדָם נִבְרָא לְהַכִּיר אוֹתוֹ יִתְבָּרַךְ עַל יְדֵי שֶׁיַּכְנִיעַ סִטְרָא דִּשְֹמָאלָא, כִּי כָּל אֶחָד כְּפִי מַה שֶּׁזּוֹכֶה לְהַכְנִיעַ וּלְשַׁבֵּר אֶת הַגּוּף שֶׁהוּא בְּחִינַת שְֹמֹאל כַּנַּ"ל כְּמוֹ כֵן זוֹכֶה לְהִכָּלֵל שְֹמֹאל בְּיָמִין שֶׁזֶּהוּ עִקַּר הַדַּעַת. וּכְפִי מַה שֶּׁזּוֹכֶה לְאַכְלְלָא שְֹמָאלָא בִּימִינָא כְּמוֹ כֵן זוֹכֶה לָדַעַת וּלְהַכִּיר אוֹתוֹ יִתְבָּרַךְ, שֶׁזֶּהוּ עִקַּר הַתַּכְלִית אֲשֶׁר בִּשְׁבִיל זֶה נִבְרָא הָאָדָם: אֲבָל מִי שֶׁרוֹצֶה לִקַּח אֶת הַדַּעַת קֹדֶם זְמַנּוֹ זֶהוּ בְּחִינַת חֵטְא עֵץ הַדַּעַת טוֹב וָרָע, דְּהַיְנוּ שֶׁרוֹצֶה לָדַעַת וּלְהַכִּיר אוֹתוֹ יִתְבָּרַךְ וּלְהַשִּיג הַשָּגַת אֱלֹקוּתוֹ יִתְבָּרַךְ קֹדֶם שֶׁשָּׁבַר אֶת הַגּוּף, בְּחִינַת שְֹמֹאל, זֶהוּ בְּחִינַת מַחֲלֹקֶת שֶׁהוּא פְּגַם עֵץ הַדַּעַת טוֹב וָרָע שֶׁמַּחֲלִיף שְֹמֹאל בְּיָמִין, כִּי הוּא עֲדַיִן בִּבְחִינַת שְֹמֹאל שֶׁהוּא הַגּוּף וְתַאֲווֹתָיו, וְרוֹצֶה לִכְנֹס עִם גּוּפוֹ הַמְגֻשָּׁם לְתוֹךְ הֵיכָלִין דְּמַלְכָּא לְתוֹךְ בְּחִינַת יָמִין, לָדַעַת הַשָּגוֹת אֱלֹקוּת וִידִיעַת הַחָכְמָה שֶׁאֵינוֹ רָאוּי לָהּ עֲדַיִן, כִּי כָּל זָר לֹא יֹאכַל קֹדֶשׁ וְכָל אֹכְלָיו יֶאְשָׁמוּ וְכוּ', כִּי צְרִיכִין תְּחִלָּה לְשַׁבֵּר וּלְהַמְתִּיק סִטְרָא דִּשְֹמָאלָא עַל יְדֵי שְׁבִירַת הַגּוּף וְתַאֲווֹתָיו וְאַחַר כָּךְ יְכוֹלִין לְהִכָּלֵל בְּיָמִין שֶׁהוּא הַדַּעַת. וַאֲפִלּוּ כְּשֶׁזּוֹכֶה לְשַׁבֵּר מְעַט אֶת הַגּוּף עַל יְדֵי מִצְווֹת וּמַעֲשִֹים טוֹבִים שֶׁלּוֹ, אַף עַל פִּי כֵן אָסוּר לוֹ לִכְנֹס לְמַעְלָה מִמַּדְרֵגָתוֹ, כִּי עֲדַיִן אֵינוֹ יָכוֹל לֵידַע וּלְהַשִּיג כִּי אִם כְּפִי מַה שֶּׁזָּכָה לְשַׁבֵּר סִטְרָא דִּשְֹמָאלָא:
<h3>אות י</h3>
וְזֶהוּ בְּחִינַת חֵטְא אָדָם הָרִאשׁוֹן שֶׁחָטָא בְּעֵץ הַדַּעַת טוֹב וָרָע. וְאִיתָא שֶׁחֶטְאוֹ הָיָה שֶׁהִסְתַּכֵּל לְמַעְלָה מִמַּדְרֵגָתוֹ. וְגַם אִיתָא שֶׁבְּחֶטְאוֹ יָרַד לְתַאֲווֹת עוֹלָם הַזֶּה, וּכְמוֹ שֶׁמְּבֹאָר בַּתּוֹרָה, "וַתֵּרֶא הָאִשָּׁה כִּי טוֹב הָעֵץ לְמַאֲכָל וְכִי תַאֲוָה הוּא לָעֵינַיִם וְכוּ'". כִּי שְׁנֵיהֶם אֶחָד', כִּי אָדָם הָרִאשׁוֹן הָיָה צָרִיךְ בִּתְחִלָּה לַעֲמֹד בַּנִּסָּיוֹן לִבְלִי לֶאֱכֹל מֵעֵץ הַדַּעַת וּלְהַמְתִּין בְּזִוּוּגוֹ עַד שַׁבָּת כַּמּוּבָא, וּבָזֶה הָיָה מְשַׁבֵּר אֶת בְּחִינַת הַגּוּף, בְּחִינַת שְֹמֹאל וְהָיָה נִכְלָל שְֹמֹאל בְּיָמִין וְהָיָה זוֹכֶה לְדַעַת עֶלְיוֹן וְנוֹרָא מְאֹד כְּפִי מַה שֶּׁהָיָה מוּכָן לְהַשִּיג אֲשֶׁר עַיִן לֹא רָאֲתָה וְכוּ', כִּי מַעֲלָתוֹ הָיָה גָּבֹהַּ מְאֹד מְאֹד כַּיָּדוּעַ, אַךְ הַבַּעַל דָּבָר הִתְגָּרָה בּוֹ וְהִסִּית אוֹתוֹ עַד שֶׁעָשָֹה בְּהֵפֶךְ מַמָּשׁ, כִּי רָצָה לָדַעַת וּלְהַשִּיג מִיָּד הַכֹּל קֹדֶם שֶׁשָּׁבַר בְּחִינַת שְֹמֹאל. וְאָזִיל בָּתַר אִפְכָא שֶׁרָצָה לֶאֱכֹל מֵעֵץ הַדַּעַת וּלְהַשִּיג הַדַּעַת עַל יְדֵי זֶה כְּמוֹ שֶׁהִסִּית אוֹתָם הַנָּחָשׁ וְנִפְקְחוּ עֵינֵיכֶם וְכוּ, וּכְמוֹ שֶׁכָּתוּב, "וְנֶחְמָד הָעֵץ לְהַשְֹכִּיל". וְעַל כֵּן הֶחֱלִיף שְֹמֹאל בְּיָמִין, כִּי רָצָה לְהַמְשִׁיךְ בְּחִינַת יָמִין בְּחִינַת דַּעַת בְּעֵת שֶׁהוּא בִּבְחִינַת שְֹמֹאל, שֶׁעֲדַיִן לֹא עָמַד בַּנִּסָּיוֹן וְלֹא שָׁבַר אֶת הַגּוּף עֲדַיִן. וְעַל כֵּן עַל יְדֵי זֶה נִתְעָרְבוּ כָּל הָעוֹלָמוֹת וְנָפְלוּ נִיצוֹצוֹת הַקְּדוֹשִׁים לְעִמְקֵי הַקְּלִפּוֹת שֶׁהֵם נִקְרָאִים הֵיכְלֵי הַתְּמוּרוֹת, כִּי נִמְשָׁכִין מִתְּמוּרָה וְחִלּוּף הַנַּ"ל שֶׁהֶחֱלִיף שְֹמֹאל בְּיָמִין שֶׁזֶּהוּ בְּחִינַת מַחֲלֹקֶת, כִּי כָּל הַמַּחֲלֹקֶת הוּא עַל יְדֵי שֶׁאֵין מַכְרִיעִין בֵּין יָמִין לִשְֹמֹאל. וְעִקַּר הַהַכְרָעָה עַל יְדֵי שֶׁמְּשַׁבְּרִין בְּחִינַת הַשְּמֹאל וְאָז נִמְתָּק הַשְּמֹאל וְנִכְלָל בְּיָמִין בִּקְדֻשָּׁה כָּרָאוּי, אֲבָל כָּל זְמַן שֶׁלֹּא שָׁבַר הַקְּלִפּוֹת הַנֶּאֱחָזִין בַּשְּמֹאל, כְּשֶׁרוֹצֶה אָז לִכְנֹס לְתוֹךְ הַשָּגַת הַדַּעַת וְחָכְמָה, זֶהוּ בְּחִינַת הִתְגַּבְּרוּת שְֹמֹאל עַל יָמִין, חַס וְשָׁלוֹם, שֶׁזֶּהוּ בְּחִינַת מַחֲלֹקֶת בְּחִינַת מַחֲלֹקֶת קֹרַח עַל מֹשֶׁה וְאַהֲרֹן, כְּמוֹ שֶׁאִיתָא בַּזֹּהַר הַקָּדוֹשׁ, דְּבָעָא לְאַחְלָפָא בֵּין יְמִינָא לִשְֹמָאלָא:
<h3>אות יא</h3>
כִּי בֶּאֱמֶת עִקַּר הַתִּקּוּן הוּא עַל יְדֵי הִתְקַשְּׁרוּת לְהַצַּדִּיק הָאֱמֶת וְלִבְלִי לַחֲלֹק עָלָיו, חַס וְשָׁלוֹם, כִּי בְּוַדַּאי לָאו כָּל אָדָם זוֹכֶה לְשַׁבֵּר בִּשְׁלֵמוּת אֶת הַגּוּף שֶׁהוּא בְּחִינַת שְֹמֹאל. וַאֲזַי הוּא בְּוַדַּאי רָחוֹק מִדַּעַת אֲמִתִּי בִּשְׁלֵמוּת. וְעַל כֵּן צָרִיךְ לְהַכִּיר אֶת מְקוֹמוֹ וְלֵידַע רִחוּקוֹ מֵה' יִתְבָּרַךְ וְהֵיכָן הוּא עוֹמֵד בְּתַאֲווֹתָיו וַהֲבָלָיו. עַל כֵּן צָרִיךְ לְבַטֵּל עַצְמוֹ לְהַצַּדִּיק הָאֱמֶת שֶׁבַּדּוֹר שֶׁזָּכָה לְשַׁבֵּר בֶּאֱמֶת אֶת הַגּוּף, שֶׁהוּא יוֹדֵעַ לְאַכְלָלָא שְֹמָאלָא בִּימִינָא, וְעַל כֵּן הַצַּדִּיק יָכוֹל לְתַקֵּן וּלְבָרֵר אוֹתוֹ גַּם כֵּן וּלְהַדְרִיכוֹ בְּדֶרֶךְ יְשָׁרָה וְלַהֲשִׁיבוֹ לִמְקוֹמוֹ, וַאֲפִלּוּ צַדִּיקִים גְּמוּרִים לָאו כֻּלָּם זוֹכִים לְשַׁבֵּר בִּשְׁלֵמוּת אֶת בְּחִינַת הַשְּמֹאל, וְעַל כֵּן כֻּלָּם צְרִיכִין לְקַבֵּל זֶה מִזֶּה וְזֶה מִזֶּה עַד שֶׁמְּקַבְּלִין כֻּלָּם מֵהָרֹאשׁ הָאֱמֶת שֶׁבְּכָל דּוֹר וָדוֹר שֶׁהוּא הַצַּדִּיק שֶׁבַּדּוֹר שֶׁהוּא חַד בְּדָרָא אֲשֶׁר זָכָה לִנְקֻדַּת הָאֱמֶת לְשַׁבֵּר הַגּוּף בְּתַכְלִית, אֲשֶׁר הוּא מְקַשֵּׁר הַכֹּל לְשָׁרְשׁוֹ. וְזֶהוּ מְרֻמָּז בְּהַתּוֹרָה הַנַּ"ל שֶׁכָּתוּב שָׁם שֶׁלָּאו כָּל אָדָם זוֹכֶה שֶׁיַּעֲלֶה לִמּוּדוֹ לְהַשְּׁכִינָה וַאֲפִלּוּ אִם יֹאמַר שֶׁלּוֹמֵד לְאוֹקְמָא שְׁכִינְתָּא מֵעַפְרָא מִי יוֹדֵעַ אִם הוּא רָאוּי לָזֶה וְכוּ'. הַיְנוּ כִּי אֲפִלּוּ גְּדוֹלִים וְצַדִּיקִים לָאו כֻּלָּם זוֹכִין שֶׁיַּעֲלֶה לִמּוּדָם לְהַשְּׁכִינָה, כִּי זְעִירִין אִנּוּן דזכיין לה. וְעַל כֵּן הַכֹּל צְרִיכִין בְּכָל דּוֹר וָדוֹר לְקַשֵּׁר עַצְמָן לְהַצַּדִּיק הַדּוֹר, שֶׁאָז זוֹכִין שֶׁהַצַּדִּיק יְקַבֵּל תּוֹרָתָם וְעוֹשֶֹה מֵהֶם חִדּוּשִׁין דְּאוֹרָיְתָא, וְאָז חוֹזֶרֶת תּוֹרָתָם וְלִמּוּדָם וְנִכְלָל בְּהַשְּׁכִינָה עַל יְדֵי הַצַּדִּיק, שֶׁזֶּהוּ בְּחִינַת וְהָיָה כְּעֵץ שָׁתוּל עַל פַּלְגֵי מָיִם וְכוּ' כַּנַּ"ל:
<h3>אות יב</h3>
כִּי מְבֹאָר שָׁם בְּהַתּוֹרָה הַנַּ"ל שֶׁהַלִּמּוּד שֶׁאֵינוֹ עוֹלֶה לְהַשְּׁכִינָה, נִתְפַּזֵּר בָּאֲוִיר וְכוּ' וּכְשֶׁמַּגִּיעַ לְהַצַּדִּיק נַעֲשֶֹה מִזֶּה טַ"ל תּוֹרָה שֶׁהוּא חִדּוּשִׁין דְּאוֹרָיְתָא, וּכְשֶׁמַּגִּיעַ לִשְׁאָר אֲנָשִׁים שֶׁאֵינָם הֲגוּנִים נַעֲשֶֹה מִזֶּה ל"ט מְלָאכוֹת וְכוּ'. וּבְוַדַּאי הַכֹּל הוֹלֵךְ אַחַר כַּוָּנַת הַלֵּב כִּי אֱלֹקֵי מִשְׁפָּט ה' וְכָל דְּרָכָיו מִשְׁפָּט, הַיְנוּ מִי שֶׁמְּקַשֵּׁר עַצְמוֹ בִּשְׁעַת לִמּוּדוֹ לְהַצַּדִּיק הָאֱמֶת, אֲזַי אַף עַל פִּי שֶׁאֵינוֹ רָאוּי עֲדַיִן שֶׁיַּעֲלֶה לִמּוּדוֹ לְהַשְּׁכִינָה עַל כָּל פָּנִים זוֹכֶה שֶׁיְּסַבֵּב ה' יִתְבָּרַךְ בְּרַחֲמָיו בְּתַחְבּוּלוֹתָיו בְּאֹפֶן שֶׁכְּשֶׁיִּתְפַּזֵּר לִמּוּדוֹ בְּהָאֲוִיר יַגִּיעַ לִמּוּדוֹ לְהַצַּדִּיק הָאֱמֶת וּכְשֵׁרֵי הַדּוֹר כְּדֵי שֶׁיִּזְכֶּה שֶׁיִּהְיֶה נַעֲשֶֹה מִלִּמּוּדוֹ טַל תּוֹרָה. וְאָז כְּשֶׁהַצַּדִּיק מְחַדֵּשׁ תּוֹרָה עַל יְדֵי זֶה הַטַּ"ל שֶׁשָּׁאַב וְקִבֵּל מִלִּמּוּדוֹ אֲזַי הַתּוֹרָה שֶׁל הַצַּדִּיק עוֹלָה לְהַשְּׁכִינָה, כִּי לִמּוּדוֹ שֶׁל הַצַּדִּיק הָאֱמֶת עוֹלֶה לְהַשְּׁכִינָה מִיָּד כַּנַּ"ל. נִמְצָא, שֶׁחָזַר לִמּוּדוֹ לְהַשְּׁכִינָה עַל יְדֵי הַצַּדִּיק וְכַנַּ"ל. וּלְהֵפֶךְ מִי שֶׁרָחוֹק מֵהַצַּדִּיק, מִכָּל שֶׁכֵּן כְּשֶׁחוֹלֵק עָלָיו חַס וְשָׁלוֹם אֲזַי בַּדֶּרֶךְ שֶׁאָדָם רוֹצֶה לֵילֵךְ מוֹלִיכִין אוֹתוֹ. וַאֲזַי לִמּוּדוֹ כְּשֶׁמִּתְפַּזֵּר בָּאֲוִיר מַגִּיעַ לַאֲנָשִׁים שֶׁאֵינָם הֲגוּנִים וְנַעֲשֶֹה מִזֶּה ל"ט מְלָאכוֹת וְכוּ' כַּנַּ"ל:
<h3>אות יג</h3>
וְזֶהוּ בְּחִינַת פְּגַם הַשְּׁבָטִים שֶׁחָלְקוּ עַל יוֹסֵף עַד שֶׁמְּכָרוּהוּ בְּכֶסֶף. כִּי יוֹסֵף הָיָה אָז צַדִּיק הַדּוֹר שֶׁכֻּלָּם הָיוּ צְרִיכִין לְקַבֵּל מִמֶּנּוּ וְכָל עֲבוֹדָתָם וְלִמּוּדָם הָיָה צָרִיךְ לָבוֹא אֵלָיו וְלַעֲלוֹת עַל יָדוֹ, כִּי אַף עַל פִּי שֶׁכֻּלָּם הָיוּ צַדִּיקִים גְּדוֹלִים מְאֹד, אֲבָל הָעִקָּר הָיָה יוֹסֵף הַצַּדִּיק בְּחִינַת נְקֻדַּת הָאֱמֶת שֶׁבֵּין הַצַּדִּיקִים אֲשֶׁר יַעֲקֹב מָסַר לוֹ הַכֹּל כְּמוֹ שֶׁפֵּרֵשׁ רַשִּׁ"י עַל פָּסוּק, "וְיִשְֹרָאֵל אָהַב אֶת יוֹסֵף מִכָּל בָּנָיו כִּי בֶן זְקֻנִים הוּא לוֹ וְכוּ'". וְהַצַּדִּיק הָאֱמֶת שֶׁהוּא בְּחִינַת יוֹסֵף מְרַחֵם עַל הַדּוֹר, שֶׁהֵם בְּחִינַת כְּלָלִיּוּת הַשְּׁבָטִים וּמְסַפֵּר לָהֶם תָּמִיד חֲלוֹמוֹתָיו וּדְבָרָיו כְּדֵי שֶׁיִּזְכּוּ לְהִתְקַשֵּׁר אֵלָיו, וּמֵעִיר אָזְנֵיהֶם שֶׁכֻּלָּם צְרִיכִין לְהִתְקַשֵּׁר אֵלָיו, כִּי כָּל עֲלִיַּת תּוֹרָתָם וַעֲבוֹדָתָם הוּא עַל יָדוֹ, שֶׁזֶּהוּ בְּחִינַת מַה שֶּׁסִּפֵּר לָהֶם חֲלוֹמוֹ שֶׁרָאָה וְהִנֵּה אֲנַחְנוּ מְאַלְּמִים אֲלֻמִּים בְּתוֹךְ הַשָּדֶה וְהִנֵּה תְסֻבֶּינָה אֲלֻמֹּתֵיכֶם וַתִּשְׁתַּחֲוֶיןָ לַאֲלֻמָּתִי. הַיְנוּ שֶׁרָאָה שֶׁכֻּלָּם עוֹסְקִים בַּעֲבוֹדָתָם וּמְיַחֲדִים יִחוּדִים וּמְקַשְּׁרִים קְשָׁרִים דַּרְגָּא בְּדַרְגָּא וְעוֹלָם בְּעוֹלָם שֶׁהוּא בְּחִינַת מְאַלְּמִים אֲלֻמִּים, שֶׁהֵם קְשָׁרִים וַאֲגֻדּוֹת בְּחִינַת יִחוּדִים וּקְשָׁרִים קְדוֹשִׁים שֶׁנַּעֲשִֹים בְּעוֹלָמוֹת עֶלְיוֹנִים עַל יְדֵי עֲבוֹדַת הַצַּדִּיקִים הָאֲמִתִּיִּים. "וְהִנֵּה תְסֻבֶּינָה אֲלֻמֹּתֵיכֶם וַתִּשְׁתַּחֲוֶיןָ לַאֲלֻמָּתִי", שֶׁכָּל עֲבוֹדָתָם צְרִיכִין לָבוֹא לְהַצַּדִּיק הָאֱמֶת
וּלְהִכָּלֵל בּוֹ, כִּי עִקַּר תַּכְלִית כָּל הַקְּשָׁרִים וְהַיִּחוּדִים הוּא לְהַעֲלוֹת הַכֹּל לְהַשְּׁכִינָה שֶׁזֶּהוּ נַעֲשֶֹה רַק עַל יְדֵי הַצַּדִּיק הָאֱמֶת בְּחִינַת יוֹסֵף כַּנַּ"ל, אֲבָל הֵם לֹא רָצוּ לְהַאֲמִין בָּזֶה וְאָמְרוּ, "הֲמָלֹךְ תִּמְלֹךְ עָלֵינוּ אִם מָשׁוֹל תִּמְשֹׁל בָּנוּ וַיּוֹסִפוּ עוֹד שְֹנֹא אֹתוֹ עַל חֲלֹמֹתָיו וְעַל דְּבָרָיו". כִּי אוֹמְרִים שֶׁכָּל מַה שֶּׁהַצַּדִּיק הָאֱמֶת מְגַלֶּה תּוֹרָתוֹ וְחִדּוּשָׁיו וְהַשָּגוֹתָיו לִבְנֵי יִשְֹרָאֵל כַּוָּנָתוֹ, חַס וְשָׁלוֹם, בִּשְׁבִיל הִתְנַשְּאוּת לִמְלֹךְ וְלִמְשֹׁל בָּהֶם, וְחוֹלְקִין עָלָיו וְרוֹדְפִין אוֹתוֹ בְּכָל מִינֵי רְדִיפוֹת כְּמוֹ אֲחֵי יוֹסֵף שֶׁרָצוּ לְהָרְגוֹ וּלְהַשְׁלִיכוֹ לַבּוֹר. וַאֲפִלּוּ הָאוֹחֲזִין עִמּוֹ קְצָת וּמְרַחֲמִין עָלָיו אוֹמְרִים לְמָכְרוֹ בְּעֶשְֹרִים כָּסֶף, דְּהַיְנוּ שֶׁמּוֹכְרִין אֶת הַצַּדִּיק וּמַעֲלִימִין אוֹתוֹ מִן הָעוֹלָם בִּשְׁבִיל הַכֶּסֶף בִּשְׁבִיל תַּאֲוַת מָמוֹן, כִּי כְּשֶׁפּוֹגְמִין בְּהַצַּדִּיק הָאֱמֶת אֲזַי אֵינוֹ עוֹלֶה לִמּוּדוֹ לְהַצַּדִּיק וְאָז נַעֲשֶֹה מִלִּמּוּדוֹ ל"ט מְלָאכוֹת כַּנַּ"ל שֶׁהוּא בְּחִינַת בְּזֵעַת אַפֶּיךָ תֹּאכַל לֶחֶם, שֶׁהוּא בְּחִינַת תַּאֲוַת מָמוֹן. נִמְצָא, שֶׁעַל יְדֵי שֶׁפּוֹגֵם בְּהַצַּדִּיק נוֹפֵל לְתַאֲוַת מָמוֹן, וְכַמְבֹאָר עִנְיָן זֶה בְּמָקוֹם אַחֵר בְּהַתּוֹרָה 'צִוִּיתָ צֶדֶק' (סִימָן כג), שֶׁזֶּהוּ בְּחִינַת מְכִירַת יוֹסֵף בְּכֶסֶף, כִּי נוֹפְלִים לְתַאֲוַת מָמוֹן עַל יְדֵי שֶׁפּוֹגְמִין בִּכְבוֹד הַצַּדִּיק וְכַנַּ"ל: וְזֶהוּ בְּחִינַת כָּל הַקִּנְיָנִים וְהָעִקָּר הוּא קִנְיַן סוּדָר, כִּי עַל יְדֵי הַמַּשָּא וּמַתָּן מְבָרְרִין בֵּרוּרִין מֵהֵיכְלֵי הַתְּמוּרוֹת, שֶׁזֶּהוּ עִקַּר כָּל עִנְיַן הַמַּשָּא וּמַתָּן שֶׁהוּא רַק מֵחֲמַת שֶׁנָּפְלוּ נִיצוֹצוֹת בְּהֵיכְלֵי הַתְּמוּרוֹת, שֶׁעַל יְדֵי זֶה נִתְחַלְּפוּ הַהַשְׁפָּעוֹת וְהַחֲפָצִים אֲשֶׁר בְּכֻלָּם יֵשׁ נִיצוֹצוֹת הַקְּדוֹשִׁים, וַחֲפָצִים הַשַּׁיָּכִים לְנֶפֶשׁ רוּחַ נְשָׁמָה שֶׁל זֶה מֻנָּחִים בְּיַד זֶה, וְשֶׁל חֲבֵרוֹ בְּיָדוֹ, וְכַיּוֹצֵא בָּזֶה חִלּוּפִים וּתְמוּרוֹת רַבִּים בְּלִי שִׁעוּר וּמֵחֲמַת זֶה צְרִיכִין לַעֲשֹוֹת מַשָּא וּמַתָּן. וְעִקַּר הַמַּשָּא וּמַתָּן הוּא חִלּוּף שֶׁזֶּה יֵשׁ לוֹ דָּבָר זֶה וְזֶה יֵשׁ לוֹ דָּבָר אַחֵר וְהֵם מַחֲלִיפִים וְקוֹנִים זֶה מִזֶּה, וְעַל יְדֵי זֶה נֶחֱלָף הַשֶּׁפַע וְהַנִּיצוֹצוֹת מֵאֶחָד לַחֲבֵרוֹ עַד שֶׁחוֹזֵר כָּל נִיצוֹץ וְנִיצוֹץ לִמְקוֹמוֹ וְשָׁרְשׁוֹ שֶׁזֶּהוּ עִקַּר תִּקּוּנוֹ וּבֵרוּרוֹ, כִּי כָּל זְמַן שֶׁאֵין הַנִּיצוֹצוֹת בִּמְקוֹמָן רַק שֶׁל זֶה בְּיַד זֶה כַּנַּ"ל יֵשׁ לְהַחִיצוֹנִים אֲחִיזָה בָּהֶם, כִּי עִקַּר אֲחִיזַת הַחִיצוֹנִים הוּא מִבְּחִינַת הֵיכְלֵי הַתְּמוּרוֹת כַּנַּ"ל, אֲבָל כְּשֶׁחוֹזְרִים וְנֶחֱלָפִים וְחוֹזְרִים לְבַעֲלֵיהֶם וּלְשָׁרְשָׁם זֶהוּ תִּקּוּנָם. וְזֶהוּ בְּחִינַת הַבֵּרוּר שֶׁנַּעֲשֶֹה עַל יְדֵי כָּל מַשָּא וּמַתָּן שֶׁעוֹשִֹין כַּמּוּבָא, כִּי כָּל מַשָּא וּמַתָּן הוּא חֲלִיפִין כַּנַּ"ל שֶׁעַל יְדֵי זֶה חוֹזְרִין וְנֶחֱלָפִין הַנִּיצוֹצוֹת וְיוֹצְאִין הַנִּיצוֹצוֹת מֵהֵיכְלֵי הַתְּמוּרוֹת עַל יְדֵי שֶׁחָזַר הַחֵפֶץ מִזֶּה לָזֶה וּמִזֶּה לָזֶה עַד שֶׁחָזַר וּבָא לִבְעָלָיו הָרָאוּי לוֹ כְּפִי הַנִּיצוֹצוֹת שֶׁיֵּשׁ בָּזֶה הַחֵפֶץ שֶׁהֵם שַׁיָּכִים לַנְּשָׁמָה שֶׁל זֶה דַּיְקָא וְכַנַּ"ל: וְעִקַּר הַבֵּרוּר הוּא עַל יְדֵי צַדִּיק הַדּוֹר בְּחִינַת יוֹסֵף, כִּי עִקַּר הַבֵּרוּר שֶׁל הַמַּשָּא וּמַתָּן הוּא לְבָרֵר הַמַּשָּא וּמַתָּן מֵהַל"ט מְלָאכוֹת שֶׁהֵם נִמְשָׁכִין מֵהַתּוֹרוֹת שֶׁל הַחוֹלְקִין עַל הַצַּדִּיק הָאֱמֶת שֶׁמִּתְפַּזְּרִין בָּאֲוִיר וְנַעֲשֶֹה מֵהֶם ל"ט מְלָאכוֹת וְכַנַּ"ל (חָסֵר):
<h2>מקח וממכר ד:</h2>
<h3>אות יג</h3>
אֵין הַמִּקָּח נִגְמָר אֶלָּא בְּקִנְיָן וְכוּ':
<h3>אות א</h3>
עַל פִּי הַתּוֹרָה וּלְמִקְנֵהוּ עָשָֹה סֻכּוֹת (בְּסִימָן רס"ו), עַיֵּן שָׁם: וְהַכְּלָל שֶׁעַל יְדֵי שֶׁפּוֹגְמִין בְּמִצְוַת סֻכָּה נוֹפֵל מִשֶּׁפַע שֶׁל אָדָם שֶׁהוּא מִמְּקוֹם בִּינָה, בְּחִינַת סֻכָּה שֶׁהִיא בְּחִינַת אִמָּא דִּמְסַכְּכָא עַל בְּנִין, בְּחִינַת אִם לַבִּינָה תִּקְרָא, וַאֲזַי נוֹפֵל לְשֶׁפַע שֶׁל בְּהֵמָה וְיוֹנֵק אֶת חִיּוּתָם וְהַשְׁפָּעָתָם שֶׁל הַבְּהֵמוֹת, וְעַל יְדֵי זֶה גּוֹרֵם שֶׁמֵּתִים הַבְּהֵמוֹת וְהַחַיּוֹת בְּלֹא זְמַנָּן מֵחֲמַת שֶׁנּוֹטֵל אֶת הַשְׁפָּעָתָם וְכוּ', עַיֵּן שָׁם. וְזֶה בְּחִינַת וּלְמִקְנֵהוּ עָשָֹה סֻכּוֹת, כִּי הַסֻּכָּה הִיא בִּשְׁבִיל מִקְנֵהוּ כַּנַּ"ל. גַּם הָעוֹסְקִין בְּבִנְיָן מַזִּיק לָהֶם אִם אֵינוֹ בּוֹנֶה הַבַּיִת בְּחָכְמָה וְכוּ', אֲבָל עַל יְדֵי סֻכָּה שֶׁהִיא בְּחִינַת שֵֹכֶל וָדַעַת, בְּחִינַת אִם לַבִּינָה, עַל יְדֵי זֶה יָכוֹל לִבְנוֹת בַּיִת, בְּחִינַת בְּחָכְמָה יִבָּנֶה בָּיִת וְכוּ'. וְזֶה בְּחִינַת וְיַעֲקֹב נָסַע סֻכֹּתָה וַיִּבֶן לוֹ בָּיִת וְכַנַּ"ל. וְזֶה בְּחִינַת שָׁבוּעוֹת וְכוּ', כִּי הַתּוֹרָה יוֹצֵאת מִבְּחִינַת סֻכָּה וְכוּ' וְעַל כֵּן תֵּכֶף אַחַר סֻכּוֹת שִֹמְחַת תּוֹרָה וְכוּ', כִּי עַל יְדֵי שֶׁנִּכְנְסוּ בַּסֻּכָּה נַעֲשִֹים בְּעַצְמָם בִּבְחִינַת תּוֹרָה וְכוּ' וְאָז מַתְחֶלֶת הַתּוֹרָה שֶׁהוּא בְּרֵאשִׁית בְּחִינַת בַּיִת, הַיְנוּ בֵּית דִּבְרֵאשִׁית וְכוּ', עַיֵּן שָׁם:
<h3>אות ב</h3>
וְזֶה בְּחִינַת תִּקּוּן חֵטְא אָדָם הָרִאשׁוֹן, כִּי זֶה יָדוּעַ שֶׁבְּאֵלּוּ הַיָּמִים הַקְּדוֹשִׁים, יְמֵי תִּשְׁרֵי, אָנוּ צְרִיכִין לְתַקֵּן חֵטְא אָדָם הָרִאשׁוֹן שֶׁאָכַל מֵעֵץ הַדַּעַת בַּיּוֹם שֶׁנִּבְרָא, שֶׁהוּא רֹאשׁ הַשָּׁנָה וְאָנוּ צְרִיכִים בְּכָל שָׁנָה וְשָׁנָה בְּכָל דּוֹר וָדוֹר לְתַקֵּן חֵטְא זֶה, שֶׁאָנוּ עוֹסְקִין בְּתִקּוּן זֶה מֵרֹאשׁ הַשָּׁנָה עַד שְׁמִינִי עֲצֶרֶת, כַּמְבֹאָר בְּכִתְבֵי הָאֲרִ"י זַ"ל. כִּי אָדָם הָרִאשׁוֹן עַל יְדֵי שֶׁאָכַל מֵעֵץ הַדַּעַת טוֹב וָרָע נָפַל מִבְּחִינַת שֶׁפַע שֶׁל אָדָם לְשֶׁפַע שֶׁל בְּהֵמָה, כִּי גֶּדֶר הָאָדָם הוּא הַדַּעַת וְהוּא פָּגַם בְּהַדַּעַת עַל יְדֵי שֶׁאָכַל מֵעֵץ הַדַּעַת טוֹב וָרָע, וְנִמְשַׁךְ אַחַר תַּאֲווֹת הַבְּהֵמִיּוֹת שֶׁהֵם בְּחִינַת הָרַע שֶׁבְּעֵץ הַדַּעַת וְעַל יְדֵי זֶה נָפַל מִשֶּׁפַע אָדָם לְשֶׁפַע שֶׁל בְּהֵמָה, כְּמוֹ שֶׁכָּתוּב, "וְאָכַלְתָּ אֶת עֵשֶֹב הַשָּדֶה", שֶׁהוּא מַאֲכַל בְּהֵמָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁאָמַר אָדָם הָרִאשׁוֹן, אֲנִי וַחֲמוֹר נֹאכַל בְּאֵבוּס אֶחָד. רַק שֶׁה' יִתְבָּרַךְ חָמַל עָלָיו גַּם אָז וְאָמַר לוֹ תֵּכֶף, בְּזֵעַת אַפֶּךָ תֹּאכַל לֶחֶם. כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, בְּשָׁעָה שֶׁאָמַר הַקָּדוֹשׁ בָּרוּךְ הוּא לְאָדָם הָרִאשׁוֹן, וְאָכַלְתָּ אֶת עֵשֶֹב הַשָּדֶה נִזְדַּעְזַע, אָמַר, אֲנִי וַחֲמוֹר נֹאכַל בְּאֵבוּס אֶחָד?! כֵּיוָן שֶׁשָּׁמַע בְּזֵעַת אַפֶּךָ תֹּאכַל לֶחֶם (אָבוֹת דְּרַבִּי נָתָן פֶּרֶק א) נִתְיַשְּׁבָה דַּעְתּוֹ, הַיְנוּ שֶׁהוּא בְּחֶטְאוֹ גָּרַם שֶׁנָּפַל לְשֶׁפַע שֶׁל בְּהֵמָה כַּנַּ"ל שֶׁזֶּהוּ בְּחִינַת וְאָכַלְתָּ אֶת עֵשֶֹב הַשָּדֶה, בְּחִינַת אֲנִי וַחֲמוֹר בְּאֵבוּס אֶחָד. רַק שֶׁה' יִתְבָּרַךְ גַּם בְּעֵת שֶׁקִּלְּלוֹ חָמַל עָלָיו וְרָמַז לוֹ שֶׁיֵּשׁ בְּכֹחוֹ לְתַקֵּן הַפְּגָם וְאָמַר לוֹ מִיָּד, בְּזֵעַת אַפֶּךָ תֹּאכַל לֶחֶם. הַיְנוּ שֶׁאֶפְשָׁר לְךָ לַחֲזֹר לִינֹק בְּחִינַת שֶׁפַע שֶׁל אָדָם שֶׁהוּא בְּחִינַת לֶחֶם, אֲבָל יַגִּיעַ לְךָ בִּיגִיעָה וְטִרְחָא גְּדוֹלָה בְּחִינַת בְּזֵעַת אַפֶּךָ תֹּאכַל לֶחֶם, שֶׁמֵּחֲמַת הַחֵטְא צְרִיכִין לִטְרֹחַ וּלְהִתְיַגֵּעַ הַרְבֵּה מְאֹד עַד שֶׁמְּבָרְרִין הַשֶּׁפַע מִבְּחִינַת שֶׁפַע שֶׁל בְּהֵמָה לְשֶׁפַע שֶׁל אָדָם, שֶׁזֶּהוּ בְּחִינַת מַה שֶּׁכָּל הַתְּבוּאָה נָפְלָה לְתוֹךְ מֹץ וָתֶבֶן שֶׁהֵם בְּחִינַת הַקְּלִפּוֹת הַחוֹפִין עַל הַפְּרִי, שֶׁהֵם בְּחִינַת שֶׁפַע שֶׁל בְּהֵמָה, כִּי מֹץ וָתֶבֶן הֵם מַאֲכַל בְּהֵמָה וְכֵן סֻבִּין וּמֻרְסָן. וּבָהֶם דַּיְקָא מְלֻבֶּשֶׁת הַחִטָּה שֶׁהִיא מַאֲכַל אָדָם. וְצָרִיךְ הָאָדָם יְגִיעָה וְטִרְחָא גְּדוֹלָה קֹדֶם שֶׁמְּבָרֵר הַחִטָּה שֶׁהִיא מַאֲכַל אָדָם בְּחִינַת שֶׁפַע שֶׁל אָדָם, קֹדֶם שֶׁמְּבָרְרָהּ מִבְּחִינַת שֶׁפַע שֶׁל בְּהֵמָה שֶׁהִיא הַמֹּץ וְהַתֶּבֶן וְהַסֻּבִּין וְהַמֻּרְסָן. וְהַכֹּל מֵחֲמַת שֶׁפָּגַם אָדָם הָרִאשׁוֹן וְנָפַל לְשֶׁפַע שֶׁל בְּהֵמָה, שֶׁלְּפִי חֶטְאוֹ הָיָה רָאוּי לוֹ לִינֹק רַק מִשֶּׁפַע שֶׁל בְּהֵמָה, רַק בְּחֶמְלַת ה' נָתַן בְּיָדוֹ שֶׁיּוּכַל לְבָרֵר שֶׁפַע אָדָם מִשֶּׁפַע שֶׁל בְּהֵמָה, שֶׁזֶּהוּ בְּחִינַת מַה שֶּׁיֵּשׁ כֹּחַ בְּהָאָדָם לְבָרֵר הַמַּאֲכָל מִמֹּץ וָתֶבֶן וּשְׁאָר הַקְּלִפּוֹת וְהַפְּסֹלֶת הַחוֹפִין, שֶׁכֻּלָּם נִמְשָׁכִין מֵהַפְּגָם שֶׁפָּגַם שֶׁנָּפַל לְשֶׁפַע שֶׁל בְּהֵמָה, אֲבָל צָרִיךְ לָזֶה יְגִיעָה גְּדוֹלָה בְּחִינַת בְּזֵעַת אַפֶּךָ תֹּאכַל לֶחֶם וְכַנַּ"ל. וּכְמוֹ שֶׁהוּא בְּגַשְׁמִיּוּת כֵּן הוּא בְּרוּחָנִיּוּת שֶׁצְּרִיכִין לַעֲשֹוֹת תְּשׁוּבָה וְכַמָּה תִּקּוּנִים כָּל אֶחָד וְאֶחָד כְּפִי פְּגָמָיו שֶׁפָּגַם וְנִמְשַׁךְ אַחַר חֵטְא אָדָם הָרִאשׁוֹן, שֶׁצָּרִיךְ לַעֲסֹק בִּתְשׁוּבָה וְתִקּוּן, קֹדֶם שֶׁמְּבָרֵר הַשְׁפָּעָתוֹ מִבְּחִינַת שֶׁפַע בְּהֵמָה לְשֶׁפַע שֶׁל אָדָם. וּבְתִקּוּן זֶה אָנוּ עוֹסְקִים בְּיוֹתֵר מֵרֹאשׁ הַשָּׁנָה עַד סוֹף סֻכּוֹת, שֶׁהוּא שְׁמִינִי עֲצֶרֶת, כִּי אָז אָנוּ עוֹסְקִין לְתַקֵּן חֵטְא אָדָם הָרִאשׁוֹן (כַּמּוּבָא בְּכִתְבֵי הָאֲרִ"י זַ"ל), שֶׁפָּגַם בָּזֶה כַּנַּ"ל. וְעַל יְדֵי גֹּדֶל הַתִּקּוּן שֶׁכָּל יִשְֹרָאֵל מְתַקְּנִין בַּעֲשֶֹרֶת יְמֵי תְּשׁוּבָה מֵרֹאשׁ הַשָּׁנָה עַד יוֹם הַכִּפּוּרִים עַד שֶׁמּוֹחֲלִין לָהֶם עֲווֹנוֹתֵיהֶם, שֶׁהֵם בְּחִינַת חֵטְא אָדָם הָרִאשׁוֹן, עַל יְדֵי זֶה ה' יִתְבָּרַךְ מַרְאֶה גֹּדֶל אַהֲבָתוֹ אֵלֵינוּ וּמַכְנִיס אוֹתָנוּ לְתוֹךְ הַסֻּכָּה הַקְּדוֹשָׁה וְהַנּוֹרָאָה שֶׁהִיא בְּחִינַת אִמָּא דִּמְסַכְּכָא עַל בְּנִין, בְּחִינַת אִם לַבִּינָה, שֶׁהִיא בְּחִינַת שֶׁפַע שֶׁל אָדָם, כַּמְבֹאָר בְּהַתּוֹרָה הַנַּ"ל. הַיְנוּ שֶׁבָּזֶה מַרְאֶה לָנוּ שֶׁכְּבָר נִמְחֲלוּ עֲווֹנוֹתֵינוּ וּכְבָר תִּקַּנְנוּ הַפְּגָם שֶׁל אָדָם הָרִאשׁוֹן שֶׁנָּפַל בְּחֶטְאוֹ לְשֶׁפַע שֶׁל בְּהֵמָה, כִּי אָנוּ יוֹשְׁבִים עַתָּה בַּסֻּכָּה הַקְּדוֹשָׁה שֶׁמִּשָּׁם נִמְשָׁךְ הַשֶּׁפַע שֶׁל אָדָם שֶׁהוּא שֶׁפַע שֶׁל בִּינָה וָדַעַת, לָדַעַת וּלְהַכִּיר עַל יְדֵי הַשְׁפָּעָה זֹאת אֶת בּוֹרְאֵנוּ וְיוֹצְרֵנוּ יִתְבָּרַךְ שְׁמוֹ, שֶׁזֶּה עִקַּר הַדַּעַת הַנִּמְשָׁךְ עַל יְדֵי הַסֻּכָּה הַקְּדוֹשָׁה שֶׁזֶּהוּ עִקַּר גֶּדֶר הָאָדָם. וְעַל כֵּן עִקַּר מִצְוַת סֻכָּה הוּא אֲכִילָה וּשְׁתִיָּה וְשֵׁנָה, וְאֵין מְבָרְכִין אֶלָּא בִּשְׁעַת אֲכִילָה, כִּי עִקַּר בְּחִינַת סֻכָּה לְהַמְשִׁיךְ הַחִיּוּת וְהַשֶּׁפַע שֶׁל אָדָם שֶׁנִּמְשָׁךְ עַל יְדֵי אֲכִילָה בַּסֻּכָּה, שֶׁהוּא חִיּוּת הָאָדָם:
<h3>אות ג</h3>
וּבִשְׁבִיל זֶה הָיוּ כָּל הַצַּדִּיקִים הַקַּדְמוֹנִים, שֶׁהֵם אֲבוֹת הָעוֹלָם, רוֹעֵי בְּהֵמוֹת, כִּי הֵם עָסְקוּ בְּתִקּוּן חֵטְא אָדָם הָרִאשׁוֹן כַּיָּדוּעַ, וְעַל כֵּן הָיוּ רוֹעֵי בְּהֵמוֹת, כְּדֵי לַחֲזֹר וּלְהַמְשִׁיךְ הַמִּרְעֶה וְהַשֶּׁפַע לְהַבְּהֵמוֹת לְתַקֵּן מַה שֶּׁפָּגַם אָדָם הָרִאשׁוֹן שֶׁנָּפַל לְשֶׁפַע שֶׁל בְּהֵמָה וְהִמְשִׁיךְ הַשֶּׁפַע שֶׁל בְּהֵמָה לְעַצְמוֹ וְגָרַם מִיתַת בְּהֵמוֹת וְחַיּוֹת קֹדֶם זְמַנָּם. וְעַתָּה הֵם מְתַקְּנִים זֹאת עַל יְדֵי שֶׁרָעוּ בְּהֵמוֹת וְחָזְרוּ וְהִמְשִׁיכוּ הַשֶּׁפַע שֶׁל הַבְּהֵמוֹת לְהַבְּהֵמוֹת וְכֵן מוּבָן בְּדִבְרֵי אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בְּמָקוֹם אַחֵר שֶׁעִקַּר כַּוָּנָתָם בְּמִרְעֶה בְּהֵמוֹת הָיָה לְבָרֵר רוּחַ הָאָדָם מֵרוּחַ הַבְּהֵמָה בִּבְחִינַת מִי יוֹדֵעַ רוּחַ בְּנֵי הָאָדָם וְכוּ', עַיֵּן שָׁם בְּסִימָן ס"ג בְּלִקּוּטֵי תִּנְיָנָא. הַיְנוּ לְבָרֵר שֶׁפַע שֶׁל אָדָם מִשֶּׁפַע שֶׁל בְּהֵמָה, כִּי זִכְּכוּ עַצְמָן מִכָּל תַּאֲווֹת הַבְּהֵמִיּוֹת וְהֶחֱזִירוּ הַשְׁפָּעוֹת הַבְּהֵמוֹת לִמְקוֹמָן, וְעַל יְדֵי זֶה הִמְשִׁיכוּ לְעַצְמָן רַק הַשֶּׁפַע שֶׁל אָדָם, זַךְ וְטָהוֹר בְּלִי פְּסֹלֶת שֶׁהֵם בְּחִינַת מֹץ וָתֶבֶן כַּיָּדוּעַ וְהָבֵן. וְעַל כֵּן נִקְרָאִים הַצַּדִּיקִים הַגְּדוֹלִים רוֹעִים בְּחִינַת שִׁבְעָה רוֹעִים עַל שֵׁם שֶׁהֶחֱזִירוּ הַשֶּׁפַע וְהַמִּרְעֶה שֶׁל בְּהֵמוֹת לְהַבְּהֵמוֹת, וְלֹא לָקְחוּ לְעַצְמָן מִשֶּׁפַע שֶׁל בְּהֵמוֹת כְּלוּם, כִּי זִכְּכוּ עַצְמָן לְגַמְרֵי מִתַּאֲווֹת הַבְּהֵמִיּוֹת וְזָכוּ לְשֶׁפַע שֶׁל אָדָם כַּנַּ"ל:
<h3>אות ד</h3>
וְעַל כֵּן נִכְנָסִין כָּל הַשִּׁבְעָה רוֹעִים לְתוֹךְ הַסֻּכָּה, כִּי סֻכָּה בְּחִינַת שֶׁפַע שֶׁל אָדָם, שֶׁזֶּהוּ בְּחִינַת הַתִּקּוּן הַנִּמְשָׁךְ עַל יְדֵי הַשִּׁבְעָה רוֹעִים וְכַנַּ"ל. וְעִקַּר גְּמַר הַתִּקּוּן שֶׁל כָּל הַשִּׁבְעָה רוֹעִים הוּא עַל יְדֵי דָּוִד הַמֶּלֶךְ עָלָיו הַשָּׁלוֹם שֶׁהוּא הַשְּׁבִיעִי, שֶׁהוּא גָּמַר וְיִגְמֹר הַתִּקּוּן בִּשְׁלֵמוּת עַל יְדֵי מָשִׁיחַ צִדְקֵנוּ שֶׁהוּא דָּוִד בְּעַצְמוֹ וְעַל כֵּן נִקְרֵאת הַסֻּכָּה עַל שְׁמוֹ בְּחִינַת סֻכַּת דָּוִד, כִּי דָּוִד הוּא מֶלֶךְ יִשְֹרָאֵל וְעִקַּר הַשֶּׁפַע נִמְשָׁךְ עַל יְדֵי הַמֶּלֶךְ, כַּמְבֹאָר בְּדִבְרֵי אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה. וְעַל כֵּן הַמֶּלֶךְ שֶׁל יִשְֹרָאֵל צָרִיךְ לִזָּהֵר בְּיוֹתֵר שֶׁלֹּא יִפֹּל, חַס וְשָׁלוֹם לְשֶׁפַע שֶׁל בְּהֵמָה, כִּי בּוֹ תָּלוּי הַשְׁפָּעַת כָּל יִשְֹרָאֵל. עַל כֵּן צָרִיךְ לַעֲסֹק בָּזֶה בְּיוֹתֵר לְבָרֵר הַשֶּׁפַע מִבְּהֵמָה לְאָדָם. וְזֶה שֶׁכָּתוּב בְּדָוִד, "מֵאַחַר עָלוֹת הֱבִיאוֹ לִרְעוֹת בְּיַעֲקֹב עַמּוֹ וְכוּ'". הַיְנוּ כַּנַּ"ל שֶׁדַּיְקָא עַל יְדֵי שֶׁהָיָה רוֹעֵה בְּהֵמוֹת זָכָה לִהְיוֹת רוֹעֵה יִשְֹרָאֵל, לִרְעוֹת בְּיַעֲקֹב עַמּוֹ. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁהָיָה שׁוֹקֵד וּמַשְׁגִּיחַ מְאֹד עַל הַבְּהֵמוֹת, כַּמּוּבָא בְּפֵרוּשׁ רַשִּׁ"י שֶׁהָיָה מוֹצִיא הַגְּדָיִים תְּחִלָּה וּמַאֲכִילָן רָאשֵׁי הָעֲשָֹבִים וְכוּ' וְאַחַר כָּךְ הַתְּיָשִׁים וְאַחַר כָּךְ הַזְּקֵנוֹת וְכוּ'. אָמַר הַקָּדוֹשׁ בָּרוּךְ הוּא, רָאוּי הוּא זֶה לִרְעוֹת אֶת עַמִּי! וְלִכְאוֹרָה הַדָּבָר תָּמוּהַּ שֶׁבִּשְׁבִיל מִרְעֵה בְּהֵמוֹת יִזְכֶּה לִמְלוּכָה, וְגַם עַל דָּוִד בְּעַצְמוֹ יִקְשֶׁה לִכְאוֹרָה מַדּוּעַ עָסַק בָּזֶה וְכִי לֹא הָיָה לוֹ מִצְווֹת וּגְמִילוּת חֶסֶד יוֹתֵר לַעֲסֹק בָּהֶם?! הָיָה לוֹ לַעֲסֹק בְּפַרְנָסַת עֲנִיִּים וְכַיּוֹצֵא, שֶׁהֵם בְּוַדַּאי מִצְוָה יְתֵרָה לְרַחֵם עֲלֵיהֶם, מִלַּעֲסֹק בְּמִרְעֵה בְּהֵמוֹת וּלְרַחֵם עֲלֵיהֶם?! אַךְ בֶּאֱמֶת עִקַּר כַּוָּנָתוֹ בָּזֶה הָיָה כְּדֵי לְתַקֵּן חֵטְא אָדָם הָרִאשׁוֹן שֶׁהוּא הָיָה צָרִיךְ לַעֲסֹק בָּזֶה בְּיוֹתֵר כַּיָּדוּעַ. וְעַל כֵּן הֻכְרַח לַעֲסֹק בְּמִרְעֵה בְּהֵמוֹת וּלְרַחֵם עֲלֵיהֶם וּלְהַשְׁגִּיחַ עֲלֵיהֶם הֵיטֵב כְּדֵי לַחֲזֹר לְתַקֵּן מַה שֶּׁפָּגַם אָדָם הָרִאשׁוֹן, דְּהַיְנוּ לַחֲזֹר הַשְׁפָּעַת הַבְּהֵמוֹת לִמְקוֹמוֹ וּלְהַחֲזִיר לְכָל בְּהֵמָה וּבְהֵמָה הַשְׁפָּעָתָהּ בִּפְרָטִיּוּת, כְּדֵי שֶׁיְּקַבְּלוּ הַבְּהֵמוֹת הַשְׁפָּעָתָם וְחִיּוּתָם הָרָאוּי לָהֶם לְכָל אֶחָד וְאֶחָד כְּדֵי שֶׁהוּא יַחֲזֹר לְמַעֲלָתוֹ לְהַמְשִׁיךְ וּלְקַבֵּל הַשֶּׁפַע שֶׁל אָדָם וְכַנַּ"ל. וְעַל כֵּן עַל יְדֵי זֶה דַּיְקָא זָכָה לִמְלוּכָה לִרְעוֹת בְּיַעֲקֹב עַמּוֹ, כִּי הַמֶּלֶךְ צָרִיךְ לְהַמְשִׁיךְ הַשֶּׁפַע לְכָל עַמּוֹ. עַל כֵּן אִי אֶפְשָׁר לוֹ לִהְיוֹת מֶלֶךְ כִּי אִם כְּשֶׁזּוֹכֶה לְהַמְשִׁיךְ שֶׁפַע שֶׁל אָדָם, וְיִהְיֶה נָקִי וְזַךְ מִשֶּׁפַע שֶׁל בְּהֵמָה, שֶׁזָּכָה לָזֶה עַל יְדֵי מִרְעֵה בְּהֵמוֹת וְכַנַּ"ל:
<h3>אות ה</h3>
וּבָזֶה תִּרְאֶה נִפְלָאוֹת שֶׁעַל כֵּן נְבוּכַדְנֶצַּר הָרָשָׁע, שֶׁהוּא הַהֵפֶךְ מִדָּוִד הַמֶּלֶךְ עָלָיו הַשָּׁלוֹם, כִּי זֶה בָּנָה הַבַּיִת וְהוֹשִׁיב יִשְֹרָאֵל עַל אַדְמָתָם, וְזֶה הֶחֱרִיבוֹ וְהִגְלָם מֵאַרְצָם. עַל כֵּן עֲנָשׁוֹ ה' יִתְבָּרַךְ בְּעֹנֶשׁ זָר וּמְבֹהָל מְאֹד אֲשֶׁר לֹא נִשְׁמַע מֵעוֹלָם, שֶׁהוּא מַה שֶּׁנַּעֲשָֹה בְּהֵמָה וְחַיָּה שִׁבְעָה שָׁנִים, כִּי כָּךְ רָאוּי וְיָפֶה לוֹ, כִּי הוּא מַלְכוּת הָרְשָׁעָה שֶׁהִתְגַּבֵּר בַּתְּחִלָּה עַל יִשְֹרָאֵל שֶׁהֵם בְּחִינַת מַלְכוּת דָּוִד שֶׁיְּנִיקָתָם מִשֶּׁפַע שֶׁל אָדָם, כִּי יִשְֹרָאֵל קְרוּיִים אָדָם וְכוּ'. וְעַל כֵּן נַעֲשָֹה בְּהֵמָה מַמָּשׁ, כִּי מֵחֲמַת שֶׁפָּגַם כָּל כָּךְ בַּמַּלְכוּת דִּקְדֻשָּׁה מַלְכוּת דָּוִד, כִּי הוּא הָרִאשׁוֹן שֶׁהֶחֱרִיב אֶת הַבֵּית הַמִּקְדָּשׁ שֶׁהוּא בֵּית דָּוִד וְכוּ' שֶׁהוּא בְּחִינַת שֶׁפַע שֶׁל אָדָם כַּנַּ"ל, וּמֵחֲמַת שֶׁהוּא בְּרִשְׁעוֹ עָמַד כְּנֶגְדָּם כָּל כָּךְ, עַל כֵּן נָפַל לְשֶׁפַע שֶׁל בְּהֵמָה כָּל כָּךְ עַד שֶׁנַּעֲשָֹה בְּהֵמָה מַמָּשׁ שִׁבְעָה שָׁנִים. וְעַל כֵּן הָיָה בְּהֵמָה שִׁבְעָה שָׁנִים דַּיְקָא כְּנֶגֶד הַשִּׁבְעָה רוֹעִים שֶׁפָּגַם בָּהֶם, כִּי הֵם כֻּלָּם עָסְקוּ לְהַמְשִׁיךְ הַשֶּׁפַע שֶׁל אָדָם שֶׁהוּא בְּחִינַת מַלְכוּת יִשְֹרָאֵל מַלְכוּת דָּוִד כַּנַּ"ל, וְהוּא פָּגַם בָּזֶה כָּל כָּךְ עַל כֵּן נָפַל לְשֶׁפַע שֶׁל בְּהֵמָה כָּל כָּךְ עַד שֶׁנַּעֲשָֹה בְּהֵמָה מַמָּשׁ שִׁבְעָה שָׁנִים וְכַנַּ"ל. וִישָׁרִים דַּרְכֵי ה' כִּי הֵשִׁיב עֲמָלוֹ בְּרֹאשׁוֹ וְהֶרְאָה לוֹ מַה שֶּׁפָּגַם וְכַנַּ"ל:
<h3>אות ו</h3>
וְזֶה בְּחִינַת בַּיּוֹם הַהוּא אָקִים אֶת סֻכַּת דָּוִד הַנּוֹפֶלֶת וְכוּ' וְנִסְמַךְ לָזֶה, "הִנֵּה יָמִים בָּאִים וְנִגַּשׁ חוֹרֵשׁ בְּקוֹצֵר וְכוּ' וְהֵטִיפוּ הֶהָרִים עָסִיס וְכוּ'". כִּי סֻכַּת דָּוִד בְּחִינַת שֶׁפַע שֶׁל אָדָם שֶׁאָז נִמְשָׁךְ בְּרָכָה וְרֹב טוּב וְהַתְּבוּאָה וְכָל הַפֵּרוֹת מִתְבָּרְכִין, בְּחִינַת וְנִגַּשׁ חוֹרֵשׁ בְּקוֹצֵר וְכוּ' וְהֵטִיפוּ הֶהָרִים עָסִיס, כִּי עִקַּר עִכּוּב הַבְּרָכָה הוּא מֵחֵטְא אָדָם הָרִאשׁוֹן שֶׁנִּתְקַלְּלָה הָאֲדָמָה בִּשְׁבִילוֹ, שֶׁנִּמְשַׁךְ עַל יְדֵי שֶׁנָּפַל לְשֶׁפַע שֶׁל בְּהֵמָה בְּחִינַת וְאָכַלְתָּ אֶת עֵשֶֹב הַשָּדֶה וְכוּ' כַּנַּ"ל. וְעַל כֵּן עַל יְדֵי שֶׁיָּקִים סֻכַּת דָּוִד, שֶׁהוּא בְּחִינַת הַתִּקּוּן לָזֶה, בְּחִינַת שֶׁפַע שֶׁל אָדָם וְכַנַּ"ל, עַל יְדֵי זֶה יִהְיֶה נִמְשָׁךְ בְּרָכָה וְרֹב טוּב לְכָל הַתְּבוּאָה וְהַפֵּרוֹת. וְעַל כֵּן בְּכָל מָקוֹם שֶׁמְּנַחֵם אֶת יִשְֹרָאֵל בַּגְּאֻלָּה הָאַחֲרוֹנָה הוּא מַזְכִּיר בְּכָל פַּעַם גֹּדֶל הַשֶּׁפַע שֶׁיִּהְיֶה אָז הַגֶּפֶן תִּתֵּן פִּרְיָהּ וְכוּ' וְכוּ', כִּי עִקַּר הַגְּאֻלָּה, בְּחִינַת מַלְכוּת דָּוִד מָשִׁיחַ הוּא עַל יְדֵי בְּחִינַת סֻכָּה, בְּחִינַת סֻכַּת דָּוִד, דְּהַיְנוּ שֶׁיַּחֲזֹר וִיבָרֵר הַשֶּׁפַע מִבְּהֵמָה לְאָדָם שֶׁעַל יְדֵי זֶה נִתְבַּטֵּל הַקְּלָלָה שֶׁגָּרַם אָדָם הָרִאשׁוֹן וְנִמְשָׁךְ בְּרָכָה גְּדוֹלָה לְכָל הַתְּבוּאָה וְהַפֵּרוֹת כַּנַּ"ל. וְזֶה בְּחִינַת עֲתִידָה אֶרֶץ יִשְֹרָאֵל שֶׁתּוֹצִיא גְּלֻסְקָאוֹת לֶעָתִיד לָבוֹא, כִּי יִהְיֶה נִמְשָׁךְ הַשֶּׁפַע שֶׁל אָדָם מְבֹרָר בְּלִי מֹץ וָתֶבֶן וּפְסֹלֶת וְכַנַּ"ל:
<h3>אות ז</h3>
וְזֶה בְּחִינַת מַה שֶּׁנִּקְרָא סֻכּוֹת חַג הָאָסִיף, כְּמוֹ שֶׁכָּתוּב, "וְחַג הָאָסִיף תַּעֲשֶֹה לְךָ בְּאָסְפְּכֶם אֶת מַעֲשֵֹיכֶם מִן הַשָּדֶה". כִּי כָּל יְמֵי הַקַּיִץ מֻנָּח הַתְּבוּאָה בַּשָּדֶה וְשָֹדֶה הוּא מְקוֹם הַבְּהֵמוֹת וְהַחַיּוֹת, וְכָל זְמַן שֶׁהַתְּבוּאָה בַּשָּדֶה עֲדַיִן לֹא נִתְבָּרְרָה מִשֶּׁפַע שֶׁל בְּהֵמָה לְשֶׁפַע שֶׁל אָדָם, כִּי עֲדַיִן מְלֻבֶּשֶׁת בְּמֹץ וְתֶבֶן וְסֻבִּין וּמֻרְסָן וְכוּ'. וְעִקַּר בֵּרוּרָהּ כְּשֶׁמְּאַסְּפִין אוֹתָהּ מִשָּדֶה לַבַּיִת, כִּי בַּבַּיִת מְבָרְרִין אוֹתָהּ מִכָּל הַפְּסֹלֶת עַד שֶׁעוֹשִֹין מִמֶּנָּה לֶחֶם לְמַאֲכַל אָדָם בְּחִינַת שֶׁפַע שֶׁל אָדָם. וְעַל כֵּן אָז בִּזְמַן הָאָסִיף צִוְּתָה עָלֵינוּ הַתּוֹרָה הַקְּדוֹשָׁה לִכְנֹס בַּסֻּכָּה כְּדֵי לִזְכּוֹת לְשֶׁפַע שֶׁל אָדָם שֶׁנִּמְשָׁךְ מִסֻּכָּה, כִּי אָז הַזְּמַן לָזֶה מֵחֲמַת שֶׁאָז הוּא זְמַן הָאָסִיף שֶׁאוֹסְפִין הַתְּבוּאָה מִשָּדֶה לַבַּיִת שֶׁהוּא בְּחִינַת הַבֵּרוּר מִשֶּׁפַע שֶׁל בְּהֵמָה לְשֶׁפַע שֶׁל אָדָם, עַל כֵּן צְרִיכִין אָז לְמִצְוַת סֻכָּה, כִּי דַּיְקָא עַל יְדֵי מִצְוַת סֻכָּה יֵשׁ לָנוּ הַכֹּחַ לָזֶה לְבָרֵר הַשֶּׁפַע מִבְּהֵמָה לְאָדָם וְכַנַּ"ל:
<h3>אות ח</h3>
וְזֶה בְּחִינַת מַה שֶּׁעִקַּר הַסֻּכָּה הוּא מִפְסֹלֶת גֹּרֶן וְיֶקֶב, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק בְּאָסְפְּכֶם וְכוּ, בִּפְסֹלֶת גֹּרֶן וְיֶקֶב הַכָּתוּב מְדַבֵּר. כִּי בָּזֶה מְתַקְּנִים מַה שֶּׁקִּלְקֵל אָדָם הָרִאשׁוֹן אוֹ כָּל אָדָם בַּחֲטָאָיו שֶׁנָּפַל לְשֶׁפַע שֶׁל בְּהֵמָה עַל יְדֵי שֶׁנִּמְשַׁךְ אַחַר תַּאֲווֹת הַבְּהֵמִיּוֹת, כִּי עַתָּה מַגְבִּיהַּ וּמַעֲלֶה הַשֶּׁפַע שֶׁל בְּהֵמָה, שֶׁהִיא בְּחִינַת פְּסֹלֶת גֹּרֶן וְיֶקֶב וְעוֹשֶֹה מִמֶּנָּה סֻכָּה דַּיְקָא, שֶׁעַל יְדֵי זֶה דַּיְקָא אִמָּא מְסַכְּכָא עַל בְּנִין וְזוֹכֶה לְשֶׁפַע שֶׁל אָדָם. נִמְצָא, שֶׁבַּמֶּה שֶׁקִּלְקֵל נִתְתַּקֵּן, כִּי כֵן צְרִיכִין בְּתִקּוּן כָּל דָּבָר לְתַקֵּן בַּמֶּה שֶׁקִּלְקֵל. וְזֶה בְּחִינַת כָּל הַקָּרְבָּנוֹת שֶׁאָדָם חוֹטֵא וּמֵבִיא בְּהֵמָה לְקָרְבָּן, וְהַדָּבָר תָּמוּהַּ לִכְאוֹרָה, אַךְ עַל פִּי הַנַּ"ל מְבֹאָר הֵיטֵב, כִּי עַל יְדֵי חֶטְאוֹ שֶׁנִּמְשַׁךְ אַחַר תַּאֲווֹת הַבְּהֵמִיּוֹת נָפַל לְשֶׁפַע שֶׁל בְּהֵמָה וְעַל יְדֵי זֶה גּוֹרֵם מִיתַת הַבְּהֵמוֹת בְּלֹא זְמַנָּן, עַל כֵּן צָרִיךְ לְהָבִיא בְּהֵמָה לְקָרְבָּן. וּבַמֶּה שֶׁשּׁוֹחֵט וּמֵמִית הַבְּהֵמָה בִּשְׁבִיל קָרְבָּן בָּזֶה מְתַקֵּן מַה שֶּׁפָּגַם, שֶׁלָּקַח הַשֶּׁפַע שֶׁל בְּהֵמָה וְהוֹצִיא מִמֶּנָּה הַחִיּוּת עַד שֶׁרְאוּיָה לָמוּת בְּלֹא זְמַנָּהּ, כִּי עַכְשָׁו מְמִיתָהּ עַל יְדֵי הַשְּׁחִיטָה לְקָרְבָּן וּמַעֲלֶה אוֹתָהּ לְרֵיחַ נִיחוֹחַ לַה' שֶׁזֶּהוּ תִּקּוּן גָּדוֹל לְהַבְּהֵמָה, כִּי עַתָּה מַחֲזִיר הַחִיּוּת וְהַשֶּׁפַע שֶׁל בְּהֵמָה לְמַעֲלָה גְּדוֹלָה יוֹתֵר וְיוֹתֵר מִבַּתְּחִלָּה, כִּי עָלְתָה לְקָרְבָּן. נִמְצָא, שֶׁעַל יְדֵי הַקָּרְבָּן שֶׁל בְּהֵמָה מְתַקֵּן מַה שֶּׁפָּגַם בְּשֶׁפַע וְחִיּוּת שֶׁל בְּהֵמוֹת. עַל כֵּן הַקָּרְבָּנוֹת מְכַפְּרִים עַל כָּל הַחֲטָאִים שֶׁהֵם בְּחִינַת פְּגַם חֵטְא אָדָם הָרִאשׁוֹן שֶׁנָּפַל לְשֶׁפַע שֶׁל בְּהֵמָה וְנָטַל חִיּוּתָם וְכוּ' כַּנַּ"ל (כִּי אַף עַל פִּי שֶׁרַבֵּנוּ זִכְרוֹנוֹ לִבְרָכָה כָּתַב עִקַּר עִנְיָן זֶה עַל מִצְוַת סֻכָּה שֶׁעַל יְדֵי זֶה גּוֹרְמִים מִיתוֹת בְּהֵמוֹת וְכוּ', הַיְנוּ שֶׁעִקַּר הַפְּגָם תָּלוּי בְּמִצְוַת סֻכָּה כַּמְבֹאָר שָׁם. אֲבָל בְּוַדַּאי גַּם עַל יְדֵי כָּל חֵטְא וְעָווֹן גּוֹרְמִים זֶה, כִּי בְּכָל חֵטְא פּוֹגֵם בְּמִצְוַת סֻכָּה שֶׁמִּשָּׁם יוֹצֵאת הַתּוֹרָה דְּהַיְנוּ שֶׁפּוֹגֵם בְּהַדַּעַת, כִּי אֵין אָדָם עוֹבֵר עֲבֵרָה אֶלָּא אִם כֵּן נִכְנַס בּוֹ רוּחַ שְׁטוּת וְעַל יְדֵי זֶה נוֹפֵל לְשֶׁפַע שֶׁל בְּהֵמָה, חַס וְשָׁלוֹם וְכוּ' כְּפִי הַפְּגָם. וְעוֹד יֵשׁ בָּזֶה לְדַבֵּר וְיִתְבָּאֵר בְּמָקוֹם אַחֵר אִם יִרְצֶה ה':
<h3>אות ט</h3>
וְעַל כֵּן בְּסֻכּוֹת מַרְבִּין בְּקָרְבָּנוֹת יוֹתֵר מִבְּכָל הַשָּׁנָה כֻּלָּהּ, כִּי אָז צְרִיכִין לְהַעֲלוֹת וּלְתַקֵּן הַשֶּׁפַע שֶׁל בְּהֵמָה וְלַחֲזֹר וּלְהַמְשִׁיךְ הַשֶּׁפַע שֶׁל אָדָם כַּנַּ"ל, שֶׁזֶּה זוֹכִין עַל יְדֵי קָרְבָּנוֹת כַּנַּ"ל. וְעַל כֵּן מַקְרִיבִין בְּסֻכּוֹת שִׁבְעִים פָּרִים כְּנֶגֶד שִׁבְעִים אֻמּוֹת, כִּי הָעַכּוּ"ם נִקְרָאִים בְּהֵמוֹת וְיִשְֹרָאֵל נִקְרָאִין אָדָם. כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אַתֶּם קְרוּיִים אָדָם וְכוּ'. וְעִקַּר הַשֶּׁפַע יוֹרֶדֶת רַק בִּשְׁבִיל יִשְֹרָאֵל שֶׁנִּקְרָאִין אָדָם, כִּי הַכֹּל נִבְרָא וְנִשְׁפָּע וּמִתְקַיֵּם בִּשְׁבִיל הָאָדָם שֶׁהוּא יִשְֹרָאֵל. וּכְשֶׁהָאָדָם שֶׁהוּא אִישׁ הַיִּשְֹרְאֵלִי נוֹפֵל מִבְּחִינַת שֶׁפַע שֶׁל אָדָם לְשֶׁפַע שֶׁל בְּהֵמָה וְיוֹנֵק הַשֶּׁפַע שֶׁל הַבְּהֵמָה וּמְחַסֵּר מֵהֶם הַשְׁפָּעָתָם כַּנַּ"ל, אֲזַי הוּא יוֹנֵק מִשֶּׁפַע שֶׁל עַכּוּ"ם שֶׁהֵם קְרוּיִים בְּהֵמָה, וְזֶה בְּחִינַת וְכָכָה יֹאכְלוּ בְנֵי יִשְֹרָאֵל אֶת לַחְמָם טָמֵא בַּגּוֹיִם (יְחֶזְקֵאל ד) כִּי כְּשֶׁהֵם בַּגָּלוּת בֵּין הָעַכּוּ"ם אֲזַי הֵם אוֹכְלִים אֶת לַחְמָם טָמֵא, הַיְנוּ הַשְׁפָּעָתָם שֶׁהוּא בְּחִינַת לֶחֶם טָמֵא שֶׁהוּא הַשֶּׁפַע שֶׁל הַבְּהֵמוֹת שֶׁמִּשָּׁם כָּל הַתַּאֲווֹת הַבְּהֵמִיּוֹת כַּנַּ"ל וּמִזֶּה עִקַּר אֲרִיכַת הַגָּלוּת, כִּי כְּשֶׁיִּשְֹרָאֵל נוֹפְלִין מִשֶּׁפַע שֶׁל אָדָם וְיוֹנְקִין מִשֶּׁפַע שֶׁל בְּהֵמָה, חַס וְשָׁלוֹם, שֶׁהוּא הַשֶּׁפַע שֶׁל הָעַכּוּ"ם אֲזַי אֵין לְהָעַכּוּ"ם בְּחִינַת בְּהֵמוֹת שֶׁפַע וְחִיּוּת. עַד שֶׁיּוּכַל לִגְרֹם לָהֶם מִיתָה בְּלֹא זְמַנָּן כַּנַּ"ל, אֲזַי לִפְעָמִים מִתְגַּבְּרִין הַבְּהֵמוֹת בְּחִינַת עַכּוּ"ם וְיוֹנְקִים מִשֶּׁפַע שֶׁל אָדָם בְּחִינַת יִשְֹרָאֵל, כְּמוֹ שֶׁכָּתוּב, "וְהָיָה אִם זָרַע יִשְֹרָאֵל וּבָא מִדְיָן וַעֲמָלֵק וְכוּ'" (שׁוֹפְטִים ו'). וּמִזֶּה בָּא הִתְגַּבְּרוּת חַיּוֹת וּבְהֵמוֹת לְהַזִּיק, חַס וְשָׁלוֹם, כְּמוֹ שֶׁכָּתוּב, "וְשֵׁן בְּהֵמוֹת אֲשַׁלַּח בָּם וְכוּ'". כִּי כְּשֶׁהָאָדָם מְקַבֵּל עִקַּר הַשֶּׁפַע, דְּהַיְנוּ שֶׁפַע שֶׁל אָדָם וְהוּא מַמְשִׁיךְ הַשֶּׁפַע לְהַבְּהֵמוֹת שֶׁהֵם בְּחִינַת הָעַכּוּ"ם, אֲזַי הוּא מוֹשֵׁל בָּהֶם. וּלְהֵפֶךְ כְּשֶׁנּוֹפֵל לְהַשְׁפָּעָתָם שֶׁל הַבְּהֵמוֹת, חַס וְשָׁלוֹם, אֲזַי הֵם מוֹשְׁלִים בּוֹ, חַס וְשָׁלוֹם, כְּמוֹ שֶׁכָּתוּב, "וּרְדוּ בִּדְגַת הַיָּם וּבְכָל חַיַּת וְכוּ'". וּפֵרֵשׁ רַשִּׁ"י, זָכָה - רוֹדֶה בָּהֶם. לֹא זָכָה - נַעֲשֶֹה יָרוּד לִפְנֵיהֶם, הַיְנוּ כַּנַּ"ל. וּבֶאֱמֶת כְּשֶׁהַבְּהֵמוֹת, בְּחִינַת עַכּוּ"ם, מִתְגַּבְּרִין וְאוֹכְלִין הַשֶּׁפַע שֶׁל אָדָם, שֶׁהֵם יִשְֹרָאֵל, הוּא מַזִּיק לָהֶם הַרְבֵּה וּמִזֶּה בְּעַצְמוֹ הֵם כָּלִים וּמֵתִים, כִּי מַאֲכַל אָדָם מַזִּיק לִבְהֵמָה כַּנִּרְאֶה בְּחוּשׁ. וְכֵן מַאֲכָל וְשֶׁפַע שֶׁל יִשְֹרָאֵל מַזִּיק לְהָעַכּוּ"ם בִּבְחִינַת 'עֵת אֲשֶׁר שָׁלַט הָאָדָם בָּאָדָם לְרַע לוֹ'. רַק לְפִי שָׁעָה יֵשׁ לָהֶם מֶמְשָׁלָה עַל יִשְֹרָאֵל עַל יְדֵי שֶׁהֵם נוֹטְלִין הַשֶּׁפַע שֶׁל אָדָם שֶׁהֵם יִשְֹרָאֵל וּמוֹשְׁלִין עֲלֵיהֶם, מֵחֲמַת שֶׁיִּשְֹרָאֵל פָּגְמוּ וְנָפְלוּ לְשֶׁפַע שֶׁל בְּהֵמָה וְכַנַּ"ל. וְזֶהוּ בְּחִינַת 'וְהָיָה כַּאֲשֶׁר תָּרִיד וּפָרַקְתָּ עֻלּוֹ מֵעַל צַוָּארֶךָ' שֶׁזֶּה הַפָּסוּק וְהָיָה כַּאֲשֶׁר תָּרִיד אֵין לוֹ שׁוּם פֵּרוּשׁ וְגַם רַשִּׁ"י זַ"ל נִדְחַק הַרְבֵּה בְּפֵרוּשׁוֹ עַיֵּן שָׁם. אַךְ עַתָּה מִתְפָּרֵשׁ כִּפְשׁוּטוֹ, 'וְהָיָה כַּאֲשֶׁר תָּרִיד', הַיְנוּ כַּאֲשֶׁר תָּרִיד מִשֶּׁפַע שֶׁלְּךָ, דְּהַיְנוּ כְּשֶׁיִּשְֹרָאֵל יִפְּלוּ לְשֶׁפַע שֶׁל בְּהֵמוֹת, שֶׁהוּא שֶׁפַע שֶׁל עֵשָֹו כַּנַּ"ל, וְאָז הַבְּהֵמָה בְּחִינַת עֵשָֹו יוֹרֶדֶת מִשֶּׁפַע שֶׁלָּהּ, כִּי אֵין לָהּ שֶׁפַע מֵחֲמַת שֶׁהָאָדָם בְּחִינַת יִשְֹרָאֵל לָקַח הַשְׁפָּעָתָהּ, אֲזַי 'וּפָרַקְתָּ עֻלּוֹ מֵעַל צַוָּארֶךָ', הַיְנוּ שֶׁתִּפְרֹק עֹל הָאָדָם, שֶׁהוּא יִשְֹרָאֵל, מֵעָלֶיךָ שֶׁהוּא מוֹשֵׁל בְּךָ תָּמִיד, כִּי תִּתְגַּבֵּר עָלָיו וְתִקַּח הַשֶּׁפַע שֶׁלּוֹ. כִּי מֵאַחַר שֶׁהָאָדָם, שֶׁהוּא יִשְֹרָאֵל, שִׁנָּה הַסֵּדֶר וְנָפַל לְשֶׁפַע שֶׁל בְּהֵמָה וְאֵין לַבְּהֵמָה שֶׁפַע וּמֻכְרַחַת הַבְּהֵמָה לֵירֵד לְהַשֶּׁפַע נְמוּכָה יוֹתֵר כְּפִי סֵדֶר הַבְּרִיאָה שֶׁהַבְּהֵמָה נְמוּכָה מֵהָאָדָם וְהִיא תַּחַת מֶמְשֶׁלֶת הָאָדָם, וּמֵאַחַר שֶׁהָאָדָם יָרַד לְהַשְׁפָּעָתָהּ, צְרִיכָה הִיא לֵירֵד יוֹתֵר. וְזֶהוּ בְּחִינַת וְהָיָה כַּאֲשֶׁר תָּרִיד, 'תָּרִיד' מַמָּשׁ שֶׁיִּגְרֹם לְךָ בַּעֲווֹנוֹתָיו שֶׁתֵּרֵד מֵהַשְׁפָּעָתְךָ כַּנַּ"ל, אָז 'וּפָרַקְתָּ עֻלּוֹ מֵעַל צַוָּארֶךָ', שֶׁתְּשַׁנֶּה גַּם אַתָּה הַסֵּדֶר וְתִקַּח אַתָּה הַשְׁפָּעָתוֹ וְתִמְשֹׁל עָלָיו, אֲבָל הוּא רַק לְפִי שָׁעָה בְּעֵת הִתְגַּבְּרוּת הַגָּלוּת שֶׁאָז הֵם לוֹקְחִין עִקַּר הַשֶּׁפַע וְיִשְֹרָאֵל נִזּוֹנִין מִתַּמְצִית כְּמוֹ שֶׁאִיתָא בַּזֹּהַר הַקָּדוֹשׁ. אֲבָל אִי אֶפְשָׁר שֶׁיִּתְקַיֵּם כָּךְ, כִּי אִי אֶפְשָׁר לְשַׁנּוֹת סֵדֶר הַבְּרִיאָה לְעוֹלָם, כִּי יִשְֹרָאֵל יַחְזְרוּ לְמֶמְשַׁלְתָּם וְיִקְחוּ הַשְׁפָּעָתָם, שֶׁהוּא הַשֶּׁפַע שֶׁל אָדָם, וְהַבְּהֵמוֹת וְהָעַכּוּ"ם שֶׁיּוֹנְקִים מֵהַשֶּׁפַע שֶׁל אָדָם יַזִּיק לָהֶם הַרְבֵּה, כִּי שֶׁפַע שֶׁל אָדָם מַזִּיק לִבְהֵמָה כַּנַּ"ל. וְגַם עַתָּה בְּעֵת הַגָּלוּת כָּל אֶחָד מִיִּשְֹרָאֵל כְּפִי מַה שֶּׁזּוֹכֶה לְקַיֵּם בִּשְׁלֵמוּת מִצְוַת סֻכָּה, כֵּן הוּא זוֹכֶה גַּם בְּעֵת הַגָּלוּת לְשֶׁפַעַ שֶׁל אָדָם, כִּי סֻכָּה מְגִנָּה וּמְסַכֶּכֶת עָלָיו וְנִמְשָׁךְ לוֹ מִשָּׁם שֶׁפַע שֶׁל אָדָם שֶׁנִּמְשָׁךְ מִמְּקוֹם בִּינָה שֶׁהִיא בְּחִינַת סֻכָּה כַּנַּ"ל. וְעַל כֵּן מַקְרִיבִין בְּסֻכּוֹת שִׁבְעִים פָּרִים כְּנֶגֶד שִׁבְעִים אֻמּוֹת, כִּי עַתָּה עַל יְדֵי מִצְוַת סֻכָּה אָנוּ מַחֲזִירִין לְהַשִּׁבְעִים אֻמּוֹת שֶׁהֵם בְּחִינַת בְּהֵמוֹת אֶת הַשְׁפָּעָתָם, כִּי עַתָּה אָנוּ חוֹזְרִין לְשֶׁפַע שֶׁל אָדָם עַל יְדֵי מִצְוַת סֻכָּה כַּנַּ"ל, וַאֲזַי חוֹזֵר הַשֶּׁפַע שֶׁל הַבְּהֵמוֹת לְהַבְּהֵמוֹת, וַאֲזַי מִתְקַיְּמִים הַבְּהֵמוֹת שֶׁהֵם בְּחִינַת הָעַכּוּ"ם כִּי נַחֲזֹר לָהֶם הַשְׁפָּעָתָם. וְזֶהוּ בְּחִינַת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה שֶׁמִּתְמַעֲטִין וְהוֹלְכִין כִּפְרִי הֶחָג, הַיְנוּ שֶׁגְּדֻלָּתָם וּמֶמְשַׁלְתָּם מִתְמַעֵט עַל יְדֵי זֶה, כִּי כָּל מֶמְשַׁלְתָּם הָיָה עַל יְדֵי שֶׁיִּשְֹרָאֵל נָפְלוּ לְשֶׁפַע שֶׁל בְּהֵמָה שֶׁעַל יְדֵי זֶה הִתְגַּבְּרוּ הֵם וְשִׁנּוּ הַסֵּדֶר וְיָנְקוּ מִשֶּׁפַע שֶׁל אָדָם כַּנַּ"ל, אֲבָל עַכְשָׁו חוֹזְרִין יִשְֹרָאֵל לְהַשְׁפָּעָתָם לְשֶׁפַע שֶׁל אָדָם, וְהֵם חוֹזְרִין לְהַשְׁפָּעָתָם שֶׁל הַבְּהֵמוֹת, וְאָז הָאָדָם בְּחִינַת יִשְֹרָאֵל מוֹשֵׁל עַל הַבְּהֵמוֹת שֶׁהֵם בְּחִינַת הָעַכּוּ"ם, אֲבָל אַף עַל פִּי כֵן הוּא לָהֶם לְטוֹבָה, כִּי עַל יְדֵי זֶה מִתְקַיְּמִים, כִּי כְּשֶׁיָּנְקוּ מִשֶּׁפַע שֶׁל אָדָם אַף עַל פִּי שֶׁהָיוּ מוֹשְׁלִים עַל יְדֵי זֶה, הָיָה לָהֶם לְרָעָה כִּי שֶׁפַע שֶׁל אָדָם מַזִּיק לִבְהֵמָה וְכַנַּ"ל. אֲבָל עַכְשָׁו בְּסֻכּוֹת שֶׁחוֹזְרִין הַבְּהֵמוֹת שֶׁהֵם הָעַכּוּ"ם לְהַשְׁפָּעָתָם אֲזַי יֵשׁ לָהֶם קִיּוּם וְכַנַּ"ל וְעַל כֵּן נִקְרֵאת הַגְּאֻלָּה הָאַחֲרוֹנָה עַל שֵׁם סֻכַּת דָּוִד, כְּמוֹ שֶׁכָּתוּב, "בַּיּוֹם הַהוּא אָקִים אֶת סֻכַּת דָּוִד הַנּוֹפֶלֶת וְכוּ'. כִּי עִקַּר הַגְּאֻלָּה לְבַטֵּל מֶמְשֶׁלֶת הָעַכּוּ"ם וְשֶׁיַּחְזְרוּ יִשְֹרָאֵל לְמֶמְשַׁלְתָּם הוּא עַל יְדֵי בְּחִינַת סֻכָּה שֶׁעַל יְדֵי זֶה זוֹכִין לְשֶׁפַע וְחִיּוּת שֶׁל אָדָם שֶׁהוּא בְּחִינַת יִשְֹרָאֵל וְכַנַּ"ל:
<h3>אות י</h3>
וְזֶה בְּחִינַת מַה שֶּׁאֵין הַמִּקָּח נִגְמָר בִּדְבָרִים אֶלָּא בְּקִנְיָן, כִּי כָּל הַמִּקָּח וּמִמְכָּר וְכָל הַמַּשָּא וּמַתָּן הַכֹּל הוּא בִּשְׁבִיל לְבָרֵר הַנִּיצוֹצוֹת שֶׁנָּפְלוּ מֵחֵטְא אָדָם הָרִאשׁוֹן כַּיָּדוּעַ, כִּי עַל יְדֵי חֶטְאוֹ שֶׁנִּגְזַר עָלָיו "וְאָכַלְתָּ אֶת עֵשֶֹב הַשָּדֶה בְּזֵעַת אַפֶּךָ תֹּאכַל לֶחֶם", צְרִיכִין יְגִיעָה גְּדוֹלָה קֹדֶם שֶׁמַּמְשִׁיכִין הַשֶּׁפַע וְהַפַּרְנָסָה. וְעִקַּר הַיְגִיעָה הוּא קֹדֶם שֶׁמְּבָרְרִין הַשֶּׁפַע וְהַפַּרְנָסָה מִבְּחִינַת שֶׁפַע שֶׁל בְּהֵמָה לְשֶׁפַע שֶׁל אָדָם שֶׁזֶּהוּ בְּחִינַת וְאָכַלְתָּ אֶת עֵשֶֹב הַשָּדֶה בְּזֵעַת אַפֶּךָ תֹּאכַל לֶחֶם, דְּהַיְנוּ שֶׁאַתָּה צָרִיךְ יְגִיעָה גְּדוֹלָה בְּזֵעַת אַפֶּךָ קֹדֶם שֶׁתְּבָרֵר הַשֶּׁפַע מִבְּחִינַת עֵשֶֹב הַשָּדֶה, שֶׁהוּא שֶׁפַע שֶׁל בְּהֵמָה, לִבְחִינַת לֶחֶם, שֶׁהוּא בְּחִינַת שֶׁפַע שֶׁל אָדָם, וְכַמְבֹאָר לְמַעְלָה עַיֵּן שָׁם. וְזֶה בְּחִינַת כָּל הַמַּשָּא וּמַתָּן שֶׁהֵם כֻּלָּם בֵּרוּרִים שֶׁמְּבָרְרִים הַנִּיצוֹצוֹת מֵחֵטְא אָדָם הָרִאשׁוֹן וּמַעֲלִין אוֹתָן מִבְּחִינַת שֶׁפַע שֶׁל בְּהֵמָה לִבְחִינַת שֶׁפַע שֶׁל אָדָם, כִּי הַחִלּוּק בֵּין אָדָם לִבְהֵמָה הָעִקָּר הוּא הַדַּעַת וְכָל דָּבָר כְּשֶׁאֵינוֹ בִּמְקוֹמוֹ וְהוּא בְּגָלוּת הוּא בִּבְחִינַת הֶעְדֵּר הַדַּעַת, כַּמּוּבָא בְּדִבְרֵי אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה בְּמָקוֹם אַחֵר (בְּסִימָן י' בְּלִקּוּטֵי תִּנְיָנָא שֶׁמֵּבִיא שָׁם דִּבְרֵי רַבּוֹתֵינוּ זִכְרוֹנָם לִבְרָכָה שֶׁאָמְרוּ, זִיל לְעַמּוֹן וּמוֹאָב דִּמְיָתְבָא דַּעְתַּיְהוּ, שֶׁנֶּאֱמַר, "שַׁאֲנַן מוֹאָב מִנְּעוּרָיו וְכוּ'"). וְעַל כֵּן כָּל הַנִּיצוֹצוֹת הַנְּפוּלִין קֹדֶם שֶׁמִּתְבָּרְרִין וְשָׁבִין לִמְקוֹמָן הֵם בִּבְחִינַת הֶעְדֵּר הַדַּעַת מֵחֲמַת שֶׁהֵם בְּגָלוּת וְאֵינָם בִּמְקוֹמָן וַאֲזַי הֵם בִּבְחִינַת שֶׁפַע שֶׁל בְּהֵמָה שֶׁהִיא הֶעְדֵּר הַדַּעַת. וְזֶהוּ בְּחִינַת כָּל הַמַּשָּא וּמַתָּן וְכָל הַמִּקָּח וּמִמְכָּר שֶׁצָּרִיךְ הַחֵפֶץ וְהַסְּחוֹרָה לַעֲבֹר וְלֵילֵךְ מִזֶּה לָזֶה וּמִזֶּה לָזֶה עַד שֶׁשָּׁב לִמְקוֹמוֹ הָרָאוּי וְעַל יְדֵי זֶה דַּיְקָא נִמְשֶׁכֶת הַשֶּׁפַע וְהַפַּרְנָסָה לְהָאָדָם, כִּי כָּל מַה שֶׁיּוֹצֵא הַחֵפֶץ מֵרְשׁוּת לִרְשׁוּת מִתְבָּרְרִין בְּכָל פַּעַם הַנִּיצוֹצוֹת וְעוֹלִין מִגָּלוּתָם וּמִתְקָרְבִין לִמְקוֹמָם וְעַל יְדֵי זֶה מִתְבָּרְרִין וְעוֹלִין בְּכָל פַּעַם מִבְּחִינַת שֶׁפַע שֶׁל בְּהֵמָה לִבְחִינַת שֶׁפַע שֶׁל אָדָם וְכַנַּ"ל. וְעַל כֵּן אֵין הַמִּקָּח נִגְמָר בִּדְבָרִים אֶלָּא בְּקִנְיָן וְכָל הַקִּנְיָנִים הֵם בַּיָּדַיִם, כְּגוֹן מְשִׁיכָה וְהַגְבָּהָה וְכוּ', כִּי אִי אֶפְשָׁר לְהַעֲלוֹת הַנִּיצוֹצוֹת לִמְקוֹמָן לִבְחִינַת שֶׁפַע שֶׁל אָדָם כִּי אִם עַל יְדֵי בְּחִינַת סֻכָּה כַּנַּ"ל שֶׁהִיא בְּחִינַת יָדַיִם, בְּחִינַת וּבְצֵל יָדִי כִּסִּיתִיךָ, שֶׁהוּא בְּחִינַת סֻכָּה כַּיָּדוּעַ. כִּי הַיָּדַיִם הֵם כְּלֵי הַשֶּׁפַע שֶׁל אָדָם שֶׁהִיא בִּמְקוֹם בִּינָה, שֶׁהוּא בְּחִינַת הַלֵּב כַּנַּ"ל, כִּי הַיָּדַיִם סְמוּכִים לְהַלֵּב כַּיָּדוּעַ בְּחוּשׁ. וְזֶהוּ בְּחִינַת נִשָּא לְבָבֵנוּ אֶל כַּפַּיִם וְכוּ', כִּי אִי אֶפְשָׁר לְהַמְשִׁיךְ בְּחִינַת הַשֶּׁפַע שֶׁל אָדָם כִּי אִם עַל יְדֵי הַיָּדַיִם שֶׁהֵם בְּחִינַת סֻכָּה וְלֹא עַל יְדֵי הַדִּבּוּר לְבַד, כִּי הָאָדָם נִבְרָא בַּיָּד וְהַכֹּל נִבְרָא בְּמַאֲמָר, כְּמוֹ שֶׁפֵּרֵשׁ רַשִּׁ"י עַל פָּסוּק "וַיִּבְרָא אֱלֹהִים אֶת הָאָדָם בְּצַלְמוֹ וְכוּ'", שֶׁהַכֹּל נִבְרָא בְּמַאֲמָר וְהוּא נִבְרָא בַּיָּד, שֶׁנֶּאֱמַר, "וַתָּשֶׁת עָלַי כַּפֶּכָה". הַיְנוּ כַּנַּ"ל, כִּי הָאָדָם צָרִיךְ לִהְיוֹת נִזּוֹן וּמִתְקַיֵּם מִשֶּׁפַע שֶׁל אָדָם שֶׁנִּמְשָׁךְ מִבְּחִינַת סֻכָּה שֶׁהִיא בְּחִינַת בִּינָה לִבָּא, שֶׁהוּא בְּחִינַת יָדַיִם, בְּחִינַת נִשָּא לְבָבֵנוּ אֶל כַּפַּיִם, בְּחִינַת וַתָּשֶׁת עָלַי כַּפֶּכָה, שֶׁהִיא בְּחִינַת וְשַֹכֹּתִי כַּפִּי עָלֶיךָ, וְשַֹכֹּתִי בְּחִינַת סֻכָּה, הַיְנוּ כַּנַּ"ל. וְעַל כֵּן הַמִּקָּח, שֶׁהוּא לְבָרֵר מִשֶּׁפַע שֶׁל בְּהֵמָה לְשֶׁפַע שֶׁל אָדָם, אֵינוֹ נִגְמָר בִּדְבָרִים שֶׁאָז הוּא עֲדַיִן בִּבְחִינַת שֶׁפַע שֶׁל בְּהֵמָה, כִּי הַכֹּל נִבְרָא בְּמַאֲמָר, כִּי אִם בַּיָּדַיִם. שֶׁאָז נִתְבָּרֵר לְשֶׁפַע שֶׁל אָדָם שֶׁנִּבְרָא בַּיָּד שֶׁהוּא בְּחִינַת סֻכָּה בְּחִינַת וַתָּשֶׁת עָלַי כַּפֶּכָה, בְּחִינַת וְשַֹכֹּתִי כַּפִּי וְכוּ' וְכַנַּ"ל:
<h3>אות יא</h3>
וְזֶה בְּחִינַת קִנְיַן סוּדָר שֶׁקּוֹנֶה בְּכָל הַדְּבָרִים, כִּי הַבְּגָדִים הֵם בִּבְחִינַת סֻכָּה שֶׁהִיא בְּחִינַת עַנְנֵי כָּבוֹד שֶׁהוּא בְּחִינַת לְבוּשִׁים, בְּחִינַת בְּשֹוּמִי עָנָן לְבוּשׁוֹ, כַּמּוּבָא בִּדְבָרָיו זִכְרוֹנוֹ לִבְרָכָה:
<h3>אות יב</h3>
וְעַל כֵּן חֲצֵרוֹ וּבֵיתוֹ שֶׁל אָדָם קוֹנִין לוֹ כָּל הַקִּנְיָנִים, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, חֲצֵרוֹ שֶׁל אָדָם קוֹנָה לוֹ וְכוּ'. כִּי עִקַּר בִּנְיַן הַבַּיִת הוּא עַל יְדֵי בְּחִינַת סֻכָּה בִּבְחִינַת וְיַעֲקֹב נָסַע סֻכֹּתָה וַיִּבֶן וְכוּ' כַּנַּ"ל. כִּי זֶה עִקַּר בְּחִינַת סֻכָּה שֶׁהִיא בִּזְמַן הָאָסִיף, בִּזְמַן שֶׁאוֹסְפִין הַתְּבוּאָה שֶׁהוּא הַשֶּׁפַע מִשָּדֶה לַבַּיִת, שֶׁהוּא בְּחִינַת שֶׁמַּעֲלִין וּמְבָרְרִין אוֹתָהּ מִבְּחִינַת בְּהֵמָה לְאָדָם, כַּמְבֹאָר לְעֵיל. וְעַל כֵּן הַבַּיִת וְחָצֵר שֶׁל אָדָם קוֹנִין לוֹ כָּל הַקִּנְיָנִים שֶׁבָּעוֹלָם, כִּי עִקַּר כָּל הַקִּנְיָנִים הוּא עַל יְדֵי שֶׁמְּבָרְרִין הַשֶּׁפַע מִבְּהֵמָה לְאָדָם שֶׁזֶּה נַעֲשֶֹה עַל יְדֵי בְּחִינַת סֻכָּה שֶׁמִּשָּׁם עִקַּר בִּנְיַן הַבַּיִת כַּנַּ"ל. וְעַל כֵּן כָּל הָעֲשִׁירוּת וְהַשֶּׁפַע נִקְרָא עַל שֵׁם הַבַּיִת, כְּמוֹ שֶׁכָּתוּב: "הוֹן בֵּיתוֹ וְכוּ'". כִּי עִקַּר הַשֶּׁפַע כְּשֶׁנִּכְנָס לַבַּיִת שֶׁנִּמְשָׁךְ מִבְּחִינַת סֻכָּה שֶׁמִּשָּׁם בְּחִינַת הַשֶּׁפַע שֶׁל אָדָם שֶׁהוּא עִקַּר הַשֶּׁפַע דִּקְדֻשָּׁה וְכַנַּ"ל:
<h3>אות יג</h3>
וְזֶה בְּחִינַת מַתְּנוֹת כְּהֻנָּה, שֶׁצְּרִיכִין לִתֵּן מִכָּל הַדְּבָרִים מַתָּנוֹת לַכֹּהֵן, כִּי הַכֹּהֲנִים קְדוֹשִׁים בִּקְדֻשָּׁתוֹ שֶׁל אַהֲרֹן אֲבִיהֶם, וְאַהֲרֹן הַכֹּהֵן מִמֶּנּוּ עִקַּר קְדֻשַּׁת סֻכָּה שֶׁהוּא בְּחִינַת עַנְנֵי כָּבוֹד שֶׁהָיוּ בִּזְכוּת אַהֲרֹן כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעַל כֵּן כָּל מַה שֶּׁה' יִתְבָּרַךְ מַשְׁפִּיעַ לָאָדָם צָרִיךְ לִתֵּן מִמֶּנּוּ מַתָּנוֹת לַכֹּהֵן כְּדֵי לְתַקֵּן וּלְבָרֵר הַשֶּׁפַע עַל יְדֵי זֶה מִבְּחִינַת שֶׁפַע שֶׁל בְּהֵמָה לְשֶׁפַע שֶׁל אָדָם שֶׁזֶּה זוֹכִין עַל יְדֵי בְּחִינַת סֻכָּה עַנְנֵי כָּבוֹד שֶׁהֵם בְּחִינַת אַהֲרֹן הַכֹּהֵן כַּנַּ"ל. וְזֶה בְּחִינַת גֹּדֶל מִצְוַת צְדָקָה, כִּי עַל יְדֵי צְדָקָה נַעֲשִֹים בְּחִינַת אָדָם, בְּחִינַת נַעֲשֶֹה אָדָם. וּכְתִיב, "וְשֵׁם הָאִישׁ וְכוּ'". כַּמּוּבָא בִּדְבָרָיו זִכְרוֹנוֹ לִבְרָכָה בְּשֵׁם הַזֹּהַר, עַיֵּן שָׁם. הַיְנוּ, כִּי צְרִיכִין לִזָּהֵר לִתֵּן צְדָקָה מִכָּל מַה שֶּׁה' יִתְבָּרַךְ מַשְׁפִּיעַ לָאָדָם כְּדֵי לְבָרֵר הַשֶּׁפַע מֵחֵטְא אָדָם הָרִאשׁוֹן מִבְּחִינַת שֶׁפַע שֶׁל בְּהֵמָה לָאָדָם שֶׁזֶּה זוֹכִין עַל יְדֵי צְדָקָה שֶׁעַל יְדֵי זֶה נַעֲשִֹין בְּגֶדֶר הָאָדָם כַּנַּ"ל, כִּי עִקַּר הָעֲנִיּוּת נִמְשָׁךְ מֵחֵטְא אָדָם הָרִאשׁוֹן עַל יְדֵי שֶׁנָּפַל לְשֶׁפַע שֶׁל בְּהֵמָה בְּחִינַת וְאָכַלְתָּ אֶת עֵשֶֹב הַשָּדֶה בְּזֵעַת אַפֶּךָ וְכוּ'. וְעַל יְדֵי צְדָקָה מְתַקְּנִין הָעֲנִיּוּת וּמְבָרְרִין הַשֶּׁפַע מִבְּהֵמָה לְאָדָם וְכַנַּ"ל. וְעַל כֵּן צְרִיכִין בְּסֻכּוֹת לְהַרְבּוֹת בִּצְדָקָה וָחֶסֶד בְּיוֹתֵר, כַּמּוּבָא בְּכִתְבֵי הָאֲרִ"י זַ"ל שֶׁהָיָה מַרְבֶּה בִּצְדָקָה בְּעֶרֶב סֻכּוֹת עַיֵּן שָׁם, וּבַזֹּהַר הַקָּדוֹשׁ, שֶׁצְּרִיכִין לְהַזְמִין אוֹרְחִים בַּסֻּכָּה כְּנֶגֶד הָאֻשְׁפִּיזִין קַדִּישִׁין וְכוּ'. כִּי בְּסֻכּוֹת צְרִיכִין לְהַמְשִׁיךְ שֶׁפַע שֶׁל אָדָם עַל יְדֵי מִצְוַת סֻכָּה כַּנַּ"ל. וְלָזֶה צְרִיכִין צְדָקָה שֶׁעַל יְדֵי זֶה נַעֲשִֹין בְּגֶדֶר הָאָדָם כַּנַּ"ל:
<h3>אות יד</h3>
וְזֶה בְּחִינַת מִצְוַת מַעֲשֵֹר שֵׁנִי שֶׁצְּרִיכִין לִתֵּן מֵהַתְּבוּאָה לְהַעֲלוֹתוֹ לִירוּשָׁלַיִם, כִּי עִקַּר בְּחִינַת קְדֻשַּׁת סֻכָּה בְּשָׁרְשָׁהּ הִיא בִּירוּשָׁלַיִם כְּמוֹ שֶׁאָנוּ מְבָרְכִין הַפּוֹרֵס סֻכַּת שָׁלוֹם עָלֵינוּ וְעַל כָּל עַמּוֹ יִשְֹרָאֵל וְעַל יְרוּשָׁלַיִם. וְעַל כֵּן שָׁם הַבֵּית הַמִּקְדָּשׁ, שֶׁהוּא עִקַּר הַבַּיִת דִּקְדֻשָּׁה שֶׁל יִשְֹרָאֵל, שֶׁהוּא בְּחִינַת בֵּית דִּבְרֵאשִׁית שֶׁמִּשָּׁם נִמְשָׁךְ קְדֻשַּׁת כָּל הַבָּתִּים שֶׁל יִשְֹרָאֵל, כַּמּוּבָן בְּהַתּוֹרָה 'בְּרֵאשִׁית לְעֵינֵי כָּל יִשְֹרָאֵל וְכוּ' (בְּלִקּוּטֵי תִּנְיָנָא סִימָן סז( עַיֵּן שָׁם. כִּי קְדֻשַּׁת הַבֵּית הַמִּקְדָּשׁ נִמְשָׁךְ מִבְּחִינַת סֻכָּה, בְּחִינַת וְיַעֲקֹב נָסַע סֻכֹּתָה וַיִּבֶן לוֹ בָּיִת וְעַל כֵּן נִקְרָא הַבֵּית הַמִּקְדָּשׁ סֻכַּת שָׁלֵם. וְעַל כֵּן צְרִיכִין לִפְרֹשׁ מֵהַתְּבוּאָה מַעֲשֵֹר שֵׁנִי וּלְהַעֲלוֹתוֹ לִירוּשָׁלַיִם שֶׁהוּא בְּחִינַת סֻכַּת שָׁלֵם. כְּדֵי לְבָרֵר וּלְהַעֲלוֹת הַשֶּׁפַע לִבְחִינַת שֶׁפַע שֶׁל אָדָם שֶׁזּוֹכִין עַל יְדֵי בְּחִינַת סֻכָּה כַּנַּ"ל:
<h2>הִלְכוֹת אוֹנָאָה:</h2>
<h3>אות טו</h3>
וְזֶה בְּחִינַת אִסּוּר אוֹנָאָה שֶׁאָסוּר לְהוֹנוֹת אֶת חֲבֵרוֹ בְּמָמוֹן וַאֲפִלּוּ בִּדְבָרִים, כִּי הָאוֹנָאָה הוּא פְּגַם הַדַּעַת, כִּי מַטְעֶה אֶת דַּעַת חֲבֵרוֹ וְעַל כֵּן הוּא אִסּוּר גָּדוֹל מִלְּבַד אִסּוּר גְּזֵלָה, כִּי עִקַּר הַמַּשָּא וּמַתָּן הוּא בִּשְׁבִיל לְבָרֵר הַשֶּׁפַע מִבְּחִינַת בְּהֵמָה, שֶׁהוּא הֶעְדֵּר הַדַּעַת, לִבְחִינַת אָדָם, שֶׁהוּא בְּחִינַת דַּעַת, וּכְשֶׁמְּאַנֶּה אֶת חֲבֵרוֹ בְּהַמַּשָּא וּמַתָּן וּמַטְעֵהוּ, הוּא פּוֹגֵם בְּהַדַּעַת כַּנַּ"ל וְאֵינוֹ יָכוֹל לְבָרֵר הַשֶּׁפַע מִבְּחִינַת בְּהֵמָה, אַדְּרַבָּא, נוֹפֵל יוֹתֵר לְשֶׁפַע שֶׁל בְּהֵמָה עַל יְדֵי שֶׁפּוֹגֵם בְּהַדַּעַת עַל יְדֵי הָאוֹנָאָה כַּנַּ"ל:
<h3>אות טז</h3>
וְזֶה בְּחִינַת שִׁעוּר אוֹנָאָה שְׁתּוּת, וּפָחוֹת מִשְּׁתּוּת מְחִילָה, יוֹתֵר מִשְּׁתּוּת בִּטּוּל מִקָּח. שְׁתּוּת קָנָה וּמַחֲזִיר אוֹנָאָה, כִּי עִקַּר הַבֵּרוּר הוּא בִּבְחִינַת שֵׁשֶׁת יְמֵי הַחֹל שֶׁהֵם בְּחִינַת שִׁשָּׁה סִדְרֵי מִשְׁנָה, שֶׁהֵם בְּחִינַת כָּשֵׁר וּפָסוּל, אָסוּר וּמֻתָּר, טָמֵא וְטָהוֹר כַּיָּדוּעַ. וּבְכָל שֵׁשֶׁת יְמֵי הַחֹל צְרִיכִין לְבָרֵר הַשֶּׁפַע מֵהַפְּסֹלֶת עַל יְדֵי מַשָּא וּמַתָּן שֶׁהוּא בְּחִינַת ל"ט מְלָאכוֹת. וְעִקַּר הַבֵּרוּר הוּא לְבָרֵר הַשֶּׁפַע מִבְּחִינַת מַאֲכַל בְּהֵמָה שֶׁנִּמְשָׁךְ עַל יְדֵי חֵטְא אָדָם הָרִאשׁוֹן וְכוּ' כַּנַּ"ל. וְזֶהוּ בְּחִינַת שָׁטוּ הָעָם וְלָקְטוּ בִּשְׁטוּתָא הַנֶּאֱמַר עַל טִרְדוֹת הַפַּרְנָסָה בְּשֵׁשֶׁת יְמֵי הַחֹל, כַּמּוּבָא בְּמָקוֹם אַחֵר. כִּי מֵחֲמַת שֶׁבִּימֵי הַחֹל יֵשׁ אֲחִיזָה לְהַפְּסֹלֶת, שֶׁהֵם בְּחִינַת שֶׁפַע שֶׁל בְּהֵמָה, שֶׁהוּא הֶעְדֵּר הַדַּעַת, עַל כֵּן מִי שֶׁאֵינוֹ מְקַדֵּשׁ עַצְמוֹ כָּרָאוּי יָכוֹל לִפֹּל, חַס וְשָׁלוֹם לִשְׁטוּתִים, שֶׁהוּא חֶסְרוֹן הַדַּעַת, עַל יְדֵי טִרְדַּת הַפַּרְנָסָה וַאֲזַי פַּרְנָסָתוֹ בִּיגִיעָה גְּדוֹלָה, חַס וְשָׁלוֹם, כִּי קָשֶׁה לוֹ לְבָרֵר הַפַּרְנָסָה שֶׁבָּאָה עַל יְדֵי בֵּרוּר הַשֶּׁפַע מִבְּהֵמָה לְאָדָם כַּנַּ"ל, מֵחֲמַת שֶׁנֶּאֱחָז בּוֹ חֶסְרוֹן הַדַּעַת וְהַשְּׁטוּת הַנֶּאֱחָז בִּימֵי הַחֹל, שֶׁזֶּה בְּעַצְמוֹ נִמְשָׁךְ מֵהַפְּסֹלֶת וְהַקְּלִפּוֹת שֶׁנִּמְשְׁכוּ מֵחֵטְא אָדָם הָרִאשׁוֹן עַל יְדֵי שֶׁנָּפַל לְשֶׁפַע שֶׁל בְּהֵמָה וְכַנַּ"ל. וְעַל כֵּן כָּל הַדּוֹחֵק אֶת הַשָּׁעָה הַשָּׁעָה דּוֹחַקְתּוֹ, כִּי כָּל מַה שֶׁמִּתְיַגֵּעַ יוֹתֵר אַחַר הַפַּרְנָסָה וְאֵינוֹ בּוֹטֵחַ בַּה' שֶׁיּוּכַל לְפַרְנְסוֹ בְּסִבָּה קַלָּה וְאֵינוֹ נִמְשָׁךְ אַחַר הַדַּעַת הָאֲמִתִּי לְמַעֵט בְּעֵסֶק וְלַעֲסֹק בַּתּוֹרָה, עַל כֵּן הַשָּׁעָה דּוֹחַקְתּוֹ, כִּי מֵאַחַר שֶׁפּוֹגֵם בַּדַּעַת, פַּרְנָסָתוֹ בִּכְבֵדוּת יוֹתֵר, כִּי אֵינוֹ יָכוֹל לְבָרֵר הַשֶּׁפַע מִבְּהֵמָה לְאָדָם שֶׁמִּשָּׁם עִקַּר הַפַּרְנָסָה כַּנַּ"ל. וְעַל כֵּן עִקַּר הַבֵּרוּר בְּכָל יְמֵי הַחֹל הוּא עַל יְדֵי קְדֻשַּׁת שַׁבָּת, שֶׁצְּרִיכִין
לְהַמְשִׁיךְ קְדֻשַּׁת שַׁבָּת לְשֵׁשֶׁת יְמֵי הַחֹל וְאָז זוֹכִין לְבָרֵר הַשֶּׁפַע מִבְּהֵמָה לְאָדָם, כִּי עִקַּר שְׁלֵמוּת הַדַּעַת בְּשַׁבָּת כַּיָּדוּעַ. וְזֶה בְּחִינַת זָכוֹר אֶת יוֹם הַשַּׁבָּת לְקָדְשׁוֹ, זָכְרֵהוּ מֵאֶחָד בְּשַׁבָּת. וְסָמִיךְ לֵהּ, שֵׁשֶׁת יָמִים תַּעֲבֹד, כִּי עַל יְדֵי שֶׁזּוֹכֵר אֶת הַשַּׁבָּת מֵאֶחָד בְּשַׁבָּת שֶׁעַל יְדֵי זֶה מַמְשִׁיךְ הַקְּדֻשָּׁה שֶׁל שַׁבָּת לְשֵׁשֶׁת יְמֵי הַחֹל, עַל יְדֵי זֶה שֵׁשֶׁת יָמִים תַעֲבֹד וְעָשִֹיתָ כָּל מְלַאכְתֶּךָ, כִּי עַל יְדֵי זֶה יוּכַל לַעֲסֹק בִּמְלַאכְתּוֹ כָּרָאוּי, כִּי יוּכַל לְבָרֵר הַשֶּׁפַע מִבְּהֵמָה לְאָדָם עַל יְדֵי שֶׁמַּמְשִׁיךְ קְדֻשַּׁת שַׁבָּת לִימֵי הַחֹל שֶׁעַל יְדֵי זֶה מַמְשִׁיךְ הַדַּעַת מִשַּׁבָּת לִימֵי הַחֹל, שֶׁעַל יְדֵי זֶה עִקַּר הַבֵּרוּר מִבְּהֵמָה לְאָדָם וְכַנַּ"ל: וְעַל כֵּן נִצְטַוִּינוּ עַל שְׁבִיתַת בְּהֵמָה בְּשַׁבָּת, כְּמוֹ שֶׁכָּתוּב, "לְמַעַן יָנוּחַ שׁוֹרְךָ וַחֲמֹרְךָ כָמוֹךָ". כִּי בְּחֹל שֶׁיֵּשׁ אֲחִיזָה לְחֵטְא אָדָם הָרִאשׁוֹן שֶׁפָּגַם בְּהַדַּעַת וְנָפַל לְשֶׁפַע שֶׁל בְּהֵמָה וְאָז נֶחְסָר הַשֶּׁפַע שֶׁל בְּהֵמָה כַּנַּ"ל, עַל כֵּן גַּם הַבְּהֵמָה אֵין לָהּ מְנוּחָה, עַל כֵּן הָאָדָם וְהַבְּהֵמָה צְרִיכִין לִטְרֹחַ וּלְהִתְיַגֵּעַ בְּל"ט מְלָאכוֹת כְּדֵי לְבָרֵר הַשֶּׁפַע, כְּדֵי שֶׁיִּתְבָּרֵר הַשֶּׁפַע שֶׁל אָדָם לְאָדָם וְהַשֶּׁפַע שֶׁל בְּהֵמָה לִבְהֵמָה. שֶׁזֶּהוּ בְּחִינַת כְּלַל כָּל הַמְלָאכוֹת שֶׁבִּימֵי הַחֹל שֶׁהוּא לְבָרֵר הַתְּבוּאָה מִמֹּץ וָתֶבֶן וְכוּ' בְּגַשְׁמִיּוּת וְרוּחָנִיּוּת כַּנַּ"ל, אֲבָל בְּשַׁבָּת שֶׁאָז נִשְׁלָם הַבֵּרוּר וְאָז נִשְׁלָם דַּעַת הָאָדָם בִּשְׁלֵמוּת, כִּי עִקַּר תִּקּוּן חֵטְא אָדָם הָרִאשׁוֹן הוּא בְּשַׁבָּת, כִּי שַׁבָּת אָגִין עֲלוֹהִי, עַל כֵּן אָז הָאָדָם יוֹצֵא מִשֶּׁפַע שֶׁל בְּהֵמָה וְחוֹזֵר לַהַשְׁפָּעָה שֶׁל אָדָם בִּשְׁלֵמוּת, וְעַל כֵּן מִצְוָה גְּדוֹלָה לֶאֱכֹל בְּשַׁבָּת וּלְהַרְבּוֹת בִּסְעֻדָּה, כִּי אָז נִזּוֹן מִשֶּׁפַע שֶׁל אָדָם, שֶׁהוּא שֶׁפַע שֶׁל דַּעַת בִּשְׁלֵמוּת זַךְ וָצַח בְּלִי פְּסֹלֶת, שֶׁעַל יְדֵי שֶׁפַע זֹאת זוֹכִין לְדַעַת שָׁלֵם לָדַעַת וּלְהַכִּיר אוֹתוֹ יִתְבָּרַךְ. עַל כֵּן אָז בְּשַׁבָּת צְרִיכִין לִתֵּן נַיְחָא גַּם לְהַבְּהֵמָה, כִּי בְּוַדַּאי יֵשׁ לָהּ נַיְחָא עַתָּה, כִּי כְּבָר הֻחְזַר לָהּ הַשְׁפָּעָתָהּ בִּשְׁלֵמוּת, כִּי אֵין הָאָדָם נוֹטֵל עַתָּה מֵהַשְׁפָּעָתָהּ כְּלוּם כַּנַּ"ל. וְעַתָּה מַה נִּמְלְצוּ לַחֵךְ דִּבְרֵי רַבּוֹתֵינוּ זִכְרוֹנָם לִבְרָכָה שֶׁאָמְרוּ, תֵּן לוֹ נַיִיח שֶׁיְּהֵא תּוֹלֵשׁ וְאוֹכֵל וְכוּ'. כִּי בְּוַדַּאי זֶהוּ עִקַּר מִצְוַת שְׁבִיתַת בְּהֵמָה, כִּי זֶהוּ עִקַּר הַנַּיְחָא שֶׁל הַבְּהֵמָה שֶׁלֹּא תַּעֲשֶֹה שׁוּם מְלָאכָה וְתִהְיֶה תּוֹלֶשֶׁת וְאוֹכֶלֶת מַאֲכָלָהּ וְהַשְׁפָּעָתָהּ, כִּי עַתָּה הֻחְזַר לָהּ הַשְׁפָּעָתָהּ בִּשְׁלֵמוּת מֵאַחַר שֶׁאֵין הָאָדָם נִזּוֹן וְלוֹקֵחַ עַתָּה מֵהַשְׁפָּעָתָהּ כְּלוּם כַּנַּ"ל שֶׁזֶּהוּ עִקַּר תִּקּוּן חֵטְא אָדָם הָרִאשׁוֹן לְבָרֵר הַשֶּׁפַע שֶׁל הַבְּהֵמָה לְהַבְּהֵמָה וְשֶׁפַע שֶׁל אָדָם לְאָדָם וְכַנַּ"ל. שֶׁזֶּהוּ בְּחִינַת סֻכָּה שֶׁעַל יָדָהּ מַמְשִׁיכִין שֶׁפַע שֶׁל אָדָם כַּנַּ"ל. כִּי בְּשַׁבָּת נִפְרָס סֻכַּת שָׁלוֹם עָלֵינוּ, כְּמוֹ שֶׁמְּבָרְכִין בְּלֵיל שַׁבָּת, הַפּוֹרֵס סֻכַּת שָׁלוֹם עָלֵינוּ וְכוּ'. וְעַל יְדֵי זֶה עִקַּר הַבֵּרוּר בְּכָל יְמֵי הַחֹל עַל יְדֵי שֶׁמַּמְשִׁיכִין מִשַּׁבָּת בְּחִינַת הַ'סֻּכַּת שָׁלוֹם' עַל כָּל יְמֵי הַחֹל. וְעַל כֵּן בְּכָל יְמֵי הַחֹל מִתְפַּלְּלִין בְּבִרְכַּת הַשְׁכִּיבֵנוּ, וּפְרוֹס עָלֵינוּ סֻכַּת שְׁלוֹמֶךָ וְתַקְּנֵנוּ בְּעֵצָה טוֹבָה מִלְּפָנֶיךָ. כִּי בְּכָל יְמֵי הַחֹל צְרִיכִין לְהַמְשִׁיךְ בְּחִינַת קְדֻשַּׁת הַסֻּכַּת שָׁלוֹם מִשַּׁבָּת שֶׁאָז נִפְרָס סֻכַּת שָׁלוֹם עָלֵינוּ וְכוּ' שֶׁעַל יְדֵי זֶה עִקַּר הַבֵּרוּר מִבְּהֵמָה לְאָדָם וְכַנַּ"ל, שֶׁעַל יְדֵי זֶה עִקַּר הַמְשָׁכַת הַפַּרְנָסָה עַל יְדֵי כָּל הַמַּשָּא וּמַתָּן וְהַמְלָאכוֹת שֶׁעוֹשִֹין וְכַנַּ"ל: וְזֶהוּ שֶׁנִּסְמַךְ 'וְתַקְּנֵנוּ בְּעֵצָה טוֹבָה מִלְּפָנֶיךָ אַחַר וּפְרוֹס עָלֵינוּ סֻכַּת שְׁלוֹמֶךָ'. כִּי עִקַּר הַמְשָׁכַת הָעֲשִׁירוּת וְהַפַּרְנָסָה עַל יְדֵי הַמַּשָּא וּמַתָּן הוּא עַל יְדֵי הָעֵצָה טוֹבָה. כִּי אִם יִזְכֶּה לֵידַע הָעֵצָה בַּמַּשָּא וּמַתָּן מַה לִּקְנוֹת וְלִסְחֹר בְּוַדַּאי יַרְוִיחַ תָּמִיד הוֹן רַב, כִּי בְּוַדַּאי אֵין עֵת וּזְמַן שֶׁלֹּא יִהְיֶה סְחוֹרָה שֶׁיּוּכַל לְהִתְעַשֵּׁר בָּהּ הַרְבֵּה, רַק שֶׁנִּגְזַר שֶׁאֵין אָדָם יוֹדֵעַ בַּמֶּה מִשְֹתַּכֵּר. וּכְשֶׁה' יִתְבָּרַךְ רוֹצֶה לִתֵּן פַּרְנָסָה אוֹ עֲשִׁירוּת לָאָדָם אֲזַי נוֹתֵן בְּלִבּוֹ עֵצָה טוֹבָה מַה לִּסְחֹר וְעַל יְדֵי זֶה מַרְוִיחַ בְּקַל, וְזֶה בָּרוּר לְכָל מִי שֶׁיֵּשׁ לוֹ מֹחַ בְּקָדְקֳדוֹ (וְכַמְבֹאָר מִזֶּה בְּמָקוֹם אַחֵר). וְזֶה שֶׁכָּתוּב לְעִנְיַן הַמַּשָּא וּמַתָּן שֶׁלֹּא יִטְעֶה הָאָדָם, חַס וְשָׁלוֹם לוֹמַר כֹּחִי וְעֹצֶם יָדִי עָשָֹה לִי אֶת הַחַיִל הַזֶּה, וְזָכַרְתָּ אֶת ה' אֱלֹקֶיךָ כִּי הוּא הַנּוֹתֵן לְךָ כֹּחַ לַעֲשֹוֹת חָיִל, וְתַרְגּוּמוֹ, אַרֵי הוּא יָהִיב לָךְ עֵיטָא לְמִקְנֵי נִכְסִין, כִּי עִקַּר הָעֲשִׁירוּת וְהַפַּרְנָסָה עַל יְדֵי הָעֵצָה. וְעַל כֵּן בֶּאֱמֶת כָּל הַיְגִיעוֹת וְהַטִּרְחוֹת יְתֵרוֹת וְהַדְּאָגוֹת וְהַטִּרְדוֹת וְהָעַצְבוּת שֶׁיֵּשׁ לְכַמָּה בְּנֵי אָדָם בְּעִנְיַן הַפַּרְנָסָה הֵם כֻּלָּם שְׁטוּת וְהֶבֶל וּכְסִילוּת גָּמוּר, כִּי אֵין מוֹעִיל לָהֶם כְּלוּם, אַדְּרַבָּא, מַזִּיק לָהֶם הַרְבֵּה. וְעִקַּר חֶסְרוֹן הַפַּרְנָסָה בָּא מֵחֲמַת רִבּוּי הַדְּאָגוֹת וְהַטִּרְדוֹת הַיְתֵרוֹת, כִּי לֹא יוֹעִיל לוֹ שׁוּם יְגִיעָה וְטִרְחָא וְחָכְמָה וְתַחְבּוּלָה כָּל זְמַן שֶׁלֹּא יִזְכֶּה לֵידַע עֵצָה שְׁלֵמָה בַּמַּשָּא וּמַתָּן וְכַנַּ"ל. עַל כֵּן צְרִיכִין רַק לִתְלוֹת עֵינָיו לַמָּרוֹם בְּכָל יוֹם תָּמִיד וִיבַקֵּשׁ רַחֲמִים מִמִּי שֶׁהָעֵסֶק שֶׁלּוֹ שֶׁיִּתֵּן לוֹ עֵצָה טוֹבָה בְּלִבּוֹ שֶׁיֵּדַע מַה לִּסְחֹר וְאֵיךְ לְהִתְנַהֵג בְּהַמַּשָּא וּמַתָּן וְאָז תָּבוֹא לוֹ פַּרְנָסָתוֹ בְּנָקֵל וְכַנַּ"ל. וְעִקַּר הָעֵצָה טוֹבָה נִמְשָׁךְ מֵהַדַּעַת שֶׁזּוֹכִין עַל יְדֵי בְּחִינַת סֻכָּה שֶׁהִיא בְּחִינַת אִם לַבִּינָה שֶׁעַל יְדֵי זֶה עִקַּר הַבֵּרוּר שֶׁמִּשָּׁם עִקַּר הַפַּרְנָסָה כַּנַּ"ל. וְעַל כֵּן נִסְמַךְ וְתַקְּנֵנוּ בְּעֵצָה טוֹבָה אַחַר וּפְרוֹס עָלֵינוּ סֻכַּת שְׁלוֹמֶךָ, כִּי עַל יְדֵי בְּחִינַת סֻכָּה, בְּחִינַת דַּעַת, זוֹכִין לְעֵצָה טוֹבָה שֶׁמִּשָּׁם עִקַּר הַפַּרְנָסָה כַּנַּ"ל. וְעַל כֵּן בֶּחָג נִדּוֹנִין עַל הַמַּיִם, כִּי עִקַּר הַפַּרְנָסָה נִמְשָׁךְ עַל יְדֵי הַמַּיִם שֶׁעַל יָדָם גְּדֵלִים כָּל הַדְּבָרִים וְעַל כֵּן בְּחַג הַסֻּכּוֹת נִדּוֹנִין עַל זֶה, כִּי אָנוּ צְרִיכִין לְהַמְשִׁיךְ הַפַּרְנָסָה עַל יְדֵי מִצְוַת סֻכָּה שֶׁעַל יָדָהּ זוֹכִין לְשֶׁפַע שֶׁל אָדָם כַּנַּ"ל, כִּי עִקַּר הַבֵּרוּר עַל יְדֵי בְּחִינַת סֻכָּה שֶׁהוּא בְּחִינַת דַּעַת כַּנַּ"ל. כִּי כֻּלָּא בַּמַּחֲשָׁבָה אִתְבָּרִירוּ, כִּי סֻכָּה הִיא בְּחִינַת עַנְנֵי כָּבוֹד שֶׁהָיוּ הוֹלְכִין לִפְנֵי בְּנֵי יִשְֹרָאֵל בַּמִּדְבָּר וְהָעַנְנֵי כָּבוֹד הָיוּ הוֹרְגִין נְחָשִׁים וְעַקְרַבִּים שֶׁבַּמִּדְבָּר וּמְיַשְּׁרִין הַדֶּרֶךְ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה וּמוּבָא בְּפֵרוּשׁ רַשִּׁ"י. כִּי כְּשֶׁיּוֹצְאִין לַשּׁוּק לַעֲסֹק בַּעֲבוֹדוֹת חִיצוֹנִיּוֹת בְּמַשָּא וּמַתָּן וְל"ט מְלָאכוֹת הוּא כְּמוֹ הוֹלֵךְ בַּמִּדְבָּר שֶׁמָּלֵא נְחָשִׁים וְעַקְרַבִּים וּצְרִיכִין שְׁמִירָה גְּדוֹלָה שֶׁלֹּא יִכָּשֵׁל בָּהֶם, חַס וְשָׁלוֹם, וְעִקַּר הַשְּׁמִירָה עַל יְדֵי בְּחִינַת סֻכָּה שֶׁהִיא שְׁמִירָה גְּדוֹלָה וְעַל כֵּן מְבַקְּשִׁין 'וּפְרוֹס סֻכַּת שָׁלוֹם' בְּבִרְכַּת הַשְׁכִּיבֵנוּ שֶׁהִיא בִּרְכַּת הַשְּׁמִירָה, כְּמוֹ שֶׁמְּסַיְּמִין בְּחֹל 'שׁוֹמֵר עַמּוֹ יִשְֹרָאֵל לָעַד'. וְעִקַּר הַשְּׁמִירָה עַל יְדֵי בְּחִינַת פְּרִיסַת סֻכַּת שָׁלוֹם שֶׁנִּפְרָס בְּשַׁבָּת שֶׁמִּשָּׁם מַמְשִׁיכִין הַשְּׁמִירָה עַל כָּל יְמֵי הַחֹל, כִּי מִבְּחִינַת סֻכָּה נִמְשָׁכִין עַל הָאָדָם בְּחִינַת עַנְנֵי כָּבוֹד שֶׁהוֹלְכִין לְפָנָיו לְיַשֵּׁר הַדֶּרֶךְ וְלַהֲרֹג וּלְבַעֵר כָּל הַנְּחָשִׁים וְהָעַקְרַבִּים וְכוּ' שֶׁהֵם הַקְּלִפּוֹת וְהַפְּסֹלֶת שֶׁסְּבִיב הַפַּרְנָסָה וְהָעֲשִׁירוּת. וְעַל כֵּן כְּשֶׁיּוֹצְאִין לַשּׁוּק לַעֲסֹק בְּמַשָּא וּמַתָּן צְרִיכִין לִזָּהֵר בְּיוֹתֵר לִזְכֹּר אֶת הַשַּׁבָּת בְּכָל עֵת וּלְכַוֵּן בְּהַמַּשָּא וּמַתָּן כְּדֵי שֶׁיִּזְכֶּה לְקַבֵּל אֶת הַשַּׁבָּת כָּרָאוּי וְלִבְרֹר מָנָה יָפָה לְשַׁבָּת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, זָכְרֵהוּ מֵאֶחָד בְּשַׁבָּת. וּכְשֶׁיִּזְכֹּר אֶת הַשַּׁבָּת שֶׁהוּא כְּלַל כָּל הַתּוֹרָה יִהְיֶה נִמְשָׁךְ עָלָיו קְדֻשַּׁת הַדַּעַת שֶׁל שַׁבָּת שֶׁהוּא בְּחִינַת קְדֻשַּׁת הַסֻּכַּת שָׁלוֹם הַנִּפְרָס בְּשַׁבָּת, וְעַל יְדֵי זֶה לֹא יִהְיֶה כָּרוּךְ אַחַר הַמָּמוֹן הַגַּשְׁמִי רַק יִזְכֹּר בְּכָל פַּעַם אַחֲרִיתוֹ וְסוֹפוֹ שֶׁאֵין מְלַוִּין לוֹ לָאָדָם לֹא כֶּסֶף וְזָהָב וְכוּ' אֶלָּא תּוֹרָה וּמַעֲשִֹים טוֹבִים בִּלְבַד, וְיָשִֹים כָּל מְגַמָּתוֹ אֶל הַתּוֹרָה וְהָעֲבוֹדָה וּלְהַרְבּוֹת בִּצְדָקָה וִימַעֵט בְּעֵסֶק וְיַעֲסֹק בַּתּוֹרָה, וְיַאֲמִין בַּה' שֶׁכָּל פַּרְנָסָתוֹ רַק מֵה' יִתְבָּרַךְ עַל יְדֵי הָעֵצָה טוֹבָה שֶׁיִּתֵּן לוֹ, וְאִם יִרְצֶה ה' יִתְבָּרַךְ לִשְׁלֹחַ לוֹ עֵצָה טוֹבָה בְּלִבּוֹ יִשְֹתַּכֵּר בְּנָקֵל רֶוַח גָּדוֹל, וְאִם, חַס וְשָׁלוֹם, ה' יִתְבָּרַךְ לֹא יִרְצֶה לְיַעֲצוֹ בַּמֶּה יִשְֹתַּכֵּר, לֹא יוֹעִיל לוֹ כָּל הַיְגִיעוֹת וְהַדְּאָגוֹת, וּכְשֶׁיַּעֲשֶֹה מַשָּא וּמַתָּן בִּבְחִינָה זֹאת אָז נֶאֱמַר, "יְגִיעַ כַּפֶּךָ כִּי תֹאכֵל אַשְׁרֶיךָ וְטוֹב לָךְ":
<h3>אות יז</h3>
וְזֶה בְּחִינַת 'לֹא תַחְסֹם שׁוֹר בְּדִישׁוֹ' וְיַלְפִינָן שׁוֹר שׁוֹר מִשַּׁבָּת וְכוּ'. כִּי בְּשָׁעָה שֶׁעוֹסֵק הַשּׁוֹר בִּמְלֶאכֶת דִּישָׁה וְכַיּוֹצֵא אֲזַי הוּא מְבָרֵר הַחִטָּה מֵהַפְּסֹלֶת, דְּהַיְנוּ שֶׁמְּבָרֵר הַשֶּׁפַע שֶׁל אָדָם מִשֶּׁפַע שֶׁל בְּהֵמָה, וְעַל כֵּן בְּוַדַּאי הַדִּין נוֹתֵן שֶׁלֹּא לְחָסְמוֹ אָז שֶׁלֹּא לְמָנְעוֹ אָז מֵהַשְׁפָּעָתוֹ וַאֲכִילָתוֹ מֵאַחַר שֶׁכָּל עִסְקֵנוּ עִמּוֹ בַּמְלָאכָה הוּא בִּשְׁבִיל בֵּרוּר זֶה, דְּהַיְנוּ לְבָרֵר הַשֶּׁפַע כַּנַּ"ל לְהַחֲזִיר לְהַבְּהֵמָה הַשְׁפָּעָתָהּ כַּנַּ"ל. וְעַל כֵּן צְרִיכִין לְהַנִּיחוֹ לֶאֱכֹל כִּרְצוֹנוֹ מֵאַחַר שֶׁעַתָּה אָנוּ עוֹסְקִין לְהַחֲזִיר לוֹ הַשְׁפָּעָתוֹ וּמְזוֹנוֹ וְחִיּוּתוֹ וְכַנַּ"ל, וְעַל כֵּן יַלְפִינָן שׁוֹר שׁוֹר מִשַּׁבָּת שֶׁכָּתוּב בּוֹ, "לְמַעַן יָנוּחַ שׁוֹרְךָ וְכוּ'". כִּי אִסּוּר חֲסִימַת שׁוֹר בְּדִישׁוֹ וּמִצְוַת שְׁבִיתַת בְּהֵמָה הֵם בְּחִינָה אַחַת וְכַנַּ"ל:
<h3>אות יח</h3>
נִמְצָא, שֶׁעִקַּר הַבֵּרוּר מִשֶּׁפַע שֶׁל בְּהֵמָה לְשֶׁפַע שֶׁל אָדָם בִּימֵי הַחֹל הוּא עַל יְדֵי קְדֻשַּׁת שַׁבָּת שֶׁמַּמְשִׁיכִין לִימֵי הַחֹל כַּנַּ"ל, וְעַל כֵּן עִקַּר גְּמַר וּשְׁלֵמוּת הַבֵּרוּר הוּא עַל יְדֵי בְּחִינַת יוֹם הַשִּׁשִּׁי שֶׁהוּא עֶרֶב שַׁבַּת קֹדֶשׁ, שֶׁאָז נִמְשָׁךְ תּוֹסֶפֶת שַׁבָּת עַל יְמֵי הַחֹל שֶׁאָז עִקַּר הַבֵּרוּר בִּבְחִינַת 'וְהָיָה בַּיּוֹם הַשִּׁשִּׁי וְהֵכִינוּ אֶת אֲשֶׁר יָבִיאוּ', שֶׁאָז מְבָרְרִין וּמְתַקְּנִין הַשֶּׁפַע וְהָאֲכִילָה מֵחֹל לְשַׁבָּת שֶׁהוּא בְּחִינַת שֶׁמְּבָרְרִין אוֹתָהּ מִבְּהֵמָה לְאָדָם, כִּי חֹל לְגַבֵּי שַׁבָּת הוּא בִּבְחִינַת בְּהֵמָה הֶעְדֵּר הַדַּעַת, לְגַבֵּי אָדָם שֶׁהוּא הַדַּעַת, כִּי אָדָם הָרִאשׁוֹן נִבְרָא בַּשִּׁשִּׁי. וְאָמְרוּ רַבּוֹתֵינוּ זִכְרוֹנָם לִבְרָכָה, כְּדֵי שֶׁיִּכְנֹס לַסְּעֻדָּה מִיָּד, וְאָז נִבְרְאוּ גַּם כָּל הַבְּהֵמוֹת. וְתֵכֶף בִּבְרִיאָתוֹ אָמַר לוֹ ה' יִתְבָּרַךְ, "הִנֵּה נָתַתִּי לָכֶם אֶת כָּל עֵשֶֹב וְכוּ' לָכֶם יִהְיֶה לְאָכְלָה וּלְכָל חַיַּת הָאָרֶץ וְכוּ' אֶת כָּל יֶרֶק עֵשֶֹב לְאָכְלָה". שֶׁהִזְהִירוֹ תֵּכֶף עַל מַאֲכָלוֹ וְעַל מַאֲכַל הַבְּהֵמוֹת וְהַחַיּוֹת שֶׁיִּהְיֶה מַאֲכָלוֹ לְבַד וּמַאֲכַל הַבְּהֵמוֹת לְבַד, דְּהַיְנוּ שֶׁלֹּא יֵעָרֵב שֶׁפַע וּמַאֲכַל אָדָם בְּשֶׁפַע וּמַאֲכַל בְּהֵמָה, אֲבָל הוּא לֹא קִיֵּם צִוּוּי ה' יִתְבָּרַךְ וְאָכַל מֵעֵץ הַדַּעַת וְעַל יְדֵי זֶה נָפַל לְשֶׁפַע שֶׁל בְּהֵמָה וְכוּ' כַּנַּ"ל. וְעַל כֵּן אָנוּ צְרִיכִין לְבָרֵר עַל יְדֵי הַל"ט מְלָאכוֹת בְּשֵׁשֶׁת יְמֵי הַחֹל וְכַנַּ"ל, וְעַל כֵּן עִקַּר הַבֵּרוּר בַּיּוֹם הַשִּׁשִּׁי שֶׁאָז נִבְרָא הָאָדָם וּפָגַם אָז, וְעַל כֵּן אָז אָנוּ צְרִיכִין לְתַקֵּן, לְבָרֵר הַשֶּׁפַע מִבְּהֵמָה לְאָדָם עַל יְדֵי קְדֻשַּׁת שַׁבָּת שֶׁנִּמְשָׁךְ אָז בְּיוֹתֵר עַל הָאָדָם כַּיָּדוּעַ. וְעַל כֵּן כְּלַל הָעֲבוֹדָה שֶׁל הָאָדָם בְּזֶה הָעוֹלָם נִקְרָא עַל שֵׁם עֶרֶב שַׁבָּת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, מִי שֶׁטָּרַח בְּעֶרֶב שַׁבָּת יֹאכַל בְּשַׁבָּת. כִּי עִקַּר הָעֲבוֹדָה הוּא לְבָרֵר הַנִּיצוֹצוֹת מֵחֵטְא אָדָם הָרִאשׁוֹן שֶׁעִקָּרוֹ הוּא בִּבְחִינַת עֶרֶב שַׁבָּת שֶׁהוּא יוֹם הַשִּׁשִּׁי וְכַנַּ"ל. וְעַל כֵּן הוֹסִיף ה' בְּהַשִּׁשִּׁי לוֹמַר שֶׁכָּל הָעוֹלָם תָּלוּי עַד שִׁשִּׁי בְּסִיוָן שֶׁקִּבְּלוּ יִשְֹרָאֵל חֲמִשָּׁה חֻמְּשֵׁי תּוֹרָה, כִּי עִקַּר הַבֵּרוּר עַל יְדֵי הַתּוֹרָה וְעַל כֵּן נִתְוַסֵּף הַה' שֶׁמְּרַמֵּז עַל הַתּוֹרָה בַּשִּׁשִּׁי דַּיְקָא, כִּי עִקַּר שְׁלֵמוּת הַבֵּרוּר בַּיּוֹם הַשִּׁשִּׁי כַּנַּ"ל:
<h3>אות יט</h3>
וְעַל כֵּן שִׁעוּר הָאוֹנָאָה שְׁתּוּת שֶׁהוּא חֵלֶק שִׁשִּׁית, כִּי עִקַּר הַבֵּרוּר שֶׁל הַמַּשָּא וּמַתָּן מִבְּהֵמָה לְאָדָם הוּא בִּבְחִינַת שֵׁשֶׁת יְמֵי הַמַּעֲשֶֹה כַּנַּ"ל וְעִקָּר הוּא הַשִּׁשִּׁי, דְּהַיְנוּ יוֹם הַשִּׁשִּׁי כַּנַּ"ל. וְעַל כֵּן שְׁתּוּת קָנָה וּמַחֲזִיר אוֹנָאָה, כִּי כָּל זְמַן שֶׁלֹּא פָּגַם בְּהַדַּעַת יוֹתֵר מִשְּׁתּוּת שֶׁהוּא חֵלֶק שִׁשִּׁית בְּחִינַת יוֹם הַשִּׁשִּׁי עֲדַיִן יֵשׁ תַּקָּנָה בַּחֲזָרָה וְהַמִּקָּח קַיָּם. שֶׁזֶּהוּ בְּחִינַת תְּשׁוּבָה שֶׁיָּכוֹל לְהָשִׁיב וּלְהַחֲזִיר הַדָּבָר לִמְקוֹמוֹ, כִּי עִקַּר הַתְּשׁוּבָה בִּבְחִינַת יוֹם הַשִּׁשִּׁי שֶׁאָז מְרִימִין וּמַחֲזִירִין שֵׁשֶׁת יְמֵי הַחֹל לְתוֹךְ קְדֻשַּׁת שַׁבָּת שֶׁהוּא בְּחִינַת עוֹלָם הַבָּא, כִּי יוֹם הַשִּׁשִּׁי שֶׁנִּבְרָא בּוֹ אָדָם הָרִאשׁוֹן הוּא בִּבְחִינַת רֹאשׁ הַשָּׁנָה, כִּי אָדָם הָרִאשׁוֹן נִבְרָא בְּרֹאשׁ הַשָּׁנָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה וְרֹאשׁ הַשָּׁנָה הוּא יוֹם רִאשׁוֹן לַתְּשׁוּבָה, כִּי יוֹם הַשִּׁשִּׁי הוּא עִקַּר הַבֵּרוּר מִזֻּהֲמַת הַנָּחָשׁ כַּנַּ"ל שֶׁזֶּהוּ בְּחִינַת תְּשׁוּבָה שֶׁשָּׁבִין וּמְתַקְּנִין חֵטְא אָדָם הָרִאשׁוֹן וְכַנַּ"ל. וְעַל כֵּן כָּל זְמַן שֶׁהָאוֹנָאָה רַק שְׁתּוּת, קָנָה וּמַחֲזִיר אוֹנָאָה, כִּי שָׁם יֵשׁ תַּקָּנָה בַּחֲזָרָה, כִּי שָׁם עִקַּר הַתְּשׁוּבָה כַּנַּ"ל. אֲבָל יוֹתֵר מִשְּׁתּוּת בָּטֵל מִקָּח כִּי כְּשֶׁנִּתְרַחֵק יוֹתֵר מִשְּׁתּוּת וְיָצָא מִבְּחִינַת יוֹם הַשִּׁשִּׁי לְגַמְרֵי אֲזַי אִי אֶפְשָׁר לְבָרֵר וְאָז הַמִּקָּח בָּטֵל לְגַמְרֵי, אֲבָל פָּחוֹת מִשְּׁתּוּת מְחִילָה, כִּי פָּחוֹת מִשְּׁתּוּת מַתְחִיל לִכְנֹס בְּחֵלֶק שְׁבִיעִית. וְשָׁם נִתָּן לִמְחֹל עַל יְדֵי קְדֻשַּׁת שַׁבָּת, שֶׁהוּא בַּיּוֹם הַשְּׁבִיעִי שֶׁבּוֹ נִמְחֲלִין הָעֲווֹנוֹת כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק, "מֵחַלְּלוֹ" - מָחוּל לוֹ: שַׁיָּךְ לְעֵיל:
<h3>אות כ</h3>
וְזֶה בְּחִינַת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה שֶׁאָסוּר לָאָדָם לֶאֱכֹל קֹדֶם שֶׁיַּאֲכִיל לִבְהֶמְתּוֹ שֶׁנֶּאֱמַר, "וְנָתַתִּי עֵשֶֹב בְּשָֹדְךָ לִבְהֶמְתֶּךָ והדר וְאָכַלְתָּ וְשָֹבַעְתָּ", כִּי בְּוַדַּאי צָרִיךְ לְהַאֲכִיל לִבְהֶמְתּוֹ תְּחִלָּה קֹדֶם שֶׁיֹּאכַל, כְּדֵי שֶׁיַּחֲזִיר וְיִתֵּן הַמְזוֹנוֹת וְהַשֶּׁפַע שֶׁל הַבְּהֵמָה לְהַבְּהֵמָה, לְהוֹרוֹת שֶׁאֵין לוֹ אֲחִיזָה, חַס וְשָׁלוֹם, בְּהַשֶּׁפַע שֶׁל הַבְּהֵמוֹת, כִּי הוּא מַחֲזִיר לָהּ הַשְׁפָּעָתָהּ וְנוֹתֵן לָהּ מְזוֹנוֹתֶיהָ תְּחִלָּה קֹדֶם שֶׁיֹּאכַל בְּעַצְמוֹ, וְאָז דַּיְקָא יָכוֹל לֶאֱכֹל הוּא בְּעַצְמוֹ, כִּי עַתָּה הוּא נִזּוֹן מִשֶּׁפַע שֶׁל אָדָם מֵאַחַר שֶׁכְּבָר הֶחֱזִיר הַשֶּׁפַע שֶׁל הַבְּהֵמָה לְהַבְּהֵמָה עַל יְדֵי שֶׁקִּיֵּם מִצְוַת הַתּוֹרָה וְנָתַן לְהַבְּהֵמָה אֲכִילָתָהּ תְּחִלָּה וְכַנַּ"ל: הֲלָכָה ה - בְּהִלְכוֹת שְׁלוּחִין הֲלָכָה ה' אוֹת יד:
<h2>אונאה א:</h2>
<h3>אות כ</h3>
הָאוֹנָאָה שְׁתּוּת: עַל פִּי מַה שֶּׁכָּתַב רַבֵּנוּ, נֵרוֹ יָאִיר סִימָן ר"פ עַל פָּסוּק כִּי תֵצֵא בְּחִינַת מַשָּא וּמַתָּן בֶּאֱמוּנָה, כִּי הַמַּשָּא וּמַתָּן לְבָרֵר הַנִּיצוֹצוֹת וְזֶה נַעֲשֶֹה עַל יְדֵי הָאֱמוּנָה, שֶׁעוֹשֶֹה הַמַּשָּא וּמַתָּן בֶּאֱמוּנָה, עַיֵּן שָׁם. וְצָרִיךְ לְדַבֵּק פְּנִימִיּוּת מַחֲשַׁבְתּוֹ בִּשְׁעַת הַמַּשָּא וּמַתָּן אֶל הַתּוֹרָה וְעַל יְדֵי זֶה מְקַבֶּלֶת הָאֱמוּנָה כֹּחַ לְבָרֵר הַנִּיצוֹצוֹת, עַיֵּן שָׁם. וְזֶה בְּחִינַת חָכְמָה בִּינָה דַּעַת דַּעֲשִֹיָּה עוֹלָה אֶל הַיְצִירָה שֶׁהוּא ו' שֶׁהוּא הַתּוֹרָה: (עַיֵּן שָׁם כָּל זֶה הֵיטֵב): וְהִנֵּה יְצִירָה הוּא בְּחִינַת מט"ט שֶׁהוּא ו' שֶׁהוּא בְּחִינַת שִׁשָּׁה סִדְרֵי מִשְׁנָה שֶׁמְּבָרֵר הַדִּין כָּשֵׁר וּפָסוּל, טָמֵא וְטָהוֹר, אָסוּר וּמֻתָּר. וְעַל כֵּן מִשָּׁם מְקַבֶּלֶת הָאֱמוּנָה כֹּחַ לְבָרֵר הַנִּיצוֹצוֹת, כִּי בֵּרוּר הַנִּיצוֹצוֹת הוּא בְּחִינַת לְבָרֵר הַטּוֹב מִן הָרַע כַּיָּדוּעַ וְזֶה נַעֲשֶֹה דַּיְקָא עַל יְדֵי הַתּוֹרָה, דְּהַיְנוּ עַל יְדֵי שֶׁמְּבָרְרִין הַדִּין הַכָּשֵׁר וּפָסוּל וְכוּ', עַל יְדֵי זֶה יְכוֹלִין לְבָרֵר הַטּוֹב מִן הָרַע שֶׁזֶּהוּ בֵּרוּר הַנִּיצוֹצוֹת וְכַמּוּבָא מִזֶּה בְּדִבְרֵי רַבֵּנוּ נֵרוֹ יָאִיר סִימָן ח'. וְהִנֵּה כְּשֶׁמְּאַנֶּה וּמַטְעֶה אֶת חֲבֵרוֹ הוּא פּוֹגֵם בָּאֱמוּנָה וְאֵין הַמַּשָּא וּמַתָּן בֶּאֱמוּנָה, כִּי רִמָּה וְהִטְעָה אֶת חֲבֵרוֹ, וְעַל כֵּן הַשִּׁעוּר שְׁתּוּת בְּחִינַת ו' שֶׁהוּא בְּחִינַת הַתּוֹרָה שֶׁמִּשָּׁם מְקַבֶּלֶת הָאֱמוּנָה כַּנַּ"ל. וְעַל כֵּן שְׁתּוּת מַחֲזִיר אוֹנָאָה, פָּחוֹת מִשְּׁתּוּת אֵינוֹ נֶחֱשָׁב כְּלָל, יוֹתֵר מִשְּׁתּוּת בִּטּוּל מִקָּח, כִּי פְּגַם הָאוֹנָאָה הוּא שֶׁמְּעָרֵב טוֹב וְרַע, דְּהַיְנוּ שֶׁנִּפְגָּם הָאֱמוּנָה וְאֵין מְבָרֶרֶת הַנִּיצוֹצוֹת כַּנַּ"ל וְזֶהוּ בְּחִינַת פְּגַם הַו' שֶׁהוּא הַתּוֹרָה בְּחִינַת מט"ט כַּנַּ"ל שֶׁהוּא בְּחִינַת כָּשֵׁר וּפָסוּל וְכוּ' וְכַנַּ"ל. וְעַל כֵּן כָּל שֶׁהוּא שְׁתּוּת חוֹזֵר, כִּי בְּחִינַת מט"ט בְּחִינַת הַתּוֹרָה הַנַּ"ל נֶחֱלָק לְו' בְּחִינַת כָּשֵׁר וּפָסוּל וְכוּ' כַּנַּ"ל, נִמְצָא כְּשֶׁהַפְּגָם אֵין מַגִּיעַ רַק בִּבְחִינַת חֵלֶק שְׁתּוּת וְלֹא הִגִּיעַ עֲדַיִן לִבְחִינַת הַיּוֹתֵר מִשְּׁתּוּת דְּהַיְנוּ לַהֲפֹךְ מִכָּשֵׁר לְפָסוּל וְעַל כֵּן יְשַׁנּוּ בַּחֲזָרָה. אֲבָל כְּשֶׁהַפְּגָם הוּא בִּבְחִינַת יוֹתֵר מִשְּׁתּוּת אֲזַי הוּא בְּחִינַת מְעָרֵב טוֹב בְּרַע, כִּי מְהַפֵּךְ מִכָּשֵׁר לְפָסוּל וְכוּ', כִּי בִּבְחִינַת מט"ט בְּחִינַת הַתּוֹרָה הַנַּ"ל אֵין שָׁם רַק ו' בְּחִינַת, שֶׁהֵם שִׁשָּׁה חֲלָקִים לְבַד שֶׁהֵם כָּשֵׁר וּפָסוּל טָמֵא וְטָהוֹר, אָסוּר וּמֻתָּר וְאֵין שַׁיָּךְ שָׁם חֲלָקִים יוֹתֵר, כִּי תֵּכֶף כְּשֶׁיּוֹצֵא מִכָּשֵׁר אֲזַי הוּא פָּסוּל וְכוּ'. נִמְצָא כָּל זְמַן שֶׁאֵין הַפְּגָם מַגִּיעַ רַק בְּחֵלֶק מִשִּׁשָּׁה שֶׁהוּא שְׁתּוּת וַעֲדַיִן לֹא נָגַע יוֹתֵר שֶׁהוּא בְּחִינַת שֶׁפָּגַם בִּבְחִינָה אַחַת מֵהַשִּׁשָּׁה, בְּחִינַת לְמָשָׁל בִּבְחִינַת כָּשֵׁר וְלֹא נָגַע יוֹתֵר בִּגְבוּל פָּסוּל, נִמְצָא, שֶׁעֲדַיִן לֹא עֵרַב כָּשֵׁר בְּפָסוּל רַק שֶׁהוּא סָמוּךְ לְשָׁם וְעַל כֵּן חוֹזֵר, אֲבָל תֵּכֶף כְּשֶׁהִגִּיעַ הַפְּגָם יוֹתֵר לְהָלְאָה, דְּהַיְנוּ יוֹתֵר מִשְּׁתּוּת נִמְצָא שֶׁעֵרַב כָּשֵׁר בְּפָסוּל, כִּי תֵּכֶף כְּשֶׁנּוֹגֵעַ יוֹתֵר מִשְּׁתּוּת נוֹגֵעַ בְּפָסוּל וְהוּא בְּחִינַת מְעָרֵב כָּשֵׁר בְּפָסוּל וְעַל כֵּן הַמִּקָּח בָּטֵל לְגַמְרֵי, כִּי הַמִּקָּח לֹא הָיָה רַק לְבָרֵר וְכֵיוָן, שֶׁאַדְּרַבָּא, עַל יְדֵי אוֹתוֹ הַמִּקָּח עֵרְבָם יוֹתֵר עַל כֵּן בָּטֵל לְגַמְרֵי. אֲבָל בְּפָחוֹת מִשְּׁתּוּת אֵין נֶחֱשָׁב כְּלָל, כִּי פָּחוֹת מֵחֵלֶק שִׁשָּׁה אֵינוֹ נֶחֱשָׁב שָׁם כְּלָל, כִּי אֵין שָׁם רַק וָא"ו בְּחִינַת כַּנַּ"ל:
<h2>אונאה ב:</h2>
<h3>אות כ</h3>
הָאוֹנָאָה שְׁתּוּת וְכוּ': עַל פִּי הַמַּאֲמָר הַמַּתְחִיל, וְאַתֶּם תִּהְיוּ לִי מַמְלֶכֶת כֹּהֲנִים וְכוּ' סִימָן לד כְּתִיב, "חֶרְפָּה שָׁבְרָה לִבִּי וְכוּ'". כִּי עִקַּר הַמֶּמְשָׁלָה אֵצֶל הַצַּדִּיק שֶׁהוּא הַנְּקֻדָּה הַכְּלָלִיּוּת מִכָּל יִשְֹרָאֵל וְיֵשׁ לוֹ כֹּחַ לְעוֹרֵר לֵב יִשְֹרָאֵל וּלְהַכְנִיעַ הַחֲרָפוֹת וְהַשְּׁבִירוֹת הַשּׁוֹרִין עַל הַלֵּב בִּבְחִינַת וְיוֹסֵף הוּא הַשַּׁלִּיט וְכוּ'. וְכֵן אֵצֶל כָּל אֶחָד
מִיִּשְֹרָאֵל יֵשׁ בְּחִינַת נְקֻדָּה בְּחִינַת צַדִּיק, כְּמוֹ שֶׁכָּתוּב, "וְעַמֵּךְ יִשְֹרָאֵל כֻּלָּם צַדִּיקִים". וְצָרִיךְ כָּל אֶחָד לְקַבֵּל מֵחֲבֵרוֹ מֵהַנְּקֻדָּה שֶׁלּוֹ בִּבְחִינַת וּמְקַבְּלִין דֵּין מִן דֵּין וְכוּ', עַיֵּן שָׁם. וְהַכְּלָל, שֶׁאֵצֶל כָּל הַנְּקֻדּוֹת שֶׁהֵם בְּחִינַת צַדִּיק יְסוֹד עוֹלָם שׁוֹרָה שָׁם אַהֲבָה דִּקְדֻשָּׁה, כִּי אוֹר הַחֶסֶד נִשְׁאָר בִּיסוֹד דַּאֲצִילוּת. וְעַל יְדֵי זֶה עַל יְדֵי שֶׁמְּקַשְּׁרִין הַלֵּב לְהַנְּקֻדָּה הַשַּׁיָּךְ לְלִבּוֹ בָּעֵת הַזֹּאת, עַל יְדֵי זֶה נִתְבַּטֵּל הַחֶרְפָּה וְהַשְּׁבִירָה הַשּׁוֹרָה עַל הַלֵּב שֶׁהֵם הַתַּאֲווֹת וְאַהֲבוֹת רָעוֹת, כִּי עַל יְדֵי אוֹר הָאַהֲבָה דִּקְדֻשָּׁה נִתְבַּטֵּל הַשְּׁבִירָה וְכוּ', עַיֵּן שָׁם וְהָבֵן, כִּי עַל כָּל פְּשָׁעִים תְּכַסֶּה אַהֲבָה וְכוּ', עַיֵּן שָׁם:
<h3>אות א</h3>
וְזֶה בְּחִינַת מַשָּא וּמַתָּן שֶׁעִקָּרוֹ לְהַגְבִּיהַּ הַדָּבָר לְשָׁרְשׁוֹ כַּנַּ"ל כַּמָּה פְּעָמִים, הַיְנוּ לְבַטֵּל הַחֶרְפָּה וְהַשְּׁבִירָה הַשּׁוֹרָה עַל הַדָּבָר שֶׁהוּא אֲחִיזַת הַחִיצוֹנִים שֶׁיֵּשׁ בְּהַדָּבָר, לְבָרְרוֹ וּלְהַעֲלוֹתוֹ מֵהֶם לְקַשְּׁרוֹ אֶל הַקְּדֻשָּׁה, וְזֶה עִקַּר הַמַּשָּא וּמַתָּן, כַּמְבֹאָר כְּבָר כַּמָּה פְּעָמִים. וְעַל כֵּן עִקַּר הַמַּשָּא וּמַתָּן הוּא עַל יְדֵי בְּחִינַת הַצַּדִּיק שֶׁהוּא בְּחִינַת הַנְּקֻדָּה כַּנַּ"ל, כִּי עַל יְדֵי הַנְּקֻדָּה מַעֲלִין וּמְקַשְּׁרִין הַדָּבָר לְשָׁרְשׁוֹ, כִּי נִתְבַּטֵּל עַל יְדֵי זֶה הַשְּׁבִירוֹת וְהַחֲרָפוֹת שֶׁהֵם בְּחִינַת אֲחִיזַת הַקְּלִפּוֹת כַּנַּ"ל. וְזֶה בְּחִינַת וְיוֹסֵף הוּא הַשַּׁלִּיט, הַיְנוּ בְּחִינַת הַצַּדִּיק שֶׁהוּא בְּחִינַת הַנְּקֻדָּה כַּנַּ"ל הוּא הַמַּשְׁבִּיר לְכָל עַם הָאָרֶץ, כִּי עַל יְדֵי בְּחִינַת יוֹסֵף דַּיְקָא, דְּהַיְנוּ בְּחִינַת צַדִּיק, בְּחִינַת הַנְּקֻדָּה כַּנַּ"ל, עַל יָדוֹ דַּיְקָא נַעֲשִֹין כָּל הַמַּשָּא וּמַתָּן בְּחִינַת הוּא הַמַּשְׁבִּיר לְכָל עַם הָאָרֶץ כִּי עַל יָדוֹ דַּיְקָא נַעֲשִֹין כָּל הַמַּשָּא וּמַתָּן כַּנַּ"ל. וְזֶה בְּחִינַת אִסּוּר אוֹנָאָה וּמִקַּח טָעוּת, כִּי עִקַּר אוֹר הַנְּקֻדָּה בְּחִינַת יוֹסֵף הַצַּדִּיק הַנַּ"ל הוּא נִמְשָׁךְ רַק מֵחָכְמָה וּבִינָה שֶׁהוּא הַדַּעַת, כַּמְבֹאָר הֵיטֵב שָׁם בַּמַּאֲמָר הַנַּ"ל, וְעַל כֵּן אִי אֶפְשָׁר שֶׁיִּגְמֹר הַמַּשָּא וּמַתָּן כִּי אִם בְּדֵעָה מְיֻשֶּׁבֶת וּבְרָצוֹן טוֹב, כִּי עַל יְדֵי הַדַּעַת מֵאִיר הַנְּקֻדָּה וְשָׁם שׁוֹרָה הָאַהֲבָה דִּקְדֻשָּׁה שֶׁהוּא בְּחִינַת הָרָצוֹן טוֹב שֶׁמִּתְרַצִּים זֶה לָזֶה הַקּוֹנֶה וְהַמּוֹכֵר. וְעַל יְדֵי זֶה הֵם יְכוֹלִים לְהַעֲלוֹת וּלְבָרֵר הַמַּשָּא וּמַתָּן שֶׁבֵּינֵיהֶם בִּבְחִינַת עַל כָּל פְּשָׁעִים תְּכַסֶּה אַהֲבָה, אֲבָל כְּשֶׁאֶחָד מַטְעֶה אֶת דַּעַת חֲבֵרוֹ. נִמְצָא, שֶׁנַּעֲשֶֹה הַמַּשָּא וּמַתָּן בְּלֹא דַּעַת שָׁלֵם וְעַל כֵּן אֵין נִמְשָׁךְ הֶאָרַת הַנְּקֻדָּה, כִּי עִקַּר הֶאָרַת הַנְּקֻדָּה בְּחִינַת יוֹסֵף הוּא דַּיְקָא עַל יְדֵי הַדַּעַת כַּנַּ"ל, אֲבָל כְּשֶׁמַּטְעֶה אֶת חֲבֵרוֹ וְאֵין דַּעְתּוֹ שְׁלֵמָה אֵין הַנְּקֻדָּה מְאִירָה וְעַל כֵּן הַמִּקָּח בָּטֵל, כִּי בְּלֹא הֶאָרַת הַנְּקֻדָּה אֵין מִתְקַיֵּם הַמִּקָּח, כִּי עִקַּר קִיּוּם הַמִּקָּח הוּא עַל יְדֵי הַנְּקֻדָּה דַּיְקָא הַנִּמְשֶׁכֶת מֵהַדַּעַת שֶׁשָּׁם שׁוֹרָה הָאַהֲבָה דִּקְדֻשָּׁה שֶׁעַל יְדֵי זֶה נִתְבַּטְּלִין הַחֲרָפוֹת וְהַשְּׁבִירוֹת, וּמַעֲלִין הַדָּבָר לְהַקְּדֻשָּׁה שֶׁזֶּה עִקַּר הַמַּשָּא וּמַתָּן כַּנַּ"ל. וְעַל כֵּן שִׁעוּר אוֹנָאָה שְׁתּוּת, כִּי מְבֹאָר שָׁם בַּמַּאֲמָר הַנַּ"ל שֶׁהַנְּקֻדָּה בְּחִינַת צַדִּיק הִיא בְּחִינַת יוּד, בְּחִינַת פִּי יְדַבֵּר חָכְמוֹת וְהַלֵּב הוּא בְּחִינַת ו' בְּחִינַת וְהָגוּת לִבִּי תְבוּנוֹת עַיֵּן שָׁם עִנְיָן זֶה בַּאֲרִיכוּת. וְהַצַּדִּיק עִם הָעוֹלָם הוּא גַּם כֵּן בְּחִינַת יוּד ו', כִּי הָעוֹלָם נִבְרָא בְּשֵׁשֶׁת יְמֵי הַמַּעֲשֶֹה בְּחִינַת ו' וְהַצַּדִּיק הוּא בְּחִינַת יוּ"ד וְכוּ', עַיֵּן שָׁם כָּל זֶה הֵיטֵב:
<h3>אות ב</h3>
נִמְצָא, שֶׁכְּלַל כָּל הַדְּבָרִים שֶׁבָּעוֹלָם שֶׁצְּרִיכִין לְהַעֲלוֹתָם מִשְּׁבִירַת לֵב כַּנַּ"ל הֵם בְּחִינַת ו' כַּנַּ"ל שֶׁמַּעֲלִין וּמְתַקְּנִין אוֹתָם עַל יְדֵי הַנְּקֻדָּה בְּחִינַת יוּד, כְּמוֹ שֶׁכָּתוּב שָׁם, עַיֵּן שָׁם. וְעַל כֵּן הַמַּשָּא וּמַתָּן שֶׁעִקָּרוֹ כְּדֵי לְהַעֲלוֹת הַדָּבָר לְשָׁרְשׁוֹ, דְּהַיְנוּ לְהַעֲלוֹת וּלְבָרֵר אֶת הַמַּשָּא וּמַתָּן שֶׁהוּא בְּחִינַת ו' בְּחִינַת שֵׁשֶׁת יְמֵי הַמַּעֲשֶֹה, כִּי הַמַּשָּא וּמַתָּן הוּא בְּחִינַת עֲשִֹיָּה בְּחִינַת שֵׁשֶׁת יְמֵי הַמַּעֲשֶֹה כַּמְבֹאָר בְּמָקוֹם אַחֵר, גַּם כָּל הַמַּשָּא וּמַתָּן הוּא בְּחִינַת וָוֵי עַמּוּדִים שֶׁהוּא בְּחִינַת הַמָּמוֹן שֶׁהוּא בְּחִינַת תַּמְכֵי אוֹרָיְתָא, כַּמְבֹאָר שָׁם בַּמַּאֲמָר כַּנַּ"ל. נִמְצָא, שֶׁכָּל הַמַּשָּא וּמַתָּן הוּא בְּחִינַת ו' וְעַל כֵּן עִקַּר תִּקּוּן וּבֵרוּר הַמַּשָּא וּמַתָּן הוּא עַל יְדֵי בְּחִינַת הַנְּקֻדָּה הַנַּ"ל בְּחִינַת צַדִּיק, שֶׁהוּא בְּחִינַת יוּד וְכַנַּ"ל. וְזֶה בְּחִינַת מַשָּא וּמַתָּן בֶּאֱמוּנָה, בְּחִינַת וְצַדִּיק בֶּאֱמוּנָתוֹ יִחְיֶה, הַיְנוּ שֶׁעִקַּר הַמַּשָּא וּמַתָּן הוּא עַל יְדֵי בְּחִינַת הַצַּדִּיק, בְּחִינַת יוֹסֵף כַּנַּ"ל בִּבְחִינַת וְיוֹסֵף הוּא הַשַּׁלִּיט הוּא הַמַּשְׁבִּיר לְכָל עַם הָאָרֶץ וְכַנַּ"ל. וְזֶה בְּחִינַת מַה שֶּׁצְּרִיכִין לְקַשֵּׁר הַמַּשָּא וּמַתָּן אֶל הַתּוֹרָה, כַּמּוּבָא כְּבָר כַּמָּה פְּעָמִים. כִּי הַתּוֹרָה הִיא בְּחִינַת יוּד, בְּחִינַת נְקֻדָּה, כַּמְבֹאָר שָׁם בַּמַּאֲמָר כַּנַּ"ל, וְהַמַּשָּא וּמַתָּן הוּא בְּחִינַת ו' כַּנַּ"ל. וְעִקַּר תִּקּוּן וַעֲלִיַּת הַמַּשָּא וּמַתָּן עַל יְדֵי הַתּוֹרָה בְּחִינַת הַנְּקֻדָּה כַּנַּ"ל. וְזֶה בְּחִינַת יִשָּשֹכָר וּזְבוּלוּן. יִשָּשֹכָר הוּא הַתּוֹרָה בְּחִינַת הַנְּקֻדָּה כַּנַּ"ל, וּזְבוּלוּן הוּא תַּמְכֵי אוֹרָיְתָא וְעוֹסֵק בִּפְרַקְמַטְיָא בְּחִינַת ו' כַּנַּ"ל. וְעַל יְדֵי תּוֹרָתוֹ שֶׁל יִשָּשֹכָר בְּחִינַת הַנְּקֻדָּה כַּנַּ"ל, עַל יְדֵי זֶה זְבוּלוּן עוֹסֵק בִּפְרַקְמַטְיָא, כַּמּוּבָא בְּפֵרוּשׁ רַשִּׁ"י. כִּי עִקַּר תִּקּוּן הַמַּשָּא וּמַתָּן בְּחִינַת ו' בְּחִינַת לֵב הוּא עַל יְדֵי הַנְּקֻדָּה שֶׁהוּא בְּחִינַת הַתּוֹרָה כַּנַּ"ל. וְעַל כֵּן שִׁעוּר אוֹנָאָה שְׁתּוּת, כִּי עַל יְדֵי אוֹנָאָה שְׁתּוּת נִפְגָּם בְּחִינַת הָוָּא"ו וְאֵינוֹ יָכוֹל לְקַשֵּׁר הַמַּשָּא וּמַתָּן שֶׁהוּא בְּחִינַת ו' אֶל הַנְּקֻדָּה, כִּי אֵין הַנְּקֻדָּה מְאִירָה מֵחֲמַת שֶׁהִטְעָה אֶת חֲבֵרוֹ וְכוּ' כַּנַּ"ל, כִּי הַנְּקֻדָּה בְּעַצְמָהּ הִיא גַּם כֵּן בְּחִינַת יוּד וָא"ו בְּחִינַת מְלָאפוּם, כַּמְבֹאָר הֵיטֵב בַּמַּאֲמָר הַנַּ"ל. וְעַל יְדֵי שֶׁמַּטְעֶה אֶת חֲבֵרוֹ בְּאוֹנָאָה שְׁתּוּת אֵין הַנְּקֻדָּה מְאִירָה לְהַוָּא"ו. וְעַל כֵּן שִׁעוּר אוֹנָאָה שְׁתּוּת:
<h3>אות ג</h3>
וְזֶה בְּחִינַת פָּחוֹת מִשְּׁתּוּת מְחִילָה, יוֹתֵר מִשְּׁתּוּת בִּטּוּל מִקָּח, שְׁתּוּת קָנָה וּמַחֲזִיר אוֹנָאָה, כִּי הַנְּקֻדָּה הִיא בְּחִינַת מְלָאפוּם, בְּחִינַת יוּד וָא"ו וּלְגַבֵּי הָעוֹלָם הִיא בִּבְחִינַת נְקֻדָּה לְבַד, כִּי הָעוֹלָם כְּנֶגֶד הַנְּקֻדָּה, דְּהַיְנוּ כְּנֶגֶד הַצַּדִּיק וְהַתּוֹרָה הוּא בְּחִינַת וָא"ו וְהַתּוֹרָה וְהַצַּדִּיק הֵם בְּחִינַת נְקֻדָּה, אֲבָל בֶּאֱמֶת גַּם הַנְּקֻדָּה בְּעַצְמָהּ, דְּהַיְנוּ הַצַּדִּיק וְהַתּוֹרָה הֵם גַּם כֵּן בְּחִינַת יוּ"ד ו' בְּחִינַת מְלָאפוּם, כַּמְבֹאָר וּמוּבָן הֵיטֵב בַּמַּאֲמָר הַנַּ"ל, כִּי הַנְּקֻדָּה מְאִירָה בְּהַו' שֶׁהוּא בְּחִינַת שֵׁשֶׁת יְמֵי הַמַּעֲשֶֹה, וּבְכָל יוֹם וָיוֹם מִשֵּׁשֶׁת יְמֵי הַמַּעֲשֶֹה מְאִירָה הַנְּקֻדָּה הַנַּ"ל, וְהֶאָרַת כָּל יוֹם וָיוֹם מְשֻׁנָּה מֵחֲבֵרוֹ, כִּי בְּוַדַּאי אֵין כָּל הַיָּמִים שָׁוִין, כִּי גְּבוּלוֹת חָלַק הַקָּדוֹשׁ בָּרוּךְ הוּא בְּעוֹלָמוֹ וְכָל יוֹם וָיוֹם יֵשׁ לוֹ גְּבוּל בִּפְנֵי עַצְמוֹ כְּפִי הַהֶאָרָה שֶׁמְּקַבֵּל מֵהַנְּקֻדָּה שֶׁהוּא בְּחִינַת יוּ"ד ו' שֶׁמְּאִירָה בְּכָל יוֹם וָיוֹם לְפִי בְּחִינָתוֹ. וְזֶה בְּחִינַת מַה שֶּׁצְּרִיכִין לְתַקֵּן כָּל הַקִּלְקוּלִים וְהַפְּגָמִים בְּאוֹתוֹ יוֹם דַּיְקָא שֶׁפָּגַם בּוֹ, חַס וְשָׁלוֹם קֹדֶם שֶׁיִּכְנֹס הַיּוֹם הַשֵּׁנִי, כַּמּוּבָא בְּכָל הַסְּפָרִים שֶׁצְּרִיכִין לְהִתְוַדּוֹת בְּכָל לַיְלָה דַּיְקָא עַל כָּל מַה שֶּׁעָשָֹה, כִּי כָּל יוֹם פְּעֻלָּתוֹ מְשֻׁנָּה מֵחֲבֵרוֹ וְיֵשׁ לוֹ גְּבוּל בִּפְנֵי עַצְמוֹ כַּנַּ"ל וְעִקַּר תִּקּוּן כָּל הַפְּגָמִים הוּא עַל יְדֵי בְּחִינַת הַנְּקֻדָּה הַנַּ"ל, כִּי כָּל הַחֲטָאִים בָּאִים מִבְּחִינַת שְׁבִירַת כֵּלִים מֵאַהֲבוֹת נְפִילוֹת. וְעַל כֵּן עִקַּר תִּקּוּנָם עַל יְדֵי הֶאָרַת הַנְּקֻדָּה בְּחִינַת צַדִּיק שֶׁעַל יָדוֹ מְתַקְּנִין וּמַעֲלִין בְּחִינַת שְׁבִירַת כֵּלִים, כַּמְבֹאָר הֵיטֵב שָׁם בַּמַּאֲמָר הַנַּ"ל. וְזֶה בְּחִינַת וִדּוּי דְּבָרִים שֶׁצְּרִיכִים לְהִתְוַדּוֹת בַּפֶּה עַל כָּל מַה שֶּׁעָשָֹה, כִּי הֶאָרַת הַנְּקֻדָּה הוּא בְּחִינַת פִּי יְדַבֵּר חָכְמוֹת כַּמְבֹאָר בַּמַּאֲמָר הַנַּ"ל וְעַל כֵּן צְרִיכִים לְהִתְוַדּוֹת בַּפֶּה בִּבְחִינַת קְחוּ עִמָּכֶם דְּבָרִים וְשׁוּבוּ אֶל ה', כִּי עַל יְדֵי זֶה מֵאִיר הַנְּקֻדָּה בְּחִינַת פִּי יְדַבֵּר חָכְמוֹת וּמַעֲלֶה וּמְתַקֵּן אֶת הַחֵטְא שֶׁהוּא בְּחִינַת שְׁבִירַת לֵב כַּנַּ"ל. וְעַל כֵּן צָרִיךְ לְהִתְוַדּוֹת בְּאוֹתוֹ הַיּוֹם דַּיְקָא, כִּי הֶאָרַת כָּל יוֹם מְשֻׁנָּה מֵחֲבֵרוֹ כַּנַּ"ל וְעַל כֵּן אִי אֶפְשָׁר לְתַקֵּן הַפְּגָם בִּשְׁלֵמוּת כִּי אִם בְּאוֹתוֹ הַיּוֹם בְּעֵת שֶׁמְּאִירָה עֲדַיִן הַנְּקֻדָּה הַשַּׁיָּכָה לְאוֹתוֹ הַיּוֹם דַּיְקָא. וְזֶה מְרֻמָּז בְּדִבְרֵי רַבֵּנוּ זִכְרוֹנוֹ לִבְרָכָה בַּמַּאֲמָר הַנַּ"ל בִּתְחִלָּתוֹ שֶׁכָּתַב שֶׁצָּרִיךְ כָּל אֶחָד לְתַקֵּן הַחֶרְפָּה הַשּׁוֹרָה עַל הַלֵּב עַל יְדֵי הַנְּקֻדָּה הַשַּׁיָּךְ לְלִבּוֹ בָּעֵת הַזֹּאת עַיֵּן שָׁם. בָּעֵת הַזֹּאת דַּיְקָא וְכַנַּ"ל, כִּי בַּיּוֹם שֶׁלְּאַחֲרָיו אִי אֶפְשָׁר לְתַקֵּן בִּשְׁלֵמוּת מַה שֶּׁפָּגַם מֵאֶתְמוֹל מֵחֲמַת שֶׁהֶאָרַת הַנְּקֻדָּה בְּיוֹם הַמָּחֳרָת מְשֻׁנָּה מֵאֶתְמוֹל כַּנַּ"ל וְעִקַּר הַתִּקּוּן עַל יְדֵי הַנְּקֻדָּה כַּנַּ"ל. נִמְצָא, שֶׁבְּיוֹם הַמָּחֳרָת כְּשֶׁרוֹצִין לְתַקֵּן פְּגַם הַיּוֹם הַקָּדוּם, צְרִיכִין בִּנְיַן עוֹלָם מֵחָדָשׁ, לְחַדֵּשׁ לְגַמְרֵי הַיּוֹם שֶׁעָבַר לְהַמְשִׁיךְ עַכְשָׁו הֶאָרַת הַנְּקֻדָּה שֶׁל אֶתְמוֹל שֶׁעַל יְדֵי זֶה עִקַּר הַתִּקּוּן כַּנַּ"ל, וְזֶה בְּחִינַת שִׁנּוּי מַעֲשֵֹה בְּרֵאשִׁית וְעַל כֵּן הַתִּקּוּן קָשֶׁה בְּיוֹתֵר, אֲבָל בְּאוֹתוֹ הַיּוֹם מֵאַחַר שֶׁעֲדַיִן מְאִירָה הַנְּקֻדָּה שֶׁל אוֹתוֹ הַיּוֹם יוּכַל לְתַקֵּן בְּקַל וְכַנַּ"ל:
<h3>אות ד</h3>
וְזֶה בְּחִינַת שִׁעוּר אוֹנָאָה הַנַּ"ל, כִּי הַמַּשָּא וּמַתָּן הוּא בְּחִינַת ו' בְּחִינַת שֵׁשֶׁת יְמֵי הַמַּעֲשֶֹה כַּמְבֹאָר בְּמָקוֹם אַחֵר וְכַנַּ"ל וְעַל כֵּן כְּשֶׁהָאוֹנָאָה הוּא פָּחוֹת מִשְּׁתּוּת הֲוֵי מְחִילָה, כִּי מֵאַחַר שֶׁהוּא פָּחוֹת מִשְּׁתּוּת נִשְׁאָר עֲדַיִן הֶאָרַת הַנְּקֻדָּה וְעַל כֵּן הֲוֵי מְחִילָה, כִּי עַל כָּל פְּשָׁעִים תְּכַסֶּה אַהֲבָה כַּנַּ"ל, כִּי הַמַּשָּא וּמַתָּן כָּלוּל מִשֵּׁשֶׁת יְמֵי הַמַּעֲשֶֹה וְעַל כֵּן שִׁעוּר אוֹנָאָה שְׁתּוּת, כִּי כְּשֶׁנִּפְגָּם חֵלֶק שְׁתּוּת מַגִּיעַ הַפְּגָם בִּבְחִינַת יוֹם אֶחָד מִשֵּׁשֶׁת יְמֵי הַמַּעֲשֶֹה וּכְשֶׁנִּפְגָּם בְּחִינַת חֵלֶק יוֹם אֶחָד מִו' יְמֵי הַמַּעֲשֶֹה עַל יְדֵי זֶה נִפְגָּם בְּחִינַת הָוָּא"ו הַנַּ"ל, כִּי כָּל יוֹם כָּלוּל מִכָּל הַשִּׁשָּׁה יָמִים כַּיָּדוּעַ. אַךְ עִקַּר הַפְּגָם כְּשֶׁהָאוֹנָאָה יוֹתֵר מִשְּׁתּוּת שֶׁזֶּה בְּחִינַת שֶׁנִּסְתַּלֵּק הֶאָרַת הַנְּקֻדָּה מִבְּחִינַת יוֹם אֶחָד לְגַמְרֵי עַד שֶׁנִּסְתַּלֵּק בְּחִינַת הֶאָרַת אוֹתוֹ הַחֵלֶק וְהַיּוֹם לְגַמְרֵי עַד שֶׁנִּכְנָס הַפְּגָם לְהַלָּן יוֹתֵר בִּבְחִינַת הֶאָרַת וְהַחֵלֶק הַיּוֹם שֶׁלְּאַחֲרָיו, וְאָז בְּוַדַּאי הֲוֵי בִּטּוּל מִקָּח מֵאַחַר שֶׁנִּסְתַּלֵּק הֶאָרַת הַנְּקֻדָּה מֵחֵלֶק אֶחָד מִשִּׁשָּׁה לְגַמְרֵי שֶׁהוּא בְּחִינַת חֵלֶק הֶאָרַת הַנְּקֻדָּה שֶׁהִיא בְּחִינַת יוּ"ד ו' מִיּוֹם אֶחָד לְגַמְרֵי עַד שֶּׁנִּכְנָס לְהַלָּן יוֹתֵר, יוֹתֵר מִשְּׁתּוּת, עַל כֵּן הֲוֵי בִּטּוּל מִקָּח, כִּי עִקַּר קִיּוּם הַמִּקָּח עַל יְדֵי הַנְּקֻדָּה כַּנַּ"ל, אֲבָל פָּחוֹת מִשְּׁתּוּת הֲוֵי מְחִילָה מֵאַחַר שֶׁנִּשְׁאַר עֲדַיִן בְּחִינַת חֵלֶק הֶאָרַת הַנְּקֻדָּה אֲפִלּוּ בִּבְחִינַת הַיּוֹם וְהַחֵלֶק אֶחָד מִשִּׁשָּׁה וְאֵצֶל הַנְּקֻדָּה שׁוֹרָה אַהֲבָה דִּקְדֻשָּׁה וְעַל כֵּן הֲוֵי מְחִילָה, כִּי עַל כָּל פְּשָׁעִים תְּכַסֶּה אַהֲבָה כַּנַּ"ל. אֲבָל שְׁתּוּת קָנָה וּמַחֲזִיר אוֹנָאָה, כִּי זֶה בְּחִינַת שֶׁנִּפְגַּם יוֹם אֶחָד מִשִּׁשָּׁה לְגַמְרֵי רַק שֶׁלֹּא נִכְנַס עֲדַיִן הַפְּגָם לְהַלָּן יוֹתֵר וְלֹא נִכְנַס עֲדַיִן בִּגְבוּל הַחֵלֶק וְהַיּוֹם שֶׁלְּאַחֲרָיו. וְאָז מְהַנֵי חֲזָרָה עֲדַיִן לְהַחֲזִיר הָאוֹנָאָה וַאֲזַי יְכוֹלִין עֲדַיִן לְהִתְקַשֵּׁר אֶל אוֹר הַנְּקֻדָּה וּלְקַיֵּם הַמִּקָּח, כִּי כָּל זְמַן שֶׁלֹּא נִכְנָס בִּבְחִינַת גְּבוּל יוֹם הַשֵּׁנִי. בְּקַל יְכוֹלִין לְתַקֵּן עֲדַיִן עַל יְדֵי חֲזָרָה שֶׁהוּא בְּחִינַת תְּשׁוּבָה וְכוּ' וְכַנַּ"ל, אֲבָל כְּשֶׁנִּכְנָס לְהַלָּן יוֹתֵר בִּבְחִינַת גְּבוּל יוֹם הַשֵּׁנִי אֵין מוֹעִיל חֲזָרָה וַהֲוֵי בִּטּוּל מִקָּח לְגַמְרֵי שֶׁזֶּה בְּחִינַת יוֹתֵר מִשְּׁתּוּת בִּטּוּל מִקָּח, כִּי אָז צְרִיכִין בְּחִינַת בִּנְיַן עוֹלָם מֵחָדָשׁ כַּנַּ"ל. וְעַל כֵּן אַף עַל פִּי שֶׁלְּעִנְיַן תְּשׁוּבָה עַל חֲטָאָיו בְּוַדַּאי מוֹעִיל תְּשׁוּבָה לְעוֹלָם אַף עַל פִּי כֵן צָרִיךְ בִּנְיָן חָדָשׁ לְגַמְרֵי כַּנַּ"ל. וְעַל כֵּן לְעִנְיַן בְּחִינַת מַשָּא וּמַתָּן הֲוֵי בִּטּוּל מִקָּח, כִּי כְּבָר נִסְתַּלֵּק הֶאָרַת הַנְּקֻדָּה לְגַמְרֵי מִבְּחִינַת חֵלֶק מִשִּׁשָּׁה וְאָז נִתְבַּטֵּל הַמִּקָּח שֶׁעִקַּר קִיּוּמוֹ עַל יְדֵי הַנְּקֻדָּה כַּנַּ"ל וְאִי אֶפְשָׁר לוֹ לְהִתְקַיֵּם כִּי אִם בְּרִצּוּי חָדָשׁ שֶׁיַּחֲזֹר וְיִתְרַצֶּה שֶׁכְּנֶגְדּוֹ אֲבָל הַמִּקָּח הָרִאשׁוֹן נִתְבַּטֵּל לְגַמְרֵי מֵאַחַר שֶׁנִּסְתַּלֵּק הֶאָרַת הַנְּקֻדָּה וְכוּ' כַּנַּ"ל, כִּי הָעִקָּר תָּלוּי בְּהֶאָרַת הַנְּקֻדָּה בְּחֵלֶק אֶחָד מִשִּׁשָּׁה שֶׁהוּא בְּחִינַת הֶאָרַת יוֹם אֶחָד מִשֵּׁשֶׁת יְמֵי הַמַּעֲשֶֹה. וּכְשֶׁנִּפְגָּם לְגַמְרֵי וְנִסְתַּלֵּק בְּחִינַת הֶאָרָה זוֹ עַד שֶׁנִּכְנָס בִּגְבוּל הַחֵלֶק שֶׁלְּאַחֲרָיו הוּא בְּחִינַת הִסְתַּלְּקוּת הֶאָרַת הַנְּקֻדָּה לְגַמְרֵי, כִּי הַנְּקֻדָּה בְּחִינַת יוּד ו' וּכְלוּלָה מִשִּׁשָּׁה בְּחִינַת כְּנֶגֶד שֵׁשֶׁת יְמֵי הַמַּעֲשֶֹה שֶׁמְּאִירָה בָּהֶם וּכְשֶׁנִּפְגָּם בְּחִינַת אֶחָד מִשִּׁשָּׁה כְּאִלּוּ נִפְגַּם לְגַמְרֵי, כִּי כָּל יוֹם כָּלוּל מִכֻּלָּם כַּנַּ"ל:
<h3>אות ה</h3>
וְזֶה בְּחִינַת נֵר חֲנֻכָּה, כִּי צְרִיכִין לְהַכְנִיעַ מַלְכוּת יָוָן הָרְשָׁעָה שֶׁהוּא הַסִּטְרָא אָחֳרָא וְהַקְּלִפּוֹת שֶׁעִקַּר אֲחִיזָתָם מִבְּחִינַת שְׁבִירַת כֵּלִים כַּיָּדוּעַ. וְעַל כֵּן הֵם מִתְגַּבְּרִים תָּמִיד לְבַטֵּל הֶאָרַת הַנְּקֻדָּה הַנַּ"ל כְּדֵי שֶׁיּוּכְלוּ לְהִתְגַּבֵּר, חַס וְשָׁלוֹם, וְזֶה בְּחִינַת מַה שֶּׁעָמְדוּ עַל עַמְּךָ יִשְֹרָאֵל לְהַשְׁכִּיחָם תּוֹרָתֶךָ וְכוּ' שֶׁהוּא בְּחִינַת הַנְּקֻדָּה הַנַּ"ל כַּנַּ"ל. וְעַל כֵּן נַעֲשָֹה הַנֵּס בַּשֶּׁמֶן שֶׁהוּא נֵר חֲנֻכָּה שֶׁהוּא מְרַמֵּז עַל הֶאָרַת הַנְּקֻדָּה בְּחִינַת נֵר מִצְוָה וְתוֹרָה אוֹר וְזֶה בְּחִינַת הֶאָרַת הַצַּדִּיק שֶׁהוּא בְּחִינַת הַנְּקֻדָּה כַּנַּ"ל, כִּי הַצַּדִּיק נִקְרָא אוֹר, כְּמוֹ שֶׁכָּתוּב, "אוֹר זָרוּעַ לַצַּדִּיק וְכוּ'". וְעַל יְדֵי הֶאָרָה שֶׁמַּמְשִׁיכִין עַל יְדֵי נֵר חֲנֻכָּה שֶׁהוּא בְּחִינַת תּוֹרָה אוֹר, בְּחִינַת צַדִּיק כַּנַּ"ל, עַל יְדֵי זֶה מְבַטְּלִין וּמְתַקְּנִים בְּחִינַת שְׁבִירַת כֵּלִים וְעַל יְדֵי זֶה מַכְנִיעִין מַלְכוּת הָרְשָׁעָה וְכוּ' כַּנַּ"ל. וְעַל כֵּן נַעֲשָֹה הַנֵּס עַל יְדֵי כֹּהֲנִים, כִּי כֹּהֵן בְּחִינַת אַהֲבָה דִּקְדֻשָּׁה שֶׁשּׁוֹרָה אֵצֶל הַנְּקֻדָּה, שֶׁזֶּה עִקַּר הַתִּקּוּן, כַּמְבֹאָר שָׁם בַּמַּאֲמָר הַנַּ"ל, עַיֵּן שָׁם: וְזֶה בְּחִינַת נֵרוֹת הַמְנוֹרָה שֶׁבְּבֵית הַמִּקְדָּשׁ שֶׁשָּׁם מְרֻמָּז בְּחִינַת חֲנֻכָּה, כַּמּוּבָא שֶׁפָּרָשַׁת בְּהַעֲלֹתְךָ מְרַמֵּז עַל חֲנֻכָּה, כִּי בֵּית הַמִּקְדָּשׁ הוּא בְּחִינַת הַנְּקֻדָּה שֶׁל כָּל הָעוֹלָם, בְּחִינַת אֶבֶן שְׁתִיָּה, שֶׁהוּא הַנְּקֻדָּה שֶׁל כָּל הָעוֹלָם וְזֶה שֶׁנִּקְרָא 'בֵּית הַמִּקְדָּשׁ' עַל שֵׁם הַנְּקֻדָּה שֶׁהִיא בְּחִינַת קֹדֶשׁ, כְּמוֹ שֶׁכָּתוּב בַּמַּאֲמָר הַנַּ"ל. וְעַל כֵּן שָׁם בְּבֵית הַמִּקְדָּשׁ מְאִירָה הַנְּקֻדָּה. וְזֶה בְּחִינַת נֵר אֶמְצָעִי שֶׁבַּמְנוֹרָה שֶׁאֵלָיו מְאִירִין כָּל הַנֵּרוֹת, כְּמוֹ שֶׁכָּתוּב, "אֶל מוּל פְּנֵי הַמְּנוֹרָה יָאִירוּ וְכוּ'". כִּי שְׁאָר הַשִּׁשָּׁה נֵרוֹת הֵם בְּחִינַת וָא"ו שֶׁפּוֹנִין אֶל פְּנֵי הַמְּנוֹרָה, שֶׁהוּא נֵר אֶמְצָעִי, שֶׁהוּא בְּחִינַת הַנְּקֻדָּה, בְּחִינַת יוּד הַמְאִירָה בְּהַו', בְּכָל הַשִּׁשָּׁה נֵרוֹת וְעַל יְדֵי זֶה נִתְתַּקֵּן כָּל הָעוֹלָם כֻּלּוֹ, כִּי מַעֲלִין וּמְתַקְּנִין עַל יְדֵי זֶה בְּחִינַת אַהֲבוֹת הַנְּפוּלוֹת הַבָּאִים מִשְּׁבִירָה כַּנַּ"ל. וְעַל כֵּן נַעֲשֶֹה עַל יְדֵי הַכֹּהֵן שֶׁהוּא אַהֲבָה דִּקְדֻשָּׁה שֶׁשּׁוֹרָה אֵצֶל הַנְּקֻדָּה כַּנַּ"ל. וְזֶה בְּחִינַת הַהַלֵּל שֶׁל חֲנֻכָּה, זֶה בְּחִינַת פִּי יְדַבֵּר חָכְמוֹת שֶׁהוּא בְּחִינַת תְּפִלָּה שֶׁצְּרִיכִין לְהִתְפַּלֵּל בַּפֶּה דַּיְקָא כְּדֵי שֶׁיָּאִיר הַנְּקֻדָּה, כַּמְבֹאָר שָׁם בַּמַּאֲמָר הַנַּ"ל, עַיֵּן שָׁם. וְזֶה בְּחִינַת הַלֵּל, שֶׁהוּא בְּחִינַת תְּפִלָּה, בְּחִינַת פִּי יְדַבֵּר חָכְמוֹת, בְּחִינַת הֶאָרַת הַנְּקֻדָּה הַנַּ"ל כַּנַּ"ל: וְזֶה בְּחִינַת הַצְּדָקָה שֶׁנּוֹהֲגִין לִתֵּן בַּחֲנֻכָּה, כִּי צְדָקָה הוּא בְּחִינַת חֶסֶד, כִּי זֶה עִקַּר בְּחִינַת חֲנֻכָּה לְעוֹרֵר בְּחִינַת אַהֲבַת חֶסֶד הַשּׁוֹרָה אֵצֶל הַנְּקֻדָּה שֶׁעַל יְדֵי זֶה עִקַּר הַתִּקּוּן, כַּמְבֹאָר שָׁם בַּמַּאֲמָר הַנַּ"ל עַיֵּן שָׁם:
<h2>אונאה ג:</h2>
<h3>אות ה</h3>
אֵין אוֹנָאָה לְקַרְקָעוֹת: עַל פִּי הַתּוֹרָה וַיֹּאמֶר ה' אֶל מֹשֶׁה קְרָא אֶת יְהוֹשֻׁעַ וְכוּ' וַאֲצַוֶּנּוּ בְּלִקּוּטֵי א סִימָן ו', עַיֵּן שָׁם כָּל הַתּוֹרָה: וְהַיּוֹצֵא מִשָּׁם לְעִנְיָנֵנוּ שֶׁתְּשׁוּבָה הוּא בְּחִינַת כֶּתֶר, בְּחִינַת אֲנָא זָמִין לְמֶהֱוֵי, כִּי קֹדֶם הַתְּשׁוּבָה עֲדַיִן אֵין לוֹ הֲוָיָה כְּאִלּוּ עֲדַיִן לֹא נִתְהַוָּה בָּעוֹלָם, כִּי טוֹב לוֹ שֶׁלֹּא נִבְרָא מִשֶּׁנִּבְרָא. וּכְשֶׁבָּא לְטַהֵר אֶת עַצְמוֹ וְלַעֲשֹוֹת תְּשׁוּבָה אָז הוּא בִּבְחִינַת אֶהְיֶה, הַיְנוּ שֶׁיִּהְיֶה לוֹ הֲוָיָה בָּעוֹלָם, הַיְנוּ אֲנָא זָמִין לְמֶהֱוֵי וְכוּ'. וְצָרִיךְ לֶאֱחֹז תָּמִיד בְּמִדַּת הַתְּשׁוּבָה, כִּי מִי יֹאמַר זִכִּיתִי לִבִּי טָהַרְתִּי מֵחַטָּאתִי וְכוּ'. וַאֲפִלּוּ אִם יוֹדֵעַ אָדָם בְּעַצְמוֹ שֶׁעָשָֹה תְּשׁוּבָה שְׁלֵמָה אַף עַל פִּי כֵן צָרִיךְ לַעֲשֹוֹת תְּשׁוּבָה עַל תְּשׁוּבָה הָרִאשׁוֹנָה, כִּי מִתְּחִלָּה כְּשֶׁעָשָֹה תְּשׁוּבָה עָשָֹה לְפִי הַשָּגָתוֹ וְאַחַר כָּךְ בְּוַדַּאי כְּשֶׁעוֹשֶֹה תְּשׁוּבָה בְּוַדַּאי הוּא מַכִּיר וּמַשִּיג יוֹתֵר אֶת ה' יִתְבָּרַךְ. נִמְצָא לְפִי הַשָּגָתוֹ שֶׁמַּשִּיג עַכְשָׁו בְּוַדַּאי הַשָּגָתוֹ הָרִאשׁוֹנָה הוּא בִּבְחִינַת גַּשְׁמִיּוּת. נִמְצָא, שֶׁצָּרִיךְ לַעֲשֹוֹת תְּשׁוּבָה עַל הַשָּגָתוֹ הָרִאשׁוֹנָה שֶׁעַל שֶׁהִתְגַּשֵּׁם אֶת רוֹמְמוּת אֱלֹקוּתוֹ. וְזֶה בְּחִינַת עוֹלָם הַבָּא שֶׁיִּהְיֶה כֻּלּוֹ שַׁבָּת, הַיְנוּ כֻּלּוֹ תְּשׁוּבָה וְכוּ' וְכוּ'. וּכְשֶׁרוֹצֶה אָדָם לֵילֵךְ בְּדַרְכֵי הַתְּשׁוּבָה צָרִיךְ לִהְיוֹת בָּקִי בַּהֲלָכָה וְצָרִיךְ לִהְיוֹת לוֹ שְׁנֵי בְּקִיאוּת הַיְנוּ בָּקִי בְּרָצוֹא בָּקִי בְּשׁוֹב, כְּמוֹ שֶׁכָּתוּב, זַכָּאָה מָאן דְּעָיֵל וְנָפִיק. וְזֶה בְּחִינַת אִם אֶסַּק שָׁמַיִם שָׁם אָתָּה, זֶה בְּחִינַת עָיֵל בְּחִינַת בָּקִי בְּרָצוֹא. וְאַצִּיעָה שְׁאוֹל הִנֶּךָּ, בְּחִינַת וְנָפִיק, בְּחִינַת בָּקִי בְּשׁוֹב וְכוּ'. וְזֶה סוֹד כַּוָּנַת אֱלוּל וְכוּ'. וְעַל יְדֵי זֶה נַעֲשֶֹה אָדָם לָשֶׁבֶת עַל הַכִּסֵּא וְנַעֲשֶֹה יִחוּד בֵּין חַמָּה לִלְבָנָה, בֵּין מֹשֶׁה וִיהוֹשֻׁעַ וְכוּ', עַיֵּן שָׁם כָּל זֶה הֵיטֵב:
<h3>אות א</h3>
וְזֶה בְּחִינַת אֶהְיֶה אֲשֶׁר אֶהְיֶה, הַיְנוּ בְּחִינַת תְּשׁוּבָה עַל תְּשׁוּבָה, כִּי תְּשׁוּבָה הִיא בְּחִינַת אֶהְיֶה, בְּחִינַת אֲנָא זָמִין לְמֶהֱוֵי, כִּי קֹדֶם הַתְּשׁוּבָה עֲדַיִן לֹא הָיָה לוֹ שׁוּם הֲוָיָה בָּעוֹלָם כְּלָל כַּנַּ"ל וּכְשֶׁמַּתְחִיל לַעֲשֹוֹת תְּשׁוּבָה אָז הוּא בִּבְחִינַת אֶהְיֶה, כִּי מַתְחִיל לְהָכִין אֶת עַצְמוֹ שֶׁיִּהְיֶה לוֹ הֲוָיָה בָּעוֹלָם בְּחִינַת אֲנָא זָמִין לְמֶהֱוֵי כַּנַּ"ל. אֲבָל אֲפִלּוּ אַחַר כָּךְ כְּשֶׁעוֹשֶֹה תְּשׁוּבָה
וְזוֹכֶה לִבְחִינַת אֶהְיֶה, כִּי כְּבָר הֵכִין עַצְמוֹ שֶׁיִּהְיֶה לוֹ הֲוָיָה בָּעוֹלָם, אַף עַל פִּי כֵן צָרִיךְ לַעֲשֹוֹת תְּשׁוּבָה עַל תְּשׁוּבָה. וְעַל כֵּן צָרִיךְ לְהַתְחִיל בְּכָל פַּעַם מֵחָדָשׁ וְאַף עַל פִּי שֶׁכְּבָר עָשָֹה תְּשׁוּבָה צָרִיךְ אַחַר כָּךְ לְהַתְחִיל מֵחָדָשׁ לְגַמְרֵי, לְהַתְחִיל לְהָכִין עַצְמוֹ שֶׁיִּהְיֶה לוֹ הֲוָיָה בָּעוֹלָם כְּאִלּוּ עֲדַיִן לֹא הָיָה לוֹ שׁוּם הֲוָיָה בָּעוֹלָם וְזֶהוּ בְּחִינַת אֶהְיֶה שֵׁנִי, בְּחִינַת אֶהְיֶה אֲשֶׁר אֶהְיֶה. כִּי כָּל הַתְּשׁוּבָה הָרִאשׁוֹנָה נֶחֱשָׁב כְּלֹא כְּנֶגֶד הַתְּשׁוּבָה הַשְּׁנִיָּה שֶׁעוֹשֶֹה עַל תְּשׁוּבָה הָרִאשׁוֹנָה עַד שֶׁבְּכָל פַּעַם מַחֲזִיק אֶת עַצְמוֹ כְּאִלּוּ עֲדַיִן לֹא הָיָה לוֹ הֲוָיָה בָּעוֹלָם, וּמַתְחִיל בְּכָל פַּעַם לְהָכִין אֶת עַצְמוֹ שֶׁיִּהְיֶה לוֹ הֲוָיָה בָּעוֹלָם, שֶׁזֶּהוּ בְּחִינַת אֶהְיֶה שֵׁנִי כַּנַּ"ל. וְזֶה בְּחִינַת גְּאֻלָּה רִאשׁוֹנָה וּגְאֻלָּה אַחֲרוֹנָה, כִּי גְּאֻלָּה רִאשׁוֹנָה מִמִּצְרַיִם הָיָה אַחֲרֶיהָ גָּלוּת, וּגְאֻלָּה אַחֲרוֹנָה שֶׁיִּהְיֶה בִּמְהֵרָה בְּיָמֵינוּ לֹא יִהְיֶה אַחֲרֶיהָ הֶפְסֵק, כִּי עַל שְׁנֵי אֵלּוּ הַגְּאֻלּוֹת נֶאֱמַר אֶהְיֶה אֲשֶׁר אֶהְיֶה, כְּמוֹ שֶׁפֵּרֵשׁ רַשִּׁ"י שָׁם, אֶהְיֶה עִמָּכֶם בְּצָרָה זוֹ אֲשֶׁר אֶהְיֶה עִמָּהֶם בְּשִׁעְבּוּד מַלְכֻיּוֹת וְכוּ'. אָמַר מֹשֶׁה, רִבּוֹנוֹ שֶׁל עוֹלָם, דַּיָּהּ לְצָרָה בִּשְׁעָתָהּ וְכוּ'. כִּי זֶה יָדוּעַ שֶׁעִקַּר כָּל הַגְּאֻלּוֹת וְכָל הַיְשׁוּעוֹת הֵם רַק יְשׁוּעַת וּגְאֻלַּת הַנֶּפֶשׁ מִגָּלוּת הַתַּאֲווֹת רָעוֹת הַבָּאִין מֵהַסִּטְרָא אָחֳרָא וְהַיֵּצֶר הָרָע שֶׁהֵם עִקַּר צָרוֹת וְגָלוּת יִשְֹרָאֵל, וְהֵם בְּחִינַת קְלִפַּת מִצְרַיִם וּקְלִפַּת שְׁאָר מַלְכֻיּוֹת שֶׁהֵם מִתְגַּבְּרִים בְּכָל דּוֹר עַל נֶפֶשׁ הַיִּשְֹרְאֵלִי וְרוֹצִין לֶאֱחֹז אוֹתוֹ בְּגָלוּת כָּבֵד וָמַר וְאֵין רוֹצִין לְהַנִּיחוֹ לָצֵאת מִן גָּלוּת הַתַּאֲווֹת וּלְהִתְקָרֵב לְאָבִינוּ שֶׁבַּשָּׁמַיִם וְזֶה עִקַּר צָרוֹת וְגָלוּת יִשְֹרָאֵל. וְעִקַּר כָּל הַגְּאֻלּוֹת בְּרוּחָנִיּוּת וּבְגַשְׁמִיּוּת בִּכְלָל וּבִפְרָט הֵם עַל יְדֵי מֹשֶׁה רַבֵּנוּ שֶׁהוּא בְּחִינַת הַצַּדִּיקִים אֲמִתִּיִּים שֶׁבְּכָל דּוֹר וָדוֹר, כִּי אִתְפַּשְּׁטוּתָא דְּמֹשֶׁה בְּכָל דָּרָא וְדָרָא בְּחִינַת מַ"ה שֶּׁ"הָיָה ה"וּא שֶׁ"יִּהְיֶה שֶׁהוּא רָאשֵׁי תֵּבוֹת, מֹשֶׁה. כִּי הוּא הָיָה הַגּוֹאֵל הָרִאשׁוֹן וְהוּא יִהְיֶה הַגּוֹאֵל הָאַחֲרוֹן, שֶׁהוּא מָשִׁיחַ צִדְקֵנוּ שֶׁיָּבוֹא בִּמְהֵרָה בְּיָמֵינוּ וְהוּא גַּם כֵּן גּוֹאֵל יִשְֹרָאֵל בְּכָל דּוֹר וָדוֹר מִכָּל צָרוֹתֵיהֶם וּמוֹשִׁיעַ לָהֶם בְּכָל עֵת לְהוֹצִיא אֶת כָּל אֶחָד מִיִּשְֹרָאֵל מִגָּלוּת הַיֵּצֶר הָרָע וְהַתַּאֲווֹת שֶׁהוּא עִקַּר גָּלוּת וְצָרוֹת יִשְֹרָאֵל, כִּי בֶּאֱמֶת הַכֹּל הֶבֶל וְכָל הַצָּרוֹת וְהַיִּסּוּרִין וְכָל הַגָּלֻיּוֹת נֶחֱשָׁבִין כְּלֹא נֶגֶד גָּלוּת הַנֶּפֶשׁ שֶׁהִיא בַּגּוֹלָה בֵּין הַסִּטְרָא אָחֳרָא וְהַתַּאֲווֹת, רַחֲמָנָא לִצְלָן, כִּי הַתּוֹרָה הִיא בְּכָל אָדָם וּבְכָל זְמַן וְכָל אֶחָד וְאֶחָד מִיִּשְֹרָאֵל מִי שֶׁרוֹצֶה לִכְנֹס בְּדֶרֶךְ הַיִּשְֹרְאֵלִי בֶּאֱמֶת בְּדֶרֶךְ הַקֹּדֶשׁ בְּדֶרֶךְ הָאֱמֶת, עוֹבְרִין עָלָיו כָּל הַגָּלֻיּוֹת וְכָל הַמִּלְחָמוֹת וְהַסִּפּוּרִים הַמְבֹאָרִים בְּכָל הַתּוֹרָה כֻּלָּהּ וּבַנְּבִיאִים וּבַכְּתוּבִים, כִּי כָּל אֶחָד מִיִּשְֹרָאֵל כָּלוּל מִכָּל הַתּוֹרָה וְצָרִיךְ שֶׁיַּעַבְרוּ עָלָיו כָּל הַמִּלְחָמוֹת וְכָל הַגָּלֻיּוֹת בְּחִינַת גָּלוּת מִצְרַיִם וּגְאֻלָּתָהּ וּשְׁאָר כָּל הַגָּלֻיּוֹת וּגְאֻלָּתָן וּמִלְחֶמֶת עֲמָלֵק וּמִלְחֶמֶת ל"א מְלָכִים וּשְׁאָר כָּל הַמִּלְחָמוֹת שֶׁהָיוּ עַל יִשְֹרָאֵל הַמְבֹאָרִין בְּכָל הַתַּנַ"ךְ, הַכֹּל צָרִיךְ לַעֲבֹר עַל כָּל אֶחָד וְאֶחָד מִיִּשְֹרָאֵל עַד שֶׁזּוֹכֶה לִבְחִינַת גְּאֻלָּה שְׁלֵמָה שֶׁהִיא בְּחִינַת גְּאֻלָּה שֶׁאֵין אַחֲרֶיהָ הֶפְסֵק, דְּהַיְנוּ כְּשֶׁזּוֹכֶה לִקְבֹּעַ עַצְמוֹ בְּדֶרֶךְ הַקֹּדֶשׁ בִּקְבִיעוּת גָּדוֹל כְּיָתֵד חָזָק בַּל יִמֹּט לְעוֹלָם וְזוֹכֶה לְהִתְקָרֵב לַה' יִתְבָּרַךְ בֶּאֱמֶת כָּרָאוּי, וְגוֹאֵל נַפְשׁוֹ מִכָּל הַתַּאֲווֹת וּמִכָּל הַבְלֵי עוֹלָם הַזֶּה לְגַמְרֵי בִּבְחִינַת גְּאֻלָּה שְׁלֵמָה שֶׁאֵין אַחֲרֶיהָ הֶפְסֵק שֶׁזֶּהוּ עִקַּר הַגְּאֻלָּה בִּפְרָטִיּוּת אֵצֶל כָּל אֶחָד וְאֶחָד מִיִּשְֹרָאֵל, כַּמּוּבָא בְּשֵׁם הַבַּעַל שֵׁם טוֹב זַ"ל בְּחִינַת קָרְבָה אֶל נַפְשִׁי גְאָלָהּ. וּכְשֶׁיִּזְכּוּ מָתָא חֲדָא אוֹ בֵּי כְּנִישְׁתָּא חֲדָא לִתְשׁוּבָה כָּזוֹ שֶׁהִיא בְּחִינַת גְּאֻלָּה שְׁלֵמָה אָז נִזְכֶּה שֶׁיָּבוֹא לָנוּ הַגּוֹאֵל צֶדֶק וְיִגְאָלֵנוּ מְהֵרָה, כִּי כֻּלָּא בִּתְיוּבְתָא תַּלְיָא וְכוּ', כְּמוֹ שֶׁאִיתָא בַּזֹּהַר הַקָּדוֹשׁ: וְהַכְּלָל, שֶׁכְּשֶׁהָאָדָם רוֹצֶה לְהִתְקָרֵב לַה' יִתְבָּרַךְ וְלָשׁוּב בִּתְשׁוּבָה צָרִיךְ שֶׁיִּהְיֶה לוֹ אֲלָפִים וּרְבָבוֹת עֲלִיּוֹת וִירִידוֹת בְּלִי שִׁעוּר, וְצָרִיךְ שֶׁיִּהְיֶה גִּבּוֹר חָזָק לְחַזֵּק לְבָבוֹ בְּכָל פַּעַם לִבְלִי לְהַנִּיחַ אֶת מְקוֹמוֹ מִשּׁוּם יְרִידָה שֶׁבָּעוֹלָם. וְכָל אֵלּוּ הָעֲלִיּוֹת וִירִידוֹת שֶׁעוֹבְרִין עַל כָּל אֶחָד מִיִּשְֹרָאֵל הֵם בְּחִינַת כְּלָלִיּוּת כָּל הַמִּלְחָמוֹת וְהַצָּרוֹת שֶׁעָבְרוּ עַל כְּלָלִיּוּת יִשְֹרָאֵל מִימוֹת עוֹלָם וְכַנַּ"ל. וְהַכְּלָל וְהָעִקָּר הוּא הַהִתְחַזְּקוּת לְחַזֵּק אֶת עַצְמוֹ תָּמִיד אַף אִם הוּא כְּמוֹ שֶׁהוּא, לְהַאֲמִין בֶּאֱמוּנָה שְׁלֵמָה שֶׁאֵין שׁוּם יְרִידָה בָּעוֹלָם, כִּי בְּכָל מָקוֹם יְכוֹלִין לִמְצֹא אֶת ה' יִתְבָּרַךְ כַּמְבֹאָר בְּהַתּוֹרָה הַנַּ"ל, שֶׁמִּי שֶׁרוֹצֶה לֵילֵךְ בְּדַרְכֵי הַתְּשׁוּבָה, צָרִיךְ שֶׁיִּהְיֶה בָּקִי בַּהֲלָכָה וְצָרִיךְ שֶׁיִּהְיֶה לוֹ שְׁנֵי בְּקִיאוּת בְּחִינַת בָּקִי בְּרָצוֹא בָּקִי בְּשׁוֹב, בְּחִינַת עָיֵל וְנָפִיק, בְּחִינַת אִם אֶסַּק שָׁמַיִם שָׁם אָתָּה וְאַצִּיעָה שְׁאוֹל הִנֶּךָּ. שֶׁאֲפִלּוּ כְּשֶׁנּוֹפֵל לַשְּׁאוֹל תַּחְתִּיּוֹת, אַף עַל פִּי כֵן צָרִיךְ לְחַזֵּק אֶת עַצְמוֹ תָּמִיד וְלִבְלִי לְיָאֵשׁ עַצְמוֹ לְעוֹלָם, כִּי גַּם שָׁם ה' יִתְבָּרַךְ נִמְצָא בְּחִינַת וְאַצִּיעָה שְׁאוֹל הִנֶּךָּ. וְזֶה עִקַּר הַכְּלָל וְהַיְסוֹד בַּעֲבוֹדַת ה' שֶׁהַכֹּל תָּלוּי בּוֹ, לִבְלִי לִפֹּל בְּדַעְתּוֹ לְעוֹלָם אַף אִם יַעֲבֹר עָלָיו מָה, וְכָל הַצַּדִּיקִים שֶׁהָיוּ מִימוֹת עוֹלָם שֶׁזָּכוּ לְמַה שֶּׁזָּכוּ אַשְׁרֵי לָהֶם אַשְׁרֵי חֶלְקָם, כֻּלָּם לֹא בָּאוּ לִשְׁלֵמוּתָם כִּי אִם עַל יְדֵי בְּחִינָה זוֹ עַל יְדֵי שֶׁלֹּא הָיוּ מְיָאֲשִׁין עַצְמָן לְעוֹלָם, כִּי בֶּאֱמֶת רַבִּים נִכְנְסוּ בַּעֲבוֹדַת ה', כִּי רֹב יִשְֹרָאֵל מִתְגַּעְגְּעִין לַה' יִתְבָּרַךְ וּמַתְחִילִין בַּעֲבוֹדָתוֹ בְּכָל דּוֹר וָדוֹר וְאַף עַל פִּי כֵן זְעִירִין אִנּוּן שֶׁזּוֹכִין לְהִתְקָרֵב לַה' יִתְבָּרַךְ כָּרָאוּי. אַךְ עִקַּר הַחִלּוּק הוּא רַק מֵחֲמַת עִנְיָן הַנַּ"ל שֶׁרֹב הַנִּכְנָסִין בַּעֲבוֹדָתוֹ יִתְבָּרַךְ וְעוֹבְדִין אוֹתוֹ יִתְבָּרַךְ בֶּאֱמֶת אֵיזֶה זְמַן אָרֹךְ אוֹ קָצָר, אֲבָל אַחַר כָּךְ כְּשֶׁמַּתְחִילִין לְהִתְגָּרוֹת בּוֹ וּלְהַפִּילוֹ מֵעֲבוֹדָתוֹ הוּא שָׁב לְאָחוֹר וְנוֹפֵל מֵעֲבוֹדַת הַשֵׁם יִתְבָּרַךְ, וְנִשְׁאָר לְמַטָּה וְעַל כֵּן אֵין זוֹכִין לְמַה שֶּׁצְּרִיכִין לִזְכּוֹת. אֲבָל הַצַּדִּיקִים הָאֲמִתִּיִּים זָכוּ לְהִתְחַכֵּם וּלְהִתְגַּבֵּר לִבְלִי לִפֹּל מִשּׁוּם יְרִידָה וּנְפִילָה שֶׁבָּעוֹלָם רַק הִתְחַזְּקוּ עַצְמָן בְּכָל פַּעַם אַף עַל פִּי שֶׁעָבַר עֲלֵיהֶם מַה שֶּׁעָבַר וְעַל יְדֵי הִתְחַזְּקוּת שֶׁלָּהֶם (שֶׁקּוֹרִין דֶּער הַאלְטִין זִיךְ( זָכוּ לְמַה שֶּׁזָּכוּ, אַשְׁרֵי לָהֶם:
<h3>אות ב</h3>
וְעִקַּר הַהִתְחַזְּקוּת שֶׁיִּזְכֶּה לִשָּׁאֵר קַיָּם עַל מַעֲמָדוֹ לְעוֹלָם, לְקַיֵּם אִם אֶסַּק שָׁמַיִם שָׁם אָתָּה וְאַצִּיעָה שְׁאוֹל הִנֶּךָּ, לֶאֱחֹז עַצְמוֹ בַּה' יִתְבָּרַךְ תָּמִיד בְּכָל הַנְּפִילוֹת וְהַיְרִידוֹת שֶׁבָּעוֹלָם וַאֲפִלּוּ בַּשְּׁאוֹל תַּחְתִּיּוֹת מַמָּשׁ לֹא יִתְיָאֵשׁ אֶת עַצְמוֹ בְּשׁוּם אֹפֶן שֶׁבָּעוֹלָם, הוּא עַל יְדֵי תְּפִלָּה, כִּי עִקַּר הַתְּשׁוּבָה הִיא תְּפִלָּה, כִּי עַל פִּי הַתּוֹרָה לֹא הָיָה לְהַבַּעַל עֲבֵרָה שׁוּם תַּקָּנָה בָּעוֹלָם, כַּמְבֹאָר בְּדִבְרֵי רַבּוֹתֵינוּ זִכְרוֹנָם לִבְרָכָה. אֲבָל ה' יִתְבָּרַךְ חָפֵץ חֶסֶד הוּא וְרוֹצֶה בַּתְּשׁוּבָה וְהִקְדִּים תְּשׁוּבָה לָעוֹלָם. וּתְשׁוּבָה הִיא לְמַעְלָה מִן הַתּוֹרָה שֶׁשָּׁם בִּבְחִינַת תְּשׁוּבָה נִתְהַפֵּךְ הַכֹּל לְטוֹבָה וּזְדוֹנוֹת נִתְהַפְּכִין לִזְכֻיּוֹת. וְעִקַּר הַתְּשׁוּבָה הִיא תְּפִלָּה, כִּי תְּפִלָּה גַּם כֵּן לְמַעְלָה מִן הַתּוֹרָה, כַּמְבֹאָר בְּדִבְרֵי רַבֵּנוּ זִכְרוֹנוֹ לִבְרָכָה בְּכַמָּה מְקוֹמוֹת, כִּי תְּפִלָּה הִיא דְּבָרִים הָעוֹמְדִים בְּרוּמוֹ שֶׁל עוֹלָם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁהוּא בְּחִינַת נִסְתָּרוֹת שֶׁבַּתּוֹרָה לְמַעְלָה מִן הַתּוֹרָה, כְּמוֹ שֶׁכָּתוּב בְּהַתּוֹרָה חוֹתָם בְּתוֹךְ חוֹתָם סִימָן כ"ב, עַיֵּן שָׁם. וְעַל כֵּן מִי שֶׁרוֹצֶה לָשׁוּב לַה' יִתְבָּרַךְ בֶּאֱמֶת עִקַּר הַתְּשׁוּבָה שְׁלֵמָה הִיא עַל יְדֵי תְּפִלָּה, דְּהַיְנוּ שֶׁיִּתְפַּלֵּל תָּמִיד לַה' יִתְבָּרַךְ שֶׁיְּרַחֵם עָלָיו מֵעַתָּה וְיַצִּילֵהוּ מֵעֲווֹנוֹת, כִּי בֶּאֱמֶת כָּל אָדָם הוּא בְּסַכָּנָה גְּדוֹלָה וַעֲצוּמָה בְּזֶה הָעוֹלָם, וּבִפְרָט הַבַּעַל תְּשׁוּבָה שֶׁכְּבָר נִכְשַׁל בַּמֶּה שֶׁנִּכְשַׁל וְאֵיךְ יִזְכֶּה לָשׁוּב, כִּי בְּכָל יוֹם יִצְרוֹ שֶׁל אָדָם מִתְגַּבֵּר עָלָיו וְכוּ' כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְכָל מַה שֶּׁהָאָדָם רוֹצֶה לְהִתְגַּבֵּר עַל הַבַּעַל דָּבָר הוּא מִתְגַּבֵּר עָלָיו בְּיוֹתֵר כִּי כָּל הַגָּדוֹל מֵחֲבֵרוֹ יִצְרוֹ גָּדוֹל מִמֶּנּוּ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וּכְמוֹ שֶׁרוֹאִין בְּחוּשׁ, כִּי הוּא כְּמוֹ שְׁנֵי בְּנֵי אָדָם שֶׁנִּלְחֲמִין זֶה עִם זֶה, שֶׁכְּשֶׁרוֹאֶה הָאֶחָד שֶׁחֲבֵרוֹ מִתְגַּבֵּר עָלָיו אֲזַי הוּא מִתְגַּבֵּר בְּיוֹתֵר. וְאִם כֵּן אֵיךְ יִזְכֶּה לִתְשׁוּבָה, כִּי תֵּכֶף כְּשֶׁרוֹצֶה לְהִתְגַּבֵּר עַל מַה שֶּׁצָּרִיךְ לְהִתְגַּבֵּר מִתְגַּבְּרִין עָלָיו יוֹתֵר: עַל כֵּן הָעִקָּר הוּא תְּפִלָּה וְהִתְבּוֹדְדוּת שֶׁצָּרִיךְ לְהַרְגִּיל אֶת עַצְמוֹ לְהִתְבּוֹדֵד בְּכָל יוֹם וָיוֹם בֵּינוֹ לְבֵין קוֹנוֹ וּלְהַפִּיל תְּחִנָּתוֹ לִפְנֵי ה' יִתְבָּרַךְ הַמָּלֵא רַחֲמִים בְּכָל עֵת שֶׁיְּזַכֵּהוּ לָשׁוּב בִּתְשׁוּבָה שְׁלֵמָה בֶּאֱמֶת. וַאֲפִלּוּ אִם רוֹאֶה שֶׁאֵינוֹ פּוֹעֵל בִּתְפִלָּתוֹ, כִּי עֲדַיִן מִתְגַּבְּרִים עָלָיו יוֹתֵר, אַף עַל פִּי כֵן יַעֲשֶֹה אֶת שֶׁלּוֹ וְיִתְפַּלֵּל תָּמִיד לַה' יִתְבָּרַךְ אוּלַי יָחוּס אוּלַי יְרַחֵם, כְּמוֹ שֶׁכָּתוּב: "קַוֵּה אֶל ה' וְכוּ'". וּפֵרֵשׁ רַשִּׁ"י, וְאִם לֹא נִתְקַבְּלָה תְּפִלָּתְךָ חֲזַק וְיַאֲמֵץ לִבֶּךָ וַחֲזֹר וְקַוֵּה אֶל ה'. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אִם רוֹאֶה אָדָם שֶׁהִתְפַּלֵּל וְלֹא נַעֲנָה יַחֲזֹר וְיִתְפַּלֵּל, שֶׁנֶּאֱמַר, "קַוֵּה אֶל ה' חֲזַק וְיַאֲמֵץ לִבֶּךָ וְקַוֵּה אֶל ה'". וְכָל זְמַן שֶׁאֵין הָאָדָם חָזָק בְּדַעְתּוֹ שֶׁתָּמִיד יְקַוֶּה לַה' וְיַעְתִּיר אֵלָיו אַף אִם יַעֲבֹר עָלָיו מָה, עֲדַיִן אֵין תְּשׁוּבָתוֹ שְׁלֵמָה, כִּי מִי יוֹדֵעַ מַה יוֹלֵד יוֹם אוּלַי יָבוֹא עָלָיו נִסָּיוֹן אוֹ מִכְשׁוֹל וְכוּ' וּמִי יוֹדֵעַ אִם יַעֲמֹד בְּקִשְׁרֵי הַמִּלְחָמָה, אֲבָל אִם הָאָדָם חָזָק בְּדַעְתּוֹ שֶׁאֲפִלּוּ אִם, חַס וְשָׁלוֹם, לֹא יַעֲמֹד בַּנִּסָּיוֹן וַאֲפִלּוּ אִם יִהְיֶה אֵיךְ שֶׁיִּהְיֶה, אַף עַל פִּי כֵן יְקַוֶּה תָּמִיד לַה' יִתְבָּרַךְ בִּבְחִינַת וְאַצִּיעָה שְׁאוֹל הִנֶּךָּ, אָז הוּא בָּטוּחַ שֶׁבְּוַדַּאי יִזְכֶּה לִתְשׁוּבָה שְׁלֵמָה, כִּי סוֹף כָּל סוֹף יָשׁוּב לַה' יִתְבָּרַךְ מֵאַחַר שֶׁחָזָק בְּדַעְתּוֹ שֶׁלֹּא יִפֹּל מִשּׁוּם דָּבָר שֶׁבָּעוֹלָם. וּכְמוֹ שֶׁשָּׁמַעְנוּ מִפִּי רַבֵּנוּ זִכְרוֹנוֹ לִבְרָכָה בְּעַצְמוֹ שֶׁאָמַר לָנוּ בְּפֵרוּשׁ, כְּמוֹ שֶׁאַתֶּם רוֹאִין אוֹתִי (כְּלוֹמַר שֶׁאַתֶּם יוֹדְעִין קְדֻשָּׁתִי הַגְּדוֹלָה שֶׁאֲנִי צַדִּיק גָּמוּר וְכוּ'), אַף עַל פִּי כֵן אִם הָיִיתִי עַכְשָׁו עוֹבֵר עֲבֵרָה גְּדוֹלָה מַמָּשׁ לֹא הָיִיתִי נוֹפֵל בְּדַעְתִּי כְּלָל, רַק הָיִיתִי אִישׁ כָּשֵׁר אַחַר הָעֲבֵרָה כְּמוֹ קֹדֶם, רַק אַחַר כָּךְ הָיִיתִי עוֹשֶֹה תְּשׁוּבָה. וְעַל כֵּן גְּאֻלָּה הָרִאשׁוֹנָה הָיָה אַחֲרֶיהָ הֶפְסֵק, אֲבָל גְּאֻלָּה אַחֲרוֹנָה לֹא יִהְיֶה אַחֲרֶיהָ הֶפְסֵק, כִּי גְּאֻלָּה הָרִאשׁוֹנָה הִיא בְּחִינַת תּוֹרָה, כִּי אָז זָכוּ יִשְֹרָאֵל לְקַבֵּל אֶת הַתּוֹרָה. וּגְאֻלָּה אַחֲרוֹנָה הִיא בְּחִינַת תְּפִלָּה, כִּי עִקַּר כְּלִי זֵינוֹ שֶׁל מָשִׁיחַ הִיא תְּפִלָּה, כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה סִימָן ב', כִּי מָשִׁיחַ יִבְנֶה לָנוּ אֶת הַבֵּית הַמִּקְדָּשׁ שֶׁהוּא מְקוֹם הַתְּפִלָּה, כְּמוֹ שֶׁכָּתוּב, "כִּי בֵּיתִי בֵּית תְּפִלָּה", שֶׁזֶּהוּ בְּחִינַת מָשִׁיחַ בֶּן דָּוִד, כִּי דָּוִד הוּא בְּחִינַת כְּלָלִיּוּת הַתְּפִלָּה שֶׁבְּנֵי יִשְֹרָאֵל הַכְּשֵׁרִים מִתְפַּלְּלִים לַה' יִתְבָּרַךְ שֶׁיִּזְכּוּ לָשׁוּב אֵלָיו בֶּאֱמֶת, כִּי הוּא נְעִים זְמִירוֹת יִשְֹרָאֵל, וְכָל הַתְּפִלּוֹת נִקְרָאִין עַל שְׁמוֹ, כִּי כָּל סֵפֶר תְּהִלִּים שֶׁחִבֵּר דָּוִד הַמֶּלֶךְ עָלָיו הַשָּׁלוֹם נִתְיַסֵּד עַל עִנְיָן זֶה שֶׁנִּזְכֶּה לָשׁוּב אֵלָיו יִתְבָּרַךְ מִכָּל הַנְּפִילוֹת שֶׁבָּעוֹלָם, כִּי אֵין חָכְמָה וְאֵין תְּבוּנָה וְאֵין עֵצָה לַעֲמֹד נֶגֶד הַבַּעַל דָּבָר כִּי אִם עַל יְדֵי תְּפִלָּה שֶׁעַל יְדֵי זֶה זוֹכִין לְכָל הָעֵצוֹת וּלְכָל אֳפָנֵי הַיְשׁוּעוֹת, לִזְכּוֹת לָצֵאת מִגָּלוּת נַפְשׁוֹ וּלְהִתְקָרֵב אֵלָיו יִתְבָּרַךְ. וְזֶה שֶׁאָמַר דָּוִד הַמֶּלֶךְ עָלָיו הַשָּׁלוֹם, "תַּחַת אַהֲבָתִי יִשְֹטְנוּנִי וַאֲנִי תְּפִלָּה", שֶׁכָּל מַה שֶּׁאֲנִי אוֹהֵב בְּיוֹתֵר אֶת ה' יִתְבָּרַךְ וְרוֹצֶה לְהִתְקָרֵב אֵלָיו יִתְבָּרַךְ הֵם מַסְטִינִים עָלַי בְּיוֹתֵר, כִּי כָּל הַגָּדוֹל מֵחֲבֵרוֹ יִצְרוֹ גָּדוֹל מִמֶּנּוּ וְאִם כֵּן אֵיךְ אֶזְכֶּה לְהִתְקָרֵב אֵלָיו יִתְבָּרַךְ, מֵאַחַר שֶׁבְּכָל פַּעַם מִתְגַּבְּרִים וּמִתְגָּרִים בִּי יוֹתֵר. אַךְ 'וַאֲנִי תְּפִלָּה', אֲנִי אֶתְפַּלֵּל תָּמִיד לַה' יִתְבָּרַךְ שֶׁיּוֹצִיאֵנִי מִן הַשְּׁאוֹל תַּחְתִּיּוֹת יִהְיֶה אֵיךְ שֶׁיִּהְיֶה אֲנִי אֶתְפַּלֵּל תָּמִיד לַה' יִתְבָּרַךְ בְּחִינַת וַאֲנִי תְּפִלָּה. וּכְמוֹ שֶׁכָּתוּב, "וַאֲנִי תָּמִיד אֲיַחֵל וְהֹסַפְתִּי עַל כָּל תְּהִלָתֶךָ", שֶׁאוֹסִיף בְּכָל פַּעַם לוֹמַר תְּהִלִּים וּתְחִנּוֹת וּבַקָּשׁוֹת אוּלַי יְרַחֵם: וְעַל כֵּן לֹא מָצָא שׁוּם אָדָם אֶת מְקוֹם הַבֵּית הַמִּקְדָּשׁ עַד שֶׁבָּא דָּוִד הַמֶּלֶךְ עָלָיו הַשָּׁלוֹם שֶׁיָּגַע וְטָרַח מְאֹד עַד שֶׁמָּצָא מָקוֹם לַה' שֶׁהוּא נְקֻדַּת הָאֶבֶן שְׁתִיָּה מְקוֹם הַבֵּית הַמִּקְדָּשׁ, כְּמוֹ שֶׁכָּתוּב, "זְכֹר ה' לְדָוִד אֶת כָּל עֻנּוֹתוֹ אֲשֶׁר נִשְׁבַּע לַה' וְכוּ' עַד אֶמְצָא מָקוֹם לַה' וְכוּ'". כִּי עַד דָּוִד הַמֶּלֶךְ עָלָיו הַשָּׁלוֹם לֹא הָיָה הַתְּפִלָּה בִּשְׁלֵמוּת, כִּי כָּל הַתְּפִלּוֹת נִקְרָאִין עַל שְׁמוֹ כַּנַּ"ל, כִּי הוּא חִבֵּר חֲמִשָּׁה סְפָרִים תְּהִלִּים שֶׁהֵם כְּלוּלִין מִכָּל תְּפִלּוֹת יִשְֹרָאֵל, שֶׁהֵם כְּנֶגֶד חֲמִשָּׁה חֻמְּשֵׁי תּוֹרָה, כִּי כָּל תְּפִלּוֹתָיו שֶׁל דָּוִד, שֶׁהוּא סֵפֶר תְּהִלִּים, הַכֹּל הָיָה בִּשְׁבִיל שֶׁיִּזְכֶּה לְקַיֵּם אֶת הַתּוֹרָה בִּשְׁלֵמוּת שֶׁהִיא כְּלוּלָה מֵחֲמִשָּׁה חֻמְּשֵׁי תּוֹרָה וְעַל כֵּן חִבֵּר כְּנֶגֶד זֶה חֲמִשָּׁה סְפָרִים תְּהִלִּים, כִּי כָּל תְּהִלִּים הוּא רַק בִּשְׁבִיל שֶׁיִּזְכֶּה לְקַיֵּם אֶת הַתּוֹרָה שֶׁזֶּה הָיוּ כָּל תְּפִלּוֹתָיו שֶׁל דָּוִד כַּנַּ"ל. וּמֵחֲמַת שֶׁכָּל עֲבוֹדָתוֹ שֶׁל דָּוִד הָיָה תְּפִלָּה וְעַל כֵּן זָכָה לְמַה שֶּׁזָּכָה, עַל כֵּן הוּא דַּיְקָא מָצָא אֶת מְקוֹם הַבֵּית הַמִּקְדָּשׁ, שֶׁהוּא מְקוֹם הַתְּפִלָּה שֶׁהָיָה סָתוּם מֵעֵין כֹּל, עַד שֶׁבָּא דָּוִד וְיָגַע מְאֹד, כְּמוֹ שֶׁכָּתוּב, "אִם אֶתֵּן שְׁנָת לְעֵינָי לְעַפְעַפַּי תְנוּמָה עַד אֶמְצָא מָקוֹם לַה'". כִּי כָּל זְמַן שֶׁאֵין הָאָדָם זוֹכֶה לִתְפִלָּה בִּשְׁלֵמוּת, עֲדַיִן אֵין לוֹ מָקוֹם לַה' וַעֲדַיִן הוּא נָע וָנָד וּמְטֻלְטָל. וַאֲפִלּוּ אִם עוֹסֵק בַּתּוֹרָה עֲדַיִן אֵינוֹ בָּטוּחַ שֶׁיִּשָּׁאֵר קַיָּם עַל עָמְדוֹ, כִּי מִי יוֹדֵעַ מַה יַּעֲבֹר עָלָיו. כְּמוֹ שֶׁרָאִינוּ כַּמָּה וְכַמָּה בְּנֵי אָדָם שֶׁעָסְקוּ בַּתּוֹרָה בְּהַתְמָדָה גְּדוֹלָה כַּמָּה שָׁנִים וְאַחַר כָּךְ נָפְלוּ מְאֹד וְנִתְרַחֲקוּ מִן הַתּוֹרָה לְגַמְרֵי. וּבִפְרָט שֶׁיֵּשׁ אֲנָשִׁים הַרְבֵּה שֶׁנָּפְלוּ לְמַה שֶּׁנָּפְלוּ עַד שֶׁיֵּשׁ שֶׁנָּפְלוּ לַעֲבֵרוֹת גְּדוֹלוֹת מַמָּשׁ, רַחֲמָנָא לִצְלָן, וְהֵם מְשֻׁקָּעִים בִּיוֵן מְצוּלָה בְּטִיט הַיָּוֵן וְהֵם מְצַפִּים וּמִתְגַּעְגְּעִים לָצֵאת מִטִּנּוּפָם וְלִכְלוּכָם, אַךְ אֵין מִי שֶׁיּוֹשִׁיעֵם וְיוֹצִיאֵם: עַל כֵּן עִקַּר הַמָּקוֹם וְהַמַּעֲמָד דִּקְדֻשָּׁה הוּא תְּפִלָּה, כִּי עַל יְדֵי תְּפִלָּה זוֹכִין לִשָּׁאֵר קַיָּם עַל עָמְדוֹ תָּמִיד אֲפִלּוּ אִם יִהְיֶה אֵיךְ שֶׁיִּהְיֶה, כִּי כְּשֶׁאֵינוֹ זוֹכֶה כִּי אִם לְתוֹרָה לְבַד אַף עַל פִּי שֶׁטּוֹב מְאֹד וְזֶה עִקַּר הַתַּכְלִית, כִּי הֵם חַיֵּינוּ וְאֹרֶךְ יָמֵינוּ, אַף עַל פִּי כֵן אַחַר כָּךְ כְּשֶׁנּוֹפֵל, חַס וְשָׁלוֹם, מִן הַתּוֹרָה אֵין לוֹ בַּמֶּה לְהַחֲיוֹת אֶת עַצְמוֹ, אֲבָל כְּשֶׁזּוֹכֶה לִתְפִלָּה יֵשׁ לוֹ תִּקְוָה לְעוֹלָם אֲפִלּוּ אִם יַעֲבֹר עָלָיו מָה. כִּי לִפְעָמִים נוֹפֵל הָאָדָם לִירִידָה עֲמֻקָּה שֶׁאֵין שָׁם שׁוּם מָעֳמָד, וּבִפְרָט בַּדּוֹרוֹת הַלָּלוּ שֶׁרַבִּים מִיִּשְֹרָאֵל נָפְלוּ מְאֹד עַד שֶׁהֵם בְּעֵינֵיהֶם לְאַחַר יֵאוּשׁ לְגַמְרֵי. וַעֲלֵיהֶם הִתְנַבֵּא דָּוִד הַמֶּלֶךְ עָלָיו הַשָּׁלוֹם: "טָבַעְתִּי בִּיוֵן מְצוּלָה וְאֵין מָעֳמָד בָּאתִי בְמַעֲמַקֵּי מַיִם וְשִׁבֹּלֶת שְׁטָפָתְנִי". כִּי עַל גָּלוּת הַזֶּה נֶאֱמַר, "וַתֵּרֶד פְּלָאִים אֵין עוֹזֵר לָהּ". וְגֹדֶל הָרַחֲמָנוּת שֶׁיֵּשׁ עַל אֲנָשִׁים כָּאֵלּוּ שֶׁטּוֹבְעִים בִּיוֵן מְצוּלָה וְאֵין מָעֳמָד אֵין לְשַׁעֵר, הַמָּקוֹם יְרַחֵם עֲלֵיהֶם. וּבַמֶּה אֶפְשָׁר לְהַחֲיוֹת אֶת עַצְמוֹ וְלִשָּׁאֵר עַל עָמְדוֹ בִּנְפִילָה וִירִידָה כָּזוֹ, רַחֲמָנָא לִצְלָן, מֵאַחַר שֶׁאֵין שָׁם שׁוּם מָעֳמָד, כִּי נִתְרַחֵק מִכָּל הַקְּדֻשּׁוֹת וְשׁוֹקֵעַ וְטוֹבֵעַ בְּכָל יוֹם בַּמֶּה שֶׁטּוֹבֵעַ. עַל כֵּן הָעִקָּר הוּא תְּפִלָּה וּצְעָקָה וַאֲנָחָה לַה' יִתְבָּרַךְ וּכְמוֹ שֶׁאָמַר שָׁם דָּוִד אַחַר שֶׁהֶאֱרִיךְ בְּגֹדֶל צָרוֹת הַנֶּפֶשׁ שֶׁיֵּשׁ עַל כָּל אֶחָד מִיִּשְֹרָאֵל לְפִי עִנְיָנוֹ בְּחִינַת 'טָבַעְתִּי בִּיוֵן מְצוּלָה וְאֵין מָעֳמָד וְכוּ' יָגַעְתִּי בְקָרְאִי וְכוּ' רַבּוּ מִשַּעֲרוֹת רֹאשִׁי שֹנְאַי חִנָּם וְכוּ''. אַחַר כָּךְ אָמַר, וַאֲנִי תְפִלָּתִי לְךָ ה' עֵת רָצוֹן וְכוּ'". שֶׁאֲנִי אַחֲזִיק עַצְמִי לְעוֹלָם בִּתְפִלָּה וְתַחֲנוּנִים לַה' יִתְבָּרַךְ אוּלַי יְרַחֵם, שֶׁתְּפִלָּה הִיא בְּחִינַת מָעֳמָד וּמָקוֹם אֲפִלּוּ בִּיוֵן מְצוּלָה שֶׁאֵין שָׁם שׁוּם מָעֳמָד, כִּי הַתְּפִלָּה נִקְרֵאת עֲמִידָה, כִּי אֵין עֲמִידָה אֶלָּא תְּפִלָּה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (בְּרָכוֹת ו' עַמּוּד ב) וּכְמוֹ שֶׁכָּתוּב, "עֹמְדוֹת הָיוּ רַגְלֵינוּ בִּשְׁעָרַיִךְ יְרוּשָׁלָיִם". כִּי יְרוּשָׁלַיִם שָׁם הַבֵּית הַמִּקְדָּשׁ, שֶׁהוּא בֵּית הַתְּפִלָּה, שָׁם עִקַּר בְּחִינַת הָעֲמִידָה, כִּי עַל יְדֵי תְּפִלָּה יְכוֹלִין לְהִתְקָרֵב תָּמִיד לַה' יִתְבָּרַךְ אֲפִלּוּ אִם הוּא כְּמוֹ שֶׁהוּא, כִּי אַף עַל פִּי שֶׁהוּא רָחוֹק מִכָּל הַקְּדֻשּׁוֹת וּמִכָּל הַתּוֹרָה וְאֵינוֹ יָכוֹל לְהַחֲיוֹת אֶת עַצְמוֹ בְּשׁוּם דָּבָר, אַף עַל פִּי כֵן אִם יִתְלֶה עֵינָיו לַמָּרוֹם וְיִתְפַּלֵּל לַה' יִתְבָּרַךְ מִמָּקוֹם שֶׁהוּא עֲדַיִן יֵשׁ לוֹ תִּקְוָה. וְעַל כֵּן מִי שֶׁרוֹצֶה לִהְיוֹת אִישׁ יִשְֹרְאֵלִי בֶּאֱמֶת צָרִיךְ שֶׁיֹּאחַז בִּשְׁנֵיהֶם בְּתוֹרָה וּתְפִלָּה, כִּי שְׁנֵיהֶם כְּאֶחָד טוֹבִים אֲשֶׁר אִם יִפֹּל, חַס וְשָׁלוֹם, הָאֶחָד יָקִים אֶת חֲבֵרוֹ:
<h3>אות ג</h3>
וְזֶה בְּחִינַת אֵין אוֹנָאָה לְקַרְקָעוֹת, כִּי הַיֵּצֶר הָרָע וְהַסִּטְרָא אָחֳרָא הוּא בְּחִינַת אוֹנָאָה שֶׁמְּאַנֶּה וּמַטְעֶה אֶת הַבְּרִיּוֹת, כִּי אֵין אוֹנָאָה גְּדוֹלָה בָּעוֹלָם כְּמוֹ הָאוֹנָאָה שֶׁל הַיֵּצֶר הָרָע שֶׁמְּאַנֶּה וּמַטְעֶה אֶת הָאָדָם לְהַחֲלִיף עוֹלָם עוֹמֵד בְּעוֹלָם עוֹבֵר, חַס וְשָׁלוֹם, וּמְאַנֵּהוּ וּמַטְעֵהוּ בְּכַמָּה מִינֵי רַמָּאוּת וְעַרְמִימִיּוּת וּבִלְבּוּלִים בְּכַמָּה מִינֵי אוֹנָאוֹת וְטָעֻיּוֹת בְּלִי שִׁעוּר וָעֵרֶךְ כְּדֵי לְמָנְעוֹ מִדֶּרֶךְ הַחַיִּים מֵחַיִּים נִצְחִיִּים, מֵחַיִּים טוֹבִים, מֵחַיִּים אֲרֻכִּים, מֵחַיִּים אֲמִתִּיִּים, וְרוֹצֶה לְהוֹרִידוֹ וּלְהַפִּילוֹ לַשְּׁאוֹל תַּחְתִּיּוֹת, חַס וְשָׁלוֹם וּלְעָקְרוֹ, חַס וְשָׁלוֹם, מִשְּׁנֵי הָעוֹלָמוֹת - מֵהָעוֹלָם הַזֶּה וְהָעוֹלָם הַבָּא חִנָּם עַל לֹא דָּבָר. כִּי יָדוּעַ שֶׁאֵין שׁוּם נַחַת מִכָּל תַּעֲנוּגֵי עוֹלָם הַזֶּה בָּעוֹלָם כְּלָל לְמִי שֶׁיֵּשׁ לוֹ מֹחַ בְּקָדְקֳדוֹ וּבָקִי קְצָת בְּטִיב הָעוֹלָם הַזֶּה וְתַאֲווֹתָיו וְתַעֲנוּגָיו, כִּי כֻּלָּם מְעֹרָבִים בְּכַעַס וּמַכְאוֹבוֹת וִיגוֹנוֹת וְאַחֲרִיתוֹ מָרָה כַלַּעֲנָה חַדָּה כְּחֶרֶב פִּיפִיּוֹת גַּם בָּעוֹלָם הַזֶּה, מִלְּבַד אֲשֶׁר בָּעוֹלָם הַבָּא שָׁם בְּוַדַּאי כָּל עִסְקֵי עוֹלָם הַזֶּה מָרָה מִכָּל מִינֵי מְרִירוּת וּמִכָּל מִינֵי צָרוֹת וְיִסּוּרִין שֶׁבָּעוֹלָם. וּכְמוֹ שֶׁאִיתָא בַּזֹּהַר הַקָּדוֹשׁ, זַכָּאָה מָאן דְּלָא אִתְהַנֵי מִדִּילֵהּ כְּלוּם. נִמְצָא, שֶׁהַבַּעַל דָּבָר מְאַנֶּה וּמַטְעֶה אֶת הָאָדָם מְאֹד מְאֹד וּכְמוֹ שֶׁאָמַר רַבֵּנוּ זִכְרוֹנוֹ לִבְרָכָה (וּמוּבָא בְּשִֹיחַת הָרַ"נ דַף י"ד), הָעוֹלָם מַטְעֶה אוֹתָנוּ מְאֹד, כִּי אֵין שׁוּם אָדָם שֶׁיִּהְיֶה לוֹ קֵץ וְסוֹף טוֹב מִן הָעוֹלָם הַזֶּה. וְעַל כֵּן כְּשֶׁהוֹכִיחַ הַנָּבִיא אֶת יִשְֹרָאֵל קְרָאָם הָעִיר הַיּוֹנָה (צְפַנְיָה ג') לְשׁוֹן אוֹנָאָה, כַּמּוּבָא בִּמְצוּדוֹת צִיּוֹן שָׁם עַל שֶׁהִנִּיחוּ לְהוֹנוֹת אֶת עַצְמָן וְלֹא הִשְׁתַּדְּלוּ לְהִנָּצֵל מֵאוֹנָאָתוֹ. וְעַל כֵּן נִקְרָא הַסִּטְרָא אָחֳרָא וְהָעַכּוּ"ם מוֹנִין, כְּמוֹ שֶׁכָּתוּב, "וְהַאֲכַלְתִּיךָ אֶת מוֹנַיִךְ אֶת בְּשָֹרָם". וּפֵרֵשׁ רַשִּׁ"י, לְשׁוֹן אוֹנָאָה. וּכְמוֹ שֶׁפֵּרֵשׁ רַשִּׁ"י בְּרֵישׁ פָּרָשַׁת חֻקַּת, לְפִי שֶׁהַשָּטָן וְאֻמּוֹת הָעוֹלָם מוֹנִין אֶת יִשְֹרָאֵל מַה טַּעַם יֵשׁ בְּמִצְוָה זוֹ וְכוּ'. שֶׁרוֹצִין לְהוֹנוֹת וּלְהַטְעוֹת אֶת יִשְֹרָאֵל לְהַרְחִיקָם מֵהַתּוֹרָה וְהַמִּצְווֹת מֵחֲמַת שֶׁאֵין יוֹדְעִין טַעֲמֵי הַמִּצְווֹת וְכוּ', עַל כֵּן צְרִיכִין לַהֲשִׁיבָן גְּזֵרָה גָּזַרְתִּי חֻקָּה חָקַקְתִּי אֵין לְךָ רְשׁוּת לְהַרְהֵר אַחֲרֶיהָ, כִּי כְּלָלִיּוּת הַתּוֹרָה נִקְרֵאת גַּם כֵּן חֻקָּה, כְּמוֹ שֶׁכָּתוּב, "אֵלֶּה הַמִּצְוֹת וְהַחֻקִּים וְכוּ'". וּכְמוֹ שֶׁפֵּרֵשׁ רַשִּׁ"י שָׁם כְּגוֹן לְבִישַׁת שַׁעַטְנֵז וַאֲכִילַת חֲזִיר וְכוּ':
<h3>אות ד</h3>
נִמְצָא, שֶׁהַיֵּצֶר הָרָע וְהַסִּטְרָא אָחֳרָא נִקְרָא אוֹנָאָה וְזֶה בְּחִינַת אֵין אוֹנָאָה לְקַרְקָעוֹת, כִּי קַרְקָעוֹת הֵם בְּחִינַת תְּפִלָּה שֶׁהִיא בְּחִינַת אֱמוּנָה שֶׁנִּקְרֵאת אֶרֶץ, כְּמוֹ שֶׁכָּתוּב, "שְׁכָן אֶרֶץ וּרְעֵה אֱמוּנָה", כַּמּוּבָא בְּדִבְרֵי רַבֵּנוּ זִכְרוֹנוֹ לִבְרָכָה כַּמָּה פְּעָמִים, כִּי עִקַּר הָעֲמִידָה וְהַסְּמִיכָה בָּעוֹלָם הִיא בְּחִינַת תְּפִלָּה שֶׁעָלֶיהָ עוֹמֵד הַכֹּל בִּבְחִינַת אֵין עֲמִידָה אֶלָּא תְּפִלָּה וּבִבְחִינַת וְהָאָרֶץ לְעוֹלָם עֹמָדֶת. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, עַד שֶׁבָּא חֲבַקּוּק וְהֶעֱמִידָן עַל אַחַת וְצַדִּיק בֶּאֱמוּנָתוֹ יִחְיֶה אֱמוּנָה. זֶה בְּחִינַת תְּפִלָּה, כְּמוֹ שֶׁכָּתוּב, "וַיְהִי יָדָיו אֱמוּנָה". וְתַרְגּוּמוֹ, פְּרִישָֹן בִּצְלוֹ. כְּמוֹ שֶׁכָּתַב רַבֵּנוּ זִכְרוֹנוֹ לִבְרָכָה בְּמָקוֹם אַחֵר סִימָן ז', הַיְנוּ כְּשֶׁזּוֹכִין לִתְפִלָּה, כַּמְבֹאָר לְעֵיל, הַיְנוּ שֶׁהָאָדָם חָזָק וְאַמִּיץ בְּדַעְתּוֹ שֶׁתָּמִיד יִתְפַּלֵּל לַה' יִתְבָּרַךְ שֶׁיְּקָרְבֶנּוּ לַעֲבוֹדָתוֹ בֶּאֱמֶת יִהְיֶה אֵיךְ שֶׁיִּהְיֶה בִּבְחִינַת וַאֲנִי תָּמִיד אֲיַחֵל וְכַנַּ"ל, אָז בְּוַדַּאי לֹא יוּכַל הַיֵּצֶר הָרָע לְהוֹנוֹתוֹ וּלְהַטְעוֹתוֹ עוֹד בְּשׁוּם אֹפֶן בִּבְחִינַת אֵין אוֹנָאָה לְקַרְקָעוֹת. כִּי תְּפִלָּה הִיא בְּחִינַת גְּאֻלָּה אַחֲרוֹנָה שֶׁאֵין אַחֲרֶיהָ הֶפְסֵק כַּנַּ"ל בִּבְחִינַת סְמִיכַת גְּאֻלָּה לִתְפִלָּה שֶׁעִקַּר סְמִיכוּת הַגְּאֻלָּה בִּכְלָל וּבִפְרָט הִיא לַתְּפִלָּה, כִּי עִקַּר תִּקְוָתֵנוּ וּסְמִיכָתֵנוּ לִגְאֻלָּה שְׁלֵמָה בִּמְהֵרָה בְּיָמֵינוּ בִּכְלָלִיּוּת וּבִפְרָטִיּוּת הוּא עַל יְדֵי תְּפִלָּה כַּנַּ"ל, כִּי יִהְיֶה אֵיךְ שֶׁיִּהְיֶה כָּל זְמַן שֶׁמְּחַזֵּק וּמְאַמֵּץ אֶת לִבּוֹ לְהִתְפַּלֵּל עֲדַיִן לַה' יִתְבָּרַךְ שֶׁיְּשִׁיבֵהוּ אֵלָיו וּפוֹרֵשֹ כַּפָּיו לַה' יִתְבָּרַךְ מִמָּקוֹם שֶׁהוּא אַף עַל פִּי שֶׁעוֹבְרִים עָלָיו יָמִים וְשָׁנִים הַרְבֵּה בְּקִלְקוּלוֹ כָּל אֶחָד לְפִי עִנְיָנוֹ שֶׁנִּתְפַּס בּוֹ אֲפִלּוּ אִם נִתְפַּס בַּמֶּה שֶׁנִּתְפַּס עֲדַיִן יֵשׁ לוֹ סְמִיכָה וְתִקְוָה וּמָעֳמָד עַל יְדֵי תְּפִלָּה וְתַחֲנוּנִים וּבַקָּשׁוֹת אֲפִלּוּ בְּהַיְוֵן מְצוּלָה וְאֵין מָעֳמָד, כְּמוֹ שֶׁכָּתוּב, "קַוֹּה קִוִּיתִי אֶל ה' וַיֵּט אֵלַי וַיִּשְׁמַע שַׁוְעָתִי וַיַּעֲלֵנִי מִבּוֹר שָׁאוֹן מִטִּיט הַיָּוֵן וַיָּקֶם עַל סֶלַע רַגְלָי כּוֹנֵן אֲשֻׁרָי וְכוּ'". שֶׁעַל יְדֵי שֶׁשִּׁוַּעְתִּי לַה' יִתְבָּרַךְ תָּמִיד בְּקִוּוּי אַחַר קִוּוּי, עַל יְדֵי זֶה זָכִיתִי וַיַּעֲלֵנִי מִבּוֹר שָׁאוֹן מִטִּיט הַיָּוֵן שֶׁעָלִיתִי מִמְּקוֹמוֹת רָעִים וּמְטֻנָּפִים מְאֹד שֶׁנִּקְרָאִים בּוֹר שָׁאוֹן וְטִיט הַיָּוֵן, אֲשֶׁר שָׁם אֵין שׁוּם מָעֳמָד כְּשֶׁנּוֹפְלִים לְשָׁם וְחַס וְשָׁלוֹם יְכוֹלִים לִטְבֹּעַ שָׁם, כְּמוֹ שֶׁכָּתוּב: "טָבַעְתִּי בִּיוֵן מְצוּלָה וְאֵין מָעֳמָד". וּבֶאֱמֶת כַּמָּה בְּנֵי אָדָם נִטְבְּעוּ שָׁם וְנִטְרְדוּ מִן הָעוֹלָם, אֲבָל אָנֹכִי שֶׁקִּוִּיתִי לַה' יִתְבָּרַךְ בְּקִוּוּי אַחַר קִוּוּי וְשִׁוַּעְתִּי לַה' יִתְבָּרַךְ תָּמִיד, עַל יְדֵי זֶה הֶעֱלַנִי מִבּוֹר שָׁאוֹן מִטִּיט הַיָּוֵן כַּנַּ"ל וַיָּקֶם עַל סֶלַע רַגְלָי כּוֹנֵן אֲשֻׁרָי. כִּי עִקַּר הַתְּקוּמָה וְהָעֲמִידָה וְהַסְּמִיכָה הוּא עַל תְּפִלָּה לַה' יִתְבָּרַךְ, כִּי עַל יְדֵי תְּפִלָּה וְשַׁוְעָה וּזְעָקָה לַה' יִתְבָּרַךְ יְכוֹלִין לַעֲמֹד אֲפִלּוּ בְּמָקוֹם שֶׁאֵין שָׁם שׁוּם מָעֳמָד וְכַנַּ"ל: כִּי עִקַּר הָאוֹנָאָה הוּא בְּמִטַּלְטְלִין שֶׁהֵם בְּחִינַת שִׁשָּׁה קְצָווֹת וְעַל כֵּן הָאוֹנָאָה שְׁתּוּת, כִּי עִקַּר הָאוֹנָאָה הוּא בִּבְחִינַת שֵׁשֶׁת יְמֵי הַחֹל שֶׁהֵם בְּחִינַת מט"ט שֶׁכָּלוּל מִשִּׁשָּׁה סִדְרֵי מִשְׁנָה, שֶׁהֵם בִּבְחִינַת כָּשֵׁר וּפָסוּל, טָהוֹר וְטָמֵא, מֻתָּר וְאָסוּר. וְשָׁם עִקַּר אֲחִיזַת הָאוֹנָאָה וְצָרִיךְ לִשְׁמֹר עַצְמוֹ מְאֹד שֶׁלֹּא יְאַנֶּה וְיַטְעֶה אוֹתוֹ הַבַּעַל דָּבָר עַל יְדֵי עָרְמָתוֹ, אֲבָל בְּקַרְקָעוֹת, שֶׁהֵם בְּחִינַת תְּפִלָּה, בְּחִינַת אֱמוּנָה,, בְּחִינַת שַׁבָּת, שֶׁהִיא בְּחִינַת אֱמוּנָה (כַּמְבֹאָר בְּמָקוֹם אַחֵר בְּדִבְרֵי רַבֵּנוּ סִימָן ל"א), שָׁם אֵין שׁוּם אוֹנָאָה כַּנַּ"ל. כִּי כָּל זְמַן שֶׁאֵין הָאָדָם זוֹכֶה לִתְפִלָּה בִּשְׁלֵמוּת אַף עַל פִּי שֶׁעוֹסֵק בַּתּוֹרָה שֶׁזֶּה עִקַּר הַתַּכְלִית, אַף עַל פִּי כֵן עֲדַיִן אֵינוֹ בָּטוּחַ מֵאוֹנָאַת וְטָעֻיּוֹת שֶׁל הַבַּעַל דָּבָר, כִּי לֹא זָכָה נַעֲשֵֹית לוֹ וְכוּ'. וּמִי יוֹדֵעַ כַּמָּה רְשָׁתוֹת הַבַּעַל דָּבָר פּוֹרֵשֹ עָלָיו, אֲבָל כְּשֶׁזּוֹכֶה לִתְפִלָּה כַּנַּ"ל, הוּא בָּטוּחַ מִכָּל אוֹנָאוֹת וְטָעֻיּוֹת לְעוֹלָם, כִּי עַל הַכֹּל יִתְפַּלֵּל לַה' יִתְבָּרַךְ תָּמִיד אֵיךְ שֶׁיִּהְיֶה כַּנַּ"ל. וְזֶה בְּחִינַת גְּאֻלָּה אַחֲרוֹנָה שֶׁאֵין אַחֲרֶיהָ הֶפְסֵק כַּנַּ"ל: הֲלָכָה ד - בְּהִלְכוֹת מִקָּח וּמִמְכָּר הֲלָכָה ד' אוֹת ט"ו: הֲלָכָה ה - בְּהִלְכוֹת שְׁלוּחִין הֲלָכָה ה' אוֹת ל"ז: