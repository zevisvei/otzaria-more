<h1>קיצור ליקוטי מוהרן תנינא</h1>

<h2>תִּקְעוּ מֶמְשָׁלָה – א</h2>
<h3>א.</h3>
אִישׁ הַיִּשְׂרְאֵלִי נִבְרָא שֶׁיִּהְיֶה לוֹ מֶמְשָׁלָה עַל הַמַּלְאָכִים וְזֶה הַתַּכְלִית וְהַסּוֹף שֶׁל יִשְׂרָאֵל, וְצָרִיךְ כָּל אֶחָד לִרְאוֹת שֶׁיָּבוֹא לְזֶה הַתַּכְלִית. אֲבָל הַמַּלְאָכִים מִתְקַנְּאִים מְאֹד בְּאָדָם כָּזֶה שֶׁיֵּשׁ לוֹ מֶמְשָׁלָה עֲלֵיהֶם, עַל כֵּן צָרִיךְ לִשְׁמֹר עַצְמוֹ מְאֹד וְלִרְאוֹת שֶׁיִּהְיֶה לוֹ כֹּחַ לַעֲמֹד בְּמֶמְשָׁלָה זֹאת שֶׁלֹּא יַפִּילוּ אוֹתוֹ הַמַּלְאָכִים חַס וְשָׁלוֹם עַל־יְדֵי קִנְאָתָם בּוֹ:
<h3>ב.</h3>
הָעֵצָה עַל זֶה לְקַשֵּׁר עַצְמוֹ עִם כָּל נִשְׁמוֹת יִשְׂרָאֵל. וְהִנֵּה כָּל נִשְׁמוֹת יִשְׂרָאֵל נֶחֱלָקִים תַּחַת כָּל מַנְהִיגֵי הַדּוֹר כִּי כָּל מַנְהִיג הַדּוֹר יֵשׁ לוֹ כַּמָּה נְשָׁמוֹת פְּרָטִיּוֹת הַשַּׁיָּכִים לְחֶלְקוֹ. וְעַל כֵּן צָרִיךְ לְקַשֵּׁר עַצְמוֹ עִם כָּל מַנְהִיגֵי הַדּוֹר וְעַל־יְדֵי־זֶה הוּא מִמֵּילָא מְקֻשָּׁר עִם כָּל פְּרָטֵי נִשְׁמוֹת יִשְׂרָאֵל. וְעַל־יְדֵי־זֶה יִנָּצֵל מִקִּנְאַת הַמַּלְאָכִים וְתִתְקַיֵּם מֶמְשַׁלְתּוֹ עֲלֵיהֶם (אָמַר הַמַּעְתִּיק – מִזֶּה נִרְאֶה כִּי אֵין לְהַמַּלְאָכִים כֹּחַ לְהִלָּחֵם רַק עִם נְשָׁמָה אַחַת מִיִּשְׂרָאֵל, אֲבָל עִם כְּלָלִיּוּת נִשְׁמוֹת יִשְׂרָאֵל אֲשֶׁר כָּל הָעוֹלָם נִבְרָא בִּשְׁבִילָם כַּנּוֹדָע אֵין לָהֶם כֹּחַ כְּלָל לְהִלָּחֵם):
<h3>ג.</h3>
אַךְ צָרִיךְ לֵידַע וּלְהַכִּיר אֶת הַמַּנְהִיגִים. כִּי יֵשׁ כַּמָּה מַנְהִיגִים אֲשֶׁר כָּל גְּדֻלָּתָם וּמֶמְשַׁלְתָּם הוּא רַק עַל־יְדֵי עַזּוּת כְּמוֹ שֶׁאָמְרוּ רַבּוֹתֵינוּ, זִכְרוֹנָם לִבְרָכָה: 'עַזּוּת מַלְכוּתָא בְּלָא תַּגָּא':
<h3>ד.</h3>
וְהָעֵצָה עַל־זֶה הוּא לִזְכּוֹת לְבִנְיַן יְרוּשָׁלַיִם בְּחִינַת יִרְאָה שָׁלֵם. הַיְנוּ שְׁלֵמוּת הַיִּרְאָה מֵהַשֵּׁם יִתְבָּרַךְ הַתְּלוּיָה בַּלֵּב כְּמוֹ שֶׁאָמְרוּ רַבּוֹתֵינוּ, זִכְרוֹנָם לִבְרָכָה: 'דָּבָר הַמָּסוּר לַלֵּב נֶאֱמַר בּוֹ וְיָרֵאתָ מֵאֱלֹהֶיךָ', וּכְשֶׁזּוֹכֶה לִשְׁלֵמוּת הַיִּרְאָה עַזּוּתָם נוֹפֵל לְפָנָיו. וְאָז יוּכַל לְהִתְקַשֵּׁר עִם הַמַּנְהִיגִים אֲשֶׁר כָּל נִשְׁמוֹת יִשְׂרָאֵל נֶחֱלָקִים תַּחְתָּם. וּמִמֵּילָא יִהְיֶה מְקֻשָּׁר עִם כָּל נִשְׁמוֹת יִשְׂרָאֵל וְעַל־יְדֵי־זֶה יִתְקַיֵּם מֶמְשַׁלְתּוֹ עַל הַמַּלְאָכִים:
<h3>ה.</h3>
עַל־יְדֵי תַּאֲוַת מָמוֹן וְתַאֲוַת מִשְׁגָּל וְתַאֲוַת אֲכִילָה שֶׁשָּׁרְשָׁם בַּלֵּב נִפְסָד וְנִפְגָּם הַיִּרְאָה שֶׁבַּלֵּב:
<h3>ו.</h3>
תַּאֲוַת מִשְׁגָּל הוּא כְּפִי הֶחָלָב שֶׁיּוֹנֵק בְּקַטְנוּתוֹ. עַל כֵּן צָרִיךְ לִשְׁמֹר אֶת הַתִּינוֹק מְאֹד שֶׁיִּינַק מֵאִשָּׁה כְּשֵׁרָה. כִּי כְּשֶׁהַתִּינוֹק יוֹנֵק מֵאִשָּׁה חֲצוּפָה אָז מִתְגַּבֵּר בּוֹ חַס וְשָׁלוֹם תַּאֲוַת נִאוּף שֶׁמַּפְסֶדֶת הַיִּרְאָה מֵהַשֵּׁם יִתְבָּרַךְ. וְכֵן לְהִפּוּךְ כְּשֶׁיּוֹנֵק מֵאִשָּׁה כְּשֵׁרָה אֵין לוֹ חֲמִימוּת לְתַאֲוָה זֹאת רַק מְעַט הַמֻּכְרָח לְמִצְוַת הַבּוֹרֵא יִתְבָּרַךְ:
<h3>ז.</h3>
כְּשֶׁאָדָם נוֹפֵל חַס וְשָׁלוֹם בְּשָׁלֹשׁ תַּאֲווֹת הַנַּ"ל שֶׁעַל־יְדֵי־ זֶה נִפְסֶדֶת הַיִּרְאָה אָז הַקָּדוֹשׁ־בָּרוּךְ־הוּא יוֹשֵׁב וְשׁוֹאֵג עַל זֶה כַּאֲרִי:
<h3>ח.</h3>
עַל־יְדֵי כִּבּוּד הַשָּׁלֹשׁ רְגָלִים כָּרָאוּי בְּמַאֲכָל וּמִשְׁתֶּה וּבְגָדִים נָאִים כְּפִי יְכָלְתּוֹ וּבִקְדֻשַּׁת וְטָהֳרַת הַמַּחֲשָׁבָה וּבְשִׂמְחָה וְטוּב לֵבָב וּבִתְפִלָּה בְּכַוָּנָה, וְכַיּוֹצֵא בָּזֶה שְׁאָר עִנְיְנֵי קְדֻשַּׁת וְשִׂמְחַת יוֹם־טוֹב, בִּפְרָט עַל־יְדֵי הַמִּצְווֹת הַקְּדוֹשׁוֹת הַשַּׁיָּכִים לְכָל רֶגֶל, עַל־יְדֵי־זֶה זוֹכֶה הָאָדָם לָדַעַת אֶת ה' וּלְהַמְשִׁיךְ הַדַּעַת הַזֶּה אֶל הַלֵּב. וְעַל־יְדֵי־זֶה יְתַקֵּן וִיטַהֵר אֶת הַלֵּב מֵהַשָּׁלֹשׁ תַּאֲווֹת רָעוֹת הַנַּ"ל וְיִזְכֶּה לְיִרְאָה שְׁלֵמָה הַתְּלוּיָה בַּלֵּב שֶׁזֶּה הוּא עִקַּר הַכֹּל. כִּי יָבוֹא עַל־יְדֵי־זֶה לְהַתַּכְלִית שֶׁל אִישׁ הַיִּשְׂרְאֵלִי שֶׁיִּתְקַיֵּם מֶמְשַׁלְתּוֹ עַל הַמַּלְאָכִים:
<h3>ט.</h3>
בְּכָל רֶגֶל וָרֶגֶל נִתְתַּקֵּן תַּאֲוָה אַחַת מִשָּׁלֹשׁ תַּאֲווֹת הַנַּ"ל. הַיְנוּ בְּפֶסַח – נִתְתַּקֵּן תַּאֲוַת מָמוֹן. בְּשָׁבוּעוֹת – נִתְתַּקֵּן תַּאֲוַת מִשְׁגָּל. בְּסֻכּוֹת – נִתְתַּקֵּן תַּאֲוַת אֲכִילָה. (וְעַל כֵּן סוּכָּה בְּגִימַטְרִיָּא מַאֲכָל) וְלָכֵן צָרִיךְ לִזָּהֵר מְאֹד מְאֹד בְּהַמִּצְווֹת שֶׁל כָּל רֶגֶל וָרֶגֶל וּלְכַבֵּד מְאֹד אֶת כָּל רֶגֶל כַּנַּ"ל, כְּדֵי לִזְכּוֹת לָצֵאת מִשָּׁלֹשׁ תַּאֲווֹת רָעוֹת הַנַּ"ל אֲשֶׁר כָּל עִקַּר הַיַּהֲדוּת לִירָא אֶת הַשֵּׁם הַנִּכְבָּד וְשֶׁיִּנָּצֵל מִקִּנְאַת הַמַּלְאָכִים, שֶׁלֹּא יַפִּילוּ אוֹתוֹ לַחֲטָאִים חַס וְשָׁלוֹם וְיִתְקַיֵּם מֶמְשַׁלְתּוֹ עֲלֵיהֶם תָּלוּי רַק בְּתִקּוּן שָׁלֹשׁ תַּאֲווֹת רָעוֹת אֵלּוּ כַּנַּ"ל:
<h3>י.</h3>
עַל־יְדֵי תִּקּוּן שְׁלֵמוּת הַיִּרְאָה שֶׁבַּלֵּב זוֹכִין לְהַמְשִׁיךְ הַשְׁפָּעַת הַנְּבוּאָה. אַךְ צָרִיךְ לִזָּהֵר מְאֹד מִתַּאֲוַת הַהִתְמַנּוּת לִהְיוֹת רֹאשׁ וְלִמְשֹׁל עַל עַם יִשְׂרָאֵל (הִפּוּךְ הַמֶּמְשָׁלָה דִּקְדֻשָּׁה שֶׁצְּרִיכִין לִזְכּוֹת לִהְיוֹת לוֹ מֶמְשָׁלָה עַל הַמַּלְאָכִים) כִּי הַהִתְמַנּוּת מַפְסִיד הַשְׁפָּעַת הַנְּבוּאָה:
<h3>יא.</h3>
עַל־יְדֵי הַשְׁפָּעַת הַנְּבוּאָה זוֹכֶה הָאָדָם לִתְפִלָּה בִּשְׁלֵמוּת. כִּי הַתְּפִלָּה הוּא עַכְשָׁו בַּגָּלוּת בַּעֲווֹנוֹתֵינוּ הָרַבִּים. כִּי הַתְּפִלָּה הוּא גָּבֹהַּ מְאֹד וּבְנֵי אָדָם מְזַלְזְלִים בָּהּ וּכְשֶׁעוֹמְדִים לְהִתְפַּלֵּל חֲפֵצִים לִפְטֹר הַתְּפִלָּה מֵעֲלֵיהֶם. אַךְ עַל־יְדֵי יִרְאָה שְׁלֵמָה הַבָּאָה עַל־יְדֵי תִּקּוּן שָׁלֹשׁ מִדּוֹת הַנַּ"ל עַד שֶׁזּוֹכִין עַל יָדָהּ לְהַמְשִׁיךְ הַשְׁפָּעַת הַנְּבוּאָה אַף־עַל־פִּי שֶׁאֵין עַכְשָׁו מִי שֶׁיִּתְנַבֵּא נִגְאֶלֶת עַל כָּל פָּנִים עַל־יְדֵי־זֶה הַתְּפִלָּה מִן הַגָּלוּת וְאָז הַתְּפִלָּה הוּא בְּתַכְלִית הַשְּׁלֵמוּת בִּבְחִינַת נְבוּאָה בְּחִינַת דְּבַר ה', שֶׁהַשֵּׁם יִתְבָּרַךְ בְּעַצְמוֹ פּוֹתֵחַ אֶת פִּיו וְשׁוֹלֵחַ לוֹ דִּבּוּרִים קְדוֹשִׁים לְהִתְפַּלֵּל לְפָנָיו בִּבְחִינַת: "אֲדֹנָי שְׂפָתַי תִּפְתָּח" שֶׁאוֹמְרִין קֹדֶם הַתְּפִלָּה. וְזֶה סוֹד סְמִיכַת גְּאֻלָּה לִתְפִלָּה הַיְנוּ לִגְאֹל אֶת הַתְּפִלָּה מִן הַגָּלוּת (אָמַר הַמַּעְתִּיק – בָּזֶה מְתֹרָץ קֻשְׁיַת הַגְּמָרָא בְּרָכוֹת דַּף ד הֵיכִי מָצִי לְמִסְמַךְ גְּאֻלָּה לִתְפִלָּה וְהָאָמַר רַבִּי יוֹחָנָן בִּתְחִלָּה אוֹמֵר ה' שְׂפָתַי תִּפְתַּח וּמְתָרֵץ כֵּיוָן דְּתַּקִינוּ רַבָּנָן כִּתְפִלָּה אֲרִיכְתָּא דַּמְיָא. וְעַל פִּי דִּבְרֵי הַמַּאֲמָר הַזֶּה מוּבָן כִּי עַל כֵּן אֵין זֶה הֶפְסֵק כְּלָל כִּי כָּל סוֹד סְמִיכַת גְּאֻלָּה לִתְפִלָּה הוּא שֶׁתִּהְיֶה הַתְּפִלָּה בִּבְחִינַת דְּבַר ה' אֲדֹנָי שְׂפָתַי תִּפְתָּח):
<h3>יב.</h3>
כְּשֶׁנִּגְאֶלֶת וְנִפְדֵּית הַתְּפִלָּה אֵין צְרִיכִים לְשׁוּם רְפוּאָה עַל־יְדֵי רוֹפְאִים וְדָאקְטוֹרִים כִּי יְכוֹלִים לְהִתְרַפְּאוֹת עַל־יְדֵי כָּל מַה שֶּׁאוֹכֵל אֲפִלּוּ עַל־יְדֵי לֶחֶם וּמַיִם כְּמוֹ עַל־יְדֵי רְפוּאוֹת:
<h3>יג.</h3>
לִפְעָמִים הַחוֹלַאַת עֲדַיִן נֶעֱלֶמֶת בְּהָאָדָם וְאֵינוֹ נִתְגַּלֵּית וְאָז אֵין שׁוּם רוֹפֵא וְדָאקְטוֹר יָכוֹל לְרַפְּאוֹת אוֹתָהּ כִּי אֵין יוֹדֵעַ כְּלָל אֶת הַחוֹלַאַת. אֲבָל כְּשֶׁזּוֹכֶה לְתִקּוּן שָׁלֹשׁ הַתַּאֲווֹת הַנַּ"ל וּלְיִרְאָה בִּשְׁלֵמוּת וְלִתְפִלָּה בִּשְׁלֵמוּת יוּכַל לְהִתְרַפּאוֹת אֲפִלּוּ כְּשֶׁעֲדַיִן לֹא נִתְגַּלָּה הַחוֹלַאַת וְיִתְרַפֵּא מִקֹּדֶם בְּעֵת צְמִיחַת הַמַּחֲלָה וְלֹא יָבוֹא לִידֵי מַחֲלָה כְּלָל:
<h3>יד.</h3>
אַךְ יֵשׁ שָׁלֹשׁ מִדּוֹת רָעוֹת שֶׁהֵם מַפְסִידִים אֶת הַתְּפִלָּה א) אַל תְּהִי בָּז לְכָל אָדָם שֶׁלֹּא לְבַזּוֹת שׁוּם אָדָם (אֲפִלּוּ בְּמַחֲשָׁבָה) וּכְשֶׁאֵינוֹ נִזְהָר בָּזֶה נִפְגֶּמֶת הַתְּפִלָּה. ב) קִלְקוּל הָאֱמוּנָה שֶׁאֵין הָאֱמוּנָה בִּשְׁלֵמוּת שֶׁזֶּה בְּחִינַת עֲבוֹדָה זָרָה. ג) פְּגַם הַבְּרִית. וּכְשֶׁזּוֹכֶה לָצֵאת מִשָּׁלֹשׁ מִדּוֹת רָעוֹת אֵלּוּ הַנַּ"ל זוֹכֶה לִתְפִלָּה בִּשְׁלֵמוּת וְאָז אֵין צָרִיךְ לְשׁוּם רְפוּאָה כִּי יוּכַל לְהִתְרַפְּאוֹת בְּכָל דָּבָר שֶׁאוֹכֵל אֲפִלּוּ עַל־יְדֵי לֶחֶם וּמַיִם. וְזֶה סוֹד חִזְקִיָּהוּ שֶׁסָּמַךְ גְּאֻלָּה לִתְפִלָּה שֶׁגָּאַל אֶת הַתְּפִלָּה מִן הַגָּלוּת כַּנַּ"ל גָּנַז גַּם סֵפֶר הָרְפוּאוֹת:
<h3>טו.</h3>
כְּשֶׁזּוֹכִין לִגְאֹל אֶת הַתְּפִלָּה מִן הַגָּלוּת בִּבְחִינַת סְמִיכוּת גְּאֻלָּה לִתְפִלָּה הִיא בִּבְחִינַת הִתְנוֹצְצוּת מָשִׁיחַ: (אָמַר הַמַּעְתִּיק – בָּזֶה תָּבִין שֹׁרֶשׁ הַדְּבָרִים מַה שֶּׁכָּתַב בְּלִקּוּטֵי תִנְיָנָא סִימָן ק"ב שֶׁסּוֹד בֹּעַז וְרוּת הֵם סוֹד סְמִיכַת גְּאֻלָּה לִתְפִלָּה עַיֵּן שָׁם. כִּי הֵם הָיוּ הִתְנוֹצְצוּת מָשִׁיחַ כַּנּוֹדָע):
<h3>טז.</h3>
כְּשֶׁזּוֹכֶה הָאָדָם לִתְפִלָּה בִּשְׁלֵמוּת עַל־יְדֵי כָּל הַתִּקּוּנִים הַנַּ"ל הַיְנוּ עַל־יְדֵי קְדֻשַּׁת הַשָּׁלֹשׁ רְגָלִים שֶׁעַל יָדָם מְתַקְּנִים הַשְּׁלֹשָׁה תַּאֲווֹת רָעוֹת; מָמוֹן וַאֲכִילָה וּמִשְׁגָּל. וְאָז זוֹכִין לְיִרְאָה וּלְהַמְשִׁיךְ הַשְׁפָּעַת הַנְּבוּאָה וְלִתְפִלָּה בִּשְׁלֵמוּת וְלִרְפוּאָה. וְיוֹצֵא גַּם מִשָּׁלֹשׁ מִדּוֹת רָעוֹת הַנַּ"ל שֶׁהֵם מַפְסִידִים אֶת הַתְּפִלָּה. עַל־יְדֵי כָּל זֶה, כָּל צְבָא הַשָּׁמַיִם וְכָל הַכּוֹכָבִים וְהַמַּזָּלוֹת וְכָל הַשָּׂרִים הָעֶלְיוֹנִים כֻּלָּם הֵם נִכְנָעִים תַּחְתָּיו וְהוּא נוֹשֵׂא חֵן בְּעֵינֵי כֻּלָּם. וְכָל הַדְּבָרִים הֵם בְּחִינַת לוֹוִין אֶצְלוֹ כִּי כֻּלָּם לוֹוִים וּמְקַבְּלִים כֹּחָם מִמֶּנּוּ וְהוּא בְּחִינַת מַלְוֶה הַגָּדוֹל. וְעַל כֵּן אָז יוּכַל לְהַכִּיר הַמַּנְהִיגִים שֶׁכָּל מֶמְשַׁלְתָּם הוּא רַק עַל־יְדֵי עַזּוּת כִּי עַזּוּתָם נוֹפֵל לְפָנָיו. בִּבְחִינַת 'אֵין אָדָם מֵעִיז פָּנָיו בִּפְנֵי בַּעַל חוֹבוֹ'. וְאָז יֵדַע אֶת הַמַּנְהִיגִים אֲמִתִּיִּים שֶׁנִּשְׁמוֹת יִשְׂרָאֵל נֶחֱלָקִים תַּחְתָּם. וְעַל־ יְדֵי־זֶה יוּכַל לְקַשֵּׁר עַצְמוֹ בָּהֶם וּמִמֵּילָא יִהְיֶה מְקֻשָּׁר עִם כָּל נִשְׁמוֹת יִשְׂרָאֵל. וְעַל־יְדֵי־זֶה יִנָּצֵל מִקִּנְאַת הַמַּלְאָכִים וְיִתְקַיֵּם מֶמְשַׁלְתּוֹ עֲלֵיהֶם:
<h3>יז.</h3>
כְּשֶׁאָדָם יוֹשֵׁב לְדַבֵּר מֵחֲבֵרוֹ זֶה בְּחִינַת רֹאשׁ הַשָּׁנָה שֶׁהוּא יוֹמָא דְּדִינָא. כִּי הוּא יוֹשֵׁב וְדָן אֶת חֲבֵרוֹ. וְצָרִיךְ לִזָּהֵר מִזֶּה מְאֹד וּלְהִסְתַּכֵּל עַל עַצְמוֹ הֵיטֵב אִם הוּא רָאוּי לָזֶה לִשְׁפֹּט אֶת חֲבֵרוֹ כִּי הַמִּשְׁפָּט לֵאלֹהִים הוּא. וּכְמוֹ שֶׁאָמְרוּ רֲזַ"ל: 'אַל תָּדִין אֶת חֲבֵרְךָ עַד שֶׁתַּגִּיעַ לִמְקוֹמוֹ'. וּמִי הוּא שֶׁיָּכוֹל לֵידַע וּלְהַגִּיעַ לִמְקוֹם חֲבֵרוֹ. רַק הַשֵּׁם יִתְבָּרַךְ לְבַדּוֹ שֶׁהוּא מְקוֹמוֹ שֶׁל עוֹלָם וְאֵין הָעוֹלָם מְקוֹמוֹ וְכָל אֶחָד יֵשׁ לוֹ מָקוֹם אֶצְלוֹ יִתְבָּרַךְ. הוּא לְבַדּוֹ יָכוֹל לְהַגִּיעַ לִמְקוֹם כָּל אֶחָד וְאֶחָד וְלָדוּן אֶת הַכֹּל לְכַף זְכוּת:
<h3>יח.</h3>
מִי שֶׁזּוֹכֶה לְקַשֵּׁר עַצְמוֹ עִם כָּל הַנְּשָׁמוֹת עַל־יְדֵי כָּל הַתִּקּוּנִים הַנַּ"ל הוּא גַּם כֵּן בִּבְחִינַת מְקוֹמוֹ שֶׁל עוֹלָם וְהוּא יָכוֹל לַעֲשׂוֹת רֹאשׁ־הַשָּׁנָה וְלָדוּן אֶת הַכֹּל לְכַף זְכוּת:
<h3>יט.</h3>
רֹאשׁ הַשָּׁנָה הוּא חֶסֶד גָּדוֹל מֵאֵת הַשֵּׁם יִתְבָּרַךְ, כִּי אֵיךְ הָיִינוּ מְרִימִין פָּנֵינוּ לְבַקֵּשׁ כַּפָּרָה מֵאִתּוֹ יִתְבָּרַךְ. עַל כֵּן עָשָׂה עִמָּנוּ חֶסֶד בְּיוֹם דִּין וְקָבַע יוֹם הַדִּין רֹאשׁ הַשָּׁנָה בְּרֹאשׁ חֹדֶשׁ, שֶׁאָז כִּבְיָכוֹל הוּא יִתְבָּרַךְ בְּעַצְמוֹ מִתְחָרֵט וּמְבַקֵּשׁ כַּפָּרָה בִּבְחִינַת הָבִיאוּ עָלַי כַּפָּרָה עַל שֶׁמִּעַטְתִּי אֶת הַיָּרֵחַ שֶׁמִּשָּׁם נִמְשָׁכִים כָּל הַחֲטָאִים. וְעַל כֵּן אֵין לָנוּ בּוּשָׁה בְּיוֹם הַדִּין לְהִתְחָרֵט וּלְבַקֵּשׁ כַּפָּרָה עַל כָּל מַעֲשֵׂינוּ. כִּי אָז גַּם הַשֵּׁם יִתְבָּרַךְ מִתְחָרֵט וּמְבַקֵּשׁ כַּפָּרָה:
<h3>כ.</h3>
הַשּׁוֹפָר הוּא בְּחִינַת יִרְאָה. גַּם הוּא בְּחִינַת הַשְׁפָּעַת הַנְּבוּאָה. גַּם הוּא בְּחִינַת תְּפִלָּה שֶׁנִּגְאֶלֶת מִן הַגָּלוּת, גַּם הוּא בְּחִינַת מַה שֶּׁכָּל שִׂיחַ הַשָּׂדֶה חוֹזְרִים כֹּחָם לְתוֹךְ הַתְּפִלָּה שֶׁעַל־יְדֵי־זֶה יְכוֹלִין לַעֲשׂוֹת רֹאשׁ הַשָּׁנָה:
<h2>יְמֵי חֲנֻכָּה – ב</h2>
<h3>א.</h3>
יְמֵי חֲנֻכָּה הֵם יְמֵי הוֹדָאָה שֶׁזֶּה בְּחִינַת שַׁעֲשׁוּעַ עוֹלָם הַבָּא:
<h3>ב.</h3>
עִקַּר שַׁעֲשׁוּעַ עוֹלָם הַבָּא הוּא לְהוֹדוֹת וּלְהַלֵּל לִשְׁמוֹ יִתְבָּרַךְ וְלָדַעַת וּלְהַכִּיר אוֹתוֹ יִתְבָּרַךְ שֶׁעַל־יְדֵי־זֶה סְמוּכִין וּקְרוֹבִים אֵלָיו יִתְבָּרַךְ. כִּי כָּל מַה שֶּׁיּוֹדְעִין וּמַכִּירִין אוֹתוֹ יִתְבָּרַךְ בְּיוֹתֵר סְמוּכִין אֵלָיו יִתְבָּרַךְ בְּיוֹתֵר. כִּי שְׁאָר כָּל הַדְּבָרִים כֻּלָּם יִתְבַּטְּלוּ לֶעָתִיד לָבוֹא וְלֹא יִשָּׁאֵר רַק הַבְּחִינָה הַזֹּאת לְהוֹדוֹת וּלְהַלֵּל וְלָדַעַת אוֹתוֹ יִתְבָּרַךְ וְזֶה יִהְיֶה כָּל שַׁעֲשׁוּעַ עוֹלָם הַבָּא:
<h3>ג.</h3>
לִמּוּד הֲלָכוֹת בִּפְרָט כְּשֶׁזּוֹכִין לְחַדֵּשׁ בָּהֶם זֶה גַּם כֵּן בְּחִינַת שַׁעֲשׁוּעַ עוֹלָם הַבָּא:
<h3>ד.</h3>
עַל־יְדֵי הוֹדָאָה לְהַשֵּׁם יִתְבָּרַךְ וְכֵן עַל־יְדֵי לִמּוּד הֲלָכוֹת עַל־יְדֵי־זֶה בָּאָה הוֹלָדָה בְּנָקֵל. וְכֵן נִצּוֹלִין עַל־יְדֵי־זֶה מִכָּל הַצָּרוֹת:
<h3>ה.</h3>
כְּשֶׁאָדָם בְּאֵיזֶה צָרָה חַס וְשָׁלוֹם אָז הָאֱמֶת הוּא פָּגוּם. עַל כֵּן צָרִיךְ לִשְׁמֹר מְאֹד אָז אֶת עַצְמוֹ בְּיוֹתֵר שֶׁלֹּא יִהְיֶה נִלְכָּד בְּאֵיזֶה טָעוּת וְשֶׁקֶר עַל־יְדֵי הַצָּרָה חַס וְשָׁלוֹם:
<h3>ו.</h3>
עַל־יְדֵי שֶׁמְּבַטְּלִין תַּלְמִידֵי־חֲכָמִים מִלִּמּוּדָם עַל־יְדֵי־זֶה נַעֲשֶׂה חוֹלֶה עַל רַגְלָיו:
<h3>ז.</h3>
כְּשֶׁזּוֹכִין לְהַלֵּל וְהוֹדָאָה לְהַשֵּׁם יִתְבָּרַךְ בְּכָל עֵת עַל כָּל מַה שֶּׁעוֹבֵר עָלָיו בִּפְרָט כְּשֶׁיּוֹצֵא מֵאֵיזֶה צָרָה חַס וְשָׁלוֹם וְכֵן עַל־יְדֵי לִמּוּד הֲלָכוֹת עַל־יְדֵי־זֶה זוֹכִין לִשְׁלֹשָׁה קַוֵּי הָאֱמֶת, הַיְנוּ לְהִתְפַּלֵּל בֶּאֱמֶת שֶׁזֶּה עִקַּר שְׁלֵמוּת הַתְּפִלָּה. גַּם לְקַבֵּל תּוֹרַת אֱמֶת מֵרַבִּי אֲמִתִּי שֶׁיּוֹרֶה אוֹתוֹ בְּדֶרֶךְ יָשָׁר בְּתוֹרָתוֹ הָאֲמִתִּית. גַּם לַעֲשׂוֹת שִׁדּוּכִים אֲמִתִּיִּים שֶׁיַּזְמִין הַשֵּׁם יִתְבָּרַךְ לוֹ וּלְבָנָיו זִוּוּגָם הָאֲמִתִּי. וְהָאֱמֶת יָאִיר וְיַשְׁלִים אֶת אַרְבָּעָה חֶלְקֵי הַדִּבּוּר (הַמְבֹאָרִים בְּאוֹת ח) וְעַל־יְדֵי־זֶה יִזְכֶּה לְהַמְשִׁיךְ הַבְּרָכָה וְהַקְּדֻשָּׁה וְהַשִּׂמְחָה שֶׁל שַׁבָּת לְשֵׁשֶׁת יְמֵי הַחוֹל. וְעַל־יְדֵי־זֶה יִתְגַּלֶּה אַחְדוּת הַפָּשׁוּט מִתּוֹךְ פְּעֻלּוֹת מִשְׁתַּנּוֹת לְהַאֲמִין וְלֵידַע בֶּאֱמֶת שֶׁכָּל הַפְּעֻלּוֹת מִשְׁתַּנּוֹת נִמְשָׁכִין מֵאֶחָד הַפָּשׁוּט יִתְבָּרַךְ, שֶׁזֹּאת הַבְּחִינָה יְקָרָה מְאֹד לְמַעְלָה בְּכָל הָעוֹלָמוֹת וַאֲפִלּוּ אֶצְלוֹ יִתְבָּרַךְ הוּא דָּבָר יָקָר וְחָשׁוּב וְנִפְלָא מְאֹד:
<h3>ח.</h3>
אַרְבָּעָה חֶלְקֵי הַדִּבּוּר הֵם: (א) 'דִּבּוּר שֶׁל צְדָקָה' כִּי גֶּדֶר הָאָדָם הוּא הַדִּבּוּר וְזֶה הַדִּבּוּר נִמְשָׁךְ מִצְּדָקָה, כִּי צְדָקָה וָחֶסֶד הוּא גַּם כֵּן גֶּדֶר הָאָדָם כִּי גֶּדֶר הָאָדָם מְדַבֵּר הוּא לִגְמֹל חֶסֶד עִם הַבְּרִיּוֹת. וּמִי שֶׁאֵינוֹ עוֹשֶׂה צְדָקָה וָחֶסֶד פּוֹגֵם בְּהַדִּבּוּר מְאֹד וְהוּא בִּבְחִינַת בַּעַל חַי וְאֵינוֹ בִּכְלָל אָדָם כְּלָל, כִּי אֵין הָאָדָם נִקְרָא אָדָם רַק עַל־יְדֵי צְדָקָה וּגְמִילוּת חֲסָדִים. (ב) 'דִּבּוּר שֶׁל תְּשׁוּבָה' לְדַבֵּר דִּבּוּרִים הַרְבֵּה שֶׁל תְּשׁוּבָה לְפָנָיו יִתְבָּרַךְ. (ג) דִּבּוּר שֶׁל עֲשִׁירִים קְרוֹבִים לַמַּלְכוּת שֶׁיַּשְׁפִּיעַ לָהֶם הַשֵּׁם יִתְבָּרַךְ דִּבְרֵי חֵן בְּשִׂפְתוֹתֵיהֶם לְבַטֵּל כָּל הַגְּזֵרוֹת קָשׁוֹת וְלִפְעֹל טוֹבוֹת וִישׁוּעוֹת עַל יִשְׂרָאֵל. (ד) 'דִּבּוּר שֶׁל מַלְכוּת דִּקְדֻשָּׁה' שֶׁיָּבִיא לָנוּ הַשֵּׁם יִתְבָּרַךְ אֶת מְשִׁיחַ צִדְקֵנוּ וְנִזְכֶּה לִשְׁמֹעַ דִּבּוּרָיו הַקְּדוֹשִׁים וְהַטְּהוֹרִים וְהַנּוֹרָאִים מִפִּיו הַקָּדוֹשׁ:
<h3>ט.</h3>
עִקַּר קִיּוּם וּשְׁלֵמוּת הַדִּבּוּר הוּא עַל־יְדֵי אֱמֶת:
<h3>י.</h3>
תָּמְכֵי אוֹרַיְתָא שֶׁנּוֹתְנִים מָמוֹן לְתַלְמִידֵי חֲכָמִים זְכוּתָם גָּדוֹל מְאֹד. כִּי עַל־יְדֵי מָמוֹנָם שֶׁמַּחֲזִיקִין הַתַּלְמִידֵי־חֲכָמִים עַל־יְדֵי־זֶה יְכוֹלִים הַתַּלְמִידֵי־חֲכָמִים לַעֲסֹק בַּתּוֹרָה וּלְהוֹלִיד הֲלָכוֹת וְחִדּוּשֵׁי תּוֹרָה. נִמְצָא שֶׁיֵּשׁ לָהֶם חֵלֶק בְּהַתּוֹרָה שֶׁנּוֹלְדָה וְנִתְגַּלָּה עַל יָדָם. וְכָל הַמָּמוֹן שֶׁנּוֹתְנִים לְהַתַּלְמִידֵי־ חֲכָמִים אַף שֶׁנֶּחְסַר לְפִי שָׁעָה אֶצְלָם אַף־עַל־פִּי־כֵן עַל־יְדֵי הַהֲלָכוֹת שֶׁנּוֹלְדוּ וְנִתְחַדְּשׁוּ עַל יָדָם נִשְׁפָּע עַל־יְדֵי־זֶה חֶסֶד וְחוֹזֵר וְנִתְמַלֵּא לָהֶם הַחִסָּרוֹן. וְזוֹכִין לְשַׁעֲשׁוּעַ עוֹלָם הַבָּא שֶׁהוּא בְּחִינַת מִלּוּי הַחִסָּרוֹן (עַיֵּן פְּנִים) וּלְכָל שְׁלשֶׁת קַוֵּי הָאֱמֶת שֶׁיָּאִירוּ בְּכָל אַרְבָּעָה חֶלְקֵי הַדִּבּוּר הַנַּ"ל וּלְכָל הַתִּקּוּנִים הַנַּ"ל:
<h3>יא.</h3>
עַל־יְדֵי הַתְּפִלָּה שֶׁיִּשְׂרָאֵל מִתְפַּלְּלִין בֶּאֱמֶת נִקְרָאִים בְּשֵׁם אֵל. כִּי הַקָּדוֹשׁ־בָּרוּךְ־הוּא נִקְרָא אֵל עַל שֵׁם הַכֹּחַ, כִּי הוּא תַּקִּיף וּבַעַל הַיְכֹלֶת. וְעַל־יְדֵי הַתְּפִלָּה אָנוּ לוֹקְחִין לְעַצְמֵנוּ הַכֹּחַ מִמֶּנּוּ יִתְבָּרַךְ כִּי אָנוּ מְבַטְּלִין גְּזֵרוֹתָיו. וְאָז יִשְׂרָאֵל נִקְרָאִים בְּשֵׁם אֵל:
<h3>יב.</h3>
עַל־יְדֵי הַדְלָקַת נֵר חֲנֻכָּה וְעַל־יְדֵי הַהַלֵּל וְהַהוֹדָאָה שֶׁל חֲנֻכָּה שֶׁזֶּה עִקַּר שַׁעֲשׁוּעַ עוֹלָם הַבָּא כַּנַּ"ל עַל־יְדֵי־זֶה זוֹכִין גַּם כֵּן שֶׁיָּאִירוּ כָּל שְׁלשֶׁת קַוֵּי הָאֱמֶת בְּאַרְבָּעָה חֶלְקֵי הַדִּבּוּר הַנַּ"ל וְיַשְׁלִימוּ אֶת הַדִּבּוּר. וְעַל־יְדֵי־זֶה יִזְכּוּ לְהַמְשִׁיךְ הַקְּדֻשָּׁה וְהַשִּׂמְחָה שֶׁל שַׁבָּת לְשֵׁשֶׁת יְמֵי הַחֹל. וְעַל־יְדֵי־זֶה יִתְגַּלֶּה אַחְדוּתוֹ הַפָּשׁוּט מִתּוֹךְ פְּעֻלּוֹת מִשְׁתַּנּוֹת כַּנַּ"ל. אַשְׁרֵי הַזּוֹכֶה לַחֲנֻכָּה כָּזֶה לְהַמְשִׁיךְ כָּל הַתִּקּוּנִים הַנּוֹרָאִים הָאֵלֶּה:
<h3>יג.</h3>
מִי שֶׁזּוֹכֶה לִשְׁלֵמוּת הַדִּבּוּר עַל־יְדֵי הַתִּקּוּנִים הַנּוֹרָאִים הָאֵלֶּה יָכוֹל לַעֲשׂוֹת עִם הַדִּבּוּר כִּרְצוֹנוֹ הַיְנוּ לְשַׁנּוֹת הַטֶּבַע כִּרְצוֹנוֹ עַל־יְדֵי שְׁלֵמוּת דִּבּוּרוֹ:
<h3>יד.</h3>
סְגֻלָּה לִמְקַשָּׁה לֵילֵד לוֹמַר אָז מִזְמוֹר לְתוֹדָה כַּמָּה וְכַמָּה פְּעָמִים:
<h2>פִּדְיוֹן נֶפֶשׁ – ג</h2>
<h3>א.</h3>
אַחַר הַפִּדְיוֹן שֶׁעוֹשִׂין בִּשְׁבִיל לְהַמְתִּיק הַדִּין אָז יֵשׁ רְשׁוּת לָרוֹפֵא לְרַפְּאוֹת אֲבָל לֹא קֹדֶם. כִּי עִקַּר הָרְפוּאָה עַל־יְדֵי פִּדְיוֹן:
<h2>וְאֶת הָעוֹרְבִים צִוִּיתִי – ד</h2>
<h3>א.</h3>
עִקַּר עֲבוֹדַת הַצְּדָקָה הִיא לְשַׁבֵּר הָאַכְזָרִיּוּת שֶׁלּוֹ לְהָפְכוֹ לְרַחֲמָנוּת לְהִתְנַדֵּב לִצְדָקָה. כִּי מִי שֶׁהוּא רַחֲמָן בְּטִבְעוֹ וְנוֹתֵן צְדָקָה מֵחֲמַת רַחֲמָנוּת שֶׁבְּטִבְעוֹ אֵין זֶה עֲבוֹדָה. עַל כֵּן כָּל הַנְּדִיבֵי לֵב שֶׁרוֹצִים לְקַיֵּם מִצְוַת צְדָקָה כָּרָאוּי צְרִיכִין לֵילֵךְ וְלַעֲבֹר בַּתְּחִלָּה דֶּרֶךְ בְּחִינָה זֹאת. דְּהַיְנוּ שֶׁבַּתְּחִלָּה צְרִיכִין לְשַׁבֵּר הָאַכְזָרִיּוּת שֶׁלָּהֶם שֶׁבְּטִבְעָם לְהָפְכוֹ לְרַחֲמָנוּת לִתֵּן צְדָקָה, כִּי זֶה עִקַּר עֲבוֹדַת הַצְּדָקָה כַּנַּ"ל. וְעַל־יְדֵי־זֶה נִתְהַפֵּךְ גַּם רֹגֶז הַשֵּׁם יִתְבָּרַךְ לְרָצוֹן:
<h3>ב.</h3>
כָּל הַמִּצְווֹת וּמַעֲשִׂים טוֹבִים וְכָל עֲבוֹדַת הַשֵּׁם הֵם בְּחִינַת הוֹלָדָה. כִּי עִקַּר תּוֹלְדוֹתֵיהֶם שֶׁל צַדִּיקִים הֵם מַעֲשִׂים טוֹבִים. וּכְמוֹ שֶׁהַיּוֹלֶדֶת קֹדֶם הוֹלָדָה צְרִיכָה לִסְבֹּל כַּמָּה חֲבָלִים וְצִירִים וְלִצְעֹק כַּמָּה קָלִין שֶׁל אָח וַאֲבוֹי וְכוּ' כְּמוֹ כֵן מַמָּשׁ בַּעֲבוֹדַת הַשֵּׁם כְּשֶׁרוֹצֶה לַעֲבֹד אֵיזֶה עֲבוֹדָה אוֹ תְּשׁוּבָה, בְּהֶכְרֵחַ שֶׁיִּהְיֶה לוֹ כַּמָּה יְגִיעוֹת. וְצָרִיךְ לִצְעֹק כַּמָּה קָלִין שֶׁל אָח וַאֲבוֹי וְכַמָּה גְּנִיחוֹת וְכַמָּה כְּפִילוֹת וְכַמָּה הַטָּיוֹת וְכוּ' וּבִפְרָט בַּהַתְחָלָה שֶׁאָז קָשֶׁה מְאֹד, כִּי כָּל הַתְחָלוֹת קָשׁוֹת. וְאָז צְרִיכִין בְּיוֹתֵר כַּמָּה קָלִין וְכַמָּה גְּנִיחוֹת וְכוּ' קֹדֶם שֶׁמַּתְחִילִין אֵיזֶהוּ הַתְחָלָה. וְגַם אַחַר־כָּךְ לְאַחַר הַהַתְחָלָה גַּם כֵּן אֵינוֹ בָּא בְּנָקֵל עֲבוֹדַת הַשֵּׁם וּצְרִיכִין כַּמָּה יְגִיעוֹת וְכַמָּה תְּנוּעוֹת כַּנַּ"ל קֹדֶם שֶׁזּוֹכִין לַעֲשׂוֹת אֵיזֶה עֻבְדָּא שֶׁיִּהְיֶה לָהּ הִדּוּר אַךְ הַהַתְחָלָה קָשָׁה מְאֹד כַּנַּ"ל. עַל כֵּן אַל יְבַהֲלוּךָ רַעְיוֹנֶיךָ עַל כָּל מַה שֶּׁעוֹבֵר עָלֶיךָ כִּי בְּהֶכְרֵחַ לִסְבֹּל הַכֹּל כַּנַּ"ל. וּלְפוּם צַעֲרָא אַגְרָא:
<h3>ג.</h3>
הַצְּדָקָה מַרְחֶבֶת כָּל הַפְּתָחִים שֶׁל הַקְּדֻשָּׁה שֶׁכְּשֶׁאָדָם נִכְנָס בְּאֵיזֶה דֶּרֶךְ וַעֲבוֹדָה מֵעֲבוֹדַת ה' אָז הוּא צָרִיךְ לִפְתֹּחַ שָׁם פֶּתַח לִכְנֹס בְּאוֹתוֹ הַדֶּרֶךְ, וּבִשְׁבִיל זֶה כָּל הַהַתְחָלוֹת קָשׁוֹת וְעַל־יְדֵי הַצְּדָקָה מַרְחִיב הַפֶּתַח. וַאֲפִלּוּ כְּשֶׁיֵּשׁ כְּבָר פֶּתַח הַצְּדָקָה מַרְחֶבֶת וּפוֹתַחַת בְּיוֹתֵר כָּל הַפְּתָחִים שֶׁל הַקְּדֻשָּׁה, וְעַל כֵּן קֹדֶם כָּל מִצְוָה וַעֲבוֹדָה טוֹב לִתֵּן צְדָקָה כְּדֵי לְהַרְחִיב פֶּתַח הַקְּדֻשָּׁה שֶׁצָּרִיךְ לַעֲשׂוֹת בַּעֲבוֹדָתוֹ וְלֹא יִהְיֶה קָשֶׁה וְכָבֵד עָלָיו כָּל־כָּךְ לִכְנֹס בָּהֶם:
<h3>ד.</h3>
הַתְחָלַת הַצְּדָקָה הִוא קָשָׁה וּכְבֵדָה מְאֹד. אֲבָל הַתּוֹעֶלֶת שֶׁל הַצְּדָקָה גָּדוֹל מְאֹד מְאֹד. כִּי צָרְכֵי הַגּוּף הֵם רַבִּים מְאֹד. וַאֲפִלּוּ הַהֶכְרֵחִיּוֹת הֵם רַבִּים מְאֹד אֲכִילָה וּשְׁתִיָּה וּמַלְבּוּשִׁים וְדִירוֹת וְהֵם מוֹנְעִים אֶת הָאָדָם מְאֹד מְאֹד מֵעֲבוֹדַת הַבּוֹרֵא יִתְבָּרַךְ. וְעַל־יְדֵי הַצְּדָקָה מִתְבַּטְּלִים כָּל אֵלּוּ הַמְּנִיעוֹת. כִּי עַל־יְדֵי צְדָקָה זוֹכֶה שֶׁיַּשְׁפִּיעַ חַסְדּוֹ יִתְבָּרַךְ עַד שֶׁלֹּא יִצְטָרֵךְ לַעֲשׂוֹת שׁוּם עֵסֶק וּמְלָאכָה בִּשְׁבִיל פַּרְנָסָה רַק תִּהְיֶה מְלַאכְתּוֹ נַעֲשֵׂית עַל־יְדֵי אֲחֵרִים וְהוּא יַעֲסֹק בַּעֲבוֹדָתוֹ יִתְבָּרַךְ:
<h3>ה.</h3>
רֹב הַחֶסֶד אִי אֶפְשָׁר לְקַבֵּל כִּי אֵין יְכוֹלִין לְקַבֵּל רֹב טוֹבָה וְצָרִיךְ לַעֲשׂוֹת כְּלִי וְצִנּוֹר לְקַבֵּל עַל יָדוֹ אֶת הַחֶסֶד, וְעַל־יְדֵי יִרְאָה נַעֲשֶׂה כְּלִי וְצִנּוֹר לְקַבֵּל עַל יָדָהּ אֶת הַחֶסֶד:
<h3>ו.</h3>
עַל־יְדֵי שֶׁנִּתְגַּלֶּה שֶׁהַכֹּל מִתְנַהֵג בִּרְצוֹנוֹ יִתְבָּרַךְ וְאֵין שׁוּם חִיּוּב הַטֶּבַע כְּלָל עַל־יְדֵי־זֶה נַעֲשֶׂה יִרְאָה, כִּי אָז יוֹדְעִים שֶׁיֵּשׁ שָׂכָר וָעֹנֶשׁ וְשַׁיָּךְ לְהִתְיָרֵא מִפָּנָיו יִתְבָּרַךְ. אֲבָל כְּשֶׁנּוֹפְלִין לִכְפִירָה כְּאִלּוּ הַכֹּל מִתְנַהֵג עַל־פִּי הַטֶּבַע אֵין שַׁיָּךְ יִרְאָה חַס וְשָׁלוֹם. (אָמַר הַמַּעְתִּיק – עַיֵּן אִיּוֹב ט"ו ד שֶׁאָמַר אֱלִיפַז לְאִיּוֹב שֶׁתָּלָה הַכֹּל בְּמַעֲרֶכֶת הַשָּׁמַיִם אַף אַתָּה תָּפֵר יִרְאָה):
<h3>ז.</h3>
הִתְגַּלּוּת הָרָצוֹן הַנַּ"ל הוּא עַל־יְדֵי הַיָּמִים טוֹבִים. כִּי כָּל יוֹם־טוֹב קֹדֶשׁ קוֹרֵא וּמַכְרִיז וּמְגַלֶּה אֶת הָרָצוֹן שֶׁהַכֹּל מִתְנַהֵג רַק בִּרְצוֹנוֹ יִתְבָּרַךְ וְאֵין שׁוּם חִיּוּב הַטֶּבַע כְּלָל. כִּי בְּכָל יוֹם־טוֹב וְיוֹם־טוֹב עָשָׂה הַשֵּׁם יִתְבָּרַךְ עִמָּנוּ אוֹתוֹת נוֹרָאוֹת שֶׁהֵם הֶפֶךְ הַטֶּבַע, בְּפֶסַח יְצִיאַת מִצְרַיִם שֶׁהוֹצִיאָנוּ מִמִּצְרַיִם בְּאוֹתוֹת נוֹרָאוֹת, בְּשָׁבוּעוֹת מַתַּן תּוֹרָה שֶׁנָּתַן אֶת הַתּוֹרָה בְּאוֹתוֹת נוֹרָאוֹת, בְּסֻכּוֹת הֶקֵּף עַנְנֵי כָּבוֹד, שֶׁעַל־יְדֵי כָּל אֵלּוּ הָאוֹתוֹת וְהַמּוֹפְתִים הַנּוֹרָאִים שֶׁעָשָׂה עִמָּנוּ בְּכָל הַשָּׁלֹשׁ רְגָלִים נִתְגַּלֶּה שֶׁהַכֹּל מִתְנַהֵג רַק בִּרְצוֹנוֹ יִתְבָּרַךְ לְבַד וְאֵין שׁוּם חִיּוּב הַטֶּבַע כְּלָל. אַךְ צְרִיכִין לְהַטּוֹת אָזְנוֹ וְלִבּוֹ הֵיטֵב לִשְׁמֹעַ קוֹל הַקְּרִיאָה הַקְּדוֹשָׁה הַזֹּאת וְעַל־יְדֵי־זֶה זוֹכֶה לְשִׂמְחַת יוֹם־טוֹב, כִּי כָּל אֶחָד כְּפִי מַה שֶּׁזּוֹכֶה לִשְׁמֹעַ בְּלִבּוֹ קוֹל הַקְּרִיאָה הַנַּ"ל שֶׁל יוֹם־טוֹב שֶׁהַכֹּל מִתְנַהֵג בִּרְצוֹנוֹ יִתְבָּרַךְ לְבַד כֵּן זוֹכֶה לְשִׂמְחַת יוֹם־טוֹב:
<h3>ח.</h3>
יֵשׁ חַיּוֹת רָעוֹת דּוֹרְסִים וְטוֹרְפִים, וְהֵם חַכְמֵי הַטֶּבַע שֶׁרוֹצִים לְהַרְאוֹת עַל־פִּי חָכְמָתָם הַמֻּטְעֵית שֶׁהַכֹּל עַל־פִּי הַטֶּבַע חַס וְשָׁלוֹם, וְהֵם דּוֹרְסִים וְטוֹרְפִים רַבִּים מִבְּנֵי עַמֵּנוּ. כִּי כַּמָּה נְפָשׁוֹת מִיִּשְׂרָאֵל שָׁקְעוּ בָּזֶה רַחֲמָנָא לִצְלָן. וְאֵלּוּ הַנְּפָשׁוֹת הֵם כְּצִפֳּרִים הָאֲחוּזוֹת בַּפָּח. עַל כֵּן כָּל מִי שֶׁחָס עַל נַפְשׁוֹ צָרִיךְ לִבְרֹחַ וּלְמַלֵּט נַפְשׁוֹ מֵהֶם שֶׁלֹּא תִּהְיֶה נַפְשׁוֹ נִטְרֶפֶת וְנִדְרֶסֶת חַס וְשָׁלוֹם עַל יָדָם. כִּי הִתְגַּבְּרוּתָם גָּדוֹל מְאֹד וְקוֹל שַׁאֲגָתָם עוֹלֶה וּמִתְגַּבֵּר עַל קוֹל הַקְּרִיאָה שֶׁל יוֹם־טוֹב שֶׁקּוֹרֵא וְצוֹעֵק וּמְגַלֶּה אֶת הָרָצוֹן. עַל כֵּן חָלִילָה לְהִסְתַּכֵּל כְּלָל בְּאֵלּוּ הַסְּפָרִים הַמְדַבְּרִים מֵחֲקִירוֹת. אֲפִלּוּ בִּסְפָרִים שֶׁחִבְּרוּ גְּדוֹלֵי יִשְׂרָאֵל, כִּי אֵין רָעָה גְּדוֹלָה מִזּוֹ:
<h3>ט.</h3>
עַל־יְדֵי הַזְּקֵנִים מַאֲרִיכֵי יָמִים שֶׁבַּדּוֹר שֶׁאֵין בָּהֶם שְׁלֵמוּת עַל־יְדֵי־זֶה מִתְגַּבֵּר חָכְמַת הַטֶּבַע חַס וְשָׁלוֹם כִּי צָרִיךְ הָאָדָם כָּל מַה שֶּׁנִּתּוֹסֵף וּבָא לוֹ יוֹם מִימֵי חַיָּיו לְהוֹסִיף בְּכָל יוֹם קְדֻשָּׁה וְדַעַת אֶת הַשֵּׁם. כִּי כָּל יוֹם שֶׁבָּא אַחַר־כָּךְ צָרִיךְ שֶׁיָּאִיר בְּיוֹתֵר בְּתוֹסְפוֹת קְדֻשָּׁה וְדַעַת אֶת ה'. וְרַק זֶה נִקְרָא זָקֵן דִּקְדֻשָּׁה בֶּאֱמֶת, אֲבָל כְּשֶׁפּוֹגֵם אֶת יָמָיו וְאֵינוֹ מוֹסִיף קְדֻשָּׁה וְדַעַת בְּכָל יוֹם אַף־עַל־פִּי שֶׁמַּזְקִין אֵינוֹ נִקְרָא זָקֵן כְּלָל רַק אַדְּרַבָּא הוּא נִקְרָא קְצַר יָמִים. וְעַל־יְדֵי נְפִילַת הַדַּעַת דִּקְדֻשָּׁה שֶׁל הַזְּקֵנִים הַנַּ"ל יוֹנֵק וּמִתְגַּבֵּר חַס וְשָׁלוֹם דַּעַת חָכְמַת הַטֶּבַע בָּעוֹלָם.
<h3>י.</h3>
הַתִּקּוּן לָזֶה הוּא צְדָקָה, כִּי עַל־יְדֵי צְדָקָה מְתַקְּנִים הַפְּגָם שֶׁל הַזְּקֵנִים מַאֲרִיכֵי יָמִים שֶׁבַּדּוֹר שֶׁאֵינָם כָּרָאוּי, וְעַל־יְדֵי־ זֶה זוֹכִים לְבַטֵּל שֹׁרֶשׁ חָכְמַת הַטֶּבַע וְזוֹכִין לִשְׁמֹעַ קוֹל הַקְּרִיאָה שֶׁל יוֹם־טוֹב קֹדֶשׁ שֶׁקּוֹרֵא וּמְגַלֶּה אֶת הָרָצוֹן, שֶׁהַכֹּל בִּרְצוֹנוֹ יִתְבָּרַךְ וְעַל־יְדֵי־זֶה זוֹכִין לְשִׂמְחַת יוֹם־טוֹב. וְעַל כֵּן צְרִיכִין לְהַרְבּוֹת בִּצְדָקָה קֹדֶם כָּל רֶגֶל כְּדֵי לִזְכּוֹת עַל־יְדֵי־זֶה לְשִׂמְחַת יוֹם־טוֹב בִּשְׁלֵמוּת, וְעַל־יְדֵי־זֶה שֶׁיִּשְׁמַע קוֹל הַקְּרִיאָה שֶׁל יוֹם־טוֹב שֶׁקּוֹרֵא וּמְגַלֶּה אֶת הָרָצוֹן, יִזְכֶּה לְיִרְאָה. וְעַל יָדָהּ יוּכַל לְקַבֵּל הַשְׁפָּעַת חַסְדּוֹ יִתְבָּרַךְ עַד שֶׁלֹּא יִצְטָרֵךְ לַעֲשׂוֹת שׁוּם עֵסֶק בִּשְׁבִיל פַּרְנָסָה. וְכָל מְלַאכְתּוֹ תִּהְיֶה נַעֲשֵׂית עַל־יְדֵי אֲחֵרִים. וְיוּכַל לַעֲסֹק בַּעֲבוֹדָתוֹ יִתְבָּרַךְ בְּלִי שׁוּם מְנִיעוֹת מֵחֲמַת פַּרְנָסָה. נִמְצָא שֶׁתּוֹעֶלֶת הַצְּדָקָה גָּדוֹל מְאֹד הֵן לְעַצְמוֹ שֶׁיּוּכַל לַעֲסֹק בַּעֲבוֹדָתוֹ יִתְבָּרַךְ בְּלִי מְנִיעוֹת. וְהֵן בִּכְלָלִיּוּת הָעוֹלָם שֶׁיִּתְגַּלֶּה אֱמוּנַת הָרָצוֹן בָּעוֹלָם וְכָל הַנְּפָשׁוֹת שֶׁכְּבָר נִצּוֹדוּ בְּחָכְמַת הַטֶּבַע כְּצִפֳּרִים הָאֲחוּזוֹת בַּפָּח יִפְרְחוּ מִמְּצוֹדָתָם וְיֵצְאוּ מִשָּׁם לְשָׁלוֹם עַל־יְדֵי הַצְּדָקָה:
<h3>יא.</h3>
לִפְעָמִים אֲפִלּוּ כְּשֶׁמַּכְנִיעִין אֶת חַכְמֵי הַטֶּבַע עֲדַיִן חוֹזְרִים וּמַטִּילִים אֵיזֶה סָפֵק בָּרָצוֹן וְאָז צְרִיכִין לַחֲזֹר וּלְהַרְבּוֹת בִּצְדָקָה, כִּי צְדָקָה מַכְנַעַת וּמַשְׁפֶּלֶת חָכְמַת הַטֶּבַע תָּמִיד וּמְגַלָּה שֶׁהַכֹּל מִתְנַהֵג רַק בִּרְצוֹנוֹ יִתְבָּרַךְ לְבַד:
<h3>יב.</h3>
צְדָקָה הוּא רְפוּאָה לְכָל הַמַּכּוֹת:
<h2>תִּקְעוּ אֱמוּנָה – ה</h2>
<h3>א.</h3>
הָעִקָּר הוּא הָאֱמוּנָה וְצָרִיךְ כָּל אֶחָד לְחַפֵּשׂ אֶת עַצְמוֹ אִם אֱמוּנָתוֹ שְׁלֵמָה וּלְחַזֵּק אֶת עַצְמוֹ בֶּאֱמוּנָה תָּמִיד. כִּי עַל־יְדֵי פְּגַם אֱמוּנָה בָּאִים מַכּוֹת מֻפְלָאוֹת שֶׁאֵין מוֹעִיל לָהֶם לֹא רְפוּאוֹת וְלֹא תְּפִלָּה וְלֹא זְכוּת אָבוֹת. כִּי כָּל הָרְפוּאוֹת הֵם עַל־יְדֵי עֲשָׂבִים וְהֵם גְּדֵלִים רַק עַל־יְדֵי אֱמוּנָה, גַּם עִקַּר כֹּחַ הָרְפוּאָה שֶׁיֵּשׁ בְּכָל עֵשֶׂב וָעֵשֶׂב הוּא עַל־פִּי הַסֵּדֶר שֶׁיֵּשׁ לְהָעֲשָׂבִים וְהַזְּרָעִים לְפִי הַמָּקוֹם וְהַזְּמַן. הַיְנוּ לְקָצְרָם בַּמָּקוֹם הָרָאוּי. שֶׁכְּשֶׁגְּדֵלִין בְּאוֹתוֹ הַמָּקוֹם יֵשׁ לָהֶם כֹּחַ לְרַפְּאוֹת וְלֹא כְּשֶׁגְּדֵלִין בְּמָקוֹם אַחֵר, וְכֵן לְקָצְרָם בַּזְּמַן הָרָאוּי לָהֶם כִּי יֵשׁ עֵשֶׂב שֶׁכָּל כֹּחוֹ לְרַפְּאוֹת הוּא כְּשֶׁקּוֹצְרִים אוֹתוֹ עַד שֶׁלֹּא הֵבִיא שְׁלִישׁ וְלֹא אַחַר־כָּךְ. וְכֵן יֵשׁ עֵשֶׂב שֶׁכָּל כֹּחוֹ לְרַפְּאוֹת רַק כְּשֶׁנִּגְמָר עַד שֶׁנּוֹפֵל מֵאֵלָיו וְלֹא קֹדֶם. וְעַל־יְדֵי אֱמוּנָה נַעֲשֶׂה סֵדֶר הַזְּרָעִים לְקָצְרָם בִּמְקוֹמָם וּבִזְמַנָּם הָרָאוּי כְּדֵי שֶׁיִּהְיֶה לָהֶם כֹּחַ לְרַפְּאוֹת. וְעַל־יְדֵי נְפִילַת הָאֱמוּנָה קוֹצְרִין אוֹתָם הַזְּרָעִים עַצְמָם לִרְפוּאוֹת אֲבָל שֶׁלֹּא בִּמְקוֹמָם וּבִזְמַנָּם הָרָאוּי, וְעַל כֵּן אֵין לָהֶם כֹּחַ לְרַפְּאוֹת. גַּם עִקַּר הִתְגַּלּוּת זְכוּת אָבוֹת לִזְכּוֹת לִרְפוּאָה בִּזְכוּתָם הוּא גַּם כֵּן רַק עַל־יְדֵי אֱמוּנָה. גַּם עִקַּר מַה שֶּׁמּוֹעֶלֶת הַתְּפִלָּה לִפְעֹל בַּקָּשָׁתוֹ הוּא גַּם כֵּן רַק עַל־יְדֵי אֱמוּנָה. גַּם עַל־יְדֵי נְפִילַת הָאֱמוּנָה אֵין מוֹעִיל לְהַחוֹלֶה קוֹל צְעָקָה שֶׁל אָח וּגְנִיחוֹת שֶׁלִּפְעָמִים מְרַחֲמִין עָלָיו מִן הַשָּׁמַיִם עַל־יְדֵי־זֶה וְעַל־יְדֵי נְפִילַת הָאֱמוּנָה גַּם זֶה אֵין מוֹעִיל:
<h3>ב.</h3>
כְּשֶׁאָדָם נוֹפֵל מֵאֱמוּנָה וְאֵין מוֹעִיל אֲפִלּוּ קוֹל צְעָקָה בְּלֹא דִּבּוּר. אָז צָרִיךְ לִצְעֹק מֵעֹמֶק הַלֵּב בִּבְחִינַת: "מִמַּעֲמַקִּים קְרָאתִיךָ ה'", מֵעֻמְקָא דְּלִבָּא, וְעַל־יְדֵי־זֶה נִתְגַּלִּים עֵצוֹת עֲמֻקּוֹת שֶׁיּוֹדְעִים לָתֵת עֵצָה לְנַפְשָׁם כָּל אֶחָד וְאֶחָד מַה שֶּׁצָּרִיךְ. וְעַל־יְדֵי־זֶה גְּדֵלָה הָאֱמוּנָה וְנִתְתַּקֶּנֶת, וְעַל־יְדֵי־זֶה חוֹזְרִים וְנִתְתַּקְּנִים כָּל הַדְּבָרִים הַנַּ"ל שֶׁהֵם רְפוּאָה וּזְכוּת אָבוֹת וּתְפִלָּה וְכוּ':
<h3>ג.</h3>
עִקַּר גִּדּוּל הָאֱמוּנָה הִיא בִּבְחִינַת: "וֶאֱמוּנָתְךָ בַּלֵּילוֹת" הַיְנוּ כָּל מַה שֶּׁנִּדְחֶה וְהוֹלֵךְ חֵלֶק מֵהַלַּיְלָה וְנִתְקָרֵב אֶל אוֹר הַיּוֹם נִתְגַּדֵּל הָאֱמוּנָה בְּיוֹתֵר, עַד שֶׁבְּאוֹר הַיּוֹם אָז נִתְגַּדֵּל הָאֱמוּנָה בִּשְׁלֵמוּת בִּבְחִינַת חֲדָשִׁים לַבְּקָרִים רַבָּה אֱמוּנָתֶךָ. וְאָז הִיא עִקַּר צְמִיחַת הָרְפוּאָה בִּבְחִינַת: "אָז יִבָּקַע כַּשַּׁחַר אוֹרֶךָ וַאֲרֻכָתְךָ מְהֵרָה תִצְמָח", וּכְמוֹ כֵן עַל־יְדֵי הִתְגַּלּוּת הָעֵצָה שֶׁהוּא גַּם כֵּן בְּחִינַת הִתְגַּלּוּת הָאוֹר מִן הַחֹשֶׁךְ עַל־יְדֵי־זֶה נִתְגַּדֶּלֶת גַּם כֵּן הָאֱמוּנָה וְעַל־יְדֵי־זֶה עִקַּר הָרְפוּאָה כַּנַּ"ל:
<h3>ד.</h3>
עַל־יְדֵי נְפִילַת הָאֱמוּנָה הַקְּדוֹשָׁה עַל־יְדֵי־זֶה נַעֲשֶׂה וְנִתְחַזֵּק אֱמוּנוֹת כָּזְבִּיּוֹת. וְכֵן לְהִפּוּךְ כְּשֶׁמַּעֲלִין וּמְתַקְּנִין הָאֱמוּנָה הַקְּדוֹשָׁה עַל־יְדֵי־זֶה נֶחֱלָשִׁין וְנוֹפְלִין הָאֱמוּנוֹת כָּזְבִּיּוֹת וְחוֹזְרִים וְשָׁבִים הָעַכּוּ"ם מֵאֱמוּנוֹת כָּזְבִּיּוֹת שֶׁלָּהֶם לֶאֱמוּנָתֵנוּ הַקְּדוֹשָׁה וְנַעֲשִׂין גֵּרִים. וְלִפְעָמִים נַעֲשֶׂה גֵּרִים בְּכֹחַ דְּהַיְנוּ אַף־עַל־פִּי שֶׁאֵינָם בָּאִים לְהִתְגַּיֵּר מַמָּשׁ בְּפֹעַל אַף־עַל־ פִּי־כֵן מַכִּירִים שָׁם בַּמָּקוֹם שֶׁהֵם אֶת הַשֵּׁם יִתְבָּרַךְ. וְיוֹדְעִים וּמַאֲמִינִים שֶׁיֵּשׁ יָחִיד קַדְמוֹן יִתְבָּרַךְ. וְלִפְעָמִים נַעֲשֶׂה גֵּרִים בְּפֹעַל מַמָּשׁ שֶׁבָּאִים וּמִתְגַּיְּרִים מַמָּשׁ:
<h3>ה.</h3>
אֵלּוּ הַגֵּרִים הֵם קָשִׁים וּמַזִּיקִים לְיִשְׂרָאֵל כִּי הֵם מַכְנִיסִין גַּאֲוָה בְּיִשְׂרָאֵל.
<h3>ו.</h3>
עַל־יְדֵי הַגַּאֲוָה שֶׁנִּכְנֶסֶת בְּיִשְׂרָאֵל עַל־יְדֵי הַגֵּרִים כַּנַּ"ל, עַל־יְדֵי־זֶה מְקַבְּלִין חֶרֶב הַגַּאֲוָה בְּחִינַת וַאֲשֶׁר חֶרֶב גַּאֲוָתֶךָ מַנְהִיגֵי הַדּוֹר שֶׁל שֶׁקֶר שֶׁמִּתְגָּאִים עַל הַדּוֹר בְּחִנָּם, כִּי לֹא נִתַּן לָהֶם גְּדֻלָּה מִן הַשָּׁמַיִם כְּלָל, וְיֵשׁ כֹּחַ לְאֵלּוּ הַמַּנְהִיגִים אֲפִלּוּ לְהַעֲנִישׁ אֶת מִי שֶׁאֵינוֹ רוֹצֶה לְהַכְנִיעַ עַצְמוֹ תַּחַת מֶמְשַׁלְתָּם. וּבֶאֱמֶת אֵין זֶה נִקְרָא מַעֲנִישׁ אֶלָּא מַזִּיק כִּי הֵם מַזִּיקֵי עָלְמָא. וְכָל הַכֹּחַ הַזֶּה הֵם מְקַבְּלִים עַל־יְדֵי חֶרֶב הַגַּאֲוָה הַנַּ"ל:
<h3>ז.</h3>
עַל־יְדֵי הַגַּאֲוָה שֶׁל אֵלּוּ הַמַּנְהִיגֵי הַדּוֹר הַנַּ"ל עַל־יְדֵי־זֶה מִתְגַּבֵּר חַס וְשָׁלוֹם תַּאֲוַת נִאוּף בָּעוֹלָם. וְעַל־יְדֵי־זֶה בָּא הַשְׁחָתַת זֶרַע חַס וְשָׁלוֹם, שֶׁהוּא בְּחִינַת "הֶחְתִּים בְּשָׂרוֹ" שֶׁהוּא חוֹתַם דְּסִטְרָא אַחֲרָא עַל הָאָדָם שֶׁלֹּא יוּכַל לָצֵאת מִמֶּנָּה. וְאִי אֶפְשָׁר לְהִנָּצֵל מִמֶּנָּה כִּי אִם עַל יְדֵי כֹּחַ הַמָּגִנִּים שֶׁבַּדּוֹר שֶׁהֵם הַצַּדִּיקִים וְהַכְּשֵׁרִים שֶׁנִּקְרָאִים מָגִנֵּי אֶרֶץ, שֶׁיֵּשׁ לָהֶם מִלְחָמָה גְּדוֹלָה בְּעִנְיַן זֶה, וְהֵם מַעֲלִין מִבְּחִינַת "הֶחְתִּים בְּשָׂרוֹ" לִבְחִינַת חוֹתַם דִּקְדֻשָּׁה שֶׁהוּא בְּחִינַת תְּפִלִּין כַּיָּדוּעַ. שֶׁהֵם הִתְנוֹצְצוּת הַמֹּחִין לֵידַע וּלְהוֹדִיעַ אֱלֹהוּתוֹ יִתְבָּרַךְ בָּעוֹלָם. שֶׁעַל־יְדֵי־זֶה נִמְשָׁךְ עָלָיו הֶאָרַת הַשִּׁבְעָה רוֹעִים שֶׁהֵם כְּנֶגֶד הַשִּׁבְעָה רָאשִׁים שֶׁל הַשְּׁנֵי שִׁינִי"ן שֶׁבַּתְּפִלִּין שֶׁהֵם הַמֹּחִין. כִּי עִקַּר תִּקּוּן הַמֹּחַ הוּא כְּפִי שְׁבִירַת תַּאֲוָה זֹאת, הַיְנוּ כְּשֶׁמִּתְגַּבְּרִין עַל הָאָדָם הַהִרְהוּרִים מְאֹד מְאֹד וְהָיוּ יְכוֹלִין לָבוֹא עַל־יְדֵי־זֶה לְמִקְרֵה לַיְלָה חַס וְשָׁלוֹם, שֶׁהוּא בְּחִינַת "הֶחְתִּים בְּשָׂרוֹ". וְהֵם מִתְגַּבְּרִים מְאֹד לְשַׁבֵּר וּלְגָרֵשׁ הַהִרְהוּרִים מֵהֶם וּלְהַמְשִׁיךְ עַל עַצְמָם מַחֲשָׁבוֹת קְדוֹשׁוֹת. עַל־יְדֵי־זֶה מַעֲלִין מֵהֶחְתִּים בְּשָׂרוֹ לִבְחִינַת תְּפִלִּין שֶׁהֵם חוֹתָם דִּקְדֻשָּׁה שֶׁהוּא הִתְנוֹצְצוּת הַמֹּחִין. וּמֵאֵלּוּ הַמָּגִנֵּי אֶרֶץ צָרִיךְ כָּל אֶחָד לְקַבֵּל כֹּחַ לְהִתְגַּבֵּר עַל הַהִרְהוּרִים וְלַהֲפֹךְ אוֹתָם לְמֹחִין דִּקְדֻשָּׁה כַּנַּ"ל. וְזֶה צָרִיךְ כָּל אָדָם לֵידַע שֶׁכָּל מַה שֶּׁמִּתְגַּבְּרִין עָלָיו הַהִרְהוּרִים בְּיוֹתֵר, כְּשֶׁמִּתְגַּבֵּר כְּנֶגְדָּם וּבוֹרֵחַ מֵהֶם וּמְשַׁבְּרָם הוּא עוֹשֶׂה בָּזֶה תִּקּוּן גָּדוֹל מְאֹד. וּמַעֲלֶה הַקְּדֻשָּׁה מֵהַקְּלִפָּה וּמַמְשִׁיךְ בְּחִינַת קְדֻשַּׁת הַתְּפִלִּין שֶׁהֵם הִתְנוֹצְצוּת הַמֹּחִין. לֵידַע וּלְהוֹדִיעַ אֱלֹהוּתוֹ יִתְבָּרַךְ בָּעוֹלָם. וְכָל מַה שֶּׁמִּתְגַּבְּרִין עָלָיו יוֹתֵר וְיוֹתֵר כְּשֶׁמִּתְגַּבֵּר כְּנֶגֶד גֹּדֶל הִתְפַּשְּׁטוּתָם לְשַׁבְּרָם, נַעֲשֶׂה בָּזֶה בְּחִינַת תִּקּוּן הַתְּפִלִּין בְּיוֹתֵר וְרַק בִּשְׁבִיל זֶה נִשְׁלְחוּ עָלָיו הַהִרְהוּרִים וְרַעְיוֹנִים רָעִים וְזָרִים כָּאֵלֶּה כְּדֵי שֶׁיִּתְהַפֵּךְ וְיִהְיֶה נַעֲשֶׂה מֵהֶם דַּיְקָא בְּחִינַת תִּקּוּן הַתְּפִלִּין כַּנַּ"ל:
<h3>ח.</h3>
כְּשֶׁזּוֹכִין לְתִקּוּן הַמֹּחִין צָרִיךְ כָּל אֶחָד וְאֶחָד לְצַמְצֵם אֶת מֹחוֹ שֶׁלֹּא לְהַנִּיחַ אֶת הַמֹּחַ לָצֵאת חוּץ לַגְּבוּל שֶׁיֵּשׁ לוֹ. וַאֲפִלּוּ בִּקְדֻשָּׁה וּבְהִתְנוֹצְצוּת אֱלֹהוּתוֹ יִתְבָּרַךְ לֹא יֵצֵא חוּץ מֵהַגְּבוּל חַס וְשָׁלוֹם שֶׁלֹּא יָבוֹא לִידֵי הֲרִיסָה:
<h3>ט.</h3>
עַל־יְדֵי מִצְוַת תְּפִלִּין מַמְשִׁיכִין עַל עַצְמָם הִתְנוֹצְצוּת הַמּוֹחִין כַּנַּ"ל וְגַם מַמְשִׁיכִין עַל עַצְמָם עַל־יְדֵי הַתְּפִלִּין תִּקּוּן הַצִּמְצוּם שֶׁל הַמֹּחִין כַּנַּ"ל:
<h3>י.</h3>
עַל־יְדֵי שְׁבִירַת תַּאֲוַת נִאוּף זוֹכִין לְדִבּוּרִים כְּשֵׁרִים לְהַחֲיוֹת וּלְהָשִׁיב בָּהֶם אֶת הַנְּשָׁמוֹת שֶׁנָּפְלוּ, שֶׁצְּרִיכִין לְהַחֲיוֹתָם וְלַהֲשִׁיבָם בְּכָל מִינֵי מַטְעַמִּים הַמְּשִׁיבִין אֶת הַנֶּפֶשׁ. וְעַל־יְדֵי תִּקּוּן הַבְּרִית שֶׁזּוֹכִין עַל־יְדֵי־זֶה לְתִקּוּן הַמֹּחִין נַעֲשֶׂה עַל־יְדֵי־זֶה אֵצֶל הָאָדָם דִּבּוּרִים כְּשֵׁרִים לְהַחֲיוֹתָם וְלַהֲשִׁיבָם:
<h3>יא.</h3>
עַל־יְדֵי שֶׁמְּשַׁבְּרִין הִרְהוּרֵי נִאוּף וְזוֹכִין לְתִקּוּן הַמֹּחִין כַּנַּ"ל עַל־יְדֵי־זֶה זוֹכִין לַחֲלוֹם עַל־יְדֵי מַלְאָךְ וְאָז הוּא נִקְרָא אָדָם, וְכֵן לְהֵפֶךְ כְּשֶׁאֵין הַמֹּחִין זַכִּים אָז הַחֲלוֹם עַל־יְדֵי שֵׁד חַס וְשָׁלוֹם וְאָז הוּא נִדְמֶה כִּבְהֵמָה:
<h3>יב.</h3>
גַּם יֵשׁ לְהַמַּאֲכָלִים חֵלֶק בַּחֲלוֹם, עַל כֵּן לִפְעָמִים נִפְגָּם הַחֲלוֹם בִּבְחִינַת חֲלוֹם עַל־יְדֵי שֵׁד חַס וְשָׁלוֹם עַל־יְדֵי הַמַּאֲכָלִים שֶׁאוֹכְלִים. וִיכוֹלִים לָבוֹא עַל־יְדֵי־זֶה לְטֻמְאַת קֶרִי חַס וְשָׁלוֹם. וְהַתִּקּוּן לָזֶה הוּא שִׂמְחָה לְהִתְחַזֵּק לִהְיוֹת בְּשִׂמְחָה תָּמִיד. כִּי עַל־יְדֵי שִׂמְחָה נוֹתְנִין חִזּוּק לְהַמַּלְאָכִים הַמְקַבְּלִים אֶת שֶׁפַע הַמַּאֲכָלִים וּמַכְנִיעִין אֶת הַשֵּׁדִים שֶׁלֹּא יִינְקוּ מֵהַשֶּׁפַע יוֹתֵר מֵהָרָאוּי לָהֶם, וְעַל־יְדֵי־זֶה נִצּוֹלִין מִטֻּמְאַת הַמִּקְרֶה חַס וְשָׁלוֹם שֶׁהִיא בָּאָה לִפְעָמִים עַל־יְדֵי הַמַּאֲכָלִים כְּשֶׁאֵין חִזּוּק בְּהַמַּלְאָכִים. כִּי עִקַּר חִזּוּק הַמַּלְאָךְ הוּא עַל־יְדֵי שִׂמְחָה:
<h3>יג.</h3>
בְּנִיסָן נִתְחַזֵּק כֹּחַ הַמַּלְאָכִים (עַיֵּן פְּנִים), נִמְצָא שֶׁנִּיסָן הוּא תִּקּוּן הַבְּרִית. וְעַל־יְדֵי שִׂמְחָה מַמְשִׁיכִין קְדֻשַּׁת וְשִׂמְחַת נִיסָן בְּכָל הַשָּׁנָה כֻּלָּהּ, וְזוֹכִין לְתִקּוּן הַבְּרִית וּלְהִנָּצֵל מִמִּקְרֵה לַיְלָה חַס וְשָׁלוֹם:
<h3>יד.</h3>
אֲבָל לִפְעָמִים גַּם עַל־יְדֵי רַבָּנִים וְדַיָּנִים שֶׁאֵינָם כְּשֵׁרִים שֶׁמְּעַוְּתִין אֶת הַמִּשְׁפָּט. עַל־יְדֵי־זֶה בָּא טֻמְאַת הַמִּקְרֶה חַס וְשָׁלוֹם. וְהַתִּקּוּן לָזֶה הוּא קִשּׁוּר הַמֶּרְכָּבָה (עַיֵּן לִקּוּטֵי הֲלָכוֹת הִלְּכוֹת רֹאשׁ חוֹדֶשׁ הֲלָכָה ז' שֶׁמְבוּאָר שָׁם שֶׁקִשּׁוּר הַמְּרְכָּבָה הוּא לְקַשֵּׁר וּלְחַבֵּר מַחֲשַׁבְתּוֹ יַחַד לְמָקוֹם אֶחָד רַק לְהַשֵּׁם יִתְבָּרַךְ וּלְתוֹרָתוֹ הַקְּדוֹשָׁה. וְכַמּוּבָא בַּתִּקּוּנִים שֶׁמַּחֲשָׁבוֹת רָעוֹת הֵם בְּחִינַת חַיּוֹת טְמֵאוֹת, וּמַחֲשָׁבוֹת קְדוֹשׁוֹת הֵם בְּחִינַת הַחֲיּוֹת שֶׁל הַמֶּרְכָּבָה עֲיֵּן שָׁם:) וְהוּא מַה שֶּׁנִּתְיַסֵּד מַהַקַּדְמוֹנִים לוֹמַר קֹדֶם הַשֵּׁנָה בְּשֵׁם ה' וְכוּ' מִימִינִי מִיכָאֵל וְכוּ' שֶׁהוּא קִשּׁוּר הַמֶּרְכָּבָה, וְהוּא סְגֻלָּה לְהִנָּצֵל עַל־יְדֵי־זֶה מִטֻּמְאָה הַנַּ"ל שֶׁבָּאָה עַל־יְדֵי עִוּוּת הַמִּשְׁפָּט שֶׁל הַדַּיָּנִים שֶׁאֵינָם כְּשֵׁרִים כַּנַּ"ל:
<h3>טו.</h3>
רֹאשׁ הַשָּׁנָה הוּא בְּחִינַת תִּקּוּן הָאֱמוּנָה. כִּי עַל־יְדֵי גֹּדֶל הַקִּבּוּצִים שֶׁכָּל הַקְּהִלּוֹת הַקְּדוֹשׁוֹת מִתְקַבְּצִין יַחַד בְּרֹאשׁ הַשָּׁנָה בִּפְרָט כְּשֶׁמִּתְקַבְּצִין אֶל צַדִּיקֵי אֱמֶת, עַל־יְדֵי־זֶה נִתְלַקְּטִים וְנִתְקַבְּצִים כָּל לִקּוּטֵי הָאֱמוּנָה הַקְּדוֹשָׁה, וְנִתְתַּקְּנָה הָאֱמוּנָה בִּשְׁלֵמוּת, גַּם הַמֹּחִין מִתְנוֹצְצִים וְנִתְתַּקְּנִים בְּרֹאשׁ הַשָּׁנָה. וְכֵן בְּכָל עֲשֶׂרֶת יְמֵי תְּשׁוּבָה נִמְשָׁךְ עַל־יְדֵי הַתְּשׁוּבָה שֶׁעוֹשִׂין אָז, הִתְנוֹצְצוּת הַמֹּחִין שֶׁהֵם בְּחִינַת תְּפִלִּין בְּחִינַת חוֹתָם דִּקְדֻשָּׁה כַּנַּ"ל. וּבְיוֹם־הַכִּפּוּרִים אָז גְּמַר תִּקּוּן הַחוֹתָם דִּקְדֻשָּׁה שֶׁהוּא תִּקּוּן הִתְנוֹצְצוּת הַמֹּחִין. וּבְסֻכּוֹת מַמְשִׁיכִין שִׂמְחָה שֶׁהוּא תִּקּוּן הַמַּאֲכָלִים שֶׁלֹּא יְקַלְקְלוּ אֶת הַחֲלוֹם שֶׁלֹּא לָבוֹא לִידֵי טֻמְאַת קְרִי חַס וְשָׁלוֹם עַל־יְדֵי הַמַּאֲכָלִים. וּבִשְׁמִינִי עֲצֶרֶת נִמְשָׁךְ בְּחִינַת תִּקּוּן הַמִּשְׁפָּט. וְעַל־יְדֵי־זֶה נִצּוֹלִין מִפְּגַם הַמִּקְרֶה חַס וְשָׁלוֹם שֶׁבָּאָה עַל־יְדֵי דַּיָּנִים שֶׁאֵינָם כְּשֵׁרִים כַּנַּ"ל. גַּם בִּפְרָטִיּוּת בְּרֹאשׁ־הַשָּׁנָה בְּעַצְמוֹ נִתְתַּקֵּן כָּל הַנַּ"ל עַל־יְדֵי תְּקִיעָה תְּרוּעָה שְׁבָרִים, כִּי עַל־יְדֵי הַתְּקִיעָה זוֹכִין לְתִקּוּן הָאֱמוּנָה, וְעַל־יְדֵי הַתְּרוּעָה זוֹכִין לְהַמְשִׁיךְ קְדֻשַּׁת הַתְּפִלִּין שֶׁהֵם הִתְנוֹצְצוּת הַמֹּחִין, וְעַל־יְדֵי הַשְּׁבָרִים נִמְשָׁךְ תִּקּוּן הַחֲלוֹם וְתִקּוּן הַמִּשְׁפָּט לְהִנָּצֵל מִמִּקְרֵה לַיְלָה בְּכָל הַבְּחִינוֹת כַּנַּ"ל:
<h3>טז.</h3>
עַל־יְדֵי רַבִּי אֲמִתִּי עִם תַּלְמִידִים נִתְתַּקֵּן גַּם כֵּן כָּל הַתִּקּוּנִים הַנַּ"ל דְּהַיְנוּ תִּקּוּן הָאֱמוּנָה. כִּי הָאֱמוּנָה הוּא בְּחִינַת "אֶרֶץ נוֹשָׁבֶת", הִפּוּךְ "אֶרֶץ לֹא זְרוּעָה" שֶׁהוּא בְּחִינַת פְּגַם הָאֱמוּנָה שֶׁמְּקַלְקֵל סֵדֶר הַזְּרָעִים כַּנַּ"ל, וְהָרַב הָאֱמֶת הוּא מַשְׁגִּיחַ עַל כָּל חֶלְקֵי הָאֱמוּנָה שֶׁל כָּל אֶחָד וְאֶחָד לְקַבְּצָם וּלְהַעֲלוֹתָם. וְעַל כֵּן נִקְרָא לִמּוּד הָרַב עִם הַתַּלְמִידִים יְשִׁיבָה עַל שֵׁם קִבּוּץ חֶלְקֵי הָאֱמוּנָה שֶׁהוּא בְּחִינַת "אֶרֶץ נוֹשָׁבֶת". גַּם נִתְתַּקֵּן עַל יָדָם תִּקּוּן הַבְּרִית שֶׁהוּא תִּקּוּן הַמֹּחִין וְתִקּוּן הַשֵּׁנָה שֶׁתִּהְיֶה בִּקְדֻשָּׁה וּבְטָהֳרָה שֶׁעַל־יְדֵי־זֶה נִצּוֹלִין מִטֻּמְאַת מִקְרֶה, הֵן עַל־יְדֵי הַמַּאֲכָלִים וְהֵן עַל־יְדֵי רַבָּנִים שֶׁאֵינָם כְּשֵׁרִים כַּנַּ"ל. גַּם כָּל הַחֲמִשָּׁה חוּשִׁים שֶׁל הַמֹּחַ נִתְתַּקְּנִים עַל־יְדֵי שֶׁבָּאִים לְצַדִּיק שֶׁהוּא רַבִּי אֲמִתִּי. כִּי עַל־יְדֵי הָרְאִיָּה בְּעַצְמָהּ שֶׁרוֹאִין אֶת הָרַב נִתְתַּקֵּן חוּשׁ הָרְאִיָּה, כִּי הָרְאִיָּה בְּעַצְמָהּ שֶׁרוֹאִים אֶת הָרַב הוּא דָּבָר גָּדוֹל. וְעַל־יְדֵי שֶׁשּׁוֹמְעִין הַמּוּסָר שֶׁל הָרַב עַל־יְדֵי־זֶה מְתַקְּנִין חוּשׁ הַשְּׁמִיעָה, וְעַל־יְדֵי הַטְּרָחוֹת וְהַיְגִיעוֹת שֶׁיֵּשׁ לְכָל אֶחָד כְּדֵי לִנְסֹעַ וְלָבוֹא אֶל הָרַב, כִּי אִי אֶפְשָׁר לָבוֹא אֶל הָרַב וּלְקַבֵּל וְלִינֹק מֵחָכְמָתוֹ הַקְּדוֹשָׁה כִּי אִם עַל־יְדֵי טְרָחוֹת וִיגִיעוֹת וְעַל־יְדֵי־זֶה מְתַקְּנִים חוּשׁ הָרֵיחַ. וְעַל־יְדֵי שֶׁזּוֹכִין לִטְעֹם וּלְהַרְגִּישׁ טַעַם אִמְרֵי נֹעַם שֶׁל הָרַב עַל־יְדֵי־זֶה נִתְתַּקֵּן חוּשׁ הַטַּעַם, וְעַל־יְדֵי הַהוֹצָאוֹת שֶׁיֵּשׁ לְכָל אֶחָד שֶׁמּוֹצִיא אֶת מָמוֹנוֹ וִיגִיעַ כַּפּוֹ כְּדֵי לָבוֹא לְהָרַב, עַל־יְדֵי־זֶה נִתְתַּקֵּן חוּשׁ הַמִּשּׁוּשׁ. וְעִקַּר זְמַן הַקִּבּוּץ לְהָרַב הָאֱמֶת הוּא בְּרֹאשׁ הַשָּׁנָה שֶׁאָז הוּא תִּקּוּן שֶׁל כָּל הַחֲמִשָּׁה חוּשִׁים הַנַּ"ל וְאָז נִתְתַּקְּנִים כָּל הַתִּקּוּנִים הַנַּ"ל בְּתִקּוּנִים נִפְלָאִים. כִּי תִּקּוּן הַחֲמִשָּׁה חוּשִׁים שֶׁעַל־יְדֵי הָרַב עִם הַתַּלְמִידִים וְתִקּוּן הַחֲמִשָּׁה חוּשִׁים שֶׁעַל־יְדֵי רֹאשׁ הַשָּׁנָה מְאִירִים וּמְחַזְּקִים זֶה אֶת זֶה:
<h3>יז.</h3>
עַל־יְדֵי הַתַּעֲנִית זוֹכֶה לְשִׂמְחָה. וּכְפִי יְמֵי הַתַּעֲנִית כֵּן זוֹכֶה לְשִׂמְחָה. וְעִקַּר תִּקּוּן הַחֲלוֹם הוּא עַל־יְדֵי שִׂמְחָה כַּנַּ"ל. עַל כֵּן מִתְעַנִּין עַל הַחֲלוֹם כְּדֵי לְהַמְשִׁיךְ שִׂמְחָה שֶׁזֶּה עִקַּר תִּקּוּן הַחֲלוֹם. וְעַל כֵּן מִי שֶׁאֵינוֹ רוֹצֶה לְהִתְעַנּוֹת עַל הַחֲלוֹם אוֹמְרִים לוֹ הַמֵּיטִיבִין, "לֵךְ אֱכֹל בְּשִׂמְחָה לַחְמֶךָ", כִּי עִקַּר הַתִּקּוּן עַל־יְדֵי הַשִּׂמְחָה:
<h3>יח.</h3>
צָרִיךְ כָּל אֶחָד לְהַשְׁלִיךְ כָּל הַחָכְמוֹת וְלַעֲבֹד אֶת הַשֵּׁם יִתְבָּרַךְ בִּפְשִׁיטוּת וּבִתְמִימוּת. כִּי צָרִיךְ שֶׁיִּהְיֶה מַעֲשָׂיו מְרֻבִּין מֵחָכְמָתוֹ כִּי 'לֹא הַמִּדְרָשׁ הוּא הָעִקָּר אֶלָּא הַמַּעֲשֶׂה'. וְלֹא מִבָּעֲיָא חָכְמוֹת שֶׁל סְתַם בְּנֵי אָדָם שֶׁהֵם בֶּאֱמֶת, שְׁטוּת וּכְסִילוּת בְּוַדַּאי צְרִיכִין לְהַשְׁלִיכָם לְגַמְרֵי. אֶלָּא אֲפִלּוּ חָכְמוֹת גְּמוּרוֹת, אֲפִלּוּ מִי שֶׁיֵּשׁ לוֹ מֹחַ גָּדוֹל בֶּאֱמֶת, כְּשֶׁמַּגִּיעַ לְאֵיזֶה עֲבוֹדָה הוּא צָרִיךְ לְהַשְׁלִיךְ כָּל הַחָכְמוֹת וְלַעֲסֹק בַּעֲבוֹדָתוֹ יִתְבָּרַךְ בִּפְשִׁיטוּת וּבִתְמִימוּת. וְצָרִיךְ אֲפִלּוּ לְהִתְנַהֵג וְלַעֲשׂוֹת דְּבָרִים שֶׁנִּרְאֶה כִּמְשֻׁגָּע בִּשְׁבִיל עֲבוֹדַת ה'. כִּי צְרִיכִין לִפְעָמִים לַעֲשׂוֹת דְּבָרִים הַנִּרְאִים כְּשִׁגָּעוֹן כְּדֵי לַעֲשׂוֹת רְצוֹנוֹ יִתְבָּרַךְ. כִּי צְרִיכִין לְהִתְגַּלְגֵּל בְּכָל מִינֵי רֶפֶשׁ וְטִיט בִּשְׁבִיל עֲבוֹדַת ה' וּמִצְווֹתָיו יִתְבָּרַךְ, וְלָאו דַּוְקָא בִּשְׁבִיל מִצְוָה מַמָּשׁ אֶלָּא אֲפִלּוּ כָּל דָּבָר שֶׁיֵּשׁ בּוֹ רְצוֹן הַשֵּׁם יִתְבָּרַךְ נִקְרָא גַּם כֵּן מִצְוָה. וְצָרִיךְ לְגַלְגֵּל עַצְמוֹ בְּכָל מִינֵי רֶפֶשׁ וְטִיט כְּדֵי לַעֲשׂוֹת אֵיזֶה רָצוֹן וָנַחַת לְהַשֵּׁם יִתְבָּרַךְ. וּכְשֶׁאַהֲבָתוֹ חֲזָקָה כָּל־כָּךְ לְהַשֵּׁם יִתְבָּרַךְ אָז הוּא בְּחִינַת בֵּן יָקָר וְחָבִיב מְאֹד לְהַשֵּׁם יִתְבָּרַךְ. וְהַשֵּׁם יִתְבָּרַךְ חוֹמֵל עָלָיו וּמַנִּיחוֹ לְחַפֵּשׂ בְּגִנְזַיָּא דְּמַלְכָּא הַגְּנוּזִים וּצְפוּנִים בְּיוֹתֵר. עַד שֶׁזּוֹכֶה שֶׁיִּתְגַּלֶּה לוֹ הַהַשָּׂגָה שֶׁל צַדִּיק וְרַע לוֹ רָשָׁע וְטוֹב לוֹ. וְזוֹכֶה לְסִתְרֵי תּוֹרָה וּלְהַעֲלוֹת הַמִּשְׁפָּט שֶׁנָּפַל עַד הַתְּהוֹם וּלְתַקְּנוֹ:
<h2>עַל־יְדֵי זֵעָה טוֹבָה – ו</h2>
<h3>א.</h3>
עַל־יְדֵי שֶׁמַּזִּיעִין בִּשְׁבִיל דָּבָר שֶׁבִּקְדֻשָּׁה עַל־יְדֵי־זֶה זוֹכִין לְשִׂמְחָה, גַּם זוֹכֶה לִרְפוּאָה:
<h2>כִּי מְרַחֲמָם יְנַהֲגֵם – ז</h2>
<h3>א.</h3>
מִי שֶׁהוּא רַחֲמָן הוּא יָכוֹל לִהְיוֹת מַנְהִיג יִשְׂרָאֵל. וְעִקַּר הָרַחֲמָנוּת הוּא כְּשֶׁיִּשְׂרָאֵל עַם קָדוֹשׁ נוֹפְלִין חַס וְשָׁלוֹם בַּעֲווֹנוֹת רַחֲמָנָא לִצְלָן. כִּי זֶהוּ הָרַחֲמָנוּת הַגָּדוֹל מִכָּל מִינֵי רַחֲמָנוּת. כִּי כָּל הַיִּסּוּרִים הַקָּשִׁים שֶׁבָּעוֹלָם אֵינָם נֶחֱשָׁבִים כְּלָל כְּנֶגֶד הַמַּשְּׂאוֹי הַכָּבֵד שֶׁל עֲווֹנוֹת חַס וְשָׁלוֹם. כִּי יִשְׂרָאֵל עַם קָדוֹשׁ, לְפִי גֹּדֶל קְדֻשָּׁתָם מִשָּׁרְשָׁם וְגֹדֶל רוּחָנִיּוּתָם וְדַקּוּתָם אֵינָם יְכוֹלִים לִשָּׂא עֲלֵיהֶם כְּלָל הַמַּשְּׂאוֹי הַכָּבֵד שֶׁל עֲווֹנוֹת אֲפִלּוּ יוֹם אֶחָד. וְהַמַּנְהִיג הָאֱמֶת הוּא רַחֲמָן מְאֹד וּמְרַחֵם עַל יִשְׂרָאֵל עַם קָדוֹשׁ לְהוֹצִיאָם מֵעֲווֹנוֹת. וּבֶאֱמֶת מֵהֵיכָן בָּאִים לַעֲווֹנוֹת הוּא רַק עַל־יְדֵי שֶׁאֵין לְהָאָדָם דַּעַת שֶׁיֵּשׁ אֱלֹהִים שַׁלִּיט בָּאָרֶץ. כִּי 'אֵין אָדָם עוֹבֵר עֲבֵרָה אֶלָּא־אִם כֵּן נִכְנָס בּוֹ רוּחַ שְׁטוּת'. וְעַל כֵּן כָּל רַחֲמָנוּת הַמַּנְהִיג הָאֱמֶת עַל יִשְׂרָאֵל הוּא לְהַכְנִיס בָּהֶם דַּעַת וְיִרְאַת שָׁמַיִם כְּדֵי לְהוֹצִיאָם מֵעֲווֹנוֹת רַחֲמָנָא לִצְלָן. וְהוּא הוּא הָעוֹסֵק בְּיִשּׁוּבוֹ שֶׁל עוֹלָם שֶׁיִּהְיֶה הָעוֹלָם מְיֻשָּׁב מִבְּנֵי אָדָם הַיְנוּ בְּנֵי דֵּעָה. כִּי עִקַּר הָאָדָם הוּא הַדַּעַת וּמִי שֶׁאֵין לוֹ דַּעַת אֵינוֹ מִן הַיִּשּׁוּב וְאֵינוֹ מְכֻנֶּה בְּשֵׁם אָדָם כְּלָל רַק הוּא בְּחִינַת חַיָּה בִּדְמוּת אָדָם:
<h3>ב.</h3>
וַאֲפִלּוּ כְּשֶׁמַּגִּיעַ זְמַנּוֹ לְהִסְתַּלֵּק וְנִשְׁמָתוֹ עוֹלָה לְמָקוֹם שֶׁעוֹלָה אֵין זֶה תַּכְלִית וּשְׁלֵמוּת שֶׁתִּהְיֶה הַנְּשָׁמָה דְּבוּקָה רַק לְמַעְלָה. רַק עִקַּר הַשְּׁלֵמוּת שֶׁל הַנְּשָׁמָה הוּא אֲשֶׁר בְּעֵת שֶׁהִיא לְמַעְלָה תִּהְיֶה לְמַטָּה גַּם כֵּן. וְעַל כֵּן צָרִיךְ שֶׁיִּשָּׁאֵר אַחֲרָיו בְּרָכָה בֵּן אוֹ תַּלְמִיד כְּדֵי שֶׁיִּשָּׁאֵר דַּעְתּוֹ לְמַטָּה גַּם כֵּן בְּעֵת שֶׁנִּסְתַּלֵּק לְמַעְלָה, שֶׁעַל־יְדֵי הַדַּעַת הַקָּדוֹשׁ שֶׁנִּשְׁאָר אַחֲרָיו בְּבָנָיו וּבְתַלְמִידָיו יַצִּיל אֶת יִשְׂרָאֵל מֵעֲווֹנוֹת לְדוֹרֵי דּוֹרוֹת. כִּי מִי שֶׁיּוֹדֵעַ קְצָת מִידִיעָתוֹ יִתְבָּרַךְ הוּא יוֹדֵעַ, אַף שֶׁהַשֵּׁם יִתְבָּרַךְ יֵשׁ לוֹ שְׂרָפִים וְחַיּוֹת וְאוֹפַנִּים וְכוּ' שֶׁהֵם עוֹבְדִים אוֹתוֹ יִתְבָּרַךְ אַף־עַל־פִּי־כֵן עִקַּר תַּעֲנוּגָיו וְשַׁעֲשׁוּעָיו יִתְבָּרַךְ הוּא רַק שֶׁאֲנַחְנוּ מֵעוֹלָם הַזֶּה הַשָּׁפָל נְגַדֵּל וּנְקַדֵּשׁ שְׁמוֹ יִתְבָּרַךְ. וְעַל כֵּן הוּא מִשְׁתַּדֵּל לְהַשְׁאִיר דַּעְתּוֹ הַקְּדוֹשָׁה בְּבָנִים וְתַלְמִידִים שֶׁיָּאִירוּ אֶת דַּעְתּוֹ בָּעוֹלָם לְדוֹרֵי דּוֹרוֹת כְּדֵי לְהַצִּיל אֶת יִשְׂרָאֵל מֵעֲווֹנוֹת לְעוֹלָם וָעֶד. וְעַל־יְדֵי־זֶה נֶחֱשָׁב כְּאִלּוּ הוּא בְּעַצְמוֹ מַמָּשׁ נִשְׁאָר בָּעוֹלָם:
<h3>ג.</h3>
וְכָל אָדָם צָרִיךְ לְקַיֵּם זֹאת לְרַחֵם עַל יִשְׂרָאֵל לְהוֹצִיאָם מֵעֲווֹנוֹת. לֵידַע וּלְהוֹדִיעַ שֶׁיֵּשׁ אֱלֹהִים שַׁלִּיט בָּאָרֶץ וְשֶׁאֵין שׁוּם תַּכְלִית בְּזֶה הָעוֹלָם כִּי אִם לַעֲשׂוֹת רְצוֹנוֹ יִתְבָּרַךְ. כִּי אֵין נִשְׁאָר מֵהָאָדָם אַחַר הִסְתַּלְּקוּתוֹ כִּי אִם הַדַּעַת הַזֶּה שֶׁהֵאִיר בַּחֲבֵרָיו. וּכְשֶׁאֶחָד מְדַבֵּר עִם חֲבֵרוֹ בְּיִרְאַת שָׁמַיִם וּמֵאִיר בּוֹ דַּעְתּוֹ הַקְּדוֹשָׁה שֶׁקִּבֵּל מֵרַבּוֹ בְּאֵיזֶה דִּבּוּר שֶׁמְּדַבֵּר עַל לִבּוֹ לַהֲשִׁיבוֹ מֵעֲווֹנוֹתָיו. אָז חֲבֵרוֹ נֶחֱשָׁב אֶצְלוֹ תַּלְמִיד. וְכֵן לְהֵפֶךְ כְּשֶׁחֲבֵרוֹ מֵאִיר בּוֹ אָז נֶחֱשָׁב הוּא תַּלְמִיד לְגַבֵּי חֲבֵרוֹ וְאָז כְּשֶׁמַּגִּיעַ זְמַנּוֹ לְהִסְתַּלֵּק מִן הָעוֹלָם אָז יִתְלַבֵּשׁ בְּזֶה הַדִּבּוּר שֶׁהֵאִיר בַּחֲבֵרוֹ וְיִהְיֶה נֶחֱשָׁב כְּאִלּוּ הוּא בְּעַצְמוֹ מַמָּשׁ קַיָּם בָּעוֹלָם. וְזֶה עִקַּר שְׁלֵמוּת הַנְּשָׁמָה. וְכָל אָדָם מְחֻיָּב לְהִשְׁתַּדֵּל בָּזֶה כִּי "לֹא תֹהוּ בְרָאָהּ לָשֶׁבֶת יְצָרָהּ". וּכְמוֹ שֶׁהָאָדָם מְצֻוָּה לְהַעֲמִיד בָּנִים בָּעוֹלָם בִּשְׁבִיל קִיּוּם הַמִּין כֵּן הוּא מְצֻוֶּה לְהַכְנִיס דַּעַת וְיִרְאַת שָׁמַיִם בִּבְנֵי אָדָם. כִּי זוּלַת זֶה אֵינוֹ בִּכְלָל אָדָם כְּלָל כַּנַּ"ל:
<h3>ד.</h3>
כְּשֶׁרוֹצֶה לְדַבֵּר עִם חֲבֵרוֹ בְּיִרְאַת שָׁמַיִם צָרִיךְ לְרַחֵם גַּם עַל עַצְמוֹ לָצֵאת מֵעֲווֹנוֹת וְשֶׁיִּהְיֶה לוֹ יִרְאַת שָׁמַיִם כְּדֵי שֶׁיִּהְיוּ דְּבָרָיו נִשְׁמָעִין, וְגַם כְּדֵי שֶׁיִּתְקַיְּמוּ דְּבָרָיו אֵצֶל חֲבֵרוֹ. שֶׁלֹּא יַעֲבֹר הַדִּבּוּר מִלֵּב חֲבֵרוֹ תֵּכֶף:
<h3>ה.</h3>
עַל־יְדֵי שֶׁעוֹסְקִים לְדַבֵּר עִם חֲבֵרוֹ בְּיִרְאַת שָׁמַיִם עַל־יְדֵי־זֶה זוֹכִין לְהַשִּׂיג אוֹרוֹת הַמַּקִּיפִין, הַיְנוּ שֶׁזּוֹכֶה לְהַשִּׂיג וּלְהָבִין מַה שֶּׁלֹּא הָיָה מַשִּׂיג וּמֵבִין בַּתְּחִלָּה. וְכֵן זוֹכֶה לְהַשִּׂיג בְּכָל פַּעַם לְפִי מַדְרֵגָתוֹ מַקִּיפִים גְּבֹהִים יוֹתֵר:
<h3>ו.</h3>
וּלְמַעְלָה מִן הַכֹּל הֵם הַמַּקִּיפִים הָעֶלְיוֹנִים שֶׁל חֲכַם הַדּוֹר. וּכְשֶׁזֶּהוּ הֶחָכָם שֶׁבַּדּוֹר מַכְנִיס דַּעְתּוֹ בְּתַלְמִידָיו וְעוֹסֵק לְדַבֵּר עִמָּהֶם בְּיִרְאַת שָׁמַיִם עַל־יְדֵי־זֶה מַשִּׂיג אוֹרוֹת הַמַּקִּיפִין שֶׁלּוֹ שֶׁהֵם בְּחִינַת עוֹלָם הַבָּא. כִּי עוֹלָם הַבָּא הוּא לְמַעְלָה מֵהַזְּמַן, כִּי כָּל הַזְּמַן שֶׁל כָּל הָעוֹלָם הַזֶּה כֻּלּוֹ – מַה שֶּׁהָיָה וּמַה שֶּׁיִּהְיֶה הוּא כֻּלּוֹ אַיִן וָאֶפֶס נֶגֶד יוֹם אֶחָד וַאֲפִלּוּ נֶגֶד רֶגַע אַחַת שֶׁל עוֹלָם הַבָּא שֶׁהוּא יוֹם שֶׁכֻּלּוֹ אָרֹךְ וְשָׁם הוּא לְמַעְלָה מֵהַזְּמַן וְאֵין שָׁם שׁוּם זְמַן כְּלָל. רַק סֵדֶר הַזְּמַנִּים שֶׁיֵּשׁ שָׁם הֵם בְּחִינַת הַשָּׂגוֹת שֶׁל מַקִּיפִים, שֶׁיֵּשׁ מַקִּיפִים שֶׁהֵם בְּחִינַת יָמִים וְיֵשׁ מַקִּיפִים שֶׁהֵם בְּחִינַת שָׁנִים. וְהַשָּׂגוֹת מַקִּיפִים הַלָּלוּ זֶה עִקַּר הַתַּעֲנוּג וְהַשַּׁעֲשׁוּעִים שֶׁל עוֹלָם הַבָּא, וְהֵם בְּחִינַת "מָה רַב טוּבְךָ אֲשֶׁר צָפַנְתָּ לִירֵאֶיךָ". אַשְׁרֵי מִי שֶׁזּוֹכֶה לְהַשִּׂיגָם:
<h3>ז.</h3>
הֶחָכָם וְהַצַּדִּיק שֶׁזּוֹכֶה לְאֵלּוּ הַמַּקִּיפִים הַנַּ"ל צָרִיךְ שֶׁיּוּכַל לִלְמֹד עִם דָּרֵי מַעְלָה וְעִם דָּרֵי מַטָּה הַיְנוּ לְהַרְאוֹת לְהַגְּבֹהִים בְּמַעֲלָה שֶׁאֵינָם יוֹדְעִים כְּלָל בִּידִיעָתוֹ יִתְבָּרַךְ בְּחִינַת מֶה חָמִיתָ מַה פִּשְׁפַּשְׁתָּ וְכוּ' וּלְהִפּוּךְ לְדָרֵי מַטָּה שֶׁהֵם הַמֻּנָּחִים בַּעֲווֹנוֹתֵיהֶם בְּתוֹךְ הָאָרֶץ מַמָּשׁ בְּתַכְלִית הַיְרִידָה צָרִיךְ לְהַרְאוֹת לָהֶם, שֶׁעֲדַיִן ה' עִמָּם וְאֶצְלָם וְקָרוֹב לָהֶם וּלְחַזְּקָם וּלְאַמְּצָם שֶׁלֹּא יִתְיָאֲשׁוּ חַס וְשָׁלוֹם בְּשׁוּם אֹפֶן בָּעוֹלָם כְּלָל. וְהַצַּדִּיק הָאֱמֶת אֵינוֹ נִקְרָא בְּשֵׁם צַדִּיק כִּי אִם כְּשֶׁיֵּשׁ לוֹ הַכֹּחַ הַזֶּה לִלְמֹד עִם דָּרֵי מַעְלָה וְדָרֵי מַטָּה כַּנַּ"ל. גַּם לְכוֹלְלָם יַחַד לְהַרְאוֹת לְהַדָּרֵי מַטָּה גַּם מֵהַלִּמּוּד שֶׁל דָּרֵי מַעְלָה וְכֵן לְהַרְאוֹת לְהַדָּרֵי מַעְלָה גַּם מֵהַלִּמּוּד שֶׁל דָּרֵי מַטָּה וּלְקַיֵּם כֻּלָּם בְּגֹדֶל כֹּחוֹ כְּדֵי שֶׁיִּהְיֶה לָהֶם יִרְאָה (עַיֵּן פְּנִים):
<h3>ח.</h3>
גַּם זֶה הֶחָכָם הַדּוֹר הַנַּ"ל צָרִיךְ לָדַעַת אֵיךְ לְדַבֵּר עִם כָּל אֶחָד וְאֶחָד, וְלַעֲשׂוֹת סְיָג לִדְבָרָיו לִשְׁתֹּק בְּמָקוֹם שֶׁצָּרִיךְ, לִשְׁתֹּק כְּדֵי שֶׁלֹּא יִכָּנְסוּ הַשּׁוֹמְעִים בְּקֻשְׁיוֹת וְתֵרוּצִים שֶׁאֲסוּרִין לִכְנֹס בָּהֶם (עַיֵּן פְּנִים):
<h3>ט.</h3>
עַל־יְדֵי הָרְמָזִים שֶׁהָרַב הָאֱמֶת מְרַמֵּז לְתַלְמִידָיו בְּיָדָיו. כִּי כְּשֶׁהָרַב לוֹמֵד עִם תַּלְמִידָיו וּמַכְנִיס בָּהֶם דַּעַת וְיִרְאַת שָׁמַיִם יֵשׁ דְּבָרִים שֶׁאִי אֶפְשָׁר לְהַסְבִּיר לָהֶם בְּפֵרוּשׁ וְעוֹשֶׂה סְיָג לִדְבָרָיו כַּנַּ"ל וּמְרַמֵּז לָהֶם הַדְּבָרִים עַל־יְדֵי רְמָזִים שֶׁהֵם בְּחִינַת יָדַיִם שֶׁמְּרַמֵּז לָהֶם וְנוֹטֶה לָהֶם בְּיָדָיו. עַל־יְדֵי אֵלּוּ הָרְמָזִים נִמְשָׁךְ פַּרְנָסָה:
<h3>י.</h3>
מִי שֶׁרוֹצֶה לְהַמְשִׁיךְ פַּרְנָסָה לְהַתְּלוּיִים בּוֹ, צָרִיךְ שֶׁיִּהְיֶה אִישׁ חַיִל וְלֹא הַהִפּוּךְ (שֶׁקּוֹרִין שְׁלֶמַזְלְנִיק), כִּי צָרִיךְ שֶׁיִּהְיוּ לוֹ קְצָת מֶמְשָׁלָה. וְעַל־יְדֵי־זֶה יוּכַל לְהַמְשִׁיךְ פַּרְנָסָה:
<h3>יא.</h3>
הַמַּלְכוּת מְקַבֶּלֶת הַפַּרְנָסָה מֵהַיָּדַיִם וְהָרְמָזִים הַנַּ"ל שֶׁיֵּשׁ בְּיָם הַחָכְמָה שֶׁהֶחָכָם עוֹסֵק לְרַמֵּז לְתַלְמִידָיו. וּמֵחֲמַת שֶׁבְּאֵלּוּ הָרְמָזִים מְאִירִים הַמַּקִּיפִים. כִּי בָּהֶם מְרֻמָּזִים הַשֵּׂכֶל הָעֶלְיוֹן שֶׁל הֶחָכָם, שֶׁאֵינוֹ רַשַּׁאי לְגַלּוֹת בְּפֵרוּשׁ לְתַלְמִידָיו בִּכְדֵי שֶׁלֹּא יַמְשִׁיךְ מַקִּיפִים עֶלְיוֹנִים שֶׁאֵין לְהַמְשִׁיכָם. וְהַמַּקִּיפִים הַנַּ"ל הֵם בְּחִינַת תַּכְלִית הַיְדִיעָה אֲשֶׁר לֹא נֵדַע. עַל כֵּן כָּל מִי שֶׁהוּא גַּם כֵּן אִישׁ חַיִל מְקַבֵּל מִמֶּנּוּ הַפַּרְנָסָה הַזֹּאת. וְעַל־יְדֵי־זֶה יוּכַל לִזְכּוֹת בִּשְׁעַת אֲכִילָתוֹ אֶת פַּרְנָסָתוֹ לְהֶאָרַת הָרָצוֹן. הַיְנוּ שֶׁדַּוְקָא בְּעֵת הָאֲכִילָה יָאִיר לוֹ רָצוֹן מֻפְלָג שֶׁיִּרְצֶה וְיִכְסֹף וְיִשְׁתּוֹקֵק לְהַשֵּׁם יִתְבָּרַךְ בְּרָצוֹן חָזָק וּמֻפְלָג בְּלִי שִׁעוּר וּבְלִי שׁוּם יְדִיעָה. עַד שֶׁלֹּא יֵדַע כְּלָל מַה הוּא רוֹצֶה, רַק רָצוֹן פָּשׁוּט בִּכְלוֹת הַנֶּפֶשׁ אֵלָיו יִתְבָּרַךְ. כִּי כָּל אֲכִילָתוֹ נִמְשֶׁכֶת מֵהַמַּקִּיפִים שֶׁהֵם גַּם כֵּן בְּחִינַת תַּכְלִית הַיְדִיעָה אֲשֶׁר לֹא נֵדַע. וְכָל זֶה זוֹכִין עַל־יְדֵי הַצַּדִּיק הָאֱמֶת וְתַלְמִידָיו שֶׁיָּנְקוּ מִדַּעְתּוֹ הַקְּדוֹשָׁה. עַל כֵּן צָרִיךְ כָּל אֶחָד לְרַחֵם עַל עַצְמוֹ וּלְהִתְחַנֵּן לִפְנֵי הַשֵּׁם יִתְבָּרַךְ בִּדְמָעוֹת שָׁלִישׁ שֶׁיִּזְכֶּה לִמְצֹא רַחֲמָן אֲמִתִּי כָּזֶה שֶׁיּוּכַל לְהוֹצִיא אוֹתוֹ מֵעֲווֹנוֹת וּלְזַכּוֹת אוֹתוֹ לְכָל הַנַּ"ל:
<h3>יב.</h3>
יִשְׂרָאֵל עַם קָדוֹשׁ לְפִי גֹּדֶל רוּחָנִיּוּתָם וְדַקּוּתָם אֵין יְכוֹלִין לִשָּׂא עֲלֵיהֶם הַמַּשָּׂא שֶׁל עֲווֹנוֹת אֲפִלּוּ יוֹם אֶחָד. בִּשְׁבִיל זֶה צָרִיךְ לָהֶם הַבֵּית־הַמִּקְדָּשׁ. כִּי הַתָּמִיד שֶׁל שַׁחַר הָיָה מְכַפֵּר עַל עֲווֹנוֹת שֶׁל לַיְלָה וְהַתָּמִיד שֶׁל בֵּין הָעַרְבַּיִם הָיָה מְכַפֵּר עַל עֲווֹנוֹת שֶׁל יוֹם. וּבִשְׁבִיל זֶה הָיָה מֹשֶׁה רַבֵּנוּ עָלָיו הַשָּׁלוֹם מוֹסֵר נַפְשׁוֹ בִּשְׁבִיל יִשְׂרָאֵל לְבַקֵּשׁ מֵהַשֵּׁם יִתְבָּרַךְ שֶׁיִּסְלַח לָהֶם עֲווֹנוֹתֵיהֶם. כִּי יָדַע שֶׁאִי אֶפְשָׁר לְיִשְׂרָאֵל לִשָּׂא כְּלָל הַמַּשְּׂאוֹי שֶׁל עֲווֹנוֹת אֲפִלּוּ יוֹם אֶחָד. וְעַל כֵּן מִי שֶׁנִּכְשַׁל חַס וְשָׁלוֹם בְּאֵיזֶה עָווֹן צָרִיךְ לַעֲשׂוֹת תְּשׁוּבָה וּלְבַקֵּשׁ סְלִיחָה וְכַפָּרָה מֵהַשֵּׁם יִתְבָּרַךְ. כִּי הֶעָווֹן הוּא מַשּׂאוֹי כָּבֵד לְנֶפֶשׁ יִשְׂרָאֵל אֲשֶׁר אִי אֶפְשָׁר לִשָּׂא מַשָּׂא כָּזֹאת אֲפִלּוּ יוֹם אֶחָד:
<h3>יג.</h3>
כָּל אֶחָד כְּפִי מַה שֶּׁזּוֹכֶה לִפְעֹל בְּיוֹם־הַכִּפּוּרִים בַּקָּשַׁת סְלַח נָא וְכוּ' כְּמוֹ כֵן הוּא זוֹכֶה לִקְדֻשַּׁת חֲנֻכָּה שֶׁהוּא בְּחִינַת הַבֵּית־הַמִּקְדָּשׁ, וְעִקַּר קְדֻשַּׁת הַבֵּית־הַמִּקְדָּשׁ שֶׁמַּמְשִׁיכִין בַּחֲנֻכָּה הוּא לִזְכּוֹת לְהַדַּעַת הַקָּדוֹשׁ לֵידַע וּלְהוֹדִיעַ כִּי ה' הוּא הָאֱלֹהִים. כִּי 'מִי שֶׁיֵּשׁ בּוֹ דֵּעָה כְּאִלּוּ נִבְנֶה בֵּית־הַמִּקְדָּשׁ בְּיָמָיו'. וְלִזְכּוֹת עַל־יְדֵי־זֶה הַדַּעַת לָצֵאת מֵעֲווֹנוֹת כַּנַּ"ל וּלְהַמְשִׁיךְ הַדַּעַת הַזֶּה בְּבָנִים וְתַלְמִידִים לְדוֹרוֹת לָנֶצַח. וְלִזְכּוֹת עַל־יְדֵי־זֶה לְהַשָּׂגַת הַמַּקִּיפִין הַקָּדוֹשׁ שֶׁהֵם עִקַּר שַׁעֲשׁוּעַ עוֹלָם הַבָּא שֶׁהֵם נִמְשָׁכִין עַל־יְדֵי הַדְלָקַת הַשֶּׁמֶן הַקָּדוֹש שֶׁל נֵר חֲנֻכָּה. וְלִזְכּוֹת עַל־יְדֵי הַדְלָקַת הַשֶּׁמֶן הַקָּדוֹשׁ הַזֶּה לְפַרְנָסָה הַנִּמְשֶׁכֶת מִמְּקוֹר הָרָצוֹן. שֶׁיְּכוֹלִין לִזְכּוֹת עַל יָדָהּ בִּשְׁעַת הָאֲכִילָה לְהֶאָרַת הָרָצוֹן הַמֻּפְלָג. שֶׁיִּכְסֹף וְיִשְׁתּוֹקֵק לְהַשֵּׁם יִתְבָּרַךְ בְּרָצוֹן מֻפְלָג בְּלִי שִׁעוּר. וּמֵאֵלָיו יָבִין הָאָדָם אֲשֶׁר לַחֲנֻכָּה כָּזֶה אִי אֶפְשָׁר לִזְכּוֹת כִּי אִם עַל־יְדֵי הִתְקָרְבוּת לְהָרַב וְהַמַּנְהִיג שֶׁהוּא הָרַחֲמָן בֶּאֱמֶת כַּנַּ"ל אַשְׁרֵי לַזּוֹכֶה לִמְצֹא אוֹתוֹ:
<h3>יד.</h3>
כְּשֶׁמְּעַיְּנִים וּמְדַבְּרִים מֵאֵיזֶה חִדּוּשׁ שֶׁחִדֵּשׁ הֶחָכָם שֶׁבַּדּוֹר נִתְעוֹרֵר וְנִתְגַּלֶּה יָם הַחָכְמָה. שֶׁמִּשָּׁם מְקַבֵּל הַמַּלְכוּת אֶת הַפַּרְנָסָה. וּמַלְכוּת הוּא מְקוֹר הַיִּרְאָה. וְעַל־יְדֵי־ זֶה נִתְעוֹרֵר הַיִּרְאָה שֶׁל הֶחָכָם שֶׁחִדֵּשׁ זֶה הַחִדּוּשׁ. שֶׁעַל־יְדֵי־ זֶה הָיוּ דְּבָרָיו נִשְׁמָעִים וְנִתְקַיְּמוּ לְדוֹרוֹת עוֹלָם. וְעַל־יְדֵי כָּל זֶה נוֹפֵל יִרְאָה וּפַחַד גָּדוֹל מֵהַשֵּׁם יִתְבָּרַךְ עַל זֶה שֶׁמְּעַיֵּן בְּהַחִדּוּשׁ:
<h2>תִּקְעוּ תּוֹכָחָה – ח</h2>
<h3>א.</h3>
אַף־עַל־פִּי שֶׁתּוֹכָחָה הוּא דָּבָר גָּדוֹל וּמֻטָּל עַל כָּל אֶחָד מִיִּשְׂרָאֵל לְהוֹכִיחַ אֶת חֲבֵרוֹ כְּשֶׁרוֹאֶה בּוֹ שֶׁאֵינוֹ מִתְנַהֵג כַּשּׁוּרָה, אַף־עַל־פִּי־כֵן לָאו כָּל אָדָם רָאוּי לְהוֹכִיחַ. כִּי עַל־יְדֵי תּוֹכָחָה שֶׁל מִי שֶׁאֵינוֹ רָאוּי לְהוֹכִיחַ לֹא דַּי שֶׁאֵינוֹ מוֹעִיל בְּתוֹכַחְתּוֹ אַף גַּם הוּא מַבְאִישׁ רֵיחַ שֶׁל אֵלּוּ הַנְּשָׁמוֹת הַשּׁוֹמְעִים תּוֹכַחְתּוֹ. וְעַל־יְדֵי־זֶה הוּא מַחֲלִישׁ אֶת נִשְׁמָתָם. וּמַפְסִיק הַשֶּׁפַע מִכָּל הָעוֹלָמוֹת הַתְּלוּיִים בָּהֶם. כִּי אִי אֶפְשָׁר לְהוֹכִיחַ אֶת יִשְׂרָאֵל עַל עֲווֹנוֹתֵיהֶם כִּי אִם מִי שֶׁיָּכוֹל לְהוֹסִיף וְלִתֵּן רֵיחַ טוֹב בְּהַנְּשָׁמוֹת עַל־יְדֵי שֶׁהוּא מוֹכִיחָם. שֶׁזֶּה אִי אֶפְשָׁר כִּי אִם כְּשֶׁזּוֹכֶה לִבְחִינַת הַקּוֹל הַמַּשְׁקֶה אֶת הַגַּן עֵדֶן. שֶׁמִּשָּׁם גְּדֵלִים כָּל הָרֵיחוֹת וְכָל הַיִּרְאוֹת. שֶׁהוּא קוֹל הַשִּׁיר שֶׁיִּתְעָר לֶעָתִיד וְכוּ' (עַיֵּן פְּנִים):
<h3>ב.</h3>
עַל־יְדֵי מְזוֹנָא דְּגוּפָא דְּהַיְנוּ תַּאֲוַת אֲכִילָה וּשְׁתִיָּה, נֶחֱלָשׁ מְזוֹנָא דְּנִשְׁמָתָא. וְנִפְגָּם הַיִּרְאָה שֶׁהוּא בְּחִינַת רֵיחַ טוֹב שֶׁהִיא עִקַּר מְזוֹנָא דְנִשְׁמָתָא:
<h3>ג.</h3>
הַמֹּחַ וְדַעַת שֶׁל הָאָדָם הוּא מֵגֵן בִּפְנֵי תַּאֲוַת נִאוּף. כִּי יֵשׁ שְׁלשָׁה מֹחִין בָּאָדָם. וְכָל אֶחָד וְאֶחָד הוּא מְחִצָּה פְּרוּסָה בִּפְנֵי זֹאת הַתַּאֲוָה. כִּי עִקַּר הִתְגַּבְּרוּת הַתַּאֲוָה הַזֹּאת הוּא עַל־יְדֵי רוּחַ שְׁטוּת, עַל כֵּן צָרִיךְ כָּל אָדָם לֵידַע וְלִזְכֹּר זֹאת שֶׁבְּכָל פַּעַם שֶׁרוֹצִים לְהִתְגַּבֵּר עָלָיו הַהִרְהוּרִים אֵלּוּ חַס וְשָׁלוֹם, יִבְרַח מִיָּד מֵהָרוּחַ שְׁטוּת אֶל הַדַּעַת וְיִפְרֹשׂ מְחִצּוֹת הַמֹּחִין בִּפְנֵי הַתַּאֲוָה הַזֹּאת, כִּי הַדַּעַת הָאֲמִתִּי מֵגֵן בִּפְנֵי זֹאת הַתַּאֲוָה כְּמוֹ מְחִצָּה מַמָּשׁ. וְהָבֵן זֹאת כִּי אִי אֶפְשָׁר לְבָאֵר זֹאת רַק כָּל אֶחָד יָבִין מֵעַצְמוֹ אֵיךְ לִבְרֹחַ וּלְהַסִּיחַ דַּעְתּוֹ מֵהָרוּחַ שְׁטוּת הַנַּ"ל. וּלְהַמְשִׁיךְ עַצְמוֹ אֶל הַדַּעַת שֶׁהוּא בְּחִינַת מְחִצָּה פְּרוּסָה בִּפְנֵיהֶם כַּנַּ"ל:
<h3>ד.</h3>
עִקַּר הַתְּפִלָּה הוּא רַחֲמִים וְתַחֲנוּנִים. וְעִקַּר הָרַחֲמִים תָּלוּי בַּדַּעַת. וּכְשֶׁהַסִּטְרָא אַחֲרָא יוֹנֶקֶת מֵהָרַחֲמָנוּת חַס וְשָׁלוֹם (שֶׁהִיא מְרַחֶמֶת עַל הָאָדָם בָּרַחֲמָנוּת שֶׁלָּהּ לִפְרֹק עֹל הַתּוֹרָה וְלַעֲסֹק רַק בְּלִמּוּדֵי לְשׁוֹנוֹת הָעַמִּים כִּי עַל־יְדֵי־זֶה יִהְיֶה לוֹ פַּרְנָסָה בְּרֶוַח. אוֹ שֶׁעַל־יְדֵי רַחֲמָנוּת שֶׁלָּהּ מְסִיתָה אֶת הָאָדָם לַעֲשׂוֹת תּוֹרָתוֹ אַרְעַי וּמְלַאכְתּוֹ קֶבַע) אָז נִפְגָּם הָרַחֲמָנוּת וְנַעֲשֶׂה כַּעַס וְאַכְזָרִיּוּת וְעַל־יְדֵי־זֶה נִקְטָן הַדַּעַת. וְאָז מִתְגַּבֵּר תַּאֲוַת נִאוּף חַס וְשָׁלוֹם. וְאָז הַתְּפִלָּה בִּבְחִינַת דִּין (הַיְנוּ שֶׁהוּא מֻכְרָח לְהִתְפַּלֵּל מִצַּד הַדִּין וְאֵינָהּ רַחֲמִים וְתַחֲנוּנִים וּכְשֶׁעוֹמֵד לְהִתְפַּלֵּל חָפֵץ לִפְטֹר הַתְּפִלָּה מֵעָלָיו.) וְאָז הַסִּטְרָא אַחֲרָא יוֹנֶקֶת מֵהַתְּפִלָּה וּבוֹלַעַת אוֹתָהּ וְאָז צְרִיכִים בַּעַל כֹּחַ גָּדוֹל שֶׁיּוּכַל לְהִתְפַּלֵּל תְּפִלָּה בִּבְחִינַת דִּין לַעֲשׂוֹת פְּלִילוּת עִם קוֹנוֹ. וְהַסִּטְרָא־אָחֲרָא רוֹצָה לִבְלֹעַ גַּם הַתְּפִלָּה הַזֹּאת, אַךְ הַתְּפִלָּה הַזֹּאת שֶׁל הַבַּעַל־כֹּחַ הַנַּ"ל עוֹמֶדֶת בְּבֵית הַבְּלִיעָה שֶׁלָּהּ וּמֻכְרַחַת עַל־יְדֵי־זֶה לְהָקִיא כָּל מַה שֶּׁבָּלְעָה. וְגַם מוֹצִיא עַל־יְדֵי־זֶה גַּם עַצְמוּת חִיּוּתָהּ מַמָּשׁ וּמְתַקֵּן הַכֹּל. וְעַל־יְדֵי־זֶה נַעֲשִׂין גֵּרִים וְנִתְרַבֶּה וְנִתְגַּדֵּל כְּבוֹדוֹ יִתְבָּרַךְ, וְעַל־יְדֵי־זֶה זוֹכִין לְהִתְפַּשְּׁטוּת הַנְּבוּאָה, וְעַל־יְדֵי־זֶה נִתְבָּרֵר הַמְדַמֶּה, וְזוֹכִין לֶאֱמוּנָה בִּשְׁלֵמוּת, וְעַל־יְדֵי־זֶה זוֹכִין לְהַשִּׁיר שֶׁיִּתְעָר לֶעָתִיד. שֶׁזֶּה הוּא בְּחִינַת קוֹלוֹ שֶׁל הַמּוֹכִיחַ הָרָאוּי, וְאָז הוּא מוֹסִיף וְנוֹתֵן רֵיחַ טוֹב בְּהַנְּשָׁמוֹת עַל־יְדֵי תּוֹכַחְתּוֹ:
<h3>ה.</h3>
עַל־יְדֵי הַשָּׁכֵן שֶׁנִּתּוֹסֵף לְהַקִּבּוּץ שֶׁל יִשְׂרָאֵל, כְּגוֹן כְּשֶׁיֵּשׁ קִבּוּץ שֶׁל יִשְׂרָאֵל שֶׁעוֹסְקִין בִּתְפִלָּה כְּשֶׁנִּתּוֹסֵף עֲלֵיהֶם עוֹד נֶפֶשׁ אַחַת אָז נִתְרַבֶּה וְנִתְגַּדֵּל מְאֹד בָּתֵּי הַתְּפִלָּה. כִּי נִתְרַבִּין הַצֵּרוּפִין קְדוֹשִׁים מְאֹד מְאֹד וְנִבְנִים בָּתִּים הַרְבֵּה מְאֹד בַּקְּדֻשָּׁה הָעֶלְיוֹנָה מַה שֶּׁאֵין הַפֶּה יָכוֹל לְדַבֵּר וְהַלֵּב לַחֲשֹׁב. וְנַעֲשֶׂה מִזֶּה שַׁעֲשׁוּעִים גְּדוֹלִים וְנִפְלָאִים לְמַעְלָה. וְעַל־יְדֵי־זֶה נִמְחָלִין וְנִסְלָחִין הָעֲווֹנוֹת. וְנִמְשָׁךְ רְפוּאָה וְנִתְבַּטֵּל כָּל מִינֵי חוֹלַאַת:
<h3>ו.</h3>
כָּל מַנְהִיג אֲמִתִּי שֶׁבְּכָל דּוֹר יֵשׁ לוֹ בְּחִינַת רוּחַ נְבוּאָה. וְגַם עַכְשָׁו שֶׁבָּטֵל הַנְּבוּאָה וְאֵין לוֹ נְבוּאָה מַמָּשׁ. אַף־עַל־פִּי־כֵן בְּהֶכְרֵחַ שֶׁיִּהְיֶה לוֹ רוּחַ אַחֶרֶת דִּקְדֻשָּׁה מַה שֶּׁאֵין לִשְׁאָר אֲנָשִׁים שֶׁהוּא בְּחִינַת רוּחַ הַקֹּדֶשׁ רוּחַ נְבוּאָה. וְעַל־יְדֵי בְּחִינַת רוּחַ נְבוּאָה שֶׁל הַצַּדִּיק הַמַּנְהִיג הָאֱמֶת עַל־יְדֵי־זֶה עִקַּר בֵּרוּר הַמְדַמֶּה שֶׁעַל־יְדֵי־זֶה עִקַּר שְׁלֵמוּת הָאֱמוּנָה הַקְּדוֹשָׁה, כִּי עִקַּר שְׁלֵמוּת הָאֱמוּנָה הוּא כְּפִי בֵּרוּר הַמְדַמֶּה, עַל כֵּן צָרִיךְ כָּל אֶחָד לְחַפֵּשׂ מְאֹד אַחֲרֵי מַנְהִיג אֲמִתִּי לְהִתְקָרֵב אֵלָיו כְּדֵי לִזְכּוֹת לֶאֱמוּנָה שְׁלֵמָה. דְּהַיְנוּ לְהַאֲמִין בְּחִדּוּשׁ הָעוֹלָם. שֶׁהַשֵּׁם יִתְבָּרַךְ בָּרָא אֶת עוֹלָמוֹ יֵשׁ מֵאַיִן הַמֻּחְלָט. כִּי חִדּוּשׁ הָעוֹלָם אִי אֶפְשָׁר לְהָבִין בְּשׁוּם שֵׂכֶל רַק בָּאֱמוּנָה. שֶׁזּוֹכִין עַל־יְדֵי צַדִּיק הָאֱמֶת כַּנַּ"ל. וְאַל תְּדַמֶּה בְּנַפְשְׁךָ שֶׁבְּנָקֵל יָכוֹל אַתָּה לִזְכּוֹת לָזֶה לְהִתְקָרֵב לְמַנְהִיג אֲמִתִּי. כִּי בֶּאֱמֶת צְרִיכִין לְחַפֵּשׂ וּלְבַקֵּשׁ מְאֹד אַחֲרָיו. וּלְבַקֵּשׁ מְאֹד מֵהַשֵּׁם יִתְבָּרַךְ שֶׁיִּזְכֶּה לִמְצֹא מַנְהִיג אֲמִתִּי שֶׁיִּזְכֶּה לֶאֱמוּנָה שְׁלֵמָה עַל יָדוֹ, כִּי יֵשׁ מַנְהִיגִים שֶׁל שֶׁקֶר. וּכְשֶׁמִּתְקָרְבִים אֲלֵיהֶם אָז אַדְּרַבָּא בָּאִים לֶאֱמוּנוֹת כָּזְבִּיּוֹת. עַל כֵּן צְרִיכִין לְחַפֵּשׂ מְאֹד אַחַר מַנְהִיג אֲמִתִּי כַּנַּ"ל כְּדֵי שֶׁיִּזְכֶּה לֶאֱמוּנָה שְׁלֵמָה עַל יָדוֹ שֶׁהוּא עִקַּר הַכֹּל וְכָל הָעוֹלָם תָּלוּי בָּזֶה. וְעַל־יְדֵי־זֶה יִזְכֶּה לְחִדּוּשׁ הָעוֹלָם שֶׁלֶּעָתִיד. עַד שֶׁיִּזְכֶּה לְהַנִּגּוּן וְהַשִּׁיר שֶׁיִּתְעָר לֶעָתִיד כְּשֶׁיְּחַדֵּשׁ הַשֵּׁם יִתְבָּרַךְ אֶת עוֹלָמוֹ. שֶׁהוּא הַנִּגּוּן שֶׁיִּתְנַגֵּן עַל ע"ב [שִׁבְעִים וּשְׁנַיִם] נִימִין. שֶׁמִּשָּׁם גְּדֵלִים כָּל הָרֵיחוֹת טוֹבוֹת וְכָל הַיִּרְאוֹת. שֶׁזֶּה הַנִּגּוּן הוּא עִקַּר קִבּוּל שָׂכָר שֶׁל הַצַּדִּיקִים לֶעָתִיד לָבוֹא. אַשְׁרֵי הַזּוֹכֶה לָזֶה:
<h3>ז.</h3>
עַל־יְדֵי הִתְקָרְבוּת לְצַדִּיק הָאֱמֶת נִפְסָק זֻהֲמַת הַנָּחָשׁ. וּלְהִפּוּךְ עַל־יְדֵי מַנְהִיג שֶׁל שֶׁקֶר מִתְגַּבֵּר הַזֻּהֲמָא חַס וְשָׁלוֹם:
<h3>ח.</h3>
עַל־יְדֵי אֱמוּנָה זוֹכִין לַחֲסָדִים. וְעַל־יְדֵי־זֶה יִהְיֶה חִדּוּשׁ הָעוֹלָם לֶעָתִיד. וְיִתְבַּטֵּל הַטֶּבַע, וְיִתְנַהֵג הָעוֹלָם עַל־יְדֵי הַשְׁגָּחָה וְנִפְלָאוֹת שֶׁלֹּא כְּדֶרֶךְ הַטֶּבַע. וְאָז יִתְעָר שִׁיר חָדָשׁ הַנַּ"ל:
<h3>ט.</h3>
בְּרֹאשׁ הַשָּׁנָה צְרִיכִין לְהַכְרִיחַ אֶת עַצְמוֹ לְהִתְפַּלֵּל בְּכֹחַ גָּדוֹל בְּיוֹתֵר. וּלְקַשֵּׁר תְּפִלָּתוֹ לְהַצַּדִּיק הָאֱמֶת שֶׁהוּא בַּעַל כֹּחַ גָּדוֹל שֶׁיָּכוֹל לְהִתְפַּלֵּל תְּפִלָּה בִּבְחִינַת דִּין כְּמוֹ שֶׁצְּרִיכִין לְהִתְפַּלֵּל בְּרֹאשׁ־הַשָּׁנָה. וְעַל־יְדֵי־זֶה זוֹכִין לְהוֹצִיא מֵהַסִּטְרָא אַחֲרָא כָּל הַחִיּוּת שֶׁבָּלְעָה מִקְּדֻשַּׁת יִשְׂרָאֵל. כִּי עַל־יְדֵי הַתְּפִלָּה שֶׁל הַבַּעַל כֹּחַ הַנַּ"ל מֻכְרַחַת לְהָקִיא וּלְהוֹצִיא מִקִּרְבָּהּ כָּל הַתְּפִלּוֹת וְהָרַחֲמָנוּת וְהַדַּעַת דִּקְדֻשָּׁה שֶׁבָּלְעָה. וְעַל־יְדֵי־זֶה זוֹכִין שֶׁיִּתְרַבֶּה כְּבוֹדוֹ יִתְבָּרַךְ עַל־יְדֵי גֵּרִים שֶׁמִּתְגַּיְּרִין. וְעַל־יְדֵי־זֶה זוֹכִין לְהִתְפַּשְּׁטוּת הַנְּבוּאָה, וּלְהָאֱמוּנָה הַקְּדוֹשָׁה וְשֶׁיִּתְבַּטְּלוּ אֱמוּנוֹת כָּזְבִּיּוֹת. וְזוֹכִין עַל־יְדֵי־זֶה לְחִדּוּשׁ הָעוֹלָם שֶׁלֶּעָתִיד שֶׁהוּא בְּחִינַת בִּטּוּל הַטֶּבַע. שֶׁיִּתְנַהֵג הָעוֹלָם בִּבְחִינַת קְדֻשַּׁת אֶרֶץ יִשְׂרָאֵל עַל־יְדֵי הַשְׁגָּחָה וְנִפְלָאוֹת לְבַד. וְעַל־יְדֵי־זֶה זוֹכִין לְקוֹל הַשִּׁיר וְהַנִּגּוּן שֶׁיִּתְעָר לֶעָתִיד שֶׁהוּא עִקַּר תַּעֲנוּג עוֹלָם הַבָּא:
<h3>י.</h3>
עַל יְדֵי הַקּוֹלוֹת שֶׁל הַשּׁוֹפָר תְּקִיעָה שְׁבָרִים תְּרוּעָה נִתְתַּקְּנִין גַּם כֵּן תִּקּוּנִים הַנַּ"ל. עַל־יְדֵי תְּקִיעָה זוֹכִין לְהִתְגַּלּוּת כְּבוֹדוֹ יִתְבָּרַךְ וְעַל־יְדֵי תְּרוּעָה זוֹכִין לְהִתְפַּשְּׁטוּת הַנְּבוּאָה שֶׁבָּא עַל־יְדֵי הִתְגַּלּוּת הַכָּבוֹד. וְעַל־יְדֵי שְׁבָרִים זוֹכִין לְבַטֵּל אֱמוּנוֹת כָּזְבִּיּוֹת וּלְתַקֵּן הָאֱמוּנָה דִּקְדֻשָּׁה. גַּם זוֹכִין עַל־יְדֵי שְׁבָרִים לְבִטָּחוֹן דִּקְדֻשָּׁה בִּבְחִינַת "עֵינֵי כֹל אֵלֶיךָ יְשַׂבֵּרוּ". וּשְׁאָר כָּל הַתִּקּוּנִים הַנַּ"ל שֶׁזּוֹכִין עַל־יְדֵי־זֶה כַּנַּ"ל כֻּלָּם מְרֻמָּזִים בְּעִנְיַן רֹאשׁ־הַשָּׁנָה וְתִשְׁרֵי (עַיֵּן פְּנִים):
<h3>יא.</h3>
יֵשׁ הַבְלֵי עוֹלָם שֶׁל שְׁטוּת שֶׁהֵם בְּחִינַת הֶבֶל הֵמָּה מַעֲשֵׂה תַּעְתּוּעִים, בְּחִינַת עֲבוֹדָה זָרָה. וּצְרִיכִין לָצֵאת מֵאֵלּוּ הַהֲבָלִים וְלִזְכּוֹת לַהֲבָלִים דִּקְדֻשָּׁה שֶׁל תּוֹרָה וּתְפִלָּה וְזֶה הוּא בְּחִינַת גֵּרִים הַנַּ"ל שֶׁעַל־יְדֵי־זֶה זוֹכִין שֶׁיִּתְגַּלֶּה כְּבוֹד הַשֵּׁם יִתְבָּרַךְ, וּלְכָל הַתִּקּוּנִים הַנַּ"ל:
<h3>יב.</h3>
כָּל הַתְּאָרִים וְהַשְּׁבָחִים שֶׁאָנוּ מְדַמִּין אוֹתוֹ יִתְבָּרַךְ הֵם בִּבְחִינַת הַמְדַמֶּה. כִּי בִּפְנִימִיּוּת הַשֵּׂכֶל הוּא יִתְבָּרַךְ מֻפְשָׁט לְגַמְרֵי מִכָּל הַשְּׁבָחִים וְהַתְּאָרִים. וְעַל כֵּן כְּשֶׁהַמְדַמֶּה מְבֹרָר וּמְתֻקָּן אָז יְכוֹלִים לְסַדֵּר שְׁבָחִים וּתְאָרִים לוֹ יִתְבָּרַךְ. וּכְשֶׁאֵין הַמְדַמֶּה מְתֻקָּן אָז אֵין יוֹדְעִים כְּלָל לְתָאֵר אוֹתוֹ יִתְבָּרַךְ כִּבְיָכוֹל:
<h2>אֶל אֲשֶׁר יִהְיֶה שָׁמָּה הָרוּחַ (יְחֶזְקֵאל א' יב) – ט</h2>
<h3>א.</h3>
הַצַּדִּיקִים מַנְהִיגֵי הַדּוֹר הָאֲמִתִּיִּים הֵם בְּחִינַת רוּחַ, כְּמוֹ שֶׁכָּתוּב (בַּמִּדְבָּר כ"ז יח): "אִישׁ אֲשֶׁר רוּחַ בּוֹ", שֶׁיּוֹדֵעַ לַהֲלֹךְ נֶגֶד רוּחוֹ שֶׁל כָּל אֶחָד. וְיִשְׂרָאֵל הֵם בְּחִינַת לֵב, כִּי הֵם לִבָּא דְּכָל עָלְמָא (זֹהַר הַקָּדוֹשׁ פִּנְחָס רכ"א:) וּצְרִיכִין מַנְהִיגֵי הַדּוֹר לִנְשֹׁב בִּבְחִינַת רוּחָם (וְעַיֵּן "לִקּוּטֵי מוֹהֲרַ"ן" חֵלֶק רִאשׁוֹן סִימָן ח) עַל כָּל אֶחָד מִיִּשְׂרָאֵל לִנְפֹּחַ מֵהֶם הָעַפְרוּרִיּוּת. דְּהַיְנוּ מָרָה שְׁחוֹרָה וְעַצְבוּת שֶׁנּוֹפֵל עֲלֵיהֶם חַס וְשָׁלוֹם. שֶׁעַל־יְדֵי־זֶה אֵינוֹ יָכוֹל הָאִישׁ הַיִּשְׂרְאֵלִי שֶׁהוּא בְּחִינַת לֵב לִדְלֹק וְלִבְעֹר לְהַשֵּׁם יִתְבָּרַךְ וְעַל־יְדֵי־זֶה הַצַּדִּיקִים הָאֲמִתִּיִּים מַלְהִיבִים לְבָבוֹת יִשְׂרָאֵל לְהַשֵּׁם יִתְבָּרַךְ:
<h3>ב.</h3>
גַּם לִפְעָמִים בּוֹעֵר הָאָדָם בְּיוֹתֵר לְהַשֵּׁם יִתְבָּרַךְ חוּץ מֵהַמִּדָּה וְגַם זֶה אֵינוֹ טוֹב. כִּי זֶה מִבְּחִינַת רוּחַ סְעָרָה וְנִקְרָא הֲרִיסָה. וְהַצַּדִּיקִים הָאֲמִתִּיִּים מַשְׁגִּיחִים גַּם עַל זֶה לְהַכְנִיעַ הָרוּחַ סְעָרָה שֶׁלֹּא יִבְעֲרוּ יוֹתֵר מֵהַמִּדָּה. רַק לֵב כָּל אֶחָד מִיִּשְׂרָאֵל יִתְלַהֵב לְהַשֵּׁם יִתְבָּרַךְ כָּרָאוּי בַּמֶּזֶג הַשָּׁוֶה:
<h3>ג.</h3>
גַּם יֵשׁ רְשָׁעִים שֶׁהֵם בְּחִינַת עֵרֶב רַב, וּכְשֶׁהֵם נוֹפְלִים עַל הַלֵּב דְּהַיְנוּ עַל יִשְׂרָאֵל זֶה גַּם כֵּן בְּחִינַת עַפְרוּרִיּוּת, כִּי כְּמוֹ כְּשֶׁנּוֹפֵל עַל הַנֵּר עַפְרוּרִיּוּת וְנִפְרָדִין חֶלְקֵי אֵשׁ שֶׁיֵּשׁ בּוֹ מִיסוֹד הָאֵשׁ וְאֵינָם יְכוֹלִים לִבְעֹר עַל יְדֵי זֶה הוּא כִּבּוּי הַנֵּר. וְעַל כֵּן כְּשֶׁמְּנַפְּחִין בּוֹ אֲזַי הָרוּחַ מְנַפֵּחַ הָעַפְרוּרִיּוּת מִן הַנֵּר וְחוֹזְרִים וְנִתְחַבְּרִים חֶלְקֵי הָאֵשׁ וּמַתְחִילִין לִדְלֹק. וְלִפְעָמִים מַדְלִיקִין הַנֵּר שֶׁנִּכְבֶּה, עַל יְדֵי שֶׁמְּנַשְּׁבִין בּוֹ הָרוּחַ כַּנַּ"ל. וְכֵן מְכַבִּין הַנֵּר עַל־יְדֵי הָרוּחַ שֶׁמְּנַפֵּחַ וּמַפְרִיד הָאֵשׁ מֵהַנֵּר, כְּמוֹ־כֵן צְרִיכִין מַנְהִיגֵי הַדּוֹר לְנַפֵּחַ כָּל בְּחִינַת הָעַפְרוּרִיּוּת הַנַּ"ל מִן הַלֵּב דְּהַיְנוּ מִכָּל אֶחָד מִיִּשְׂרָאֵל וְחוֹזְרִין וְנִתְחַבְּרִים חֶלְקֵי הָאֵשׁ שֶׁבְּכָל אֶחָד וְאֶחָד מִיִּשְׂרָאֵל. וְנִתְקַשְּׁרִין יִשְׂרָאֵל בְּיַחַד וְנַעֲשִׂין בְּחִינַת לֵב לַמָּקוֹם שֶׁצָּרִיךְ שֶׁיִּהְיֶה שָׁם בְּחִינַת לֵב כָּל אֶחָד וְאֶחָד מִיִּשְרָאֵל. וְחוֹזֵר וּבוֹעֵר לְהַשֵּׁם יִתְבָּרַךְ כָּרָאוּי.
<h2>כִּי בְשִׂמְחָה תֵצֵאוּ (יְשַׁעְיָה נ'ה יב) – י</h2>
<h3>א.</h3>
מַה שֶּׁהָעוֹלָם רְחוֹקִים מֵהַשֵּׁם יִתְבָּרַךְ וְאֵינָם מִתְקָרְבִים אֵלָיו יִתְבָּרַךְ הוּא רַק מֵחֲמַת שֶׁאֵין לָהֶם יִשּׁוּב הַדַּעַת וְאֵינָם מְיַשְּׁבִים עַצְמָם, וְהָעִקָּר הוּא לְהִשְׁתַּדֵּל לְיַשֵּׁב דַּעְתּוֹ הֵיטֵב מָה הַתַּכְלִית מִכָּל הַתַּאֲווֹת וּמִכָּל עִנְיְנֵי עוֹלָם הַזֶּה, הֵן תַּאֲווֹת הַנִּכְנָסוֹת לַגּוּף הֵן תַּאֲווֹת שֶׁחוּץ לַגּוּף כְּגוֹן כָּבוֹד וְכַיּוֹצֵא, וְאָז בְּוַדַּאי יָשׁוּב אֶל הַשֵּׁם:
<h3>ב.</h3>
וְעִקַּר יִשּׁוּב הַדַּעַת הוּא עַל־יְדֵי שִׂמְחָה, כִּי עַל־יְדֵי הַשִּׂמְחָה יוּכַל לְהַנְהִיג אֶת הַמֹּחַ כִּרְצוֹנוֹ וּלְיַשֵּׁב דַּעְתּוֹ לַחֲשֹׁב עַל תַּכְלִיתוֹ הַנִּצְחִי, כִּי שִׂמְחָה הִיא עוֹלַם הַחֵרוּת. וְעַל כֵּן כְּשֶׁמְּקַשֵּׁר שִׂמְחָה לְדַעְתּוֹ אֲזַי דַּעְתּוֹ בְּחֵרוּת וְאֵינוֹ בְּגָלוּת וְיוּכַל לְיַשֵּׁב דַּעְתּוֹ כַּנַּ"ל:
<h3>ג.</h3>
אַךְ עַל־יְדֵי מָרָה שְׁחוֹרָה וְעַצְבוּת הַמֹּחַ וְהַדַּעַת בְּגָלוּת וְקָשֶׁה לוֹ לְיַשֵּׁב דַּעְתּוֹ לָשׁוּב אֶל הַשֵּׁם יִתְבָּרַךְ, נִמְצָא שֶׁעַצְבוּת הִיא מְנִיעָה גְּדוֹלָה מְאֹד לַעֲבוֹדַת הַשֵּׁם יִתְבָּרַךְ וְעַל־יְדֵי שִׂמְחָה נַעֲשֶׂה בֶּן חוֹרִין וְיוֹצֵא מִן הַגָּלוּת בִּבְחִינַת: "כִּי בְּשִׂמְחָה תֵצֵאוּ" (יְשַׁעְיָה נ"ה יב) וּלְהֵפֶךְ עַל־יְדֵי גָּלוּת אֵין הַדַּעַת מְיֻשָּׁב כְּמַאֲמַר חֲכָמֵינוּ זִכְרוֹנָם לִבְרָכָה (מְגִלָּה י"ב:) עַל בְּנֵי עַמּוֹן וּמוֹאָב: דִּמְיָתְבָא דַּעְתַּיְהוּ מֵחֲמַת שֶׁלֹּא הָלְכוּ בַּגָּלוּת שֶׁנֶּאֱמַר (יִרְמְיָה מ"ח יא): "שַׁאֲנַן מוֹאָב וְגוֹ' וּבַגּוֹלָה לֹא הָלָךְ עַל כֵּן עָמַד טַעְמוֹ בּוֹ" וְכוּ':
<h3>ד.</h3>
וּמְבֹאָר בְּסִימָן מ"ח וְזֶה לְשׁוֹנוֹ, וְדַע שֶׁתֵּכֶף כְּשֶׁאָדָם רוֹצֶה לִכָּנֵס בַּעֲבוֹדָתוֹ יִתְבָּרַךְ וְרוֹצֶה לִהְיוֹת אִישׁ כָּשֵׁר אֲזַי תֵּכֶף הִיא עֲבֵרָה גְּדוֹלָה כְּשֶׁיֵּשׁ לוֹ עַצְבוּת חַס וְשָׁלוֹם, כִּי עַצְבוּת הִיא סִטְרָא אַחֲרָא וְהַשֵּׁם יִתְבָּרַךְ שׂוֹנֵא מְאֹד הַמָּרָה שְׁחוֹרָה וְעַצְבוּת רַחֲמָנָא לִצְלָן. (וְעַיֵּן בְּתִקּוּנֵי זֹהַר הַקָּדוֹשׁ רֵישׁ דַּף נ"ט מַאן דְּאָזִיל לְמֶחְמֵי לִי (פֵּרוּשׁ בַּעֲלוֹת הָרֶגֶל). צָרִיךְ לִנְטַר גַּרְמֵי מֵעִצֻבוּ דְּאִיהִי לִילִית חֲשׁוֹכָא עִצָּבוֹן וְכוּ' דְּאִיהִי מוּם, וְעַלֵי' אִתְמַר כָל אִישׁ אֲשֶׁר בּוֹ מוּם לֹא יִקְרָב (וַיִּקְרָא כ"א יח) וּמִי שֶׁהוּא עָצֵב נִקְרָא בַּעַל מוּם רַחֲמָנָא לִצְלָן:):
<h3>ה.</h3>
וְצָרִיךְ לְחַזֵּק עַצְמוֹ שֶׁיָּבוֹא לְשִׂמְחָה בְּכָל מַה דְּאֶפְשָׁר וּלְהִשְׁתַּדֵּל לְבַקֵּשׁ לִמְצֹא בְּעַצְמוֹ אֵיזֶה נְקֻדָּה טוֹבָה כְּדֵי לָבוֹא לְשִׂמְחָה כַּמְבֹאָר עַל פָּסוּק אֲזַמְּרָה לֵאלֹקַי בְּעוֹדִי (בְּסִימָן רפ"ב חֵלֶק רִאשׁוֹן), וְעַל כָּל פָּנִים יֵשׁ לוֹ לִשְׂמֹחַ בַּמֶּה שֶׁזָּכָה לִהְיוֹת מִזֶּרַע יִשְׂרָאֵל שֶׁלֹּא עָשָׂהוּ גּוֹי, וְזֹאת הַשִּׂמְחָה הִיא בְּוַדַּאי שִׂמְחָה נִפְלָאָה בְּלִי שִׁעוּר וְאֵין בָּהּ שׁוּם בִּלְבּוּל מֵאַחַר שֶׁהוּא מַעֲשֵׂה הַשֵּׁם יִתְבָּרַךְ בְּעַצְמוֹ. כִּי בְּכָל הַדְּבָרִים יָכוֹל הַבַּעַל דָּבָר לְעָרֵב בָּהֶם עַצְבוּת וּמָרָה שְׁחוֹרָה אֲבָל בְּשִׂמְחָה הַזֹּאת שֶׁלֹּא עָשָׂהוּ גּוֹי, בָּזֶה אֵין שׁוּם בִּלְבּוּל מֵאַחַר שֶׁהוּא מַעֲשֵׂה הַשֵּׁם יִתְבָּרַךְ בְּעַצְמוֹ. כִּי עַל כָּל פָּנִים אֵיךְ שֶׁהוּא זֶה בְּעַצְמוֹ שֶׁזָּכָה לִהְיוֹת מִזֶּרַע יִשְׂרָאֵל וְלֹא נִבְרָא גּוֹי הוּא שִׂמְחָה גְּדוֹלָה עַד אֵין סוֹף, וְרָאוּי לָאָדָם לִשְׂמֹחַ בָּזֶה כָּל יָמָיו תָּמִיד בְּכָל מַה שֶּׁיַּעֲבֹר עָלָיו, וְיִהְיֶה רָגִיל לוֹמַר בְּפִיו וּבְלִבּוֹ בְּשִׂמְחָה בָּרוּךְ אֱלֹקֵינוּ שֶׁבְּרָאָנוּ לִכְבוֹדוֹ וְהִבְדִּילָנוּ מִן הַתּוֹעִים וְנָתַן לָנוּ תּוֹרַת אֱמֶת וְכוּ' וְקִדְּשָׁנוּ בְּמִצְווֹתָיו וְקֵרְבָנוּ לַעֲבוֹדָתוֹ וְנִקְרָא שְׁמוֹ הַגָּדוֹל וְהַקָּדוֹשׁ עָלֵינוּ וְכוּ':
<h3>ו.</h3>
גַּם כַּמָּה פְּעָמִים צְרִיכִין לְשַׂמֵּחַ אֶת עַצְמוֹ עַל־יְדֵי מִלֵּי דִּשְׁטוּתָא מִלֵּי דִּבְדִיחוּתָא, וּמֵרִבּוּי צָרוֹת הָאָדָם שֶׁסּוֹבֵל כָּל אֶחָד בְּגוּף וָנֶפֶשׁ וּמָמוֹן, עַל כֵּן עַל־פִּי רֹב אֵין יְכוֹלִין לְשַׂמֵּחַ אֶת עַצְמוֹ כִּי אִם עַל־יְדֵי מִלֵּי דִּשְׁטוּתָא, לַעֲשׂוֹת עַצְמוֹ כְּשׁוֹטֶה כְּדֵי לָבוֹא לְשִׂמְחָה (אָמַר הַמַּעְתִּיק, עַיֵּן בָּזֶה בִּגְמָרָא כְּתֻבּוֹת דַּף י"א. אַהֲנְיֵה לֵיה שְׁטוּתֵי לְסַבָּא. וּפֵרֵשׁ רַשִׁ"י שֶׁהָיָה מִתְנַהֵג כְּשׁוֹטֶה לְשַׂמֵּחַ חָתָן וְכַלָּה: וּבִגְמָרָא עֵרוּבִין נ"ד ע"ב בְּרַשִׁ"י דִּבּוּר הַמַּתְחִיל בְּאַהֲבָתָהּ תִּשְׁגֶּה תָּמִיד בִּשְׁבִיל אַהֲבָתָהּ תַּעֲשֶׂה עַצְמְךָ שׁוֹטֶה וּפְתִי וְכוּ'. וְיִשְמְחוּ כָל חוֹסֵי בָךְ לְעוֹלָם יְרַנֵּנוּ וְכוּ' וְיַעְלְצוּ בְךָ אֹהֲבֵי שְׁמֶךָ. נִמְצָא שִׂמְחָה בַּה' הִיא מֵעִנְיַן אַהֲבָתוֹ יִתְבָּרַךְ כַּמּוּבָא בַּסְּפָרִים הַקְּדוֹשִׁים:) שֶׁכָּל הַחִיּוּת בְּגוּף וָנֶפֶשׁ תָּלוּי בָּזֶה. וְגַם לְמַעְלָה נַעֲשֶׂה מִזֶּה יִחוּד גָּדוֹל עַל־יְדֵי שֶׁמְּקַשֵּׁר הָאָדָם הַשִּׂמְחָה לְמֹחוֹ וְדַעְתּוֹ, וְאָז הַמֹּחַ מְשֻׁחְרָר וְיֵשׁ לוֹ יִשּׁוּב הַדַּעַת. וְזֶהוּ בְּחִינַת בְּדִיחָא דַּעְתֵּהּ (שַׁבָּת ע"ז) שֶׁהוּא דָּבָר גָּדוֹל. וִיזַכֵּנוּ הַשֵּׁם יִתְבָּרַךְ לָזֶה תָּמִיד אָמֵן כֵּן יְהִי רָצוֹן (וְעַיֵּן בִּגְמָרָא תַּעֲנִית כ"ב שֶׁהִגִּיד אֵלִיָּהוּ זַ"ל לְרַב בְּרוֹקָא עַל שְׁנֵי אַחִים שֶׁהֵם בְּנֵי עוֹלָם הַבָּא, וְשָׁאַל אוֹתָם מַה מַּעֲשֵׂיהֶם וְאָמְרוּ לוֹ שֶׁהֵם שְׂמֵחִים וּמְשַׂמְּחִים בְּנֵי אָדָם מֵעַצְבוּתָם. וְגַם שֶׁעוֹשִׂים שָׁלוֹם בֵּין שְׁנַיִם שֶׁמִּתְקוֹטְטִים זֶה עִם זֶה עַל־יְדֵי שֶׁמַּטְרִיחִים אֶת עַצְמָם בְּמִלֵּי דִּבְדִיחוּתָא לַעֲשׂוֹת שָׁלוֹם בֵּינֵיהֶם. וּפֵרֵשׁ רַשִׁ"י דַּהֲבָאַת שָׁלוֹם בֵּין אָדָם לַחֲבֵרוֹ הוּא אֶחָד מֵהַדְּבָרִים שֶׁאָדָם אוֹכֵל פֵּרוֹתֵיהֶם בָּעוֹלָם הַזֶּה וְהַקֶּרֶן קַיֶּמֶת לוֹ לָעוֹלָם הַבָּא:):
<h2>יא</h2>
<h3>א.</h3>
כְּשֶׁהָאָדָם מִתְפַּלֵּל בַּשָּׂדֶה אָז כָּל הָעֲשָׂבִים וְכָל שִׂיחַ הַשָּׂדֶה בָּאִים בְּתוֹךְ הַתְּפִלָּה וּמְסַיְּעִין וְנוֹתְנִין לוֹ כֹּחַ בִּתְפִלָּתוֹ, וְזֶה בְּחִינַת: "וַיֵּצֵא יִצְחָק לָשׂוּחַ בַּשָּׂדֶה", שְׁתְּפִלָּתוֹ הָיְתָה עִם סִיּוּעַ וְכֹחַ עִשְׂבֵי הַשָּׂדֶה, וְעַל כֵּן בַּקְּלָלָה נֶאֱמַר "וְהָאֲדָמָה לֹא תִּתֵּן אֶת יְבוּלָהּ", הַיְנוּ שֶׁיְּבוּל הָאֲדָמָה לֹא יִתְּנוּ כֹּחַ בִּתְפִלָּתוֹ. יְבוּל – רָאשֵׁי־תֵּבוֹת וַ'יֵּצֵא יִ'צְחָק לָ'שׂוּחַ בַּ'שָּׂדֶה:
<h2>אַיֵּה מְקוֹם כְּבוֹדוֹ – יב</h2>
<h3>א.</h3>
כְּשֶׁאָדָם הוֹלֵךְ אַחַר שִׂכְלוֹ וְחָכְמָתוֹ, יוּכַל לִפֹּל בְּטָעוּתִים וּמִכְשׁוֹלוֹת רָעִים וְלָבוֹא לִידֵי רָעוֹת גְּדוֹלוֹת חַס וְשָׁלוֹם, כַּאֲשֶׁר רַבִּים נִכְשְׁלוּ וְנָפְלוּ מְאֹד עַל־יְדֵי חָכְמָתָם וְחָטְאוּ וְהֶחֱטִיאוּ אֶת הָרַבִּים רַחֲמָנָא לִצְלָן. וְהַכֹּל הָיָה עַל־יְדֵי חָכְמָתָם הָרָעָה. כִּי עִקַּר הַיַּהֲדוּת הוּא לֵילֵךְ בִּתְמִימוּת וּפְשִׁיטוּת בְּלִי שׁוּם חָכְמוֹת וּלְהִסְתַּכֵּל בְּכָל דָּבָר שֶׁעוֹשֶׂה שֶׁיִּהְיֶה שָׁם הַשֵּׁם יִתְבָּרַךְ, וְלִבְלִי לְהַשְׁגִּיחַ כְּלָל עַל כְּבוֹד עַצְמוֹ, רַק אִם יֵשׁ בָּזֶה כְּבוֹד הַשֵּׁם יִתְבָּרַךְ יַעֲשֶׂה וְאִם לָאו לָאו. וְאָז בְּוַדַּאי לֹא יִכָּשֵׁל לְעוֹלָם:
<h3>ב.</h3>
כְּשֶׁאָדָם נוֹפֵל מִמַּדְרֵגָתוֹ וְלִפְעָמִים נְפִילָתוֹ וִירִידָתוֹ גְּדוֹלָה מְאֹד מְאֹד רַחֲמָנָא לִצְלָן. כִּי יֵשׁ שֶׁנּוֹפֵל לִמְקוֹמוֹת מְגֻנִּים מְאֹד שֶׁנִּקְרָאִים בְּחִינַת מְקוֹמוֹת הַמְטֻנָּפִין וְנוֹפֵל לִסְפֵקוֹת וְהִרְהוּרִים רָעִים מְגֻנִּים וְזָרִים מְאֹד וּבִלְבּוּלִים רַבִּים וְלִבּוֹ סְחַרְחַר שֶׁהַקְּלִפָּה מְעַקֶּמֶת וּמְסַבֶּבֶת לִבּוֹ בְּעַקְמִימוּת וּבִלְבּוּלִים עֲצוּמִים (עֶס אִיז פַאר דְּרֵייט דָּאס הַארְץ), וְאַף־עַל־פִּי שֶׁבִּמְקוֹמוֹת אֵלּוּ אִי אֶפְשָׁר לִמְצֹא שָׁם אֶת הַשֵּׁם יִתְבָּרַךְ אַף־עַל־פִּי־כֵן גַּם שָׁם יֵשׁ תַּקָּנָה גְּדוֹלָה עַל־יְדֵי שֶׁיְּחַפֵּשׂ וִיבַקֵּשׁ מִשָּׁם אֶת הַשֵּׁם יִתְבָּרַךְ, וְיִהְיֶה שׁוֹאֵל וּמְבַקֵּשׁ אַיֵּה מְקוֹם כְּבוֹדוֹ אַיֵּה קְדֻשָּׁתוֹ אַיֵּה טָהֳרָתוֹ. וְכָל מַה שֶּׁהוּא רוֹאֶה אֶת עַצְמוֹ רָחוֹק בְּיוֹתֵר מִכְּבוֹדוֹ יִתְבָּרַךְ יִצְטַעֵר וְיִשְׁאַל וִיבַקֵּשׁ יוֹתֵר אַיֵּה מְקוֹם כְּבוֹדוֹ. וְעַל־יְדֵי־זֶה בְּעַצְמוֹ שֶׁהוּא מִצְטַעֵר וּמְבַקֵּשׁ וּמְחַפֵּשׂ וּמְגַעְגֵּעַ אַחַר כְּבוֹדוֹ יִתְבָּרַךְ וְצוֹעֵק וְשׁוֹאֵל וּמְבַקֵּשׁ אַיֵּה מְקוֹם כְּבוֹדוֹ עַל־יְדֵי־זֶה בְּעַצְמוֹ הוּא עוֹלֶה בְּתַכְלִית הָעֲלִיָּה. כִּי זוֹכֶה עַל־יְדֵי־זֶה לַעֲלוֹת לְהַקְּדֻשָּׁה הָעֶלְיוֹנָה מְאֹד מְאֹד שֶׁהוּא בְּחִינַת אַיֵּה (עַיֵּן פְּנִים). וְזֶה עִקַּר הַתְּשׁוּבָה שֶׁיְּחַפֵּשׂ וִיבַקֵּשׁ תָּמִיד אַיֵּה מְקוֹם כְּבוֹדוֹ כַּנַּ"ל שֶׁעַל־יְדֵי־זֶה הַיְרִידָה נִתְהַפֵּךְ לַעֲלִיָּה גְּדוֹלָה. וְזֶהוּ בְּחִינַת יְרִידָה תַּכְלִית הָעֲלִיָּה הַמּוּבָא בְּכָל סִפְרֵי קֹדֶשׁ. וְעַיֵּן בִּפְנִים וְהָבֵן שָׁם הֵיטֵב כִּי עָמֹק הוּא:
<h2>יג</h2>
<h3>א.</h3>
כְּשֶׁחוֹלְקִים עַל הָאָדָם וְרוֹדְפִים אוֹתוֹ יוּכַל לְהִתְקָרֵב עַל־יְדֵי־זֶה יוֹתֵר לְהַשֵּׁם יִתְבָּרַךְ. כִּי הֵם רוֹדְפִים אוֹתוֹ וְהוּא בּוֹרֵחַ בְּכָל פַּעַם לְהַשֵּׁם יִתְבָּרַךְ. כִּי הַשֵּׁם יִתְבָּרַךְ בְּכָל מָקוֹם וְכָל מַה שֶּׁחוֹלְקִים עָלָיו בְּיוֹתֵר מְקָרְבִין אוֹתוֹ בְּיוֹתֵר לְהַשֵּׁם יִתְבָּרַךְ:
<h2>יד</h2>
<h3>א.</h3>
כְּשֵׁם שֶׁיֵּשׁ לְהָאָדָם שׂוֹנְאִים לְמַטָּה כָּךְ יֵשׁ לוֹ שׂוֹנְאִים לְמַעְלָה:
<h2>טו</h2>
<h3>א.</h3>
מֵחֲמַת שֶׁנִּמְצָאִים צַדִּיקִים אֲמִתִּיִּים הַגְּדוֹלִים בְּמַעֲלָה מְאֹד וְהֵם דַּרְכָּם לְדַבֵּר גְּדוֹלוֹת נִפְלָאוֹת, כִּי הֵם בֶּאֱמֶת יְכוֹלִים לַעֲשׂוֹת גְּדוֹלוֹת וְלַעֲבֹד ה' בְּכָל דָּבָר שֶׁבָּעוֹלָם אֲפִלּוּ בַּאֲכִילָה וּשְׁתִיָּה וְכַיּוֹצֵא. וְיֵשׁ צַדִּיקִים שֶׁיְּכוֹלִין לַעֲשׂוֹת פִּדְיוֹן עַל־יְדֵי אֲכִילָתָם. וּמֵחֲמַת שֶׁיֵּשׁ צַדִּיקִים כָּאֵלּוּ עַל כֵּן נִמְצָאִים גַּם כֵּן שַׁקְרָנִים שֶׁמִּתְפָּאֲרִין גַּם כֵּן בִּגְדוֹלוֹת וְנִפְלָאוֹת כָּאֵלּוּ. וְיֵשׁ שֶׁהֵם מַנְהִיגֵי הַדּוֹר וּמַטְעִים אֶת הָעוֹלָם כְּאִלּוּ אֵין שׁוּם דָּבָר נִמְנָע מֵהֶם וְהַכֹּל בְּיָדָם. וְכָל זֶה הוּא מֵחֲמַת שֶׁיֵּשׁ צַדִּיקִים אֲמִתִּיִּים שֶׁיֵּשׁ לָהֶם בֶּאֱמֶת זֶה הַכֹּחַ, עַל כֵּן הֵם מִתְדַּמִּים אֲלֵיהֶם כְּקוֹף בִּפְנֵי אָדָם וְהֵם נִקְרָאִים נְבִיאֵי הַשֶּׁקֶר. אֲבָל בֶּאֱמֶת הֵם עוֹשִׂים טוֹבָה לְהַצַּדִּיקֵי אֱמֶת. כִּי יֵשׁ שֶׁנּוֹתְנִים צְדָקָה וְהֵם רְשָׁעִים וְנוֹאֲפִים וְהַצְּדָקָה שֶׁלָּהֶם הִיא מַזֶּקֶת לְהַצַּדִּיק הָאֱמֶת. וְעַל כֵּן הוּא טוֹבָה מַה שֶּׁנִּמְצָאִים הַשַּׁקְרָנִים הַנַּ"ל שֶׁעַל־יְדֵי־זֶה הָרְשָׁעִים הַנַּ"ל פּוֹנִים אֲלֵיהֶם בְּצִדְקָתָם. כִּי הַשֵּׁם יִתְבָּרַךְ מַכְשִׁיל אֶת הָרְשָׁעִים שֶׁיִּתְּנוּ הַצְּדָקָה שֶׁלָּהֶם לְהַשַּׁקְרָנִים הַנַּ"ל וְעַל־יְדֵי־זֶה נִצּוֹל הַצַּדִּיק הָאֱמֶת מֵהַצְּדָקָה שֶׁלָּהֶם:
<h3>ב.</h3>
הַצַּדִּיק הָאֱמֶת מְקַבֵּל דִּבּוּר פִּיו הַקָּדוֹש מִבַּעֲלֵי צְדָקָה:
<h2>טז</h2>
<h3>א.</h3>
עַיֵּן פְּנִים תֵּרוּץ עַל הַקֻּשְׁיָא שֶׁהִקְשׁוּ בַּמָּקוֹם שֶׁהִקְשׁוּ, לָמָּה כְּשֶׁהָאָדָם מְבַקֵּשׁ פַּרְנָסָה אֵין נוֹתְנִים לוֹ תֵּכֶף פַּרְנָסָתוֹ מְזֻמָּן רַק עַל־יְדֵי סִבּוֹת לְכָל אֶחָד לְפִי סִבָּתוֹ:
<h2>יז</h2>
<h3>א.</h3>
עַל־יְדֵי הַשִּׂמְחָה שֶׁל שַׁבָּת זוֹכֶה לְחֵרוּת וְאָז הַדַּעַת בִּשְׁלֵמוּת וְאֵינוֹ מְבֻלְבָּל. וְעַל־יְדֵי־זֶה יִזְכֶּה לְיִרְאָה עִם דַּעַת בְּלִי כְּסִילוּת. וּמַעֲלֶה כָּל הַיִּרְאוֹת הַנְּפוּלוֹת שֶׁלֹּא יְהֵא מִתְיָרֵא מִשּׁוּם דָּבָר לֹא מֵאֵיזֶה שַׂר וְאָדוֹן וְכַיּוֹצֵא רַק מֵהַשֵּׁם יִתְבָּרַךְ לְבַדּוֹ:
<h3>ב.</h3>
וְצָרִיךְ לִזָּהֵר מְאֹד לִהְיוֹת אַךְ שָׂמֵחַ וְטוֹב לֵב בְּשַׁבָּת. כִּי מַעֲלַת וּקְדֻשַּׁת שַׁבָּת גְּדוֹלָה וִיקָרָה מְאֹד כַּמְבֹאָר בְּכָל הַסְּפָרִים וּבִפְרָט בְּסֵפֶר "רֵאשִׁית חָכְמָה" שַׁעַר הַקְּדֻשָּׁה בִּתְחִלָּתוֹ. וְרָאוּי לִלְמֹד שָׁם וְלָשׂוּם לִבּוֹ הֵיטֵב עַל כָּל הַדְּבָרִים הַנֶּאֱמָרִים שָׁם בְּעֹצֶם מַעֲלוֹת קְדֻשַּׁת שַׁבָּת כְּדֵי שֶׁיִּתְלַהֵב לִבּוֹ לְקַבֵּל שַׁבָּת בְּשִׂמְחָה גְּדוֹלָה וַעֲצוּמָה, כִּי עִקַּר מִצְווֹת כְּבוֹד שַׁבַּת קֹדֶשׁ הוּא הַשִּׂמְחָה לִהְיוֹת שָׂמֵחַ מְאֹד בְּשַׁבָּת קֹדֶשׁ וְלִבְלִי לְהַרְאוֹת חַס וְשָׁלוֹם שׁוּם עַצְבוּת וּדְאָגָה כְּלָל בְּשַׁבָּת וּלְהַרְבּוֹת בְּתַעֲנוּגֵי שַׁבָּת בְּכָל מִינֵי תַּעֲנוּג הֵן אֲכִילָה וּשְׁתִיָּה הֵן מַלְבּוּשִׁים כְּפִי מַה שֶּׁיּוּכַל, כִּי אֲכִילַת שַׁבָּת הוּא כֻּלּוֹ קֹדֶשׁ כֻּלּוֹ רוּחָנִיּוּת כֻּלּוֹ אֱלֹהוּת וְעוֹלֶה לְמָקוֹם אַחֵר לְגַמְרֵי מֵאֲכִילַת חֹל. אַשְׁרֵי הַמִּשְׁתַּדֵּל לִשְׂמֹחַ בְּשַׁבָּת. כִּי עִקַּר כְּבוֹד שַׁבָּת הוּא הַשִּׂמְחָה כַּנַּ"ל:
<h3>ג.</h3>
דֶּרֶךְ הַשֵּׁם יִתְבָּרַךְ לְהַבִּיט עַל הַטּוֹבוֹת שֶׁעוֹשִׂין וְאַף שֶׁנִּמְצָא בָּהֶם גַּם כֵּן מַה שֶּׁאֵינוֹ טוֹב אֵינוֹ מִסְתַּכֵּל עַל־זֶה. מִכָּל שֶׁכֵּן הָאָדָם אָסוּר לוֹ לְהַבִּיט עַל חֲבֵרוֹ לְרָעָה לִמְצֹא בּוֹ דַּוְקָא מַה שֶּׁאֵינוֹ טוֹב וּלְחַפֵּשׂ וְלִמְצֹא פְּגָמִים בַּעֲבוֹדַת חֲבֵרוֹ. רַק אַדְּרַבָּה מְחֻיָּב לְהַבִּיט רַק עַל הַטּוֹב:
<h2>יח</h2>
<h3>א.</h3>
סַכָּנָה גְּדוֹלָה לִהְיוֹת מְפֻרְסָם וּלְהַנְהִיג הָעוֹלָם, לֹא מִבָּעֲיָא כְּשֶׁאֵינוֹ רָאוּי כְּלָל וְלוֹבֵשׁ טַלִּית שֶׁאֵינוֹ שֶׁלּוֹ, רַק אֲפִלּוּ עוֹבְדֵי ה' בֶּאֱמֶת גְּדוֹלֵי הַדּוֹר יֵשׁ עֲלֵיהֶם סַכָּנוֹת נוֹרָאוֹת בְּהַנְהָגַת הָעוֹלָם. כִּי בְּהַנְהָגַת הָעוֹלָם וּבְחִדּוּשִׁין דְּאוֹרַיְתָא שֶׁמְּחַדְּשִׁים יְכוֹלִים לַעֲבֹר מַמָּשׁ גָּנוֹב וְנָאוֹף וְרָצוֹחַ בְּכָל פַּעַם וּבְכָל רֶגַע רַחֲמָנָא לִצְלָן:
<h2>יט</h2>
<h3>א.</h3>
עִקַּר הָעֲבוֹדָה הוּא רַק תְּמִימוּת וּפְשִׁיטוּת גָּמוּר בְּלִי שׁוּם חָכְמוֹת וַחֲקִירוֹת. וְזֶהוּ עִקַּר הַתַּכְלִית הָאֲמִתִּי. וּבֶאֱמֶת הוּא אִסּוּר גָּדוֹל לִהְיוֹת מְחַקֵּר חַס וְשָׁלוֹם וְלִלְמֹד סִפְרֵי הַחָכְמוֹת. רַק הַצַּדִּיק הַגָּדוֹל מְאֹד הוּא יָכוֹל לְהַכְנִיס עַצְמוֹ בָּזֶה לִלְמֹד הַשֶּׁבַע חָכְמוֹת (עַיֵּן "לִקּוּטֵי מוֹהֲרַ"ן" חֵלֶק א סִימָן ס"ד). כִּי יֵשׁ אֶבֶן נֶגֶף בְּכָל חָכְמָה וְחָכְמָה שֶׁהוּא בְּחִינַת עֲמָלֵק. כִּי עֲמָלֵק הָיָה פִילוֹסוֹף וּמְחַקֵּר וְכָפַר בָּעִקָּר. וְעַל־יְדֵי הָאֶבֶן נֶגֶף הַזֹּאת יְכוֹלִין לִפֹּל חַס וְשָׁלוֹם. אֲבָל הַצַּדִּיק הַגָּדוֹל מְאֹד שֶׁהוּא בְּחִינַת מֹשֶׁה רַבֵּנוּ כְּשֶׁנִּכְנָס בְּאֵלּוּ הַשֶּׁבַע חָכְמוֹת הוּא מַחֲזִיק עַצְמוֹ וְנִשְׁאָר קַיָּם עַל עָמְדוֹ עַל־יְדֵי אֱמוּנָה בִּבְחִינַת: "וְצַדִּיק בֶּאֱמוּנָתוֹ יִחְיֶה". כִּי "שֶׁבַע יִפּוֹל צַדִּיק וָקָם". הַיְנוּ הַצַּדִּיק הַגָּדוֹל הוֹלֵךְ דֶּרֶךְ אֵלּוּ הַשֶּׁבַע חָכְמוֹת וְאַף־עַל־פִּי שֶׁיְּכוֹלִים לְהַחֲלִיק וְלִפֹּל שָׁם עַל־יְדֵי הָאֶבֶן נֶגֶף בְּחִינַת עֲמָלֵק, אֲבָל וָקָם עַל־יְדֵי אֱמוּנָה כַּנַּ"ל. וְזֶה שֶׁבַע יִפּוֹל צַדִּיק וָקָם סוֹפֵי־תֵּבוֹת עֲמָלֵק, שֶׁהוּא הָאֶבֶן נֶגֶף שֶׁל הַשֶּׁבַע חָכְמוֹת שֶׁעַל יָדוֹ נוֹפְלִין חַס וְשָׁלוֹם, וְהַצַּדִּיק עוֹמֵד וְקָם וּמַחֲזִיק עַצְמוֹ עַל־יְדֵי אֱמוּנָה. אֲבָל אֲנָשִׁים פְּשׁוּטִים אִסּוּר גָּדוֹל לָהֶם לִכְנֹס בְּסִפְרֵי חֲקִירוֹתֵיהֶם. וַאֲפִלּוּ סִפְרֵי יִשְׂרָאֵל שֶׁמְּדַבְּרִים מֵחֲקִירוֹת אָסוּר לְהַבִּיט בָּהֶם כְּלָל, כִּי מַזִּיקִים הַרְבֵּה לָאֱמוּנָה הַקְּדוֹשָׁה שֶׁהִיא יְסוֹד הַכֹּל. וּתְהִלָּה לָאֵל יֵשׁ עַכְשָׁו סְפָרִים קְדוֹשִׁים הַרְבֵּה מְאֹד הַמְּלֵאִים מוּסָר מִיִּרְאַת הַשֵּׁם בְּלִי שׁוּם חֲקִירוֹת שֶׁאֵינָם מְיֻסָּדִים עַל דַּעַת חַכְמֵי יָוָן יִמַּח שְׁמָם. רַק יְסוּדָתָם בְּהַרְרֵי קֹדֶשׁ עַל דִּבְרֵי חֲכָמֵינוּ זִכְרוֹנָם לִבְרָכָה בִּגְמָרָא וּמִדְרָשִׁים וּבִפְרָט הַמְיֻסָּדִים עַל דִּבְרֵי רַבִּי שִׁמְעוֹן בַּר־יוֹחַאי וַחֲבֵרָיו. הֲפֹךְ בָּהֶם וַהֲפֹךְ בָּהֶם. בָּהֶם דַּיְקָא וְלֹא בְּהַסְּפָרִים שֶׁמְּעֹרָב בָּהֶם דַּעַת הַגּוֹיִים הַכּוֹפְרִים בָּעִקָּר שֶׁהֵם בְּחִינַת עֲמָלֵק. מַהֵר הִמָּלֵט עַל נַפְשְׁךָ מֵהֶם וּמֵהֲמוֹנָם וְתִהְיֶה לְךָ נַפְשְׁךָ לְשָׁלָל לְחַיֵּי עוֹלָם וּלְעוֹלְמֵי עַד וּלְנֵצַח נְצָחִים:
<h2>כ</h2>
<h3>א.</h3>
כֶּשְׁאֶחָד נִכְנַס בַּעֲבוֹדַת ה' הוּא צָרִיךְ לִשְׁהוֹת וּלְהִתְמַהְמֵהַּ עַד שֶׁיִּתְפַּרְסֵם בָּעוֹלָם. וְעַל־יְדֵי הַמַּחֲלֹקֶת שֶׁיֵּשׁ בָּעוֹלָם נִתְפַּרְסֵם קֹדֶם זְמַנּוֹ וְעַל־יְדֵי־זֶה הֵם גּוֹרְמִים הֶזֵּק וְהֶפְסֵד לְהָאִישׁ הַזֶּה שֶׁנַּעֲשֶׂה מְפֻרְסָם קֹדֶם זְמַנּוֹ. אוֹ גַּם לְהַדֶּרֶךְ לַעֲבוֹדַת הַשֵּׁם שֶׁהָיָה זֶה רוֹצֶה לְגַלּוֹת בָּעוֹלָם. וְאָז גּוֹרְמִין מִיתָה לְבַעֲלֵי הַמַּחֲלֹקֶת. וְלִפְעָמִים שֶׁאֵין הַפְּגָם גָּדוֹל כָּל־כָּךְ אֲזַי גּוֹרְמִין עֲנִיּוּת, וְזֶה הַסּוֹד מְבֹאָר בְּהַתּוֹרָה בַּפָּסוּק: "וְכִי יִנָּצוּ אֲנָשִׁים יַחְדָּו" וְכוּ' עַיֵּן פְּנִים:
<h2>כא</h2>
<h3>א.</h3>
כְּשֶׁמְּחַדְּשִׁין חִדּוּשֵׁי תּוֹרָה צָרִיךְ לִלְמֹד פּוֹסְקִים קֹדֶם הַחִדּוּשׁ שֶׁמְּחַדֵּשׁ וְכֵן אַחַר כָּךְ:
<h2>כב</h2>
<h3>א.</h3>
בְּעִנְיַן הַהַכְנָעָה טוֹעִים הָעוֹלָם הַרְבֵּה וּצְרִיכִין דַּעַת גָּדוֹל לֵידַע אֵיךְ לִהְיוֹת עָנָו. וְלָאו כָּל אָדָם יָכוֹל לִהְיוֹת עָנָו כָּרָאוּי רַק מֹשֶׁה רַבֵּנוּ עָלָיו הַשָּׁלוֹם הוּא הָיָה יָכוֹל לִהְיוֹת עָנָו מִכָּל הָאָדָם. וַחֲכָמֵינוּ זִכְרוֹנָם לִבְרָכָה קָרְאוּ לַעֲנָוָה שֶׁאֵינוֹ כָּרָאוּי חֲנֻפָּה (סוֹטָה מ"א: עַיֵּן שָׁם):
<h2>כג</h2>
<h3>א.</h3>
כְּשֶׁאָדָם שָׂמֵחַ, אָז הַמָּרָה שְׁחוֹרָה וְהַיִּסּוּרִים נִסְתַּלְּקִין מִן הַצַּד. אֲבָל מַעֲלָה יְתֵרָה לְהִתְאַמֵּץ לִרְדֹּף אַחַר הַמָּרָה שְׁחוֹרָה דַּוְקָא לְהָפְכָהּ לְשִׂמְחָה. כְּדֶרֶךְ הַבָּא לְתוֹךְ הַשִּׂמְחָה שֶׁאָז מִגֹּדֶל הַשִּׂמְחָה וְהַחֶדְוָה מְהַפֵּךְ כָּל הַדְּאָגוֹת וְהָעַצְבוּת וְהַמָּרָה שְׁחוֹרוֹת שֶׁלּוֹ לְשִׂמְחָה. וְדַעַת לְנָבוֹן נָקֵל לִמְצֹא בְּכָל הַצָּרוֹת וְהַיִּסּוּרִין וְהַדְּאָגוֹת אֵיזֶה הַרְחָבָה שֶׁעַל־יְדֵי־זֶה יוּכַל לַהֲפֹךְ כָּל הַמָּרָה שְׁחוֹרָה לְשִׂמְחָה וְזֶה עִקַּר שְׁלֵמוּת הַשִּׂמְחָה:
<h2>כד</h2>
<h3>א.</h3>
מִצְוָה גְּדוֹלָה לִהְיוֹת בְּשִׂמְחָה תָּמִיד וּלְהִתְגַּבֵּר לְהַרְחִיק הָעַצְבוּת וְהַמָּרָה שְׁחוֹרָה בְּכָל כֹּחוֹ וְלִהְיוֹת אַךְ שָׂמֵחַ תָּמִיד. וְהוּא רְפוּאָה לְכָל מִינֵי חוֹלַאַת. כִּי כָּל מִינֵי חֳלָאִים רַחֲמָנָא לִצְלָן כֻּלָּם בָּאִים מֵעַצְבוּת וּמָרָה שְׁחוֹרָה. וּצְרִיכִין לְשַׂמֵּחַ עַצְמוֹ בְּכָל מִינֵי עֵצוֹת. וְעַל־פִּי רֹב עַל־יְדֵי מִלֵּי דִּשְׁטוּתָא דַּיְקָא כַּמְבֹאָר בְּמָקוֹם אַחֵר. וְאַף שֶׁגַּם לֵב נִשְׁבָּר הוּא טוֹב מְאֹד זֶה רַק לְיַחֵד לוֹ אֵיזֶה שָׁעָה בַּיּוֹם לְשַׁבֵּר לִבּוֹ וּלְפָרֵשׁ שִׂיחָתוֹ לְפָנָיו יִתְבָּרַךְ כַּמּוּבָא אֶצְלֵנוּ אֲבָל כָּל הַיּוֹם כֻּלּוֹ צָרִיךְ לִהְיוֹת בְּשִׂמְחָה. כִּי מִלֵּב נִשְׁבָּר בְּקַל יְכוֹלִים לָבוֹא לְמָרָה שְׁחוֹרָה. יוֹתֵר מֵאֲשֶׁר יְכוֹלִים לִכָּשֵׁל עַל־יְדֵי שִׂמְחָה לָבוֹא לְאֵיזֶה הוֹלֵלוּת חַס וְשָׁלוֹם. עַל כֵּן צָרִיךְ שֶׁיִּהְיֶה בְּשִׂמְחָה תָּמִיד. רַק בְּשָׁעָה מְיֻחֶדֶת יִהְיֶה לוֹ לֵב נִשְׁבָּר:
<h2>כה</h2>
<h3>א.</h3>
הַהִתְבּוֹדְדוּת הוּא מַעֲלָה גְּדוֹלָה וְדֶרֶךְ נָכוֹן וְיָשָׁר מְאֹד לְהִתְקָרֵב לְהַשֵּׁם יִתְבָּרַךְ. וְצָרִיךְ כָּל אֶחָד לִקְבֹּעַ לוֹ עַל זֶה אֵיזֶה שָׁעוֹת בַּיּוֹם שֶׁיְּפָרֵשׁ שִׂיחָתוֹ לִפְנֵי הַשֵּׁם יִתְבָּרַךְ בַּלָּשׁוֹן שֶׁמְּדַבְּרִים בּוֹ. הַיְנוּ בִּמְדִינָתֵנוּ בִּלְשׁוֹן אַשְׁכְּנַז. כִּי בַּלָּשׁוֹן שֶׁמְּדַבְּרִים בּוֹ בְּנָקֵל יוֹתֵר לְפָרֵשׁ כָּל שִׂיחָתוֹ הֵיטֵב וְאֶת כָּל אֲשֶׁר עִם לְבָבוֹ יָשׂוּחַ לִפְנֵי הַשֵּׁם יִתְבָּרַךְ. הֵן חֲרָטָה וּתְשׁוּבָה עַל הֶעָבָר הֵן בַּקָּשׁוֹת וְתַחֲנוּנִים שֶׁיִּזְכֶּה לְהִתְקָרֵב אֵלָיו יִתְבָּרַךְ מֵהַיּוֹם וָהָלְאָה בֶּאֱמֶת. וְאִם אֵינוֹ יָכוֹל לְדַבֵּר כְּלָל לִפְנֵי הַשֵּׁם יִתְבָּרַךְ יִצְעַק וְיִתְחַנֵּן לִפְנֵי הַשֵּׁם יִתְבָּרַךְ אָז עַל זֶה בְּעַצְמוֹ שֶׁנִּתְרַחֵק כָּל־כָּךְ עַד שֶׁאֵינוֹ יָכוֹל אֲפִלּוּ לְדַבֵּר לְפָנָיו יִתְבָּרַךְ. וִיבַקֵּשׁ מֵאִתּוֹ יִתְבָּרַךְ רַחֲמִים וְתַחֲנוּנִים שֶׁיַּחְמֹל עָלָיו וְיִפְתַּח פִּיו עַד שֶׁיּוּכַל לְפָרֵשׁ שִׂיחָתוֹ לְפָנָיו יִתְבָּרַךְ. וְכָל אֶחָד כְּפִי מַה שֶּׁיּוֹדֵעַ נִגְעֵי לְבָבוֹ אֵיךְ הוּא מְרֻחָק מֵהַשֵּׁם יִתְבָּרַךְ יָשִׂיחַ וִיסַפֵּר הַכֹּל לְפָנָיו יִתְבָּרַךְ. וְעֹצֶם מַעֲלַת הַנְהָגָה זֹאת אֵין לְבָאֵר וּלְשַׁעֵר. כִּי זֹאת הַהַנְהָגָה עוֹלָה עַל הַכֹּל וְהִיא כּוֹלֶלֶת כָּל עֲבוֹדַת הַשֵּׁם. כִּי עַל־יְדֵי־זֶה יְכוֹלִין לָבוֹא לְכָל טוֹב בָּזֶה וּבַבָּא כִּי הַכֹּל יָכוֹל לִפְעֹל עַל־יְדֵי תְּפִלָּה וְתַחֲנוּנִים, וְכָל גְּדוֹלֵי הַצַּדִּיקִים לֹא בָּאוּ לְמַדְרֵגָתָם כִּי אִם עַל־יְדֵי הַנְהָגָה זֹאת. וּמַשְׂכִּיל עַל דָּבָר יָבִין מֵעַצְמוֹ גֹּדֶל מַעֲלַת הַהַנְהָגָה זֹאת. אַשְׁרֵי הַזּוֹכֶה לִקְבֹּעַ עַצְמוֹ עַל זֶה שָׁעָה מְיֻחֶדֶת בְּכָל יוֹם וָיוֹם וּשְׁאָר הַיּוֹם יִהְיֶה בְּשִׂמְחָה:
<h3>ב.</h3>
גַּם טוֹב לַעֲשׂוֹת מֵהַתּוֹרוֹת תְּפִלּוֹת. וְעַיֵּן בִּפְנִים וְהָבֵן:
<h2>כו</h2>
<h3>א.</h3>
צָרִיךְ לְהַרְחִיק אֶת עַצְמוֹ מִשִּׁכְרוּת וּלְדַקְדֵּק שֶׁלֹּא לִשְׁתּוֹת יוֹתֵר מִיכָלְתּוֹ. כִּי הַשּׁוֹתֶה יוֹתֵר מִדַּאי וּמִשְׁתַּכֵּר, אָז מִתְגַּבְּרִין גְּבוּרוֹת דְּסִטְרָא אַחֲרָא וְנַעֲשֶׂה כַּעַס וָרֹגֶז וְיוּכַל לָבוֹא לִידֵי רָעוֹת וְכוּ' חַס וְשָׁלוֹם. וְדַע כִּי מֹשֶׁה רַבֵּנוּ עָלָיו הַשָּׁלוֹם הוּא מְלֻבָּשׁ בְּכָל אֶחָד וְאֶחָד מִיִּשְׂרָאֵל בְּכָל אֵיבָר וְאֵיבָר וּמַזְכִּיר כָּל אֵיבָר וְאֵיבָר שֶׁיַּעֲשֶׂה הַמִּצְוָה הַשַּׁיָּכָה לְאוֹתוֹ אֵיבָר. כִּי רַמַ"ח מִצְווֹת כְּנֶגֶד רַמַ"ח אֵיבָרִים. וְעַל־יְדֵי הַשִּׁכְרוּת שׁוֹכֵחַ אוֹתָם:
<h2>כז</h2>
<h3>א.</h3>
מִי שֶׁהוּא פַּרְנָס אוֹ מַנְהִיג וְהוּא מַנְהִיג בְּכַשְׁרוּת וּבְישֶׁר וְרוֹאֶה וּמִסְתַּכֵּל לְהַטִּיל הַמַּשּׂאוֹי שֶׁל מִסִּים וְאַרְנוֹנִיּוֹת עַל כָּל אֶחָד כָּרָאוּי לוֹ בְּיֹשֶׁר לְהַכְבִּיד עַל זֶה וּלְהָקֵל עַל־זֶה כָּרָאוּי. עַל־יְדֵי־זֶה מְבַטֵּל הָאַרְבַּע מִדּוֹת רָעוֹת, דְּהַיְנוּ עֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים וְלָשׁוֹן הָרָע:
<h2>כח</h2>
<h3>א.</h3>
יֵשׁ חִלּוּקִים בֵּין הַתּוֹרוֹת. יֵשׁ שֶׁנִּתְּנָה לִכְתֹּב וְיֵשׁ שֶׁלֹּא נִתְּנָה לִכְתֹּב. וּמִי שֶׁיּוֹדֵעַ לְהַבְחִין וּלְהַכִּיר בֵּין הַתּוֹרוֹת אֵיזֶהוּ נִתְּנָה לִכְתֹּב וְאֵיזֶהוּ לֹא נִתְּנָה לִכְתֹּב הוּא יָכוֹל לְהַכִּיר אֶת אִישׁ הַיִּשְׂרְאֵלִי אֲפִלּוּ אִם עוֹמֵד בֵּין כַּמָּה אֻמּוֹת:
<h2>כט</h2>
<h3>א.</h3>
כְּשֶׁאֵרַע שְׁאֵלָה בְּבֵית הָאָדָם עַל־יְדֵי תַּעֲרוֹבוֹת אִסּוּר בְּהֶתֵּר וְאֵין בַּהֶתֵּר כְּדֵי לְבַטֵּל אֶת הָאִסּוּר. בָּזֶה מַרְאִין לוֹ שֶׁפָּגַם בְּאֵיזֶה יִחוּד שֶׁל מַעְלָה:
<h2>ל</h2>
<h3>א.</h3>
כְּשֶׁבָּא סֵפֶר חָדָשׁ לָעוֹלָם וְיֵשׁ חִדּוּשִׁין שֶׁנַּעֲשִׂין עַל־יְדֵי דְּמָעוֹת. כִּי צְרִיכִין לִבְכּוֹת מִקֹּדֶם שֶׁמְּחַדְּשִׁין בַּתּוֹרָה כַּמְבֹאָר בְּלִקּוּטֵי א' סִימָן רס"ב אָז אֵלּוּ הַדְּמָעוֹת שֶׁמֵּהֶם נַעֲשָׂה הַסֵּפֶר הֶחָדָשׁ עוֹמְדִין כְּנֶגֶד גְּזֵרוֹת הָאֻמּוֹת וּמְבַטְּלים אוֹתָם:
<h2>לא</h2>
<h3>א.</h3>
עַל־יְדֵי הַנְּגִינָה אָדָם נִכָּר אִם קִבֵּל עָלָיו עֹל תּוֹרָה:
<h2>לב</h2>
<h3>א.</h3>
כָּל אֶחָד מִיִּשְׂרָאֵל כְּפִי טָהֳרָתוֹ וּקְדֻשָּׁתוֹ כֵּן יֵשׁ לוֹ בְּחִינַת מָשִׁיחַ. וְצָרִיךְ לִשְׁמֹר עַצְמוֹ מְאֹד שֶׁלֹּא יִתְקַלְקֵל בְּחִינַת מָשִׁיחַ שֶׁלּוֹ. וְעִקַּר הוּא שֶׁיִּשְׁמֹר אֶת עַצְמוֹ מִנִּאוּף וְצָרִיךְ לִשְׁמֹר אֶת עַצְמוֹ מְאֹד אֲפִלּוּ מֵרֵיחַ נִאוּף כִּי הוּא פּוֹגֵם בְּחִינַת מָשִׁיחַ שֶׁלּוֹ:
<h3>ב.</h3>
רוּחוֹ שֶׁל מָשִׁיחַ נַעֲשֶׂה רוּחַ קִנְאָה וְהוֹלֵךְ וּמְקַנֵּא בְּכָל מָקוֹם שֶׁיֵּשׁ שָׁם פְּגַם נִאוּף. וַאֲפִלּוּ בְּמָקוֹם שֶׁאֵין שָׁם נִאוּף גָּמוּר רַק פְּגָם בְּעָלְמָא הוּא גַּם כֵּן מְקַנֵּא עַל זֶה. כִּי לְגֹדֶל הַקְּדֻשָּׁה וְהַטָּהֳרָה שֶׁל בְּחִינַת מָשִׁיחַ אֵינוֹ יָכוֹל לִסְבֹּל אֲפִלּוּ פְּגַם בְּעָלְמָא שֶׁל נִאוּף וְהוּא מְקַנֵּא מְאֹד עַל זֶה רַחֲמָנָא לִצְּלָן:
<h3>ג.</h3>
כְּשֶׁהַזּוּג דְּהַיְנוּ הָאִישׁ וְהָאִשָּׁה כְּשֵׁרִים בְּלִי שֶׁמֶץ פְּסוּל. וְזִוּוּגָם בְּכַשְׁרוּת וּבִקְדֻשָּׁה גְּדוֹלָה אָז נַעֲשֶׂה עַל־יְדֵי זִוּוּגָם יִחוּדָא עִלָּאָה. וְזִוּוּג שֶׁלָּהֶם יָקָר מְאֹד:
<h3>ד.</h3>
הָרוּחַ קִנְאָה שֶׁל מָשִׁיחַ שׁוֹרָה עַל אַנְפֵּי אוֹרַיְתָא עַל הַסְּפָרִים הַקְּדוֹשִׁים שֶׁמְּגַלִּין הַפָּנִים שֶׁל הַתּוֹרָה. בִּבְחִינַת "וְרוּחַ אֱלֹהִים מְרַחֶפֶת עַל פְּנֵי הַמָּיִם" הוּא הַתּוֹרָה. וְהִנֵּה עַל־יְדֵי הָרוּחַ קִנְאָה יוּכַל לְהִתְקַלְקֵל גַּם הַשָּׁלוֹם שֶׁבֵּין הָאִישׁ וְהָאִשָּׁה הַכְּשֵׁרִים. כִּי הֲלֹא אַף־עַל־פִּי־כֵן זִוּוּגָם הוּא בְּזֶה הָעוֹלָם. וְעַל כֵּן בִּשְׁבִיל זֶה הַצַּדִּיקִים הַגְּדוֹלִים מַעֲלִימִים סִפְרֵיהֶם. וְלִפְעָמִים שׂוֹרְפִים אוֹתָם כְּדֵי שֶׁעַל־יְדֵי־זֶה מִמֵּילָא יִהְיֶה נִסְתַּלֵּק הָרוּחַ קִנְאָה שֶׁל מָשִׁיחַ הַשּׁוֹרָה עַל סִפְרֵיהֶם. וְעַל־יְדֵי־זֶה לֹא יִתְקַלְקֵל חַס וְשָׁלוֹם שְׁלוֹם הָאִישׁ וְהָאִשָּׁה הַכְּשֵׁרִים. וְהִנֵּה הַסֵּפֶר הוּא בְּחִינַת שֵׁם ה' (כְּמוֹ שֶׁכָּתוּב בַּזֹּהַר בְּרֵאשִׁית דַּף ל"ז:) בְּחִינַת שְׁמִי שֶׁנִּכְתַּב בִּקְדֻשָּׁה. וְאָז נוֹשְׂאִין קַל־וָחֹמֶר לְמַעְלָה (הַמּוּבָא בְּמַסֶּכֶת שַׁבָּת דַּף קט"ז) וּמַה שְּׁמִי שֶׁנִּכְתָּב בִּקְדֻשָּׁה (שֶׁהוּא הַסְּפָרִים הַקְּדוֹשִׁים) אָמְרָה תּוֹרָה – יִמָּחֶה בִּשְׁבִיל לְהַטִּיל שָׁלוֹם בֵּין אִישׁ לְאִשְׁתּוֹ, סִפְרֵי הַמִּינִים שֶׁמַּטִּילִים שִׂנְאָה וְתַחֲרוּת בֵּין יִשְׂרָאֵל לַאֲבִיהֶם שֶׁבַּשָּׁמַיִם. עַל אַחַת כַּמָּה וְכַמָּה שֶׁיִּמָּחוּ וְיֹאבְדוּ וְיֵעָקְרוּ מִן הָעוֹלָם. נִמְצָא שֶׁעַל־יְדֵי שֶׁנֶּאֶבְדוּ סְפָרִים קְדוֹשִׁים שֶׁל צַדִּיקִים אֲמִתִּיִּים בָּא טוֹבָה לְעוֹלָם. שֶׁנֶּאֶבְדוּ וְנֶעֶקְרוּ עַל־יְדֵי־זֶה גַּם סִפְרֵי מִינִים הַרְבֵּה. וִיכוֹלִים לְהִתְקָרֵב לְהַשֵּׁם יִתְבָּרַךְ עַל־יְדֵי־זֶה:
<h2>לג</h2>
<h3>א.</h3>
כָּל הַשְּׂמָחוֹת כְּגוֹן חֲתֻנָּה אוֹ בְּרִית הֵם רַק בִּשְׁעָתָן וְאִם יִסְתַּכֵּל עַל הַסּוֹף אֵין שׁוּם שִׂמְחָה בָּעוֹלָם. כִּי סוֹף אָדָם וְכוּ'. אֲבָל אִם יִסְתַּכֵּל עַל הַסּוֹף שֶׁל הַסּוֹף אָז יֵשׁ לוֹ לִשְׂמֹחַ מְאֹד. כִּי סוֹף כָּל סוֹף דְּהַיְנוּ הַתַּכְלִית הוּא טוֹב מְאֹד וְכוּ' עַיֵּן פְּנִים:
<h2>לד</h2>
<h3>א.</h3>
צָרִיךְ לְכַוֵּן מַחֲשַׁבְתּוֹ לְהִסְתַּכֵּל תָּמִיד עַל הַשֹּׁרֶשׁ הַכֹּל שֶׁשָּׁם הוּא שֹׁרֶשׁ כָּל הַטּוֹבוֹת וְהַשְּׂמָחוֹת יַחַד. וְאָז יוּכַל לִשְׂמֹחַ בְּשִׂמְחָה גְּדוֹלָה מְאֹד. כִּי כְּשֶׁמִּסְתַּכֵּל עַל שֹׁרֶשׁ הַכֹּל שֶׁהוּא כֻּלּוֹ טוֹב אָז נִכְלָלִין כָּל הַטּוֹבוֹת וְכָל הַשְּׂמָחוֹת יַחַד וּמְאִירִין בְּאוֹר גָּדוֹל מְאֹד:
<h2>לה</h2>
<h3>א.</h3>
לוֹמְדֵי תּוֹרָה רָאוּי לָהֶם לֵידַע עֲתִידוֹת:
<h2>לו</h2>
<h3>א.</h3>
תֵּכֶף שֶׁנַּעֲשֶׂה סֵפֶר יֵשׁ עָלָיו חֲפָיִים וְהַסְתָּרוֹת שֶׁנֶּחְפָּה וְנִסְתָּם אוֹרוֹ הַצַּח וְהַנִּפְלָא. וְהַדַּפִּים שֶׁל הַכְּרִיכָה הֵם מְחַפִּים וְכוּ':
<h2>לז</h2>
<h3>א.</h3>
<h2>א עִקַּר הַתַּכְלִית הוּא רַק לַעֲבֹד הַשֵּׁם יִתְבָּרַךְ וְלֵילֵךְ בִּדְרָכָיו לִשְׁמוֹ יִתְבָּרַךְ כְּדֵי לִזְכּוֹת לְהַכִּיר אוֹתוֹ יִתְבָּרַךְ שֶׁזֶּהוּ רְצוֹנוֹ יִתְבָּרַךְ. כִּי מִי שֶׁעוֹבֵד בִּשְׁבִיל עוֹלָם הַבָּא זֶהוּ נִקְרָא מִלּוּי בֶּטֶן שֶׁרוֹצֶה לְמַלֵּא בִּטְנוֹ בָּעוֹלָם הַבָּא. אַף־עַל־פִּי שֶׁבֶּאֱמֶת בְּוַדַּאי טוֹב יוֹתֵר וְיוֹתֵר לַעֲבֹד הַשֵּׁם אֲפִלּוּ בִּשְׁבִיל עוֹלָם הַבָּא מִלִּרְדֹּף אַחַר הָעוֹלָם הַזֶּה חַס וְשָׁלוֹם. וְגַם זֶה שֶׁעוֹבֵד הַשֵּׁם אֲפִלּוּ בִּשְׁבִיל עוֹלָם הַבָּא בְּוַדַּאי הוּא חָכָם יוֹתֵר מִזֶּה שֶׁמִּתְיַגֵּעַ כָּל יָמָיו בִּשְׁבִיל עוֹלָם הַזֶּה. כִּי זֶה בּוֹחֵר לְעַצְמוֹ עוֹלָם הַקַּיָּם לָעַד. אַף־עַל־פִּי־כֵן עִקַּר הַתַּכְלִית בִּשְׁלֵמוּת הוּא רַק לַעֲבֹד אוֹתוֹ יִתְבָּרַךְ כְּדֵי לִזְכּוֹת לְהַכִּיר אוֹתוֹ יִתְבָּרַךְ שֶׁזֶּהוּ רְצוֹנוֹ יִתְבָּרַךְ:</h2>
<h3>ב.</h3>
כְּשֶׁאֵין הָאָדָם מְקַדֵּשׁ עַצְמוֹ וְרוֹדֵף אַחַר תַּאֲווֹת וּמוֹתָרוֹת לֶאֱסֹף מָמוֹן, וּמְבַלֶּה יָמָיו לְהַשְׁאִיר יְרֻשָּׁה לְבָנָיו. זֶה הַמָּמוֹן שֶׁמַּשְׁאִיר לְבָנָיו הוּא כְּמוֹ מִי שֶׁמְּלַכְלֵךְ עַצְמוֹ בְּטִנּוּף וְלוֹקֵחַ טִנּוּף וּמְכַסֶּה עַל הַטִּנּוּף כַּמְבֹאָר בִּפְנִים עַיֵּן שָׁם. וַאֲפִלּוּ מִי שֶׁרוֹצֶה לְהַשְׁאִיר זְכוּתוֹ לְבָנָיו גַּם זֶה אֵינוֹ תַּכְלִית הַשְּׁלֵמוּת. וְהַצַּדִּיקִים הַשְּׁלֵמִים אֵין בּוֹחֲרִים בְּכָל זֶה כְּלָל רַק לְמַלְּאוֹת רְצוֹנוֹ יִתְבָּרַךְ:
<h2>לח</h2>
<h3>א.</h3>
לִפְעָמִים אוֹרוֹ שֶׁל הַצַּדִּיק גָּדוֹל מְאֹד מְאֹד עַד שֶׁאִי אֶפְשָׁר לְהַקָּטָן לְקַבֵּל אוֹרוֹ הַגָּדוֹל שֶׁל הַצַּדִּיק בִּמְקוֹמוֹ מֵחֲמַת רִבּוּי אוֹר. עַל כֵּן מֻכְרָח הַגָּדוֹל לְהוֹרִיד וּלְהַכְנִיעַ עַצְמוֹ אֵצֶל הַקָּטָן וְלָלֶכֶת אֵלָיו כְּדֵי שֶׁעַל־יְדֵי־זֶה יִתְמַעֵט הָאוֹר קְצָת כְּדֵי שֶׁיּוּכַל הַקָּטָן לְקַבְּלוֹ. וְזֶה בְּחִינַת בִּמְקוֹם גְּדֻלָּתוֹ שָׁם אָנוּ מוֹצְאִין עַנְוְתָנוּתוֹ:
<h3>ב.</h3>
עִקַּר הַדָּבָר שֶׁצָּרִיךְ הַצַּדִּיק לְהָאִיר בְּתַלְמִידָיו הוּא לְהַגְדִּיל דַּעְתָּם וּלְהוֹצִיאָם מִמֹּחִין דְּקַטְנוּת לְמֹחִין דְּגַדְלוּת, וְלִפְעָמִים הוּא מֵאִיר בָּהֶם עַל־יְדֵי הֶאָרַת פָּנִים וְנֶחָמוֹת שֶׁמְּנַחֵם אוֹתָם וּמֵאִיר לָהֶם פָּנָיו בְּפָנִים שׂוֹחֲקוֹת. וְלִפְעָמִים אֵינָם יְכוֹלִים לְקַבֵּל אוֹרוֹ עַל־יְדֵי־זֶה וְאָז צָרִיךְ לְהָאִיר בָּהֶם עַל־יְדֵי יִסּוּרִין. שֶׁצָּרִיךְ לְיַסְּרָם וּלְבַזּוֹתָם כְּדֵי לְבַטֵּל אוֹתָם בִּכְדֵי שֶׁיּוּכְלוּ לְקַבֵּל אוֹרוֹ. בִּבְחִינַת אָעָא דְּלָא דָּלֵק מְבַטְּשִׁין לֵהּ:
<h3>ג.</h3>
מַה שֶּׁהַצַּדִּיק מֻכְרָח לִפְעָמִים לְהוֹרִיד וּלְבַטֵּל עַצְמוֹ קְצָת מִגְּדֻלָּתוֹ כְּדֵי שֶׁיּוּכַל הַקָּטָן לְקַבֵּל כַּנַּ"ל. כָּל זֶה הוּא רַק לְפִי שָׁעָה וְאַחַר־כָּךְ חוֹזֵר לְמַעֲלָתוֹ. אֲבָל עַל־יְדֵי־זֶה הוּא מְתַקֵּן וּמַגְדִּיל אֶת הַקָּטָן לְגַמְרֵי. וְיֵשׁ חִלּוּקִים רַבִּים בְּעִנְיַן קַטְנוּת וְהַכְנָעַת הַגָּדוֹל אֵצֶל הַקָּטָן כְּדֵי לְקַבֵּל אוֹרוֹ. כִּי לִפְעָמִים הוּא רַק בִּתְנוּעָה בְּעָלְמָא וְלִפְעָמִים צָרִיךְ לָלֶכֶת וְלִנְסֹעַ אֵלָיו וְהַכֹּל לְפִי הָעִנְיָן:
<h2>לט</h2>
<h3>א.</h3>
הַכֹּל כַּאֲשֶׁר לַכֹּל נִבְרָא רַק בִּשְׁבִיל יִשְׂרָאֵל. וְיִשְׂרָאֵל בְּעַצְמָן עִקַּר בְּרִיאָתָם בִּשְׁבִיל בְּחִינַת שַׁבָּת שֶׁהוּא הַתַּכְלִית. כִּי שַׁבָּת הוּא תַּכְלִית מַעֲשֵׂה שָׁמַיִם וָאָרֶץ שֶׁהוּא עוֹלַם הַנְּשָׁמוֹת עוֹלָם שֶׁכֻּלּוֹ שַׁבָּת. שֶׁשָּׁם יַשִּׂיגוּ אֶת הַשֵּׁם יִתְבָּרַךְ כָּרָאוּי בְּלִי שׁוּם מָסָךְ הַמַּבְדִּיל. וְכָל אֶחָד יִהְיֶה מַרְאֶה בְּאֶצְבָּעוֹ "זֶה ה' קִוִּינוּ לוֹ" כְּמוֹ שֶׁאָמְרוּ רַבּוֹתֵינוּ, זִכְרוֹנָם לִבְרָכָה (תַּעֲנִית לא). וְזֶה הַתַּכְלִית אִי אֶפְשָׁר לְהַשִּׂיג בִּשְׁלֵמוּת רַק עַל־יְדֵי שֶׁעוֹבֶרֶת הַנְּשָׁמָה בָּעוֹלָם הַזֶּה הַשָּׁפָל שֶׁנִּבְרָא בְּשֵׁשֶׁת יְמֵי הַמַּעֲשֶׂה. וְזֶה בֶּאֱמֶת מִנִּפְלְאוֹת הַבּוֹרֵא יִתְבָּרַךְ (עַיֵּן פְּנִים). וְצָרִיךְ הָאָדָם לְהַעֲמִיק עִיּוּנוֹ לָדַעַת וּלְהַכִּיר גְּדֻלַּת הַבּוֹרֵא יִתְבָּרַךְ עַל־יְדֵי כָּל דָּבָר וְדָבָר מֵהַבְּרִיאָה שֶׁרוֹאֶה בְּתַבְנִיתוֹ וּדְמוּתוֹ בִּפְרָטִיּוּת אֵיבָרָיו וּבִנְיָנוֹ וְכַיּוֹצֵא בָּזֶה, וּלְעָבְדוֹ יִתְבָּרַךְ בָּזֶה עַד אֲשֶׁר יָבוֹא לִבְחִינַת הַתַּכְלִית שֶׁל אוֹתוֹ הַדָּבָר שֶׁהוּא בְּחִינַת שַׁבָּת כַּנַּ"ל. וּקְטַנֵּי עֵרֶךְ כָּמוֹנוּ הַיּוֹם שֶׁכֻּלָּנוּ בְּמַדְרֵגָה פְּחוּתָה מְאֹד שֶׁאִי אֶפְשָׁר לָנוּ לָבוֹא לִידִיעָה זֹאת יֵשׁ לָנוּ לִכְסֹף וּלְהִשְׁתּוֹקֵק מְאֹד. מִי יִתֵּן וְהָיָה לָנוּ מַנְהִיג הַדּוֹר רוֹעֶה נֶאֱמָן שֶׁיּוּכַל לְהָאִיר גַּם בָּנוּ הַיְדִיעָה וְהַשָּׂגָה הַנַּ"ל כְּדֵי שֶׁנִּזְכֶּה לָבוֹא אֶל הַתַּכְלִית:
<h3>ב.</h3>
מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה – נוֹחַ לָאָדָם שֶׁלֹּא נִבְרָא יוֹתֵר מִשֶּׁנִּבְרָא אֵין הַדְּבָרִים נֶאֱמָרִים רַק בָּעוֹלָם הַזֶּה, שֶׁכְּפִי הַצָּרוֹת וְהַיִּסּוּרִים שֶׁסּוֹבֵל כָּל אֶחָד בָּעוֹלָם הַזֶּה בְּוַדַּאי הָיָה טוֹב יוֹתֵר אִם לֹא הָיָה נִבְרָא כְּלָל. אֲבָל בָּעוֹלָם הַבָּא בְּוַדַּאי טוֹב יוֹתֵר מַה שֶּׁנִּבְרָא כִּי עַל־יְדֵי־זֶה דַּיְקָא בָּאִים אֶל הַתַּכְלִית כַּנַּ"ל:
<h2>מ</h2>
<h3>א.</h3>
מִי שֶׁיּוֹדֵעַ מֵאֶרֶץ־יִשְׂרָאֵל שֶׁטָּעַם בֶּאֱמֶת טַעַם אֶרֶץ יִשְׂרָאֵל. הוּא יָכוֹל לְהַכִּיר בְּאַחֵר אִם הָיָה אֵצֶל צַדִּיק עַל רֹאשׁ הַשָּׁנָה אִם לָאו. כִּי מִי שֶׁזּוֹכֶה לִהְיוֹת אֵצֶל צַדִּיק אֲמִתִּי עַל רֹאשׁ הַשָּׁנָה אָז בְּכָל מָקוֹם שֶׁהָאִישׁ הַזֶּה מִסְתַּכֵּל נַעֲשֶׂה אוֹתוֹ הָאֲוִיר בִּבְחִינַת אֲוִירָא דְּאֶרֶץ־יִשְׂרָאֵל. וְעַל כֵּן מִי שֶׁיּוֹדֵעַ מִטַּעַם אֶרֶץ־יִשְׂרָאֵל כָּל אֶחָד לְפִי עֶרְכּוֹ הוּא מְחֻיָּב לְהַרְגִּישׁ טַעַם אֶרֶץ־יִשְׂרָאֵל כְּשֶׁפּוֹגֵעַ וּמִתְוַעֵד יַחַד עִם זֶה הָאִישׁ שֶׁהָיָה אֵצֶל צַדִּיק אֲמִתִּי עַל רֹאשׁ־הַשָּׁנָה. כִּי עַל יָדוֹ נַעֲשֶׂה הָאֲוִיר בִּבְחִינַת אֶרֶץ־יִשְׂרָאֵל כַּנַּ"ל:
<h3>ב.</h3>
עִקַּר מַעֲלַת קְדֻשַּׁת אֶרֶץ־יִשְׂרָאֵל הוּא רַק עַל־יְדֵי הַשְׁגָּחַת הַשֵּׁם יִתְבָּרַךְ. מֵחֲמַת שֶׁהַשֵּׁם יִתְבָּרַךְ מִסְתַּכֵּל בָּהּ תָּמִיד כְּמוֹ שֶׁנֶּאֱמַר: "תָּמִיד עֵינֵי ה' אֱלֹהֶיךָ בָּהּ מֵרֵאשִׁית הַשָּׁנָה" וְכוּ' וְעֵינַיִם עַל שֵׁם הַחָכְמָה נֶאֱמַר. וְעַל־יְדֵי־זֶה אֶרֶץ יִשְׂרָאֵל מְקֻדֶּשֶׁת וַאֲוִירָהּ מַחְכִּים:
<h3>ג.</h3>
הַצַּדִּיק הָאֱמֶת שֶׁעוֹסֵק לְקָרֵב בְּנֵי אָדָם לְהַשֵּׁם יִתְבָּרַךְ הוּא עִקַּר הַהִתְפָּאֲרוּת שֶׁהַשֵּׁם יִתְבָּרַךְ מִתְפָּאֵר בְּיִשְׂרָאֵל (שֶׁזֶּה בְּחִינַת תְּפִלִּין שֶׁלּוֹ יִתְבָּרַךְ), כִּי עַל יָדוֹ כָּל הַהִתְקָרְבוּת וְהַהִתְפָּאֲרוּת. וְעַל כֵּן מִי שֶׁמִּסְתַּכֵּל בּוֹ וְעִקַּר הַדָּבָר בִּשְׁעַת הַקִּבּוּץ מֵהַבָּאִים אֵלָיו לִשְׁמֹעַ דְּבַר ה' וּבְיוֹתֵר בְּרֹאשׁ־הַשָּׁנָה שֶׁאָז הוּא זְמַן הַקִּבּוּץ הַגָּדוֹל בְּיוֹתֵר וַאֲזַי הַהִתְפָּאֲרוּת גָּדוֹל בְּיוֹתֵר, מֵחֲמַת שֶׁמִּתְקַבְּצִים הַרְבֵּה בְּנֵי אָדָם הַחֲפֵצִים לְהִתְקָרֵב אֵלָיו יִתְבָּרַךְ. וַאֲזַי נִתְגַּדֵּל וְנִתּוֹסֵף פְּאֵר וְיֹפִי הַצַּדִּיק כִּי הוּא בְּעַצְמוֹ עִקַּר הַהִתְפָּאֲרוּת כַּנַּ"ל. וַאֲזַי מִי שֶׁמִּסְתַּכֵּל בְּזֶה הַצַּדִּיק הָאֲמִתִּי זֶה בְּחִינַת שֶׁמִּסְתַּכֵּל וְרוֹאֶה בְּאוֹר הַתְּפִלִּין שֶׁל הַשֵּׁם יִתְבָּרַךְ וַאֲזַי הוּא מְקַבֵּל עַל יְדֵי זֶה גַּם כֵּן בְּחִינַת תְּפִלִּין מֹחִין וַאֲזַי נַעֲשִׂין עֵינָיו בִּבְחִינַת עֵינֵי ה'. וַאֲזַי בְּכָל מָקוֹם שֶׁהוּא מִסְתַּכֵּל נִמְשָׁךְ בְּחִינַת קְדֻשַּׁת אֶרֶץ־יִשְׂרָאֵל בְּחִינַת אֲוִירָא דְּאֶרֶץ־יִשְׂרָאֵל מַחְכִּים:
<h2>מא</h2>
<h3>א.</h3>
לִפְעָמִים הַשֵּׁם יִתְבָּרַךְ עוֹשֶׂה מוֹפְתִים עַל־יְדֵי בַּעֲלֵי הַפּוֹסְקִים. כִּי מֵחֲמַת שֶׁמְּקַבְּלִין דַּעְתּוֹ בְּאִסּוּר וְהֶתֵּר כְּמוֹ כֵן לְמַעְלָה מְקַבְּלִין דַּעְתּוֹ כְּשֶׁפּוֹסֵק אֵיזֶה עִנְיָן. וְזֶה בְּחִינַת "מוֹפְתָיו וּמִשְׁפְּטֵי פִיהוּ":
<h2>מב</h2>
<h3>א.</h3>
כִּ"י אֲנִ"י יְ"יָ רוֹפְאֶךָ רָאשֵׁי תֵּבוֹת אָמֵ"ן כֵּ"ן יְהִ"י רָצוֹ"ן:
<h2>מג</h2>
<h3>א.</h3>
עַל־יְדֵי חֲלִישׁוּת הַלֵּב נוֹפְלִין פְּחָדִים עָלָיו. כִּי עִקַּר הַגְּבוּרָה הוּא בַּלֵּב. וְרַכֵּי הַלְּבָבוֹת הֵם מִתְפַּחֲדִים. וְזֶה שֶׁכָּתוּב: "אִישׁ הַיָּרֵא וְרַךְ הַלֵּבָב" וּפֵרֵשׁ רַשִׁ"י הַיָּרֵא וְכוּ' כִּי עַל־יְדֵי רַךְ לֵבָב הוּא מִתְיָרֵא:
<h2>מד</h2>
<h3>א.</h3>
כְּשֶׁאָדָם נוֹפֵל מֵאֱמוּנָה חַס וְשָׁלוֹם. עֵצָה לָזֶה שֶׁיְּדַבֵּר הָאֱמוּנָה בְּפִיו שֶׁיֹּאמַר בְּפֶה מָלֵא שֶׁהוּא מַאֲמִין וְכוּ', כִּי זֶה בְּעַצְמוֹ שֶׁמְּדַבֵּר בְּפִיו דִּבּוּרֵי אֱמוּנָה הוּא בְּחִינַת אֱמוּנָה. גַּם עַל־יְדֵי־זֶה זוֹכֶה לָבוֹא לֶאֱמוּנָה שְׁלֵמָה. כִּי הָאֱמוּנָה תּוֹלָה בְּפֶה שֶׁל אָדָם שֶׁצְּרִיכִין לְדַבֵּר הָאֱמוּנָה בַּפֶּה כַּנַּ"ל כְּמוֹ שֶׁנֶּאֱמַר: "אוֹדִיעַ אֱמוּנָתְךָ בְּפִי":
<h3>ב.</h3>
וְכֵן לְהִפּוּךְ צָרִיךְ לִזָּהֵר מְאֹד שֶׁלֹּא לְהוֹצִיא מִפִּיו אֵיזֶה דָּבָר שֶׁל כְּפִירָה וְאֶפִּיקוֹרְסוּת חַס וְשָׁלוֹם אֲפִלּוּ בְּדֶרֶךְ לֵיצָנוּת, דְּהַיְנוּ שֶׁבְּלִבּוֹ הוּא מַאֲמִין רַק שֶׁאוֹמֵר דִּבּוּר זֶה שֶׁל כְּפִירָה בְּשֵׁם אַחֵר וּמִתְלוֹצֵץ מִמֶּנּוּ, גַּם זֶה הוּא אִסּוּר גָּדוֹל כִּי מַזִּיק לֶאֱמוּנָה. כִּי עַל הַשֵּׁם יִתְבָּרַךְ אָסוּר לוֹמַר דִּבְרֵי הֲלָצוֹת וַאֲפִלּוּ בְּדֶרֶךְ שְׂחוֹק. וּצְרִיכִין לִזָּהֵר מְאֹד שֶׁלֹּא לְהַבִּיט כְּלָל בִּסְפָרִים הַמְדַבְּרִים מֵחֲקִירוֹת כִּי הֵם מַזִּיקִים וּפוֹגְמִים מְאֹד אֶת הָאֱמוּנָה הַקְּדוֹשָׁה. וּכְבָר מְבֹאָר אַזְהָרָה הַזֹּאת אַךְ צְרִיכִין לְכָפְלָהּ כַּמָּה פְּעָמִים לְבַל יְאַבֵּד עוֹלָמוֹ כְּרֶגַע חַס וְשָׁלוֹם:
<h3>ג.</h3>
גַּם הַחָכְמוֹת שֶׁיֵּשׁ בַּעֲבוֹדַת הַשֵּׁם בְּעַצְמוֹ צְרִיכִין גַּם כֵּן לְהַרְחִיק מְאֹד. הַיְנוּ מַה שֶּׁחוֹשֵׁב וּמְדַקְדֵּק בְּיוֹתֵר וְחוֹקֵר אִם הוּא יוֹצֵא כָּרָאוּי בַּמֶּה שֶׁעוֹשֶׂה. וּמְחַפֵּשׂ אַחַר חֻמְרוֹת יְתֵרוֹת. וְאֵלּוּ הַחָכְמוֹת מַפִּילִים מְאֹד אֶת הָאָדָם מֵעֲבוֹדַת ה'. וְכָל זֶה הֵם בִּלְבּוּלִים וְדִמְיוֹנוֹת מֵהַבַּעַל־דָּבָר לְבַטְּלוֹ מֵעֲבוֹדָתוֹ. וְאֵין הַקָּדוֹשׁ־בָּרוּךְ־הוּא בָּא בִּטְרוּנְיָא וְכוּ' וְעַל אֵלּוּ הָאֲנָשִׁים נֶאֱמַר וְחַי בָּהֶם וְלֹא שֶׁיָּמוּת בָּהֶם. כִּי אֵין לָהֶם שׁוּם חִיּוּת מֵהָעֲבוֹדָה וְהַמִּצְווֹת שֶׁעוֹשִׂין מֵחֲמַת הַחֻמְרוֹת וְהַמָּרָה שְׁחוֹרוֹת שֶׁלָּהֶם. וְהַחָכְמָה הַגְּדוֹלָה שֶׁבְּכָל הַחָכְמוֹת הוּא לִבְלִי לִהְיוֹת חָכָם כְּלָל רַק לַעֲבֹד אוֹתוֹ יִתְבָּרַךְ בִּתְמִימוּת וּבִפְשִׁיטוּת. וְהָעִקָּר הוּא כִּי רַחֲמָנָא לִבָּא בָּעֵי:
<h2>מה</h2>
<h3>א.</h3>
הַצַּדִּיק הוּא בְּחִינַת שַׁבָּת בְּחִינַת נְקֻדָּה הַפְּנִימִית שֶׁבְּתוֹךְ הָעִגּוּלִים שֶׁהֵם בְּחִינַת שֵׁשֶׁת יְמֵי הַמַּעֲשֶׂה שֶׁהֵם בְּחִינַת הָעִגּוּלִים סְבִיב הַנְּקֻדָּה (עַיֵּן זֹהַר וַיַּקְהֵל ר"ד:) וְהַבַּעַל דָּבָר מִתְגַּבֵּר עַל הָאָדָם וּמַזְמִין לוֹ מְנִיעוֹת וְאֵינוֹ מַנִּיחַ אוֹתוֹ לְהִתְקָרֵב אֶל הַנְּקֻדָּה הַפְּנִימִית שֶׁהוּא הַצַּדִּיק שֶׁמִּמֶּנּוּ יוֹנְקִים הַכֹּל. אַךְ כָּל זְמַן שֶׁהוּא בְּתוֹךְ כְּלַל יִשְׂרָאֵל שֶׁזֶּה בְּחִינַת שֶׁהוּא עֲדַיִן בְּתוֹךְ הָעִגּוּלִים וְלֹא יָצָא מִן הָעִגּוּלִים לְגַמְרֵי אָז עֲדַיִן יֵשׁ לוֹ תִּקְוָה לְהִתְקָרֵב אֶל נְקֻדָּה הַפְּנִימִית הַנַּ"ל:
<h2>מו</h2>
<h3>א.</h3>
מְסִירוּת נֶפֶשׁ יֵשׁ לְכָל אֶחָד מִיִּשְׂרָאֵל בְּכָל יוֹם כְּגוֹן שֶׁנּוֹתֵן מָמוֹנוֹ לִצְדָקָה וְהַמָּמוֹן הוּא הַנֶּפֶשׁ כִּי אֵלָיו הוּא נוֹשֵׂא אֶת נַפְשׁוֹ וְנוֹתְנוֹ בִּשְׁבִיל הַשֵּׁם יִתְבָּרַךְ. נִמְצָא מוֹסֵר נַפְשׁוֹ. וְכֵן בַּתְּפִלָּה אִיתָא בַּמִּדְרָשׁ הַנֶּעְלָם (חַיֵּי שָׂרָה קכ"ד ע"ב) שֶׁהִיא בְּחִינַת "כִּי עָלֶיךָ הֹרַגְנוּ כָּל הַיּוֹם" וְכוּ' כִּי צָרִיךְ מִלְחָמָה גְּדוֹלָה עִם הַמַּחֲשָׁבוֹת וְהַבִּלְבּוּלִים וְתַחְבּוּלוֹת לִבְרֹחַ מֵהֶם. נִמְצָא שֶׁהִיא מְסִירַת נֶפֶשׁ:
<h3>ב.</h3>
כָּל הַמְּנִיעוֹת שֶׁיֵּשׁ לָאָדָם מֵעֲבוֹדַת ה'. אַף־עַל־פִּי שֶׁנִּדְמֶה לְהָאָדָם שֶׁהַמְּנִיעָה שֶׁלּוֹ גְּדוֹלָה מְאֹד וְאִי אֶפְשָׁר לְשַׁבְּרָהּ אֲבָל בֶּאֱמֶת אֵינוֹ כֵּן כִּי אֵין אָדָם שֶׁיִּהְיֶה לוֹ מְנִיעָה שֶׁלֹּא יוּכַל לְשַׁבְּרָהּ אִם יִרְצֶה בֶּאֱמֶת. וְאֵין הַשֵּׁם יִתְבָּרַךְ שׁוֹלֵחַ עַל שׁוּם אָדָם מְנִיעוֹת רַק כְּפִי כֹּחוֹ וִיכָלְתּוֹ שֶׁיּוּכַל לַעֲמֹד בָּהֶם אִם יִרְצֶה לְהִתְגַּבֵּר עֲלֵיהֶם כָּרָאוּי. וְאִם יִסְתַּכֵּל הֵיטֵב יוּכַל לְהָבִין שֶׁגַּם בְּהַמְּנִיעָה בְּעַצְמָהּ מְלֻבָּשׁ שָׁם הַשֵּׁם יִתְבָּרַךְ. וְכַמְבֹאָר בְּמָקוֹם אַחֵר. וְעַל כֵּן בֶּאֱמֶת אֵין שׁוּם מְנִיעָה בָּעוֹלָם כְּלָל כִּי כָּל הַמְּנִיעוֹת הֵם רַק בַּאֲחִיזַת עֵינַיִם:
<h3>ג.</h3>
הַמְּנִיעָה הַגְּדוֹלָה שֶׁבְּכָל הַמְּנִיעוֹת הִיא מְנִיעַת הַמֹּחַ. הַיְנוּ כְּשֶׁלִּבּוֹ חָלוּק וְאֵינוֹ מֵשִׂים לִבּוֹ וּמֹחוֹ הֵיטֵב לְהָבִין עַד הֵיכָן מַגִּיעַ הַדָּבָר שֶׁבִּקְדֻשָּׁה שֶׁרוֹצֶה לַעֲשׂוֹת. כְּגוֹן כְּשֶׁרוֹצֶה לִנְסֹעַ לְהַצַּדִּיק הָאֱמֶת וְיֵשׁ לוֹ מְנִיעוֹת רַבּוֹת. אִם מֹחוֹ וְלִבּוֹ חֲזָקִים בְּהָאֱמֶת שֶׁכָּל חִיּוּתוֹ וְהַשְׁאָרָתוֹ לְאַחַר מוֹתוֹ תָּלוּי רַק בָּזֶה לוֹ וּלְדוֹרוֹתָיו, בְּוַדַּאי לֹא יִמְנָעֵהוּ שׁוּם מוֹנֵעַ. וְכָל הַמְּנִיעוֹת לֹא יִהְיוּ נֶחֱשָׁבִים בְּעֵינָיו לִכְלוּם כְּנֶגֶד זֶה. רַק עִקַּר הַמְּנִיעָה הוּא מְנִיעַת הַמֹּחַ מַה שֶּׁאֵין מֹחוֹ חָזָק כָּל־כָּךְ לֵידַע שֶׁרַק זֶה כָּל הַשְׁאָרָתוֹ לָנֶצַח. וְכֵן אֲפִלּוּ כְּשֶׁזּוֹכֶה לָבוֹא לְהַצַּדִּיק הָאֱמֶת וְעָבַר עַל כָּל הַמְּנִיעוֹת שֶׁהָיָה לוֹ מִלָּבוֹא. אֶלָּא שֶׁקָּשֶׁה לוֹ אֵיזֶה קֻשְׁיָא עָלָיו וְלִבּוֹ חָלַק מִמֶּנּוּ זֹאת הַמְּנִיעָה הִיא גְּדוֹלָה מֵהַכֹּל. וְכֵן בַּתְּפִלָּה שֶׁבַּתְּחִלָּה יֵשׁ לוֹ כַּמָּה מְנִיעוֹת עַל הַתְּפִלָּה וְאַחַר־כָּךְ כְּשֶׁעוֹבֵר עֲלֵיהֶם וּבָא לְהִתְפַּלֵּל. כְּשֶׁלִּבּוֹ עָקֹם וְנוֹפְלִים לוֹ קֻשְׁיוֹת עַל הַשֵּׁם יִתְבָּרַךְ חַס וְשָׁלוֹם זֹאת הַמְּנִיעָה הִיא גְּדוֹלָה מִכֻּלָּם. וְהַתִּקּוּן לָזֶה כְּשֶׁקָּשֶׁה לוֹ קֻשְׁיוֹת עַל הַשֵּׁם יִתְבָּרַךְ אוֹ עַל צַדִּיקֵי אֱמֶת לִצְעֹק אֶל ה' בְּקוֹל חָזָק מֵעֹמֶק הַלֵּב:
<h3>ד.</h3>
הָעִקָּר הוּא לֵב חָזָק וְאַמִּיץ וְאָז אֵין לוֹ שׁוּם מְנִיעָה בִּפְרָט הַמְּנִיעוֹת בְּגַשְׁמִיּוּת, כְּגוֹן מֵחֲמַת מָמוֹן אוֹ מֵאִשְׁתּוֹ וּבָנָיו וְחוֹתְנוֹ אוֹ אָבִיו וְאִמּוֹ וּמִכָּל שֶׁכֵּן מִשְּׁאָר אֲנָשִׁים כְּשֶׁמּוֹנְעִים אוֹתוֹ עַל־יְדֵי דִּבְרֵיהֶם וְלֵיצָנוּתָם מִלְּהִתְקָרֵב אֶל הָאֱמֶת, בְּוַדַּאי הַכֹּל בָּטֵל וּמְבֻטָּל לְמִי שֶׁמְּחַזֵּק וּמְאַמֵּץ אֶת לְבָבוֹ בְּהַשֵּׁם יִתְבָּרַךְ:
<h2>מז</h2>
<h3>א.</h3>
סַכָּנָה גְּדוֹלָה לוֹמַר תּוֹרָה. וְצָרִיךְ לָזֶה יְגִיעָה גְּדוֹלָה וְאָמָּנוּת יְתֵרָה שֶׁיּוּכַל לִשְׁקֹל בַּפֶּלֶס דְּבָרָיו בְּאֹפֶן שֶׁלֹּא יִשְׁמַע כָּל אֶחָד וְאֶחָד מֵהַשּׁוֹמְעִים רַק מַה שֶּׁצָּרִיךְ לוֹ – לֹא יוֹתֵר. כִּי מִזֶּה שֶׁאֶחָד שׁוֹמֵעַ יוֹתֵר מִמֹּחוֹ וַהֲבָנָתוֹ יוֹנְקִים הַקְּלִפּוֹת (עַיֵּן פְּנִים) וְהַצַּדִּיק הָאֱמֶת יֵשׁ לוֹ אֵימָה גְּדוֹלָה כְּשֶׁאוֹמֵר תּוֹרָה יוֹתֵר מֵאֵימַת רֹאשׁ־הַשָּׁנָה וְיוֹם־הַכִּפּוּרִים:
<h2>מח</h2>
<h3>א.</h3>
צָרִיךְ הִתְחַזְּקוּת גָּדוֹל מְאֹד מְאֹד לִבְלִי לִפֹּל בְּדַעְתּוֹ חַס וְשָׁלוֹם כְּשֶׁרוֹאֶה שֶׁעוֹבְרִים כַּמָּה יָמִים וְשָׁנִים וְהוּא מִתְיַגֵּעַ בִּיגִיעוֹת גְּדוֹלוֹת וְהוּא צוֹעֵק בְּכָל פַּעַם וּמִתְחַנֵּן וּמִתְפַּלֵּל לְפָנָיו יִתְבָּרַךְ שֶׁיַּעַזְרֵהוּ בַּעֲבוֹדָתוֹ. וְאַף־עַל־פִּי־כֵן עֲדַיִן הוּא רָחוֹק מְאֹד וְעַל כֵּן נִדְמֶה לוֹ כְּאִלּוּ הַשֵּׁם יִתְבָּרַךְ אֵין רוֹצֶה בּוֹ כְּלָל. וְעַל כָּל אֵלֶּה צָרִיךְ הִתְחַזְּקוּת גָּדוֹל לְחַזֵּק עַצְמוֹ מְאֹד וְלִבְלִי לְהִסְתַּכֵּל עַל כָּל זֶה כְּלָל. כִּי כָּל זֶה עָבַר גַּם עַל כָּל הַצַּדִּיקִים אֲמִתִּיִּים. וְאִלּוּ לֹא הָיוּ מְחַזְּקִים עַצְמָם מְאֹד לִבְלִי לְהִסְתַּכֵּל עַל כָּל הַנַּ"ל הָיוּ נִשְׁאָרִים בִּמְקוֹמָם הָרִאשׁוֹן וְלֹא הָיוּ זוֹכִים לְמַה שֶּׁזָּכוּ. עַל כֵּן אֲהוּבִי אָחִי חֲזַק וֶאֱמַץ מְאֹד. וֶאֱחֹז עַצְמְךָ בְּכָל הַכֹּחוֹת לִשָּׁאֵר קַיָּם בַּעֲבוֹדָתְךָ וְאַל תָּחוּשׁ וְאַל תִּסְתַּכֵּל כְּלָל עַל כָּל הַנַּ"ל:
<h3>ב.</h3>
אִם אַתָּה רָחוֹק מְאֹד מְאֹד מֵהַשֵּׁם יִתְבָּרַךְ וְנִדְמֶה לְךָ שֶׁאַתָּה פּוֹגֵם בְּכָל שָׁעָה מַמָּשׁ נֶגְדּוֹ יִתְבָּרַךְ. נֶגֶד זֶה תֵּדַע שֶׁאִישׁ כָּזֶה שֶׁהוּא מְגֻשָּׁם כָּל־כָּךְ. כָּל תְּנוּעָה וּתְנוּעָה שֶׁהוּא מְנַתֵּק עַצְמוֹ מְעַט מְעַט מִגַּשְׁמִיּוּתוֹ וּפוֹנֶה לְהַשֵּׁם יִתְבָּרַךְ הִיא גְּדוֹלָה וִיקָרָה מְאֹד מְאֹד. וַאֲפִלּוּ נְקֻדָּה קְטַנָּה מְאֹד שֶׁהוּא נֶעְתָּק מִגַּשְׁמִיּוּתוֹ אֵלָיו יִתְבָּרַךְ הוּא רָץ בָּזֶה כַּמָּה אֲלָפִים פַּרְסָאוֹת בְּעוֹלָמוֹת עֶלְיוֹנִים. וְעַל זֶה יִשְׂמַח מְאֹד. וְיַרְחִיק מִמֶּנּוּ הָעַצְבוּת מְאֹד כִּי עַצְבוּת מַזִּיק מְאֹד מְאֹד:
<h3>ג.</h3>
תֵּכֶף כְּשֶׁאָדָם רוֹצֶה לִכְנֹס בַּעֲבוֹדָתוֹ יִתְבָּרַךְ אָז תֵּכֶף הוּא עֲבֵרָה גְּדוֹלָה כְּשֶׁיֵּשׁ לוֹ עַצְבוּת חַס וְשָׁלוֹם. כִּי עַצְבוּת הוּא סִטְרָא אַחֲרָא וְהַקָּדוֹשׁ־בָּרוּךְ־הוּא שׂוֹנֵא אוֹתָהּ. (עַיֵּן לְעֵיל סִימָן כ"ד מִצְוָה גְּדוֹלָה לִהְיוֹת בְּשִׂמְחָה תָּמִיד, כִּי כְּשֵׁם שֶׁעַצְבוּת הִיא עֲבֵרָה גְּדוֹלָה כֵּן לְהֵפֶךְ שִׂמְחָה הִיא מִצְוָה גְּדוֹלָה. אַשְׁרֵי הַזּוֹכֶה לִהְיוֹת בְּשִׂמְחָה תָּמִיד כִּי הוּא רְפוּאָה לְהָאָדָם בְּגַשְׁמִיּוּת וְרוּחָנִיּוּת:):
<h3>ד.</h3>
צָרִיךְ לִהְיוֹת עַקְשָׁן גָּדוֹל בַּעֲבוֹדַת ה'. לִבְלִי לְהַנִּיחַ מִקְצָת מֵעֲבוֹדָתוֹ שֶׁהִתְחִיל אַף אִם יַעֲבֹר עָלָיו מָה. וּזְכֹר דָּבָר זֶה הֵיטֵב כִּי כְּשֶׁתַּתְחִיל קְצָת בַּעֲבוֹדַת ה' תִּצְטָרֵךְ לָזֶה מְאֹד. כִּי בְּהֶכְרֵחַ שֶׁיַּעֲבֹר עַל הָאָדָם עֲלִיּוֹת וִירִידוֹת בְּלִי מִסְפָּר. וְלִפְעָמִים יֵשׁ שֶׁמַּפִּילִין אֶחָד בְּכַוָּנָה מֵעֲבוֹדַת הַשֵּׁם וְעַל כָּל זֶה צָרִיךְ הִתְחַזְּקוּת גָּדוֹל לֶאֱחֹז עַצְמוֹ בַּעֲבוֹדַת הַשֵּׁם רַק בְּדֶרֶךְ עַקְשָׁנוּת. וּצְרִיכִין עַקְשָׁנוּת גָּדוֹל מְאֹד מְאֹד בָּזֶה:
<h3>ה.</h3>
לִפְעָמִים יֵשׁ אָדָם שֶׁכְּבָר הוּא אֵצֶל הַפֶּתַח שֶׁל הַקְּדֻשָּׁה וְהוּא חוֹזֵר לַאֲחוֹרָיו מֵחֲמַת שֶׁמִּתְגַּבֵּר עָלָיו אָז הַסִּטְרָא אַחֲרָא וְהַבַּעַל דָּבָר בְּהִתְגַּבְּרוּת גָּדוֹל וְנוֹרָא מְאֹד רַחֲמָנָא לִצְלָן וְאֵין מַנִּיחִין אוֹתוֹ לִכָּנֵס לְתוֹךְ הַפֶּתַח, עַל־יְדֵי־זֶה נוֹפֵל בְּדַעְתּוֹ וְחוֹזֵר לְאָחוֹר לְגַמְרֵי חַס וְשָׁלוֹם. כִּי כֵן דֶּרֶךְ הַבַּעַל דָּבָר וְהַסִּטְרָא אַחֲרָא כְּשֶׁרוֹאִין שֶׁהָאָדָם סָמוּךְ מַמָּשׁ לְשַׁעֲרֵי הַקְּדֻשָּׁה וְכִמְעַט שֶׁיִּכְנֹס. אָז דַּיְקָא הֵם מִתְפַּשְּׁטִין עָלָיו בְּהִתְגַּבְּרוּת גָּדוֹל רַחֲמָנָא לִצְלָן. עַל כֵּן צְרִיכִין אָז הִתְחַזְּקוּת גָּדוֹל נֶגְדָּם לַעֲמֹד עַל עָמְדוֹ וּבְלִי לְהַשְׁגִּיחַ עַל הַנְּפִילוֹת וְהַיְרִידוֹת שֶׁעוֹבְרִין עָלָיו רַק לַעֲשׂוֹת מַה שֶּׁיּוּכַל בַּעֲבוֹדַת הַשֵּׁם, וּבִרְבוֹת הַיָּמִים וְהַשָּׁנִים יִכְנֹס לָבֶטַח בְּעֶזְרָתוֹ יִתְבָּרַךְ לְתוֹךְ שַׁעֲרֵי הַקְּדֻשָּׁה. כִּי הַשֵּׁם יִתְבָּרַךְ מָלֵא רַחֲמִים וְרוֹצֶה בַּעֲבוֹדָתֵנוּ מְאֹד. וְדַע שֶׁכָּל הַתְּנוּעוֹת וְהַהַעְתָּקוֹת שֶׁאַתָּה נִתָּק וְנֶעְתָּק בְּכָל פַּעַם אֵיזֶה מְעַט מִגַּשְׁמִיּוּתְךָ לַעֲבוֹדָתוֹ יִתְבָּרַךְ כֻּלָּם מִתְקַבְּצִים וּמִתְחַבְּרִים וּמִתְקַשְּׁרִים וּבָאִים לְעֶזְרָתְךָ בְּעֵת הַצֹּרֶךְ דְּהַיְנוּ כְּשֶׁיֵּשׁ חַס וְשָׁלוֹם אֵיזֶה דֹּחַק וְעֵת צָרָה בְּגַשְׁמִיּוּת וְכֵן בְּרוּחָנִיּוּת בְּתֹקֶף הִתְגַּבְּרוּת הַבַּעַל דָּבָר רַחֲמָנָא לִצְלָן:
<h3>ו.</h3>
וְדַע שֶׁיֵּשׁ אִילָן שֶׁגְּדֵלִים עָלָיו עָלִים שֶׁכָּל עָלֶה צָרִיךְ לִהְיוֹת גָּדֵל מֵאָה שָׁנִים. וּמִסְּתָמָא בְּאֵלּוּ הַמֵּאָה שָׁנִים בְּוַדַּאי עוֹבֵר עָלָיו מַה שֶּׁעוֹבֵר וְאַף־עַל־פִּי־כֵן אַחַר כָּךְ בְּסוֹף הַמֵּאָה שָׁנִים הוּא יוֹרֶה בְּקוֹל גָּדוֹל כְּמוֹ קְנֵה שְׂרֵפָה (שֶׁקּוֹרִין אוֹרִימַטֶע) וְהַנִּמְשָׁל מוּבָן מִמֵּילָא:
<h3>ז.</h3>
וְדַע שֶׁאָדָם צָרִיךְ לַעֲבֹר בְּזֶה הָעוֹלָם עַל גֶּשֶׁר צַר מְאֹד. וְהָעִקָּר שֶׁלֹּא יִתְפַּחֵד כְּלָל. וְצָרִיךְ הָאָדָם לְחַזֵּק וּלְשַׂמֵּחַ עַצְמוֹ מְאֹד הֵן עַל־יְדֵי שֶׁיִּמְצָא בְּעַצְמוֹ אֵיזֶה זְכוּת וּנְקֻדָּה טוֹבָה. כִּי אֵיךְ אֶפְשָׁר שֶׁלֹּא עָשָׂה אֵיזֶה טוֹב מִיָּמָיו. וְכֵן עַל־יְדֵי שֶׁלֹּא עָשַׂנִי גּוֹי. וְלַעֲשׂוֹת רִקּוּדִים וּקְפִיצוֹת כְּדֵי לָבוֹא לְשִׂמְחָה. עַד אֲשֶׁר יִזְכֶּה עַל־יְדֵי־זֶה לִתְשׁוּבָה. וְכָל הַזְּדוֹנוֹת יִהְיוּ נַעֲשִׂין זְכֻיּוֹת (עַיֵּן יוֹמָא פ"ו:):
<h2>מט</h2>
<h3>א.</h3>
לְפִי גְּדֻלַּת הַשֵּׁם יִתְבָּרַךְ וְעֹצֶם רוֹמְמוּתוֹ יִתְבָּרַךְ בִּתְנוּעָה קַלָּה בְּעָלְמָא וּבְהִסְתַּכְּלוּת בְּעָלְמָא שֶׁאֵינוֹ כָּרָאוּי לְפִי כְּבוֹדוֹ יִתְבָּרַךְ הָיָה רָאוּי לָבוֹא עַל הָאָדָם מַה שֶּׁרָאוּי חַס וְשָׁלוֹם. אַךְ הַשֵּׁם יִתְבָּרַךְ מָלֵא רַחֲמִים וְעַל כָּל הָעוֹלָם הוּא מָלֵא רַחֲמָנוּת (בִּבְחִינַת הַמְנַהֵג עוֹלָמוֹ בְּחֶסֶד וּבְרִיּוֹתָיו בְּרַחֲמִים:) וְהוּא רוֹצֶה מְאֹד בְּהָעוֹלָם. עַל כֵּן צָרִיךְ הָאָדָם לְחַזֵּק עַצְמוֹ בַּעֲבוֹדָתוֹ יִתְבָּרַךְ בְּכָל מַה שֶּׁיּוּכַל אַף אִם הוּא כְּמוֹ שֶׁהוּא. וְיִסְמֹךְ עַל רַחֲמָיו יִתְבָּרַךְ הַמְרֻבִּים מְאֹד בְּלִי שִׁעוּר. כִּי בְּוַדַּאי לֹא יַעֲזֹב אוֹתוֹ אַף אִם עָבַר מַה שֶּׁעָבַר. הֶעָבָר אַיִן וְהָעִקָּר מִכָּאן וּלְהַבָּא לֹא יַעֲשֶׂה עוֹד וְיִהְיֶה שֵׁב וְאַל תַּעֲשֶׂה עַל כָּל פָּנִים הֵן בְּמַעֲשֶׂה הֵן בְּמַחֲשָׁבָה. וּמַה שֶּׁנַּעֲשָׂה עִמּוֹ מִמֵּילָא אַל יָחוּשׁ וְאַל יִסְתַּכֵּל עַל זֶה כְּלָל. וְדַע שֶׁעִקַּר הַתְּשׁוּבָה הַשְּׁלֵמָה הוּא כְּשֶׁאָדָם עוֹבֵר בְּאֵלּוּ הַמְּקוֹמוֹת וְהָעִנְיָנִים שֶׁהָיָה בָּהֶם מִקֹּדֶם וְעַכְשָׁו הוּא פּוֹנֶה עֹרֶף וְאֵינוֹ עוֹשֶׂה עוֹד מַה שֶּׁעָשָׂה הֵן בְּמַעֲשֶׂה וְהֵן בְּמַחֲשָׁבָה. וְזֶהוּ עִקַּר הַתְּשׁוּבָה הַשְּׁלֵמָה. וְהוּא מַעֲלָה גְּדוֹלָה כְּשֶׁיֵּשׁ עֲדַיִן יֵצֶר הָרָע לְהָאָדָם כִּי אָז יָכוֹל לַעֲבֹד אוֹתוֹ יִתְבָּרַךְ עִם הַיֵּצֶר הָרָע דַּיְקָא לְהִתְגַּבֵּר מִתּוֹךְ חֲמִימוּת הַיֵּצֶר וּלְהִמָּשֵׁךְ מִמֶּנּוּ לְתוֹךְ אֵיזֶה עֲבוֹדָה מֵעֲבוֹדַת הַשֵּׁם דְּהַיְנוּ לַעֲצֹר וּלְעַכֵּב הַחֲמִימוּת בְּעֵת הַתַּאֲווֹת וּלְהַנִּיחוֹ בְּעֵת הַתְּפִלָּה וְהָעֲבוֹדָה. לְהִתְפַּלֵּל בַּחֲמִימוּת וְהִתְלַהֲבוּת הַלֵּב (וְעַיֵּן בְּ"לִקּוּטֵי עֵצוֹת" הִתְחַזְּקוּת אוֹת ל"ז כָּתַב שָׁם, אִם אֵין יֵצֶר הָרָע לְאָדָם אֵין עֲבוֹדָתוֹ נֶחֱשֶׁבֶת כְּלָל, וּבִשְׁבִיל זֶה מַנִּיחַ הַשֵּׁם יִתְבָּרַךְ אֶת הַיֵּצֶר הָרָע שֶׁיִּתְפַּשֵּׁט כָּל־כָּךְ עַל הָאָדָם, אַף־עַל־פִּי שֶׁעַל־יְדֵי זֶה מֵבִיא אֶת הָאָדָם לְמַה שֶּׁמְּבִיאוֹ, אַף־עַל־פִּי־כֵן הַכֹּל כְּדַאי אֶצְלוֹ יִתְבָּרַךְ, בִּשְׁבִיל הַתְּנוּעָה טוֹבָה, מַה שֶּׁבְּתֹקֶף הִתְגַּבְּרוּתוֹ שֶׁל הַיֵּצֶר הָרָע יִתְגַּבֵּר עָלָיו הָאָדָם לִבְרֹחַ מִמֶּנּוּ שֶׁזֶּה יָקָר אֶצְלוֹ יִתְבָּרַךְ יוֹתֵר מֵאִלּוּ עָבַד אוֹתוֹ אֶלֶף שָׁנִים בְּלִי יֵצֶר הָרָע וְכוּ' עַיֵּן שָׁם:):
<h2>נ</h2>
<h3>א.</h3>
הַמַּחֲשָׁבָה בְּיַד הָאָדָם לְהַטּוֹתָהּ כִּרְצוֹנוֹ לְמָקוֹם שֶׁהוּא רוֹצֶה. וְאִי אֶפְשָׁר שֶׁיִּהְיוּ שְׁנֵי מַחֲשָׁבוֹת בְּיַחַד כְּלָל. וַאֲפִלּוּ אִם לִפְעָמִים מַחֲשַׁבְתּוֹ פּוֹרַחַת וּמְשׁוֹטֶטֶת בִּדְבָרִים אֲחֵרִים וְזָרִים הִיא בְּיַד הָאָדָם לְהַטּוֹתָהּ בְּעַל כָּרְחָהּ אֶל הַדֶּרֶךְ הַיָּשָׁר לַחֲשֹׁב מַה שֶּׁרָאוּי. וְהוּא מַמָּשׁ כְּמוֹ סוּס שֶׁפּוֹנֶה מִן הַדֶּרֶךְ וְסָר לְדֶרֶךְ אַחֵר שֶׁתּוֹפְסִין אוֹתוֹ בְּרִסְנוֹ וּמַחֲזִירִין אוֹתוֹ בְּעַל־כָּרְחוֹ אֶל הַדֶּרֶךְ הַיָּשָׁר. כְּמוֹ כֵן יְכוֹלִים לִתְפֹּס אֶת הַמַּחֲשָׁבָה בְּעַל־כָּרְחוֹ לַהֲשִׁיבָהּ אֶל הַדֶּרֶךְ הָרָאוּי:
<h2>נא</h2>
<h3>א.</h3>
הַיֵּצֶר הָרָע נוֹקֵשׁ בָּאָדָם בְּכָל פַּעַם וּמְעוֹרְרוֹ לְמַה שֶּׁמְּעוֹרְרוֹ. וְאַף אִם אֵין הָאָדָם שׁוֹמֵעַ לוֹ אַף־עַל־פִּי־כֵן הוּא נוֹקֵשׁ בּוֹ עוֹד פַּעַם שֵׁנִי וּשְׁלִישִׁי וּרְבִיעִי וְיוֹתֵר. אֲבָל אִם הָאָדָם הוּא חָזָק בְּדַעְתּוֹ וְאֵינוֹ פּוֹנֶה אֵלָיו כְּלָל אָז הַיֵּצֶר הָרָע מִסְתַּלֵּק וְהוֹלֵךְ לוֹ. וְכֵן בַּתְּפִלָּה בָּאִים הַמַּחֲשָׁבוֹת לְבַלְבֵּל אֶת תְּפִלָּתוֹ כַּמָּה פְּעָמִים וְאִם הוּא חָזָק לִבְלִי לְהִסְתַּכֵּל עָלֶיהָ כְּלָל אֲזַי הִיא נִסְתַּלֶּקֶת. כַּמְבֹאָר בְּמָקוֹם אַחֵר:
<h2>נב</h2>
<h3>א.</h3>
אַל יְבַהֲלוּךָ רַעְיוֹנֶיךָ כְּשֶׁקָּשֶׁה לְךָ אֵיזֶה קֻשְׁיוֹת עַל הַצַּדִּיקִים הָאֲמִתִּיִּים. כִּי הַצַּדִּיקִים מִתְדַּמִּים לְיוֹצְרָם וּכְמוֹ שֶׁקָּשֶׁה קֻשְׁיוֹת עַל הַנְהָגוֹת הַשֵּׁם יִתְבָּרַךְ כֵּן בְּהֶכְרֵחַ שֶׁיִּהְיֶה קָשֶׁה קֻשְׁיוֹת עַל הַצַּדִּיקִים. וּבְעִנְיַן הַקֻּשְׁיוֹת שֶׁקָּשֶׁה עַל הַנְהָגוֹת הַשֵּׁם יִתְבָּרַךְ. דַּע כִּי מֵעֹצֶם רוֹמְמוּתוֹ יִתְבָּרַךְ אִי אֶפְשָׁר לְהַשִּׂיג הַשָּׂגָתוֹ וְאִם הָיָה הַנְהָגָתוֹ חַס וְשָׁלוֹם כְּפִי חִיּוּב דַּעְתֵּנוּ אִם כֵּן הָיָה חַס וְשָׁלוֹם דַּעְתּוֹ כְּדַעְתֵּנוּ. וְאִם כֵּן כָּךְ יָפֶה וְנָאֶה לְהַבּוֹרֵא יִתְבָּרַךְ שֶׁיִּהְיֶה מְרוֹמָם וְנִשָּׂא מִדַּעְתֵּנוּ:
<h2>נג</h2>
<h3>א.</h3>
גֹּדֶל יִקְרַת הַמַּחֲשָׁבָה אֵין לְשַׁעֵר. כִּי נַעֲשֶׂה מִמֶּנָּה דְּבָרִים שְׁלֵמִים מַמָּשׁ שֶׁיֵּשׁ לָהֶם קִיּוּם כָּל הַיָּמִים שֶׁיִּתְקַיְּמוּ הָעוֹלָמוֹת לְעוֹלְמֵי עַד. וְחָכְמָה יָקָר יוֹתֵר. כִּי מַחֲשָׁבָה הִיא שֶׁעוֹלָה עַל מַחֲשַׁבְתּוֹ לְבַד וְחָכְמָה הִיא שֶׁבּוֹנֶה בְּחָכְמָתוֹ בִּנְיָנִים בְּשִׂכְלוֹ וְהִיא יָקָר מְאֹד. וְעִקַּר הַדָּבָר שֶׁיִּהְיֶה בֶּאֱמֶת. וַאֲפִלּוּ פְּשָׁט שֶׁמְּחַדְּשִׁין הוּא גַּם כֵּן דָּבָר גָּדוֹל מְאֹד. וְצָרִיךְ גַּם כֵּן שֶׁיִּהְיֶה בֶּאֱמֶת. וְגַם לְהֵפֶךְ כְּשֶׁהִיא בְּלֹא אֱמֶת נַעֲשֶׂה מִמֶּנָּה גַּם כֵּן דְּבָרִים לְהֵפֶךְ:
<h2>נד</h2>
<h3>א.</h3>
הַבְּחִירָה בְּיַד אִישׁ הַיִּשְׂרְאֵלִי לַעֲשׂוֹת כָּל דָּבָר כִּרְצוֹנוֹ בִּבְחִירָתוֹ. כִּי אֵצֶל אֲחֵרִים יֵשׁ דְּבָרִים שֶׁהֵם מֻכְרָחִים בָּהֶם אֲבָל אִישׁ יִשְׂרְאֵלִי כָּל דָּבָר שֶׁהוּא עוֹשֶׂה כְּגוֹן אֲפִלּוּ לִנְסֹעַ לְאֵיזֶה מָקוֹם וְכַיּוֹצֵא יֵשׁ בּוֹ עֲבוֹדָה וְעַל כֵּן יֵשׁ לוֹ בְּחִירָה עַל הַכֹּל:
<h2>נה</h2>
<h3>א.</h3>
רֶוַח הָעוֹלָם הַזֶּה אֵין לְשַׁעֵר. הַיְנוּ מַה שֶּׁאָדָם יָכוֹל לְהַרְוִיחַ בְּזֶה הָעוֹלָם. וְאֵין צָרִיךְ עַל־זֶה הוֹצָאוֹת מִשֶּׁלּוֹ (שֶׁקּוֹרִין אוֹס לָאג) רַק מִמַּה שֶּׁהֵכִין לְפָנָיו הַבּוֹרֵא יִתְבָּרַךְ יָכוֹל לְהַרְחִיב יָדוֹ הַרְבֵּה מְאֹד. עַיִן לֹא רָאֳתָה וְכוּ':
<h2>נו</h2>
<h3>א.</h3>
כְּשֶׁיֵּשׁ לְהָאָדָם לֵב אֵין שׁוּם מָקוֹם שֶׁיִּמְנָעֵהוּ מֵעֲבוֹדָתוֹ יִתְבָּרַךְ. וְאֵין לוֹ שׁוּם הִתְנַצְּלוּת לוֹמַר שֶׁבְּמָקוֹם פְּלוֹנִי אִי אֶפְשָׁר לוֹ לַעֲסֹק בַּעֲבוֹדַת הַשֵּׁם. כִּי כְּשֶׁיֵּשׁ לוֹ לֵב יִשְׂרְאֵלִי כָּל הַמְּקוֹמוֹת שֶׁל כָּל הָעוֹלָם הֵם שֶׁלּוֹ:
<h2>נז</h2>
<h3>א.</h3>
עַל־יְדֵי הַחִדּוּשִׁים הַנִּפְלָאִים וְהַנּוֹרָאִים שֶׁמְּגַלֶּה הַצַּדִּיק הַגָּדוֹל הָאֲמִתִּי עַל־יְדֵי־זֶה נִתְגַּדֵּל הַקָּטָן בְּמַעֲלָה. שֶׁהַכֹּל רָצִים וּבָאִים אֵלָיו לִשְׁמֹעַ מִמֶּנּוּ מֵחֲמַת הָרַעַשׁ הַגָּדוֹל שֶׁנַּעֲשֶׂה עַל־יְדֵי הַחִדּוּשִׁים שֶׁמְּגַלֶּה הַצַּדִּיק הַגָּדוֹל הָאֲמִתִּי. וְגַם בְּהַסִּטְרָא אַחֲרָא נִתְגַּדֵּל אֶחָד עַל־יְדֵי זֶה:
<h2>נח</h2>
<h3>א.</h3>
כָּל מַה שֶּׁהַצַּדִּיק גָּדוֹל בְּמַעֲלָה יוֹתֵר וְהוּא בְּתַכְלִית הָעֲנָוָה בְּחִינַת אַיִן בֶּאֱמֶת הוּא יָכוֹל לְהַשְׁגִּיחַ וּלְהִסְתַּכֵּל יוֹתֵר עַל הָעוֹלָם. וְלֹא כְּמוֹ שֶׁטּוֹעִין קְצָת בְּנֵי אָדָם שֶׁאוֹמְרִים שֶׁמֵּחֲמַת גְּדֻלַּת הַצַּדִּיק הוּא רָחוֹק מֵהָעוֹלָם (עַיֵּן פְּנִים):
<h2>נט</h2>
<h3>א.</h3>
יֵשׁ זָרִיז וְנִשְׂכָּר וְיֵשׁ זָרִיז וְנִפְסָד, הַיְנוּ מִי שֶׁהוּא צַדִּיק מִנְּעוּרָיו וְהוֹלֵךְ בְּדֶרֶךְ הַיָּשָׁר מִיָּמָיו. כְּשֶׁהוּא זָרִיז בְּיוֹתֵר הוּא מַפְסִיד עַל־יְדֵי־זֶה. כִּי כְּשֶׁהוּא הוֹלֵךְ בִּמְתִינוּת מִמִּצְוָה לְמִצְוָה יָכוֹל לְהַשִּׂיג גַּם אֶת הַקְּדֻשָּׁה מַה שֶּׁהִיא בֵּין מִצְוָה לְמִצְוָה. אֲבָל כְּשֶׁהוּא רָץ בִּזְרִיזוּת אֶל הַמִּצְוָה הוּא עוֹבֵר וּמְדַלֵּג עַל הַהַשָּׂגָה שֶׁל הַקְּדֻשָּׁה הַנַּ"ל (עַיֵּן פְּנִים), אֲבָל מִי שֶׁהוּא צָרִיךְ לַעֲשׂוֹת תְּשׁוּבָה הוּא צָרִיךְ דַּוְקָא לִהְיוֹת זָרִיז גָּדוֹל מְאֹד מְאֹד לְמַהֵר וְלָרוּץ מְאֹד לְהִמָּלֵט עַל נַפְשׁוֹ. וְאָסוּר לוֹ לִשְׁהוֹת כְּלָל לַעֲמֹד וּלְהִתְיַשֵּׁב. כִּי הוּא צָרִיךְ לָרוּץ וּלְדַלֵּג עַל מַה שֶּׁצָּרִיךְ לְדַלֵּג וְלִקְפֹּץ אֶל הַקְּדֻשָּׁה בִּזְרִיזוּת גָּדוֹל. וְאִישׁ כָּזֶה הוּא זָרִיז וְנִשְׂכָּר:
<h2>ס</h2>
<h3>א.</h3>
כְּשֶׁיֵּשׁ מִלְחָמוֹת וּשְׁפִיכוּת דָּמִים בָּעוֹלָם עַל־יְדֵי־זֶה בָּא עֲצִירוּת גְּשָׁמִים חַס וְשָׁלוֹם וְנַעֲשֶׂה יַקְרוּת חַס וְשָׁלוֹם:
<h3>ב.</h3>
מִי שֶׁאוֹמֵר תּוֹרָה בָּרַבִּים וְשׁוֹמְעִים תַּלְמִידִים שֶׁאֵינָם מְהֻגָּנִים עַל־יְדֵי־זֶה בָּא גַּם כֵּן עֲצִירוּת גְּשָׁמִים:
<h3>ג.</h3>
עַל־יְדֵי כְּבוֹד הַתּוֹרָה בָּא גְּשָׁמִים:
<h3>ד.</h3>
כְּשֶׁדּוֹרֵשׁ בָּרַבִּים וְשׁוֹמְעִים תַּלְמִידִים שֶׁאֵינָם הֲגוּנִים עָנְשׁוֹ שֶׁנִּתְפָּס בִּתְפִיסָה:
<h2>סא</h2>
<h3>א.</h3>
עִקַּר הַזְּמַן הוּא מֵחֲמַת קַטְנוּת הַדַּעַת. וְכָל מַה שֶּׁהַשֵּׂכֶל גָּדוֹל בְּיוֹתֵר הַזְּמַן נִקְטָן בְּיוֹתֵר. כְּמוֹ בַּחֲלוֹם שֶׁאָז הַשֵּׂכֶל נִסְתַּלֵּק וְנִשְׁאָר רַק כֹּחַ הַמְדַמֶּה אָז בְּרֶבַע שָׁעָה יְכוֹלִים לַעֲבֹר כָּל הַשִּׁבְעִים שָׁנָה. כַּאֲשֶׁר נִדְמֶה בַּחֲלוֹם שֶׁעוֹבֵר וְהוֹלֵךְ כַּמָּה וְכַמָּה זְמַנִּים בְּשָׁעָה מֻעֶטֶת מְאֹד וְאַחַר־כָּךְ כְּשֶׁנִּתְעוֹרֵר מֵהַשֵּׁנָה וְחוֹזֵר הַשֵּׂכֶל אֵלָיו אָז רוֹאֶה עִם הַשֵּׂכֶל שֶׁכָּל הַזְּמַנִּים וְהַשָּׁנִים שֶׁעָבְרוּ בַּחֲלוֹם הָיוּ רַק שָׁעָה מֻעֶטֶת מְאֹד. רַק שִׁבְעִים שָׁנָה מַמָּשׁ הֵם שִׁבְעִים שָׁנָה כְּפִי הַשֵּׂכֶל שֶׁלּוֹ. וְכֵן בֶּאֱמֶת בַּשֵּׂכֶל הַגָּבֹהַּ לְמַעְלָה מִשִּׂכְלֵנוּ גַּם מַה שֶּׁנֶּחֱשָׁב אֶצְלֵנוּ לְשִׁבְעִים שָׁנָה מַמָּשׁ הוּא גַּם כֵּן רֶבַע שָׁעָה אוֹ פָּחוֹת רַק שֶׁאֵין אָנוּ מְבִינִים זֹאת, כְּמוֹ בַּחֲלוֹם אִם הָיָה בָּא אֶצְלוֹ אָז אֶחָד וְהָיָה אוֹמֵר לוֹ שֶׁהַשָּׁנִים הָאֵלֶּה הֵם רַק רֶבַע שָׁעָה לֹא הָיָה מַאֲמִין לוֹ. וְכֵן יֵשׁ שֵׂכֶל גָּבֹהַּ כָּל כָּךְ עַד אֲשֶׁר כָּל הַזְּמַן כֻּלּוֹ נִתְבַּטֵּל לְגַמְרֵי. וְעַל כֵּן מָשִׁיחַ שֶׁעָבַר עָלָיו מַה שֶּׁעָבַר מִיּוֹם בְּרִיאַת הָעוֹלָם וְסָבַל מַה שֶּׁסָּבַל אַחַר כָּל זֶה בַּסּוֹף יֹאמַר לוֹ הַשֵּׁם יִתְבָּרַךְ "אֲנִי הַיּוֹם יְלִדְתִּיךָ". וְכָל זֶה יִהְיֶה מֵחֲמַת הַפְלָגַת עֹצֶם מַעֲלַת שִׂכְלוֹ שֶׁל מָשִׁיחַ שֶׁיִּגְדַּל מְאֹד. עַל כֵּן כָּל הַזְּמַן מִימוֹת בְּרִיאַת הָעוֹלָם יִהְיֶה אֶצְלוֹ אַיִן וָאֶפֶס מַמָּשׁ וְיִהְיֶה מַמָּשׁ כְּאִלּוּ נוֹלַד הַיּוֹם:
<h2>סב</h2>
<h3>א.</h3>
עַל־יְדֵי הַנְּסִיעוֹת שֶׁבְּנֵי יִשְׂרָאֵל נוֹסְעִים מִמָּקוֹם לְמָקוֹם עַל־יְדֵי־זֶה הֵם מְכַפְּרִים עַל פְּגַם אֱמוּנָה:
<h3>ב.</h3>
קִלְקוּל הָאֱמוּנָה חַס וְשָׁלוֹם הוּא בְּחִינַת עֲבוֹדָה זָרָה. וְאָז חֲרוֹן אַף בָּעוֹלָם וְעַל־יְדֵי הַנְּסִיעוֹת שֶׁל בְּנֵי יִשְׂרָאֵל שֶׁעַל־יְדֵי־זֶה נִתְכַּפֵּר הַפְּגָם הַזֶּה כַּנַּ"ל. נִמְתָּק הַחֲרוֹן אַף וְנִמְשָׁךְ רַחֲמָנוּת בָּעוֹלָם. וְעִקַּר הָרַחֲמָנוּת הוּא בְּחִינַת: "וְאֵל שַׁדַּי יִתֵּן לָכֶם רַחֲמִים". לָכֶם דַּיְקָא. שֶׁיִּמְסֹר הָרַחֲמָנוּת בְּיָדֵינוּ כַּאֲשֶׁר אָנוּ מְבִינִים (עַיֵּן פְּנִים):
<h2>סג</h2>
<h3>א.</h3>
דַּע כִּי יַעֲקֹב אָבִינוּ כְּשֶׁשָּׁלַח אֶת בָּנָיו לְיוֹסֵף שָׁלַח עִמָּהֶם נִגּוּן שֶׁל אֶרֶץ יִשְׂרָאֵל, (עַיֵּן פְּנִים דְּבָרִים נִפְלָאִים):
<h2>סד</h2>
<h3>א.</h3>
הַמָּמוֹן הוּא מִנְּפִילַת הָעֲשִׁירוּת שֶׁל הַנְּבִיאִים. כִּי כָּל הַנְּבִיאִים הָיוּ עֲשִׁירִים (נְדָרִים ל"ח) וְהַנְּבוּאָה כְּשֶׁבָּאָה עַל הַנָּבִיא הָיָה כְּמוֹ מִשְׁתַּגֵּעַ כְּמוֹ שֶׁפֵּרֵשׁ רַשִׁ"י (שְׁמוּאֵל־א י"ח י): "וַיִתְנַבֵּא" – 'וְאִשְׁתַּטֵּי'. וְעַל כֵּן כָּל הַנְּגִידִים הַגְּדוֹלִים הֵם כִּמְעַט מְשֻׁגָּעִים מַמָּשׁ בְּהַנְהָגוֹתֵיהֶם. כִּי אֶצְלָם נַעֲשֶׂה עַל־יְדֵי הַמָּמוֹן שִׁגָּעוֹן גָּמוּר:
<h2>סה</h2>
<h3>א.</h3>
כְּשֶׁמְּקַנְּאִין קִנְאַת ה' צְבָאוֹת נֶחֱשָׁב כְּמוֹ צְדָקָה כְּמוֹ שֶׁכָּתְבוּ הַתּוֹסָפוֹת (בָּבָא־בַּתְרָא י:) וּנְבוּזַרְאֲדָן עָשָׂה אָז צְדָקָה שֶׁקִּנֵּא לְהַקָּדוֹשׁ־בָּרוּךְ־הוּא:
<h2>סו</h2>
<h3>א.</h3>
הַצַּדִּיק הוּא מֻכְרָח לַעֲשׂוֹת תְּשׁוּבָה בְּעַד כָּל יִשְׂרָאֵל. כִּי כָּל הָעֳנָשִׁים שֶׁהַשֵּׁם יִתְבָּרַךְ מַעֲנִישׁ אֶת הָאָדָם כְּמוֹ שֶׁהֵם נוֹגְעִים לְהַשֵּׁם יִתְבָּרַךְ, כִּי בְּכָל צָרָתָם לוֹ צָר כְּמוֹ כֵן נוֹגְעִים לְהַצַּדִּיק גַּם כֵּן. כִּי כָּל הָאַרְבַּע יְסוֹדוֹת שֶׁנִּתְהַוֶּה מֵהֶם הָאָדָם נִמְשָׁכִין מִיסוֹד הַפָּשׁוּט שֶׁהוּא בְּחִינַת הַצַּדִּיק בְּחִינַת "וְצַדִּיק יְסוֹד עוֹלָם". וְעַל כֵּן "גַּם עֲנוֹשׁ לַצַּדִּיק לֹא טוֹב" כִּי כְּשֶׁהוּא מַעֲנִישׁ אֶת אֶחָד נוֹגֵעַ לְהַצַּדִּיק בְּעַצְמוֹ. וְעַל כֵּן כָּל הַמְקֹרָבִים לְהַצַּדִּיק בְּיוֹתֵר תְּשׁוּבָתָם בְּנָקֵל יוֹתֵר. כִּי הַצַּדִּיק עוֹשֶׂה תְּשׁוּבָה בַּעֲדָם:
<h3>ב.</h3>
כָּל הַמִּדּוֹת נִמְשָׁכִין מֵהָאַרְבָּעָה יְסוֹדוֹת. וְעַל כֵּן כְּשֶׁרוֹאֶה הָאָדָם אֶת הַצַּדִּיק שֶׁהוּא בְּחִינַת יְסוֹד הַפָּשׁוּט שֶׁמִּמֶּנּוּ נִמְשָׁכִין כָּל הָאַרְבָּעָה יְסוֹדוֹת רָאוּי לוֹ שֶׁיִּסְתַּכֵּל וְיַרְגִּישׁ עַל־יְדֵי־זֶה אֵיךְ הוּא אוֹחֵז בְּכָל הַמִּדּוֹת שֶׁבָּאִין מִן הָאַרְבָּעָה יְסוֹדוֹת שֶׁנִּמְשָׁכִין מֵהַצַּדִּיק שֶׁהוּא בְּחִינַת יְסוֹד הַפָּשׁוּט. וְרָאוּי לוֹ לָשׁוּב בִּתְשׁוּבָה שְׁלֵמָה עֲלֵיהֶם:
<h3>א.</h3>
מַה שֶּׁקּוֹרִין אֶת מָחֳרַת יוֹם הַכִּפּוּרִים שֵׁם ה'. כִּי כָּל הָעֳנָשִׁים עַל הַחֲטָאִים נוֹגְעִים לִשְׁמוֹ יִתְבָּרַךְ. וְאַחַר יוֹם הַכִּפּוּרִים שֶׁהַשֵּׁם יִתְבָּרַךְ סוֹלֵחַ לְיִשְׂרָאֵל עֲווֹנוֹתֵיהֶם וְעַל־יְדֵי־ זֶה מִמֵּילָא הֵם נִצּוֹלִים מִכָּל הָעֳנָשִׁים וּמִכָּל הַגְּזֵרוֹת. עַל־יְדֵי־זֶה עִקַּר הַגְדָּלַת שְׁמוֹ יִתְבָּרַךְ. וְעַל כֵּן קוֹרִין הַיּוֹם שֶׁאַחַר יוֹם־הַכִּפּוּרִים שֵׁם ה' כִּי עַל־יְדֵי הַמְּחִילָה וְהַסְּלִיחָה שֶׁנַּעֲשֶׂה בְּיוֹם־הַכִּפּוּרִים נִגְדָּל שֵׁם הַשֵּׁם:
<h2>בְּרֵאשִׁית – לְעֵינֵי כָּל יִשְׂרָאֵל – סז</h2>
<h3>א.</h3>
הַצַּדִּיק הָאֱמֶת הוּא הַפְּאֵר וְהַיֹּפִי וְהַחֵן שֶׁל כָּל הָעוֹלָם כֻּלּוֹ וְהוּא הַבַּעַל הַבַּיִת שֶׁל כָּל הָעוֹלָם כֻּלּוֹ. וְהוּא בְּחִינַת הַבַּעַל הַבַּיִת שֶׁל בֵּית הַמִּקְדָּשׁ. כִּי הוּא מֵאִיר לְבֵית הַמִּקְדָּשׁ וּלְכָל הָעוֹלָם כֻּלּוֹ. כִּי הוּא הָאוֹר וְהַפְּאֵר וְהַיֹּפִי וְהַחֵן שֶׁל כָּל הָעוֹלָם. וּכְשֶׁזֶּה הַצַּדִּיק נִתְפַּרְסֵם וְנִתְגַּדֵּל שְׁמוֹ בָּעוֹלָם עַל־יְדֵי־זֶה נִתְגַּדֵּל שְׁמוֹ יִתְבָּרַךְ. וְכָל מַה שֶּׁמִּתְגַּדֵּל וּמִתְפָּאֵר שְׁמוֹ יוֹתֵר מִתְגַּדֵּל וּמִתְפָּאֵר שֵׁם הַשֵּׁם יִתְבָּרַךְ בְּיוֹתֵר. וְכָל מִי שֶׁנִּכְלָל בְּזֶה הַשֵּׁם הָאֱמֶת שֶׁהוּא הַפְּאֵר וְהַחֵן הָאֱמֶת שֶׁל כָּל הָעוֹלָם כַּנַּ"ל דְּהַיְנוּ שֶׁמִּתְקָרֵב אֵלָיו וְנִכְלָל בִּשְׁמוֹ עַל־יְדֵי־זֶה נִפְתָּחִין עֵינָיו וּמַתְחִיל לְהִסְתַּכֵּל עַל עַצְמוֹ עַל כָּל הַמִּדּוֹת אֵיךְ הוּא אוֹחֵז בָּהֶם. וְלָשׁוּב בִּתְשׁוּבָה עַל כָּל הַמִּדּוֹת רָעוֹת שֶׁפָּגַם בָּהֶם. וְזוֹכֶה לְהִסְתַּכֵּל בִּגְדֻלַּת הַבּוֹרֵא יִתְבָּרַךְ וּלְהִסְתַּכֵּל בְּתִקּוּן הָעוֹלָם וְזוֹכֶה שֶׁיַּמְשִׁיךְ עָלָיו מֹחִין קְדוֹשִׁים וּטְהוֹרִים מֵהַשֵּׁם הַקָּדוֹש הַזֶּה שֶׁל הַצַּדִּיק הָאֱמֶת:
<h3>ב.</h3>
וּלְהֵפֶךְ חַס וְשָׁלוֹם כְּשֶׁנִּתְעַלֵּם שֵׁם הַצַּדִּיק הָאֱמֶת וְנִסְתַּלֵּק מִן הָעוֹלָם וְנִתְגַּדְּלִים וְנִתְפַּרְסְמִים מְפֻרְסָמִים שֶׁל שֶׁקֶר שֶׁאֵין בָּהֶם שֵׁם ה' כְּלָל, עַל־יְדֵי־זֶה כִּבְיָכוֹל נִתְמַעֵט וְנִתְעַלֵּם שֵׁם ה'. וְאָז נִתְגַּדְּלִים בַּעֲלֵי שֵׁמוֹת וְקֵדָרִיִּים וּבָאִים לָעוֹלָם חַס וְשָׁלוֹם דְּבָרִים שֶׁאֵין מוֹעִיל לָהֶם כִּי אִם שְׁמוֹת הַטֻּמְאָה חַס וְשָׁלוֹם. וְעַל־יְדֵי־זֶה בָּאִים שְׂרֵפוֹת בָּעוֹלָם רַחֲמָנָא לִצְלָן. וְנִסְתַּלֵּק מְאוֹר הָעֵינַיִם הַנַּ"ל. וְזֶה בְּחִינַת שְׂרֵפַת בֵּית הַמִּקְדָּשׁ שֶׁנַּעֲשֶׂה גַּם כֵּן עַל־יְדֵי הִסְתַּלְּקוּת מְאוֹרֵי אוֹר וְעַל־יְדֵי־זֶה נִתְגַּבְּרוּ מְאוֹרֵי אֵשׁ (עַיֵּן פְּנִים) נִמְצָא כְּשֶׁהַצַּדִּיק הָאֱמֶת נִסְתַּלֵּק מִן הָעוֹלָם הוּא בְּחִינַת שְׂרֵפַת בֵּית הַמִּקְדָּשׁ וְאָז בְּנֵי יִשְׂרָאֵל נֶחֱשָׁבִים כְּאִלּוּ הֵם מִתְגַּלְגְּלִים בַּחוּצוֹת חַס וְשָׁלוֹם.
<h3>ג.</h3>
בְּעִתִּים הַלָּלוּ שֶׁכְּבָר אָרַךְ עָלֵינוּ הַגָּלוּת וְהַשֵּׁם יִתְבָּרַךְ מְצַפֶּה בְּכָל עֵת לָשׁוּב אֵלֵינוּ וְלַחֲזֹר וְלִבְנוֹת בֵּית מִקְדָּשֵׁנוּ רָאוּי לָנוּ שֶׁלֹּא לְעַכֵּב חַס וְשָׁלוֹם בִּנְיַן בֵּית הַמִּקְדָּשׁ רַק לְהִשְׁתַּדֵּל בְּבִנְיָנוֹ. עַל כֵּן מְאֹד מְאֹד צְרִיכִין לִזָּהֵר לָקוּם בַּחֲצוֹת בְּכָל לַיְלָה וְלִהְיוֹת מִתְאַבֵּל מְאֹד עַל חֻרְבַּן בֵּית־ הַמִּקְדָּשׁ כִּי אוּלַי בַּגִּלְגּוּל הָרִאשׁוֹן הָיָה הוּא הַגּוֹרֵם שֶׁיֵּחָרֵב הַבֵּית־הַמִּקְדָּשׁ וַאֲפִלּוּ אִם לָאו אוּלַי הוּא מְעַכֵּב עַתָּה בַּחֲטָאָיו בִּנְיַן בֵּית־הַמִּקְדָּשׁ וְנֶחֱשָׁב גַּם כֵּן כְּאִלּוּ גָּרַם לְהַחֲרִיבוֹ. וְעַל זֶה יִבְכֶּה וְיִתְאַבֵּל מְאֹד בְּכָל לַיְלָה בַּחֲצוֹת וְעַל־יְדֵי־זֶה יִהְיֶה נֶחֱשָׁב כְּאִלּוּ הוּא מִשְׁתַּדֵּל בְּבִנְיַן בֵּית־ הַמִּקְדָּשׁ וְעַל־יְדֵי־זֶה יִזְכֶּה לְהִתְקָרֵב אֶל הָאֱמֶת, הַיְנוּ לְהִתְקָרֵב לְצַדִּיקִים וִירֵאִים וּכְשֵׁרִים אֲמִתִּיִּים שֶׁהֵם עִקַּר הַפְּאֵר וְהַחֵן וְהַיֹּפִי הָאֱמֶת שֶׁל הָעוֹלָם (אָמַר הַמַּעְתִּיק, נִרְאֶה שֶׁזֶּה כַּוָּנַת סְמִיכַת הַפְּסוּקִים חֲצוֹת לַיְלָה אָקוּם לְהוֹדוֹת לָךְ וְכוּ' חָבֵר אָנִי לְכָל אֲשֶׁר יְרֵאוּךָ הַיְנוּ כַּנַּ"ל:) וְעַל־יְדֵי־זֶה יִהְיוּ נִפְתָּחִין עֵינָיו וְיִסְתַּכֵּל עַל עַצְמוֹ בְּכָל הַמִּדּוֹת וְלָשׁוּב בִּתְשׁוּבָה עַל כָּל הַמִּדּוֹת רָעוֹת וְיִזְכֶּה לָדַעַת וּלְהַכִּיר אֶת שְׁמוֹ הַגָּדוֹל יִתְבָּרַךְ:
<h3>ד.</h3>
עַל־יְדֵי שֶׁקָּמִים בַּחֲצוֹת לַיְלָה וּמִתְאַבְּלִין עַל חֻרְבַּן בֵּית־הַמִּקְדָּשׁ עַל־יְדֵי־זֶה נִצּוֹלִין מִשְּׂרֵפוֹת:
<h2>סח</h2>
<h3>א.</h3>
עִקַּר שְׁלֵמוּת הַצַּדִּיק הוּא שֶׁיּוּכַל לְהַרְאוֹת לְמִי שֶׁהוּא לְמַעְלָה וְנִדְמֶה לוֹ שֶׁהוּא בְּמַדְרֵגָה עֶלְיוֹנָה יִהְיֶה מַרְאֶה לוֹ שֶׁהוּא הַהִפּוּךְ. וְכֵן לְמִי שֶׁהוּא לְמַטָּה בַּמַּדְרֵגָה הַתַּחְתּוֹנָה יִהְיֶה מַרְאֶה לוֹ שֶׁעֲדַיִן לֹא אָבְדָה תִּקְוָתוֹ וְגַם מִשָּׁם יוּכַל לְדַבֵּק עַצְמוֹ אֵלָיו יִתְבָּרַךְ לָשׁוּב אֵלָיו כִּי אֵין שׁוּם יֵאוּשׁ בָּעוֹלָם כְּלָל (עַיֵּן לְעֵיל סִימָן ז), וּכְבָר דִּבַּרְנוּ מִזֶּה כְּשֶׁאָדָם רוֹאֶה שֶׁהוּא רָחוֹק מְאֹד מֵהַשֵּׁם יִתְבָּרַךְ רָאוּי לוֹ לְהַחֲיוֹת עַצְמוֹ בָּזֶה בְּעַצְמוֹ שֶׁיּוֹדֵעַ עַל כָּל פָּנִים רִחוּקוֹ. כִּי מִקֹּדֶם הָיָה מְרֻחָק כָּל־כָּךְ עַד שֶׁלֹּא הָיָה יוֹדֵעַ כְּלָל שֶׁהוּא רָחוֹק וּמֵאַחַר שֶׁעַל כָּל פָּנִים יוֹדֵעַ רִחוּקוֹ זֶהוּ בְּעַצְמוֹ הוּא הִתְקָרְבוּת. וּבָזֶה בְּעַצְמוֹ רָאוּי לוֹ לְהַחֲיוֹת עַצְמוֹ וְלָשׁוּב אֶל הַשֵּׁם:
<h2>סט</h2>
<h3>א.</h3>
עַיֵּן פְּנִים מַה שֶּׁנּוֹהֲגִין לִתֵּן בְּרָכָה לְהָאִישׁ שֶׁמֵּבִיא הַמַּשְׁקֶה לָאוֹרְחִים אוֹ עַל חֲתֻנָּה וְכַיּוֹצֵא:
<h2>ע</h2>
<h3>א.</h3>
כָּל מִי שֶׁגָּדוֹל יוֹתֵר צָרִיךְ לְבַקֵּשׁ מְבֻקָּשׁוֹ בְּרִחוּק מָקוֹם יוֹתֵר. וְעַל כֵּן מֹשֶׁה רַבֵּנוּ שֶׁהָיָה גָּדוֹל בְּמַעֲלָה מְאֹד הָיָה צָרִיךְ לְבַקֵּשׁ לוֹ אִשָּׁה מִמִּדְיָן כִּי מְבֻקָּשׁוֹ הָיָה רָחוֹק מֵחֲמַת גְּדֻלָתוֹ:
<h2>חֲבָלִים נָפְלוּ לִי בַּנְּעִימִים – עא</h2>
<h3>א.</h3>
עִקַּר הַמֹּחַ וְהַחָכְמָה הוּא רַק בְּאֶרֶץ יִשְׂרָאֵל. וַאֲפִלּוּ יִשְׂרָאֵל בְּחוּץ לָאָרֶץ הֵם מְקַבְּלִים וְיוֹנְקִים כָּל מֹחָם וְחָכְמָתָם מֵאֶרֶץ־יִשְׂרָאֵל. וְכָל אֶחָד מִיִּשְׂרָאֵל יֵשׁ לוֹ חֵלֶק בְּאֶרֶץ־יִשְׂרָאֵל וּכְפִי חֶלְקוֹ בְּאֶרֶץ־יִשְׂרָאֵל כֵּן יוֹנֵק וּמְקַבֵּל חָכְמָתוֹ מֵאֶרֶץ־יִשְׂרָאֵל. אֲבָל כְּשֶׁפּוֹגְמִין בִּכְבוֹד הַשֵּׁם יִתְבָּרַךְ חַס וְשָׁלוֹם עַל־יְדֵי־זֶה נוֹפְלִין מִמֹּחִין שֶׁל אֶרֶץ־יִשְׂרָאֵל וְנִשְׁאָרִים הַמֹּחִין בִּבְחִינַת מֹחִין שֶׁל חוּץ לָאָרֶץ. וְעַל־יְדֵי־זֶה נַעֲשֶׂה מַחֲלֹקֶת וּמְרִיבוֹת כִּי מֹחִין שֶׁל חוּץ לָאָרֶץ הֵם בְּחִינַת מַחֲלֹקֶת:
<h3>ב.</h3>
כָּל הַבְּרִיאָה לֹא הָיְתָה רַק בִּשְׁבִיל כְּבוֹדוֹ יִתְבָּרַךְ. עַל כֵּן הַכֹּל נִבְרָא רַק בִּשְׁבִיל הָאָדָם כִּי כָּל הַגְדָּלַת כְּבוֹדוֹ יִתְבָּרַךְ תָּלוּי בְּהָאָדָם דַּיְקָא. עַל כֵּן כְּשֶׁבָּא אֵיזֶה כָּבוֹד לְהָאָדָם צָרִיךְ לִזָּהֵר מְאֹד שֶׁלֹּא יִקַּח לְעַצְמוֹ מִן הַכָּבוֹד כְּלוּם רַק שֶׁיִּרְאֶה לְהַחֲזִיר וּלְהַעֲלוֹת כָּל הַכָּבוֹד לְהַשֵּׁם יִתְבָּרַךְ וּבָזֶה הוּא מְתַקֵּן וּמְקַיֵּם כָּל הָעוֹלָם. כִּי כָּל הָעוֹלָם וּמְלוֹאוֹ לֹא נִבְרָא רַק בִּשְׁבִיל כְּבוֹדוֹ יִתְבָּרַךְ:
<h3>ג.</h3>
מֹחִין שֶׁל אֶרֶץ־יִשְׂרָאֵל הֵם בְּחִינַת נְעִימוּת הַתּוֹרָה. בְּחִינַת שָׁלוֹם. וּמֹחִין שֶׁל חוּץ לָאָרֶץ הֵם בְּחִינַת חוֹבְלִים בְּחִינַת מַחֲלֹקֶת. וְעַל־יְדֵי צְדָקָה בִּפְרָט צְדָקָה שֶׁל אֶרֶץ־יִשְׂרָאֵל נַעֲשֶׂה כְּלִי לְקַבֵּל הַשְׁפָּעַת הַנֹּעַם הַזֶּה. וּמִנֹּעַם הָעֶלְיוֹן נִמְשֶׁכֶת הַהוֹלָדָה שֶׁזּוֹכֶה הָאָדָם לְבָנִים שֶׁעַל יָדָם נִתְגַּלֶּה כְּבוֹדוֹ יִתְבָּרַךְ בְּיוֹתֵר. כִּי עִקַּר הִתְגַּלּוּת כְּבוֹד הַשֵּׁם יִתְבָּרַךְ הוּא עַל־יְדֵי הָאָדָם כַּנַּ"ל וְעַל כֵּן עַל־יְדֵי־זֶה נִתְתַּקְּנִין הַמֹּחִין שֶׁל חוּץ לָאָרֶץ. כִּי כָּל קִלְקוּלָם הָיָה עַל־יְדֵי פְּגַם הַכָּבוֹד. וְעַל כֵּן בְּוַדַּאי עַל־יְדֵי הִתְגַּלּוּת הַכָּבוֹד יְכוֹלִין לְהִתְתַּקֵּן. אֲבָל כְּשֶׁחַס וְשָׁלוֹם הַמֹּחִין שֶׁל חוּץ לָאָרֶץ פְּגוּמִים הַרְבֵּה עַל־יְדֵי שֶׁפָּגְמוּ הַרְבֵּה בִּכְבוֹדוֹ יִתְבָּרַךְ אָז אֵין יְכוֹלִים לְהִתְתַּקֵּן אַדְּרַבָּא אֵלּוּ הַמֹּחִין שֶׁל חוּץ־לָאָרֶץ פּוֹגְמִין גַּם הַמֹּחִין שֶׁל אֶרֶץ־יִשְׂרָאֵל שֶׁהֵם בְּחִינַת שָׁלוֹם וְאָז נַעֲשֶׂה מַחֲלֹקֶת בְּאֶרֶץ־ יִשְׂרָאֵל גַּם כֵּן. וְזֶהוּ עִנְיַן הַמַּחֲלֹקֶת שֶׁיֵּשׁ עַכְשָׁו בְּחוּץ לָאָרֶץ וּבְאֶרֶץ־יִשְׂרָאֵל:
<h3>ד.</h3>
כְּשֶׁאֵין פּוֹגְמִין בִּכְבוֹדוֹ יִתְבָּרַךְ וְאָז זוֹכִין לְמֹחִין שֶׁל אֶרֶץ־יִשְׂרָאֵל שֶׁהֵם בְּחִינַת נֹעַם אָז זוֹכִין לְהַרְגִּישׁ נְעִימוּת הַתּוֹרָה. כִּי יֵשׁ נְעִימוּת בַּתּוֹרָה וְזֶהוּ הָעִקָּר לִזְכּוֹת לְהַרְגִּישׁ הַנְּעִימוּת שֶׁיֵּשׁ בְּהַתּוֹרָה – אַשְׁרֵי הַזּוֹכֶה לָזֶה:
<h2>חַיִּים נִצְחִיִּים – עב</h2>
<h3>א.</h3>
עַל־יְדֵי שֶׁזּוֹכִין לִרְאוֹת אֶת עַצְמוֹ עִם הַצַּדִּיק הָאֱמֶת עַל־יְדֵי־זֶה מְקַבְּלִין גְּדֻלָּה וּשְׂרָרָה וְעִקַּר הַגְּדֻלָּה הוּא שִׁפְלוּת. כְּמוֹ שֶׁמָּצִינוּ אֵצֶל הַשֵּׁם יִתְבָּרַךְ 'כָּל מָקוֹם שֶׁאַתָּה מוֹצֵא גְּדֻלָּתוֹ שֶׁל הַקָּדוֹשׁ־בָּרוּךְ־הוּא שָׁם אָנוּ מוֹצְאִין עַנְוְתָנוּתוֹ'. וְעִקַּר הַתְּחִיָּה לֶעָתִיד שֶׁיָּקוּמוּ בִּתְחִיָּה וְיִחְיוּ חַיִּים נִצְחִיִּים יִהְיֶה רַק לְהַשִּׁפְלוּת שֶׁל כָּל אֶחָד. הַיְנוּ שֶׁרַק הַשִּׁפְלוּת שֶׁל כָּל אֶחָד יִהְיֶה נִחְיֶה וְיָקוּם בַּתְּחִיָּה לֶעָתִיד. כִּי עִקַּר הַתַּעֲנוּג הַנִּפְלָא שֶׁהוּא חַיִּים נִצְחִיִּים שֶׁל עוֹלָם הַבָּא אִי אֶפְשָׁר לְקַבֵּל רַק הַשִּׁפְלוּת וְהָעֲנָוָה הָאֲמִתִּית שֶׁל כָּל אֶחָד. וּכְפִי שֶׁמְּבַטֵּל וּמַשְׁפִּיל עַצְמוֹ בֶּאֱמֶת יִזְכֶּה לִחְיוֹת וּלְקַבֵּל הַתַּעֲנוּג שֶׁל עוֹלָם הַבָּא:
<h3>ב.</h3>
עַל־יְדֵי שֶׁרוֹאִין אֶת עַצְמוֹ עִם הַצַּדִּיק הָאֱמֶת עַל־יְדֵי־זֶה מִתְנוֹצֵץ מֹחוֹ וְדַעְתּוֹ וְעַל־יְדֵי־זֶה מְקַבֵּל גְּדֻלָּה וּשְׂרָרָה לְפִי הִתְנוֹצְצוּת מֹחוֹ. וְעַל־יְדֵי־זֶה זוֹכֶה לְחַדֵּשׁ חִדּוּשִׁין דְּאוֹרַיְתָא כָּרָאוּי לוֹ לְפִי מֹחוֹ:
<h3>ג.</h3>
עַל־יְדֵי הַחִדּוּשִׁין דְּאוֹרַיְתָא נִמְשָׁךְ בּוּשָׁה עַל כָּל אֶחָד. כִּי צָרִיךְ הָאָדָם לְהִתְבַּיֵּשׁ בְּעַצְמוֹ מְאֹד מְאֹד. כִּי עֲבֵרָה הוּא בְּוַדַּאי בּוּשָׁה רַחֲמָנָא לִצְלָן. כִּי עֲבֵרָה אֵינָהּ שַׁיָּכָה וּרְאוּיָה לְיִשְׂרָאֵל כְּלָל. וּבְוַדַּאי אֵינוֹ נָאֶה כְּלָל לְיִשְׂרָאֵל לְפִי קְדֻשָּׁתוֹ מִשָּׁרְשׁוֹ שֶׁיִּהְיֶה לוֹ עֲבֵרָה. אֲבָל גַּם מִצְוָה כְּשֶׁרוֹצֶה לַעֲשׂוֹת רָאוּי שֶׁיִּהְיֶה לוֹ גַּם כֵּן בּוּשָׁה גְּדוֹלָה. כִּי אֵיזֶה זְכוּת יֵשׁ לוֹ שֶׁיִּזְכֶּה לַעֲשׂוֹת הַמִּצְוָה. וְאֵיךְ יָעֵז פָּנָיו לִכְנֹס בְּהֵיכַל הַמֶּלֶךְ לַעֲשׂוֹת מִצְוָה וִישַׁעֵר בְּדַעְתּוֹ לִפְנֵי מִי הוּא עוֹשֶׂה הַמִּצְוָה וְגַם גֹּדֶל מַעֲלַת הַמִּצְוָה. כִּי עֹצֶם יְקַר כָּל מִצְוָה אֵין לָהּ שִׁעוּר. וּבְוַדַּאי רָאוּי שֶׁיִּפֹּל עָלָיו בּוּשָׁה גְּדוֹלָה כְּשֶׁבָּא לַעֲשׂוֹת אֵיזֶה מִצְוָה. וְאֵיךְ הוּא בָּא לַחֲטֹף הַתְּפִלִּין שֶׁהֵם כִּתְרֵי דְּמַלְכָּא וּלְהַנִּיחָם פִּתְאֹם עַל הָרֹאשׁ. בְּוַדַּאי רָאוּי שֶׁיִּפֹּל עָלָיו בּוּשָׁה גְּדוֹלָה. וְאִם הָיָה לְהָאָדָם בּוּשָׁה הָיָה מִתְבַּיֵּשׁ מִלְּפָנָיו יִתְבָּרַךְ אֲפִלּוּ לִקַּח הַמַּאֲכָל לְתוֹךְ פִּיו כִּי אֵיזֶה זְכוּת יֵשׁ לוֹ שֶׁיִּהְיֶה לוֹ אֹכֶל. וְעִקַּר הַבּוּשָׁה זוֹכִין עַל־יְדֵי שֶׁרוֹאִין אֶת עַצְמוֹ עִם הַצַּדִּיק הָאֱמֶת שֶׁעַל־יְדֵי־זֶה מִתְנוֹצֵץ מֹחוֹ וּמְקַבֵּל גְּדֻלָּה וְזוֹכֶה לְחִדּוּשִׁין דְּאוֹרַיְתָא כַּנַּ"ל. כְּמוֹ שֶׁבִּשְׁעַת מַתַּן תּוֹרָה שֶׁהִמְשִׁיךְ מֹשֶׁה הַתּוֹרָה לְיִשְׂרָאֵל נֶאֱמַר שָׁם "וּלְבַעֲבוּר תִּהְיֶה יִרְאָתוֹ עַל פְּנֵיכֶם" וְכוּ' וְדָרְשׁוּ חֲכָמֵינוּ זִכְרוֹנָם לִבְרָכָה 'זֶה הַבּוּשָׁה':
<h3>ד.</h3>
עַל־יְדֵי הַבּוּשָׁה זוֹכִין לִתְשׁוּבָה. כִּי עִקַּר הַתְּשׁוּבָה לְבַל נֶחֱטָא עוֹד הוּא עַל־יְדֵי הַבּוּשָׁה, כְּמוֹ שֶׁכָּתוּב: "וּלְבַעֲבוּר תִּהְיֶה יִרְאָתוֹ עַל פְּנֵיכֶם" (זוֹ הַבּוּשָׁה) לְבִלְתִּי תֶחֱטָאוּ. וּתְשׁוּבָה הִיא בְּחִינַת חַיִּים נִצְחִיִּים שֶׁל עוֹלָם הַבָּא, כְּמוֹ שֶׁכָּתוּב: "וְהָשִׁיבוּ וִחְיוּ". וְעִקַּר הַחַיִּים יִהְיֶה רַק לְהַשִּׁפְלוּת שֶׁל כָּל אֶחָד כַּנַּ"ל וְעַל כֵּן עַל־יְדֵי הַתְּשׁוּבָה חוֹזֵר וְנֶחְיֶה וְקָם בִּתְחִיָּה הַשִּׁפְלוּת שֶׁל כָּל אֶחָד. כִּי בְּכָל אֶחָד מִיִּשְׂרָאֵל מֻשְׁרָשׁ בְּכָל רַמַ"ח אֵיבָרָיו הַשִּׁפְלוּת שֶׁל מֹשֶׁה רַבֵּנוּ. אֲבָל הָעֲנָוָה וְהַשִּׁפְלוּת הַזֹּאת נֶעֱלָם אֵצֶל כָּל אֶחָד בִּבְחִינַת מִיתָה וְעַל כֵּן אֵינוֹ מַרְגִּישׁ בְּעַצְמוֹ הַשִּׁפְלוּת הַזֹּאת. וְעַל כֵּן הוּא רָחוֹק מִשִּׁפְלוּת הַזֹּאת. אֲבָל עַל־יְדֵי שֶׁמְּקָרֵב עַצְמוֹ לְצַדִּיק הָאֱמֶת וְרוֹאֶה אוֹתוֹ מִכָּל־שֶׁכֵּן כְּשֶׁזּוֹכֶה לִשְׁמֹעַ מִפִּיו תּוֹרָה זוֹכֶה עַל־יְדֵי־זֶה גַּם בְּעַצְמוֹ לְחִדּוּשִׁין דְּאוֹרַיְתָא וְעַל־יְדֵי־זֶה זוֹכֶה לְבוּשָׁה וּתְשׁוּבָה. וְזוֹכֶה שֶׁיִּהְיֶה נֶחְיָה אֶצְלוֹ הַשִּׁפְלוּת וְהָעֲנָוָה הַזֹּאת. וְעַל־יְדֵי־זֶה רוֹאֶה וּמַרְגִּישׁ כָּל אֶחָד שִׁפְלוּתוֹ:
<h3>ה.</h3>
צְרִיכִין לְהִתְפַּלֵּל וּלְבַקֵּשׁ מְאֹד מֵהַשֵּׁם יִתְבָּרַךְ לִזְכּוֹת לְשִׁפְלוּת וַעֲנָוָה בֶּאֱמֶת כִּי אֵין אָנוּ יוֹדְעִים כְּלָל מַהוּ שִׁפְלוּת וַעֲנָוָה אֲמִתִּיּוֹת. כִּי בְּוַדַּאי אֵין זֶה הַתַּכְלִית שֶׁיִּהְיֶה נִבְזֶה וְעָצֵל (שֶׁקּוֹרִין שְׁלֵים מַזְלְנִיק) כִּי הָעֲנָוָה עִקַּר הַחַיִּים שֶׁל כָּל אֵיבָר וְאֵיבָר, וְהוּא כָּל תַּעֲנוּג עוֹלָם הַבָּא. וּבְוַדַּאי אֵין הַתַּכְלִית שֶׁל עוֹלָם הַבָּא לִהְיוֹת נִבְזֶה וְעָצֵל וְכוּ' חַס וְשָׁלוֹם. עַל כֵּן צְרִיכִין רַק לְבַקֵּשׁ מֵהַשֵּׁם יִתְבָּרַךְ שֶׁיַּעְזֹר לוֹ לִזְכּוֹת לַעֲנָוָה וְשִׁפְלוּת אֲמִתִּי שֶׁהוּא עִקַּר הַחַיִּים וְהַתַּעֲנוּג שֶׁל עוֹלָם הַבָּא כַּנַּ"ל:
<h3>ו.</h3>
הַמַּנְהִיג הָאֱמֶת שֶׁל הַדּוֹר שֶׁזּוֹכִין עַל יָדוֹ לְכָל הַתִּקּוּנִים הַנַּ"ל הוּא צָרִיךְ שֶׁיִּהְיֶה פָּרוּשׁ וְקָדוֹשׁ מְאֹד. בִּקְדֻשָּׁה וּפְרִישׁוּת גְּדוֹלָה מִתַּאֲוַת מִשְׁגָּל. וְאָז הוּא רָאוּי לִהְיוֹת מַנְהִיג יִשְׂרָאֵל. שֶׁעַל־יְדֵי הִסְתַּכְּלוּתוֹ לְבַד שֶׁיִּסְתַּכֵּל בְּיִשְׂרָאֵל יִתְנוֹצֵץ מֹחָם. וְיֵחָלֵק לָהֶם גְּדֻלָּה כָּרָאוּי לָהֶם. וְיִזְכּוּ לְחִדּוּשִׁין דְּאוֹרַיְתָא וּלְבוּשָׁה וְלִתְשׁוּבָה וּלְשִׁפְלוּת הַנַּ"ל שֶׁהוּא בְּחִינַת חַיִּים הַנִּצְחִיִּים שֶׁל עוֹלָם הַבָּא. וְגַם נִמְשָׁךְ עַל יָדוֹ עַל כָּל אֶחָד וְאֶחָד גַּם כֵּן קְדֻשָּׁה וּפְרִישׁוּת מִתַּאֲוָה זֹאת. אֲבָל כְּשֶׁאֵין לְיִשְׂרָאֵל חַס וְשָׁלוֹם מַנְהִיג כָּזֶה אָז כָּל הָעוֹלָם מְבֻלְבָּל וְכָל הָרוֹצֶה לִטֹּל אֶת הַשֵּׁם נוֹטֵל:
<h3>ז.</h3>
כְּלַל הַדָּבָר כְּשֶׁבָּא לְהַצַּדִּיק וְשָׁמַע מִפִּיו דְּבַר תּוֹרָה וְנִמְשָׁךְ עָלָיו בּוּשָׁה. וּמַתְחִיל לְהַרְגִּישׁ שִׁפְלוּתוֹ. זֶה סִימָן שֶׁהָיָה אֵצֶל צַדִּיק אֲמִתִּי. אֲבָל מִי שֶׁהוּא בָּא לְאֵיזֶה מְפֻרְסָם וְשׁוֹמֵעַ מִפִּיו תּוֹרָה וּבָא עָלָיו גַּדְלוּת עַל־יְדֵי־זֶה וְכוּ' (הַהֵפֶךְ מוּבָן מִמֵּילָא):
<h2>עג</h2>
<h3>א.</h3>
מִי שֶׁרוֹצֶה לִזְכּוֹת לִתְשׁוּבָה יִהְיֶה רָגִיל בַּאֲמִירַת תְּהִלִּים. כִּי תְּהִלִּים מְסֻגָּל לִתְשׁוּבָה. כִּי יֵשׁ מְנִיעוֹת רַבּוֹת מְאֹד מִלַּעֲשׂוֹת תְּשׁוּבָה. יֵשׁ אֶחָד שֶׁאֵין לוֹ הִתְעוֹרְרוּת כְּלָל לִתְשׁוּבָה וַאֲפִלּוּ מִי שֶׁמִּתְעוֹרֵר לַעֲשׂוֹת תְּשׁוּבָה יֵשׁ כַּמָּה מְנִיעוֹת לָזֶה. כִּי יֵשׁ כַּמָּה אֲנָשִׁים שֶׁשַּׁעַר הַתְּשׁוּבָה סָגוּר בִּפְנֵיהֶם, וְיֵשׁ שֶׁאֵינוֹ יוֹדֵעַ לְהַגִּיעַ אֶל הַשַּׁעַר הַשַּׁיָּךְ לוֹ שֶׁדֶּרֶךְ שָׁם דַּיְקָא צָרִיךְ לָשׁוּב לְהַשֵּׁם יִתְבָּרַךְ. וְכַיּוֹצֵא בָּזֶה שְׁאָר מְנִיעוֹת הַמּוֹנְעִים אֶת הָאָדָם מִן הַתְּשׁוּבָה. עַד שֶׁיָּכוֹל לְבַלּוֹת יָמָיו וְלָמוּת בְּלֹא תְּשׁוּבָה חַס וְשָׁלוֹם. וְעַל כָּל זֶה מְסֻגָּל אֲמִירַת תְּהִלִּים שֶׁאֲפִלּוּ מִי שֶׁאֵין לוֹ שׁוּם הִתְעוֹרְרוּת לִתְשׁוּבָה יִזְכֶּה עַל־יְדֵי אֲמִירַת תְּהִלִּים לְהִתְעוֹרֵר לִתְשׁוּבָה וְגַם לְהַגִּיעַ אֶל הַשַּׁעַר הַשַּׁיָּךְ לְנִשְׁמָתוֹ וְלִפְתֹּחַ הַשַּׁעַר עַד שֶׁיִּזְכֶּה לִתְשׁוּבָה שְׁלֵמָה. עַל כֵּן בִּימֵי אֱלוּל וַעֲשֶׂרֶת יְמֵי תְּשׁוּבָה עוֹסְקִין כָּל יִשְׂרָאֵל בַּאֲמִירַת תְּהִלִּים כְּדֵי לִזְכּוֹת עַל־יְדֵי־זֶה לִתְשׁוּבָה, אֲבָל צְרִיכִין לַעֲסֹק גַּם בְּכָל הַשָּׁנָה כֻּלָּהּ בַּאֲמִירַת תְּהִלִּים כְּדֵי לִזְכּוֹת לִתְשׁוּבָה כַּנַּ"ל:
<h3>ב.</h3>
מ"ט יְמֵי הַסְּפִירָה הֵם כְּנֶגֶד אַרְבָּעִים וְתִשְׁעָה שַׁעֲרֵי תְּשׁוּבָה שֶׁהֵם כְּנֶגֶד אַרְבָּעִים וְתֵשַׁע אוֹתִיּוֹת שֶׁבִּשְׁמוֹת שִׁבְטֵי יָהּ, שֶׁעַל־יְדֵי אֵלּוּ הָאוֹתִיּוֹת וְהַשְּׁעָרִים אָנוּ צְרִיכִין לָשׁוּב אֵלָיו יִתְבָּרַךְ. וְשָׁבוּעוֹת הוּא בְּחִינַת שַׁעַר הַחֲמִשִּׁים שֶׁהוּא בְּחִינַת הַתְּשׁוּבָה מַה שֶּׁהַשֵּׁם יִתְבָּרַךְ צָרִיךְ לָשׁוּב אֵלֵינוּ בְּרַחֲמִים. בְּחִינַת "שׁוּבוּ אֵלַי וְאָשׁוּבָה אֲלֵיכֶם". וְכָל אֵלּוּ הַשְּׁעָרִים זוֹכִין לְהַגִּיעַ אֲלֵיהֶם וּלְפָתְחָם עַל־יְדֵי אֲמִירַת תְּהִלִּים כַּנַּ"ל. עַל כֵּן צְרִיכִין לִזָּהֵר בְּיוֹתֵר בְּאַרְבָּעִים וְתִשְׁעָה יְמֵי הַסְּפִירָה לוֹמַר תְּהִלִּים בְּכַוָּנָה כְּדֵי לִזְכּוֹת עַל־יְדֵי־זֶה לְכָל אַרְבָּעִים וְתִשְׁעָה שַׁעֲרֵי תְּשׁוּבָה הַנַּ"ל. שֶׁהֵם כְּנֶגֶד אַרְבָּעִים וְתִשְׁעָה יְמֵי הַסְּפִירָה. שֶׁבָּהֶם אָנוּ צְרִיכִין לְהִטָּהֵר מִזֻּהֲמָתֵנוּ וְלָשׁוּב אֵלָיו יִתְבָּרַךְ. כְּדֵי שֶׁהוּא יִתְבָּרַךְ יָשׁוּב אֵלֵינוּ בְּשָׁבוּעוֹת בִּבְחִינַת "וַיֵּרֵד ה' עַל הַר סִינַי":
<h2>עד</h2>
<h3>א.</h3>
פּוּרִים הוּא הֲכָנָה לְפֶסַח. עַל־יְדֵי מִצְווֹת שֶׁל פּוּרִים שֶׁמְּקַיְּמִים, זוֹכִים לִהְיוֹת נִשְׁמָרִים מֵחָמֵץ בְּפֶסַח:
<h2>עה</h2>
<h3>א.</h3>
הִסְתַּכְּלוּת פְּנֵי הַצַּדִּיקִים לְבַד הוּא דָּבָר גָּדוֹל מְאֹד. בְּוַדַּאי כְּשֶׁזּוֹכִים לְדַבֵּר עִמּוֹ טוֹב יוֹתֵר אַךְ גַּם הַהִסְתַּכְּלוּת לְבַד הוּא טוֹב מְאֹד וּמוֹעִיל לַקְּדֻשָּׁה מְאֹד:
<h2>עו</h2>
<h3>א.</h3>
אֲפִלּוּ מִי שֶׁהוּא נָע וָנָד וּבָא לִפְעָמִים לִמְקוֹמוֹת שֶׁרְחוֹקִים מְאֹד מֵעֲבוֹדַת הַשֵּׁם יִתְבָּרַךְ, כְּגוֹן בְּבָתֵּי רְשָׁעִים וַאֲפִלּוּ בְּבָתֵּי עַכּוּ"ם אַף־עַל־פִּי־כֵן יֵשׁ כֹּחַ לְיִשְׂרָאֵל לְהַעֲלוֹת וּלְהָרִים כָּל אֵלּוּ הַמְּקוֹמוֹת לְהַשֵּׁם יִתְבָּרַךְ. עַל כֵּן עָלָיו לַעֲשׂוֹת אֶת שֶׁלּוֹ לְהַמְשִׁיךְ עַצְמוֹ לְהַשֵּׁם יִתְבָּרַךְ בְּכָל מַה שֶּׁיּוּכַל בְּכָל מָקוֹם שֶׁהוּא:
<h2>עז</h2>
<h3>א.</h3>
כָּל אֶחָד מִיִּשְׂרָאֵל אֲפִלּוּ צַדִּיק גָּדוֹל צָרִיךְ שֶׁיִּהְיֶה לוֹ אֵיזֶה צַעַר בְּכָל יוֹם. וְכָל מִי שֶׁיֵּשׁ לוֹ דַּעַת יוֹתֵר גָּדוֹל צַעֲרוֹ גָּדוֹל בְּיוֹתֵר. וְעַל־יְדֵי אֲכִילָה בִּקְדֻשָּׁה וּבְיִרְאַת שָׁמַיִם עַל־יְדֵי־ זֶה מַמְתִּיקִין זֶה הַצַּעַר שֶׁלֹּא יִתְגַּבֵּר חַס וְשָׁלוֹם:
<h3>ב.</h3>
עַל־יְדֵי אֲכִילָה בִּקְדֻשָּׁה וּבְיִרְאַת שָׁמַיִם עַל־יְדֵי־זֶה נַעֲשֶׂה הַפֶּה בִּבְחִינַת קוֹמַת אָדָם. וְיוּכַל לִזְכּוֹת בִּשְׂכַר זֶה לַעֲלִיָּה יוֹתֵר גְּדוֹלָה. לִבְחִינַת שְׁכִינָה מְדַבֶּרֶת מִתּוֹךְ גְּרוֹנוֹ. אֲבָל מִי שֶׁאֵין אֲכִילָתוֹ בִּקְדֻשָּׁה אָז פִּיו שֶׁאוֹכֵל הוּא בְּגֶדֶר בַּעַל חַי וַהֲרֵי הוּא כְּמוֹ בְּהֵמָה מַמָּשׁ חַס וְשָׁלוֹם:
<h3>ג.</h3>
עִקַּר הַיִּרְאָה הִיא בָּאָה וְנִגֶּשֶׁת אֶל הָאָדָם בִּשְׁעַת אֲכִילָה. עַל כֵּן צָרִיךְ לִזָּהֵר מְאֹד לֶאֱכֹל בִּקְדֻשָּׁה וּלְהַמְשִׁיךְ עַל עַצְמוֹ הַיִּרְאָה הַבָּאָה אֵלָיו אָז. וְעַל־יְדֵי־זֶה זוֹכֶה לְכָל הַנַּ"ל בְּאוֹת א' ב':
<h2>עח</h2>
<h3>א.</h3>
הַצַּדִּיק הַגָּדוֹל גַּם הוּא מֻכְרָח לִהְיוֹת לִפְעָמִים אִישׁ פָּשׁוּט וּלְבַטֵּל עַצְמוֹ מֵהַתּוֹרָה וּמֵהַשָּׂגוֹתָיו כִּי צְרִיכִין לַעֲסֹק בְּצָרְכֵי הַגּוּף גַּם כֵּן. וְאִם כֵּן בַּמֶּה מְחַיֶּה עַצְמוֹ בְּאוֹתוֹ הָעֵת, הֲלֹא עִקַּר הַחַיִּים הוּא הַתּוֹרָה. אַךְ דַּע כִּי הוּא מְחַיֶּה עַצְמוֹ אָז מִבְּחִינַת קִיּוּם הָעוֹלָם קֹדֶם מַתַּן תּוֹרָה שֶׁבְּוַדַּאי גַּם אָז הָיְתָה הַתּוֹרָה בַּמְּצִיאוּת. כִּי הַתּוֹרָה הוּא נִצְחִיּוּת אַךְ אָז הָיְתָה הַתּוֹרָה שֶׁכְּלוּלָה בַּעֲשֶׂרֶת הַדִּבְּרוֹת נֶעְלֶמֶת וְנִסְתֶּרֶת בְּתוֹךְ יִשּׁוּב הָעוֹלָם שֶׁנִּבְרָא בַּעֲשָׂרָה מַאֲמָרוֹת. וְהַצַּדִּיק בְּשָׁעָה שֶׁפּוֹרֵשׁ מִן הַתּוֹרָה וְהוּא בְּחִינַת אִישׁ פָּשׁוּט הוּא מְקַבֵּל חִיּוּת מִבְּחִינָה זוֹ שֶׁל קֹדֶם מַתַּן תּוֹרָה הַיְנוּ מֵהַתּוֹרָה הַנֶּעְלֶמֶת. וְעַל־יְדֵי־זֶה הוּא מְחַיֶּה כָּל הָאֲנָשִׁים הַפְּשׁוּטִים שֶׁבָּעוֹלָם (שֶׁקּוֹרִים פְּרָאסְטַאקִיס). כִּי כָּל הַפְּשׁוּטִים וַאֲפִלּוּ הָרְשָׁעִים וַאֲפִלּוּ אֻמּוֹת הָעוֹלָם לְהַבְדִּיל כֻּלָּם מְקַבְּלִין חִיּוּת רַק מֵהַתּוֹרָה שֶׁהוּא עִקַּר הַחַיִּים. וּבֶאֱמֶת הֲלֹא הֵם רְחוֹקִים מֵהַתּוֹרָה. וְעַל כֵּן צְרִיכִין שֶׁיִּהְיֶה עֲלֵיהֶם אִישׁ פָּשׁוּט הַגָּדוֹל כְּדֵי שֶׁכֻּלָּם יְקַבְּלוּ עַל יָדוֹ חִיּוּת. וְלָכֵן מֻכְרָח הַצַּדִּיק הַגָּדוֹל לֵירֵד וְלִפֹּל לְתוֹךְ פְּשִׁיטוּת וְלִהְיוֹת אִישׁ פָּשׁוּט אֵיזֶה עֵת וְאָז הוּא מְחַיֶּה עַצְמוֹ מֵהַתּוֹרָה הַנֶּעְלֶמֶת. וְעַל־יְדֵי־זֶה הוּא מְחַיֶּה אֶת כָּל הַפְּשׁוּטִים שֶׁבָּעוֹלָם. וְכָל אֶחָד כְּפִי קֵרוּבוֹ יוֹתֵר אֶל הַקְּדֻשָּׁה וְאֶל הַצַּדִּיק הַנַּ"ל כֵּן הוּא מְקַבֵּל עַל יָדוֹ חִיּוּת גָּבֹהַּ יוֹתֵר מֵהַתּוֹרָה הַנֶּעְלֶמֶת. וְעַל כֵּן אֲפִלּוּ מִי שֶׁהוּא אִישׁ פָּשׁוּט כְּגוֹן שֶׁאֵינוֹ יָכוֹל לִלְמֹד אוֹ שֶׁהוּא בְּמָקוֹם שֶׁאִי אֶפְשָׁר לוֹ לִלְמֹד. אַף־עַל־פִּי־כֵן גַּם אָז צָרִיךְ לְהַחֲזִיק עַצְמוֹ בְּיִרְאַת שָׁמַיִם בְּכָל מַה שֶּׁיּוּכַל. כִּי כֻּלָּם מְקַבְּלִים חִיּוּת מִן הַתּוֹרָה הַנֶּעְלֶמֶת עַל־יְדֵי הַצַּדִּיק הַגָּדוֹל שֶׁמִּתְנַהֵג בִּפְשִׁיטוּת לִפְעָמִים. (וְעַיֵּן פְּנִים):
<h3>ב.</h3>
וַאֲפִלּוּ מִי שֶׁנָּפַל חַס וְשָׁלוֹם מְאֹד וּמֻנָּח בִּשְׁאוֹל תַּחְתִּיּוֹת חַס וְשָׁלוֹם אַף־עַל־פִּי־כֵן יֵשׁ לוֹ תִּקְוָה גְּדוֹלָה עַל־יְדֵי הַצַּדִּיק הַגָּדוֹל הָאֲמִתִּי, כִּי עַל יָדוֹ יְכוֹלִין הַכֹּל לְקַבֵּל חִיּוּת מֵהַקְּדֻשָּׁה בְּכָל מָקוֹם שֶׁהֵם. עַל כֵּן בֶּאֱמֶת אֵין שׁוּם יֵאוּשׁ בָּעוֹלָם (קַיין יִאוּשׁ אִיז גָּאר נִיט פַאר הַאנְדְן), וְאֵיךְ שֶׁהוּא אֲפִלּוּ אִם נָפַל לְמָקוֹם שֶׁנָּפַל רַחֲמָנָא לִצְלָן מֵאַחַר שֶׁמְּחַזֵּק עַצְמוֹ בַּמֶּה שֶׁהוּא. עֲדַיִן יֵשׁ לוֹ תִּקְוָה לַחֲזֹר וְלָשׁוּב אֵלָיו יִתְבָּרַךְ. וְהָעִקָּר הוּא "מִבֶּטֶן שְׁאוֹל שִׁוַּעְתִּי". כִּי גַּם צְעָקָה מִשְּׁאוֹל תַּחְתִּית אֵינָהּ נֶאֱבֶדֶת לְעוֹלָם. וְיִצְעַק לִפְנֵי הַשֵּׁם יִתְבָּרַךְ תָּמִיד יִהְיֶה אֵיךְ שֶׁיִּהְיֶה עַד יַשְׁקִיף וְיֵרֶא ה' מִשָּׁמַיִם:
<h3>ג.</h3>
הַחָכְמוֹת מַזִּיקִים מְאֹד לְהָאָדָם. וְהַחֲכָמִים נִלְכָּדִים בְּחָכְמָתָם שֶׁל עַצְמָם. וְצָרִיךְ לְהִתְרַחֵק מְאֹד מִכָּל מִינֵי חָכְמוֹת שֶׁיֵּשׁ לִקְצָת אֲנָשִׁים שֶׁנִּדְמֶה לָהֶם שֶׁהֵם יוֹדְעִים חָכְמוֹת בַּעֲבוֹדַת ה'. כִּי חָכְמוֹת אֵין צְרִיכִים כְּלָל. וְהָעִקָּר הוּא רַק תְּמִימוּת וּפְשִׁיטוּת וֶאֱמוּנָה שְׁלֵמָה בְּהַשֵּׁם יִתְבָּרַךְ וּבְהַצַּדִּיקֵי אֱמֶת. אַף־עַל־פִּי שֶׁגַּם בִּתְמִימוּת צְרִיכִין לִזָּהֵר לִבְלִי לִהְיוֹת שׁוֹטֶה אַף־עַל־פִּי־כֵן חָכְמוֹת אֵין צְרִיכִין כְּלָל. וְיוּכַל לָבוֹא לְשִׂמְחָה גְּדוֹלָה עַל־יְדֵי תְּמִימוּתוֹ וֶאֱמוּנָתוֹ. אַשְׁרֵי הַהוֹלֵךְ בִּתְמִימוּת:
<h3>ד.</h3>
וּצְרִיכִין לְבַקֵּשׁ מְאֹד מֵהַשֵּׁם יִתְבָּרַךְ לִזְכּוֹת לְהִתְקָרֵב לְהַצַּדִּיק הָאֱמֶת. כִּי אַשְׁרֵי לְמִי שֶׁזּוֹכֶה לְהִתְקָרֵב אֵלָיו בְּעוֹדוֹ בְּחַיִּים חִיּוּתוֹ. אַשְׁרֵי לוֹ אַשְׁרֵי חֶלְקוֹ. וְהַבַּעַל דָּבָר שָׂם לִבּוֹ עַל־זֶה מְאֹד לְבַלְבֵּל אֶת הָעוֹלָם. כִּי יִשְׂרָאֵל הֵם עַכְשָׁו קְרוֹבִים אֶל הַקֵּץ מְאֹד. וְיֵשׁ לָהֶם עַכְשָׁו כִּסּוּפִין וְגַעְגּוּעִים גְּדוֹלִים לְהַשֵּׁם יִתְבָּרַךְ אֲשֶׁר לֹא הָיָה כָּזֹאת בִּימֵי קֶדֶם. וְלָכֵן הֶעֱרִים הַבַּעַל דָּבָר וְהֵקִים בָּעוֹלָם מְפֻרְסָמִים הַרְבֵּה שֶׁל שֶׁקֶר. וְגַם בֵּין הַצַּדִּיקִים הָאֲמִתִּיִּים הִכְנִיס מַחֲלֹקֶת עַד שֶׁאֵין אֶחָד יוֹדֵעַ הֵיכָן הָאֱמֶת. עַל כֵּן צְרִיכִין לְבַקֵּשׁ מְאֹד מֵהַשֵּׁם יִתְבָּרַךְ לִזְכּוֹת לְהִתְקָרֵב לְהַצַּדִּיק הָאֱמֶת:
<h2>עט</h2>
<h3>א.</h3>
עַל־יְדֵי תְּשׁוּבָה זוֹכֶה לְבַטֵּל אֶת הַזְּמַן. וְכָל הַצָּרוֹת וְהַדִּינִים וַאֲחִיזַת הַסִּטְרָא אַחֲרָא, שֶׁהֵם רַק בִּבְחִינַת הַזְּמַן. וְעַל־יְדֵי־זֶה זוֹכִין לִשְׁמֹעַ הַקּוֹל דִּקְדֻשָּׁה. וּלְהַכְנִיעַ הַקּוֹל דְּסִטְרָא אַחֲרָא. שֶׁזֶּהוּ בְּחִינַת בַּצַּר לְךָ וְכוּ' בְּאַחֲרִית הַיָּמִים דַּיְקָא שֶׁזֶּהוּ בְּחִינַת זְמַן. וְאָז: "וְשַׁבְתָּ עַד ה' אֱלֹהֶיךָ וְשָׁמַעְתָּ בְּקוֹלוֹ" הַיְנוּ שֶׁנִּזְכֶּה לָשׁוּב אֵלָיו יִתְבָּרַךְ. וְעַל־יְדֵי־זֶה נִזְכֶּה לְבַטֵּל הַזְּמַן וְכָל הַצָּרוֹת וְלִשְׁמֹעַ הַקּוֹל דִּקְדֻשָּׁה. וְזֶהוּ גַּם כֵּן בְּחִינַת מִצְווֹת זְמַנִּיּוֹת כְּדֵי לִזְכּוֹת עַל יָדָם לְהַעֲלוֹת הַזְּמַן לִבְחִינַת לְמַעְלָה מֵהַזְּמַן:
<h2>פ</h2>
<h3>א.</h3>
דּוֹרוֹת הָרִאשׁוֹנִים שֶׁהָיוּ צַדִּיקִים הָיוּ רוֹצִים בְּהִתְנַשְּׂאוּת לְשֵׁם שָׁמַיִם. וְכָל מִי שֶׁרָצָה לִזְכּוֹת בְּהִתְנַשְּׂאוּת הָיָה מַנְהִיג הַדּוֹר. אֲבָל עַכְשָׁו שֶׁהַהִתְנַשְּׂאוּת הוּא בִּשְׁבִיל כְּבוֹד עַצְמוֹ הִתְקִינוּ חֲכָמִים, שֶׁלֹּא יִרְדֹּף שׁוּם אָדָם אַחַר הַהִתְנַשְּׂאוּת אֶלָּא יִבְרַח מִן הַהִתְנַשְּׂאוּת:
<h2>פא</h2>
<h3>א.</h3>
כְּשֶׁאָדָם לוֹמֵד תּוֹרָה אוֹ שֶׁעוֹשֶׂה מִצְוָה בְּשִׂמְחָה עַד שֶׁמְּרַקֵּד בְּרַגְלָיו מֵחֲמַת שִׂמְחָה. עַל־יְדֵי־זֶה נִתְעַלִּים כָּל תָּמְכֵי אוֹרַיְתָא. גַּם נִתְתַּקֵּן עַל־יְדֵי־זֶה הַדִּבּוּרִים הָרָעִים שֶׁנִּקְרָא רֶגֶל בְּחִינַת "לֹא רָגַל עַל לְשׁוֹנוֹ", גַּם הָאָדָם נִתְעַלֶּה עַל־יְדֵי־זֶה בְּמָמוֹן הַנִּקְרָא רֶגֶל כְּמוֹ שֶׁכָּתוּב: "וְאֶת הַיְקוּם אֲשֶׁר בְּרַגְלֵיהֶם". גַּם זוֹכֶה עַל־יְדֵי־זֶה לְבָנִים שֶׁהֵם גַּם כֵּן בְּחִינַת רֶגֶל כִּי בְּרָא כַּרְעָא דַּאֲבוּהָּ. גַּם זוֹכֶה עַל־יְדֵי־זֶה לֶאֱמוּנָה הַנִּקְרֵאת גַּם כֵּן רֶגֶל כְּמוֹ שֶׁאָמְרוּ רַבּוֹתֵינוּ, זִכְרוֹנָם לִבְרָכָה: 'בָּא חֲבַקּוּק וְהֶעֱמִידָן עַל אַחַת'. וְכֵן כָּל הַדְּבָרִים הַנִּקְרָאִים רֶגֶל נִתְעַלִּים:
<h2>כִּי תֵצֵא לַמִּלְחָמָה – פב</h2>
<h3>א.</h3>
כְּשֶׁרוֹאֶה אָדָם בְּעַצְמוֹ שֶׁהוֹלֵךְ לוֹ שֶׁלֹּא כְּסֵדֶר יֵדַע שֶׁיֵּשׁ לוֹ גַּדְלוּת וְיַעֲשֶׂה תְּשׁוּבָה. וְיַשְׁפִּיל עַצְמוֹ. וְיִהְיֶה בִּבְחִינַת מָה וְאָז יַחֲזֹר לֵילֵךְ לוֹ כְּסֵדֶר:
<h3>ב.</h3>
עִקַּר הַתְּשׁוּבָה הוּא בְּחֹדֶשׁ אֱלוּל. כִּי הֵם יְמֵי רָצוֹן שֶׁעָלָה מֹשֶׁה לְקַבֵּל לוּחוֹת הָאַחֲרוֹנוֹת וּפָתַח דֶּרֶךְ כְּבוּשָׁה לֵילֵךְ בָּהּ. וְדֶרֶךְ הַתְּשׁוּבָה שֶׁעָשָׂה מֹשֶׁה הוּא כָּךְ, שֶׁצָּרִיךְ לְקַשֵּׁר עַצְמוֹ אֲפִלּוּ עִם הַפָּחוּת שֶׁבַּפְּחוּתִים שֶׁבְּיִשְׁרָאֵל. כִּי אֲפִלּוּ בְּפָחוּת שֶׁבְּיִשְׂרָאֵל יֵשׁ בּוֹ בְּוַדַּאי אֵיזֶה אֱלֹהוּת. וְעַל־יְדֵי־זֶה יְכוֹלִים לְיַחֵד וּלְקַשֵּׁר אֶת עַצְמוֹ עִמּוֹ. גַּם צָרִיךְ שֶׁבְּכָל עֲלִיָּה וַעֲלִיָּה שֶׁעוֹלֶה לְמַעֲלָה יוֹתֵר עֶלְיוֹנָה יִמְצָא שָׁם אֱלֹהִים. כִּי לִפְעָמִים עַל־יְדֵי שֶׁהָאָדָם עוֹלֶה לְמַעֲלָה, כְּגוֹן שֶׁנִּתְעַשֵּׁר, אָז הוּא שׁוֹכֵחַ בְּהַקָּדוֹשׁ־בָּרוּךְ־הוּא. גַּם אֲפִלּוּ בַּעֲבוֹדַת הַשֵּׁם מָצִינוּ שֶׁאֱלִישָׁע־אַחֵר עָלָה לְמַעְלָה וְכָפַר בָּעִקָּר רַחֲמָנָא לִצְלָן. אַף שֶׁבֶּאֱמֶת בְּוַדַּאי רָאוּי לִהְיוֹת לְהִפּוּךְ. אֲבָל דַּע שֶׁזֶּה בְּחִינַת: "וַתִּכְהֶינָה עֵינָיו מֵרְאוֹת". כִּי מֵחֲמַת שֶׁנִּתְקָרֵב בְּיוֹתֵר אֶל אוֹר הָאֱלֹהוּת כִּי כָל הַטּוֹב אֲפִלּוּ בְּגַשְׁמִיּוּת הוּא אֱלֹהוּת. כְּמוֹ שֶׁכָּתוּב: "טוֹב ה' לַכֹּל". וְעַל־יְדֵי־זֶה הָאוֹר מַכְהֶה עֵינָיו וּמַזִּיק לוֹ. כְּמוֹ שֶׁאָדָם מִסְתַּכֵּל בְּעֶצֶם אוֹר הַשֶּׁמֶשׁ מַזִּיק אוֹר הַשֶּׁמֶשׁ לְעֵינָיו. וְעַל כֵּן צָרִיךְ לְבַקֵּשׁ מֵהַשֵּׁם יִתְבָּרַךְ שֶׁיְּקָרְבֵהוּ בְּהִתְקָרְבוּת שֶׁלֹּא יַזִּיק לוֹ:
<h3>ג.</h3>
כְּשֶׁתִּהְיֶה בִּבְחִינַת מָה וְתַמְשִׁיךְ לְךָ אֱלֹהוּת. שֶׁתְּקַשֵּׁר תָּמִיד בְּמַחֲשַׁבְתְּךָ אֱלֹהוּתוֹ יִתְבָּרַךְ עַל־יְדֵי־זֶה יִתְבַּטְּלוּ כָּל הַמִּלְחָמוֹת וְכָל הָרְצוֹנוֹת שֶׁהֵם נֶגֶד רְצוֹנְךָ:
<h2>פג</h2>
<h3>א.</h3>
עַל־יְדֵי תִּקּוּן הַבְּרִית יָכוֹל לְהוֹצִיא דִּבּוּרֵי הַתְּפִלָּה כְּחִצִּים מִן הַקֶּשֶׁת. וְאָז הַתְחָלַת צְמִיחַת קֶרֶן מָשִׁיחַ. וְאָז בָּא לִקְדֻשַּׁת שַׁבָּת וְנַעֲשֶׂה בֶּן חוֹרִין. וְזוֹכֶה לְתַכְלִית הַיְדִיעָה. וְאָז פּוֹשֵׁט גּוּפוֹ הַמְצֹרָע שֶׁהוּא מִמַּשְׁכָא דְּחִוְיָא וְלוֹבֵשׁ בִּגְדֵי שַׁבָּת הַיְנוּ גּוּף קָדוֹשׁ מִגַּן עֵדֶן וְאָז נִתְרוֹמֵם מַזָּלוֹ. וְזוֹכֶה לְעֹשֶׁר וְנִתְחַזֵּק יִצְרוֹ הַטּוֹב וְנִתְבַּטֵּל הָעַצְבוּת וְהַלֵיצָנוּת. וְעַל־יְדֵי־זֶה הוּא מֵקִים אֶת הַנּוֹפְלִים לְאֲהַבוֹת וְיִרְאוֹת רָעוֹת הוּא מֵקִים אוֹתָם לְאֲהַבוֹת וְיִרְאוֹת קְדוֹשׁוֹת וּמַעֲבִיר הַחֹשֶׁךְ מֵעֵינֵיהֶם. וְאָז עֵינֵיהֶם רוֹאוֹת נִפְלָאוֹת וְנֶחֱשָׁב כְּאִלּוּ בָּרָא אֶת הָעוֹלָם. וְעַל־יְדֵי־זֶה מַעֲלֶה כָּל הַתְּחִנּוֹת וְהַבַּקָּשׁוֹת שֶׁאָנוּ מִתְפַּלְּלִים. וּמְעוֹרְרִים הַגְּאֻלָּה הַתְּלוּיָה בַּלֵּב. לְבַטֵּל שְׂאוֹר וְחָמֵץ שֶׁל יֵצֶר לֵב הָאָדָם רַע שֶׁנִּשְׁאַר לוֹ מִנְּעוּרָיו. וְאָז יָכוֹל הַלֵּב לְהִתְלַהֵב בְּלִמּוּד הַתּוֹרָה בְּשַׁלְהוּבִין דִּרְחִימוּתָא. וּמַיִם רַבִּים שֶׁהֵם אֲהָבוֹת וְיִרְאוֹת חִיצוֹנִיּוֹת אִי אֶפְשָׁר לָהֶם לְכַבּוֹת אֶת הַהִתְלַהֲבוּת הַזֹּאת. וְהַשְּׁכִינָה הִיא מְכַסָּה בִּכְנָפֶיהָ עַל דִּמְהוֹן שֶׁל יִשְׂרָאֵל בְּאַהֲבָה הַזֹּאת שֶׁלֹּא יִשְׁלְטוּ עֲלֵיהֶם זֶרַע מְרֵעִים שֶׁהֵם מֵי הַמַּבּוּל. וְכָל זֶה זוֹכִין עַל־יְדֵי תִּקּוּן הַבְּרִית:
<h3>ב.</h3>
שְׂאוֹר וְחָמֵץ שֶׁבְּלֵב הָאָדָם. הוּא הַמֵּסִית אֶת הָאָדָם שֶׁיְּהַרְהֵר אַחַר תַּלְמִידֵי חֲכָמִים שֶׁבַּדּוֹר. וְלוֹמַר זֶה נָאֶה וְזֶה לֹא נָאֶה. וְעַל־יְדֵי תִּקּוּן הַבְּרִית מְבַטְּלִין הַשְּׂאוֹר וְהֶחָמֵץ הַזֶּה:
<h2>פד</h2>
<h3>א.</h3>
עִקַּר הִתְחַבְּרוּת וּדְבֵקוּת לְהַשֵּׁם יִתְבָּרַךְ הוּא עַל־יְדֵי הַתְּפִלָּה. כִּי הַתְּפִלָּה הוּא שַׁעַר שֶׁדֶּרֶךְ שָׁם נִכְנָסִין לְהַשֵּׁם יִתְבָּרַךְ וּמִשָּׁם מַכִּירִין אוֹתוֹ:
<h3>ב.</h3>
עַל־פִּי רֹב כְּשֶׁאָדָם מִתְפַּלֵּל נוֹפְלִים לוֹ מַחֲשָׁבוֹת שֶׁל גַּדְלוּת וְזֶה בְּחִינַת גָּלוּת הַשְּׁכִינָה. וְעַל־יְדֵי שֶׁמִּתְפַּלֵּל בְּכֹחַ עַל־יְדֵי־זֶה מִתְגַּבֵּר עַל הַפְּנִיּוֹת וְהַמַּחֲשָׁבוֹת שֶׁל גַּדְלוּת וּמְבַטֵּל אוֹתָם. וְעַל־יְדֵי־זֶה מוֹצִיא הַשְּׁכִינָה מִגָּלוּתָהּ וּמְתַקְּנָהּ. וְגוֹרֵם לַעֲשׂוֹת יִחוּד קֻדְשָׁא בְּרִיךְ הוּא וּשְׁכִינְתֵּהּ. גַּם עַל־יְדֵי תְּפִלָּה בְּכֹחַ נִתְחַדֵּשׁ הַשְּׁבוּעָה לְהָאָבוֹת וְנַעֲשֶׂה כְּאִלּוּ עַכְשָׁו נִשְׁבַּע לַאֲבוֹתֵינוּ:
<h2>פה</h2>
<h3>א.</h3>
הָעֶצֶם לוּז שֶׁיֵּשׁ בְּעֹרֶף הָאָדָם שֶׁיִּשָּׁאֵר אַחַר כִּלְיוֹן הַגּוּף. וּמִמֶּנּוּ יִתְחַדֵּשׁ בִּנְיַן הַגּוּף בִּשְׁעַת תְּחִיַּת הַמֵּתִים. זֶהוּ עִקַּר נֶחָמָתֵנוּ (עַיֵּן פְּנִים):
<h2>פו</h2>
<h3>א.</h3>
כְּשֶׁיֵּשׁ קַטְנוּת וּפְגָם בְּהָאֱמוּנָה צְרִיכִין לַעֲשׂוֹת עֲבוֹדוֹת קָשׁוֹת כְּגוֹן תַּעֲנִית וְכַיּוֹצֵא. אֲבָל כְּשֶׁהָאֱמוּנָה בִּשְׁלֵמוּת יְכוֹלִים לַעֲבֹד אֶת הַשֵּׁם יִתְבָּרַךְ בְּכָל דָּבָר. כִּי אֵין הַקָּדוֹשׁ־ בָּרוּךְ־הוּא בָּא בִּטְרוּנְיָא עִם בְּרִיּוֹתָיו:
<h2>פז</h2>
<h3>א.</h3>
עַל־יְדֵי פְּגַם הַבְּרִית קָשֶׁה לְהָאָדָם לִמְצֹא זִוּוּגוֹ. וַאֲפִלּוּ אִם יִמְצָא אֶת זִוּוּגוֹ תִּהְיֶה לוֹ מְנַגֶּדֶת. וְלֹא תִּהְיֶה נוֹטָה אַחַר רְצוֹנוֹ. וְעַל־יְדֵי כַּוָּנַת אֱלוּל מְתַקְּנִים פְּגַם הַבְּרִית וְעַל־יְדֵי־זֶה יִזְכֶּה לִמְצֹא אֶת זִוּוּגוֹ וְתִהְיֶה נוֹטָה אַחַר רְצוֹנוֹ. (וְעַיֵּן סוֹד כַּוָּנַת אֱלוּל בְּ"לִקּוּטֵי מוֹהֲרַ"ן" חֵלֶק רִאשׁוֹן סִימָן ו):
<h2>פח</h2>
<h3>א.</h3>
צָרִיךְ לִזָּהֵר מְאֹד שֶׁלֹּא לֶאֱכֹל פְּרִי קֹדֶם שֶׁנִּתְבַּשֵּׁל כָּל צָרְכּוֹ עַל הָאִילָן. כִּי יָכוֹל לְאַבֵּד נַפְשׁוֹ עַל־יְדֵי־זֶה. גַּם אָסוּר לִתְלֹשׁ פְּרִי קֹדֶם בִּשּׁוּלוֹ כְּשֵׁם שֶׁאָסוּר לָקוּץ אִילָן קֹדֶם זְמַנּוֹ:
<h3>ב.</h3>
כְּשֶׁמְּבָרֵךְ הַבְּרָכָה עַל הַפְּרִי בְּכַוָּנָה גְּדוֹלָה וּבְיִרְאַת שָׁמַיִם כָּרָאוּי. עַל־יְדֵי־זֶה זוֹכֶה לְהִנָּצֵל שֶׁלֹּא לְאַבֵּד נַפְשׁוֹ עַל־יְדֵי הַפְּרִי שֶׁלֹּא נִתְבַּשֵּׁל. וּמְאֹד צְרִיכִין לִזָּהֵר בְּבִרְכַּת הַנֶּהֱנִין בִּפְרָט בְּבִרְכַּת הַפֵּרוֹת כִּי יֵשׁ בָּהֶם אֲבֵדוֹת הַרְבֵּה שֶׁצְּרִיכִין לְבָרְרָם וּלְהַעֲלוֹתָם:
<h3>ג.</h3>
יֵשׁ שֶׁאוֹבְדִים אֲבֵדוֹת עַל־יְדֵי הַתַּאֲווֹת בְּחִינַת (תְּהִלִּים קי"ב ו): "תַּאֲוַת רְשָׁעִים תֹּאבֵד". וַאֲפִלּוּ מִי שֶׁהוּא צַדִּיק אוֹבֵד גַּם כֵּן לִפְעָמִים בְּחִינַת (קֹהֶלֶת ז' טו): "יֵשׁ צַדִּיק אֹבֵד בְּצִדְקוֹ". וַאֲפִלּוּ הַצַּדִּיקִים הַחוֹפְרִים וּמְבַקְּשִׁים אַחַר אֲבֵדוֹת אוֹבְדִים גַּם כֵּן לִפְעָמִים בְּחִינַת (תְּהִלִּים פ"ג יח): "יַחְפְּרוּ וְיֹאבֵדוּ". וְדַע שֶׁיֵּשׁ מַלְאָךְ וְתַחְתָּיו כַּמָּה מְמֻנִּים וְכֻלָּם אוֹחֲזִים בְּיָדָם שׁוֹפָרוֹת וְחוֹפְרִים תָּמִיד וּמְבַקְּשִׁים אַחַר אֲבֵדוֹת. וְתוֹקְעִים תְּקִיעָה תְּרוּעָה תְּקִיעָה. וּכְשֶׁמּוֹצְאִים אֵיזֶה אֲבֵדָה נַעֲשֶׂה רַעַשׁ וְשִׂמְחָה גְּדוֹלָה:
<h2>פט</h2>
<h3>א.</h3>
מִי שֶׁאֵינוֹ יָכוֹל לִמְצֹא אֶת זִוּוּגוֹ הַתִּקּוּן לָזֶה שֶׁיִּשְׁתַּדֵּל לִשְׁמֹעַ חִדּוּשֵׁי תּוֹרָה מִבַּר דַּעַת:
<h2>צ</h2>
<h3>א.</h3>
בָּזֶה שֶׁמְּשַׁבְּרִין כְּלִי חֶרֶס בִּשְׁעַת הַשִּׁדּוּךְ מְרַמְּזִין לְהָאָדָם וּמַזְכִּירִין אוֹתוֹ שֶׁיֵּשׁ גֵּיהִנֹּם. לְמַעַן יִזְכֹּר בָּזֶה וְלֹא יִהְיֶה כָּרוּךְ אַחַר תַּאֲוָתוֹ וִיקַדֵּשׁ עַצְמוֹ בְּזִוּוּגוֹ כָּרָאוּי. גַּם מְרַמְּזִים לוֹ שֶׁבְּאִם תִּהְיֶה אִשָּׁה רָעָה אַל יִבְגֹּד בָּהּ וְלֹא יְגָרְשֶׁנָּה כִּי עַל יָדָהּ אֵינוֹ רוֹאֶה פְּנֵי גֵּיהִנֹּם. כְּמוֹ שֶׁאָמְרוּ רַבּוֹתֵינוּ זַ"ל. כִּי צְרִיכִין לִזָּהֵר מְאֹד שֶׁלֹּא לְגָרֵשׁ אֶת אִשְׁתּוֹ:
<h2>וַיְדַבֵּר אֱלֹהִים – צא</h2>
<h3>א.</h3>
כָּל הַדְּבָרִים שֶׁבָּעוֹלָם וְכָל הַחָכְמוֹת הַכֹּל כַּאֲשֶׁר לַכֹּל צְרִיכִין לְקַשֵּׁר לְהַשֵּׁם יִתְבָּרַךְ. וּמִי שֶׁאֵינוֹ מְקַשְּׁרָם לְהַשֵּׁם יִתְבָּרַךְ הוּא בְּחִינַת "נִרְגָּן מַפְרִיד אַלּוּף" שֶׁמַּפְרִיד אַלּוּפוֹ שֶׁל עוֹלָם. וְגוֹרֵם חַס וְשָׁלוֹם פְּגִימַת הַלְּבָנָה. גָּלוּת הַשְּׁכִינָה. כִּי כָּל אָדָם בַּאֲשֶׁר הוּא שָׁם צָרִיךְ לְקַשֵּׁר שִׂכְלוֹ מִמָּקוֹם שֶׁהוּא לְהַתּוֹרָה וּלְהַשֵּׁם יִתְבָּרַךְ וְכָל זֶה נִתְתַּקֵּן עַל־יְדֵי הִתְקָרְבוּת לְצַדִּיקִים אֲמִתִּיִּים כִּי הַצַּדִּיקִים אֲמִתִּיִּים הֵם מַעֲלִים וּמְקַשְּׁרִים הַכֹּל לְהַשֵּׁם יִתְבָּרַךְ עַל־יְדֵי שִׂיחָתָן שֶׁמְּשִׂיחִין שִׂיחַת חֻלִּין בְּעִסְקֵי הָעוֹלָם. כִּי גַּם שִׂיחָתָן שֶׁל צַדִּיקֵי אֱמֶת יְקָרָה מְאֹד כִּי עַל־יְדֵי שִׂיחָתָן דַּיְקָא הֵם מְקַשְּׁרִים לְהַשֵּׁם יִתְבָּרַךְ אֲפִלּוּ הָרְחוֹקִים מְאֹד. וְאָז כָּל דִּינִין מִתְעַבְּרִין. וְכָל חוֹבִין אִתְכַּפְיָן. וְכָל נְהוֹרָא וְכָל שְׁלִימוּ אִשְׁתַּכַּח:
<h3>ב.</h3>
עַל־יְדֵי הִתְקַשְּׁרוּת לְצַדִּיקִים אֲמִתִּיִּים עַל־יְדֵי־זֶה זוֹכִין לִתְשׁוּבָה שְׁלֵמָה. וּלְכַפָּרַת עָווֹן. וּלְהַמְתִּיק וּלְבַטֵּל כָּל הַדִּינִים. וְנַעֲשֶׂה עַל־יְדֵי־זֶה יִחוּד קֻדְשָׁא בְּרִיךְ הוּא וּשְׁכִינְתֵּהּ:
<h2>צב</h2>
<h3>א.</h3>
תִּקּוּן גָּדוֹל לְמִקְרֵה לַיְלָה חַס וְשָׁלוֹם. לוֹמַר עֲשָׂרָה קַפִּיטְל תְּהִלִּים בְּאוֹתוֹ הַיּוֹם. וְאֵלּוּ הֵן: ט"ז – מִכְתָּם לְדָוִד. ל"ב – לְדָוִד מַשְׂכִּיל. מ"א – אַשְׁרֵי מַשְׂכִּיל אֶל דָּל. מ"ב – כְּאַיָּל תַּעֲרֹג נ"ט – לַמְנַצֵּחַ אַל תַּשְׁחֵת. ע"ז – לַמְנַצֵּחַ עַל יְדוּתוּן. צ' – תְּפִלָּה לְמֹשֶׁה. ק"ה – הוֹדוּ לַה' קִרְאוּ בִשְׁמוֹ. קל"ז – עַל נַהֲרוֹת בָּבֶל. ק"נ – הַלְלוּ אֶל בְּקָדְשׁוֹ. וּמִי שֶׁזּוֹכֶה לְאָמְרָם בְּאוֹתוֹ הַיּוֹם אֵין צָרִיךְ לִפְחֹד עוֹד מִפְּגָם הַנּוֹרָא שֶׁל הַמִּקְרֶה חַס וְשָׁלוֹם כִּי בְּוַדַּאי יִתְתַּקֵּן עַל יְדֵי זֶה. וּבִזְכוּת תִּקּוּן חֵטְא זֶה יָבוֹא מְשִׁיחַ צִדְקֵנוּ לְקַבֵּץ נְפוּצוֹתֵינוּ בִּמְהֵרָה בְּיָמֵינוּ אָמֵן:
<h2>קז</h2>
<h3>א.</h3>
פַּעַם אֶחָד דִּבֵּר מֵעִנְיַן מִאוּס וְהַרְחָקַת הַתַּאֲוָה הַכְּלָלִית שֶׁהִיא תַּאֲוַת נִאוּף. עָנָה וְאָמַר. הִנֵּה אֲכִילָה עַל כָּל פָּנִים נִתּוֹסֵף לְהָאָדָם כֹּחַ וְחִיּוּת עַל יְדֵי זֶה. אֲבָל זֹאת הַתַּאֲוָה. הֲלֹא אַדְּרַבָּא. הִיא מַפְסֶדֶת וּמַזֶּקֶת הַחִיּוּת מְאֹד. וּמַתֶּשֶׁת כֹּחוֹ שֶׁל אָדָם מְאֹד. בְּוַדַּאי אֵין צְרִיכִין אוֹתָהּ כְּלָל. כִּי אִם בִּשְׁבִיל קִיּוּם הַמִּין לְבַד:
<h2>קו</h2>
<h3>א.</h3>
רָאוּי לְהַרְהֵר בְּדִבְרֵי תּוֹרָה בִּשְׁעַת זִוּוּג. וְאַף־עַל־פִּי־כֵן יוּכַל לְהוֹלִיד בָּנִים אַף־עַל־פִּי שֶׁמַּחֲשַׁבְתּוֹ תִּהְיֶה דְּבוּקָה אָז בְּהִרְהוּרֵי תּוֹרָה. וְטוֹב מְאֹד לְהַרְגִּיל עַצְמוֹ בְּכָךְ:
<h2>קכה</h2>
<h3>א.</h3>
מֵעִנְיַן אֲמִירַת תְּהִלִּים דִבֵּר עִם אֶחָד. וְאָמַר לוֹ. שֶׁעִקַּר אֲמִירַת תְּהִלִּים לוֹמַר כָּל מִזְמוֹרֵי תְּהִלִּים עַל עַצְמוֹ. לִמְצֹא אֶת עַצְמוֹ בְּתוֹךְ כָּל מִזְמוֹר וּמִזְמוֹר. וְשָׁאַל אוֹתוֹ זִכְרוֹנוֹ לִבְרָכָה אֵיךְ. וּפֵרֵשׁ לוֹ רַבֵּנוּ זִכְרוֹנוֹ לִבְרָכָה קְצָת. כִּי כָּל הַמִּלְחָמוֹת שֶׁבִּקֵּשׁ דָּוִד הַמֶּלֶךְ עָלָיו הַשָּׁלוֹם, שֶׁיַּצִּילֵהוּ הַשֵּׁם יִתְבָּרַךְ מֵהֶם. הַכֹּל צְרִיכִין לְפָרֵשׁ עַל מִלְחֶמֶת הַיֵּצֶר הָרָע וְחֵילוֹתָיו. וְכַיּוֹצֵא בָּזֶה בִּשְׁאָר הַמִּזְמוֹרִים (וְכַמְבֹאָר מִזֶּה לְעֵיל בְּסִימָן ק"א) וְשָׁאַל אוֹתוֹ. אֵיךְ יְפָרֵשׁ לְעַצְמוֹ בְּהַפְּסוּקִים שֶׁדָּוִד הַמֶּלֶךְ עָלָיו הַשָּׁלוֹם מְשַׁבֵּחַ אֶת עַצְמוֹ כְּגוֹן "שָׁמְרָה נַפְשִׁי כִּי חָסִיד אֲנִי" וְכַיּוֹצֵא בָּזֶה. הֵשִׁיב לוֹ. גַּם זֶה צְרִיכִין לְפָרֵשׁ עַל עַצְמוֹ. כִּי צְרִיכִין לָדוּן אֶת עַצְמוֹ לְכַף זְכוּת. וְלִמְצֹא בְּעַצְמוֹ אֵיזֶה זְכוּת וּנְקֻדָּה טוֹבָה. אֲשֶׁר בִּבְחִינַת הַנְּקֻדָּה טוֹבָה הַזֹּאת הוּא בְּחִינַת חָסִיד וְכַיּוֹצֵא. וְאָמַר לוֹ רַבֵּנוּ זַ"ל. הֲלֹא אֵצֶל יְהוֹשָׁפָט כְּתִיב: "וַיִּגְבַּהּ לִבּוֹ בְּדַרְכֵי ה'" (דִּבְרֵי־הַיָּמִים ב י"ז) שֶׁבְּדַרְכֵי ה' וַעֲבוֹדָתוֹ יִתְבָּרַךְ הִגְבִּיהַּ לִבּוֹ קְצָת. עוֹד אָמַר לוֹ רַבֵּנוּ זִכְרוֹנוֹ לִבְרָכָה. הֲלֹא בַּבֹּקֶר אָנוּ אוֹמְרִים בַּתְּחִלָּה מָה אָנוּ מֶה חַיֵּינוּ וְכוּ' וְאָנוּ מַקְטִינִים עַצְמֵנוּ מְאֹד. וְאַחַר־כָּךְ אָנוּ אוֹמְרִים אֲבָל אֲנַחְנוּ עַמְּךָ בְּנֵי בְרִיתֶךָ וְכוּ', שֶׁאַחַר־כָּךְ אָנוּ מְחַזְּקִים עַצְמֵנוּ וּמְרִימִים אֶת עַצְמֵנוּ וְאָנוּ מְסַפְּרִים אֶת גְּדֻלָּתֵנוּ וּמִתְפָּאֲרִים, שֶׁאֲנַחְנוּ עַמּוֹ בְּנֵי בְּרִיתוֹ זֶרַע אַבְרָהָם יִצְחָק וְיַעֲקֹב וְכוּ. כִּי כָּךְ צְרִיכִין לְהִתְנַהֵג בַּעֲבוֹדַת ה' כַּנַּ"ל. וְעַיֵּן מִזֶּה בְּסוֹף סֵפֶר הָרִאשׁוֹן בְּסִימָן רפ"ב. עַל פָּסוּק: "אֲזַמְּרָה לֵאלֹקַי בְּעוֹדִי":
נִשְׁלַם סֵפֶר "קִצּוּר לִקּוּטֵי מוֹהֲרַ"ן" תִּנְיָנָא
תְּהִלָּה לְאֵל עֶלְיוֹן אֲשֶׁר שָׁמַיִם וָאָרֶץ קָנָה