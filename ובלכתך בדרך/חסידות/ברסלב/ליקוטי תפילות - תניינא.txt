<h1>ליקוטי תפילות - תניינא</h1>

<h2>תפילה א</h2>
<h3>א</h3>
אֲדוֹן כֹּל מוֹשֵׁל בַּכֹּל, אַתָּה בָּרָאתָ אֶת יִשְׂרָאֵל עַמֶּךָ כְּדֵי שֶׁיִּזְכּוּ לַתַּכְלִית הָאֲמִתִּי לַתַּכְלִית הַנִּצְחִי, עַד שֶׁיִּהְיֶה לָהֶם מֶמְשָׁלָה עַל הַמַּלְאָכִים, כִּי זֶה הוּא הַתַּכְלִית וְהַסּוֹף שֶׁל אִישׁ הַיִּשְׂרְאֵלִי שֶׁנִּבְרָא בִּשְׁבִיל הַתַּכְלִית הַזֶּה כְּדֵי שֶׁיִּהְיֶה לוֹ מֶמְשָׁלָה עַל הַמַּלְאָכִים וְעַתָּה "אָבִי רְאֵה גַּם רְאֵה", כַּמָּה אֲנִי רָחוֹק מֵהַתַּכְלִית הַזֶּה מִקָּצֶה אֶל קָצֶה בְּתַכְלִית הָרִחוּק, וְלֹא דַי שֶׁלֹּא זָכִיתִי לְהַתַּכְלִית הַזֶּה אַף גַּם הֲרֵעוֹתִי אֶת מַעֲשַׂי וְקִפַּחְתִּי אֶת טוֹבָתִי וּקְדֻשָּׁתִי כִּי חָטָאתִי עָוִיתִי וּפָשַׁעְתִּי לְפָנֶיךָ וְהוֹסַפְתִּי בְּכָל פַּעַם חֵטְא עַל פֶּשַׁע יָמִים עַל יָמִים שָׁנִים עַל שָׁנִים, עַד אֲשֶׁר לֹא חָלַף עָלַי יוֹם אֶחָד מִכָּל יְמֵי חַיַּי בְּלִי חֲטָאִים וּפְגָמִים רַבִּים וַעֲצוּמִים, גְּדוֹלִים וּקְטַנִּים, עַד אֲשֶׁר עֲווֹנוֹתַי רַבּוּ מֵחוֹל יַמִּים וּמֵעֲפַר הָאָרֶץ וּמִטִּפּוֹת הַיָּם, וְעָצְמוּ מִשַּׂעֲרוֹת רֹאשִׁי, וְגָבְהוּ מִנִּשְׁמַת רוּחַ אַפִּי עַד אֲשֶׁר אֵינִי יוֹדֵעַ אֵיךְ אֲנִי יָכֹל לִחְיוֹת אֲפִלּוּ שָׁעָה אַחַת מֵעֹצֶם מְרִירוּת עֲווֹנוֹתַי הָרַבִּים מְאֹד אוֹי לִי מֶה עָשִׂיתִי, וְאִם זָכַרְתִּי וְנִבְהַלְתִּי, "נַעֲוֵיתִי מִשְּׁמֹעַ נִבְהַלְתִּי מֵרְאוֹת, תָּעָה לְבָבִי פַּלָּצוּת בִּעֲתָתְנִי, אֶת נֶשֶׁף חִשְׁקִי שָׂם לִי לַחֲרָדָה, עַד שֶׁהַמֶּלֶךְ בִּמְסִבּוֹ נִרְדִּי נָתַן רֵיחוֹ" מָה אֹמַר מָה אֲדַבֵּר מָה אֶצְטַדָּק, כִּי כְּבָר שָׁפַכְתִּי שִׂיחַ לִפְנֵי בּוֹחֵן כְּלָיוֹת כַּדְּבָרִים הָאֵלֶּה כַּמָּה וְכַמָּה פְּעָמִים וַעֲדַיִן לֹא נִתְעוֹרַרְתִּי בֶּאֱמֶת לָשׁוּב אֵלֶיךָ כָּרָאוּי בֶּאֱמֶת וּבֶאֱמֶת יָדַעְתִּי יְהֹוָה אֱלֹהַי כִּי לֹא עָלֶיךָ תְּלֻנָּתִי חָלִילָה כִּי אִם עָלַי וְעַל נַפְשִׁי אָנֹכִי סַבּוֹתִי בְּנַפְשִׁי כָּל אֵלֶּה בִּי אֲנִי אֲדוֹנִי הֶעָוֹן, וְהַמֶּלֶךְ וְכִסְאוֹ נָקִי אַךְ עִם כָּל זֶה אָמַרְתִּי "וִיהִי מָה אָרוּצָה" דְּבָרַי אֵלֶּה לְפָנֶיךָ, אוּלַי אֶמְצָא עַתָּה חֵן וָחֶסֶד בְּעֵינֶיךָ, שֶׁתַּעֲשֶׂה עִמִּי כְּגֹדֶל נִפְלְאוֹתֶיךָ הַנּוֹרָאוֹת, וְתַחְתּוֹר חֲתִירָה מִתַּחַת כִּסֵּא כְבוֹדֶךָ, וְתַחֲזִירֵנִי בִּתְשׁוּבָה שְׁלֵמָה לְפָנֶיךָ בֶּאֱמֶת וּבְלֵב שָׁלֵם, בְּאֹפֶן שֶׁאֶזְכֶּה מֵעַתָּה לִרְדֹּף בֶּאֱמֶת אַחַר הַתַּכְלִית הָאֲמִתִּי אֲשֶׁר בִּשְׁבִילוֹ נִבְרֵאתִי, עַד אֲשֶׁר אֶזְכֶּה לְהַשִּׂיגוֹ בֶּאֱמֶת:
<h3>ב</h3>
רִבּוֹנוֹ שֶׁל עוֹלָם רִבּוֹנוֹ דְּעָלְמָא כֹּלָּא, יוֹדֵעַ כָּל הַתַּעֲלוּמוֹת צוֹפֶה וּמַבִּיט עַד סוֹף כָּל הַדּוֹרוֹת, אַתָּה יוֹדֵעַ אֶת עֹצֶם הַקִּנְאָה שֶׁנִּתְקַנְּאוּ בָּנוּ הַמַּלְאָכִים מֵחֲמַת שֶׁיֵּשׁ בְּכֹחֵנוּ לְהַשִּׂיג הַתַּכְלִית הַזֶּה לִמְשֹׁל עֲלֵיהֶם, וּבִפְרָט בְּהַחֲלוּשֵׁי כֹחַ שֶׁבְּיִשְׁרָאֵל כָּמוֹנִי הֶעָנִי וְהָאֶבְיוֹן הַפָּגוּם וְהַמְקֻלְקָל, אֲשֶׁר מִנְּעוּרֵינוּ הִתְגָּרוּ בָּנוּ וְהִבְעִירוּ בָּנוּ אֵשׁ הַתַּאֲווֹת, "כִּי יֵצֶר לֵב הָאָדָם רַע מִנְּעוּרָיו" וּבְעֹצֶם כְּסִילוּת דַּעְתֵּנוּ לֹא חַסְנוּ עַל נַפְשֵׁנוּ לְהִתְחַכֵּם וּלְהִתְגַּבֵּר עַל הַתַּאֲווֹת, עַד אֲשֶׁר נַעֲשׂוּ הֶרְגֵּל אֶצְלֵנוּ כָּל הַתַּאֲווֹת רָעוֹת, וְעַל יְדֵי זֶה בָּאנוּ לְכַמָּה חֲטָאִים וַעֲווֹנוֹת וּפְשָׁעִים בְּשׁוֹגֵג וּבְמֵזִיד בְּאֹנֶס וּבְרָצוֹן, כְּפִי אֲשֶׁר יוֹדֵעַ כָּל אֶחָד וְאֶחָד אֶת נִגְעֵי לְבָבוֹ וּמַכְאוֹבֵי נַפְשׁוֹ, עַד אֲשֶׁר עֲווֹנוֹתֵינוּ עָבְרוּ רֹאשֵׁינוּ כְּמַשָּׂא כָבֵד יִכְבְּדוּ מִמֶּנּוּ וְעַתָּה מַה נַּעֲשֶׂה וּמַה נִּפְעָל, כִּי אֵין אָנוּ יוֹדְעִים שׁוּם דֶּרֶךְ וְעֵצָה אֵיךְ לְהִתְגַּבֵּר עַל כָּל הַתַּאֲווֹת רָעוֹת אֲשֶׁר כְּבָר הֻרְגַּלְנוּ בָהֶם מְאֹד אֲהָהּ יְהֹוָה אֵיכָה נַעֲשֶׂה, אֲהָהּ יְהֹוָה לְהֵיכָן נִבְרַח, אֲהָהּ אֲדֹנִי וַאֲנִי שָׁאוּל בָּעוֹלָם הַזֶּה לִזְמַן מֻעָט מְאֹד כְּצֵל עוֹבֵר וּכְאָבָק פּוֹרֵחַ, וּמָה אָשִׁיב שֹׁלְחִי דָבָר וּמָה אֶעֱשֶׂה לְיוֹם פְּקֻדָּה, "וּמָה אֶעֱשֶׂה כִּי יָקוּם אֵל וְכִי יִפְקֹד מָה אֲשִׁיבֶנוּ":
<h3>ג</h3>
רִבּוֹנוֹ שֶׁל עוֹלָם "נָכוֹן כִּסְאֲךָ מֵאָז מֵעוֹלָם אַתָּה עֵדֹתֶיךָ נֶאֶמְנוּ מְאֹד לְבֵיתְךָ נָאֲוָה קֹדֶשׁ, יְהֹוָה לְאֹרֶךְ יָמִים" כִּי אַתָּה מָלֵא רַחֲמִים וְרַק אַתָּה לְבַד יָכֹל לָדוּן אֶת כָּל אָדָם לְכַף זְכוּת אֲפִלּוּ אֶת הַגָּרוּעַ וְהַפָּחוּת שֶׁבְּיִשְׁרָאֵל, כִּי אַתָּה לְבַד יוֹדֵעַ אֶת מְקוֹמוֹ שֶׁל כָּל אֶחָד וְאֶחָד מִתְּחִלָּה וְעַד סוֹף, וְאֵיךְ נוֹלַד וְאֵיךְ נִמְשַׁךְ לָזֶה הָעוֹלָם, וּבְאֵיזֶה מָקוֹם הָיָה בְּגַשְׁמִיּוּת וּבְרוּחָנִיּוּת, וְגַם כַּמָּה חֲמִימוּת שֶׁל תַּאֲוַת הַמִּשְׁגָּל נִכְנַס בְּכַמָּה אֲנָשִׁים מִבְּנֵי יִשְׂרָאֵל עַל יְדֵי הַיְנִיקָה שֶׁיָּנְקוּ חָלָב מִנָּשִׁים שֶׁאֵינָן כְּשֵׁרוֹת כַּאֲשֶׁר אַתָּה יָדַעְתָּ הֵן בֶּעָוֹן חוֹלָלְנוּ וּבְחֵטְא יֶחֱמַתְנוּ אִמֵּנוּ, עַד אֲשֶׁר גָּבְרוּ עָלֵינוּ מְצוּלוֹת יָם, הִרְהוּרִים וּמַחֲשָׁבוֹת רָעוֹת רַבּוֹת מְאֹד וַיַּכְנַע בֶּעָמָל לִבֵּנוּ נִכְשַׁלְנוּ וְאֵין עוֹזֵר:
<h3>ד</h3>
אָנָּא יְהֹוָה טוֹב וּמֵטִיב לָרָעִים וְלַטּוֹבִים, זַכֵּנוּ בְּרַחֲמֶיךָ הָרַבִּים וְתֵן לָנוּ כֹּחַ וּגְבוּרָה מֵעַתָּה, בְּאֹפֶן שֶׁנִּזְכֶּה לַתַּכְלִית הָאֲמִתִּי עַד שֶׁיִּהְיֶה לָנוּ מֶמְשָׁלָה עַל הַמַּלְאָכִים וְתִתֶּן לָנוּ כֹּחַ לַעֲמֹד בַּמֶּמְשָׁלָה זוֹ שֶׁיִּהְיֶה קִיּוּם לְמֶמְשַׁלְתֵּנוּ זֹאת לָעַד וְלָנֶצַח וּתְזַכֵּנוּ וְתַעַזְרֵנוּ וְתִתֶּן לָנוּ דַּעַת, שֶׁנִּזְכֶּה לֶאֱחֹז עַצְמֵנוּ בְּכִסֵּא כְבוֹדֶךָ, שֶׁהוּא שָׁרְשֵׁי נִשְׁמוֹת יִשְׂרָאֵל:
<h3>ה</h3>
וּבְכֵן תְּזַכֵּנוּ בְרַחֲמֶיךָ הָרַבִּים שֶׁנִּזְכֶּה לִשְׁמֹר אֶת הַיִּרְאָה שֶׁבַּלֵּב, וּתְזַכֵּנוּ לְקַבֵּל אֶת הַשָּׁלֹשׁ רְגָלִים שֶׁהֵם פֶּסַח שָׁבוּעוֹת סֻכּוֹת בְּשִׂמְחָה וְחֶדְוָה גְדוֹלָה רַבָּה וַעֲצוּמָה, וּבְיִרְאָה וּבְאַהֲבָה וּבִקְדֻשָּׁה וּבְטָהֳרָה גְדוֹלָה בְּתַכְלִית הַשְּׁלֵמוּת כִּרְצוֹנְךָ הַטּוֹב וְאֶזְכֶּה לְכַבְּדָם בְּכָל מִינֵי כָבוֹד וָעֹנֶג, בַּאֲכִילָה וּשְׁתִיָּה וּמַעֲדַנִּים טוֹבִים וּבְמַלְבּוּשֵׁי כָבוֹד, וּבִתְפִלָּה בְּכַוָּנָה וְשִׂמְחָה גְדוֹלָה וּבְהִתְעוֹרְרוּת גְּדוֹלָה וְנִזְכֶּה לְהַמְשִׁיךְ עָלֵינוּ דַּעַת גָּדוֹל וְחָדָשׁ בְּכָל רֶגֶל וָרֶגֶל מֵהַשָּׁלֹשׁ רְגָלִים וְנִזְכֶּה לְתַקֵּן וּלְחַדֵּשׁ כָּל הַשְּׁלֹשָׁה מֹחִין שֶׁבִּשְׁלֹשָׁה חַלְלֵי הַגֻּלְגֹּלֶת שֶׁהֵם חָכְמָה וּבִינָה וָדַעַת עַל יְדֵי הַשָּׁלֹשׁ רְגָלִים, עַד שֶׁנִּזְכֶּה עַל-יְדֵי- זֶה לְשַׁבֵּר וּלְבַטֵּל כָּל הַשָּׁלֹשׁ תַּאֲוֹת רָעוֹת שֶׁהֵם תַּאֲוַת מָמוֹן וְתַאֲוַת מִשְׁגָּל וְתַאֲוַת אֲכִילָה, אֲשֶׁר הֵם הָיוּ בְּעוֹכְרֵנוּ וְעַל יָדָם אִבַּדְנוּ מַה שֶּׁאִבַּדְנוּ וּבָאנוּ לְמַה שֶׁבָּאנוּ אָנָּא יְהֹוָה, אָנָּא יְהֹוָה, חוּס וַחֲמֹל עָלֵינוּ חוּס וַחֲמֹל עַל נַפְשֵׁנוּ, חֲמֹל עַל עוֹלָלֵנוּ וְטַפֵּנוּ, חֲמֹל עָלֵינוּ וְעַל כָּל הַתְּלוּיִים בָּנוּ, חֲמֹל עַל כְּבוֹדֶךָ:
<h3>ו</h3>
וְזַכֵּנוּ מֵעַתָּה וְחַזְּקֵנוּ וְאַמְּצֵנוּ וְשַׂמְּחֵנוּ בְּשִׂמְחָה דִּקְדֻשָּׁה, בְּאֹפֶן שֶׁיֻּמְשַׁךְ עָלֵינוּ כֹּחַ וּגְבוּרָה גְּדוֹלָה דִּקְדֻשָּׁה, עַד שֶׁנִּזְכֶּה מְהֵרָה לְשַׁבֵּר וּלְבַטֵּל כָּל הַשָּׁלֹשׁ תַּאֲוֹת הָאֵלֶּה וְנִזְכֶּה לְהַמְשִׁיךְ הַדַּעַת דִּקְדֻשָּׁה לְתוֹךְ לְבָבֵינוּ עַל יְדֵי קְדֻשַּׁת הַשָּׁלֹשׁ רְגָלִים וְעַל יְדֵי זֶה נִזְכֶּה לְתַקֵּן אֶת לְבָבֵנוּ, לְבַטֵּל מִלְּבָבֵנוּ כָּל הַשָּׁלֹשׁ תַּאֲוֹת הָאֵלֶּה וְלֹא יִשָּׁאֵר אֶצְלֵנוּ מֵהֶם שׁוּם רֹשֶׁם כְּלָל:
<h3>ז</h3>
וּתְזַכֵּנוּ לְקַבֵּל חַג הַפֶּסַח בִּקְדֻשָּׁה גְדוֹלָה זְמַן חֵרוּתֵנוּ וְעַל יְדֵי זֶה נִזְכֶּה לְהַמְשִׁיךְ מֹחַ וָדַעַת לְשַׁבֵּר תַּאֲוַת מָמוֹן וּבִזְכוּת קְדֻשַּׁת חַג הַשָּׁבוּעוֹת תְּזַכֵּנוּ לְהַמְשִׁיךְ מֹחַ וָדַעַת לְשַׁבֵּר תַּאֲוַת הַמִּשְׁגָּל וּבִזְכוּת קְדֻשַּׁת חַג הַסֻּכּוֹת חַג הָאָסִיף תְּזַכֵּנוּ לְהַמְשִׁיךְ מֹחַ וָדַעַת לְשַׁבֵּר תַּאֲוַת אֲכִילָה:
<h3>ח</h3>
אָנָּא יְהֹוָה חוּס וַחֲמֹל עָלֵינוּ וּמַלֵּא מִשְׁאֲלוֹתֵינוּ לְטוֹבָה בְּרַחֲמִים כִּי אַתָּה בְרַחֲמֶיךָ הָרַבִּים גִּלִּיתָ לָנוּ אֵלּוּ הָעֵצוֹת טוֹבוֹת קְדוֹשׁוֹת אֵיךְ לְהִנָּצֵל מִכָּל רָע, וְהוֹדַעְתָּ לָנוּ עֵצָה טוֹבָה וִישָׁרָה לְשַׁבֵּר כָּל הַשָּׁלֹשׁ תַּאֲוֹת הָעִקָּרִיּוֹת עַל יְדֵי קַבָּלַת הַשָּׁלֹשׁ רְגָלִים בִּקְדֻשָּׁה כָּרָאוּי אֲבָל אַתָּה יָדַעְתָּ אֶת רֹעַ לְבָבֵנוּ וְקַשְׁיוּת עָרְפֵּנוּ וּבִלְבּוּל וַעֲכִירַת דַּעְתֵּנוּ וְגֹדֶל חֲלִישׁוּתֵנוּ, עַד אֲשֶׁר גַּם הָעֵצָה בְּעַצְמָה קָשֶׁה עָלֵינוּ לְקַיֵּם כִּי אֵין אִתָּנוּ יוֹדֵעַ עַד מָה שׁוּם דֶּרֶךְ וְתַחְבּוּלָה אֵיךְ וּבְאֵיזֶה אֹפֶן נִזְכֶּה לְקַבֵּל הַשָּׁלֹשׁ רְגָלִים כָּרָאוּי כַּאֲשֶׁר נִגְלֶה לְפָנֶיךָ אֲדוֹן כֹּל כַּמָּה אָנוּ רְחוֹקִים מִקְּדֻשַּׁת הַשָּׁלֹשׁ רְגָלִים כִּי פָּגַמְנוּ בְּכָל תּוֹרָתְךָ הַקְּדוֹשָׁה וּבִפְרָט בִּקְדֻשַּׁת וְשִׂמְחַת שַׁבָּת וְיוֹם טוֹב וְגַם בְּהַשָּׁלֹשׁ רְגָלִים בְּעַצְמָן פָּגַמְנוּ פְּגָמִים הַרְבֵּה מְאֹד:
<h3>ט</h3>
אָנָּא יְהֹוָה, הוֹדִיעֵנוּ נָא אֶת דְּרָכֶיךָ, וְנֵדַע אֵיךְ נִמְצָא חֵן בְּעֵינֶיךָ וְאֵיךְ נִזְכֶּה לִפְעֹל בַּקָּשָׁתֵנוּ אֶצְלְךָ, בְּאֹפֶן שֶׁנִּזְכֶּה לְהִתְקָרֵב אֵלֶיךָ בֶּאֱמֶת וְנִזְכֶּה לְקַיֵּם כָּל הָעֵצוֹת טוֹבוֹת הָאֲמִתִּיּוֹת, אֲשֶׁר גִּלִּיתָ לָנוּ עַל יְדֵי צַדִּיקֶךָ הָאֲמִתִּיִּים, עַד שֶׁנִּזְכֶּה לָשׁוּב אֵלֶיךָ בֶּאֱמֶת וּבְלֵב שָׁלֵם חוּס וַחֲמֹל עָלֵינוּ, יֶהֱמוּ וְיִכָּמְרוּ נָא מֵעֶיךָ וְרַחֲמֶיךָ עָלֵינוּ מֶלֶךְ רַחֲמָן רַחֵם עָלֵינוּ, טוֹב וּמֵטִיב הִדָּרֶשׁ לָנוּ, שׁוּבָה עָלֵינוּ בַּהֲמוֹן רַחֲמֶיךָ בִּגְלַל אָבוֹת שֶׁעָשׂוּ רְצוֹנֶךָ זַכֵּנוּ וְחָנֵּנוּ בְּרַחֲמֶיךָ הָרַבִּים, שֶׁנִּזְכֶּה כֻלָּנוּ לְקַבֵּל כָּל הַשָּׁלֹשׁ רְגָלִים בְּשִׂמְחָה וּבְחֶדְוָה רַבָּה וַעֲצוּמָה עַד אֵין סוֹף וּתְזַכֵּנוּ לְשִׂמְחַת יוֹם טוֹב בֶּאֱמֶת כִּרְצוֹנְךָ הַטּוֹב
<h3>י</h3>
חוּס וַחֲמֹל עָלֵינוּ, כִּי אֵין אָנוּ יוֹדְעִים שׁוּם דֶּרֶךְ אֵיךְ לִזְכּוֹת לְשִׂמְחַת יוֹם טוֹב כִּי אִם בְּכֹחֲךָ הַגָּדוֹל לְבַד קַדְּשֵׁנוּ בְּמִצְוֹתֶיךָ וְתֵן חֶלְקֵנוּ בְּתוֹרָתֶךָ, שַׂבְּעֵנוּ מִטּוּבֶךָ וְשַׂמְּחֵנוּ בִישׁוּעָתֶךָ וְטַהֵר לִבֵּנוּ לְעָבְדְּךָ בֶּאֱמֶת וְהַנְחִילֵנוּ יְהֹוָה אֱלֹהֵינוּ בְּשִׂמְחָה וּבְשָׂשׂוֹן מוֹעֲדֵי קָדְשֶׁךָ, עַד שֶׁנִּזְכֶּה בִּזְכוּת וְכֹחַ קְדֻשַּׁת הַשָּׁלֹשׁ רְגָלִים לְשַׁבֵּר וּלְבַטֵּל כָּל הַשָּׁלֹשׁ תַּאֲווֹת רָעוֹת שֶׁהֵם תַּאֲוַת מָמוֹן וְתַאֲוַת נִאוּף וְתַאֲוַת אֲכִילָה וְנִזְכֶּה לִהְיוֹת קְדוֹשִׁים וּטְהוֹרִים בֶּאֱמֶת וְתוֹצִיאֵנוּ מֵאֲפֵלָה לְאוֹרָה, מֵחֹשֶׁךְ לְאוֹר גָּדוֹל וְנִזְכֶּה לְהַמְשִׁיךְ הַדַּעַת הַקְּדוֹשָׁה לְתוֹךְ הַלֵּב לְתַקֵּן וּלְזַכֵּךְ וּלְטַהֵר הַלֵּב מִכָּל הַשָּׁלֹשׁ תַּאֲוֹת הָאֵלּוּ וִיקֻיַּם בָּנוּ מִקְרָא שֶׁכָּתוּב: "וְיָדַעְתָּ הַיּוֹם וַהֲשֵׁבוֹתָ אֶל לְבָבֶךָ כִּי יְהֹוָה הוּא הָאֱלֹהִים בַּשָּׁמַיִם מִמַּעַל וְעַל הָאָרֶץ מִתָּחַת אֵין עוֹד":
<h3>יא</h3>
וְתוֹשִׁיעֵנוּ בְּרַחֲמֶיךָ הָרַבִּים לְתַקֵּן וּלְזַכֵּךְ הַדָּמִים שֶׁבְּקִרְבֵּנוּ, וְנִזְכֶּה לְהַכְנִיעַ הַדָּם שֶׁבְּחָלָל הַשְּׂמָאלִי שֶׁבַּלֵּב וְתַעַזְרֵנוּ שֶׁנִּזְכֶּה לְזַכֵּךְ וּלְטַהֵר אֶת לִבֵּנוּ מִפְּגַם אֶרֶס עֲכִירַת הַדָּמִים שֶׁיֵּשׁ בָּנוּ מִיַּנְקוּתֵנוּ, עַל יְדֵי עֲכִירַת הֶחָלָב שֶׁאֵינוֹ טוֹב שֶׁהָיִינוּ יוֹנְקִים אָז, אֲשֶׁר עַל יְדֵי זֶה מִתְגַּבֵּר חַס וְשָׁלוֹם חֲמִימוּת תַּאֲוַת הַמִּשְׁגָּל אָנָּא יְהֹוָה זַכֵּנוּ לְתַקֵּן וּלְזַכֵּךְ כָּל זֶה מְהֵרָה, עַד שֶׁנִּזְכֶּה לְשַׁבֵּר תַּאֲוַת הַמִּשְׁגָּל לְגַמְרֵי וּתְזַכֵּנוּ לִקְדֻשַּׁת הַבְּרִית בֶּאֱמֶת וּתְרַחֵם עָלֵינוּ וְעַל עוֹלָלֵנוּ וְטַפֵּנוּ וְעַל כָּל יַלְדֵי עַמְּךָ בֵּית יִשְׂרָאֵל, וְתַזְמִין בְּרַחֲמֶיךָ הָרַבִּים לְכָל וַלְדוֹתֵינוּ מֵינִיקוֹת כְּשֵׁרוֹת וַהֲגוּנוֹת שֶׁיִּהְיֶה חֲלָבָם טָהוֹר וְכָשֵׁר זַךְ וָצַח וְתִשְׁמֹר וְתַצִּיל אֶת כָּל זַרְעֵנוּ שֶׁלֹּא יִינְקוּ מִנָּשִׁים חֲצוּפוֹת אֲשֶׁר חֲלָבָם טָמֵא, שֶׁלֹּא יַמְשִׁיכוּ בָּהֶם חַס וְשָׁלוֹם אֶרֶס תַּאֲוַת הַמִּשְׁגָּל כִּי בֶּאֱמֶת אֵין בָּנוּ דַּעַת לִשְׁמֹר זַרְעֵנוּ מִזֶּה, רַק בְּרַחֲמֶיךָ לְבַד תִּשְׁמֹר אֶת זַרְעֵנוּ שֶׁלֹּא יִינְקוּ מֵחָלָב שֶׁאֵינוֹ טוֹב וָזַךְ וְתַעֲזֹר לָנוּ וּלְזַרְעֵנוּ תָּמִיד, בְּאֹפֶן שֶׁנִּזְכֶּה כֻלָּנוּ אֲנַחְנוּ וְזַרְעֵנוּ לִשְׁמֹר אֶת הַבְּרִית קֹדֶשׁ בֶּאֱמֶת וּלְתַקֵּן וּלְטַהֵר עַצְמֵנוּ מִכָּל הַשָּׁלֹשׁ מִדּוֹת הָאֵלּוּ שֶׁהִזְכַּרְנוּם לְפָנֶיךָ וְעַל-יְדֵי-זֶה נִזְכֶּה לִשְׁמֹר אֶת הַיִּרְאָה שְׁלֵמָה שֶׁבַּלֵּב וְנִזְכֶּה לְבִנְיַן יְרוּשָׁלַיִם חִישׁ קַל מְהֵרָה, וְשָׁם נַעֲבָדְךָ בְּיִרְאָה כִּימֵי עוֹלָם וּכְשָׁנִים קַדְמוֹנִיּוֹת וּלְיִרְאָה מִמְּךָ תָּמִיד לְיִרְאָה אֶת הַשֵּׁם הַנִּכְבָּד וְהַנּוֹרָא הַזֶּה אֶת יְהֹוָה אֱלֹהֵינוּ לְפָנָיו נַעֲבֹד בְּיִרְאָה וָפַחַד וְנוֹדֶה לִשְׁמוֹ תָמִיד, עַד שֶׁנִּזְכֶּה עַל-יְדֵי הַיִּרְאָה שְׁלֵמָה שֶׁבַּלֵּב לִבְרֹא מַלְאָךְ שֶׁיַּשְׁפִּיעַ נְבוּאָה לִכְלֵי הַנְּבוּאָה וְיֻמְשַׁךְ הַשְׁפָּעַת הַנְּבוּאָה בָּעוֹלָם וִיקֻיַּם מִקְרָא שֶׁכָּתוּב: "וְנִבְּאוּ בְּנֵיכֶם וּבְנוֹתֵיכֶם"
<h3>יב</h3>
וְתִשְׁמְרֵנוּ וְתַצִּילֵנוּ מֵהִתְמַנּוּת, שֶׁלֹּא יִהְיֶה לָנוּ שׁוּם תַּאֲוָה וְחֶמְדָּה לְשׁוּם הִתְמַנּוּת כְּלָל, לֹא הִתְמַנּוּת גְּדוֹלָה וְלֹא הִתְמַנּוּת קְטַנָּה וְלֹא תַטִּיל עָלֵינוּ צָרְכֵי צִבּוּר כְּלָל רַק נִזְכֶּה לְעָבְדְּךָ בֶּאֱמֶת בְּיִרְאָה וְאַהֲבָה בִּתְמִימוּת גָּדוֹל וּבִפְשִׁיטוּת לְמַעַנְךָ וּלְשִׁמְךָ לְבַד, בְּלִי שׁוּם פְּנִיּוֹת וּמַחֲשָׁבוֹת זָרוֹת כְּלָל וְנִבְרַח מִן הַכָּבוֹד וְהַהִתְמַנּוּת בְּתַכְלִית, וְנִתְרַחֵק מֵהִתְמַנּוּת עַד קְצֵה הָאַחֲרוֹן בֶּאֱמֶת לַאֲמִתּוֹ:
<h3>יג</h3>
וּבְכֵן תְּרַחֵם עָלֵינוּ מָלֵא רַחֲמִים, וְתָחוֹס וְתַחְמֹל עַל יָמֵינוּ וּשְׁנוֹתֵינוּ, וְתֵטִיב לָנוּ מִטּוּבְךָ הָאֲמִתִּי, וּתְזַכֵּנוּ לִתְפִלָּה בִּשְׁלֵמוּת וְנִזְכֶּה לְהִתְפַּלֵּל כָּל תְּפִלּוֹתֵינוּ לְפָנֶיךָ בְּכָל לֵב וָנֶפֶשׁ, וְלֹא נְזַלְזֵל חַס וְשָׁלוֹם בִּדְבָרִים הָעוֹמְדִים בְּרוּמוֹ שֶׁל עוֹלָם שֶׁהִיא הַתְּפִלָּה, וְלֹא נַעֲשֶׂה תְּפִלָּתֵנוּ קֶבַע אֶלָּא רַחֲמִים וְתַחֲנוּנִים, וְלֹא תִדְמֶה עָלֵינוּ תְּפִלָּתֵנוּ כְּמַשָּׂאוּי חַס וְשָׁלוֹם, רַק נִזְכֶּה בְּרַחֲמֶיךָ הָרַבִּים לְהִתְאַמֵּץ וּלְהִתְחַזֵּק וּלְהִתְגַּבֵּר בְּכָל כֹּחַ וָעֹז וְתַעֲצוּמוֹת בְּכָל מִינֵי כֹּחוֹת לְהִתְפַּלֵּל תְּפִלָּה שְׁלֵמָה לְפָנֶיךָ בְּכַוָּנוֹת הַלֵּב בֶּאֱמֶת כָּרָאוּי כִּי אַתָּה יוֹדֵעַ אָבִינוּ שֶׁבַּשָּׁמַיִם, כַּמָּה וְכַמָּה קָשֶׁה וְכָבֵד עָלֵינוּ לִפְתֹּחַ פִּינוּ בִּתְפִלָּתֵנוּ, וּתְפִלָּתֵנוּ פְּגוּמָה מְאֹד חוּסָה עָלֵינוּ כְּרֹב רַחֲמֶיךָ, וְזַכֵּנוּ לִגְאוֹל וְלִפְדּוֹת אֶת הַתְּפִלָּה מִן הַגָּלוּת הַגְּדוֹלָה וְהַמָּרָה שֶׁנָּפְלָה אֶצְלֵנוּ עַכְשָׁו בַּעֲווֹנוֹתֵינוּ הָרַבִּים חוּס וַחֲמֹל חוּס וְרַחֵם, חוּס וְהוֹשִׁיעָה מְהֵרָה לְמַעַן שִׁמְךָ לְבַד, לְמַעַנְךָ לְמַעַנְךָ וְלֹא לְמַעֲנֵנוּ פְּתַח פִּיךָ לְאִלֵּם כָּמוֹנִי "אֲדֹנָי שְׂפָתַי תִּפְתָּח וּפִי יַגִּיד תְּהִלָּתֶךָ" תָּכִין לִבִּי תַּקְשִׁיב אָזְנֶךָ עָזְרֵנוּ מָלֵא רַחֲמִים יוֹשֵׁב תְּהִלּוֹת יִשְׂרָאֵל, שֶׁתִּהְיֶה תְּפִלָּתֵנוּ שְׁגוּרָה בְּפִינוּ תָמִיד, וִיקֻיַּם מִקְרָא שֶׁכָּתוּב: "בּוֹרֵא נִיב שְׂפָתָיִם, שָׁלוֹם שָׁלוֹם לָרָחוֹק וְלַקָּרוֹב, אָמַר יְהֹוָה וּרְפָאתִיו" וְנִזְכֶּה בְּכֹחַ תְּפִלּוֹתֵינוּ לְהַכְנִיעַ וּלְהַשְׁפִּיל וּלְשַׁבֵּר וּלְבַטֵּל כָּל הָרְפוּאוֹת הַטִּבְעִיִּים שֶׁל הָרוֹפְאִים, וְיִתְגַּלֶּה הָאֱמֶת בָּעוֹלָם, שֶׁאֵין שׁוּם רוֹפֵא בָּעוֹלָם יוֹדֵעַ כְּלָל לְרַפְּאוֹת שׁוּם חוֹלָאַת, רַק כָּל הָרְפוּאוֹת כֻּלָּן הֵן רַק עַל יְדֵי דְּבַר יְהֹוָה לְבַד, עַל יְדֵי תְפִלּוֹת וּבַקָּשׁוֹת וְתַחֲנוּנִים שֶׁל הַצַּדִּיקִים בַּעֲלֵי הַתְּפִלָּה הַמִּתְפַּלְּלִים עַל יִשְׂרָאֵל וּמְרַצִּין וּמְפַיְּסִין אוֹתְךָ, וּמַמְשִׁיכִין רְפוּאוֹת בָּעוֹלָם כִּי כָל הָעֲשָׂבִים וְהַסַּמִּים שֶׁל הָרְפוּאוֹת, וְכָל הַכּוֹכָבִים וּמַזָּלוֹת הַמְמֻנִּים עֲלֵיהֶם, כֻּלָּם מְקַבְּלִים כֹּחָם מֵהַמַּלְאָכִים אֲשֶׁר עֲלֵיהֶם, וְאֵלּוּ הַמַּלְאָכִים מְקַבְּלִים כֹּחָם מֵהַמַּלְאָכִים הַגְּבוֹהִים עֲלֵיהֶם, וְכֻלָּם מְקַבְּלִים וְלוֹוִין זֶה מִזֶּה וְזֶה מִזֶּה עַד לְמַעְלָה לְמַעְלָה, עַד שֶׁכֻּלָּם מְקַבְּלִים כֹּחַ מֵהַמַּלְוֶה הַגָּדוֹל, שֶׁהוּא הַבַּעַל תְּפִלָּה שֶׁזּוֹכֶה לִדְבַר יְהֹוָה שֶׁהוּא שֹׁרֶשׁ כָּל הַבְּרִיאָה כֻּלָּהּ מֵרֹאשׁ וְעַד סוֹף, כְּמוֹ שֶׁכָּתוּב: "בִּדְבַר יְהֹוָה שָׁמַיִם נַעֲשׂוּ, וּבְרוּחַ פִּיו כָּל צְבָאָם", עַל כֵּן אִי אֶפְשָׁר לְהַמְשִׁיךְ שׁוּם רְפוּאָה בָּעוֹלָם כִּי אִם עַל יְדֵי תְּפִלָּה וְתַחֲנוּנִים לְבַד, וּתְזַכֵּנוּ לָדַעַת זֹאת בֶּאֱמֶת גְּמוּרָה וּבֶאֱמוּנָה שְׁלֵמָה, וּבְרַחֲמֶיךָ הָרַבִּים נִזְכֶּה לְהַמְשִׁיךְ וּלְקַבֵּל כָּל הָרְפוּאוֹת לָנוּ וּלְכָל עַמְּךָ יִשְׂרָאֵל עַל יְדֵי דְבַר יְהֹוָה שֶׁל הַתְּפִלָּה לְבַד
<h3>יד</h3>
וְתַעַזְרֵנוּ וְתוֹשִׁיעֵנוּ שֶׁנִּזְכֶּה לְהַמְשִׁיךְ כָּל הַכֹּחוֹת שֶׁל כָּל הָרְפוּאוֹת לְתוֹךְ כָּל הַדְּבָרִים שֶׁבָּעוֹלָם, לַלֶּחֶם וְלַמַּיִם וּלְכָל דְּבַר מַאֲכָל וּמַשְׁקֶה שֶׁתַּזְמִין לְתוֹךְ פִּינוּ לֶאֱכֹל וְלִשְׁתּוֹת, יִהְיֶה מַה שֶּׁיִּהְיֶה, יֻמְשַׁךְ לְתוֹכָם כֹּחַ וּסְגֻלַּת הָרְפוּאוֹת שֶׁל כָּל הָעֲשָׂבִים וְהַסַּמִּים, עַד שֶׁיִּהְיֶה לָנוּ רְפוּאָה שְׁלֵמָה בְּכָל עֵת שֶׁנִּצְטָרֵךְ עַל יְדֵי לֶחֶם וּמַיִם לְבַד וִיקֻיַּם בָּנוּ מִקְרָא שֶׁכָּתוּב: "וּבֵרַךְ אֶת לַחְמְךָ וְאֶת מֵימֶיךָ וַהֲסִירוֹתִי מַחֲלָה מִקִּרְבֶּךָ", וְתִרְפָּאֵנוּ בְּרַחֲמֶיךָ רְפוּאָה שְׁלֵמָה בְּגוּף וָנֶפֶשׁ לְכָל רְמַ"ח אֵבָרֵינוּ וּשְׁסָ"ה גִּידֵינוּ, כִּי אַתָּה לְבַד יָדַעְתָּ אֶת כָּל מַכְאוֹבֵינוּ וְאֶת מַחֲלוֹתֵינוּ הַגְּלוּיוֹת לָנוּ וְהַנִּסְתָּרוֹת מֵאִתָּנוּ
<h3>טו</h3>
אָנָּא יְהֹוָה, רְפָאֵינוּ יְהֹוָה וְנֵרָפֵא הוֹשִׁיעֵנוּ וְנִוָּשֵׁעָה כִּי תְהִלָּתֵנוּ אָתָּה וְהַעֲלֵה רְפוּאָה שְׁלֵמָה לְכָל תַּחֲלוּאֵינוּ וּלְכָל מַכְאוֹבֵינוּ וּלְכָל מַכּוֹתֵינוּ:
[להתפלל על הילדים של בני הצדיקים שהיה להם צער גידול בנים רחמנא ליצלן] (וּבִפְרָט לפלוני בן פלוני), אֵל נָא רְפָא נָא לוֹ רְפוּאָה שְׁלֵמָה, וְתֵן לוֹ חַיִּים אֲרוּכִים וְטוֹבִים וְיִחְיֶה וְיַאֲרִיךְ יָמִים וְשָׁנִים בַּטּוֹב וּבַנְּעִימִים, וְתִרְפָּאֵהוּ וְתַחֲלִימֵהוּ וּתְחַיֵּהוּ, וְיִזְכּוּ אָבִיו וְאִמּוֹ יוֹלְדָיו לְגַדְּלוֹ בְּנַחַת וּבְשִׂמְחָה לְתוֹרָה וּלְחֻפָּה וּלְמַעֲשִׂים טוֹבִים לַאֲרִיכוּת יָמִים וְשָׁנִים טוֹבִים, וְיִזְכּוּ לִרְאוֹת מִמֶּנּוּ בָּנִים וּבְנֵי בָּנִים עוֹסְקִים בַּתּוֹרָה וּבַמִּצְוֹת מָרָא דְּעָלְמָא כֹּלָּא, חוּס וַחֲמֹל עֲלֵיהֶם וְעָלֵינוּ וְעַל כְּלָלִיּוּת עַמְּךָ יִשְׂרָאֵל, עַמְּךָ הַקָּדוֹשׁ אֲשֶׁר בָּהֶם בָּחַרְתָּ, וֶאֱמֹר לְצָרוֹתָם דַּי, כִּי כְבָר סָבְלוּ צַעַר גִּדּוּל בָּנִים הַרְבֵּה יוֹתֵר מִדַּי בַּעֲווֹנוֹתֵינוּ הָרַבִּים:
<h3>טז</h3>
אָנָּא יְהֹוָה חוּס וַחֲמֹל וְרַחֵם עֲלֵיהֶם וְעָלֵינוּ וְעַל פְּלֵטָתֵנוּ, יֶהֱמוּ נָא וְיִכָּמְרוּ נָא הֲמוֹן מֵעֶיךָ וְרַחֲמֶיךָ עַל רְתִיחַת דִּמְעָתָם וְצַעֲרָם וְאֶנְקָתָם וְאַנְחָתָם וְכִלְיוֹן עֵינֵיהֶם שֶׁיֵּשׁ לָהֶם בְּכָל יוֹם וּבְכָל עֵת וּבְכָל שָׁעָה, אֲשֶׁר עֵינֵיהֶם תְּלוּיוֹת אֵלֶיךָ לְבַד "כְּעֵינֵי עֲבָדִים אֶל יַד אֲדוֹנֵיהֶם, כְּעֵינֵי שִׁפְחָה אֶל יַד גְּבִרְתָּהּ", כֵּן עֵינֵיהֶם אֶל יְהֹוָה אֱלֹהֵיהֶם עַד שֶׁתְּחָנֵּם וּתְרַפֵּא וְתַבְרִיא וְתַחֲלִים וּתְחַיֶּה אֶת בְּנָם זֶה, בְּאֹפֶן שֶׁלֹּא יָבֹא לִידֵי מַחֲלָה וּכְאֵב וּמֵחוֹשׁ כְּלָל, כִּי אֶל הַנַּעַר הַזֶּה הִתְפַּלָּלְנוּ וּתְזַכֵּם בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים לְגַדְּלוֹ בְּנַחַת וְשָׁלוֹם וְשַׁלְוָה לְאֹרֶךְ יָמִים וְשָׁנִים טוֹבִים רַחֵם עֲלֵיהֶם לְמַעַן שְׁמֶךָ, כִּי לֹא אָמַר יְהֹוָה לִמְחוֹת שֵׁם יִשְׂרָאֵל חָלִילָה, כִּי שִׁמְךָ מְשֻׁתָּף בִּשְׁמֵנוּ, וּכְבָר הִבְטַחְתָּנוּ לַעֲמֹד בְּעֶזְרָתֵנוּ תָמִיד:
<h3>יז</h3>
רִבּוֹנוֹ שֶׁל עוֹלָם, אַתָּה יוֹדֵעַ כִּי אֵין בָּנוּ כֹּחַ וָשֵׂכֶל אֵיךְ לְבַקֵּשׁ וּלְרַצּוֹת אוֹתְךָ עַל זֶה, כִּי בֶאֱמֶת הָיָה רָאוּי לָנוּ לִפּוֹל עַל פָּנֵינוּ תָּמִיד וּלְהִשְׁתַּטֵּחַ לַעֲפַר אָרֶץ, יוֹמָם לֹא נָנוּחַ לַיְלָה לֹא נִשְׁכַּב, לֹא נַחֲרִישׁ וְלֹא נִשְׁקֹט וְלֹא נִתֵּן דָּמִי לָךְ, וְנַזְכִּיר אוֹתְךָ תָּמִיד שֶׁתְּרַחֵם עַל יוֹצְאֵי חֲלָצֵיהֶם הַקְּדוֹשִׁים, עַל כָּל אֶחָד וְאֶחָד וְתִרְפָּאֵם רְפוּאָה שְׁלֵמָה, כִּי כְבָר סָבְלוּ כֻּלָּם יִסּוּרִים וּמַכְאוֹבִים גְּדוֹלִים וְנוֹרָאִים, מִי יָבִין עֹצֶם פִּלְאֲךָ וּדְרָכֶיךָ הַנִּפְלָאוֹת, וּמִי יְהַרְהֵר אַחַר מִדּוֹתֶיךָ, כִּי צַדִּיק אַתָּה יְהֹוָה וְיָשָׁר מִשְׁפָּטֶיךָ, אַךְ כְּבָר קִבְּלוּ צַעַר וְיִסּוּרִין יוֹתֵר מִדַּי הָאוֹמֵר לְעוֹלָמוֹ דַּי יֹאמַר לְצָרוֹתֵיהֶם דַּי חוּס וַחֲמֹל עֲלֵיהֶם וְעָלֵינוּ וְהִתְפַּלֵל בַּעֲדָם וְיִחְיוּ כֻּלָּם, כִּי אֵין לָנוּ דַּעַת וָשֵׂכֶל אֵיךְ לְהִתְפַּלֵּל עֲלֵיהֶם, כִּי אִם אַתָּה לְבַד בְּרַחֲמֶיךָ הָרַבִּים תִּתְפַּלֵּל בַּעֲדָם תָּמִיד, וּתְבָרְכֵם וְיִחְיוּ יָמִים עַל יְמֵיהֶם תּוֹסִיף שְׁנוֹת חַיִּים, יִרְאוּ זֶרַע יַאֲרִיכוּ יָמִים וְשָׁנִים, יְבַלּוּ יְמֵיהֶם בַּטּוֹב וּשְׁנוֹתֵיהֶם בַּנְּעִימִים וְיֵצְאוּ מֵהֶם בָּנִים וּבְנֵי בָּנִים דּוֹרוֹת וְדוֹרֵי דּוֹרוֹת, עַד סוֹף כָּל הַדּוֹרוֹת, לְעוֹלְמֵי עַד וּלְנֵצַח נְצָחִים:
<h3>יח</h3>
וּבְכֵן תְּרַחֵם עָלֵינוּ גּוֹאֵל חָזָק, וְתִגְאָלֵנוּ מְהֵרָה מִשָּׁלֹשׁ עֲבוֹדוֹת רָעוֹת, שֶׁהֵן עֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים וְתִשְׁמְרֵנוּ וְתַצִּילֵנוּ תָּמִיד מִפְּגַם עֲבוֹדָה זָרָה חַס וְשָׁלוֹם, שֶׁהוּא פְּגַם הָאֱמוּנָה וְלֹא תַעֲלֶה וְלֹא תָּבֹא עַל לִבֵּנוּ שׁוּם מַחֲשָׁבָה זָרָה וּבִלְבּוּל כְּלָל בְּכָל הַדְּבָרִים הַנּוֹגְעִים לֶאֱמוּנָתְךָ הַקְּדוֹשָׁה, רַק תְּרַחֵם עָלֵינוּ בְּחֶמְלָתְךָ הַגְּדוֹלָה וְתַשְׁפִּיעַ עָלֵינוּ אֱמוּנָתְךָ הַקְּדוֹשָׁה, וְתִטַּע וְתִקְבַּע בְּלִבֵּנוּ אֱמוּנָה שְׁלֵמָה וִישָׁרָה זַכָּה וְצַחָה וּנְקִיָּה, קְדוֹשָׁה וּטְהוֹרָה מִכָּל סִיג וּפְסֹלֶת, וְלֹא אֶפְגֹם בֶּאֱמוּנָתְךָ הַקְּדוֹשָׁה כְּלָל
<h3>יט</h3>
מָלֵא רַחֲמִים מָלֵא רַחֲמִים, מָלֵא חֶסֶד מָלֵא רָצוֹן מָלֵא טוֹב אֲדוֹן הָאֱמֶת וְהָאֱמוּנָה, תֵּן לָנוּ בְמַתְּנַת חִנָּם וְנִדְבַת חֶסֶד, אֱמוּנָה הַקְּדוֹשָׁה וְלֹא יַעֲלֶה עַל לִבֵּנוּ שׁוּם קֻשְׁיָא וּבִלְבּוּל וַחֲקִירָה כְּלָל בְּעִנְיָנֵי הָאֱמוּנָה הַקְּדוֹשָׁה, רַק נִזְכֶּה לֶאֱמוּנָה שְׁלֵמָה וִישָׁרָה בֶּאֱמֶת כָּרָאוּי כִּרְצוֹנְךָ הַטּוֹב הוֹצִיאֵנוּ מֵאֲפֵלָה לְאוֹרָה מֵחֹשֶׁךְ לְאוֹר גָּדוֹל, מֵעַבְדוּת לְחֵרוּת, מִפְּגַם הָאֱמוּנָה לֶאֱמוּנָה שְׁלֵמָה בֶּאֱמֶת:
<h3>כ</h3>
וּתְרַחֵם עָלֵינוּ, וּתְזַכֵּנוּ וְתִגְאָלֵנוּ מֵעֹצֶם מְרִירוּת הָעַבְדוּת הַקָּשָׁה וְהַכְּבֵדָה וְהַמָּרָה מְאֹד שֶׁהִיא תַּאֲוַת הַמִּשְׁגָּל אֲשֶׁר גָּלוּת וְעַבְדוּת שֶׁל תַּאֲוָה רָעָה וּמָרָה הַזֹּאת עוֹמֵד וּמִתְגַּבֵּר עָלֵינוּ בְּכָל עֵת, עַד אֲשֶׁר מֵרְרוּ אֶת חַיֵּינוּ בַּעֲבוֹדָה קָשָׁה וַיַּעַבְדוּ בָּנוּ בְּפָרֶךְ, כַּאֲשֶׁר אַתָּה יָדַעְתָּ אֶת נִגְעֵי לְבָבוֹ שֶׁל כָּל אֶחָד וְאֶחָד וּבַעֲווֹנוֹתֵינוּ הָרַבִּים "כָּלוּ בְיָגוֹן חַיָּי וּשְׁנוֹתַי בָּאֲנָחָה, כָּשַׁל בַּעֲוֹנִי כֹחִי וַעֲצָמַי עָשֵׁשׁוּ, וַיַּכְנַע בֶּעָמָל לִבִּי נִכְשַׁלְתִּי וְאֵין עוֹזֵר"
<h3>כא</h3>
אָבִי אֲדוֹנִי יוֹצְרִי וּבוֹרְאִי, מַלְכִּי וּקְדוֹשִׁי גוֹאֲלִי וּפוֹדִי, הַצּוֹפֶה לָרָשָׁע וְחָפֵץ בְּהִצָּדְקוֹ וְרוֹצֶה בְּטוֹבָתִי בֶּאֱמֶת, וְחוֹשֵׁב מַחֲשָׁבוֹת לְבַל יִדַּח מִמֶּנּוּ נִדָּח, רַחֵם עָלַי בְּחֶמְלָתְךָ הַגְּדוֹלָה וְהוֹצִיאֵנִי מֵעַבְדוּת לְחֵרוּת "חָנְנֵנִי יְהֹוָה, רְאֵה עָנְיִי מִשּׂוֹנְאָי, מְרוֹמְמִי מִשַּׁעֲרֵי מָוֶת" גְּאָלֵנִי מִשַּׁחַת, פְּדֵנִי מִמָּוֶת, הוֹצִיאֵנִי מִבֵּית עֲבָדִים פְּדֵנִי מִשָּׁלֹשׁ עֲבוֹדוֹת הַלָּלוּ, הַצִּילֵנִי מִפְּגַם אֱמוּנָה וּמִפְּגַם הַבְּרִית וּמִבִּזּוּי אֲנָשִׁים וְתִשְׁמְרֵנִי וְתַצִּילֵנִי שֶׁלֹּא אֲבַזֶּה שׁוּם אָדָם שֶׁבָּעוֹלָם, וְאֶזְכֶּה לְקַיֵּם דִּבְרֵי רַבּוֹתֵינוּ זִכְרוֹנָם לִבְרָכָה שֶׁהִזְהִירוּ 'אַל תְּהִי בָּז לְכָל אָדָם'
<h3>כב</h3>
וְתוֹשִׁיעֵנִי וְתַעַזְרֵנִי תָמִיד בְּעֶזְרָתֶךָ וּבִישׁוּעָתְךָ הַגְּדוֹלָה שֶׁאֶהְיֶה נִזְהָר מְאֹד מִשְּׁפִיכוּת דָּמִים, וְלֹא אֲבַזֶּה וְלֹא אֲבַיֵּשׁ שׁוּם בַּר יִשְׂרָאֵל שֶׁבָּעוֹלָם, וְלֹא אַלְבִּין פְּנֵי חֲבֵרַי חַס וְשָׁלוֹם אָנָּא יְהֹוָה, שָׁמְרֵנִי וְהַצִּילֵנִי מִזֶּה, מַה שֶּׁפָּגַמְתִּי בָּזֶה מִנְּעוּרַי, וְהִלְבַּנְתִּי וּבִיַּשְׁתִּי פְנֵי חֲבֵרַי וְרַבּוֹתַי, בְּשׁוֹגֵג אוֹ בְּמֵזִיד בְּאֹנֶס אוֹ בְּרָצוֹן
<h3>כג</h3>
אָנָּא יְהֹוָה מָלֵא רַחֲמִים, עָזְרֵנִי וְזַכֵּנִי לְתַקֵּן כָּל זֶה מְהֵרָה וּתְסַבֵּב בְּרַחֲמֶיךָ סִבּוֹת לְטוֹבָה בְּאֹפֶן שֶׁאֶזְכֶּה לְהִתְוָּעֵד יַחַד עַם כָּל הָאֲנָשִׁים שֶׁבִּיַּשְׁתִּי אוֹתָם, אוֹ פָּגַמְתִּי בִּכְבוֹדָם וְאֶזְכֶּה לְרַצּוֹתָם וּלְפַיְּסָם וְאַתָּה בְּרַחֲמֶיךָ תִּתֵּן בְּלִבָּם שֶׁיִּמְחֲלוּ לִי בִּמְחִילָה גְּמוּרָה בֶּאֱמֶת, וְלֹא יִשָּׁאֵר בְּלִבָּם שׁוּם רֹשֶׁם וּקְפֵדָא כְּלָל וְאִם יֵשׁ מֵהֶם שֶׁכְּבָר נִפְטְרוּ לְעוֹלָמָם, אוֹ אִם לִפְעָמִים יָצָא עָתָק מִפִּי, וּפָגַמְתִּי בִּכְבוֹד אֲנָשִׁים שֶׁמֵּתוּ כְּבָר, וּמִכָּל שֶׁכֵּן אִם בַּעֲווֹנוֹתַי הָרַבִּים פָּגַמְתִּי בִּכְבוֹד חֲכָמִים וְצַדִּיקִים וּכְשֵׁרִים שֶׁכְּבָר מֵתוּ וְהָלְכוּ לְעוֹלָמָם, אָנָּא יְהֹוָה, רַחֲמָן אֲמִתִּי, הִנְנִי מְפַיֵּס אוֹתָם, וְהִנְנִי מְבַקֵּשׁ מְחִילָה וּסְלִיחָה וְכַפָּרָה מִכְבוֹדָם הַגָּדוֹל, כִּי חָטָאתִי עָוִיתִי וּפָשַׁעְתִּי נֶגְדְּךָ וְנֶגְדָּם, וּפָגַמְתִּי בִּכְבוֹדֶךָ (וּבִכְבוֹדָם), חָטָאתִי לֵאלֹהֵי יִשְׂרָאֵל וּלְכַמָּה אֲנָשִׁים צַדִּיקִים וַחֲכָמִים וּכְשֵׁרִים שֶׁפָּגַמְתִּי בִּכְבוֹדָם בְּחַיֵּיהֶם וּבְמוֹתָם, נַעֲנֵיתִי לָהֶם וּלְעַצְמוֹתֵיהֶם הַקְּדוֹשִׁים, יִמְחֲלוּ לִי
<h3>כד</h3>
אָנָּא יְהֹוָה, מְחֹל לִי סְלַח לִי כַּפֶּר לִי, וְתֵן בְּלֵב כָּל הַצַּדִּיקִים וְהַחֲכָמִים וְהַכְּשֵׁרִים וְכָל הָאֲנָשִׁים שֶׁפָּגַמְתִּי בִּכְבוֹדָם בְּחַיֵּיהֶם וּבְמוֹתָם, כַּגָּדוֹל כַּקָּטֹן, שֶׁכֻּלָּם יִמְחֲלוּ וְיִסְלְחוּ לַעֲוֹן עַבְדֶּךָ אֲשֶׁר הֵעֱוָה נֶגְדָּם, וְיָשׁוּבוּ אֵלַי וִירַחֲמוּנִי וְיַעְתִּירוּ בַּעֲדִי לְאֵל עֶלְיוֹן וְיַמְלִיצוּ טוֹב בַּעֲדִי תָמִיד לִפְנֵי כִסֵּא כְבוֹדֶךָ, וִיבַקְּשׁוּ עָלַי רַחֲמִים וְיַעַמְדוּ בְּעֶזְרָתִי לְגָאֳלֵנִי וּלְהַצִּילֵנִי מִכָּל רָע, בְּאֹפֶן שֶׁאֶזְכֶּה לַחֲזֹר בִּתְשׁוּבָה שְׁלֵמָה לְפָנֶיךָ וְלַעֲמֹד בֵּין הַצַּדִּיקִים הָאֲמִתִּיִּים לָעוֹלָם הַבָּא, וְיִהְיֶה חֶלְקִי עִמָּהֶם אַחַר פְּטִירָתִי מִן הָעוֹלָם
<h3>כה</h3>
רִבּוֹנוֹ שֶׁל עוֹלָם מָלֵא רַחֲמִים רַבִּים, אָב הָרַחֲמָן מַלֵּא מִשְׁאֲלוֹתַי בְּרַחֲמִים, הוֹרֵנִי מַה שֶּׁאֲדַבֵּר, הֲבִינֵנִי מַה שֶּׁאֶשְׁאַל, זַכֵּנִי וּגְאָלֵנִי וּפְדֵנִי מִכָּל שָׁלֹשׁ עֲבוֹדוֹת הַלָּלוּ זַכֵּנִי לֶאֱמוּנָה שְׁלֵמָה דִּקְדֻשָּׁה וּלְתִקּוּן הַבְּרִית, וּלְכַבֵּד אֶת אֲנָשִׁים וְלֹא אֲבַזֶּה מֵעַתָּה שׁוּם אָדָם בָּעוֹלָם וַאֲפִלּוּ בְּמַחֲשַׁבְתִּי לְבַד לֹא אֶהְיֶה בָּז לְכָל אָדָם שֶׁבָּעוֹלָם וְאֶזְכֶּה לְהַאֲמִין בֶּאֱמוּנָה שְׁלֵמָה בְּכָל אָדָם שֶׁבָּעוֹלָם אֲפִלּוּ בְּהַפָּחוּת וְהַגָּרוּעַ שֶׁבְּיִשְׁרָאֵל, שֶׁכֻּלָּם חֲשׁוּבִים וִיקָרִים מְאֹד בְּעֵינֵי הַשֵּׁם יִתְבָּרַךְ, וְכֻלָּם מוּכָנִים וּרְאוּיִים לְקַבֵּל כָּל טוּב וְכָל כָּבוֹד וּגְדֻלָּה שֶׁבָּעוֹלָם, וִיכוֹלִים לִזְכּוֹת לְכָל הַמַּעֲלוֹת שֶׁבָּעוֹלָם בְּגַשְׁמִיּוּת וְרוּחָנִיּוּת בָּעוֹלָם הַזֶּה וּבָעוֹלָם הַבָּא:
<h3>כו</h3>
וְנִזְכֶּה עַל יְדֵי תִּקּוּן שָׁלֹשׁ מִדּוֹת אֵלּוּ לִתְפִלָּה בִּשְׁלֵמוּת, וְתַעַזְרֵנוּ לְהִתְפַּלֵּל תְּפִלָּתֵנוּ לְפָנֶיךָ כָּרָאוּי בְּתַכְלִית הַשְּׁלֵמוּת, עַד שֶׁנִּזְכֶּה עַל יְדֵי הַתְּפִלָּה לְהַמְשִׁיךְ רְפוּאָה שְׁלֵמָה לָנוּ וּלְזַרְעֵנוּ וּלְכָל עַמְּךָ בֵּית יִשְׂרָאֵל (וּבִפְרָט לִפְלוֹנִי בֶּן פְּלוֹנִי) כִּי אֵל מֶלֶךְ רוֹפֵא נֶאֱמָן וְרַחֲמָן אָתָּה וְנִזְכֶּה עַל יְדֵי תְפִלּוֹתֵינוּ שֶׁכָּל הָעֲשָׂבִים וְכָל שִׂיחַ הַשָּׂדֶה כֻּלָּם כְּאֶחָד יַחְזְרוּ וְיָשׁוּבוּ כָּל כֹּחוֹתָם לְתוֹךְ דִּבּוּרֵי הַתְּפִלָּה שֶׁלָּנוּ שֶׁהוּא דְּבַר הַשֵּׁם יִתְבָּרַךְ שֶׁהוּא שָׁרְשָׁם הָעֶלְיוֹן, וְיִכָּלְלוּ כָּל הַכֹּחוֹת שֶׁל כָּל הָרְפוּאוֹת שֶׁל כָּל הָעֲשָׂבִים וְהַסַּמִּים שֶׁבָּעוֹלָם בְּתוֹךְ תְּפִלּוֹתֵינוּ, וְתִהְיֶה תְפִלָּתֵינוּ בִּשְׁלֵמוּת גְּדוֹלָה כְּלוּלָה מִכָּל טוּב מִכָּל הַכֹּחוֹת שֶׁל כָּל הָעֲשָׂבִים וְכָל שִׂיחַ הַשָּׂדֶה לְמִינֵיהֶם, וּתְזַכֵּנוּ לְהַעֲלוֹתָם כֻּלָּם לְפָנֶיךָ לְרֵיחַ נִיחוֹחַ לְהַחֲזִירָם וְלַהֲשִׁיבָם לְשָׁרְשָׁם הָעֶלְיוֹן עַל- יְדֵי תְפִלָּתֵנוּ שֶׁתִּהְיֶה כְּלוּלָה מִכֻּלָּם, וְעַל-יְדֵי-זֶה נִזְכֶּה לְהַמְשִׁיךְ הַכֹּחוֹת שֶׁל כָּל הָרְפוּאוֹת שֶׁבָּעוֹלָם לְתוֹךְ לֶחֶם וּמַיִם וּלְתוֹךְ כָּל הַדְּבָרִים אֲשֶׁר נֹאכַל וְנִשְׁתֶּה, עַד שֶׁיִּהְיֶה לָנוּ רְפוּאָה שְׁלֵמָה לְכָל תַּחֲלוּאֵינוּ וּלְכָל מַכְאוֹבֵינוּ עַל יְדֵי כָּל הַדְּבָרִים שֶׁבָּעוֹלָם בְּלִי שׁוּם רוֹפְאִים וְדָאקְטוֹרִים כְּלָל, רַק אַתָּה בְּעַצְמְךָ וּבִכְבוֹדְךָ תִּרְפָּאֵנוּ רְפוּאָה שְׁלֵמָה כְּמוֹ שֶׁכָּתוּב: "כִּי אֲנִי יְהֹוָה רוֹפְאֶךָ"
<h3>כז</h3>
וְנִזְכֶּה לְקַבֵּל מֵאִתְּךָ רְפוּאָה שְׁלֵמָה בְּעֵת צְמִיחַת הַמַּחֲלָה בְּעֵת שֶׁהַחוֹלָאַת סָתוּם וְטָמוּן בְּקִרְבֵּנוּ וְאֵין יוֹדְעִים מִמֶּנּוּ כְּלָל, כִּי אַתָּה לְבַד יוֹדֵעַ כָּל הַתַּעֲלוּמוֹת שֶׁבְּקִרְבֵּנוּ רַחֵם עָלֵינוּ בְרַחֲמֶיךָ הָרַבִּים, וְתַקְדִּים רְפוּאָה לְמַכָּה, וְתִרְפָּאֵנוּ קֹדֶם צְמִיחַת הַמַּחֲלָה בָּעֵת שֶׁמַּתְחִיל אֵיזֶה מֵחוֹשׁ לְהִתְגַּדֵּל וְלִצְמֹחַ מִמֶּנּוּ מַה שֶּׁיִּצְמַח חָלִילָה, אַתָּה בְּרַחֲמֶיךָ לְבַד תִּרְפָּאֵנוּ מִכָּל זֶה כִּי אֵין אָנוּ יוֹדְעִים שׁוּם עֵצָה וְתַחְבּוּלָה וְשׁוּם רְפוּאָה לְשׁוּם מַחֲלָה וּמַכָּה וּכְאֵב, הֵן בָּעֵת שֶׁנִּסְתְּרָה הַמַּחֲלָה, הֵן בְּעֵת שֶׁכְּבָר נִתְגַּלָּה חָלִילָה, בְּכֻלָּם אֵין לָנוּ שׁוּם תִּקְוָה עַל שׁוּם רְפוּאָה שֶׁבָּעוֹלָם בְּדֶרֶךְ הַטֶּבַע, כִּי אָנוּ יוֹדְעִים וּמַאֲמִינִים בֶּאֱמוּנָה שְׁלֵמָה שֶׁאֵין מוֹעִילִים כְּלָל שׁוּם רְפוּאוֹת שֶׁל כָּל הַדָּאקְטוֹרִים, "הֵן רוֹפְאֵי אֱלִיל כֻּלָּם תֹּהוּ הֵמָּה מֵהֶבֶל יָחַד, לֹא יוֹעִילוּ וְלֹא יַצִּילוּ כִּי תֹהוּ הֵמָּה" כִּי אִם עָלֶיךָ לְבַד אָנוּ נִשְׁעָנִים, וְלִרְפוּאוֹתֶיךָ אָנוּ מְקַוִּים וּמְיַחֲלִים, כִּי אַתָּה רוֹפֵא נֶאֱמָן, רוֹפֵא אֱמֶת רוֹפֵא חִנָּם, בְּחֶסֶד וּבְרַחֲמִים
<h3>כח</h3>
וְתַעֲזֹר וְתוֹשִׁיעַ וְתָגִין עָלֵינוּ וְתַרְחִיקֵנוּ מֵרוֹפְאִים וְדָאקְטוֹרִים תָּמִיד, וְתַכְנִיעַ וְתַפִּיל וְתַשְׁפִּיל כָּל הַדָּאקְטוֹרִים עִם כָּל הָרְפוּאוֹת שֶׁלָּהֶם כִּי אַתָּה יָדַעְתָּ אֲשֶׁר הֵם מַזִּיקִים הָעוֹלָם מְאֹד מְאֹד וְהוֹרְגִים נְפָשׁוֹת רַבּוֹת בְּכָל יוֹם וּבְכָל שָׁעָה בְּשׁוֹגֵג וּבְמֵזִיד הַצִּילֵנוּ מֵהֶם אָבִינוּ שֶׁבַּשָּׁמַיִם, שָׁמְרֵנוּ מֵהֶם, אוֹתָנוּ וְאֶת זַרְעֵנוּ וְאֶת זֶרַע זַרְעֵנוּ וְאֶת כָּל זֶרַע עַמְּךָ בֵּית יִשְׂרָאֵל מֵעַתָּה וְעַד עוֹלָם
<h3>כט</h3>
זַכֵּנוּ לְקַבֵּל כָּל הָרְפוּאוֹת שֶׁבָּעוֹלָם עַל-יְדֵי תְּפִלָּה לְבַד, וְתִתְגַּלֶּה הָאֱמֶת בָּעוֹלָם, שֶׁאֵין שׁוּם רְפוּאוֹת בָּעוֹלָם, כִּי אִם עַל-יְדֵי תְּפִלָּה לְבַד וְנִזְכֶּה לְקַיֵּם מִקְרָא שֶׁכָּתוּב: "וַיֹּאמֶר אִם שָׁמוֹעַ תִּשְׁמַע לְקוֹל יְהֹוָה אֱלֹהֶיךָ וְהַיָּשָׁר בְּעֵינָיו תַּעֲשֶׂה, וְהַאֲזַנְתָּ לְמִצְוֹתָיו וְשָׁמַרְתָּ כָּל חֻקָּיו, כָּל הַמַּחֲלָה אֲשֶׁר שַׂמְתִּי בְמִצְרַיִם לֹא אָשִׂים עָלֶיךָ כִּי אֲנִי יְהֹוָה רֹפְאֶךָ":
<h3>ל</h3>
וּבְרַחֲמֶיךָ הָרַבִּים תַּצְמִיחַ מְהֵרָה קֶרֶן דָּוִד עַבְדֶּךָ, וּתְמַהֵר וְתָחִישׁ לְגָאֳלֵנוּ מְהֵרָה, וְיִתְנוֹצֵץ הִתְנוֹצְצוּת מָשִׁיחַ בָּעוֹלָם וּתְעוֹרֵר אֶת לֵב מָשִׁיחַ בֶּן דָּוִד עַבְדֶּךָ שֶׁיְּקַבֵּל תְּפִלּוֹתֵינוּ וְיַעֲלֶה אוֹתָם לְרֵיחַ נִיחוֹחַ לִפְנֵי כִסֵּא כְּבוֹדֶךָ וְכָל הַתְּפִלּוֹת עִם כָּל הָרֵיחַ הַטּוֹב שֶׁל כָּל שִׂיחַ הַשָּׂדֶה הַכְּלוּלִים בְּתוֹכָם, כֻּלָּם יֻכְלְלוּ בְּרוּחַ אַפֵּנוּ מְשִׁיחַ יְהֹוָה, וְיַעֲלֶה כֻּלָּם לְרֵיחַ נִיחוֹחַ לְפָנֶיךָ וּתְמַהֵר וְתָחִישׁ לְגָאֳלֵנוּ עַל יְדֵי מְשִׁיחַ צִדְקֵנוּ, "בֹּא יָבֹא לֹא יְאַחֵר", וְיִגְאָלֵנוּ גְאֻלַּת עוֹלָם חִישׁ מְהֵרָה:
<h3>לא</h3>
וּתְרַחֵם עָלֵינוּ וְתִתֶּן לָנוּ חֵן בְּעֵינֵי כָּל רוֹאֵינוּ, וְנִזְכֶּה לִמְצֹא חֵן וְשֵׂכֶל טוֹב בְּעֵינֵי אֱלֹהִים וְאָדָם, וּבְעֵינֵי כָּל הַמַּלְאָכִים וְהַשָּׂרִים שֶׁלְּמַעְלָה וְשֶׁלְּמַטָּה כֻּלָּם יְרַחֲמוּ עָלֵינוּ, וְנִמְצָא חֵן בְּעֵינֵי כֻלָּם:
<h3>לב</h3>
וּבְכֵן תּוֹשִׁיעֵנוּ וְתַעַזְרֵנוּ בְּרַחֲמֶיךָ הָרַבִּים, שֶׁנִּזְכֶּה לְהַכִּיר וְלֵידַע כָּל הַמְפֻרְסָמִים שֶׁבָּעוֹלָם, וְלָדַעַת לְהַבְחִין בֵּין טוֹב לָרַע, שֶׁנִּזְכֶּה לֵידַע הָאֱמֶת לַאֲמִתּוֹ, מִי הֵם הַצַּדִּיקִים וְהַמְפֻרְסָמִים הָאֲמִתִּיִּים וּמִי הֵם הַמְפֻרְסָמִים וְהַמַּנְהִיגִים שֶׁל שֶׁקֶר, אֲשֶׁר גְּדֻלָּתָם הִיא רַק עַל יְדֵי עַזּוּת שֶׁהִיא מַלְכוּתָא בְּלָא תַגָּא וְנִזְכֶּה לִתְפִלָּה בִּשְׁלֵמוּת בְּכָל הַבְּחִינוֹת, וּבִזְכוּת וְכֹחַ תְּפִלּוֹת הַצַּדִּיקִים הָאֲמִתִּיִּים שֶׁהֵם שֹׁרֶשׁ הַכֹּל, אֲשֶׁר כֻּלָּם מְקַבְּלִים מֵהֶם, יִתְבַּטֵּל וְיִפֹּל כָּל הָעַזּוּת שֶׁל כָּל הַמְפֻרְסָמִים שֶׁל שֶׁקֶר, כֻּלָּם יִכְרְעוּ וְיִפֹּלוּ לִפְנֵי תְּפִלַּת הַצַּדִּיקִים הָאֲמִתִּיִּים, וְלֹא יוּכְלוּ לְהָרִים רֹאשׁ נֶגְדָּם וְנֶגֶד הַתְּלוּיִים בָּהֶם וְנִתְמָכִים עֲלֵיהֶם בֶּאֱמֶת
<h3>לג</h3>
וּתְזַכֵּנוּ תָמִיד לָדַעַת הָאֱמֶת לַאֲמִתּוֹ, וּלְקַשֵּׁר עַצְמֵנוּ בֶּאֱמֶת עִם כָּל הַצַּדִּיקִים הָאֲמִתִּיִּים שֶׁהֵם שָׁרְשֵׁי נִשְׁמוֹת כָּל יִשְׂרָאֵל אֲשֶׁר כָּל הַנְּשָׁמוֹת נֶחְלָקִים תַּחְתָּם, עַד שֶׁנִּזְכֶּה לְהִתְקַשֵּׁר וּלְהִתְאַחֵז בֶּאֱמֶת עִם כָּל שָׁרְשֵׁי נִשְׁמוֹת עַמְּךָ בֵּית יִשְׂרָאֵל הַחֲצוּבִים מִתַּחַת כִּסֵּא הַכָּבוֹד וְעַל יְדֵי זֶה נִזְכֶּה שֶׁיִּהְיֶה לָנוּ מֶמְשָׁלָה עַל הַמַּלְאָכִים, וְתִתְקַיֵּם מֶמְשַׁלְתֵּנוּ עֲלֵיהֶם בְּתֹקֶף וָעֹז לְעוֹלְמֵי עַד וּלְנֵצַח נְצָחִים, וְלֹא יַפִּילוּ אוֹתָנוּ לְעוֹלָם כִּי אַתָּה מָרוֹם לְעוֹלָם יְהֹוָה, וּלְעוֹלָם יָדְךָ עַל הָעֶלְיוֹנָה וְאַתָּה עוֹזֵר לְלֹא כֹחַ "וּבְיָדְךָ כֹּחַ וּגְבוּרָה וּבְיָדְךָ לְגַדֵּל וּלְחַזֵּק לַכֹּל אַתָּה הוּא יְהֹוָה לְבַדֶּךָ אַתָּה עָשִׂיתָ אֶת הַשָּׁמַיִם שְׁמֵי הַשָּׁמַיִם וְכָל צְבָאָם, הָאָרֶץ וְכָל אֲשֶׁר עָלֶיהָ, הַיַּמִּים וְכָל אֲשֶׁר בָּהֶם, וְאַתָּה מְחַיֶּה אֶת כֻּלָּם וּצְבָא הַשָּׁמַיִם לְךָ מִשְׁתַּחֲוִים וּבִרְצוֹנְךָ תָּרוּם קַרְנֵנוּ" כִּי מִי יֹאמַר לְךָ מַה תַּעֲשֶׂה כִּי אַתָּה לְבַדְּךָ בָּרָאתָ אוֹתָנוּ בִּשְׁבִיל כַּוָּנָה זוֹ, שֶׁנִּזְכֶּה לְהַגִּיעַ לַתַּכְלִית הַזֶּה שֶׁיִּהְיֶה לָנוּ מֶמְשָׁלָה עַל הַמַּלְאָכִים זַכֵּנוּ בְּרַחֲמֶיךָ הָרַבִּים לְמַלֹּאת רְצוֹנְךָ הַטּוֹב, לְהַשְׁלִים כַּוָּנָתְךָ הָעֶלְיוֹנָה, שֶׁנִּזְכֶּה מְהֵרָה לָשׁוּב בִּתְשׁוּבָה שְׁלֵמָה לְפָנֶיךָ, וּלְשַׁבֵּר כָּל הַתַּאֲווֹת רָעוֹת, וְכָל הָעֲבוֹדוֹת רָעוֹת, וְכָל הַמִּדּוֹת רָעוֹת, עַד שֶׁנִּזְכֶּה לִתְפִלָּה בִּשְׁלֵמוּת וְלַעֲבֹד אוֹתְךָ עֲבוֹדָה תַמָּה בֶּאֱמֶת וּבְתָמִים כִּרְצוֹנְךָ הַטּוֹב, עַד שֶׁנִּזְכֶּה לְהַגִּיעַ מְהֵרָה לַתַּכְלִית הַזֶּה, שֶׁיִּהְיֶה לָנוּ מֶמְשָׁלָה עַל הַמַּלְאָכִים, וְתִתְקַיֵּם מֶמְשַׁלְתֵּנוּ לָנֶצַח כִּי לְכָךְ נוֹצָרְנוּ:
<h3>לד</h3>
וּבְכֵן תְּרַחֵם עָלֵינוּ בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים שֶׁנִּזְכֶּה לְקַבֵּל רֹאשׁ הַשָּׁנָה הַקָּדוֹשׁ בִּקְדֻשָּׁה וּבְטָהֳרָה גְדוֹלָה, בְּיִרְאָה וּבְאַהֲבָה וּבְשִׂמְחָה וּבְחֶדְוָה רַבָּה כִּי אַתָּה בְּרַחֲמֶיךָ בָּחַרְתָּ בָּנוּ מִכָּל הָעַמִּים וְקִדַּשְׁתָּנוּ בְּמִצְוֹתֶיךָ, וְעָשִׂיתָ עִמָּנוּ חֶסֶד גָּדוֹל הַזֶּה, וְנָתַתָּ לָנוּ מַתָּנָה טוֹבָה הַזֹּאת, שֶׁהִיא רֹאשׁ הַשָּׁנָה הַקָּדוֹשׁ, יוֹם קָדוֹשׁ וְנוֹרָא וְאָיֹם מְאֹד, אֲשֶׁר בּוֹ תִנָּשֵּׂא מַלְכוּתֶךָ וְיִכּוֹן בְּחֶסֶד כִּסְאֶךָ וְתֵשֵׁב עָלָיו בֶּאֱמֶת וּבְרַחֲמֶיךָ הָרַבִּים וַחֲסָדֶיךָ הָעֲצוּמִים, קָבַעְתָּ לָנוּ אֶת יוֹם רֹאשׁ הַשָּׁנָה הַגָּדוֹל וְהַקָּדוֹשׁ, יוֹם הַדִּין הַגָּדוֹל וְהַנּוֹרָא, בְּרֹאשׁ חֹדֶשׁ תִּשְׁרֵי שֶׁהוּא חֶסֶד גָּדוֹל וְנִפְלָא מֵאִתְּךָ, בַּעַל הַחֶסֶד וְהָרַחֲמִים, אֲשֶׁר אַתָּה חוֹשֵׁב מֵרָחוֹק לְהֵטִיב אַחֲרִיתֵנוּ, וְאַתָּה טוֹב וּמֵטִיב לָרָעִים וְלַטּוֹבִים, וְהִקְדַּמְתָּ תְּרוּפָה וּצְרִי לְמַכּוֹתֵינוּ כִּי יָדַעְתָּ כִּי בָּשָׂר וָדָם אֲנַחְנוּ, וּמֵחֹמֶר קֹרַצְנוּ, הֵן בֶּעָוֹן חוֹלָלְנוּ וּבְחֵטְא יֶחֱמַתְנוּ אִמֵּנוּ, וְיֵצֶר לֵב הָאָדָם רַע מִנְּעוּרָיו, וְ"אֵין צַדִּיק בָּאָרֶץ אֲשֶׁר יַעֲשֶׂה טוֹב וְלֹא יֶחֱטָא" אַף כִּי קְטַנֵּי עֵרֶךְ שִׁפְלֵי קוֹמָה, חֲלוּשֵׁי כֹחַ עֲצוּבֵי רוּחַ, עוֹלְלִים לֹא רָאוּ אוֹר הַמְּלֻכְלָכִים בְּחַטֹּאת נְעוּרֵיהֶם מְלֵאִים חֵטְא וְעָוֹן וָפָשַׁע, אֲשֶׁר לוּלֵא רַחֲמֶיךָ וַחֲסָדֶיךָ הָעֲצוּמִים וְהַנּוֹרָאִים מְאֹד, לֹא הָיָה לָנוּ חַס וְשָׁלוֹם שׁוּם תִּקְוָה כְּלָל, כִּי אֵיכָכָה נִפְצֶה פֶּה וְאֵיךְ נִשָּׂא עַיִן, וְאֵיךְ הָיִינוּ יְכוֹלִים לָבוֹא לְפָנֶיךָ בְּחַטֹּאתֵינוּ וּלְהָעִיז פָּנֵינוּ וּלְהַקְשׁוֹת עָרְפֵּנוּ, לָבוֹא וּלְהִתְוַדּוֹת לְפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ וּלְהִתְחָרֵט עַל מַעֲשֵׂינוּ וַעֲווֹנוֹתֵינוּ אֲבָל חֲסָדֶיךָ רַבִּים מְאֹד, "חַסְדְּךָ יְהֹוָה מָלְאָה הָאָרֶץ, חַסְדֵּי יְהֹוָה כִּי לֹא תָמְנוּ", כִּי לֹא כָלוּ רַחֲמֶיךָ לְעוֹלָם, "כִּי הֶהָרִים יָמוּשׁוּ וְהַגְּבָעוֹת תְּמוּטֶינָה" וְחַסְדְּךָ מֵאִתָּנוּ לֹא יָמוּשׁ לְעוֹלָם, אַף אִם עָשִׂינוּ מַה שֶּׁעָשִׂינוּ עַל כֵּן גִּלִּיתָ לָנוּ מֵרָחוֹק עֹצֶם פִּלְאֵי חֲסָדֶיךָ הָעֲצוּמִים וְהָרַבִּים וְהַנּוֹרָאִים וְהַגְּדוֹלִים מְאֹד מְאֹד בְּלִי שִׁעוּר וָעֵרֶךְ וּמִסְפָּר, עַד אֵין סוֹף וְאֵין תַּכְלִית וְקָבַעְתָּ לָנוּ יוֹם רֹאשׁ הַשָּׁנָה הַקָּדוֹשׁ יוֹם הַדִּין הַגָּדוֹל וְהַנּוֹרָא, בְּרֹאשׁ חֹדֶשׁ, שֶׁאָז אַתָּה בְּעַצְמְךָ מְבַקֵּשׁ כַּפָּרָה כִּבְיָכוֹל כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה:
'הָבִיאוּ עָלַי כַּפָּרָה עַל שֶׁמִּעַטְתִּי אֶת הַיָּרֵחַ', וְאַתָּה בְּעַצְמְךָ מִתְחָרֵט כִּבְיָכוֹל עַל מַעֲשֶׂיךָ עַל שֶׁמִּעַטְתָּ אֶת הַלְּבָנָה, אֲשֶׁר מִשָּׁם נִמְשָׁכִים כָּל חֲטָאֵינוּ עַל כֵּן נָתַתָּ לָנוּ פִּתְחוֹן פֶּה, לָבוֹא וּלְהִתְוַדּוֹת לְפָנֶיךָ וּלְהִתְחָרֵט עַל מַעֲשֵׂינוּ בְּיוֹם הַדִּין הַגָּדוֹל שֶׁהוּא רֹאשׁ הַשָּׁנָה, כִּי הֲלֹא גַם אַתָּה בְּעַצְמְךָ מִתְחָרֵט וּמְבַקֵּשׁ כַּפָּרָה אָז:
<h3>לה</h3>
עַל כֵּן בָּאנוּ לְפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, אֱלֹהֵי הַחֶסֶד וְהָרַחֲמִים, זַכֵּנוּ בְּרַחֲמֶיךָ הָרַבִּים וַחֲסָדֶיךָ הָעֲצוּמִים, שֶׁנִּזְכֶּה לְקַבֵּל הַחֶסֶד הַגָּדוֹל הַזֶּה בְּרֹאשׁ-הַשָּׁנָה הַקָּדוֹשׁ הַבָּא עָלֵינוּ לְטוֹבָה רַחֵם עָלֵינוּ לְמַעַן שְׁמֶךָ, וְזַכֵּנוּ לְקַבֵּל רֹאשׁ-הַשָּׁנָה הַקָּדוֹשׁ בִּקְדֻשָּׁה גְדוֹלָה כִּי אַתָּה יוֹדֵעַ שֶׁבַּדּוֹרוֹת הַלָּלוּ בְּעוּקְבָא דִמְשִׁיחָא, אֵין לָנוּ שׁוּם תִּקְוָה כִּי אִם עַל קִבּוּץ רֹאשׁ הַשָּׁנָה הַקָּדוֹשׁ, שֶׁאָנוּ מִתְקַבְּצִים יַחַד בְּכָל מְקוֹמוֹת יִשְׂרָאֵל בְּמוֹשְׁבוֹתֵיהֶם יוֹדֵעַ תַּעֲלוּמוֹת בּוֹחֵן לְבָבוֹת, אֲדוֹן הַחֶסֶד מָלֵא רַחֲמִים, לַמְּדֵנוּ וְהוֹרֵנוּ אֵיךְ לְהַמְשִׁיךְ חֲסָדֶיךָ הַגְּדוֹלִים עָלֵינוּ, בְּאֹפֶן שֶׁנִּזְכֶּה לָשׁוּב אֵלֶיךָ בֶּאֱמֶת וּבְלֵב שָׁלֵם וְאִם חָטָאנוּ עָוִינוּ וּפָשַׁעְנוּ לְפָנֶיךָ הַרְבֵּה מְאֹד, וּפָגַמְנוּ בִּכְבוֹדְךָ הַרְבֵּה, וְהָלַכְנוּ אַחַר תַּאֲווֹת לִבֵּנוּ וְהִמְשַׁכְנוּ עָלֵינוּ אֶת הַיֵּצֶר הָרָע, וּפָגַמְנוּ וְקִלְקַלְנוּ מַה שֶּׁקִּלְקַלְנוּ, עַד אֲשֶׁר אֵין לָנוּ שׁוּם מֵלִיץ יֹשֶׁר וְשׁוּם זְכוּת עַל פִּי דַּת הַמִּשְׁפָּט הַקָּדוֹשׁ הֵן עַל זֶה בָּאנוּ לְפָנֶיךָ לְחַלּוֹת פָּנֶיךָ, וּלְהִשְׁתַּטֵּחַ לִפְנֵי רַחֲמֵי כִסֵּא כְבוֹדֶךָ, וְאָנוּ תוֹלִים עֵינֵינוּ אֵלֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתַּעֲשֶׂה לְמַעַן רַחֲמֶיךָ וַחֲסָדֶיךָ הַפְּשׁוּטִים, וְתֵשֵׁב בְּעַצְמְךָ עַל מִשְׁפָּטֵנוּ, "כִּי הַמִּשְׁפָּט לֵאלֹהִים הוּא" וְלֹא תִּתֵּן כֹּחַ וּרְשׁוּת חַס וְשָׁלוֹם לְשׁוּם אָדָם שֶׁבָּעוֹלָם, וְלֹא לְשׁוּם בֵּית דִּין שֶׁלְּמַעְלָה וְשֶׁלְּמַטָּה, וְלֹא לְשׁוּם מַלְאָךְ וְשָׂרָף, וְלֹא לְשׁוּם נִבְרָא שֶׁבָּעוֹלָם, לִשְׁפֹּט וְלָדוּן אוֹתָנוּ חָלִילָה "חָלִילָה לְךָ מֵעֲשׂוֹת כַּדָּבָר הַזֶּה" כִּי אִם אַתָּה לְבַד תָּדִין וְתִשְׁפֹּט אוֹתָנוּ בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים, "מִלְּפָנֶיךָ מִשְׁפָּטֵנוּ יֵצֵא עֵינֶיךָ תֶּחֱזֶינָה מֵישָׁרִים" כִּי אַתָּה לְבַד יוֹדֵעַ אֶת מְקוֹמֵנוּ, כִּי אַתָּה מְקוֹמוֹ שֶׁל עוֹלָם וְאֵין הָעוֹלָם מְקוֹמֶךָ, וְרַק אַתָּה לְבַד יוֹדֵעַ לָדוּן אוֹתָנוּ כֻּלָּנוּ לְכַף זְכוּת תָּמִיד "רַחֲמֶיךָ רַבִּים יְהֹוָה כְּמִשְׁפָּטֶיךָ חַיֵּינִי", כִּי אַתָּה יוֹדֵעַ אֶת מְקוֹמוֹ שֶׁל כָּל אֶחָד וְאֶחָד מֵאִתָּנוּ עַמְּךָ יִשְׂרָאֵל, אֵיךְ נוֹלַד וְאֵיךְ נִמְשַׁךְ נִשְׁמָתוֹ לָזֶה הָעוֹלָם, וּבְאֵיזֶה מָקוֹם הָיָה בְּגַשְׁמִיּוּת וּבְרוּחָנִיּוּת מֵעוֹדוֹ עַד הַיּוֹם הַזֶּה, וְאַתָּה מָלֵא רַחֲמִים, וּמַטֵּה כְּלַפֵּי חֶסֶד תָּמִיד אָבִינוּ שֶׁבַּשָּׁמַיִם, רַחֲמָן אֲמִתִּי חַסְדָּן אֲמִתִּי, חֲמֹל עָלֵינוּ בְּעֵת צָרָה הַזֹּאת, אֲשֶׁר "בָּאוּ בָנִים עַד מַשְׁבֵּר וְכֹחַ אַיִן לְלֵדָה", עֲשֵׂה עִמָּנוּ חֶסֶד חִנָּם מִמַּה שֶּׁלֹּא יֶחְסַר עִמָּךְ, וְזַכֵּנוּ מֵעַתָּה לִהְיוֹת כִּרְצוֹנְךָ בֶּאֱמֶת, לָסוּר מֵרָע וְלַעֲשׂוֹת הַטּוֹב בְּעֵינֶיךָ תָּמִיד:
<h3>לו</h3>
וּבְרַחֲמֶיךָ הָרַבִּים תַּמְשִׁיךְ עָלֵינוּ קְדֻשַּׁת רֹאשׁ הַשָּׁנָה תָּמִיד וְתִמְחֹל וְתִסְלַח לָנוּ עַל כָּל פְּשָׁעֵינוּ וְחַטֹּאתֵנוּ וַעֲווֹנוֹתֵינוּ וּתְמַלֵּא פְּגִימַת הַלְּבָנָה וְלֹא יִהְיֶה בָהּ שׁוּם מִעוּט וְיִהְיֶה אוֹר הַלְּבָנָה כְּאוֹר הַחַמָּה, כְּאוֹר שִׁבְעַת יְמֵי בְרֵאשִׁית כְּמוֹ שֶׁהָיְתָה קֹדֶם מִעוּטָהּ וּתְזַכֵּנוּ וְתַעַזְרֵנוּ שֶׁנִּזְכֶּה לֶאֱחֹז עַצְמֵנוּ בְּכִסֵּא הַכָּבוֹד בְּשָׁרְשֵׁי נִשְׁמוֹת יִשְׂרָאֵל, עַד שֶׁיִּהְיֶה לָנוּ כֹּחַ לַעֲשׂוֹת רֹאשׁ הַשָּׁנָה, לְהַמְשִׁיךְ וּלְהָאִיר עָלֵינוּ וְעַל כָּל יִשְׂרָאֵל קְדֻשַּׁת רֹאשׁ הַשָּׁנָה תָּמִיד וְנִזְכֶּה לָדוּן אֶת כָּל אָדָם לְכַף זְכוּת תָּמִיד, וּלְהַכְרִיעַ אֶת כָּל הָעוֹלָם כֻּלּוֹ לְכַף זְכוּת, לְזַכּוֹת אֶת כָּל אֶחָד וְאֶחָד לְפִי מְקוֹמוֹ וְנִזְכֶּה לֵידַע בֶּאֱמֶת מְקוֹמוֹ שֶׁל כָּל אֶחָד וְאֶחָד, וּלְהַמְשִׁיךְ זְכוּת וָחֶסֶד וְרַחֲמִים עַל כָּל אֶחָד וְאֶחָד מִכְּלָלִיּוּת יִשְׂרָאֵל עַמְּךָ הַקָּדוֹשׁ אֲשֶׁר בָּהֶם בָּחַרְתָּ, אֲפִלּוּ עַל הַגָּרוּעַ שֶׁבַּגְּרוּעִים וְהַפָּחוּת שֶׁבַּפְּחוּתִים, וְתִפְתַּח לָנוּ אוֹר הַדַּעַת שֶׁנִּזְכֶּה לִמְצֹא זְכוּת לְכֻלָּם
<h3>לז</h3>
וּתְרַחֵם עָלֵינוּ וְתִשְׁמְרֵנוּ וְתַצִּילֵנוּ תָמִיד שֶׁלֹּא נְדַבֵּר סָרָה חַס וְשָׁלוֹם עַל שׁוּם בַּר יִשְׂרָאֵל שֶׁבָּעוֹלָם וְתַצִּילֵנוּ בְּרַחֲמֶיךָ מִלָּשׁוֹן הָרָע וַאֲבָק לָשׁוֹן הָרָע וְלֹא נַתְחִיל לָדוּן שׁוּם בַּר יִשְׂרָאֵל לְחוֹבָה חַס וְשָׁלוֹם, רַק נִזְכֶּה לָדוּן אֶת הַכֹּל לְכַף זְכוּת תָּמִיד, וּלְהַכְרִיחַ עַצְמֵנוּ בְּכָל כֹּחוֹתֵינוּ עַד שֶׁנִּזְכֶּה לִמְצֹא זְכוּת וָחֶסֶד וָטוֹב לְכָל אֶחָד וְאֶחָד, אֲפִלּוּ בְּתַכְלִית הַדְּיוּטָא הַתַּחְתּוֹנָה, בְּתַכְלִית הַגְּרִיעוּת וְהַפְּחִיתוּת, וּלְהַכְרִיעַ הַכֹּל לְכַף זְכוּת תָּמִיד:
<h3>לח</h3>
מָלֵא רַחֲמִים, מַלֵּא מִשְׁאֲלוֹתֵינוּ לְטוֹבָה בְּרַחֲמִים, וְתִתֶּן לָנוּ כָּל חֶפְצֵנוּ וּבַקָּשׁוֹתֵינוּ לְטוֹבָה חִישׁ קַל מְהֵרָה וְתִתְפָּאֵר עִם כָּל עַמְּךָ יִשְׂרָאֵל לְעוֹלָם, מִגָּדוֹל וְעַד קָטָן, כִּי כֻּלָּם יְקָרִים וַחֲבִיבִים בְּעֵינֶיךָ כְּבָבַת עַיִן וּבְיָדְךָ הַכֹּל הֵן "כֹּל תּוּכָל וְלֹא יִבָּצֵר מִמְּךָ מְזִמָּה", וּבְעֹצֶם שִׁפְלוּתֵנוּ וּגְרִיעוּתֵנוּ וּפְחִיתוּתֵנוּ וְדָחְקֵנוּ וַעֲמָלֵנוּ, וְעֹצֶם רִחוּקֵנוּ מִמְּךָ עַל יְדֵי עֲווֹנוֹתֵינוּ וְחַטֹּאתֵנוּ הָרַבִּים וְהָעֲצוּמִים, עִם כָּל זֶה אַתָּה יָכוֹל לְהַגְבִּיהֵנוּ וּלְהַעֲלוֹתֵינוּ וּלְהַמְשִׁיךְ עָלֵינוּ קְדֻשָּׁה וְטָהֳרָה וּלְהַחֲזִירֵנוּ בִּתְשׁוּבָה שְׁלֵמָה לְפָנֶיךָ, וּלְקָרְבֵנוּ לַעֲבוֹדָתְךָ בֶּאֱמֶת, עַד שֶׁנִּזְכֶּה לְהַגִּיעַ לְכָל מַה שֶּׁבִּקַּשְׁנוּ מִלְּפָנֶיךָ כִּי אַתָּה "מֵקִים מֵעָפָר דָּל מֵאַשְׁפֹּת יָרִים אֶבְיוֹן לְהוֹשִׁיבִי עִם נְדִיבִים עִם נְדִיבֵי עַמּוֹ", וְאַתָּה מַשְׁפִּיל גֵּאִים וּמַגְבִּיהַּ שְׁפָלִים וְאַתָּה מָלֵא רַחֲמִים עָלֵינוּ וְעַל כָּל יִשְׂרָאֵל תָּמִיד, בְּכָל עֵת וּבְכָל רֶגַע, וְאַתָּה עוֹשֵׂה נִפְלָאוֹת גְּדוֹלוֹת לְבַדֶּךָ כִּי לְעוֹלָם חַסְדֶּךָ, "עוֹשֶׂה גְדוֹלוֹת עַד אֵין חֵקֶר נִסִּים וְנִפְלָאוֹת עַד אֵין מִסְפָּר", כָּאָמוּר "אֵין קָדוֹשׁ כַּיהֹוָה כִּי אֵין בִּלְתֶּךָ וְאֵין צוּר כֵּאלֹהֵינוּ יְהֹוָה מֵמִית וּמְחַיֶּה מוֹרִיד שְׁאוֹל וַיָּעַל יְהֹוָה מוֹרִישׁ וּמַעֲשִׁיר מַשְׁפִּיל אַף מְרוֹמֵם מֵקִים מֵעָפָר דָּל מֵאַשְׁפּוֹת יָרִים אֶבְיוֹן לְהוֹשִׁיב עִם נְדִיבִים, וְכִסֵּא כָּבוֹד יַנְחִילֵם, כִּי לַיהֹוָה מְצוּקֵי אֶרֶץ וַיָּשֶׁת עֲלֵיהֶם תֵּבֵל רַגְלֵי חֲסִידָיו יִשְׁמֹר, וּרְשָׁעִים בַּחֹשֶׁךְ יִדָּמּוּ כִּי לֹא בְּכֹחַ יִגְבַּר אִישׁ; יְהֹוָה, יֵחַתּוּ מְרִיבָיו, עָלָיו בַּשָּׁמַיִם יַרְעֵם, יְהֹוָה יָדִין אַפְסֵי אָרֶץ, וְיִתֶּן עֹז לְמַלְכּוֹ וְיָרֵם קֶרֶן מְשִׁיחוֹ" וְנֶאֱמַר: "מִקּוֹלוֹת מַיִם רַבִּים אַדִּירִים מִשְׁבְּרֵי יָם, אַדִּיר בַּמָּרוֹם יְהֹוָה עֵדֹתֶיךָ נֶאֶמְנוּ מְאֹד לְבֵיתְךָ נַאֲוָה קֹדֶשׁ יְהֹוָה לְאֹרֶךְ יָמִים, יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן כֵּן יְהִי רָצוֹן:
<h2>תפילה ב</h2>
<h3>לט</h3>
"טוֹב לְהוֹדוֹת לַיהֹוָה וּלְזַמֵּר לְשִׁמְךָ עֶלְיוֹן אֲבָרְכָה אֶת יְהֹוָה בְּכָל עֵת תָּמִיד תְּהִלָּתוֹ בְּפִי אוֹדֶה יְהֹוָה בְּכָל לֵבָב בְּסוֹד יְשָׁרִים וְעֵדָה יִמָּלֵא פִּי תְּהִלָּתְךָ כָּל הַיּוֹם תִּפְאַרְתֶּךָ תְּהִלַּת יְהֹוָה יְדַבֶּר פִּי וִיבָרֵךְ כָּל בָּשָׂר שֵׁם קָדְשׁוֹ לְעוֹלָם וָעֶד, וַאֲנַחְנוּ נְבָרֵךְ יָהּ מֵעַתָּה וְעַד עוֹלָם הַלְלוּיָהּ":
<h3>מ</h3>
רִבּוֹנוֹ שֶׁל עוֹלָם מָלֵא טוֹב זַכֵּנוּ לְהוֹדוֹת לְךָ סֶלָה עָזְרֵנוּ וְהוֹשִׁיעֵנוּ וְזַכֵּנוּ לַטּוֹב הָאֲמִתִּי לְשַׁעֲשׁוּעַ עוֹלָם הַבָּא שֶׁהוּא הוֹדָאָה לְשִׁמְךָ הַגָּדוֹל וְהַקָּדוֹשׁ וְאֶזְכֶּה בְּכָל יוֹם וָיוֹם לוֹמַר בְּרָכוֹת וְהוֹדָאוֹת שִׁירוֹת וְתִשְׁבָּחוֹת הַרְבֵּה לְשִׁמְךָ הַגָּדוֹל וְהַקָּדוֹשׁ, לְהוֹדוֹת לְךָ וּלְבָרֶכְךָ עַל כָּל הַחֲסָדִים וְהַטּוֹבוֹת וְהַנִּסִּים וְהַנִּפְלָאוֹת אֲשֶׁר עָשִׂיתָ עִמִּי מֵעוֹדִי עַד הַיּוֹם הַזֶּה, עַל נִסֶּיךָ שֶׁבְּכָל יוֹם עִמָּנוּ וְעַל נִפְלְאוֹתֶיךָ וְטוֹבוֹתֶיךָ שֶׁבְּכָל עֵת עֶרֶב וָבֹקֶר וְצָהֳרָיִם "בַּמָּה אֲקַדֵּם יְהֹוָה אִכַּף לֵאלֹהֵי מָרוֹם", מִי יְפָאֵר מִי יְהַדֵּר מִי יְהַלֵּל מִי יְמַלֵּל, מִי יְשַׁבֵּחַ מִי יְסַפֵּר אַחַת מִנִּי אֶלֶף אַלְפֵי אֲלָפִים וְרִבֵּי רְבָבוֹת פְּעָמִים הַטּוֹבוֹת נִסִּים וְנִפְלָאוֹת שֶׁעָשִׂיתָ עִם אֲבוֹתֵינוּ וְעִמָּנוּ לֹא יַסְפִּיקוּ כָּל אֵילֵי נְבָיוֹת לְבָאֵר נְקֻדָּה אַחַת כְּטִפָּה מִן הַיָּם, מִכָּל רִבּוּי הַטּוֹבוֹת וְהַנִּסִּים וְהַנִּפְלָאוֹת גְּדוֹלוֹת וְנוֹרָאוֹת שֶׁעָשִׂיתָ עִמָּנוּ, עִם כָּל אֶחָד וְאֶחָד מִיִּשְׂרָאֵל בִּפְרָטִיּוּת, אֲשֶׁר הוֹצֵאתָ אוֹתָנוּ מִכָּל הַטֻּמְאוֹת וּמִכָּל הַזֻּהֲמוֹת, וְקֵרַבְתָּנוּ בְּרַחֲמֶיךָ לְשִׁמְךָ הַגָּדוֹל וְהַקָּדוֹשׁ, וְהִכְנַסְתָּנוּ בִּקְדֻשַּׁת יִשְׂרָאֵל, וְאַתָּה עוֹשֶׂה פְּעֻלּוֹת גְּדוֹלוֹת וְנוֹרָאוֹת בְּכָל יוֹם וָיוֹם, וְחוֹשֵׁב מַחֲשָׁבוֹת בְּאֹפֶן שֶׁנִּזְכֶּה לְהִתְקָרֵב לַעֲבוֹדָתֶךָ, כְּדֵי לְחַיּוֹתֵנוּ כַּיּוֹם הַזֶּה, לְמַעַן נִזְכֶּה לְחַיִּים אֲמִתִּיִּים לְחַיִּים נִצְחִיִּים כִּי חַסְדְּךָ גָּדוֹל עָלֵינוּ וְהִצַּלְתָּ נַפְשֵׁנוּ מִשְּׁאוֹל תַּחְתִּיָּה כִּי לוּלֵא יְהֹוָה עֶזְרָתָה לָּנוּ כִּמְעַט שָׁכְנָה דּוּמָה נַפְשֵׁנוּ, מַה נֹּאמַר מַה נְּדַבֵּר, מַה נֹּאמַר מַה נְּדַבֵּר, מַה נָּשִׁיב לַיהֹוָה כָּל תַּגְמוּלוֹהִי עָלֵינוּ, אִלּוּ פִינוּ מָלֵא שִׁירָה כַיָּם וּלְשׁוֹנֵנוּ רִנָּה כַּהֲמוֹן גַּלָּיו, וְשִׂפְתוֹתֵינוּ שֶׁבַח כְּמֶרְחֲבֵי רָקִיעַ, וְעֵינֵינוּ מְאִירוֹת כַּשֶּׁמֶשׁ וְכַיָּרֵחַ, וְיָדֵינוּ פְרוּשׁוֹת כְּנִשְׁרֵי שָׁמָיִם, וְרַגְלֵינוּ קַלוֹת כָּאַיָּלוֹת, אֵין אָנוּ מַסְפִּיקִים לְהוֹדוֹת לְךָ, וּלְשַׁבֵּחֲךָ וּלְפָאֶרְךָ וּלְבָרֵךְ וּלְקַדֵּשׁ אֶת שִׁמְךָ מַלְכֵּנוּ, עַל אַחַת מֵאָלֶף, אֶלֶף אַלְפֵי אֲלָפִים וְרִבֵּי רְבָבוֹת פְּעָמִים הַטּוֹבוֹת נִסִּים וְנִפְלָאוֹת שֶׁעָשִׂיתָ עִם אֲבוֹתֵינוּ וְעִמָּנוּ, עִם כָּל אֶחָד וְאֶחָד בִּפְרָטִיּוּת לֹא כִזְדוֹנִי וּכְרֹעַ מַעֲלָלַי גְמַלְתָּנִי, כִּי אִם כְּחַסְדְּךָ לְבַד כְּחַסְדְּךָ הֶחֱיִיתַנִי וְחָשַׁבְתָּ מֵרָחוֹק לְהֵטִיב אַחֲרִיתִי וְקֵרַבְתַּנִי מַלְכִּי לְשִׁמְךָ הַגָּדוֹל וְהַקָּדוֹשׁ וּמַה יּוֹסִיף עוֹד עַבְדְּךָ לְדַבֵּר לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, וְאַתָּה אֶת עַבְדְּךָ יָדַעְתָּ:
<h3>מא</h3>
וְהִנְנִי מוֹדֶה עַל הֶעָבַר, וְצוֹעֵק עַל לְהַבָּא מָלֵא רַחֲמִים, הַגּוֹמֵל לַחַיָּבִים טוֹבוֹת שֶׁגְּמָלַנִי כָּל טוֹב, וְהִכְנַסְתַּנִי בִּקְדֻשַּׁת יִשְׂרָאֵל וְלֹא עֲשִׂיתַנִי גּוֹי, וַתִּקְטַן עוֹד זֹאת בְּעֵינֶיךָ, וְהוֹסַפְתָּ עָלַי חֶסֶד וָטוֹב, טוֹבָה כְפוּלָה וּמְכֻפֶּלֶת, וְקֵרַבְתָּנִי מַלְכִּי לְהַצַּדִּיקִים וּכְשֵׁרִים וִירֵאִים הָאֲמִתִּיִּים מָלֵא רַחֲמִים מָלֵא טוֹב, כַּאֲשֶׁר הַחִלּוֹתָ לְהַרְאוֹת חֲסָדֶיךָ עָלַי לְקָרְבֵנִי וּלְהוֹדִיעֵנִי וּלְהַטְעִימֵנִי מִזִּיו נֹעַם עֲרֵבוּת יְדִידוּת נְעִימוּת מְתִיקוּת קְדֻשַּׁת הַצַּדִּיקִים הַקְּדוֹשִׁים הָאֲמִתִּיִּים, כֵּן יֶהֱמוּ נָא וְיִכְמְרוּ נָא הֲמוֹן מֵעֶיךָ וְרַחֲמֶיךָ עָלַי, וּתְרַחֵם עָלַי וְתוֹשִׁיעֵנִי מֵעַתָּה, וּתְזַכֵּנִי לִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי תַלְמוּד תּוֹרָתָם הַקְּדוֹשָׁה אֲשֶׁר הוֹדִיעוּ וְגִלּוּ לָנוּ הַצַּדִּיקִים הָאֲמִתִּיִּים:
<h3>מב</h3>
וּתְמַהֵר וְתָחִישׁ לְגָאֳלֵנִי וּלְהוֹצִיאֵנִי מִכָּל הַצָּרוֹת וְהָרָעוֹת אֲשֶׁר סְבָבוּנִי, "יְהֹוָה מָה רַבּוּ צָרָי, רַבִּים קָמִים עָלָי רַבִּים אֹמְרִים לְנַפְשִׁי אֵין יְשׁוּעָתָה לּוֹ בֵאלֹהִים סֶלָה וְאַתָּה יְהֹוָה מָגֵן בַּעֲדִי כְּבוֹדִי וּמֵרִים רֹאשִׁי", צָרוֹת רַבּוֹת סְבָבוּנִי קְרָאנוּךָ יְהֹוָה אֱלֹהֵינוּ, "בַּצַּר לִי אֶקְרָא יְהֹוָה וְאֶל אֱלֹהַי אֲשַׁוֵּעַ יִשְׁמַע מֵהֵיכָלוֹ קוֹלִי וְשַׁוְעָתִי לְפָנָיו תָּבֹא בְּאָזְנָיו מִן הַמֵּצַר קָרָאתִי יָהּ עָנָנִי בַמֶּרְחַב יָהּ קָרָאתִי מִצָּרָה לִי אֶל יְהֹוָה וַיַּעֲנֵנִי מִבֶּטֶן שְׁאוֹל, שִׁוַּעְתִּי שָׁמַעְתָּ קוֹלִי וַתַּשְׁלִיכֵנִי מְצוּלָה בִּלְבַב יַמִּים וְנָהָר יְסוֹבְבֵנִי, כָּל מִשְׁבָּרֶיךָ וְגַלֶּיךָ עָלַי עָבָרוּ וַאֲנִי אָמַרְתִּי נִגְרַשְׁתִּי מִנֶּגֶד עֵינֶיךָ, אַךְ אוֹסִיף לְהַבִּיט אַל הֵיכַל קָדְשֶׁךָ אֲפָפוּנִי מַיִם עַד נֶפֶשׁ תְּהוֹם יְסֹבְבֵנִי סוּף חָבוּשׁ לְרֹאשִׁי, לְקִצְבֵי הָרִים יָרַדְתִּי הָאָרֶץ בְּרִיחֶיהָ בַעֲדִי לְעוֹלָם וַתַּעַל מִשַּׁחַת חַיַּי יְהֹוָה אֱלֹהָי בְּהִתְעַטֵּף עָלַי נַפְשִׁי אֶת יְהֹוָה זָכָרְתִּי, וַתָּבֹא אֵלֶיךָ תְּפִלָּתִי אֶל הֵיכַל קָדְשְׁךָ מְשַׁמְּרִים הַבְלֵי שָׁוְא חַסְדָּם יַעֲזֹבוּ וַאֲנִי בְּקוֹל תּוֹדָה אֶזְבְּחָה לָּךְ, אֲשֶׁר נָדַרְתִּי אֲשַׁלֵּמָה, יְשׁוּעָתָה לַיהֹוָה":
<h3>מג</h3>
וּבְכֵן תְּזַכֵּנִי בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים שֶׁאֶזְכֶּה לִלְמֹד הֲלָכוֹת בְּכָל יוֹם וָיוֹם, חֹק וְלֹא יַעֲבֹר כָּל יְמֵי חַיַּי וְלֹא יַעֲבֹר אֶצְלִי יוֹם אֶחָד בְּלִי לִמּוּד הֲלָכוֹת עַד שֶׁאֶזְכֶּה עַל יְדֵי הַהֲלָכוֹת לְשַׁעֲשׁוּעַ עוֹלָם הַבָּא, לָדַעַת וּלְהַכִּיר אוֹתְךָ תִּתְבָּרַךְ לָנֶצַח וְתַעַזְרֵנִי שֶׁאֶזְכֶּה לְבָרֵר פְּסַק הַהֲלָכָה בֶּאֱמֶת וְתִהְיֶה עִמִּי תָמִיד, וְתַמְשִׁיךְ עָלַי חֶסֶד חִנָּם, חַסְדֵי דָּוִד הַנֶּאֱמָנִים, וְאֶזְכֶּה לַאֲסּוּקֵי שְׁמַעְתְּתָא אַלִּיבָּא דְהִלְכָתָא, עַד שֶׁאֶזְכֶּה מְהֵרָה לֵידַע כָּל הַהֲלָכוֹת שֶׁל כָּל מִצְוֹת הַתּוֹרָה עַל בֻּרְיָן וַאֲמִתָּתָן, וּלְחַדֵּשׁ בָּהֶם חִדּוּשִׁין אֲמִתִּיִּים וְתַשְׁפִּיעַ עָלַי דַּעַת שָׁלֵם דִּקְדֻשָּׁה, עַד שֶׁאֶזְכֶּה לָדַעַת וּלְהַכִּיר אוֹתְךָ בֶּאֱמֶת, וְלִהְיוֹת סָמוּךְ וְקָרוֹב אֵלֶיךָ, וּלְהוֹדוֹת לְךָ וּלְבָרֶכְךָ תָּמִיד, וּלְהִתְדַּבֵּק אֵלֶיךָ בֶּאֱמֶת בָּעוֹלָם הַזֶּה וּבָעוֹלָם הַבָּא מֵעַתָּה וְעַד עוֹלָם
<h3>מד</h3>
וְתַצִּילֵנִי מִכָּל צָרָה וְצוּקָה, כִּי אַתָּה יוֹדֵעַ צָרוֹת לְבָבִי הָרַבִּים וְהַכְּבֵדִים מְאֹד, עַד "אֲשֶׁר כָּשַׁל כֹּחַ הַסַּבָּל" כִּי צַר לִי מְאֹד אָבִי שֶׁבַּשָּׁמַיִם, כִּי רַע וָמַר כִּי נָגַע עַד הַנֶּפֶשׁ, וְאֵין לִי שׁוּם אָח וָרֵעַ לְפָרֵשׁ לְפָנָיו שִׂיחָתִי הַכְּבֵדָה וְהַמָּרָה מְאֹד מְאֹד, וַאֲנִי נוֹשֵׂא אֲבָנִים קָשִׁים עַל לִבִּי "עָלַי לִבִּי דַוָּי", כִּי רַק לִבִּי יוֹדֵעַ מָרַת נַפְשִׁי, הַמָּרָה מֵרֹאשׁ וְלַעֲנָה, אֲשֶׁר לֹא יְאֻמַּן כִּי יְסֻפַּר וְכָל הַדָּמִים שֶׁבְּאֵבָרַי כֻּלָּם מִתְכַּנְּסִים אֶל הַלֵּב, וּמַכְבִּידִים עַל הַלֵּב מְאֹד, וְכָל אֵבָרַי וְעוֹרְקַי וְגִידַי עִם כָּל הַדָּמִים שֶׁבָּהֶם, כֻּלָּם מְבַקְּשִׁים וּמְחַפְּשִׂים עֵצָה וְתַחְבּוּלָה אֵיךְ לְהִמָּלֵט וְאֵיךְ לְהִנָּצֵל מִנִּי שַׁחַת, מִדִּין הַקָּשֶׁה שֶׁל גֵּיהִנָּם וּמִדִּין הַקָּשֶׁה שֶׁל הֶעָתִיד, וְאֵיךְ לְהִנָּצֵל מִכָּל הַחֲטָאִים וַעֲוֹנוֹת וּפְשָׁעִים וּמִכָּל הַפְּגָמִים וּמִכָּל הַהַרְפַּתְקָאוֹת שֶׁבָּעוֹלָם חַס וְשָׁלוֹם הֵן תּוֹחַלְתִּי נִכְזָבָה, לֹא יָדַעְתִּי נַפְשִׁי מָה אֶעֱשֶׂה וּמָה אֶפְעַל, וּמֵאַיִן אֲבַקֵּשׁ תְּרוּפָה לְמַכָּתִי הָאֲנוּשָׁה
<h3>מה</h3>
יְהֹוָה אֱלֹהִים אַתָּה יָדַעְתָּ חוּס וַחֲמֹל עָלַי, חוּס וְרַחֵם עַל מְעַט דִּמְעַט פְּלֵטָתִי הַנִּשְׁאֶרֶת, וְהוֹפִיעָה עָלַי מִמְּעוֹן קְדֻשָּׁתְךָ יְשׁוּעָה וְרַחֲמִים, וְהַצִּילֵנִי מֵעַתָּה מִכָּל מִינֵי צָרוֹת וְרָעוֹת, כִּי אֵין לִי עַל מִי לְהִשָּׁעֵן כִּי אִם עָלֶיךָ לְבַד אָבִי שֶׁבַּשָּׁמַיִם "אַתָּה סֵתֶר לִי, מִצַּר תִּצְּרֵנִי רָנֵּי פַלֵּט תְּסוֹבְבֵנִי סֶלָה", הוֹשִׁיעֵנִי וְעָזְרֵנִי וְזַכֵּנִי שֶׁיָּשׁוּבוּ הַדָּמִים הַשּׁוֹטְפִין עַל לִבִּי, וְיַחְזְרוּ לֵילֵךְ כְּסֵדֶר תְּנוּעָה מְסֻדֶּרֶת וְתַעֲשֶׂה עִמִּי חֲסָדִים רַבִּים תָּמִיד בְּכָל עֵת, וְתַעַזְרֵנִי וְתוֹשִׁיעֵנִי וְתַצִּילֵנִי תָּמִיד מִכָּל צָרָה וְצוּקָה וּתְזַכֵּנִי לְהוֹדוֹת לְךָ תָּמִיד עַל כָּל הַחֲסָדִים אֲשֶׁר עָשִׂיתָ עִמִּי וַאֲשֶׁר אַתָּה עָתִיד לַעֲשׂוֹת עִמִּי:
<h3>מו</h3>
וּתְרַחֵם עָלֵינוּ וְעַל כָּל עַמְּךָ יִשְׂרָאֵל וְתַעַזְרֵנוּ שֶׁנִּזְכֶּה לִהְיוֹת תּוֹמְכֵי אוֹרַיְיתָא, שֶׁנִּזְכֶּה לְהַחֲזִיק אֶת הַלּוֹמְדֵי תוֹרָה הָעוֹסְקִים בַּתּוֹרָה וּבַעֲבוֹדַת יְהֹוָה בֶּאֱמֶת, לְתָמְכָם וּלְסַעֲדָם וּלְהַחֲזִיקָם וּלְהַסְפִּיק לָהֶם כָּל מַה שֶּׁיֶּחְסַר לָהֶם בְּכָבוֹד גָּדוֹל, וְלַעֲשׂוֹת כָּל צָרְכֵיהֶם וְכָל צָרְכֵי בְנֵיהֶם וּבֵיתָם, בְּאֹפֶן שֶׁיִּזְכּוּ לַעֲסֹק בְּתוֹרָתֶךָ וּבַעֲבוֹדָתֶךָ בְּהַרְחָבַת הַלֵּב בְּלִי בִּטּוּל וּבִלְבּוּל כְּלָל, לְמַעַן יוּכְלוּ לְהוֹלִיד וּלְחַדֵּשׁ הֲלָכוֹת וְחִדּוּשִׁין אֲמִתִּיִּים בְּתוֹרָתְךָ הַקְּדוֹשָׁה וְתַשְׁפִּיעַ חֶסֶד גָּדוֹל עַל יְדֵי זֶה, וְיֻמְשַׁךְ עָלֵינוּ וְעַל כָּל עַמְּךָ יִשְׂרָאֵל שֶׁפַע טוֹבָה וּבְרָכָה וּפַרְנָסָה טוֹבָה וַעֲשִׁירוּת גָּדוֹל דִּקְדֻשָּׁה, וְרַחֲמִים וְחַיִּים וְשָׁלוֹם וְכָל טוֹב וּתְמַלֵּא פְּגִימַת הַלְּבָנָה, וִיקֻיַּם מִקְרָא שֶׁכָּתוּב: "וְהָיָה אוֹר הַלְּבָנָה כְּאוֹר הַחַמָּה":
<h3>מז</h3>
וְתָחוֹס וְתַחְמֹל בְּרַחֲמֶיךָ הָרַבִּים עַל כָּל הַיּוֹשְׁבוֹת עַל הַמַּשְׁבֵּר מֵעַמְּךָ בֵּית יִשְׂרָאֵל וְתַצִּילֵם מִכָּל צַעַר וָנֶזֶק, וּתְרַחֵם עַל צַעֲרָם הַקָּשֶׁה וְהַכָּבֵד כַּאֲשֶׁר נִגְלֶה לְפָנֶיךָ אֲדוֹן כָּל, וְתָחוֹס עֲלֵיהֶם וְתַעַזְרֵם וְתוֹשִׁיעֵם בְּחֶמְלָתְךָ הַנּוֹרָאָה וּבַחֲסָדֶיךָ הָרַבִּים שֶׁיִּזְכּוּ כֻלָּם לְהוֹלִיד בְּנָקֵל בְּלִי שׁוּם קִשּׁוּי הוֹלָדָה כְּלָל מָלֵא רַחֲמִים חֲמֹל עֲלֵיהֶם, כִּי אַתָּה יוֹדֵעַ אֶת צַעֲרָם וּמַכְאוֹבָם הַקָּשֶׁה, חֲמֹל עֲלֵיהֶם לְמַעַנְךָ, וְהַצִּילֵם מִכָּל צַעַר וָנֶזֶק וּמִכָּל מִינֵי עַיִן רָעָה, וּמִכָּל מִינֵי קְלִפּוֹת וְסִטְרִין אַחֲרָנִין הַמְעַכְּבִים אֶת הַהוֹלָדָה, וַחֲפֵצִים חַס וְשָׁלוֹם מַה שֶּׁחֲפֵצִים אָנָּא יְהֹוָה, בְּרַחֲמֶיךָ הָרַבִּים תַּצִּילֵם וְתִשְׁמְרֵם מִכָּל רָע, וְיִזְכּוּ כֻלָּם לְהוֹלִיד בִּמְהֵרָה בְּנָקֵל בְּלִי שׁוּם קִשּׁוּי הוֹלָדָה כְּלָל, וְתוֹצִיא הַוָּלָד לְשָׁלוֹם בְּלִי פֶגַע וְיִזְכּוּ כָּל עַמְּךָ יִשְׂרָאֵל לְגַדֵּל בְּנֵיהֶם וּבְנוֹתֵיהֶם לְאֹרֶךְ יָמִים וְשָׁנִים לַעֲבוֹדָתֶךָ וּלְיִרְאָתֶךָ, וְלֹא תַּפִּיל אִשָּׁה פְּרִי בִטְנָהּ וְיִתְרַבּוּ עַמְּךָ יִשְׂרָאֵל כְּחוֹל הַיָּם אֲשֶׁר לֹא יִמַּד וְלֹא יִסָּפֵר מֵרֹב:
<h3>מח</h3>
וּבְכֵן תְּרַחֵם עָלֵינוּ בְּרַחֲמֶיךָ הָרַבִּים וּבַחֲסָדֶיךָ הָאֲמִתִּיִּים, וְתַעַזְרֵנוּ וְתוֹשִׁיעֵנוּ שֶׁנִּזְכֶּה לְהַמְשִׁיךְ הֶאָרַת הָאֱמֶת וְיָאִיר הָאֱמֶת בְּהַדִּבּוּר וְיַשְׁלִים אֶת הַדִּבּוּר הַקָּדוֹשׁ וְתִשְׁמְרֵנוּ וְתַצִּילֵנוּ שֶׁלֹּא יֵצֵא שׁוּם דְּבַר שֶׁקֶר מִפִּינוּ כְּלָל אֲפִלּוּ בְּטָעוּת, רַק כָּל דִּבּוּרֵנוּ יִהְיוּ דִּבּוּרֵי אֱמֶת תָּמִיד לְעוֹלָם וָעֶד וּתְזַכֵּנוּ לְהַמְשִׁיךְ הֶאָרַת שְׁלשָׁה קַוֵּי הָאֱמֶת שֶׁהֵם תְּפִלָּה וְתוֹרָה וְשִׁדּוּכִים הֲגוּנִים וְתַעַזְרֵנוּ בְּרַחֲמֶיךָ הָרַבִּים שֶׁנִּזְכֶּה לְהִתְפַּלֵּל לְפָנֶיךָ בְּכָל לֵב וָנֶפֶשׁ, וְתִהְיֶה תְּפִלָּתֵנוּ בְּתַכְלִית הַשְּׁלֵמוּת כִּרְצוֹנְךָ הַטּוֹב בֶּאֱמֶת וְתִהְיֶה עִמָּנוּ תָמִיד וְתוֹשִׁיעֵנוּ שֶׁנִּזְכֶּה לְהוֹצִיא כָּל דִּבְרֵי הַתְּפִלּוֹת וּתְחִנּוֹת וּבַקָּשׁוֹת מִפִּינוּ בֶּאֱמֶת לַאֲמִתּוֹ, בְּלִי שׁוּם פְּנִיּוֹת וּבִלְבּוּלִים וּבְלִי שׁוּם מַחֲשָׁבוֹת זָרוֹת כְּלָל, רַק כָּל דִּבְרֵי תְפִלָּתֵנוּ יִהְיוּ בֶּאֱמֶת לַאֲמִתּוֹ, בֶּאֱמֶת זַךְ וָצַח, בֶּאֱמֶת שֶׁאַתָּה חָפֵץ בּוֹ, עַד אֲשֶׁר תִּשְׁמַע תְּפִלָּתֵנוּ תָמִיד כִּי אַתָּה חָפֵץ בָּאֱמֶת לְבַד כְּמוֹ שֶׁכָּתוּב:
"קָרוֹב יְהֹוָה לְכָל קוֹרְאָיו לְכֹל אֲשֶׁר יִקְרָאֻהוּ בֶּאֱמֶת" וְנִזְכֶּה עַל יְדֵי תְּפִלָּתֵנוּ לִנְהֹג הָעוֹלָם כִּרְצוֹנֵנוּ, וּלְבַטֵּל כָּל הַגְּזֵרוֹת קָשׁוֹת שֶׁנִּגְזְרוּ עָלֵינוּ חַס וְשָׁלוֹם, בֵּין שֶׁהוּא קֹדֶם גְּזַר דִּין וּבֵין שֶׁהוּא לְאַחַר גְּזַר דִּין וְתִמְסֹר כֹּחֲךָ וּגְבוּרָתְךָ בְּיָדֵינוּ, שֶׁיִּהְיֶה לָנוּ כָּל הַכֹּחַ וְהַגְּבוּרָה שֶׁלְּךָ לְשַׁנּוֹת הַטֶּבַע וְלִנְהֹג כָּל הָעוֹלָם וִיקֻיַּם בְּעַמְּךָ יִשְׂרָאֵל מִקְרָא שֶׁכָּתוּב: "וַיִּקְרָא לוֹ אֵל אֱלֹהֵי יִשְׂרָאֵל", שֶׁיִּהְיוּ יִשְׂרָאֵל נִקְרָאִין בְּשֵׁם אֵל, שֶׁיִּהְיֶה לָהֶם כֹּחַ אֱלֹהִי לִנְהֹג כָּל הָעוֹלָמוֹת כִּרְצוֹנָם הַקָּדוֹשׁ:
<h3>מט</h3>
וּתְזַכֵּנוּ לַעֲסֹק בְּתוֹרָתְךָ הַקְּדוֹשָׁה תָּמִיד לִשְׁמָהּ בֶּאֱמֶת, וְתִתֶּן לָנוּ רַב הָגוּן וֶאֱמֶת שֶׁנִּזְכֶּה לְקַבֵּל מִמֶּנּוּ דֶּרֶךְ יְשָׁרָה, וְנֵדַע אֶת הַדֶּרֶךְ אֲשֶׁר נֵלֵךְ בָּהּ, וְאֶת הַמַּעֲשֶׂה אֲשֶׁר נַעֲשֶׂה כָּל יְמֵי חַיֵּינוּ לְעוֹלָם וְיוֹלִיכֵנוּ בְּדֶרֶךְ הָאֱמֶת תָּמִיד כִּרְצוֹנְךָ הַטּוֹב:
<h3>נ</h3>
וּתְרַחֵם עָלֵינוּ וְעַל כָּל עַמְּךָ יִשְׂרָאֵל, וְתַזְמִין לְבָנֵינוּ וְלִבְנוֹתֵינוּ זִוּוּגָם הֶהָגוּן לָהֶם מִן הַשָּׁמַיִם, וְלֹא יִתְחַלְּפוּ הַזִּוּוּגִים חָלִילָה בַּעֲווֹנוֹתֵינוּ, רַק כָּל אֶחָד יִזְכֶּה לִמְצֹא זִוּוּגוֹ הֶהָגוּן לוֹ מִן הַשָּׁמַיִם (וּבִפְרָט לפלוני בן פלוני) וְתַנְחֵנוּ בְּדֶרֶךְ הָאֱמֶת תָּמִיד, וְנִזְכֶּה לַעֲשׂוֹת שִׁדּוּכִים טוֹבִים וַהֲגוּנִים בֶּאֱמֶת כִּרְצוֹנְךָ הַטּוֹב, כְּמוֹ שֶׁכָּתוּב: "וּמֵיְהֹוָה אִשָּׁה מַשְׂכָּלֶת":
<h3>נא</h3>
מָלֵא רַחֲמִים מַלֵּא מִשְׁאֲלוֹתֵינוּ בְרַחֲמִים, עַד שֶׁנִּזְכֶּה שֶׁיָּאִירוּ שְׁלשָׁה קַוֵּי הָאֱמֶת בְּהַדִּבּוּר וְיַשְׁלִימוּ אֶת הַדִּבּוּר הַקָּדוֹשׁ, אֶת כָּל אַרְבָּעָה חֶלְקֵי הַדִּבּוּר
<h3>נב</h3>
וּתְזַכֵּנוּ לְהַרְבּוֹת בִּצְדָקָה תָמִיד, עַד שֶׁנִּזְכֶּה לְדִבּוּר שֶׁל צְדָקָה, כְּמוֹ שֶׁכָּתוּב:
"אֲנִי (יְהֹוָה הַ) מְדַבֵּר בִּצְדָקָה רַב לְהוֹשִׁיעַ" וְתַמְשִׁיךְ עָלֵינוּ רַחֲמִים וּתְבַטֵּל מֵאִתָּנוּ כָּל הָאַכְזָרִיּוּת שֶׁבִּלְבָבֵנוּ, וְנִזְכֶּה לָצֵאת מִגֶּדֶר בְּהֵמָה לְגֶדֶר אָדָם שֶׁיֵּשׁ לוֹ רַחֲמָנוּת וְנִזְכֶּה לְרַחֵם עַל הַבְּרִיּוֹת תָּמִיד בְּרַחֲמָנוּת אֲמִתִּי, וּלְהַרְבּוֹת בִּצְדָקָה תָּמִיד לַעֲנִיִּים הֲגוּנִים כִּרְצוֹנְךָ הַטּוֹב, עַד שֶׁנִּזְכֶּה לְהַשְׁלִים הַדִּבּוּר שֶׁל צְדָקָה כְּמוֹ שֶׁכָּתוּב: "טוֹב אִישׁ חוֹנֵן וּמַלְוֶה יְכַלְכֵּל דְּבָרָיו בְּמִשְׁפָּט":
<h3>נג</h3>
וּתְזַכֵּנוּ לְדִבּוּר שֶׁל תְּשׁוּבָה, וְתַעַזְרֵנוּ לְדַבֵּר דִּבּוּרִים הַרְבֵּה שֶׁל תְּשׁוּבָה לְפָנֶיךָ וְנִזְכֶּה לְקַיֵּם מִקְרָא שֶׁכָּתוּב: "קְחוּ עִמָּכֶם דְּבָרִים וְשׁוּבוּ אֶל יְהֹוָה", וְתִשְׁלַח לָנוּ דִּבּוּרִים הֲגוּנִים וּרְצוּיִים לְתוֹךְ פִּינוּ, עַד שֶׁנִּזְכֶּה לְעוֹרֵר לְבָבֵנוּ לְפָנֶיךָ בֶּאֱמֶת, וְלִשְׁפֹּךְ לִבֵּנוּ כַּמַּיִם נוֹכַח פָּנֶיךָ יְהֹוָה, כְּמוֹ שֶׁכָּתוּב:
"שִׁפְכִי כַמַּיִם לִבֵּךְ, נוֹכַח פְּנֵי יְהֹוָה":
<h3>נד</h3>
רִבּוֹנוֹ שֶׁל עוֹלָם זַכֵּנִי לִתְשׁוּבָה שְׁלֵמָה לְפָנֶיךָ רִבּוֹנוֹ שֶׁל עוֹלָם זַכֵּנִי לְדִבּוּר כָּזֶה שֶׁיְּעוֹרֵר לִבִּי בֶּאֱמֶת עַד שֶׁאֶזְכֶּה לָשׁוּב אֵלֶיךָ מְהֵרָה בֶּאֱמֶת וּבְלֵבָב שָׁלֵם זַכֵּנִי זַכֵּנִי, רַחֲמֵנִי רַחֲמֵנִי, חָנֵּנִי חָנֵּנִי, הַחֲזִירֵנִי בִתְשׁוּבָה שְׁלֵמָה לְפָנֶיךָ "הֲשִׁיבֵנִי וְאָשׁוּבָה כִּי אַתָּה אֱלֹהָי", תֶּן לִי תִּקְוָה וְלֹא אוֹבַד, תֵּן לִי רֶוַח וְהַצָּלָה אֲמִתִּיִּית רֶוַח וְהַצָּלָה נִצְחִיִּית, תֶּן לִי דִּבּוּר שֶׁל תְּשׁוּבָה אֲמִתִּיִּית חוּס וַחֲמֹל עָלַי לְמַעַן שְׁמֶךָ, לְמַעַנְךָ עֲשֵׂה וְלֹא לְמַעֲנִי, רְאֵה עֲמִידָתִי דַל וָרֵק וְחָסֵר, פָּגוּם וּמְקֻלְקָל וְנִשְׁחָת מְאֹד, מְבֻלְבָּל וּמְטֹרָף מְאֹד הַצֵּל סְפִינָה הַמְטֹרֶפֶת בַּיָּם בְּאֵין עוֹזֵר וְסוֹמֵךְ הַצֵּל נִרְדָּף מִפְּנֵי רוֹצְחִים וְאוֹרְבִים וְלִסְטִים וְאוֹיְבִים וְשׂוֹנְאִים קָשִׁים וּמָרִים וְאַכְזָרִיִּים שֶׁאֵין דּוּגְמָתָם בָּעוֹלָם הַצִּילֵנִי נָא בְּרַחֲמֶיךָ הָרַבִּים, הוֹשִׁיעֵנִי נָא אָבִי אָב הָרַחֲמָן, הַצְלִיחֵנִי נָא הַצְלָחָה הָאֲמִתִּיִּית הַצְלָחָה הַנִּצְחִיִּית, שֶׁאֶזְכֶּה מֵעַתָּה לְהַצְלִיחַ בָּזֶה הָעוֹלָם הַצְלָחָה הַנִּצְחִיִּית שֶׁאֶזְכֶּה לְהַרְוִיחַ רֶוַח הָאֲמִתִּי מַה שֶּׁאֶפְשָׁר לְהַרְוִיחַ בָּזֶה הָעוֹלָם בְּלִי שִׁעוּר וָעֵרֶךְ וּמִסְפָּר, עָזְרֵנִי לִהְיוֹת כִּרְצוֹנְךָ הַטּוֹב בֶּאֱמֶת, מֵעַתָּה וְעַד עוֹלָם:
<h3>נה</h3>
וְזַכֵּנוּ לְהַשְׁלִים הַדִּבּוּר שֶׁל עֲשִׁירִים קְרוֹבִים לַמַּלְכוּת, וְתַעֲזֹר וְתוֹשִׁיעַ וְתָגֵן עַל כָּל הַקְּרוֹבִים לִמְלָכִים וְשָׂרִים וְיוֹעֲצִים הָעוֹמְדִים בִּשְׁבִיל יְשׁוּעַת וְהַצָּלַת יִשְׂרָאֵל בֶּאֱמֶת וְתַשְׁפִּיעַ עֲלֵיהֶם דִּבְרֵי חֵן בְּשִׂפְתוֹתֵיהֶם, וְיִמְצְאוּ חֵן בְּעֵינֵי הַקֵּיסָרִים וְהַמְּלָכִים וְהַשָּׂרִים וְהַיּוֹעֲצִים, וִיבַטְּלוּ מַחְשְׁבוֹת שׂוֹנְאֵינוּ וְתִתֶּן לָהֶם חֵן וְשֵׂכֶל טוֹב בְּאֹפֶן שֶׁיִּזְכּוּ לְבַטֵּל כָּל הַגְּזֵרוֹת קָשׁוֹת וְרָעוֹת, וְלִפְעֹל גְּזֵרוֹת טוֹבוֹת עַל יִשְׂרָאֵל עַמֶּךָ, וְיַהַפְכוּ לֵב הַקֵּיסָרִים וְהַמְּלָכִים וְהַשָּׂרִים עָלֵינוּ לְטוֹבָה, כִּי אַתָּה לְבַד יוֹדֵעַ אֹפֶן מַעֲמַד וּמַצַּב עַמְּךָ יִשְׂרָאֵל כָּעֵת, אֲשֶׁר רַבִּים קָמִים עָלֵינוּ, רַבִּים מְאֹד "עַל עַמְּךָ יַעֲרִימוּ סוֹד, וְיִתְיָעֲצוּ עַל צְפוּנֶיךָ" וְלֹא אֶחָד בִּלְבָד עוֹמֵד עָלֵינוּ, כִּי אִם רַבִּים קָמִים עָלֵינוּ, וְחוֹשְׁבִים מַחֲשָׁבוֹת בְּכָל עֵת אֵיךְ לְהָרַע לְיִשְׂרָאֵל חַס וְשָׁלוֹם, וְאֵין לָנוּ עַל מִי לְהִשָּׁעֵן כִּי-אִם עַל אָבִינוּ שֶׁבַּשָּׁמַיִם, כִּי אַתָּה הָיִיתָ עִמָּנוּ מֵעוֹלָם בְּכָל דּוֹר וָדוֹר, חֲמֹל עָלֵינוּ גַּם עַתָּה בַּדּוֹר הֶעָנִי הַזֶּה בְּעוּקְבָא דִמְשִׁיחָא, כִּי אֵין מִי יַעֲמֹד בַּעֲדֵנוּ שִׁמְךָ הַגָּדוֹל יַעֲמֹד לָנוּ בְּעֵת צָרָה, וְתַהֲפֹךְ לֵב הַקֵּיסָרִים וְהַמְּלָכִים וְהַשָּׂרִים עָלֵינוּ לְטוֹבָה, כִּי הַכֹּל בְּיָדְךָ לְבַד, (כְּמוֹ שֶׁכָּתוּב) "לֵב מְלָכִים וְשָׁרִים בְּיַד יְהֹוָה", וּכְתִיב: "פַּלְגֵי מַיִם, לֶב מֶלֶךְ בְּיַד יְהֹוָה עַל כָּל אֲשֶׁר יַחְפֹּץ יַטֶּנּוּ":
<h3>נו</h3>
וְזַכֵּנוּ לְהַשְׁלִים הַדִּבּוּר שֶׁל מַלְכוּת דִּקְדֻשָּׁה, וְתָבִיא לָנוּ מְשִׁיחַ צִדְקֵנוּ בִּמְהֵרָה בְיָמֵינוּ וְיִמְלוֹךְ עָלֵינוּ לְעוֹלָם וָעֶד, וְנִזְכֶּה לִשְׁמֹעַ דִּבּוּרָיו הַקְּדוֹשִׁים וְהַטְּהוֹרִים וְהַנּוֹרָאִים מִפִּיו הַקָּדוֹשׁ:
<h3>נז</h3>
רַחֵם עָלֵינוּ לְמַעַן שְׁמֶךָ, וְזַכֵּנוּ שֶׁיָּאִיר הָאֱמֶת בְּרִבּוּעַ הַדִּבּוּר, בְּאַרְבָּעָה חֶלְקֵי הַדִּבּוּר, עַד שֶׁנִּזְכֶּה לְדִבּוּר שָׁלֵם דִּקְדֻשָּׁה בֶּאֱמֶת וְנִזְכֶּה לִשְׁלֵמוּת לְשׁוֹן הַקֹּדֶשׁ הַמְקֻשָּׁר לְשַׁבָּת, לְדִבּוּר אֱמֶת שֶׁכָּלוּל בּוֹ בְּרָכָה וּקְדֻשָּׁה, וּתְבַטֵּל וְתַכְנִיעַ וּתְשַׁבֵּר "לְשׁוֹן עִלְּגִים" שֶׁהוּא לְשׁוֹנוֹת הָעַכּוּ"ם, שֶׁלֹּא יִהְיֶה לָהֶם שׁוּם שְׁלִיטָה וַאֲחִיזָה בְּעַמְּךָ יִשְׂרָאֵל, וְלֹא יִלְמְדוּ לְשׁוֹנָם כְּלָל, רַק נִזְכֶּה אֲנַחְנוּ וְכָל עַמְּךָ יִשְׂרָאֵל לְדִבּוּר הַשָּׁלֵם בֶּאֱמֶת שֶׁהוּא שְׁלֵמוּת לְשׁוֹן הַקֹּדֶשׁ, עַד שֶׁנִּזְכֶּה לְהַמְשִׁיךְ הַקְּדֻשָּׁה וְהַשִּׂמְחָה שֶׁל שַׁבָּת לְשֵׁשֶׁת יְמֵי הַחוֹל, וְנִזְכֶּה לִשְׂמֹחַ תָּמִיד גַּם בִּימֵי הַחוֹל לְשִׁמְךָ וְלַעֲבוֹדָתֶךָ
<h3>נח</h3>
וְתַעֲזְרֵנוּ וְתוֹשִׁיעֵנוּ וּתְזַכֵּנוּ לְקַבֵּל שַׁבָּת בִּקְדֻשָּׁה גְדוֹלָה וּבְחֶדְוָה רַבָּה וַעֲצוּמָה וּבְשִׂמְחָה גְדוֹלָה וּבְלֵב טוֹב, וְלֹא יַעֲלֶה עַל לִבֵּנוּ בְּשַׁבָּת קֹדֶשׁ שׁוּם דְּאָגָה וְעַצְבוּת, וְלֹא שׁוּם צַעַר וְתָסִיר מִמֶּנּוּ יָגוֹן וַאֲנָחָה בִּרְצוֹנְךָ הַנַּח לָנוּ יְהֹוָה אֱלֹהֵינוּ שֶׁלֹּא תְהֵא צָרָה וְיָגוֹן וַאֲנָחָה בְּיוֹם מְנוּחָתֵנוּ, וְנִזְכֶּה לִשְׂמֹחַ מְאֹד בְּכָל שַׁבָּת וְשַׁבָּת בְּשִׂמְחָה אֲמִתִּיִּית בְּגִילָה בְּרִנָּה בְּדִיצָה בְּחֶדְוָה רַבָּה כִּרְצוֹנְךָ הַטּוֹב וְתַעַזְרֵנוּ וּתְזַכֵּנוּ לְהַמְשִׁיךְ הַקְּדֻשָּׁה שֶׁל שַׁבָּת לְשֵׁשֶׁת יְמֵי הַחוֹל, עַד שֶׁנִּזְכֶּה גַּם בִּימֵי הַחוֹל לִהְיוֹת בְּשִׂמְחָה תָמִיד, נָגִילָה וְנִשְׂמְחָה בָּךְ תָּמִיד, וְנִזְכֶּה לַעֲשׂוֹת כָּל הַמִּצְוֹת גַּם בִּימֵי הַחוֹל בְּשִׂמְחָה גְדוֹלָה וּבְחֶדְוָה רַבָּה וְלִהְיוֹת אַךְ שָׂמֵחַ תָּמִיד, נָגִילָה וְנִשְׂמְחָה בִּישׁוּעָתֶךָ סֶלָה, וְנִזְכֶּה לְקַיֵּם תָּמִיד מִקְרָא שֶׁכָּתוּב: "עִבְדוּ אֶת יְהֹוָה בְּשִׂמְחָה בּוֹאוּ לְפָנָיו בִּרְנָנָה דְּעוּ כִּי יְהֹוָה הוּא אֱלֹהִים הוּא עָשָׂנוּ וְלוֹ אֲנַחְנוּ עַמּוֹ וְצֹאן מַרְעִיתוֹ"
<h3>נט</h3>
וְתַעַזְרֵנוּ תָמִיד בְּכָל עֵת לְהַמְשִׁיךְ הַשִּׂמְחָה שֶׁל שַׁבָּת לְשֵׁשֶׁת יְמֵי הַחוֹל, עַד שֶׁנִּזְכֶּה שֶׁיִּתְגַּלֶּה אַחְדוּת הַפָּשׁוּט בָּעוֹלָם וְיֵדְעוּ וְיַאֲמִינוּ הַכֹּל שֶׁכָּל הַפְּעֻלּוֹת מִשְׁתַּנּוֹת נִמְשָׁכִין מֵאֶחָד הַפָּשׁוּט יִתְבָּרַךְ וְיִתְעַלֶּה לָעַד וּלְנֵצַח נְצָחִים וְיֵדַע כָּל פָּעוּל כִּי אַתָּה פְּעַלְתּוֹ, וְיָבִין כָּל יְצוּר כִּי אַתָּה יְצַרְתּוֹ, וְיֹאמַר כֹּל אֲשֶׁר נְשָׁמָה בְאַפּוֹ, יְהֹוָה אֱלֹהֵי יִשְׂרָאֵל מֶלֶךְ וּמַלְכוּתוֹ בַּכֹּל מָשָׁלָה וְיִתְגַּלֶּה אַחְדוּתְךָ הַפָּשׁוּט לְכָל בָּאֵי עוֹלָם עַל יְדֵי עַמְּךָ יִשְׂרָאֵל אֲשֶׁר בָּחַרְתָּ גּוֹי אֶחָד בָּאָרֶץ, מִכָּל הָעַמִּים אֲשֶׁר עַל פְּנֵי הָאֲדָמָה כִּי אַתָּה אֶחָד וְשִׁמְךָ אֶחָד וּמִי כְּעַמְּךָ יִשְׂרָאֵל גּוֹי אֶחָד בָּאָרֶץ, עַד שֶׁיִּתְגַּלֶּה אַחְדוּת הַפָּשׁוּט גַּם לְמַעְלָה בְּכָל הָעוֹלָמוֹת עַל יְדֵי הִתְגַּלּוּת אַחְדוּת הַפָּשׁוּט מִתּוֹךְ הַפְּעֻלּוֹת מִשְׁתַּנּוֹת לְמַטָּה בָּעוֹלָם הַזֶּה עַל יְדֵי עַמְּךָ יִשְׂרָאֵל הַקָּדוֹשׁ, וּתְבַטֵּל כָּל מִינֵי מַחֲלֹקֶת מִן הָעוֹלָם וְתַמְשִׁיךְ שָׁלוֹם גָּדוֹל בָּעוֹלָם:
<h3>ס</h3>
וְזַכֵּנוּ לְקַיֵּם מִצְוַת הַדְלָקַת נֵר חֲנֻכָּה כָּרָאוּי, בְּכָל פְּרָטֶיהָ וְדִקְדּוּקֶיהָ וְכַוָּנוֹתֶיהָ וְתַרְיַ"ג מִצְוֹת הַתְּלוּיִים בָּהּ, וּלְקַיֵּם כָּל הַמִּצְווֹת שֶׁל חֲנֻכָּה בְּשִׂמְחָה גְדוֹלָה, לְהוֹדוֹת לְךָ וּלְבָרֶכְךָ, וְלוֹמַר הַלֵּל שָׁלֵם בְּשִׂמְחָה וְחֶדְוָה רַבָּה וּבְהִתְעוֹרְרוּת גָּדוֹל בִּקְדֻשָּׁה וּבְטָהֳרָה גְדוֹלָה כִּי בְּרַחֲמֶיךָ הָרַבִּים קָבַעְתָּ לָנוּ שְׁמוֹנַת יְמֵי חֲנֻכָּה לְהוֹדוֹת וּלְהַלֵּל לְשִׁמְךָ הַגָּדוֹל שֶׁהֵם שַׁעֲשׁוּעַ עוֹלָם הַבָּא זַכֵּנוּ בְּרַחֲמֶיךָ הָרַבִּים לְקַיֵּם מִצְוֹתֶיךָ בֶּאֱמֶת עַד שֶׁנִּזְכֶּה לְהַמְשִׁיךְ עָלֵינוּ בֶּאֱמֶת שַׁעֲשׁוּעַ עוֹלָם הַבָּא תָּמִיד, שֶׁהוּא הוֹדָאָה לְשִׁמְךָ הַגָּדוֹל וְהַקָּדוֹשׁ, וּבִפְרָט בִּימֵי הַחֲנֻכָּה הַקְּדוֹשִׁים שֶׁהֵם יְמֵי הוֹדָאָה, עַד שֶׁנִּזְכֶּה לְהִתְקָרֵב אֵלֶיךָ בֶּאֱמֶת, וְלָדַעַת וּלְהַכִּיר אוֹתְךָ, וּלְהוֹדוֹת לְךָ, וּלְבָרֶכְךָ סֶלָה בֶּאֱמֶת לְעוֹלָם כִּי טוֹב כְּמוֹ שֶׁכָּתוּב: "הוֹדוּ לַיהֹוָה כִּי טוֹב כִּי לְעוֹלָם חַסְדּוֹ", וְנִזְכֶּה לְהַמְשִׁיךְ הַקְּדֻשָּׁה שֶׁל שַׁבָּת לְשֵׁשֶׁת יְמֵי הַחוֹל, עַד שֶׁנִּזְכֶּה לִהְיוֹת בְּשִׂמְחָה תָמִיד כִּרְצוֹנְךָ הַטּוֹב בֶּאֱמֶת:
<h3>סא</h3>
אָנָּא יְהֹוָה מַלֵּא מִשְׁאֲלוֹתֵינוּ בְּרַחֲמִים, וְזַכֵּנוּ מְהֵרָה לְכָל מַה שֶּׁבִּקַּשְׁנוּ מִלְּפָנֶיךָ, בְּאֹפֶן שֶׁנִּזְכֶּה מְהֵרָה לִהְיוֹת כִּרְצוֹנְךָ הַטּוֹב בֶּאֱמֶת "לְמַעַן דַּעַת כָּל עַמֵּי הָאָרֶץ כִּי יְהֹוָה הוּא הָאֱלֹהִים אֵין עוֹד":
מִזְמוֹר לְתוֹדָה הָרִיעוּ לַיהֹוָה כָּל הָאָרֶץ עִבְדוּ אֶת יְהֹוָה בְּשִׂמְחָה בֹּאוּ לְפָנָיו בִּרְנָנָה דְּעוּ כִּי יְהֹוָה הוּא אֱלֹהִים הוּא עָשָׂנוּ וְלוֹ אֲנַחְנוּ עַמּוֹ וְצֹאן מַרְעִיתוֹ בֹּאוּ שְׁעָרָיו בְּתוֹדָה חֲצֵרוֹתָיו בִּתְהִלָּה הוֹדוּ לוֹ בָּרְכוּ שְׁמוֹ כִּי טוֹב יְהֹוָה לְעוֹלָם חַסְדּוֹ וְעַד דּוֹר וָדוֹר אֱמוּנָתוֹ בָּרוּךְ יְהֹוָה אֱלֹהֵי יִשְׂרָאֵל מֵהָעוֹלָם וְעַד הָעוֹלָם אָמֵן וְאָמֵן:
(ותפלה זאת טוב לומר למקשה לילד ויאמרו אז "מזמור לתודה" כמה וכמה פעמים כי אמירת "מזמור לתודה" הוא סגולה גדולה למקשה לילד שתזכה להוליד בנקל אמן):
<h2>תפילה ג</h2>
<h3>סב</h3>
רוֹפֵא חוֹלֵי עַמּוֹ יִשְׂרָאֵל, רוֹפֵא אֱמֶת, רוֹפֵא נֶאֱמָן וְרַחֲמָן, רַחֵם עָלֵינוּ וְעַל כָּל עַמְּךָ בֵּית יִשְׂרָאֵל וְשָׁמְרֵנוּ וְהַצִּילֵנוּ מֵרוֹפְאִים וְדָאקְטוֹרִים וּבְרַחֲמֶיךָ הָרַבִּים תַּקְדִּים תָּמִיד רְפוּאָה לְמַכָּה, וְתִשְׁמְרֵנוּ וְתַצִּילֵנוּ שֶׁלֹּא נָבֹא לִידֵי שׁוּם מַחֲלָה וּמֵחוֹשׁ וּכְאֵב כְּלָל, וַאֲפִלּוּ בָּעֵת אֲשֶׁר תִּשְׁלַח לָנוּ חַס וְשָׁלוֹם אֵיזֶה חוֹלָאַת אוֹ מֵחוֹשׁ עַל פִּי גְזֵרַת דִּינֶיךָ הַקְּדוֹשִׁים וְהָאֲמִתִּיִּים אָנָּא רַחוּם בְּרַחֲמֶיךָ הָרַבִּים, שָׁמְרֵנוּ וְהַצִּילֵנוּ, שֶׁלֹּא נִטְעֶה חַס וְשָׁלוֹם לִמְסֹר עַצְמֵנוּ חָלִילָה לְיַד הָרוֹפְאִים וְהַדָּאקְטוֹרִים, כִּי הֵן רוֹפְאֵי אֱלִיל כֻּלָּם, הֵמָּה מֵהֶבֶל יָחַד כִּי אַתָּה יוֹדֵעַ הָאֱמֶת, שֶׁאֵין שׁוּם רוֹפֵא יוֹדֵעַ לְרַפְּאוֹת הַחוֹלָאַת וְהַמֵּחוּשׁ כָּרָאוּי בֶּאֱמֶת לַאֲמִתּוֹ, אֲפִלּוּ הָרוֹפְאִים הַמֻּמְחִים הַבְּקִיאִים וּמֻפְלָגִים בְּחָכְמָתָם מְאֹד, כִּי אֵין שׁוּם רוֹפֵא מֻמְחֶה וְחָכָם שֶׁיּוּכַל לֵידַע לְכַוֵּן הַסַּם הַמְיֻחָד לְרַפְּאוֹת אוֹתוֹ הַחוֹלֶה, כְּפִי גְּזֵרַת דִּינֶיךָ שֶׁגָּזַרְתָּ שֶׁלֹּא יִתְרַפֵּא הַחוֹלֶה כִּי אִם עַל יְדֵי אִישׁ פְּלוֹנִי וְסַם פְּלוֹנִי בְּיוֹם פְּלוֹנִי אֲשֶׁר עַל כֵּן אִי אֶפְשַׁר בְּשׁוּם אֹפֶן שֶׁיִּתְרַפֵּא הַחוֹלֶה כִּי אִם עַל יְדֵי סִבּוֹת אֵלּוּ דַיְקָא שֶׁנִּגְזְרוּ עַל רְפוּאָתוֹ, וּמִי הוּא הֶחָכָם שֶׁיֵּדַע כָּל זֶה מִכָּל שֶׁכֵּן שֶׁרֹב הָרוֹפְאִים וְהַדָּאקְטוֹרִים הֵם נִבְעָרִים מִדַּעַת חָכְמַת הָרְפוּאוֹת, וְאֵינָם בְּקִיאִים הֵיטֵב בְּחָכְמַת הָרְפוּאָה, כִּי הִיא חָכְמָה עֲמֻקָּה וְיֵשׁ בָּהּ חִלּוּקִים וְשִׁנּוּיִים רַבִּים לְאֵין שִׁעוּר וְתַכְלִית, אֲשֶׁר עַל פִּי רֹב אִי אֶפְשָׁר לְכַוֵּן הָאֱמֶת לַאֲמִתּוֹ, וּבִתְנוּעָה קַלָּה הֵם מַזִּיקִים הַרְבֵּה וּמַפְסִידִים וּמְקַלְקְלִים יוֹתֵר מִמַּה שֶׁמְּתַקְּנִים לִפְעָמִים, וְהֵם הוֹרְגִים וְרוֹצְחִים נְפָשׁוֹת בְּיָדַיִם, וְכַמָּה וְכַמָּה נְפָשׁוֹת שָׁקְעוּ עַל יָדָם כִּי רַבִּים אֲשֶׁר מֵתוּ עַל יְדֵי הָרוֹפְאִים וְהַדָּאקְטוֹרִים מֵאֲשֶׁר מֵתוּ מִיתַת עַצְמָן, כַּאֲשֶׁר נִגְלָה לְפָנֶיךָ אֲדוֹן כֹּל, וְכַאֲשֶׁר הָרוֹפְאִים הָאֲמִתִּיִּים מוֹדִים עַל זֶה בְּעַצְמָן, שֶׁאִי אֶפְשַׁר לֵידַע חָכְמָה זֹאת עַל בֻּרְיָהּ, וְהוֹדוּ וְלֹא בוֹשׁוּ, שֶׁטּוֹב יוֹתֵר לִמְנוֹעַ מֵרְפוּאוֹת:
<h3>סג</h3>
רִבּוֹנוֹ שֶׁל עוֹלָם מָלֵא רַחֲמִים, בּוֹרֵא רְפוּאוֹת אֲדוֹן הַנִּפְלָאוֹת, אַתָּה יוֹדֵעַ שֶׁכְּבָר נִשְׁתַּקַּע הָעוֹלָם הַרְבֵּה בְּטָעוּת זֶה לַעֲסֹק בִּרְפוּאוֹת, מִיָּמִים וְשָׁנִים הַרְבֵּה, עַד אֲשֶׁר קָשֶׁה לְהוֹצִיאָם מִמְּבוּכָה זֹאת וּבִפְרָט מֵחֲמַת גֹּדֶל הַצַּעַר וְהַמַּכְאוֹב שֶׁל כָּל סוֹבְלֵי חֳלָאִים, רַחֲמָנָא לִצְּלָן, הֵם מוֹסְרִים עַצְמָן לְיַד הָרוֹפְאִים לְבַקֵּשׁ תְּעָלָה וּתְרוּפָה לְמַכּוֹתָם אֲבָל רֻבָּם כְּכֻלָּם תּוֹחַלְתָּם נִכְזָבָה, וְהָרוֹפֵא לֹא יִגְהֶה מֵהֶם מָזוֹר, כִּי אִם בְּרַחֲמֶיךָ וַחֲסָדֶיךָ הָעֲצוּמִים, כַּאֲשֶׁר רַחֲמֶיךָ גּוֹבְרִים עֲלֵיהֶם לְהַגְהוֹת מְזוֹרָם וְלַחֲבֹשׁ חָלְיָם:
<h3>סד</h3>
עַל-כֵּן בָּאתִי לְפָנֶיךָ מָלֵא רַחֲמִים, רוֹפֵא אֱמֶת, רַחֵם עָלֵינוּ וְתֵן בְּלִבֵּנוּ בִּינָה לְהָבִין וּלְהַשְׂכִּיל בְּכָל עֵת אֲשֶׁר נִצְטָרֵךְ לְאֵיזֶה רְפוּאָה לָנוּ אוֹ לִבְנֵי בֵיתֵנוּ חַס וְשָׁלוֹם, לְבַל נֵלֵךְ וְנִדְרֹשׁ אַחַר הָרוֹפְאִים, רַק נִדְרֹשׁ וּנְבַקֵּשׁ אֶת פְּנֵי יְהֹוָה תָּמִיד וּתְחַזֵּק אֶת לְבָבֵנוּ לְהַאֲמִין וְלִבְטֹחַ בְּךָ וּבְצַדִּיקֶיךָ וִירֵאֶיךָ הָאֲמִתִּיִּים וְתַעֲזֹר לָנוּ וְתוֹשִׁיעֵנוּ שֶׁנִּזְכֶּה לִתֵּן מָמוֹן עַל פִּדְיוֹן נַפְשֵׁנוּ תָמִיד וְתַזְמִין לָנוּ בְּכָל עֵת אֲנָשִׁים כְּשֵׁרִים וִירֵאִים בֶּאֱמֶת, אֲשֶׁר יִהְיֶה לְאֵל יָדָם לַעֲשׂוֹת פִּדְיוֹן נֶפֶשׁ מֵהַכֶּסֶף אֲשֶׁר נִתֵּן לָהֶם, בְּאֹפֶן שֶׁיַּמְתִּיקוּ הַדִּין מֵעָלֵינוּ וּמֵעַל זַרְעֵנוּ וּבְנֵי בֵיתֵנוּ, עַל יְדֵי הַפִּדְיוֹן נֶפֶשׁ שֶׁיַּעֲשׂוּ עֲבוּרֵנוּ וְאַתָּה תִמָּלֵא רַחֲמִים עָלֵינוּ וְתִרְפָּאֵנוּ רְפוּאָה שְׁלֵמָה רְפוּאַת הַנֶּפֶשׁ וּרְפוּאַת הַגּוּף רְפָאֵנוּ יְהֹוָה וְנֵרָפֵא הוֹשִׁיעֵנוּ וְנִוָּשֵׁעָה כִּי תְהִלָּתֵנוּ אָתָּה, וְהַעֲלֵה רְפוּאָה שְׁלֵמָה לְכָל מַכּוֹתֵינוּ וּלְכָל מַכְאוֹבֵינוּ וּלְכָל תַּחֲלוּאֵינוּ, (וּבִפְרָט לְהַחוֹלֶה פלוני בן פלוני) כִּי אֵל מֶלֶךְ רוֹפֵא נֶאֱמָן וְרַחֲמָן אָתָּה כִּי אֵין לָנוּ שׁוּם סְמִיכָה עַל שׁוּם רְפוּאָה שֶׁל שׁוּם רוֹפֵא שֶׁבָּעוֹלָם, כִּי אִם עָלֶיךָ לְבַד אָנוּ נִשְׁעָנִים
<h3>סה</h3>
אֵל נָא רְפָא נָא לָנוּ בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים, כִּי אַתָּה לְבַד יוֹדֵעַ גֹּדֶל הַצַּעַר וְהַמַּכְאוֹב שֶׁל כָּל הַסּוֹבְלֵי חֳלָאִים וּמַכְאוֹבוֹת מָלֵא רַחֲמִים, רַחֵם עֲלֵיהֶם וְאַל תַּסְתֵּר פָּנֶיךָ מֵהֶם, וְתִרְאֶה וְתַשְׁגִּיחַ בְּעָנְיָם וּמַכְאוֹבָם, וְתִמָּלֵא רַחֲמִים עֲלֵיהֶם לְהַחֲלִימָם וּלְרַפֹּאתָם לְהַחֲזִיקָם וּלְהַחֲיוֹתָם חִישׁ קַל מְהֵרָה וִיקֻיַּם מִקְרָא שֶׁכָּתוּב: "וְהֵסִיר יְהֹוָה מִמְּךָ כָּל חֹלִי, וְכָל מַדְוֵי מִצְרַיִם הָרָעִים אֲשֶׁר יָדַעְתָּ, לֹא יְשִׂימָם בָּךְ, וּנְתָנָם בְּכָל שׂוֹנְאֶיךָ" וְנֶאֱמַר:
"וַעֲבַדְתֶּם אֶת יְהֹוָה אֱלֹהֵיכֶם, וּבֵרַךְ אֶת לַחְמְךָ וְאֶת מֵימֶיךָ, וַהֲסִירוֹתִי מַחֲלָה מִקִּרְבֶּךָ" וְנֶאֱמַר: "וַיֹּאמֶר, אִם שָׁמוֹעַ תִּשְׁמַע לְקוֹל יְהֹוָה אֱלֹהֶיךָ, וְהַיָּשָׁר בְּעֵינָיו תַּעֲשֶׂה, וְהַאֲזַנְתָּ לְמִצְוֹתָיו, וְשָׁמַרְתָּ כָּל חֻקָּיו, כָּל הַמַּחֲלָה אֲשֶׁר שַׂמְתִּי בְּמִצְרַיִם, לֹא אָשִׂים עָלֶיךָ, כִּי אֲנִי יְהֹוָה רֹפְאֶךָ", אָמֵן כֵּן יְהִי רָצוֹן:
<h2>תפילה ד</h2>
<h3>סו</h3>
"וַאֲנִי תְפִלָּתִי לְךָ יְהֹוָה עֵת רָצוֹן, אֱלֹהִים בְּרָב חַסְדֶּךָ עֲנֵנִי בֶּאֱמֶת יִשְׁעֶךָ יְהֹוָה שְׁמַע תְּפִלָּתִי הַאֲזִינָה אֶל תַּחֲנוּנַי בֶּאֱמוּנָתְךָ עֲנֵנִי בְּצִדְקָתֶךָ לְמַעַן שִׁמְךָ יְהֹוָה תְּחַיֵּנִי בְּצִדְקָתְךָ תּוֹצִיא מִצָּרָה נַפְשִׁי אֲנִי בְּצֶדֶק אֶחֱזֶה פָּנֶיךָ אֶשְׂבְּעָה בְהָקִיץ תְּמוּנָתֶךָ" רִבּוֹנוֹ שֶׁל עוֹלָם מָלֵא רַחֲמִים, זַכֵּנִי בְּרַחֲמֶיךָ הָרַבִּים לִתֵּן צְדָקָה הַרְבֵּה תָמִיד בְּכָל יוֹם וּבְכָל עֵת וּבְכָל שָׁעָה, וְתִתֶּן לִי כֹחַ וּגְבוּרָה לָכוֹף אֶת יִצְרִי וְאֶת לִבִּי הַקָּשֶׁה, לְשַׁבֵּר הָאַכְזָרִיּוּת שֶׁבִּלְבָבִי לְהָפְכוֹ לְרַחֲמָנוּת, לְהִתְנַדֵּב לִתֵּן צְדָקָה הַרְבֵּה בְּפִזּוּר גָּדוֹל יוֹתֵר מִטִּבְעִי וּרְצוֹנִי, בְּלִי שׁוּם הַקְפָּדָה כְּלָל כְּמוֹ שֶׁכָּתוּב: "פִּזַר נָתַן לָאֶבְיוֹנִים צִדְקָתוֹ עוֹמֶדֶת לָעַד קַרְנוֹ תָּרוּם בְּכָבוֹד", וְאֶזְכֶּה לִתֵּן צְדָקָה בִּשְׁתֵּי יָדַיִם בְּשִׂמְחָה גְדוֹלָה וּבְלֵב טוֹב, וְלֹא יֵרַע לְבָבִי בְּתִתִּי לוֹ וְתִהְיֶה יָדִי פְתוּחָה תָמִיד לִתֵּן לֶעָנִי "דֵּי מַחְסוֹרוֹ אֲשֶׁר יֶחְסַר לוֹ", וְאֶזְכֶּה לְקַיֵּם מִקְרָא שֶׁכָּתוּב:
"פָּתֹחַ תִּפְתַּח אֶת יָדְךָ לוֹ וְהַעֲבֵט תַּעֲבִיטֶנּוּ דֵּי מַחְסֹרוֹ אֲשֶׁר יֶחְסַר לוֹ" וְתַזְמִין לָנוּ עֲנִיִּים הֲגוּנִים לִזְכּוֹת בָּהֶם וְתִשְׁמְרֵנוּ וְתַצִּילֵנוּ מֵעֲנִיִּים שֶׁאֵינָם מְהֻגָּנִים:
<h3>סז</h3>
אָנָּא יְהֹוָה, עָזְרֵנִי לְהַתְחִיל לִתֵּן צְדָקָה הַרְבֵּה בֶּאֱמֶת כִּרְצוֹנְךָ הַטּוֹב, וּבִזְכוּת מִצְוַת צְדָקָה תַּעַזְרֵנִי וְתִפְתַּח לִי וְתַרְחִיב לִי כָּל הַפְּתָחִים וְהַשְּׁעָרִים דִּקְדֻשָּׁה כִּי אַתָּה יָדַעְתָּ אֶת לְבָבִי רִבּוֹנוֹ שֶׁל עוֹלָם, כַּמָּה קָשֶׁה לִי לְהַתְחִיל שׁוּם הַתְחָלָה בַּעֲבוֹדַת יְהֹוָה בֶּאֱמֶת, וְכָל עִנְיַן עֲבוֹדָה וַעֲבוֹדָה שֶׁאֲנִי רוֹצֶה לְהַתְחִיל, קָשֶׁה וְכָבֵד עָלַי מְאֹד מְאֹד, עַד אֲשֶׁר "כָּשַׁל כֹּחַ הַסַּבָּל" וְכַמָּה וְכַמָּה חֶבְלֵי לֵדָה, וְכַמָּה וְכַמָּה גְּנִיחוֹת וּצְעָקוֹת וְשַׁוְעוֹת וּזְעָקוֹת וּצְוָחוֹת בְּכַמָּה וְכַמָּה מִינֵי קוֹלוֹת שֶׁל אָח וַאֲבוֹי, וְכַמָּה וְכַמָּה אֲנָחוֹת מֵעוּמְקָא דְּלִבָּא וְכַמָּה וְכַמָּה כְּפֵילוֹת וְהַטָּיוֹת אָנוּ צְרִיכִין קֹדֶם שֶׁאָנוּ זוֹכִין לְהַתְחִיל אֵיזֶה הַתְחָלָה בְּאֵיזֶה עֲבוֹדָה וּמִגֹּדֶל הַכְּבֵדוּת הֶעָצוּם עֲדַיִן לֹא הִתְחַלְתִּי לְעָבְדְּךָ בֶּאֱמֶת "כְּמוֹ הָרָה תַּקְרִיב לָלֶדֶת, תָּחִיל תִּזְעַק בַּחֲבָלֶיהָ, כֵּן הָיִינוּ מִפָּנֶיךָ יְהֹוָה הָרִינוּ חַלְנוּ כְּמוֹ יָלַדְנוּ רוּחַ" וּכְבָר עָבְרוּ עָלַי יָמִים וְשָׁנִים הַרְבֵּה מִשְּׁנוֹתַי הַקְּצוּבִים בְּמִסְפָּר תַּחַת יָדֶךָ, וַעֲדַיִן לֹא הִתְחַלְתִּי הַתְחָלָה גְמוּרָה בַּעֲבוֹדָתְךָ בֶּאֱמֶת "עָבַר קָצִיר כָּלָה קָיִץ", וַאֲנִי לֹא נוֹשָׁעְתִּי אֲבָל עֲדַיִן אֲנִי מְקַוֶּה וּמְצַפֶּה וּמְחַכֶּה וּמְיַחֵל בְּכָל עֵת וּבְכָל שָׁעָה לִישׁוּעָתְךָ הָאֲמִתִּיִּית, כִּי כָּל עוֹד נִשְׁמָתִי בִּי אֲנִי מְקַוֶּה לִישׁוּעָה שְׁלֵמָה בֶּאֱמֶת עַל כֵּן אֶזְעַק וַאֲשַׁוֵּעַ, חֲמֹל עַל עָנִי כָּמוֹנִי, דַּל וְחָלוּשׁ כּוֹאֵב וְגוֹוֵעַ, "כַּיּוֹלֵדָה אֶפְעֶה, הוֹשִׁיעָה הַמֶּלֶךְ, כִּי קָצַר הַמַּצָּע מֵהִשְׂתָּרֵעַ"
<h3>סח</h3>
רִבּוֹנוֹ שֶׁל עוֹלָם אַמֵּץ וְחַזֵּק רִפְיוֹן יָדִי, חַזֵּק יָדַיִם רָפוֹת וּבִרְכַּיִם כּוֹשְׁלוֹת תְּאַמֵּץ, זַכֵּנִי בְרַחֲמֶיךָ הָרַבִּים שֶׁאַתְחִיל מֵעַתָּה בֶּאֱמֶת הַתְחָלָה גְמוּרָה, שֶׁאַתְחִיל מֵעַתָּה לִכְנֹס בַּעֲבוֹדָתְךָ מִיּוֹם אֶל יוֹם, וּלְהוֹסִיף בְּכָל יוֹם וָיוֹם קְדֻשָּׁה וְטָהֳרָה וְחָכְמָה וּבִינָה וָדַעַת אֲמִתִּי וְכָל יוֹם וָיוֹם יָאִיר בְּיוֹתֵר בְּתוֹסְפוֹת אוֹר קְדֻשָּׁה מְרֻבָּה מִיּוֹם שֶׁלְּפָנָיו וְתַעַזְרֵנִי לְהַתְחִיל לִתֵּן צְדָקָה הַרְבֵּה בְּכָל עֵת לַעֲנִיִּים הֲגוּנִים, כִּי הַתְחָלַת הַצְּדָקָה קָשָׁה וּכְבֵדָה עָלַי מְאֹד בְּיוֹתֵר, וְאֵין אֲנִי יוֹדֵעַ אֵיךְ לִזְכּוֹת לִצְדָקָה כָּרָאוּי, לְגֹדֶל רִבּוּי הַמְּנִיעוֹת בְּלִי שִׁעוּר שֶׁיֵּשׁ לִי עַל זֶה, כִּי רָחַק מִמֶּנִּי צְדָקָה:
<h3>סט</h3>
אָנָּא יְהֹוָה קָרֵב מְרֻחָק כָּמוֹנִי, חוּס עַל רָחוֹק מֵרַחֲמָנוּת כָּמוֹנִי, הוֹשִׁיעָה נָּא לְרָחוֹק מִישׁוּעָה כָמוֹנִי, רְפָא נָא לְחוֹלֶה וְנִדְכֶּה כָּמוֹנִי בְּגַשְׁמִיּוּת וְרוּחָנִיּוּת, אֲשֶׁר אֵין רוֹפֵא בָּעוֹלָם לְרַפְּאוֹת חוֹלֶה כָּזֶה, כִּי אִם אַתָּה לְבַד, בְּרַחֲמֶיךָ הָרַבִּים בְּרַחֲמֶיךָ הַגְּדוֹלִים, בַּחֲסָדֶיךָ הָעֲצוּמִים, בַּחֲסָדֶיךָ הַנּוֹרָאִים, כִּי אַתָּה "כֹּל תּוּכַל וְלֹא יִבָּצֵר מִמְּךָ מְזִמָּה", וּבְכָל דּוֹר וָדוֹר אַתָּה, "עוֹשֶׂה גְּדוֹלוֹת עַד אֵין חֵקֶר נִסִּים וְנִפְלָאוֹת עַד אֵין מִסְפָּר" וּלְךָ נָאֶה לְהַרְאוֹת גָּדְלְךָ וּגְבוּרָתְךָ הַגְּדוֹלָה, וְרַחֲמֶיךָ הָרַבִּים אֲשֶׁר אַתָּה עוֹזֵר לְלֹא כֹּחַ, וּמְרַחֵם עַל מִי שֶׁאֵינוֹ רָאוּי לְרַחֵם מִכָּל הַצְּדָדִים, וְחוֹנֵן אֶת מִי שֶׁאֵינוֹ רָאוּי לַחֲנִינָה בְּשׁוּם אֹפֶן, כְּמוֹ שֶׁכָּתוּב: "וְחַנֹּתִי אֶת אֲשֶׁר אָחֹן וְרִחַמְתִּי אֶת אֲשֶׁר אֲרַחֵם"
<h3>ע</h3>
מָלֵא רַחֲמִים, רַחֵם עָלַי וּפְתַח לִי כָּל הַפְּתָחִים וְהַשְּׁעָרִים שֶׁל הַקְּדֻשָּׁה, וְעָזְרֵנִי לִכְנֹס בָּהֶם בֶּאֱמֶת חִישׁ קַל מְהֵרָה וְזַכֵּנִי לְהַרְבּוֹת בִּצְדָקָה תָמִיד עוֹשֶׂה צְדָקוֹת עִם כָּל בָּשָׂר וְרוּחַ, עֲשֵׂה עִמִּי צְדָקָה, וְזַכֵּנִי לְקַיֵּם מִצְוַת צְדָקָה בִּשְׁלֵמוּת בְּפִזּוּר גָּדוֹל כִּרְצוֹנְךָ הַטּוֹב בֶּאֱמֶת וְתַרְחִיב לִי כָּל הַפְּתָחִים שֶׁל הַקְּדֻשָּׁה, "פִּתְחוּ לִי שַׁעֲרֵי צֶדֶק אָבוֹא בָם אוֹדֶה יָהּ, זֶה הַשַּׁעַר לַיהֹוָה צַדִּיקִים יָבוֹאוּ בוֹ, פִּתְחוּ שְׁעָרִים וְיָבֹא גוֹי צַדִּיק שׁוֹמֵר אֱמוּנִים", פְּתַח לָנוּ שַׁעַר בְּעֵת נְעִילַת שַׁעַר, בִּזְכוּת הַצַּדִּיקִים הָאֲמִתִּיִּים אֲשֶׁר אֵין שׁוּם שַׁעַר סָגוּר בִּפְנֵיהֶם לְעוֹלָם "שְׂאוּ שְׁעָרִים רָאשֵׁיכֶם וְהִנָּשְׂאוּ פִּתְחֵי עוֹלָם וְיָבֹא מֶלֶךְ הַכָּבוֹד, מִי זֶה מֶלֶךְ הַכָּבוֹד יְהֹוָה עִזּוּז וְגִבּוֹר יְהֹוָה גִבּוֹר מִלְחָמָה, שְׂאוּ שְׁעָרִים רָאשֵׁיכֶם וּשְׂאוּ פִּתְחֵי עוֹלָם וְיָבֹא מֶלֶךְ הַכָּבוֹד, מִי הוּא זֶה מֶלֶךְ הַכָּבוֹד יְהֹוָה צְבָאוֹת הוּא מֶלֶךְ הַכָּבוֹד סֶלָה":
<h3>עא</h3>
וּבְכֵן תְּזַכֵּנוּ בִּזְכוּת הַצְּדָקָה הַקְּדוֹשָׁה, וּבִזְכוּת הַצַּדִּיקִים הָאֲמִתִּיִּים הַזְּקֵנִים שֶׁבִּקְדֻשָּׁה, שֶׁנִּזְכֶּה לְהַכְנִיעַ וּלְשַׁבֵּר וְלַעֲקֹר וּלְבַטֵּל שֹׁרֶשׁ יְנִיקַת מֵצַח הַנָּחָשׁ שֶׁהוּא שֹׁרֶשׁ חָכְמַת הַטֶּבַע, עַד שֶׁנִּזְכֶּה לַעֲקֹר וּלְכַלּוֹת וּלְשַׁבֵּר וּלְבַטֵּל חָכְמַת הַטֶּבַע וְהָאַפִּיקוֹרְסִית מִן הָעוֹלָם וְתַעַזְרֵנוּ לְהוֹצִיא יְנִיקָתָם וְחַיּוּתָם מֵהֶם עַל יְדֵי כֹּחַ הַצְּדָקָה דִקְדֻשָּׁה שֶׁל כְּלָלִיּוּת עַמְּךָ יִשְׂרָאֵל הַכְּשֵׁרִים וְנִזְכֶּה לְהַעֲלוֹת וּלְבָרֵר כָּל הַדַּעַת, וְכָל הַיָּמִים הַנְּפוּלִין שֶׁל כָּל הַזְּקֵנִים הַמַּאֲרִיכֵי יָמִים שֶׁבַּדּוֹר שֶׁאֵין בָּהֶם שְׁלֵמוּת, שֶׁאֵין מוֹסִיפִים קְדֻשָּׁה בְּכָל יוֹם מִימֵי חַיֵּיהֶם, אֲשֶׁר עַל יָדָם יוֹנֵק חַס וְשָׁלוֹם מֵצַח הַנָּחָשׁ שֶׁהוּא שֹׁרֶשׁ חָכְמַת הַטֶּבַע:
<h3>עב</h3>
אָנָּא יְהֹוָה רַחֲמָן מָלֵא רַחֲמִים זַכֵּנוּ לְהַרְבּוֹת בִּצְדָקָה בֶּאֱמֶת בִּקְדֻשָּׁה גְדוֹלָה עַד שֶׁנִּזְכֶּה לְתַקֵּן זֹאת בִּשְׁלֵמוּת, לְהַכְנִיעַ וּלְשַׁבֵּר וּלְבַטֵּל "מֶלֶךְ זָקֵן וּכְסִיל" כִּי אַתָּה יָדַעְתָּ אֶת כָּל אֲשֶׁר עָבַר עָלֵינוּ עַל יָדוֹ אַתָּה יָדַעְתָּ אֶת כָּל הַתְּלָאָה אֲשֶׁר מְצָאָתְנוּ תֶּן לָנוּ תִקְוָה וְלֹא נֹאבֵד, הוֹצִיאֵנוּ מִבֵּין שִׁנָּיו, הַצִּילֵנוּ נָא מִיַּד אוֹיְבֵינוּ וְרוֹדְפֵינוּ, וְרַחֵם עָלֵינוּ וְעָזְרֵנוּ וְהוֹשִׁיעֵנוּ, שֶׁנִּזְכֶּה לְקַדֵּשׁ אֶת כָּל יָמֵינוּ בִּקְדֻשָּׁה גְדוֹלָה וְתַעֲזֹר לִי אָבִי שֶׁבַּשָּׁמַיִם אָב הָרַחֲמָן, שֶׁאֶזְכֶּה לְהַתְחִיל מֵעַתָּה לִכְנֹס בַּעֲבוֹדָתְךָ בֶּאֱמֶת וְאֶזְכֶּה לְהוֹסִיף בְּכָל יוֹם וָיוֹם אוֹר קְדֻשָּׁה וָדַעַת וְכָל יוֹם וָיוֹם מִימֵי חַיַּי יָאִיר בְּאוֹר גָּדוֹל, וְכָל יוֹם שֶׁיָּבֹא אַחֲרָיו יָאִיר בְּיוֹתֵר בְּתוֹסֶפֶת קְדֻשָּׁה וָדַעַת, עַד שֶׁאֶזְכֶּה לְמַלְּאוֹת יָמַי וּשְׁנוֹתַי בְּתַכְלִית הַשְּׁלֵמוּת בִּקְדֻשָּׁה גְדוֹלָה בֶּאֱמֶת וְאֶזְכֶּה בְּיוֹם פְּקֻדָּתִי לָבוֹא וְלִכְנֹס לְפָנֶיךָ עִם כָּל הַיָּמִים שֶׁלִּי אֲשֶׁר אֲנִי חַי עַל פְּנֵי הָאֲדָמָה שֶׁיִּהְיוּ כֻלָּם שְׁלֵמִים וְקַיָּמִים וּמְאִירִים בְּאוֹר גָּדוֹל עַד שֶׁיִּהְיוּ רְאוּיִם לְהַלְבִּישׁ אֶת נִשְׁמָתִי בָּהֶם לַעֲלוֹת וְלָבוֹא לִפְנֵי כִסֵּא כְבוֹדֶךָ בִּלְבוּשִׁין נְהִירִין, וְלָא אֵיעוֹל בְּכִסּוּפָא קַמָּךְ
<h3>עג</h3>
מַלְכִּי וֵאלֹהָי אֵלֶיךָ אֶתְפַּלָּל, כִּי אַתָּה רַב לְהוֹשִׁיעַ, זַכֵּנִי וְקַדְּשֵׁנִי בִּקְדֻשָּׁתְךָ הָעֶלְיוֹנָה בְּכָל עֵת וָעֵת, וּלְהוֹסִיף קְדֻשָּׁה וְטָהֳרָה בְּכָל יוֹם וָיוֹם, עַד שֶׁאֶזְכֶּה לִהְיוֹת נִמְנֶה בִּכְלַל הַזְּקֵנִים דִּקְדֻשָּׁה מָלֵא רַחֲמִים עַל כָּל הַחֲפֵצִים לְהִתְקָרֵב אֵלֶיךָ, שָׁמְרֵנִי וְהַצִּילֵנִי מִפְּגַם הַזְּקֵנִים הַמַּאֲרִיכֵי יָמִים שֶׁאֵין בָּהֶם שְׁלֵמוּת, קָרְבֵנִי לְהַצַּדִּיקִים אֲמִתִּיִּים הַזְּקֵנִים דִּקְדֻשָּׁה, כִּי כְבָר הִתְחַלְתָּ לְקָרְבֵנִי אֵלֶיךָ, וְאֵין נָאֶה לְךָ לְעָזְבֵנִי זַכֵּנִי מֵעַתָּה לְהִתְקַדֵּשׁ וּלְהִטָּהֵר בִּקְדֻשָּׁתְךָ בֶּאֱמֶת, עַד שֶׁאֶהְיֶה רָאוּי לִהְיוֹת נִמְנֶה בֶּאֱמֶת בֵּין הַזְּקֵנִים דִּקְדֻשָּׁה "וְאַל תְּבִישֵׁנִי מִשִּׂבְרִי", וְאַל תַּחְפִּירֵנִי מִתִּקְוָתִי:
<h3>עד</h3>
רִבּוֹנוֹ שֶׁל עוֹלָם בַּעַל הָרָצוֹן, בַּעַל הָרַחֲמִים, רַעֲוָא דְכָל רַעֲוִין סְתִימָא דְכָל סְתִימִין, עַתִּיק דְּעַתִּיקִין, אֲשֶׁר הוֹדַעְתָּ לְצַדִּיקֶיךָ הָאֲמִתִּיִּים שְׁלֹשׁ עֶשְׂרֵה מִדּוֹתֶךָ שֶׁל רַחֲמִים הַכְּלוּלִים בִּתְלֵיסָר תִּקּוּנֵי דִּיקְנָא קַדִּישָׁא, חוּס וַחֲמֹל עָלַי בְּרַחֲמֶיךָ הָרַבִּים, בְּרַחֲמֶיךָ הַגְּדוֹלִים, בְּרַחֲמֶיךָ הַגְּנוּזִים, שֶׁאֵין בָּהֶם שׁוּם אֲחִיזַת דִּין כְּלָל וְזַכֵּנוּ לָשׁוּב בִּתְשׁוּבָה שְׁלֵמָה לְפָנֶיךָ, וּלְהִתְקָרֵב לַעֲבוֹדָתְךָ בֶּאֱמֶת כִּי אַתָּה יוֹדֵעַ בֶּאֱמֶת, כַּמָּה אֲנִי רָחוֹק מִקְּדֻשָּׁתְךָ הָאֲמִתִּיִּית, וְכַמָּה אֲנִי צָרִיךְ לְהִתְבַּיֵּשׁ בִּפְנֵי הַפְּשׁוּטִים שֶׁבְּיִשְׂרָאֵל, מִכָּל שֶׁכֵּן בִּפְנֵי כְּשֵׁרֵי הַדּוֹר, מִכָּל שֶׁכֵּן וְכָל שֶׁכֵּן בִּפְנֵי הַצַּדִּיקִים הָאֲמִתִּיִּים שֶׁבַּדּוֹר אֲבָל עַל רַחֲמֶיךָ הָרַבִּים אֲנִי בּוֹטֵחַ שֶׁעֲדַיִן יֵשׁ לִי תִּקְוָה לְתַקֵּן אֶת יָמַי הַפְּגוּמִים מְאֹד מְאֹד, וּלְהֵטִיב אֶת מַעֲשַׂי, לְחַדֵּשׁ כַּנֶּשֶׁר יָמַי שֶׁעָבְרוּ בַּחֹשֶׁךְ עַל כֵּן אֲנִי תוֹלֶה עֵינַי אֵלֶיךָ וּמְצַפֶּה לִישׁוּעָתֶךָ, עַד שֶׁתְּחָנֵּנִי וְתַחֲזִירֵנִי בִּתְשׁוּבָה שְׁלֵמָה לְפָנֶיךָ בֶּאֱמֶת, חִישׁ קַל מְהֵרָה, עַד שֶׁאֶזְכֶּה לִהְיוֹת כִּרְצוֹנְךָ הַטּוֹב בֶּאֱמֶת
<h3>עה</h3>
חוּסָה עָלֵינוּ כְּרוֹב רַחֲמֶיךָ, וְעָזְרֵנוּ וְזַכֵּנוּ בְּכֹחַ וּזְכוּת הַצַּדִּיקִים הָאֲמִתִּיִּים הַזְּקֵנִים שֶׁבִּקְדֻשָּׁה, שֶׁנִּזְכֶּה לְעוֹרֵר וּלְגַלּוֹת וּלְהָאִיר הֶאָרַת "מֵצַח הָרָצוֹן" שֶׁהוּא רָצוֹן שֶׁבִּרְצוֹנוֹת וְיִתְגַּבֵּר מֵצַח הָרָצוֹן עַל מֵצַח הַנָּחָשׁ, לְהַכְנִיעַ וּלְשַׁבֵּר וְלַעֲקֹר וּלְבַטֵּל זָהֳמַת מֵצַח הַנָּחָשׁ מִן הָעוֹלָם שֶׁהוּא חָכְמַת הַטֶּבַע, וְיִתְבַּטֵּל חָכְמַת הַטֶּבַע וְהָאֲפִּיקוֹרְסִית מִן הָעוֹלָם, וְיִתְגַּלֶּה וְיָאִיר מֵצַח הָרָצוֹן בָּעוֹלָם וְיִתְגַּלֶּה בָּעוֹלָם שֶׁאֵין שׁוּם דֶּרֶךְ הַטֶּבַע כְּלָל, רַק הַכֹּל מִתְנַהֵג בִּרְצוֹנְךָ הַטּוֹב לְבַד וְתִתְפַּשֵּׁט הָאֱמוּנָה הַקְּדוֹשָׁה בָּעוֹלָם, וְיַאֲמִינוּ הַכֹּל כִּי אַתָּה בָּרָאתָ עוֹלָמְךָ בִּרְצוֹנְךָ הַטּוֹב אַחַר הֶעְדֵּר הַגָּמוּר, וְהוֹצֵאתָ כָּל הָעוֹלָמוֹת מֵאַיִן הַמֻּחְלָט לְיֵשׁ, וּבָרָאתָ יֵשׁ מֵאַיִן, וְאַתָּה מַנְהִיג עוֹלָמְךָ בִּרְצוֹנְךָ לְבַד, וְאֵין שׁוּם חִיּוּב הַטֶּבַע כְּלָל וְתִתֶּן לָנוּ חֲכָמִים אֲמִתִּיִּים דִּקְדֻשָּׁה, וְתִתֶּן לָהֶם כֹּחַ שֶׁיְּקַשְּׁרוּ כָּל הָרְצוֹנוֹת לְשֹׁרֶשׁ הָרָצוֹן, לְמֵצַח הָרָצוֹן, לְרָצוֹן שֶׁבִּרְצוֹנוֹת, עַד שֶׁיִּתְגַּלֶּה וְיָאִיר הֶאָרַת הָרָצוֹן בָּעוֹלָם, וְנִזְכֶּה כֻלָּנוּ לִכְסֹף וּלְהִשְׁתּוֹקֵק תָּמִיד לַעֲבוֹדָתְךָ בֶּאֱמֶת בְּרָצוֹן חָזָק וְתַקִּיף מְאֹד:
<h3>עו</h3>
וּתְזַכֵּנוּ לִשְׁמֹעַ קוֹל הַקְּרִיאָה שֶׁל הַיָּמִים טוֹבִים הַקְּדוֹשִׁים אֲשֶׁר הֵם קוֹרְאִים וּמְגַלִּים אֶת הָרָצוֹן כִּי בְּרַחֲמֶיךָ הָרַבִּים עָשִׂיתָ עִמָּנוּ נִסִּים וְנִפְלָאוֹת גְּדוֹלוֹת וְנוֹרָאוֹת, פִּלְאֵי פְּלָאוֹת, בְּכָל הַשָּׁלֹשׁ רְגָלִים, "מוֹעֲדֵי יְהֹוָה מִקְרָאֵי קֹדֶשׁ" כִּי 'בְחַג הַפֶּסַח' הַקָּדוֹשׁ הוֹצֵאתָ אוֹתָנוּ מִמִּצְרַיִם בְּאוֹתוֹת נוֹרָאוֹת, "בְּמַסּוֹת בְּאוֹתוֹת וּבְמוֹפְתִים וּבְמִלְחָמָה וּבְיָד חֲזָקָה וּבִזְרוֹעַ נְטוּיָה", כְּכֹל אֲשֶׁר עָשִׂיתָ לָנוּ יְהֹוָה אֱלֹהֵינוּ בְּמִצְרַיִם לְעֵינֵינוּ 'וּבְחַג הַשָּׁבוּעוֹת' הַקָּדוֹשׁ, נָתַתָּ לָנוּ אֶת תּוֹרָתְךָ הַקְּדוֹשָׁה בְּאוֹתוֹת גְּדוֹלוֹת וְנוֹרָאוֹת, בְּקוֹלוֹת וּבְרָקִים עָלֵינוּ נִגְלֵיתָ וּבְקוֹל שׁוֹפָר עָלֵינוּ הוֹפָעְתָּ וּפָנִים בְּפָנִים דִּבֶּר יְהֹוָה עִמָּנוּ, וּדְבָרְךָ שָׁמַעְנוּ מִתּוֹךְ הָאֵשׁ, אֲשֶׁר לֹא נִשְׁמַע וְלֹא נִרְאָה כָּזֹאת בְּכָל הָאָרֶץ וּבְכָל הַגּוֹיִם אֲשֶׁר עַל פְּנֵי הָאֲדָמָה 'וְחַג הַסֻּכּוֹת' הַקָּדוֹשׁ הוּא זֵכֶר לְהֶקֵּף עַנְנֵי כָבוֹד, אֲשֶׁר הִקַּפְתָּ אוֹתָנוּ בְמִדְבַּר סִינַי אַרְבָּעִים שָׁנָה בְּשִׁבְעַת עַנְנֵי כָבוֹד, וּבְעַמּוּד עָנָן הָלַכְתָּ לְפָנֵינוּ יוֹמָם וּבְעַמּוּד אֵשׁ לָיְלָה "מָה רַבּוּ מַעֲשֶׂיךָ יְהֹוָה רַבּוֹת עָשִׂיתָ אַתָּה יְהֹוָה אֱלֹהַי, נִפְלְאוֹתֶיךָ וּמַחְשְׁבוֹתֶיךָ אֵלֵינוּ, אֵין עֲרוֹךְ אֵלֶיךָ אַגִּידָה וַאֲדַבֵּרָה עָצְמוּ מִסַּפֵּר"
<h3>עז</h3>
זַכֵּנוּ בְּרַחֲמֶיךָ הָרַבִּים לְקַבֵּל אֶת כָּל הַשָּׁלֹשׁ רְגָלִים בְּשִׂמְחָה גְדוֹלָה וּבִקְדֻשָּׁה וּבְטָהֳרָה וְנִזְכֶּה בְּכָל הַשָּׁלֹשׁ רְגָלִים הַקְּדוֹשִׁים וְהַנּוֹרָאִים "מוֹעֲדֵי יְהֹוָה מִקְרָאֵי קֹדֶשׁ", לִשְׁמֹעַ בְּכָל יוֹם טוֹב וְיוֹם טוֹב אֶת קוֹל הַקְּרִיאָה הַגְּדוֹלָה שֶׁל הַיּוֹם טוֹב קֹדֶשׁ, שֶׁמַּכְרִיז וְקוֹרֵא וּמְגַלֶּה אֶת הָרָצוֹן שֶׁאֵין שׁוּם חִיּוּב הַטִּבְעִי כְּלָל, רַק הַכֹּל מִתְנַהֵג בִּרְצוֹנְךָ הַקָּדוֹשׁ לְבַד וּבִרְצוֹנְךָ גָּלִיתָ [הִגְלֵיתָ] אוֹתָנוּ בֵּין הָעַכּוּ"ם לְטוֹבָתֵנוּ כְּדֵי "לְכַלֵּה הַפֶּשַׁע וּלְהָתֵם חַטָּאת" וְאַתָּה עָתִיד לְהוֹצִיאֵנוּ מִבֵּינֵיהֶן מְהֵרָה, וְתִנְקֹם דַּם עֲבָדֶיךָ הַשָּׁפוּךְ וְעַל יְדֵי זֶה נִזְכֶּה לְשִׂמְחַת יוֹם טוֹב בֶּאֱמֶת כְּמוֹ שֶׁכָּתוּב: "וְשָׂמַחְתָּ בְּחַגֶּךָ" וְנִזְכֶּה לִשְׂמֹחַ מְאֹד מְאֹד בְּכָל הַיָּמִים טוֹבִים בְּשִׂמְחָה שֶׁאֵין לָהּ קֵץ וָסוֹף נָגִילָה וְנִשְׂמְחָה בִּישׁוּעָתֶךָ וִיקֻיַּם מִקְרָא שֶׁכָּתוּב: "יִשְׂמַח צַדִּיק כִּי חָזָה נָקָם פְּעָמָיו יִרְחַץ בְּדַם הָרָשָׁע" וְיֹאמַר אָדָם, "אַךְ פְּרִי לַצַדִּיק, אַךְ יֵשׁ אֱלֹהִים שׁוֹפְטִים בָּאָרֶץ"
<h3>עח</h3>
וְתַעֲקֹר וּתְשַׁבֵּר וּתְכַלֶּה וּתְבַטֵּל קוֹל שַׁאֲגַת הַצּוֹרְרִים, שֶׁהֵם הַחַיּוֹת רָעוֹת הַדּוֹרְסִים וְטוֹרְפִים רַבִּים מִבְּנֵי עַמֵּנוּ, שֶׁהֵם חַכְמֵי הַטֶּבַע, אֲשֶׁר נִתְעוּ וְנָבוֹכוּ עַל יְדֵי רִשְׁעוּתָם בְּחָכְמוֹת זָרוֹת וְדֵעוֹת נְבוּכוֹת וַאֲפִּיקוֹרְסִית גָּדוֹל וְהֵם אוֹרְבִים גַּם עַל בְּנֵי עַמְּךָ יִשְׂרָאֵל וְצוֹדִים אֶת נַפְשָׁם לְקַחְתָּם חַס וְשָׁלוֹם וְהֵם דּוֹרְסִים וְטוֹרְפִים רַבִּים מִבְּנֵי עַמֵּנוּ, אֲשֶׁר נִלְכְּדוּ בִּשְׁטוּת חָכְמָתָם הַמֻּטְעֵית וְנָפְלוּ בְּחָכְמָתָם "כְּתֹא מִכְמָר, כַּצִּפֳּרִים הָאֲחוּזוֹת בַּפָּח, כָּהֵם יוּקָשִׁים בְּנֵי הָאָדָם", בְּעֵת הָרָעָה הַזֹּאת עַכְשָׁו, בַּדּוֹרוֹת הַלָּלוּ, בְּחָכְמַת הַטֶּבַע וְהָאֲפִּיקוֹרְסִית אֲשֶׁר הִתְפַּשְּׁטָה עַכְשָׁו בָּעוֹלָם בְּיוֹתֵר, אֲשֶׁר לֹא הָיְתָה כָּזֹאת מִימוֹת עוֹלָם:
<h3>עט</h3>
אֲהָהּ יְהֹוָה, אֵיכָה נַעֲשֶׂה, "הַגִּידָה לִּי שֶׁאָהֲבָה נַפְשִׁי אֵיכָה תִרְעֶה אֵיכָה תַּרְבִּיץ בַּצָּהֳרָיִם", בְּעֵת צָרָה הַזֹּאת, אֲשֶׁר נִתְקַיֵּם עַכְשָׁו בַּעֲווֹנוֹתֵינוּ הָרַבִּים "וְהָיְתָה עֵת צָרָה לְיַעֲקֹב אֲשֶׁר כָּמֹהוּ לֹא נִהְיָתָה וְכָמוֹהוּ לֹא תּוֹסִיף", כִּי פָּשְׂתָה הַמִּסְפַּחַת הַזֹּאת בְּיָמֵינוּ בֵּין יִשְׂרָאֵל עַמֶּךָ, אֲשֶׁר הֵם מְחַבְּרִים חִבּוּרִים רַבִּים בְּדַרְכֵיהֶם הָרָעִים בְּדֶרֶךְ חָכְמַת הַפִּילוֹסוֹפְיָא, וּמְפִיצִים אוֹתָם בֵּין בְּנֵי יִשְׂרָאֵל, וּמַכְנִיסִים חַס וְשָׁלוֹם אֶרֶס חִצֵּיהֶם הָרָעוֹת וְהַזָּרוֹת וְהַמָּרוֹת, וְאֵין מִי שֶׁיַּרְגִּישׁ כְּאֵב מַכָּה הַזֹּאת חֲמֹל עַל יַלְדֵי עַמְּךָ יִשְׂרָאֵל אֲשֶׁר הֵם מַמְשִׁיכִים עֲלֵיהֶם הֶעָוֹן הַזֶּה בְּחַבְלֵי הַשָּׁוְא וְאַחַר כָּךְ "כַּעֲבוֹת הָעֲגָלָה חַטָּאָה" כִּי בַתְּחִלָּה מִתְלַבְּשִׁים עַצְמָם בְּרַמָּאוּת, וְאוֹמְרִים שֶׁרוֹצִים בְּתַקָּנוֹת הַנְּעָרִים, וּמַטְעִים שֶׁרוֹצִים לְהַדְרִיכָם בְּדֶרֶךְ הַיָּשָׁר לְלַמְּדָם חָכְמַת הַדִּקְדּוּק, וּלְבַלּוֹת יָמִים עַל חָכְמָה זוֹ, שֶׁאֵינָה מֻכְרַחַת כָּל כָּךְ וּמַרְחִיקִין עַמְּךָ יִשְׂרָאֵל מֵעִקַּר הַלִּמּוּד הַקָּדוֹשׁ הַמֻּכְרָח שֶׁהוּא גְּמָרָא וּפוֹסְקִים, שֶׁהֵם עִקַּר יֵינָה שֶׁל תּוֹרָה, שֶׁשָּׁם כְּלוּלִים כָּל הַתּוֹרָה שֶׁבִּכְתָב וְשֶׁבְּעַל פֶּה וְאַחַר כָּךְ מוֹסִיפִים פֶּשַׁע עַל פֶּשַׁע, וּמְפַתִּים לִלְמֹד עִמָּהֶם לְשׁוֹנוֹת הַגּוֹיִם וּכְתָבָם, עַד שֶׁמַּכְנִיסִים אוֹתָם בְּחָכְמַת הָאֲפִּיקוֹרְסִית, וְשׁוֹחֲטִין אֶת הַיְּלָדִים בְּיָדַיִם מַמָּשׁ, וְנוֹחֲרִים וְדוֹרְסִים וְטוֹרְפִים וְעוֹקְרִים אוֹתָם בְּיָדַיִם מִשְּׁנֵי הָעוֹלָמוֹת:
<h3>פ</h3>
רִבּוֹנוֹ שֶׁל עוֹלָם, מַה נֹּאמַר לְפָנֶיךָ יוֹשֵׁב מָרוֹם וּמַה נְּסַפֵּר לְפָנֶיךָ שׁוֹכֵן שְׁחָקִים הֲלֹא כָּל הַנִּסְתָּרוֹת וְהַנִּגְלוֹת אַתָּה יוֹדֵעַ אַתָּה יוֹדֵעַ כַּוָּנָתָם וּמַחֲשַׁבְתָּם הָרָעָה, לֹא עָלֵינוּ תְלֻנָּתָם כִּי אִם עָלֶיךָ לְבַד וְעַל תּוֹרָתְךָ הַקְּדוֹשָׁה כִּי לְפִי מַחֲשַׁבְתָּם הָרָעָה הֵם חוֹשְׁבִים חַס וְשָׁלוֹם לְהַשְׁכִּיחַ שִׁמְךָ וְתוֹרָתְךָ הַקְּדוֹשָׁה מִן הָעוֹלָם חָלִילָה אָבִינוּ שֶׁבַּשָּׁמַיִם רַחֵם עָלֵינוּ וְעַל זַרְעֵנוּ וְעַל כָּל זֶרַע עַמְּךָ בֵּית יִשְׂרָאֵל חוּס וְרַחֵם וְהוֹשִׁיעֵנוּ בְּעֵת צָרָה הַזֹּאת כִּי כְבָר הִצַּלְתָּנוּ מִכַּמָּה וְכַמָּה אֲלָפִים צָרוֹת רַבּוֹת וְרָעוֹת, חֲמֹל עָלֵינוּ גַם עַתָּה בָּעֵת הַזֹּאת בְּעוּקְבָא דִמְשִׁיחָא, אֲשֶׁר נִשְׁאַרְנוּ "כַּתֹּרֶן בְּרֹאשׁ הָהָר וְכַנֵּס עַל הַגִּבְעָה", וְאֵין מִי יַעֲמֹד בַּעֲדֵנוּ, כִּי אֵין מִי שֶׁיַּרְגִּישׁ כְּאֵב צָרָה וּמַכָּה הַזֹּאת חוּס וַחֲמֹל עָלֵינוּ בְּרַחֲמֶיךָ לְבַד לְמַעַנְךָ עֲשֵׂה וְלֹא לָנוּ רְאֵה עֲמִידָתֵנוּ דַּלִּים וְרֵקִים וְקַיֵּם לָנוּ מִקְרָא שֶׁכָּתוּב: "לְמַעֲנִי לְמַעֲנִי אֶעֱשֶׂה, כִּי אֵיךְ יֵחָל, וּכְבוֹדִי לְאַחֵר לֹא אֶתֵּן"
<h3>פא</h3>
רַחֵם עָלֵינוּ לְמַעַן שְׁמֶךָ וְהַצֵּל אוֹתָנוּ וְאֶת זַרְעֵנוּ וְאֶת כָּל זֶרַע עַמְּךָ בֵּית יִשְׂרָאֵל מִכָּל חָכְמַת הַטֶּבַע שֶׁלֹּא יִלְמְדוּ סִפְרֵיהֶם, וְלֹא יֵלְכוּ בְדַרְכֵיהֶם, וְלֹא יִכְנֹס בְּלִבָּם שׁוּם סְבָרָא מִסְּבָרוֹתֵיהֶם, וְלֹא שׁוּם דֵּעָה מִדֵּעוֹתֵיהֶם וְנִזְכֶּה כֻלָּנוּ לֵילֵךְ תָּמִיד בְּדֶרֶךְ אֲבוֹתֵינוּ אֲשֶׁר דָּרְכוּ בָּהּ מֵעוֹלָם, מִיּוֹם מַתַּן תּוֹרָה עַד הַיּוֹם הַזֶּה לִלְמֹד דִּינֵי הַתּוֹרָה הַקְּדוֹשָׁה וְלַהֲגוֹת בְּתוֹרָתְךָ הַקְּדוֹשָׁה לְבַד יוֹמָם וָלַיְלָה, בַּתּוֹרָה שֶׁבִּכְתָב וְתוֹרָה שֶׁבְּעַל פֶּה וְלִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי תוֹרָתְךָ בְּאַהֲבָה בֶּאֱמֶת וּבִתְמִימוּת, בְּלִי שׁוּם חָכְמוֹת כְּלָל וְתִתְבַּטֵּל חָכְמַת הַטֶּבַע מִכָּל הָעוֹלָם, וּבִפְרָט מֵעַמְּךָ יִשְׂרָאֵל הַקָּדוֹשׁ אֲשֶׁר בָּהֶם בָּחָרְתָּ וְיִתְפַּשֵּׁט 'הֶאָרַת הָרָצוֹן' בָּעוֹלָם, וְיֵדְעוּ הַכֹּל כִּי אֵין שׁוּם חִיּוּב הַטֶּבַע כְּלָל, רַק הַכֹּל מִתְנַהֵג בִּרְצוֹנְךָ הַקָּדוֹשׁ לְבַד
<h3>פב</h3>
וְנִזְכֶּה כֻלָּנוּ לְרָצוֹן דִּקְדֻשָּׁה, שֶׁיִּהְיֶה רְצוֹנֵנוּ חָזָק וְתַקִּיף וְאַמִּיץ בְּכָל עֵת וּבְכָל שָׁעָה לַעֲבוֹדָתְךָ וּלְיִרְאָתְךָ וּלְתוֹרָתֶךָ, וּבְכָל יוֹם וָיוֹם וּבְכָל שָׁעָה וְשָׁעָה יִתְחַזֵּק הָרָצוֹן דִּקְדֻשָּׁה אֶצְלֵנוּ יוֹתֵר וְיוֹתֵר כִּי אַתָּה יָדַעְתָּ כִּי בָשָׂר וָדָם אֲנָחְנוּ וּמֵחֹמֶר קֹרַצְנוּ וּמִי יַעֲצֹר כֹּחַ לְעָבְדְּךָ בֶּאֱמֶת הֵן הַשָּׁמַיִם וּשְׁמֵי הַשָּׁמַיִם וְכָל צְבָאָם, מַלְאָכִים וּשְׂרָפִים וְאוֹפַנִּים וְחַיּוֹת הַקֹּדֶשׁ וְכָל צְבָא מַעְלָה, אֵין גַּם אֶחָד שֶׁיּוּכַל לְהִתְפָּאֵר וְלוֹמַר שֶׁיּוּכַל לְעָבְדֶּךָ כִּי לִגְדֻלָּתְךָ אֵין חֵקֶר, וְשִׁמְךָ מְרוֹמָם עַל כָּל בְּרָכָה וּתְהִלָּה, אַף כִּי אֱנוֹשׁ רִמָּה וּבֶן אָדָם תּוֹלֵעָה, עָיֵף וְיָגֵעַ וּבְכָל יוֹם וָיוֹם יִצְרֵנוּ מִתְגַּבֵּר עָלֵינוּ, וּפוֹרֵשׂ רְשָׁתוֹת וּמִכְמוֹרוֹת לְנַפְשֵׁנוּ, "בְּאֹרַח זוּ אֲהַלֵּךְ טָמְנוּ פַח לִי" חוּסָה עָלֵינוּ כְרֹב רַחֲמֶיךָ, וְזַכֵּנוּ וְעָזְרֵנוּ וְהוֹשִׁיעֵנוּ לְהַגְבִּיר הָרָצוֹן דִּקְדֻשָּׁה, שֶׁנִּזְכֶּה לְהַרְגִּיל עַצְמֵנוּ בִּרְצוֹנוֹת טוֹבִים תָּמִיד, לִכְסֹף וּלְהִשְׁתּוֹקֵק וּלְהִתְגַּעְגֵּעַ אֵלֶיךָ תָּמִיד בְּרָצוֹן חָזָק וּבְכִסּוּפִין אֲמִתִּיִּים בִּתְשׁוּקָה גְדוֹלָה בִּכְלוֹת הַנֶּפֶשׁ, כְּמוֹ שֶׁכָּתוּב:
"נִכְסְפָה וְגַם כָּלְתָה נַפְשִׁי לְחַצְרוֹת יְהֹוָה, לִבִּי וּבְשָׂרִי יְרַנֵּנוּ אֶל אֵל חָי כָּלָה שְׁאֵרִי וּלְבָבִי צוּר לְבָבִי וְחֶלְקִי אֱלֹהִים לְעוֹלָם":
<h3>פג</h3>
אָבִי אָב הָרַחֲמָן, מְשֹׁךְ עַבְדְּךָ אֶל רְצוֹנֶךָ, שֶׁיִּהְיוּ כָּל מְגַמָּתִי וְחֶפְצִי וּרְצוֹנִי חֲזָקִים תָּמִיד לִזְכּוֹת לְהִתְקָרֵב אֵלֶיךָ בֶּאֱמֶת, וְלֹא אֶסְתַּכֵּל עַל הַבְלֵי הָעוֹלָם הַזֶּה כְּלָל וְלֹא תִרְדֹּף מַחֲשַׁבְתִּי וּרְצוֹנִי אַחַר הַמָּמוֹן כְּלָל, כִּי לֹא בְמוֹתִי אֶקַּח הַכֹּל, כִּי אֵין מְלַוִּין לוֹ לָאָדָם בִּשְׁעַת פְּטִירָתוֹ לֹא כֶסֶף וְלֹא זָהָב וְלֹא אֲבָנִים טוֹבוֹת וּמַרְגָּלִיּוֹת אֶלָּא תּוֹרָה וּמַעֲשִׂים טוֹבִים בִּלְבָד וּבֵין שֶׁיִּהְיֶה לִי מָמוֹן וּבֵין לָאו, בֵּין כָּךְ וּבֵין כָּךְ אֲבַלֶּה יָמַי בְּשָׁוֶה, "וּמַה יִּתְרוֹן לָאָדָם בְּכָל עֲמָלוֹ, שֶׁיַּעֲמֹל תַּחַת הַשָּׁמֶשׁ הֲבֵל הֲבָלִים הַכֹּל הָבֶל" וְאִם גַּם לַעֲבֹד אוֹתְךָ אֵינִי זוֹכֶה בַּעֲווֹנוֹתַי הָרַבִּים, עַל כָּל פָּנִים זַכֵּנִי שֶׁיִּהְיֶה רְצוֹנִי חָזָק תָּמִיד רַק לִזְכּוֹת לְהִתְקָרֵב אֵלֶיךָ וְלַעֲבוֹדָתֶךָ, וְלֹא אַפְסִיק הָרָצוֹן דִּקְדֻשָּׁה כְּלָל אוּלַי אֶזְכֶּה שֶׁתַּעֲשֶׂה עִמִּי כְּכָל נִפְלְאוֹתֶיךָ הַנּוֹרָאוֹת, וְתַתְחִיל מֵעַתָּה לְקָרְבֵנִי אֵלֶיךָ בֶּאֱמֶת:
<h3>פד</h3>
וּתְרַחֵם עָלַי בְּרַחֲמֶיךָ הָרַבִּים, וְתִשְׁמְרֵנִי וְתַצִּילֵנִי תָמִיד שֶׁלֹּא אֶפֹּל לִידֵי זִקְנָה לְעוֹלָם, שֶׁלֹּא תִּהְיֶה עֲבוֹדָתְךָ זְקֵנָה וִישָׁנָה אֶצְלִי לְעוֹלָם, רַק אֶזְכֶּה לְחַדֵּשׁ עַצְמִי בְּכָל יוֹם וּבְכָל עֵת וּבְכָל שָׁעָה לְחַדֵּשׁ כַּנֶּשֶׁר נְעוּרַי לְהַתְחִיל בְּכָל פַּעַם מֵחָדָשׁ, וְתַצִּילֵנִי מִזִּקְנָה דְסִטְרָא אַחֲרָא תָמִיד "אַל תַּשְׁלִיכֵנִי לְעֵת זִקְנָה כִּכְלוֹת כֹּחִי אַל תַּעַזְבֵנִי" וְאֶזְכֶּה לְקַיֵּם דִּבְרֵי רַבּוֹתֵינוּ זִכְרוֹנָם לִבְרָכָה שֶׁדָּרְשׁוּ עַל פָּסוּק: "הַיּוֹם הַזֶּה נִהְיֵיתָ לְעָם", שֶׁיִּהְיֶה דוֹמֶה בְעֵינַי בְּכָל יוֹם וָיוֹם כְּאִלּוּ הַיּוֹם נִכְנַסְתִּי עִמּוֹ בִּבְרִית, כְּאִלּוּ הִתְחַלְתִּי הַיּוֹם לִכְנֹס בִּקְדֻשַּׁת יִשְׂרָאֵל וּכְמוֹ שֶׁכָּתוּב: "אֲשֶׁר אָנֹכִי מְצַוְּךָ הַיּוֹם", 'בְּכָל יוֹם וָיוֹם יִהְיוּ בְּעֵינֶיךָ כַּחֲדָשִׁים' וְתַעַזְרֵנִי וּתְחַזְּקֵנִי וּתְאַמְּצֵנִי תָמִיד בְּכָל עֵת שֶׁלֹּא אֲיַאֵשׁ עַצְמִי לְעוֹלָם שׁוּם יֵאוּשׁ כְּלָל וּבְעֹצֶם מַדְרֵגָתִי הַשְּׁפָלָה וְהַפְּחוּתָה מְאֹד מְאֹד, אֶזְכֶּה לְקַוּוֹת וּלְצַפּוֹת לִישׁוּעָה אֲמִתִּיִּית, לִישׁוּעָה שְׁלֵמָה תָּמִיד וַאֲקַוֶּה וַאֲיַחֵל וַאֲחַכֶּה תָמִיד לִזְכּוֹת לְתַכְלִית הַשְּׁלֵמוּת כָּרָאוּי לָאִישׁ הַיִּשְׂרְאֵלִי אֲשֶׁר לְכַךְ נוֹצָרְתִּי וְלֹא אַרְפֶּה וְלֹא אֶעֱזֹב אֶת הָרָצוֹן דִּקְדֻשָּׁה, רַק אֲחַזֵּק עַצְמִי בְּכָל עֵת לְחַדֵּשׁ הָרָצוֹן דִּקְדֻשָּׁה יוֹתֵר לְהַתְחִיל בְּכָל פַּעַם מֵחָדָשׁ, לְהִשְׁתּוֹקֵק וְלִכְסֹף וּלְהִתְגַּעְגֵּעַ אֵלֶיךָ וְלַעֲבוֹדָתְךָ בְּרָצוֹן חָזָק חָדָשׁ לְגַמְרֵי:
<h3>פה</h3>
וּתְזַכֵּנוּ עַל יְדֵי הִתְגַּלּוּת הָרָצוֹן דִּקְדֻשָּׁה, שֶׁנִּזְכֶּה לְהַמְשִׁיךְ יִרְאָה גְדוֹלָה עָלֵינוּ וְנִזְכֶּה לְהִתְיָרֵא וְלִרְעֹד וְלִפְחֹד מִמְּךָ תָּמִיד, וּלְעָבְדְּךָ בְּיִרְאָה גְדוֹלָה וּבְשִׂמְחָה רַבָּה, כְּמוֹ שֶׁכָּתוּב: "עִבְדוּ אֶת יְהֹוָה בְּיִרְאָה וְגִילוּ בִּרְעָדָה" בְּפַחַד וּבְרַעַד נַמְלִיכְךָ עָלֵינוּ, אֶחָד יָחִיד וּמְיֻחָד, עַד שֶׁנִּזְכֶּה עַל-יְדֵי הַיִּרְאָה הַקְּדוֹשָׁה לְהַמְשִׁיךְ חֶסֶד גָּדוֹל מֵאִתְּךָ עָלֵינוּ וְנִזְכֶּה עַל יְדֵי זֶה לְהַמְשִׁיךְ שֶׁפַע גְּדוֹלָה וּפַרְנָסָה טוֹבָה בְהַרְחָבָה גְדוֹלָה בְּלִי שׁוּם יְגִיעָה וּבְלִי שׁוּם עֵסֶק וּמְלָאכָה כְּלָל רַק אַתָּה לְבַד תְּכַלְכְּלֵנוּ בְּלִי שׁוּם עֲשִׂיָּתֵנוּ כְּלָל וְלֹא נִצְטָרֵךְ לַעֲשׂוֹת שׁוּם עֵסֶק, וְלֹא שׁוּם מְלָאכָה וּמַשָּׂא וּמַתָּן, וְלֹא לַחְשֹׁב שׁוּם מַחֲשָׁבָה בִּשְׁבִיל פַּרְנָסָה רַק בְּחַסְדְּךָ הַגָּדוֹל לְבַד תְּחַיֵּינוּ, וְתִתֶּן לָנוּ כָל צְרָכֵינוּ מֵאִתְּךָ לְבַד וְנִזְכֶּה שֶׁתִּהְיֶה מְלַאכְתֵּנוּ נַעֲשֵׂית עַל יְדֵי אֲחֵרִים, וִיקֻיַּם בָּנוּ מִקְרָא שֶׁכָּתוּב: "וְעָמְדוּ זָרִים וְרָעוּ צֹאנְכֶם, וּבְנֵי נֵכָר אִכָּרֵיכֶם וְכֹרְמֵיכֶם, וְאַתֶּם כֹּהֲנֵי יְהֹוָה תִּקָּרֵאוּ, מְשָׁרְתֵי אֱלֹהֵינוּ יֵאָמֵר לָכֶם" כִּי אַתָּה יוֹדֵעַ כִּי צְרָכֵינוּ הֵם רַבִּים מְאֹד, וַאֲפִלּוּ הַהֶכְרֵחִיּוֹת לְבַד הֵם רַבִּים מְאֹד, אֲכִילָה וּשְׁתִיָּה וּמַלְבּוּשִׁים וְדִירוֹת, וְצָרְכֵי מִצְוָה לִתֵּן צְדָקָה וּגְמִילוּת חֲסָדִים, וּשְׂכַר לִמּוּד וּשְׁאָר הִצְטָרְכוּת הַהֶכְרֵחִיִּים, אֲשֶׁר יְכוֹלִים חַס וְשָׁלוֹם לְבַלּוֹת הַיָּמִים עַל הַהֶכְרֵחִיּוּת לְבַד
<h3>פו</h3>
אָנָּא יְהֹוָה, שָׁמְרֵנוּ וְהַצִּילֵנוּ מִזֶּה, וְזַכֵּנוּ לְהַרְבּוֹת בִּצְדָקָה תָמִיד עַד שֶׁנִּזְכֶּה בִּזְכוּת הַצְּדָקָה לְהַמְשִׁיךְ חֶסֶד גָּדוֹל עָלֵינוּ וִיקֻיַּם מִקְרָא שֶׁכָּתוּב: "עוֹלָם חֶסֶד יִבָּנֶה" וּתְקַיֵּם הָעוֹלָם בְּחַסְדְּךָ לְבַד, בְּלִי אִתְעָרוּתָא דִלְתַתָּא כְּלָל, וְלֹא נִצְטָרֵךְ לַעֲשׂוֹת שׁוּם עֵסֶק וְלֹא שׁוּם מְלָאכָה וּמַשָּׂא-וּמַתָּן בִּשְׁבִיל פַּרְנָסָה וּכְשֵׁם שֶׁבָּרָאתָ עוֹלָמְךָ בְּחַסְדְּךָ הַטּוֹב לְבַד בְּלִי אִתְעָרוּתָא דִלְתַתָּא כְּלָל, כֵּן תַּשְׁפִּיעַ עָלֵינוּ חַסְדְּךָ וְתִתֶּן לָנוּ כָל פַּרְנָסוֹתֵינוּ וְכָל צְרָכֵינוּ מֵאִתְּךָ לְבַד בְּלִי עֲשִׂיָּתֵנוּ כְלָל לְמַעַן נִזְכֶּה לִהְיוֹת פְּנוּיִים מִכָּל עֵסֶק, וְלַעֲסֹק רַק בַּתּוֹרָה וּתְפִלָּה וּמִצְווֹת וּמַעֲשִׂים טוֹבִים, וְלֹא נִיגַע לָרִיק וְלֹא נֵלֵד לַבֶּהָלָה וְנִזְכֶּה לִהְיוֹת כִּרְצוֹנְךָ הַטּוֹב בֶּאֱמֶת, וּתְגַלֶּה הָרָצוֹן בָּעוֹלָם, וּתְחַזֵּק אֶת אֱמוּנַת הָרָצוֹן בְּחֹזֶק גָּדוֹל וּתְבַטֵּל כָּל הַסְּפֵקוֹת, וְלֹא יִהְיֶה כֹחַ לְמֵצַח הַנָּחָשׁ לְהַטִּיל שׁוּם סָפֵק בָּרָצוֹן חַס וְשָׁלוֹם, רַק כֻּלָּם יֵדְעוּ אוֹתְךָ לְמִקְּטַנָּם וְעַד גְּדוֹלָם וְיַכִּירוּ כֻלָּם כֹּחַ מַלְכוּתֶךָ, וְיֵדְעוּ הַכֹּל בִּידִיעָה חֲזָקָה וּנְכוֹנָה בְּלִי שׁוּם סָפֵק כְּלָל, שֶׁהַכֹּל מִתְנַהֵג רַק בִּרְצוֹן הַבּוֹרֵא, הַכֹּל לְבַד יִתְבָּרַךְ שְׁמוֹ לָנֶצַח, "וּכְמִצְבְּיֵהּ עָבֵד בְּחֵיל שְׁמַיָּא וְדָיְרֵי אַרְעָא, וְלָא אִיתַי דִּי יְמַחֵא בִידֵהּ וְיֵאמַר לֵהּ מָה עֲבַדְתְּ":
<h3>פז</h3>
וּתְרַחֵם בְּרַחֲמֶיךָ הָרַבִּים עַל כָּל הַנְּפָשׁוֹת מֵעַמְּךָ בֵּית יִשְׂרָאֵל, אֲשֶׁר כְּבָר נָפְלוּ וְנִלְכְּדוּ בְרֶשֶׁת חָכְמַת הַטֶּבַע הָרָעָה וְהַמָּרָה מְאֹד, וְתוֹצִיאֵם מִשָּׁם לְשָׁלוֹם וְתָאִיר עֲלֵיהֶם בְּרַחֲמֶיךָ הָרַבִּים הֶאָרַת הָרָצוֹן, וְיִתְוַדַּע לָהֶם הָאֱמֶת בְּמָקוֹם שֶׁהֵם שֶׁאֵין שׁוּם חִיּוּב הַטִּבְעִי כְּלָל, רַק הַכֹּל מִתְנַהֵג בִּרְצוֹנְךָ הַקָּדוֹשׁ לְבַד, וְיִפְרְחוּ מִמְּצוּדָתָם לְשָׁלוֹם וּמֵעַתָּה תְרַחֵם עָלֵינוּ וְעַל זַרְעֵנוּ, וְעַל כָּל עַמְּךָ יִשְׂרָאֵל, וְתִשְׁמְרֵנוּ וְתַצִּילֵנוּ כֻלָּנוּ שֶׁלֹּא יִהְיֶה נִלְכָּד שׁוּם אֶחָד מִיִּשְׂרָאֵל בְּחָכְמַת הַטֶּבַע חַס וְשָׁלוֹם כִּי אֵין לָנוּ עַל מִי לְהִשָּׁעֵן כִּי אִם עַל אָבִינוּ שֶׁבַּשָּׁמַיִם כְּמוֹ שֶׁכָּתוּב: "לוּלֵי יְהֹוָה שֶׁהָיָה לָנוּ יֹאמַר נָא יִשְׂרָאֵל לוּלֵי יְהֹוָה שֶׁהָיָה לָנוּ בְּקוּם עָלֵינוּ אָדָם אֲזַי חַיִּים בְּלָעוּנוּ בַּחֲרוֹת אַפָּם בָּנוּ, אֲזַי הַמַּיִם שְׁטָפוּנוּ, נַחְלָה עָבַר עַל נַפְשֵׁנוּ אֲזַי עָבַר עַל נַפְשֵׁנוּ הַמַּיִם הַזֵּדוֹנִים בָּרוּךְ יְהֹוָה שֶׁלֹּא נְתָנָנוּ טֶרֶף לְשִׁנֵּיהֶם נַפְשֵׁנוּ כְּצִפּוֹר נִמְלְטָה מִפַּח יוֹקְשִׁים, הַפַּח נִשְׁבָּר וַאֲנַחְנוּ נִמְלָטְנוּ עֶזְרֵנוּ בְּשֵׁם יְהֹוָה עֹשֵׂה שָׁמַיִם וָאָרֶץ עָזְרֵנוּ כִּי עָלֶיךָ נִשְׁעָנְנוּ וַאֲנַחְנוּ לֹא נֵדַע מַה נַּעֲשֶׂה כִּי עָלֶיךָ עֵינֵינוּ":
<h3>פח</h3>
וּבְרַחֲמֶיךָ הָרַבִּים, תַּמְשִׁיךְ רְפוּאָה שְׁלֵמָה לְכָל תַּחֲלוּאֵינוּ, וּלְכָל מַכְאוֹבֵינוּ וּלְכָל מַכּוֹתֵינוּ, וּתְרַפֵּא כָל מַכּוֹת עַמְּךָ יִשְׂרָאֵל בְּכָל תִּקּוּנֵי רְפוּאוֹתֵיהֶם בְּגַשְׁמִיּוּת וּבְרוּחָנִיּוּת וּבִזְכוּת וְכֹחַ הַצְּדָקָה תְרַחֵם עַל כָּל חוֹלֵי עַמְּךָ יִשְׂרָאֵל אֲשֶׁר שָׁלַחְתָּ עֲלֵיהֶם מַכּוֹתֶיךָ בַּעֲווֹנוֹתֵינוּ הָרַבִּים וְתַעֲזֹר לָהֶם שֶׁיִּהְיוּ נִפְתָּחִין פִּי כָל הַמַּכּוֹת, וְתַמְשִׁיךְ וְתוֹצִיא כָּל הַקִּלְקוּלִים וְכָל הַלֵּחוֹת רָעוֹת וְכָל הַדָּמִים הָעֲכוּרִים וְהַמְּקֻלְקָלִים מִתּוֹךְ כָּל מַכּוֹת עַמְּךָ יִשְׂרָאֵל, בִּזְכוּת הַצַּדִּיקִים הָאֲמִתִּיִּים הַזְּקֵנִים שֶׁבִּקְדֻשָּׁה אֲשֶׁר קָנוּ חָכְמָה הָאֲמִתִּיִּית, וּבִזְכוּת קְדֻשַּׁת הַשָּׁלֹשׁ רְגָלִים "מוֹעֲדֵי יְהֹוָה מִקְרָאֵי קֹדֶשׁ" שֶׁהֵם קוֹרְאִין וּמְגַלִּין אֶת הָרָצוֹן, עַל יְדֵי זֶה נִזְכֶּה לְטַהֵר וּלְכַבֵּס וּלְהָדִיחַ אֶת כָּל הַדָּמִים, עַד שֶׁיִּהְיוּ כָל הַדָּמִים זַכִּים וְצַחִים וּטְהוֹרִים, לְמַעַן יוּכְלוּ כָּל הַדָּמִים שֶׁבְּכָל רְמַ"ח אֵבָרֵינוּ וּשְׁסָ"ה גִידֵינוּ לְסַבֵּב סִבּוּבָם וְהִלּוּכָם כְּסֵדֶר בִּמְהִירוּת גָּדוֹל, כָּרָאוּי לָהֶם בֶּאֱמֶת וְתַמְשִׁיךְ עָלֵינוּ חֶסֶד גָּדוֹל מֵאִתְּךָ, וְעַל-יְדֵי-זֶה נִזְכֶּה שֶׁיֻּסְגַּר פִּי כָל הַמַּכּוֹת וְכָל נִגְעֵי עַמְּךָ בֵּית יִשְׂרָאֵל, בְּאֹפֶן שֶׁנִּזְכֶּה כֻלָּנוּ אֲנַחְנוּ וְכָל עַמְּךָ בֵּית יִשְׂרָאֵל לִרְפוּאָה שְׁלֵמָה מִן הַשָּׁמַיִם לְכָל מַכּוֹתֵינוּ כִּי אֵין אָנוּ סוֹמְכִים עַל שׁוּם רְפוּאָה וְסִבָּה בְּדֶרֶךְ הַטֶּבַע כְּלָל, כִּי אִם עָלֶיךָ לְבַד אָנוּ נִשְׁעָנִים, וְלִרְפוּאוֹתֶיךָ אָנוּ מְקַוִּים וּמְיַחֲלִים, כִּי אַתָּה "רוֹפֵא לִשְׁבוּרֵי לֵב וּמְחַבֵּשׁ לְעַצְּבוֹתָם", רְפָא נָא אֶת כָּל מַכּוֹתֵינוּ בְּכָל הַבְּחִינוֹת בְּגַשְׁמִיּוּת וְרוּחָנִיּוּת, כִּי אֵל מֶלֶךְ רוֹפֵא נֶאֱמָן וְרַחֲמָן אַתָּה:
<h3>פט</h3>
מָלֵא רַחֲמִים, זוֹרֵעַ צְדָקוֹת מַצְמִיחַ יְשׁוּעוֹת בּוֹרֵא רְפוּאוֹת, עֲשֵׂה עִמָּנוּ צְדָקָה לְמַעַן שְׁמֶךָ, וּמַלֵּא כָּל מִשְׁאֲלוֹתֵינוּ לְטוֹבָה בְרַחֲמִים עוֹשֶׂה צְדָקוֹת עִם כָּל בָּשָׂר וָרוּחַ לֹא כְרָעוֹתֵינוּ תִגְמְלֵנוּ עָזְרֵנוּ וְהוֹשִׁיעֵנוּ וְזַכֵּנוּ בִזְכוּת הַצַּדִּיקִים הָאֲמִתִּיִּים, בִּזְכוּתָם וְכֹחָם תַמְשִׁיךְ וְתָאִיר עָלֵינוּ הֶאָרַת הָרָצוֹן הָעֶלְיוֹן, הֶאָרַת רַעֲוָא דְרַעֲוִין רָצוֹן שֶׁבִּרְצוֹנוֹת וְנִזְכֶּה לְקַשֵּׁר כָּל הָרְצוֹנוֹת שֶׁבָּעוֹלָם לְשֹׁרֶשׁ הָרָצוֹן, עַד שֶׁנִּזְכֶּה כֻלָּנוּ לְהַאֲמִין בֶּאֱמוּנָה שְׁלֵמָה וַחֲזָקָה וּנְכוֹנָה שֶׁהַכֹּל בִּרְצוֹנְךָ לְבַד, וְלִכְסֹף וּלְהִשְׁתּוֹקֵק וּלְהִתְגַּעְגֵּעַ תָּמִיד לְשִׁמְךָ הַגָּדוֹל וְלַעֲבוֹדָתְךָ בֶּאֱמֶת, בְּרָצוֹן תַּקִּיף וְחָזָק וְאַמִּיץ בֶּאֱמֶת לַאֲמִתּוֹ כִּרְצוֹנְךָ הַטּוֹב כָּל יְמֵי חַיֵּינוּ לְעוֹלְמֵי עַד וּלְנֵצַח נְצָחִים עַד שֶׁנִּזְכֶּה לָבוֹא לְשִׂמְחָה גְדוֹלָה, וְחֶדְוָה רַבָּה וַעֲצוּמָה, עַל יְדֵי רְצוֹנֵנוּ וְכָסְפֵּנוּ הֶחָזָק לְשִׁמְךָ הַגָּדוֹל בֶּאֱמֶת וְתַמְשִׁיךְ עָלֵינוּ שִׂמְחַת יוֹם טוֹב קֹדֶשׁ תָּמִיד וְנִזְכֶּה לִהְיוֹת בְּשִׂמְחָה תָמִיד וּלְעָבְדְּךָ בֶּאֱמֶת בְּיִרְאָה וּבְאַהֲבָה וּבְשִׂמְחָה וְחֶדְוָה, וִיקֻיַּם בָּנוּ מְהֵרָה מִקְרָא שֶׁכָּתוּב:
"בְּשִׁמְךָ יְגִילוּן כָּל הַיּוֹם וּבְצִדְקָתְךָ יָרוּמוּ כִּי תִפְאֶרֶת עֻזָּמוֹ אָתָּה וּבִרְצוֹנְךָ תָּרוּם קַרְנֵנוּ כִּי לַיהֹוָה מָגִנֵּנוּ וְלִקְדוֹשׁ יִשְׂרָאֵל מַלְכֵּנוּ"
<h3>צ</h3>
חוּס וַחֲמֹל נָא עָלֵינוּ, וְזַכֵּנוּ בְּרַחֲמֶיךָ הָרַבִּים לָבוֹא מְהֵרָה לְכָל מַה שֶּׁבִּקַּשְׁנוּ מִלְּפָנֶיךָ "בְּצִדְקָתְךָ תַּצִּילֵנִי וּתְפַלְּטֵנִי, הַטֵּה אֵלַי אָזְנְךָ וְהוֹשִׁיעֵנִי, וַאֲנִי תָּמִיד אֲיַחֵל וְהוֹסַפְתִּי עַל כָּל תְּהִלָּתֶךָ, פִּי יְסַפֵּר צִדְקָתְךָ כָּל הַיּוֹם תְּשׁוּעָתֶךָ, כִּי לֹא יָדַעְתִּי סְפֹרוֹת, אָבוֹא בִּגְבֻרוֹת יְהֹוָה אֱלֹהִים, אַזְכִּיר צִדְקָתְךָ לְבַדֶּךָ, אֱלֹהִים לִמַּדְתַּנִי מִנְּעוּרָי, וְעַד הֵנָּה אַגִּיד נִפְלְאוֹתֶיךָ, וְגַם עַד זִקְנָה וְשֵׂיבָה אֱלֹהִים אַל תַּעַזְבֵנִי, עַד אַגִּיד זְרוֹעֲךָ לְדוֹר לְכָל יָבוֹא גְּבוּרָתֶךָ וְצִדְקָתְךָ אֱלֹהִים עַד מָרוֹם אֲשֶׁר עָשִׂיתָ גְּדוֹלוֹת, אֱלֹהִים מִי כָמוֹךָ אֲשֶׁר הִרְאִיתַנִי צָרוֹת רַבּוֹת וְרָעוֹת, תָּשׁוּב תְּחַיֵּינִי, וּמִתְּהֹמוֹת הָאָרֶץ תָּשׁוּב תַּעֲלֵנִי, תֶּרֶב גְּדֻלָּתִי וְתִסֹּב תְּנַחֲמֵנִי, גַּם אֲנִי אוֹדְךָ בִּכְלִי נֶבֶל אֲמִתְּךָ אֱלֹהָי, אֲזַמְּרָה לְךָ בְּכִנּוֹר קְדוֹשׁ יִשְׂרָאֵל תְּרַנֵּנָה שְׂפָתַי כִּי אֲזַמְּרָה לָּךְ, וְנַפְשִׁי אֲשֶׁר פָּדִיתָ, גַּם לְשׁוֹנִי כָּל הַיּוֹם תֶּהְגֶּה צִדְקָתֶךָ כִּי בֹשׁוּ כִּי חָפְרוּ מְבַקְשֵׁי רָעָתִי, יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה ה</h2>
<h3>צא</h3>
"מִמַּעֲמַקִּים קְרָאתִיךָ יְהֹוָה, אֲדֹנָי שִׁמְעָה בְקוֹלִי, תִּהְיֶינָה אָזְנֶיךָ קַשֻּׁבוֹת לְקוֹל תַּחֲנוּנָי" יָחִיד וּמְיֻחָד, אֲדוֹן כֹּל, לְעֵלָּא מִן כֹּלָּא וְלֵית לְעֵלָּא מִנָּךְ, מַלְכִּי וֵאלֹהָי אֵלֶיךָ אֶתְפַּלָּל, אֵלֶיךָ אֲשַׁוֵּעַ, אֵלֶיךָ אֶזְעַק, אֵלֶיךָ אֶתְחַנֵּן, לְפָנֶיךָ אֶשְׁתַּטֵּחַ, לְפָנֶיךָ "אֶשְׁתַּחֲוֶה וְאֶכְרָעָה אֶבְרְכָה לִפְנֵי יְהֹוָה עוֹשִׂי", אֵלֶיךָ שִׁטַּחְתִּי אֶת כַּפָּי, "פֵּרַשְׂתִּי יָדַי כָּל הַיּוֹם, נַפְשִׁי כְּאֶרֶץ עֲיֵפָה לְךָ סֶלָה" לִבִּי יִצְעַק אֶל יְהֹוָה, מֵעוּמְקָא דְּלִבָּא אֲנִי קוֹרֵא אֵלֶיךָ, מֵעִמְקֵי עֲמָקִים אֲנִי מְצַפְצֵף לְרַחֲמֶיךָ וַחֲנִינוֹתֶיךָ הָאֲמִתִּיּוֹת, "כְּאַיָּל תַּעֲרֹג עַל אֲפִיקֵי מָיִם כֵּן נַפְשִׁי תַעֲרֹג אֵלֶיךָ אֱלֹהִים" כְּיוֹנִים הוֹמוֹת "מְתוֹפְפוֹת עַל לִבְבֵהֶן", כֵּן יֶהֱמֶה לְבָבִי לַהֲמוֹן רַחֲמֶיךָ וַחֲסָדֶיךָ, "כַּאֲשֶׁר יֶהְגֶּה הָאַרְיֵה וְהַכְּפִיר עַל טַרְפּוֹ אֲשֶׁר יִקָּרֵא עָלָיו מְלֹא רוֹעִים מִקּוֹלָם לֹא יֵחָת וּמֵהֲמוֹנָם לֹא יַעֲנֶה", כֵּן אֶשְׁאַג וְאֶזְעֹק וְאֶצְעַק וַאֲשַׁוֵּעַ וְאֶנְהֹם וְאֶעֱרֹג וַאֲצַפְצֵף וַאֲקַוֶּה וַאֲיַחֵל וַאֲצַפֶּה וַאֲחַכֶּה לְרַחֲמֶיךָ וִישׁוּעָתֶךָ לֹא אַחֲרִישׁ וְלֹא אֶשְׁקֹט מִלִּקְרֹא תָּמִיד אֵלֶיךָ, יְהֹוָה אֱלֹהַי וֵאלֹהֵי אֲבוֹתַי כִּי הֱצִיקַתְנִי רוּחִי וַעְצֹר בְּמִלִּין לֹא אוּכָל, "קָרָאתִי שִׁמְךָ יְהֹוָה מִבּוֹר תַּחְתִּיּוֹת קוֹלִי שָׁמָעְתָּ, אַל תַּעְלֵם אָזְנְךָ לְרַוְחָתִי לְשַׁוְעָתִי, שְׁמַע יְהֹוָה קוֹלִי אֶקְרָא, וְחָנֵּנִי וַעֲנֵנִי" וְעָזְרֵנוּ וְהוֹשִׁיעֵנוּ וְזַכֵּנוּ לֶאֱמוּנָה שְׁלֵמָה בֶּאֱמֶת הַצִּילֵנוּ נָא, אָבִינוּ שֶׁבַּשָּׁמַיִם, מִפְּגַם אֱמוּנָה שָׁמְרֵנוּ בְרַחֲמֶיךָ הָרַבִּים וְהַצִּילֵנוּ מִמַּכּוֹת הַמֻּפְלָאוֹת הַבָּאִים חַס וְשָׁלוֹם עַל פְּגַם הָאֱמוּנָה, שֶׁאֵין מוֹעִיל לָהֶם שׁוּם דָּבָר, לֹא רְפוּאוֹת וְלֹא תְּפִלָּה וְלֹא זְכוּת אָבוֹת וַאֲפִלּוּ כָל הַקּוֹלוֹת שֶׁל אָח וַאֲבוֹי וּגְנִיחוֹת וַאֲנָחוֹת גַּם כֵּן אֵין מוֹעִיל לָהֶם, כִּי הַכֹּל נִפְגַּם וְנִתְקַלְקֵל עַל-יְדֵי פְגַם הָאֱמוּנָה הַקְּדוֹשָׁה, אֲשֶׁר הִיא יְסוֹד כָּל הַתּוֹרָה כֻלָּהּ וִיסוֹד כָּל הָעוֹלָמוֹת כֻּלָּם עִם כָּל אֲשֶׁר בָּהֶם, שֶׁהַכֹּל תְּלוּיִים וְעוֹמְדִים וּמִתְקַיְּמִים רַק עַל הָאֱמוּנָה הַקְּדוֹשָׁה:
<h3>צב</h3>
אָנָּא נוֹרָא קָדוֹשׁ, מָלֵא רַחֲמִים רַבִּים, זַכֵּנוּ לִצְעֹק אֵלֶיךָ בֶּאֱמֶת מֵעֹמֶק הַלֵּב מֵעִמְקֵי עֲמָקִים, כַּאֲשֶׁר אֲנַחְנוּ צְרִיכִים לִקְרֹא אֵלֶיךָ עַתָּה, כַּאֲשֶׁר נִגְלֶה לְפָנֶיךָ אֲדוֹן כֹּל, אֶת כָּל נִגְעֵי לְבָבֵנוּ שֶׁל כָּל אֶחָד וְאֶחָד בִּפְרָטִיּוּת עָזְרֵנוּ לִצְעֹק אֵלֶיךָ מִן הַלֵּב בְּקוֹל עָמֹק בֶּאֱמֶת בְּקוֹל דְּמָמָה דַקָּה, בְּאֹפֶן שֶׁנִּזְכֶּה לְעוֹרֵר עָלֵינוּ פִּלְאֵי רַחֲמֶיךָ וַחֲסָדֶיךָ וַחֲנִינוֹתֶיךָ וִישׁוּעוֹתֶיךָ וְהַצָּלוֹתֶיךָ הַנִּפְלָאוֹת וְהַנּוֹרָאוֹת מְאֹד עַד שֶׁנִּזְכֶּה לְעוֹרֵר וּלְגַלּוֹת עֵצוֹת אֲמִתִּיּוֹת, עֵצוֹת עֲמוּקוֹת, מִתּוֹךְ עֹמֶק הַחֹשֶׁךְ אֲפֵלָה הַזֹּאת שֶׁנִּלְכַּדְנוּ בוֹ מְאֹד בַּעֲווֹנוֹתֵינוּ הָרַבִּים כִּי אַתָּה עוֹשֵׂה נִפְלָאוֹת גְּדוֹלוֹת לְבַדֶּךָ, עוֹשֶׂה גְדוֹלוֹת עַד אֵין חֵקֶר נִסִּים וְנִפְלָאוֹת עַד אֵין מִסְפָּר, וְאַתָּה גוֹלֶה "עֲמֻקּוֹת מִנִּי חֹשֶׁךְ" וּמוֹצִיא "לָאוֹר צַלְמָוֶת" הוֹצִיאֵנוּ מֵאֲפֵלָה לְאוֹרָה עֲשֵׂה עִמָּנוּ פְּלָאוֹת, וְתַשְׁפִּיעַ עָלֵינוּ וּתְגַלֶּה לָנוּ עֵצוֹת מֵרָחוֹק, בְּאֹפֶן שֶׁנִּזְכֶּה לְגַדֵּל הָאֱמוּנָה הַקְּדוֹשָׁה עַל-יְדֵי-זֶה
<h3>צג</h3>
וְרַחֵם עָלֵינוּ בְּרַחֲמֶיךָ הָרַבִּים, וְחָנֵּנוּ מֵאִתְּךָ חָכְמָה בִּינָה וָדַעַת דִּקְדֻשָּׁה, בְּאֹפֶן שֶׁנִּזְכֶּה לַחְתֹּר וּלְגַלּוֹת הַמַּיִם שֶׁמֵּהֶם גְּדֵלָה הָאֱמוּנָה הַקְּדוֹשָׁה שֶׁהֵם "מַיִם עֲמֻקִּים עֵצָה בְלֶב אִישׁ", שֶׁנִּזְכֶּה כֻלָּנוּ אֲנַחְנוּ וְכָל עַמְּךָ בֵּית יִשְׂרָאֵל לְגַלּוֹת וּלְהָאִיר עֵצוֹת עֲמֻקּוֹת מִתּוֹךְ עֹמֶק הַחֹשֶׁךְ וּתְתַקְּנֵנוּ בְּעֵצָה טוֹבָה מִלְּפָנֶיךָ, וְתַשְׁפִּיעַ בְּרַחֲמֶיךָ עֵצוֹת טוֹבוֹת בָּעוֹלָם וְתַצִּיל אוֹתִי וְאֶת כָּל עַמְּךָ יִשְׂרָאֵל מִסְּפֵקוֹת וּבִלְבּוּלִים, שֶׁלֹּא יִפְּלוּ עָלֵינוּ סְפֵקוֹת בְּשׁוּם דָּבָר שֶׁבָּעוֹלָם, רַק תָּמִיד נִזְכֶּה בִּמְהִירוּת וּבְנָקֵל לְעֵצוֹת שְׁלֵמוֹת, עֵצוֹת אֲמִתִּיּוֹת, כִּרְצוֹנְךָ הַטּוֹב, בְּגַשְׁמִיּוּת וְרוּחָנִיּוּת, בְּגוּף וָנֶפֶשׁ וּמָמוֹן, בְּאֹפֶן שֶׁנִּזְכֶּה לְהַצְלִיחַ הַצְלָחָה הָאֲמִתִּיִּית וְהַנִּצְחִיִּית, בָּזֶה הָעוֹלָם הָעוֹבֵר, לֵילֵךְ בִּדְרָכֶיךָ הַטּוֹבִים, וּלְהִתְקָרֵב אֵלֶיךָ בֶאֱמֶת וּבְלֵב שָׁלֵם, וְנִזְכֶּה לְקַיֵּם עֲצוֹתֶיךָ הָאֲמִתִּיּוֹת וְהַנְּכוֹנוֹת, "בַּעֲצָתְךָ תַנְחֵנִי וְאַחַר כָּבוֹד תִּקָּחֵנִי":
<h3>צד</h3>
וּתְרַחֵם עָלֵינוּ אָבִינוּ אָב הָרַחֲמָן, וְתִשְׁלַח לָנוּ אִישׁ תְּבוּנוֹת שֶׁיֵּשׁ לוֹ נְשָׁמָה קְדוֹשָׁה, שֶׁיִּהְיֶה לוֹ כֹחַ לִדְלוֹת וְלִשְׁאֹב לָנוּ עֵצוֹת קְדוֹשׁוֹת עֵצוֹת עֲמוּקוֹת, כְּמוֹ שֶׁכָּתוּב: "מַיִם עֲמֻקִּים עֵצָה בְלֶב אִישׁ וְאִישׁ תְּבוּנָה יִדְלֶנָּה" וְתַעֲזֹר לָנוּ בִּזְכוּת וְכֹחַ הַצַּדִּיקִים הָאֲמִתִּיִּים, שֶׁנִּזְכֶּה לְהַמְשִׁיךְ הַמְשָׁכַת רוּחָנִיּוּת אֱלֹהוּת לְתוֹךְ צִמְצוּמִים וְתַעַזְרֵנוּ בְּרַחֲמֶיךָ שֶׁנִּזְכֶּה עַל-יְדֵי מַעֲשֵׂינוּ הַטּוֹבִים לְצַמְצֵם וְלִבְרֹא צִמְצוּמִים וְגוּפִים קְדוֹשִׁים, שֶׁיִּהְיוּ כֵּלִים מֻכְשָׁרִים לְקַבֵּל לְתוֹכָם הַמְשָׁכַת רוּחָנִיּוּת אֱלֹהוּת בִּקְדֻשָּׁה גְדוֹלָה כִּרְצוֹנְךָ הַטּוֹב וְנִזְכֶּה לִבְרֹא בְּכָל עֵת עוֹלָמוֹת וּבְרִיּוֹת חֲדָשׁוֹת קְדוֹשׁוֹת וּטְהוֹרוֹת, וּלְהַמְשִׁיךְ תָּמִיד רוּחָנִיּוּת אֱלֹהוּת לְתוֹךְ צִמְצוּמִים קְדוֹשִׁים וְאַתָּה בְרַחֲמֶיךָ תַּשְׁפִּיעַ מָזוֹן וּפַרְנָסָה לְכָל הַנִּבְרָאִים וְהַנּוֹצָרִים וְהַנַּעֲשִׂים, כִּי אַתָּה זָן וּמְפַרְנֵס בְּרַחֲמֶיךָ וַחֲסָדֶיךָ הָרַבִּים מִקַּרְנֵי רְאֵמִים וְעַד בֵּיצֵי כִנִּים, וּלְכָל הַנִּבְרָאִים שֶׁבָּעוֹלָם אַתָּה נוֹתֵן פַּרְנָסָה תָמִיד בְּטוּבְךָ הַגָּדוֹל, כְּמוֹ שֶׁכָּתוּב: "נוֹתֵן לֶחֶם לְכָל בָּשָׂר, כִּי לְעוֹלָם חַסְדּוֹ"
<h3>צה</h3>
עָזְרֵנוּ וְהוֹשִׁיעֵנוּ בְּרַחֲמֶיךָ הָרַבִּים, וְתֵן לָנוּ פַרְנְסוֹתֵינוּ מֵאִתְּךָ קֹדֶם שֶׁנִּצְטָרֵךְ לָהֶם בְּהַרְחָבָה גְדוֹלָה, בְּהֶתֵּר וְלֹא בְּאִסּוּר, בְּכָבוֹד וְלֹא בְּבִזּוּי, בְּנַחַת וְלֹא בְּצַעַר וְאַל תַּצְרִיכֵנוּ לֹא לִידֵי מַתְּנַת בָּשָׂר וָדָם וְלֹא לִידֵי הַלְוָאָתָם וְתַצִּילֵנוּ מֵחוֹבוֹת וְהַלְוָאוֹת לְעוֹלָם וּתְזַכֵּנוּ מְהֵרָה לְסַלֵּק וּלְשַׁלֵּם כָּל הַהַלְוָאוֹת וְהַחוֹבוֹת שֶׁאָנוּ חַיָּבִים מִכְּבָר כִּי אַתָּה יוֹדֵעַ אָבִינוּ שֶׁבַּשָּׁמַיִם, כִּי קָשֶׁה וְכָבֵד עָלֵינוּ מְאֹד לִשָּׂא עָלֵינוּ עוֹל הַחוֹבוֹת אֲשֶׁר הִשְׂתָּרְגוּ עָלוּ עַל צַוָּארֵינוּ הִכְשִׁילוּ כֹחֵנוּ, וְהֵם מְבַלְבְּלִים אוֹתָנוּ הַרְבֵּה מִמְּעַט הָעֲבוֹדָה שֶׁאָנוּ חֲפֵצִים לְהַתְחִיל לַעֲבֹד אוֹתְךָ בֶּאֱמֶת
<h3>צו</h3>
אָנָּא יְהֹוָה, פַּרְנְסֵנוּ וְכַלְכְּלֵנוּ בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים, כִּי אֵין אָנוּ יוֹדְעִים שׁוּם דֶּרֶךְ וְעֵצָה אֵיךְ לְהַמְשִׁיךְ פַּרְנָסָה, כִּי אִם עָלֶיךָ לְבַד אָנוּ נִשְׁעָנִים, עָלֶיךָ הִשְׁלַכְנוּ אֶת יְהָבֵנוּ וְאַתָּה תְכַלְכְּלֵנוּ אָבִינוּ שֶׁבַּשָּׁמַיִם, הָאֱלֹהִים הָרוֹעֶה אוֹתָנוּ מֵעוֹדֵנוּ, תֶּן לָנוּ פַרְנְסוֹתֵינוּ וְכָל מַחְסוֹרֵינוּ בְּשֶׁפַע גָּדוֹל קֹדֶם שֶׁנִּצְטָרֵךְ לָהֶם בִּקְדֻשָּׁה וּבְטָהֳרָה גְדוֹלָה כִּרְצוֹנְךָ הַטּוֹב, בְּלִי שׁוּם טִרְדּוֹת וּבִלְבּוּלִים כְּלָל, בְּאֹפֶן שֶׁנִּזְכֶּה לָשׁוּב בִּתְשׁוּבָה שְׁלֵמָה לְפָנֶיךָ וְלִהְיוֹת כִּרְצוֹנְךָ הַטּוֹב תָּמִיד
<h3>צז</h3>
וּתְזַכֵּנוּ לֶאֱכֹל בִּקְדֻשָּׁה וּבְטָהֳרָה גְדוֹלָה, וְנֹאכַל לְבַד לְקִיּוּם גּוּפֵנוּ וּנְמַעֵט תַּאֲוַת טִבְעֵנוּ וְנִזְכֶּה לְהִסְתַּפֵּק בִּמְעַט אֲכִילָה, וְנִהְיֶה נִכְלָלִים בִּכְלָל הַצַּדִּיקִים הָאוֹכְלִים לְשׂבַע נַפְשָׁם הַקְּדוֹשָׁה לְבַד, כְּמוֹ שֶׁכָּתוּב: "צַדִּיק אֹכֵל לְשׂבַע נַפְשׁוֹ" וְתַעַזְרֵנוּ שֶׁתִּהְיֶה אֲכִילָתֵנוּ בִּקְדֻשָּׁה גְדוֹלָה כָּל כָּךְ, עַד שֶׁנִּזְכֶּה לְהַשְׂבִּיעַ בְּצַחְצָחוֹת נַפְשֵׁנוּ לְהִתְעַנֵּג עַל יְהֹוָה, לִשְׂבֹּעַ וּלְהִתְעַנֵּג בְּאוֹרוֹת הַצַּחְצָחוֹת הָעֶלְיוֹנוֹת, וְנִזְכֶּה "לַחֲזוֹת בְּנֹעַם יְהֹוָה וּלְבַקֵּר בְּהֵיכָלוֹ" וִיקֻיַּם בָּנוּ מִקְרָא שֶׁכָּתוּב: "וְנָחֲךָ יְהֹוָה תָּמִיד וְהִשְׂבִּיעַ בְּצַחְצָחוֹת נַפְשֶׁךָ", עַד שֶׁנִּזְכֶּה לְצַחְצֵחַ נַפְשֵׁנוּ וְרוּחֵנוּ וְנִשְׁמוֹתֵינוּ תָמִיד בְּשֹׂבַע הַצַּחְצָחוֹת הָעֶלְיוֹנוֹת, וְעַל יְדֵי זֶה יֻמְשַׁךְ עָלֵינוּ תָמִיד תְּבוּנוֹת וְהַשָּׂגוֹת חֲדָשׁוֹת, עַד אֲשֶׁר יִהְיֶה לָנוּ כֹחַ לַחְתֹּר וְלִשְׁאֹב וְלִדְלוֹת מַיִם עֲמֻקִּים שֶׁמֵּהֶם גְּדֵלָה הָאֱמוּנָה הַקְּדוֹשָׁה, שֶׁהֵם עֵצוֹת טוֹבוֹת וּשְׁלֵמוֹת וְנִזְכֶּה לְגַלּוֹת וּלְהָאִיר עָלֵינוּ וְעַל כָּל יִשְׂרָאֵל עֵצוֹת טוֹבוֹת, עֵצוֹת עֲמוּקוֹת עֵצוֹת נִפְלָאוֹת, פִּלְאֵי פְּלָאוֹת הַנִּמְשָׁכִין מֵעִמְקֵי עֲמָקִים, עֵצוֹת שְׁלֵמוֹת וּנְכוֹנוֹת אֲמִתִּיּוֹת יְשָׁרוֹת וּבְרוּרוֹת, עֵצוֹת קְדוֹשׁוֹת שֶׁאִי אֶפְשָׁר לַהֲפִירָן וּלְסָתְרָן בְּשׁוּם אֹפֶן בָּעוֹלָם, בְּאֹפֶן שֶׁנִּזְכֶּה לְעוֹרֵר וּלְגַדֵּל עַל יָדָם הָאֱמוּנָה הַקְּדוֹשָׁה:
<h3>צח</h3>
רִבּוֹנוֹ שֶׁל עוֹלָם מָלֵא רַחֲמִים, "גְּדֹל הָעֵצָה וְרַב הָעֲלִילִיָּה, פֶּלֶא יוֹעֵץ אֵל גִּבּוֹר, אֲבִי עַד שַׂר שָׁלוֹם, נוֹרָא תְּהִלּוֹת עֹשֵׂה פֶלֶא", אֲשֶׁר אַתָּה עוֹשֶׂה נִפְלָאוֹת בְּכָל עֵת, וּכְבָר עָשִׂיתָ עִם יִשְׂרָאֵל נִסִּים וְנִפְלָאוֹת גְּדוֹלוֹת וְנוֹרָאוֹת בְּכָל דּוֹר וָדוֹר, רַחֵם עָלֵינוּ עַתָּה בַּדּוֹר הַזֶּה בְּצוֹק הָעִתִּים הַלָּלוּ, אֲשֶׁר הָאֱמוּנָה הַקְּדוֹשָׁה נִפְגְּמָה מְאֹד בַּעֲווֹנוֹתֵינוּ הָרַבִּים, וְרַבִּים מִבְּנֵי עַמְּךָ נִכְשְׁלוּ, כַּאֲשֶׁר אַתָּה יָדַעְתָּ עֲשֵׂה עִמָּנוּ נִפְלָאוֹת, וְזַכֵּנוּ לְעֵצוֹת טוֹבוֹת אֲמִתִּיּוֹת, בְּאֹפֶן שֶׁנִּזְכֶּה עַל-יְדֵי-זֶה לֶאֱמוּנָה שְׁלֵמָה בֶּאֱמֶת וּלְתַקֵּן כָּל פְּגָמֵי הָאֱמוּנָה, וְנִזְכֶּה לְחַפֵּשׂ אֶת עַצְמֵנוּ תָמִיד בְּכָל עֵת, אֵיךְ אָנוּ אוֹחֲזִים בָּאֱמוּנָה הַקְּדוֹשָׁה, וּלְהִתְחַזֵּק בֶּאֱמוּנָה יְתֵרָה בְּכָל עֵת, בְּתָם לֵבָב בֶּאֱמֶת כִּרְצוֹנְךָ הַטּוֹב וְתַעֲשֶׂה עִמָּנוּ פֶּלֶא לְחַיִּים, וְתוֹצִיאֵנוּ מֵאֲפֵלָה לְאוֹרָה מֵחֹשֶׁךְ לְאוֹר גָּדוֹל, "כִּי אַתָּה תָּאִיר נֵרִי, יְהֹוָה אֱלֹהַי יַגִּיהַּ חָשְׁכִּי", כִּי "גַּם חֹשֶׁךְ לֹא יַחֲשִׁיךְ מִמֶּךָּ וְלַיְלָה כַּיּוֹם יָאִיר כַּחֲשֵׁיכָה כָּאוֹרָה"
<h3>צט</h3>
וְנִזְכֶּה לְהוֹדוֹת לְךָ תָמִיד עַל נִפְלְאוֹתֶיךָ וְטוֹבוֹתֶיךָ שֶׁעָשִׂיתָ עִמָּנוּ מֵעוֹלָם, וַאֲשֶׁר אַתָּה עוֹשֶׂה עִמָּנוּ בְּכָל עֵת נִפְלָאוֹת גְּדוֹלוֹת וְנוֹרָאוֹת, "רַבּוֹת עָשִׂיתָ אַתָּה יְהֹוָה אֱלֹהַי, נִפְלְאֹתֶיךָ וּמַחְשְׁבֹתֶיךָ אֵלֵינוּ, אֵין עֲרֹךְ אֵלֶיךָ אַגִּידָה וַאֲדַבֵּרָה עָצְמוּ מִסַּפֵּר", וִיקֻיַּם מִקְרָא שֶׁכָּתוּב: "יְהֹוָה אֱלֹהַי אַתָּה אֲרוֹמִמְךָ, אוֹדֶה שִׁמְךָ כִּי עָשִׂיתָ פֶּלֶא, עֵצוֹת מֵרָחוֹק אֱמוּנָה אֹמֶן", וְנֶאֱמַר:
"אוֹדֶה יְהֹוָה בְּכָל לִבִּי אֲסַפְּרָה כָּל נִפְלְאוֹתֶיךָ, אוֹדְךָ עַל כִּי נוֹרָאוֹת נִפְלֵיתִי נִפְלָאִים מַעֲשֶׂיךָ וְנַפְשִׁי יֹדַעַת מְאֹד" וְנִזְכֶּה לְהַעֲלוֹת הָאֱמוּנָה הַנְּפוּלָה, וּלְתַקֵּן כָּל פְּגָמֵי הָאֱמוּנָה וְתִתְגַּדֵּל וְתִתְחַזֵּק הָאֱמוּנָה הַקְּדוֹשָׁה בְּכָל עֹז וְתַעֲצוּמוֹת וְנִזְכֶּה כֻלָּנוּ לְהַאֲמִין בְּךָ וּבְצַדִּיקֶיךָ הָאֲמִתִּיִּים בֶּאֱמוּנָה חֲזָקָה וּנְכוֹנָה, בֶּאֱמוּנָה שְׁלֵמָה וּקְדוֹשָׁה זַכָּה וּנְכוֹנָה צַחָה וִישָׁרָה וּבְרוּרָה, בְּלִי שׁוּם בִּלְבּוּלִים וּבְלִי שׁוּם הִרְהוּרִים וּמַחֲשָׁבוֹת זָרוֹת כְּלָל
<h3>ק</h3>
וְנִזְכֶּה לְהַמְשִׁיךְ רְפוּאָה שְׁלֵמָה לְכָל חוֹלֵי עַמְּךָ בֵּית יִשְׂרָאֵל, (וּבִפְרָט לפלוני בן פלוני), אֵל נָא רְפָא נָא לוֹ רְפוּאַת הַנֶּפֶשׁ וּרְפוּאַת הַגּוּף, וְהַעֲלֵה אֲרוּכָה וּמַרְפֵּא לְכָל תַּחֲלוּאֵינוּ וּלְכָל מַכְאוֹבֵינוּ וּלְכָל מַכּוֹתֵינוּ, וּתְבַטֵּל וְתָסִיר כָּל הַמַּכּוֹת הַמֻּפְלָאוֹת וָחֳלָיִם רָעִים וְנֶאֱמָנִים מֵעָלֵינוּ וּמֵעַל כָּל עַמְּךָ בֵּית יִשְׂרָאֵל לְעוֹלָם וְתִשְׁלַח רְפוּאָה שְׁלֵמָה מִן הַשָּׁמַיִם לְכָל אוֹתָן הַנְּפָשׁוֹת מֵעַמְּךָ בֵּית יִשְׂרָאֵל אֲשֶׁר כְּבָר הִפְלֵאתָ אֶת מַכּוֹתָם, וּבָאוּ עֲלֵיהֶם הַמַּכּוֹת הַמֻּפְלָאוֹת שֶׁאֵין מוֹעִיל לָהֶם שׁוּם רְפוּאָה בָּעוֹלָם, וְלֹא תְּפִלָּה וּזְכוּת אָבוֹת, וְלֹא שׁוּם קוֹל צְעָקָה וַאֲנָחָה, אֲשֶׁר כָּל זֶה נִמְשָׁךְ מִפְּגַם הָאֱמוּנָה אָנָּא יְהֹוָה, רַחֵם עֲלֵיהֶם וְעָלֵינוּ לְמַעַנְךָ, לְמַעַנְךָ לְבַד עֲשֵׂה וְלֹא לָנוּ כִּי אַתָּה לְבַד יוֹדֵעַ גֹּדֶל הָרַחֲמָנוּת אֲשֶׁר עֲלֵיהֶם וְעָלֵינוּ וַעֲשֵׂה כְגֹדֶל נִפְלְאוֹתֶיךָ הַנּוֹרָאוֹת, וְתִשְׁלַח לָהֶם וְלָנוּ רְפוּאָה שְׁלֵמָה מִן הַשָּׁמַיִם, וְתָסִיר מַחֲלָה מִקִּרְבֵּנוּ, כִּי אֵל מֶלֶךְ רוֹפֵא נֶאֱמָן וְרַחֲמָן אָתָּה, כִּי אֵין כֹּחֵנוּ אֶלָּא בַּפֶּה לְבַד
<h3>קא</h3>
רוֹפֵא חוֹלִים, רוֹפֵא חִנָּם, רְפָאֵנוּ יְהֹוָה וְנֵרָפֵא הוֹשִׁיעֵנוּ וְנִוָּשֵׁעָה כִּי תְהִלָּתֵנוּ אָתָּה, וְתִתֵּן הַמָּטָר בְּעִתּוֹ, לְחַיִּים וְלִבְרָכָה וּלְשׂבַע וּתְגַדֵּל בְּרַחֲמֶיךָ צְמָחִים וַעֲשָׂבִים שֶׁיִּהְיֶה לָהֶם כֹּחַ לְרַפְּאוֹת תַּחֲלוּאֵי עַמְּךָ בֵּית יִשְׂרָאֵל, וְתַשְׁפִּיעַ בְּרַחֲמֶיךָ, וְתַמְשִׁיךְ הַסֵּדֶר הַנָּכוֹן וְהָאֱמֶת שֶׁל כָּל הַזְּרָעִים וְהַצְּמָחִים שֶׁבָּעוֹלָם כְּפִי סֵדֶר הַזְּמַן וְהַמָּקוֹם הָרָאוּי לָהֶם וְלֹא נִתְלֹשׁ שׁוּם פְּרִי וְעֵשֶׂב שֶׁלֹּא בִּזְמַנּוֹ, וּתְסַבֵּב בְּרַחֲמֶיךָ סִבּוֹת לְטוֹבָה, בְּאֹפֶן שֶׁיִּזְכֶּה כָּל אֶחָד לֶאֱכֹל וְלִשְׁתּוֹת מַה שֶּׁהוּא צָרִיךְ לִרְפוּאָתוֹ בֶּאֱמֶת וִיקַבְּלוּ לְפִי תֻמָּם כָּל מַה שֶׁצְּרִיכִים לִרְפוּאָתָם בֶּאֱמֶת וְתִתֶּן לָנוּ וּלְכָל יִשְׂרָאֵל אֶת אָכְלָם בְּעִתּוֹ בְּמוֹעֲדוֹ וּבִזְמַנּוֹ, בְּאֹפֶן שֶׁיִּהְיֶה מְלֻבָּשׁ בָּהֶם כֹּחַ כָּל הָרְפוּאוֹת שֶׁאָנוּ צְרִיכִין כָּל אֶחָד וְאֶחָד בְּגַשְׁמִיּוּת וּבְרוּחָנִיּוּת בְּגוּף וָנֶפֶשׁ, כִּי אֵין רוֹפֵא בָּעוֹלָם שֶׁיֵּדַע לְכַוֵּן כָּל זֹאת כִּי אִם אַתָּה לְבַד כִּי אַתָּה עִלַּת כָּל הָעִלּוֹת וְסִבַּת כָּל הַסִּבּוֹת, וְיוֹדֵעַ כָּל הַתַּעֲלוּמוֹת, וִיקֻיַּם מִקְרָא שֶׁכָּתוּב: "אָז יִבָּקַע כַּשַּׁחַר אוֹרֶךָ, וַאֲרֻכָתְךָ מְהֵרָה תִצְמָח"
<h3>קב</h3>
וְתִזְכֹּר בְּרִית אֲבוֹתֵינוּ אַבְרָהָם יִצְחָק וְיַעֲקֹב, וּבִזְכוּת אֲבוֹתֵינוּ וּבִזְכוּת כָּל הַצַּדִּיקִים הָאֲמִתִּיִּים תַּעֲשֶׂה עִמָּנוּ פִּלְאֵי פְּלָאוֹת, "הַפְלֵא חֲסָדֶיךָ מוֹשִׁיעַ חוֹסִים מִמִּתְקוֹמְמִים בִּימִינֶךָ נוֹרָאוֹת בְּצֶדֶק תַּעֲנֵנוּ אֱלֹהֵי יִשְׁעֵנוּ, מִבְטָח כָּל קַצְוֵי אֶרֶץ וְיָם רְחֹקִים" וִיקֻיַּם בָּנוּ מְהֵרָה מִקְרָא שֶׁכָּתוּב: "וַיֹּאמֶר הִנֵּה אָנֹכִי כּוֹרֵת בְּרִית, נֶגֶד כָּל עַמְּךָ אֶעֱשֶׂה נִפְלָאוֹת, אֲשֶׁר לֹא נִבְרְאוּ בְכָל הָאָרֶץ וּבְכָל הַגּוֹיִם, וְרָאָה כָּל הָעָם אֲשֶׁר אַתָּה בְּקִרְבּוֹ אֶת מַעֲשֵׂה יְהֹוָה כִּי נוֹרָא הוּא, אֲשֶׁר אֲנִי עֹשֶׂה עִמָּךְ" וְנֶאֱמַר: "(וְהָיָה) כִּי יִפָּלֵא בְּעֵינֵי [שְׁאֵרִית] הָעָם הַזֶּה גַּם בְּעֵינַי יִפָּלֵא" וְנֶאֱמַר: "מֵאֵת יְהֹוָה הָיְתָה זֹּאת הִיא נִפְלָאת בְּעֵינֵינוּ" וְנֶאֱמַר: "כִּי גָדוֹל אַתָּה וְעֹשֵׂה נִפְלָאוֹת אַתָּה אֱלֹהִים לְבַדֶּךָ" וְנֶאֱמַר: "לְעֹשֵׂה נִפְלָאוֹת גְּדוֹלוֹת לְבַדּוֹ, כִּי לְעוֹלָם חַסְדּוֹ":
<h3>קג</h3>
וְתַעַזְרֵנוּ וּתְזַכֵּנוּ וְתִתֶּן לָנוּ כֹחַ לְחַזֵּק וּלְגַדֵּל אֶת הָאֱמוּנָה הַקְּדוֹשָׁה בְּכָל עֹז וְתַעֲצֻמוֹת עַד אֲשֶׁר יִפְּלוּ וְיִתְבַּטְּלוּ כָּל הָאֱמוּנוֹת כּוֹזְבִיּוֹת שֶׁבָּעוֹלָם, כֻּלָּם יִכְרְעוּ וְיִפֹּלוּ וְלִכְבוֹד שִׁמְךָ יְקָר יִתֵּנוּ וְתַעֲבִיר גִּלּוּלִים מִן הָאָרֶץ, וְהָאֱלִילִים כָּרוֹת יִכָּרֵתוּן לְתַקֵּן עוֹלָם בְּמַלְכוּת שַׁדַּי, וְכָל בְּנֵי בָשָׂר יִקְרְאוּ בִשְׁמֶךָ לְהַפְנוֹת אֵלֶיךָ כָּל רִשְׁעֵי אָרֶץ וְיִתּוֹסְפוּ גֵרִים רַבִּים בְּכָל עֵת, גֵּרֵי צֶדֶק, עַל בְּנֵי יִשְׂרָאֵל עַמֶּךָ, וְרַבִּים מֵעַמֵּי הָאָרֶץ יִהְיוּ מִתְיַהֲדִים וּמִתְגַּיְרִים לְשִׁמְךָ הַגָּדוֹל בֶּאֱמֶת וְיֶאֱתָיוּ כֹל לְעָבְדֶךָ וְיַכִּירוּ כֹחַ מַלְכוּתֶךָ וְיִהְיוּ נַעֲשִׂים גֵּרִים בְּכֹחַ וּבְפֹעַל וְגַם אוֹתָם שֶׁלֹּא יִזְכּוּ לְהִתְגַּיֵּר, יַכִּירוּ וְיֵדְעוּ בְּכָל מָקוֹם שֶׁהֵם אֶת יְקָר תִּפְאֶרֶת גְּדֻלָּתֶךָ וּמַלְכוּתֶךָ, וְיֵדְעוּ כָל בָּאֵי עוֹלָם שֶׁיֵּשׁ יָחִיד קַדְמוֹן יִתְבָּרַךְ וְיִתְעַלֶּה שְׁמוֹ לְעוֹלְמֵי עַד וּלְנֵצַח נְצָחִים וְיִשְׁתּוֹקְקוּ כֻלָּם לֶאֱמוּנָתְךָ הָאֲמִתִּיִּית וְיֵדַע כָּל פָּעוּל כִּי אַתָּה פְּעַלְתּוֹ, וְיָבִין כָּל יְצוּר כִּי אַתָּה יְצַרְתּוֹ, וְיֹאמַר כָּל אֲשֶׁר נְשָׁמָה בְאַפּוֹ יְהֹוָה אֱלֹהֵי יִשְׂרָאֵל מֶלֶךְ, וּמַלְכוּתוֹ בַּכֹּל מָשָׁלָה:
<h3>קד</h3>
וְתַעַזְרֵנוּ וְתִשְׁמְרֵנוּ וְתַצִּילֵנוּ בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים מִפְּגַם אֲחִיזַת הַזֻּהֲמָה הַנֶּאֱחַז בְּהַגֵּרִים שֶׁמִּתְגַיְּרִין, וְלֹא יַזִּיקוּ הַגֵּרִים לְיִשְׂרָאֵל עַמְּךָ כְּלָל וְתַעֲזֹר לְכָל גֵּרֵי הַצֶּדֶק שֶׁיִּזְדַּכְּכוּ מְהֵרָה מִטֻּמְאָתָם וְזֻהֲמָתָם, וְתַצִּיל וְתִשְׁמֹר אוֹתָנוּ וְאֶת כָּל עַמְּךָ יִשְׂרָאֵל שֶׁלֹּא יִתְאַחֵז וְלֹא יִתְדַבֵּק בָּנוּ שׁוּם שֶׁמֶץ מִזֻּהֲמָתָם וּמִטֻּמְאָתָם שֶׁיֵּשׁ לָהֶם מִכְּבָר מִזֻּהֲמַת הָעַכּוּ"ם שֶׁהָיוּ בֵּינֵיהֶם מִקֹּדֶם וּתְרַחֵם עָלֵינוּ, וְתִשְׁמְרֵנוּ וְתַצִּילֵנוּ תָמִיד מִגֵּאוּת וְגַבְהוּת וּמֵרָמוּת רוּחָא, וּתְזַכֵּנוּ לַעֲנָוָה אֲמִתִּיִּית בֶּאֱמֶת לַאֲמִתּוֹ חוּס וַחֲמֹל וְרַחֵם עָלַי כִּי לְפָנֶיךָ נִגְלוּ כָּל תַּעֲלוּמוֹת לֵב, וְאַתָּה יוֹדֵעַ שֶׁאֵינִי יוֹדֵעַ שׁוּם דֶּרֶךְ מִדַּרְכֵי הָעֲנָוָה הָאֲמִתִּיּוֹת, הַצִּילֵנִי נָא בְּרַחֲמֶיךָ הָרַבִּים מִכָּל מִינֵי גֵאוּת וּפְנִיּוֹת וְגַסּוּת הָרוּחַ אֲשֶׁר הֵם תּוֹעֲבַת לִבְּךָ כְּמוֹ שֶׁכָּתוּב: "תּוֹעֲבַת יְהֹוָה כָּל גְּבַהּ לֵב", זַכֵּנִי לְהַרְגִּישׁ שִׁפְלוּתִי בֶּאֱמֶת לַאֲמִתּוֹ, וְאֶהְיֶה שָׁפָל בְּעֵינַי לְמַטָּה יוֹתֵר מִמַּדְרֵגָתִי הַפְּחוּתָה וְהַשְּׁפָלָה מְאֹד, עַד שֶׁאֶזְכֶּה לַעֲנָוָה אֲמִתִּיִּית כִּרְצוֹנְךָ הַטּוֹב בֶּאֱמֶת:
<h3>קה</h3>
וּבְכֵן תְּרַחֵם עָלֵינוּ אָבִינוּ אָב הָרַחֲמָן גִּבּוֹר וְרַב לְהוֹשִׁיעַ, מָגֵן עֶזְרֵנוּ וַאֲשֶׁר חֶרֶב גַּאֲוָתֵנוּ וְתִשְׁמְרֵנוּ וְתַצִּילֵנוּ מֵחֶרֶב הַגַּאֲוָה שֶׁל מַנְהִיגֵי הַדּוֹר שֶׁל שֶׁקֶר, שֶׁנּוֹטְלִין גְּדֻלָּה לְעַצְמָן מֵאֲלֵיהֶם כִּי לֹא נִתַּן לָהֶם הַגְּדֻלָּה מִן הַשָּׁמַיִם כְּלָל, רַק מִתְגָּאִים עַל הַדּוֹר בְּחִנָּם, וּמוֹשְׁלִים עַל עַם דַּל, וּמִתְנַהֲגִים בְּרַבָּנוּת וְהִתְנַשְּׂאוּת וּמִתְגַּבְּרִין עַל עַמְּךָ יִשְׂרָאֵל מְאֹד, וְהֵן מַזִּיקֵי עָלְמָא, כַּאֲשֶׁר נִגְלָה לְפָנֶיךָ יוֹדֵעַ תַּעֲלוּמוֹת
<h3>קו</h3>
רִבּוֹנוֹ שֶׁל עוֹלָם, אַתָּה יָדַעְתָּ אֶת לְבַב כָּל בְּנֵי הָאָדָם, מַה נֹּאמַר וּמַה נְּסַפֵּר לְפָנֶיךָ הֲלֹא כָּל הַנִּסְתָּרוֹת וְהַנִּגְלוֹת אַתָּה יוֹדֵעַ, "מַצִּיל עָנִי מֵחָזָק מִמֶּנּוּ וְעָנִי וְאֶבְיוֹן מִגּוֹזְלוֹ", הַצִּילֵנוּ מֵהֶם שָׁמְרֵנוּ מֵהֶם, הָגֵן בַּעֲדֵנוּ בִּזְכוּת וְכֹחַ הַצַּדִּיקִים הָאֲמִתִּיִּים מַנְהִיגֵי אֱמֶת אֲשֶׁר אָנוּ חוֹסִים בָּהֶם, וְשָׁמְרֵנוּ וְהַצִּילֵנוּ מִכָּל מַזִּיקֵי עָלְמָא שֶׁהֵם הַמַּנְהִיגִים שֶׁל שֶׁקֶר, שֶׁלֹּא יִהְיֶה לָהֶם שׁוּם כֹּחַ לְהַזִּיק לָנוּ חַס וְשָׁלוֹם, בְּשׁוּם דָּבָר שֶׁבָּעוֹלָם, לֹא בְּגַשְׁמִיּוּת וְלֹא בְרוּחָנִיּוּת, וְלֹא תַעֲשֶׂינָה יְדֵיהֶם תּוּשִׁיָה כִּי אֵין לָנוּ עַל מִי לְהִשָּׁעֵן, כִּי אִם עַל אָבִינוּ שֶׁבַּשָּׁמַיִם וְתַכְנִיעַ וְתַעֲקֹר וּתְבַטֵּל אֶת כָּל מֶמְשַׁלְתָּם וְהִתְנַשְּׂאוּתָם שֶׁל כָּל הַמַּנְהִיגִים שֶׁל שֶׁקֶר, וְתִטֹּל חֶרֶב הַגַּאֲוָה מִיָּדָם "וּזְרוֹעַ רָמָה תִּשָּׁבֵר" וּתְבַטֵּל הַשֶּׁקֶר מִן הָעוֹלָם, וּתְגַלֶּה הָאֱמֶת בָּעוֹלָם וִיקֻיַּם מִקְרָא שֶׁכָּתוּב:
"מִשֹּׁד עֲנִיִּים מֵאֶנְקַת אֶבְיוֹנִים, עַתָּה אָקוּם יֹאמַר יְהֹוָה, אָשִׁית בְּיֵשַׁע יָפִיחַ לוֹ", וּתְבַטֵּל מִדַּת הַגַּאֲוָה דְּסִטְרָא אַחֲרָא מֵעָלֵינוּ וּמֵעַל כָּל עַמְּךָ בֵּית יִשְׂרָאֵל מֵעַתָּה וְעַד עוֹלָם:
<h3>קז</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, מָלֵא רַחֲמִים, קָדוֹשׁ וְנוֹרָא, קָדוֹשׁ עַל כָּל הַקְּדֻשּׁוֹת, שֶׁתַּשְׁפִּיעַ עָלֵינוּ קְדֻשָּׁתְךָ הָעֶלְיוֹנָה וְתַעַזְרֵנוּ לְהַכְנִיעַ וּלְשַׁבֵּר וְלָכֹף אֶת יִצְרֵנוּ הָרָע לְהִשְׁתַּעְבֶּד לָךְ וְנִזְכֶּה לִכְפּוֹת וּלְשַׁבֵּר אֶת תַּאֲוֹתֵינוּ הָרָעוֹת וּלְבַטֵּל תַּאֲוַת נִאוּף מֵאִתָּנוּ לְגַמְרֵי וְתִתֶּן לָנוּ מָגִנֵּי אֶרֶץ צַדִּיקִים אֲמִתִּיִּים שֶׁיִּהְיוּ מְגִנִּים עָלֵינוּ, וִיבַטְּלוּ מֵאִתָּנוּ תַּאֲוָה הָרָעָה הַזֹּאת, עַד שֶׁנִּזְכֶּה לְהַכְנִיעַ וּלְשַׁבֵּר וּלְבַטֵּל הַחוֹתָם דִּקְלִפָּה, וּלְתַקֵּן הַחוֹתָם דִּקְדֻשָּׁה וְתַצִּיל אוֹתָנוּ תָמִיד מִמִּקְרֵה לָיְלָה וְתַעֲזֹר וְתוֹשִׁיעַ וְתָגֵן עָלֵינוּ, שֶׁנִּזְכֶּה לְהִתְקַדֵּשׁ בְּזִוּוּגֵינוּ בִּקְדֻשָּׁה גְדוֹלָה, וְלֹא נִהְיֶה רְגִילִים חָלִילָה בְּתַאֲוָה זֹאת אֲפִלּוּ בְּהֶתֵּר, רַק לְהִתְרַחֵק מִתַּאֲוָה זֹאת בְּכָל מִינֵי הַרְחָקוֹת וּתְרַחֵם עַל פְּלֵטָתֵנוּ שֶׁנִּזְכֶּה מֵעַתָּה לִשְׁמֹר מְעַט לֵחוּת וְשַׁמְנוּנִית שֶׁבְּגוּפֵנוּ, לִבְלִי לְהוֹצִיאוֹ לַחוּץ חַס וְשָׁלוֹם עַל יְדֵי תַאֲוָה זֹאת, רַק נִזְכֶּה לִשְׁמֹר מְאֹד לֵחוֹתֵינוּ וְשַׁמְנוּנִיּוֹתֵינוּ לְהַעֲלוֹתָם אֶל הַמֹּחַ בִּקְדֻשָּׁה וּבְטָהֳרָה גְדוֹלָה וְנִזְכֶּה לְבָרֵר וּלְהַעֲלוֹת כָּל הַלֵּחוּת וְהַשַּׁמְנוּנִית מִפְּגַם "הֶחְתִּים בְּשָׂרוֹ" לְתִקּוּן הַחוֹתָם דִּקְדֻשָּׁה שֶׁהוּא תִקּוּן הַמֹּחִין וְיִתְחַזֵּק וְיִתְחַדֵּשׁ מֹחִי וְדַעְתִּי בִּקְדֻשָּׁה וּבְטָהֳרָה גְדוֹלָה בְּחָכְמָה בִּתְבוּנָה וּבְדַעַת, וְיִתְנוֹצְצוּ הַמֹּחִין שֶׁלִּי בְּחָכְמָה וַהֲבָנָה יְתֵרָה בְּכָל פַּעַם בִּקְדֻשָּׁה גְדוֹלָה וּתְזַכֵּנוּ לִקְדֻשַּׁת הַתְּפִלִּין בֶּאֱמֶת שֶׁהֵם חוֹתָם הַקְּדֻשָּׁה, כְּמוֹ שֶׁכָּתוּב: "שִׂימֵנִי כַחוֹתָם עַל לִבֶּךָ כַּחוֹתָם עַל זְרוֹעֶךָ"
<h3>קח</h3>
אָבִינוּ מֶלֶךְ אֵל חַי וְקַיָּם, אֵל חַי חֶלְקֵנוּ צוּרֵנוּ, צַוֵּה לְהַצִּיל יְדִידוּת שְׁאֵרֵינוּ מִשַּׁחַת לְמַעַן בְּרִיתְךָ אֲשֶׁר שַׂמְתָּ בִּבְשָׂרֵנוּ, כִּי אַתָּה בְּרַחֲמֶיךָ חָתַמְתָּ אוֹתָנוּ בְּחוֹתָם אוֹת בְּרִית קֹדֶשׁ רַחֵם עָלֵינוּ בְּרַחֲמֶיךָ הַגְּדוֹלִים וְהַנּוֹרָאִים, וְעָזְרֵנוּ וְהוֹשִׁיעֵנוּ וְשָׁמְרֵנוּ מֵעַתָּה, שֶׁנִּזְכֶּה מֵעַתָּה לִשְׁמֹר אֶת הַחוֹתָם הַקָּדוֹשׁ הַזֶּה הַצִּילֵנוּ נָא מֵחוֹתָם דְּסִטְרָא אַחֲרָא, כִּי אַתָּה "כֹל תּוּכָל וְלֹא יִבָּצֵר מִמְּךָ מְזִמָּה, כִּי גָדוֹל אַתָּה וְעוֹשֵׂה נִפְלָאוֹת אַתָּה אֱלֹהִים לְבַדֶּךָ" וּמִי יֹאמַר לְךָ מַה תַּעֲשֶׂה חוּס וַחֲמֹל וְרַחֵם נָא עָלֵינוּ לְמַעַן שְׁמֶךָ, וְתֵן לָנוּ כֹחַ הַמָּגִינֵי אֶרֶץ שֶׁנִּזְכֶּה לְבָרֵר וּלְהַעֲלוֹת מֵחוֹתָם דִּקְלִפָּה לְחוֹתָם דִּקְדֻשָּׁה כָּאָמוּר "גַּאֲוָה אֲפִיקֵי מָגִנִּים סָגוּר חוֹתָם צָר":
<h3>קט</h3>
וְזַכֵּנוּ לְקַיֵּם מִצְוַת תְּפִלִּין כָּרָאוּי בְּכָל פְּרָטֶיהָ וְדִקְדּוּקֶיהָ וְכַוָּנוֹתֶיהָ וְתַרְיַ"ג מִצְוֹת הַתְּלוּיִּים בָּהּ, וּבְלֵב טוֹב וּבְשִׂמְחָה גְדוֹלָה, כָּרָאוּי לִשְׂמֹחַ וְלָגִיל וְלָשׂוּשׂ מְאֹד כְּשֶׁאָנוּ זוֹכִים לְהִתְעַטֵּר בַּעֲטֶרֶת תִּפְאֶרֶת הַתְּפִלִּין הַקְּדוֹשִׁים וְהַנּוֹרָאִים מְאֹד שֶׁהֵם כִּתְרֵי דְּמַלְכָּא וּבִזְכוּת קְדֻשַּׁת הַשִּׁבְעָה רָאשִׁים שֶׁל הַתְּרֵין "שִׁינִין" הַקְּדוֹשִׁים שֶׁבַּתְּפִלִּין, שֶׁהֵם "שִׁין" שֶׁל שְׁלשָׁה רָאשִׁים וְ"שִׁין" שֶׁל אַרְבַּע רָאשִׁים, נִזְכֶּה לְהַמְשִׁיךְ עָלֵינוּ קְדֻשַּׁת מֹשֶׁה מָשִׁיחַ שֶׁהוּא רוֹעֵה יִשְׂרָאֵל הָאֲמִתִּי שֶׁכָּלוּל מִכָּל הַשִּׁבְעָה רוֹעִים וּבִזְכוּתָם וְכֹחָם שֶׁל מֹשֶׁה רַבֵּנוּ עָלָיו הַשָּׁלוֹם וְשֶׁל כָּל הַשִּׁבְעָה רוֹעִים, וּבִזְכוּת כָּל הַצַּדִּיקִים הָאֲמִתִּיִּים, נִזְכֶּה לְשַׁבֵּר וּלְבַטֵּל תַּאֲוַת נִאוּף מֵאִתָּנוּ, וּלְשַׁבֵּר הַחוֹתָם דִּקְלִפָּה, וּלְתַקֵּן בְּכָל מִינֵי תִקּוּנִים הַחוֹתָם דִּקְדֻשָּׁה חָתְמֵנוּ לְחַיִּים אֲמִתִּיִּים, מֶלֶךְ חָפֵץ בַּחַיִּים, לְמַעַנְךָ אֱלֹהִים חַיִּים גּוֹאֵל מִמָּוֶת וּפוֹדֶה מִשַּׁחַת, הַצִּילֵנוּ מִבְּאֵר שַׁחַת הַצִּילֵנוּ נָא בְּרַחֲמֶיךָ הָרַבִּים מִן הַשְּׁאוֹל תַּחְתִּיּוֹת פְּדֵה אוֹתָנוּ מֵעַזּוּת הַתַּאֲוֹת רָעוֹת, וּבִפְרָט מֵעַזּוּת הָרָע שֶׁל תַּאֲוַת נִאוּף פְּדֵה עַמְּךָ מֵעַזִּים, צֹאנְךָ מִיַּד גּוֹזְזִים, עֲשֵׂה עִמָּנוּ פֶלֶא לְחַיִּים:
<h3>קי</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, אַתָּה לְבַד יוֹדֵעַ מִי וָמִי עוֹמְדִים עָלֵינוּ בְּכָל עֵת, אֲשֶׁר רוֹצִים לְהִתְגַּבֵּר חַס וְשָׁלוֹם לִסְגֹּר וְלַחְתּוֹם אוֹתָנוּ חַס וְשָׁלוֹם בְּכַמָּה וְכַמָּה חוֹתָמוֹת דְּסִטְרָא אַחֲרָא, חוֹתָם עַל חוֹתָם "גָּדַר בַּעֲדִי וְלֹא אֵצֵא הִכְבִּיד נְחָשְׁתִּי" אֲבָל אַתָּה יְהֹוָה אֱלֹהִים אֱמֶת, וְחוֹתָמְךָ אֱמֶת, בְּךָ לְבַד בָּטָחְנוּ וְעַל חַסְדְּךָ הַגָּדוֹל בֶּאֱמֶת נִשְׁעָנְנוּ, בְּיָדְךָ נַפְקִיד רוּחֵנוּ פְּדֵה אוֹתָנוּ יְהֹוָה אֵל אֱמֶת, "בַּאֲמִתְּךָ הַצְמִיתֵם" שַׁבֵּר תְּשַׁבֵּר כָּל חוֹתְמֵיהֶם אֲשֶׁר חָתְמוּ עָלֵינוּ, הוֹצִיאֵנוּ נָא מֵחוֹתָם דִּקְלִפָּה, הַעֲלֵנוּ מְהֵרָה וְקַדְּשֵׁנוּ וְטַהֲרֵנוּ מִכָּל הַטֻּמְאוֹת וּמִכָּל הַזֻּהֲמוֹת זַכֵּנוּ לְשַׁבֵּר תַּאֲוַת נִאוּף לְגַמְרֵי בֶאֱמֶת חָתְמֵנוּ נָא בְּחוֹתָם דִּקְדֻשָּׁה, חוֹתָם עַל חוֹתָם, לְבַל יִגְּעוּ בָנוּ זָרִים מֵעַתָּה וְעַד עוֹלָם וַחֲתֹם לְחַיִּים טוֹבִים כָּל בְּנֵי בְרִיתֶךָ, בִּזְכוּת הַצַּדִּיקִים הָאֲמִתִּיִּים אֲשֶׁר הֵם חוֹתָמֶךָ אֲשֶׁר בָּהֶם בָּרָאתָ וְחָתַמְתָּ עוֹלָמְךָ מֵרֹאשׁ וְעַד סוֹף, בִּזְכוּתָם וְכֹחָם תַּמְשִׁיךְ עָלֵינוּ כֹחַ הַמָּגִינֵי אֶרֶץ עַד שֶׁנִּזְכֶּה עַל יָדָם לְהַעֲלוֹת וּלְבָרֵר מֵ"הֶחְתִּים בְּשָׂרוֹ" לְחוֹתָם הַקְּדֻשָּׁה וְיִתְנוֹצְצוּ הַמֹּחִין שֶׁלָּנוּ בִּקְדֻשָּׁה וּבְטָהֳרָה גְדוֹלָה בְּשֵׂכֶל זַךְ וָצַח וְיִהְיֶה שִׂכְלֵנוּ וּמֹחֵנוּ "הוֹלֵךְ וָאוֹר עַד נְכוֹן הַיּוֹם":
<h3>קיא</h3>
וּתְרַחֵם עָלֵינוּ וְתַעַזְרֵנוּ לְצַמְצֵם אֶת מֹחֵנוּ וְשִׂכְלֵנוּ בְצִמְצוּם דִּקְדֻשָּׁה, וְנִשְׁמֹר אֶת מֹחֵנוּ מְאֹד לְבַל יֵצֵא חוּץ מִן הַגְּבוּל חַס וְשָׁלוֹם וַאֲפִלּוּ בִּקְדֻשָּׁה, לֹא יַהֲרֹס מֹחֵנוּ לָצֵאת חוּץ מֵהַגְּבוּל שֶׁיֵּשׁ לָנוּ וּבַמֻּפְלָא מֵאִתָּנוּ לֹא נִדְרֹשׁ וּבַמְּכֻסֶּה מִמֶּנּוּ לֹא נַחְקֹר, רַק בַּמֶּה שֶׁהֻרְשֵׁינוּ, נִתְבּוֹנֵן בְּשֵׂכֶל אֲמִתִּי בְּשֵׂכֶל חָרִיף וּמָהִיר, בְּשֵׂכֶל זַךְ וָצַח, בְּשֵׂכֶל נָכוֹן וֶאֱמֶת, וְיַצִּיב וְקַיָּם וְיָשָׁר וְנֶאֱמָן כִּרְצוֹנְךָ הַטּוֹב וְתַעֲזֹר לָנוּ וּלְכָל עַמְּךָ יִשְׂרָאֵל, וְתַמְשִׁיךְ עַל כָּל אֶחָד וְאֶחָד קְדֻשַּׁת הַצִּמְצוּם הַשַּׁיָּךְ לְשִׂכְלוֹ, לְבַל יַהֲרֹס מֹחוֹ לָצֵאת מִן הַגְּבוּל שֶׁיֵּשׁ לוֹ כִּי אַתָּה אֵל-שַׁדַּי שֶׁיֵּשׁ דַי בֶּאֱלֹהוּתְךָ לְכָל בְּרִיָּה, שֶׁכָּל בְּרִיָּה וּבְרִיָּה מֵרֹאשׁ וְעַד סוֹף יֵשׁ לוֹ דַי וּגְבוּל וְצִמְצוּם בֶּאֱלֹהוּתְךָ, שֶׁאָסוּר לוֹ לָצֵאת בְּשִׂכְלוֹ חוּץ מֵהַגְּבוּל שֶׁיֵּשׁ לוֹ אֵל שַׁדַּי תֶּן לָנוּ רַחֲמִים, וְתַשְׁפִּיעַ עָלֵינוּ קְדֻשַּׁת הַתְּפִלִּין מִשָּׁרְשָׁם, שֶׁהֵם הִתְנוֹצְצוּת הַמֹּחִין הַקְּדוֹשִׁים עִם הַצִּמְצוּם הַקָּדוֹשׁ שֶׁל כָּל הַמֹּחִין לְכָל אֶחָד וְאֶחָד כְּפִי עֶרְכּוֹ וּמַדְרֵגָתוֹ:
<h3>קיב</h3>
וּבְכֵן תְּרַחֵם עָלֵינוּ סוֹמֵךְ נוֹפְלִים, מְחַיֶּה מֵתִים בְּרַחֲמִים רַבִּים, וְתַשְׁפִּיעַ עָלֵינוּ דִבּוּרִים קְדוֹשִׁים וּטְהוֹרִים מִצַּדִּיקִים אֲמִתִּיִּים, הַמְּשִׁיבִין אֶת הַנֶּפֶשׁ מִגָּדוֹל וְעַד קָטָן, וְתָשִׁיב וּתְחַיֶּה וְתַבְרִיא וּתְחַזֵּק אֶת נַפְשׁוֹתֵינוּ הַחֲלוּשׁוֹת מְאֹד מְאֹד, הַיְגֵעוֹת מְאֹד, הַנִּדְכָּאוֹת מְאֹד וּבִכְלָלָם תְּרַחֵם וְתָחוֹס וְתַחְמֹל עָלַי, וְתָשִׁיב וּתְחַזֵּק וּתְאַמֵּץ אֶת נַפְשִׁי הַמָּרָה מְאֹד, כִּי נַפְשִׁי מָרָה לִי, אַל תִּתֵּן אֶת עַבְדְּךָ לִפְנֵי בַת בְּלִיָּעַל וְאַתָּה יְהֹוָה אֶת עַבְדְּךָ יָדַעְתָּ "אָנָּה יְהֹוָה כִּי אֲנִי עַבְדֶּךָ, אֲנִי עַבְדְּךָ בֶּן אֲמָתֶךָ פִּתַּחְתָּ לְמוֹסֵרָי", עָזְרֵנוּ הוֹשִׁיעֵנוּ הַחֲיֵינוּ נָא, הָשֵׁב אֶת נַפְשׁוֹתֵינוּ הָאֻמְלָלוֹת מְאֹד בְּכָל מִינֵי מַטְעַמִּים הַמְּשִׁיבִים אֶת הַנֶּפֶשׁ בְּשִׁבְעָה מְשִׁיבֵי טָעַם "סַמְּכוּנִי בָּאֲשִׁישׁוֹת רַפְּדוּנִי בַּתַּפּוּחִים, כִּי חוֹלַת אַהֲבָה אָנִי" וְתַשְׁפִּיעַ עָלֵינוּ "אִמְרוֹת יְהֹוָה אֲמָרוֹת טְהוֹרוֹת", שֶׁיּוּכְלוּ לְהַחֲיוֹת אֶת כָּל הַנְּפָשׁוֹת הַנְּפוּלוֹת מֵעַמְּךָ יִשְׂרָאֵל, שֶׁנָּפְלוּ לְמָקוֹם שֶׁנָּפְלוּ בְּכַמָּה מִינֵי נְפִילוֹת, נְפִילָה אַחַר נְפִילָה סְעוֹד וּסְמוֹךְ אוֹתָם, וַהֲקִימֵם תְּקוּמָה אַחַר תְּקוּמָה "עָזוֹב תַּעֲזֹב וְהָקֵם תָּקִים" חַזֵּק יָדַיִם רָפוֹת וּבִרְכַּיִם כּוֹשְׁלוֹת תְּאַמֵּץ אַמֵּץ וְחַזֵּק רִפְיוֹן יָדָם, הֲשִׁיבֵם בְּכָל מִינֵי מַטְעַמִּים הַמְּשִׁיבִין אֶת הַנֶּפֶשׁ "כּוֹשֵׁל יְקִימוּן מִלֶּיךָ וּבִרְכַּיִם כּוֹרְעוֹת תְּאַמֵּץ" וִיקֻיַּם מִקְרָא שֶׁכָּתוּב: "כִּי שֶׁבַע יִפּוֹל צַדִּיק וָקָם יְהֹוָה מֵמִית וּמְחַיֶּה מוֹרִיד שְׁאוֹל וַיָּעַל מְקִימִי מֵעָפָר דָּל מֵאַשְׁפּוֹת יָרִים אֶבְיוֹן" הַעֲלֵנוּ מְהֵרָה מִכָּל הַמְּקוֹמוֹת הַמְגֻנִּים שֶׁנָּפַלְנוּ לְשָׁם בַּדּוֹרוֹת הַלָּלוּ "אֲנִי אָמַרְתִּי יְהֹוָה חָנֵּנִי רְפָאָה נַפְשִׁי כִּי חָטָאתִי לָךְ" יְהֹוָה יִשְׁמְרֵנוּ וְיַצִילֵנוּ וְאַל תִּתְּנֵנוּ בְּנֶפֶשׁ אוֹיְבֵינוּ יְהֹוָה יִסְעָדֵנוּ עַל עֶרֶשׂ דְּוָי, כָּל מִשְׁכָּבֵנוּ נֶהְפַּךְ בְּחָלְיֵנוּ, כִּי אֵין חוֹלֶה וְכוֹאֵב וּמֻכֶּה בָּעוֹלָם שֶׁנַּמְשִׁיל וּנְדַמֶּה בוֹ מַכּוֹת נַפְשֵׁנוּ וְחֻלְשׁוֹתֵנוּ הָעֲצוּמוֹת מְאֹד בָּעִתִּים הַלָּלוּ מִכַּף רֶגֶל וְעַד רֹאשׁ אֵין בָּנוּ מְתֹם "פֶּצַע וְחַבּוּרָה וּמַכָּה טְרִיָּה" כִּי זוֹרוּ וְחֻבָּשׁוּ וְרֻכְּכוּ בַּשָּׁמֶן, בְּכַמָּה וְכַמָּה רְפוּאוֹת וְסַמָּנִים יְקָרִים מִפָּז וּפְנִינִים אֲשֶׁר רִפְּאוּ אוֹתָנוּ בָּהֶם הַצַּדִּיקִים הָאֲמִתִּיִּים שֶׁהָיוּ בַדּוֹרוֹת שֶׁלְּפָנֵינוּ, אֲשֶׁר חִבְּרוּ סְפָרִים קְדוֹשִׁים הַרְבֵּה, אֲשֶׁר כָּל דִּבְרֵיהֶם מְחַיִּין אֶת הַנֶּפֶשׁ, וְהֵם מְלֵאִים עֵצוֹת נִפְלָאוֹת וְנוֹרָאוֹת וְהִתְעוֹרְרוּת גָדוֹל לַעֲבוֹדָתְךָ בֶּאֱמֶת, וְעִם כָּל זֶה רְפוּאוֹת תְּעָלָה אֵין לָנוּ "הַצֳּרִי אֵין בְּגִלְעָד, אִם רֹפֵא אֵין שָׁם, כִּי מַדּוּעַ לֹא עָלְתָה אֲרֻכַת בַּת עַמִּי הֲמָאוֹס מָאַסְתָּ אֶת יְהוּדָה, אִם בְּצִיּוֹן גָּעֲלָה נַפְשֶׁךָ, מַדּוּעַ הִכִּיתָנוּ וְאֵין לָנוּ מַרְפֵּא קַוֵּה לְשָׁלוֹם וְאֵין טוֹב, וּלְעֵת מַרְפֵּא וְהִנֵּה בְעָתָה" הַחוֹמֵל עַל דַּל חֲמֹל עַל דַּלּוּתֵנוּ וּרְאֵה שִׁפְלוּתֵנוּ וְאֹרֶךְ גָּלוּתֵנוּ "הֲשִׁיבֵנִי וְאָשׁוּבָה כִּי אַתָּה [יְהֹוָה] אֱלֹהָי" הַחֲיֵינִי וְקַיְמֵנִי בִקְדֻשָּׁתְךָ הָעֶלְיוֹנָה הֲשִׁיבֵנִי נָא הַחֲיֵינִי נָא בְּתוֹרָתְךָ וּבְמִצְוֹתֶיךָ הַקְּדוֹשׁוֹת "נַפְשִׁי יְשׁוֹבֵב יַנְחֵנִי בְמַעְגְּלֵי צֶדֶק לְמַעַן שְׁמוֹ גַּם כִּי אֵלֵךְ בְּגֵיא צַלְמָוֶת לֹא אִירָא רָע כִּי אַתָּה עִמָּדִי, שִׁבְטְךָ וּמִשְׁעַנְתֶּךָ הֵמָּה יְנַחֲמֻנִי":
<h3>קיג</h3>
רִבּוֹנוֹ שֶׁל עוֹלָם רִבּוֹנוֹ דְעָלְמָא כֹּלָּא אַתָּה יָדַעְתָּ אֶת מְרִירוּת נַפְשֵׁנוּ אֲשֶׁר הוּא מַר מִמָּוֶת מַמָּשׁ, אֲשֶׁר "כָּשַׁל כֹּחַ הַסַּבָּל", וּמִי יוּכַל לִסְבֹּל מְרִירוּת כָּזֶה אוֹי לָנוּ עַל שִׁבְרֵנוּ הוֹרֵנוּ דֶּרֶךְ עֵץ הַחַיִּים לְהַמְתִּיק מְרִירוּת הַמַּיִם הַזֵּדוֹנִים אֲשֶׁר גָּבְרוּ וְעָצְמוּ מְאֹד בְּאַחֲרִית הַיָּמִים הָאֵלֶּה זַכֵּנוּ עָזְרֵנוּ לְגָרְשָׁם וּלְסַלְּקָם מֵעָלֵינוּ וּמֵעַל גְּבוּלֵנוּ מֵעַתָּה וְעַד עוֹלָם קַדְּשֵׁנוּ בְּמִצְוֹתֶיךָ וְתֵן חֶלְקֵנוּ בְתוֹרָתֶךָ "תּוֹרַת יְהֹוָה תְּמִימָה מְשִׁיבַת נָפֶשׁ", מִדַּרְכֵי מִיתָה לְדַרְכֵי חַיִּים "הֲלֹא אַתָּה תָּשׁוּב תְּחַיֵּינוּ וְעַמְּךָ יִשְׂמְחוּ בָךְ" וּבְוַדַּאי תִּגְמֹר הַכֹּל כִּרְצוֹנְךָ כַּאֲשֶׁר גִּלִּיתָ אָזְנֵינוּ, כִּי נֶאֱמָן אַתָּה יְהֹוָה אֱלֹהֵינוּ וְנֶאֱמָנִים דְּבָרֶיךָ וְדָבָר אֶחָד מִדְּבָרֶיךָ אָחוֹר לֹא יָשׁוּב רֵיקָם "הָאֵל תָּמִים דַּרְכּוֹ אִמְרַת יְהֹוָה צְרוּפָה מָגֵן הוּא לְכֹל הַחוֹסִים בּוֹ אִמְרוֹת יְהֹוָה אֲמָרוֹת טְהֹרוֹת כֶּסֶף צָרוּף בַּעֲלִיל לָאָרֶץ מְזֻקָּק שִׁבְעָתָיִם אַתָּה יְהֹוָה תִּשְׁמְרֵם תִּצְּרֶנּוּ מִן הַדּוֹר זוּ לְעוֹלָם" עָזְרֵנוּ כִּי עָלֶיךָ נִשְׁעָנְנוּ "יְהֹוָה אֱלֹהִים צְבָאוֹת הֲשִׁיבֵנוּ הָאֵר פָּנֶיךָ וְנִוָּשֵׁעָה":
<h3>קיד</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתְּרַחֵם עָלֵינוּ בְרַחֲמֶיךָ הָרַבִּים וּתְזַכֵּנוּ לַחֲלוֹמוֹת קְדוֹשִׁים, לַחֲלוֹם עַל יְדֵי מַלְאָךְ הַקָּדוֹשׁ, לַחֲלוֹמוֹת צוֹדְקִים וַאֲמִתִּיִּים וְאַל יְבַהֲלוּנִי רַעְיוֹנַי וַחֲלוֹמוֹת רָעִים וְהִרְהוּרִים רָעִים, וְתַצִּילֵנִי מֵחֲלוֹמוֹת שֶׁל שָׁוְא וָהֶבֶל, מֵחֲלוֹם עַל-יְדֵי שֵׁד חַס וְשָׁלוֹם וְתַעֲלֵנִי מִבְּהֵמָה לְאָדָם וּתְזַכֵּנִי לְקַדֵּשׁ וּלְטַהֵר הַכֹּחַ הַמְדַמֶּה שֶׁלִּי, וְיִהְיֶה נִכְלָל הַכֹּחַ הַמְדַמֶּה בְּכֹחַ הַשֵּׂכֶל דִּקְדֻשָּׁה, עַד שֶׁגַּם בְּעֵת הִסְתַּלְּקוּת הַמֹּחִין בִּשְׁעַת הַשֵּׁנָה, יִהְיֶה הַכֹּחַ הַמְדַמֶּה וְהָרְשִׁימוֹת שֶׁל הַמֹּחִין בִּקְדֻשָּׁה גְדוֹלָה בִּבְחִינוֹת מַלְאָךְ וְתַמְשִׁיךְ עָלַי צֶלֶם אֱלֹהִים עַד שֶׁאֶזְכֶּה לַחֲלוֹם עַל- יְדֵי מַלְאָךְ, לַחֲלוֹמוֹת מְיֻשָּׁבִים, לַחֲלוֹמוֹת טוֹבִים וִישָׁרִים בִּקְדֻשָּׁה וּבְטָהֳרָה גְדוֹלָה כִּרְצוֹנְךָ הַטּוֹב וְתַצִּילֵנִי מֵחֲלוֹמוֹת שֶׁל שְׁטוּת וְטִפְּשׁוּת וַהֲבָלִים וּשְׁקָרִים וְתַהֲפֹךְ כָּל חֲלוֹמוֹתַי עָלַי וְעַל כָּל יִשְׂרָאֵל לְטוֹבָה
<h3>קטו</h3>
וּתְזַכֵּנִי שֶׁתִּהְיֶה מַחֲשַׁבְתִּי וְדַעְתִּי וְרַעְיוֹנַי אֲחוּזִים וּדְבוּקִים וּקְשׁוּרִים בְּךָ תָּמִיד, וּבְתוֹרָתְךָ הַקְּדוֹשָׁה, וּבְצַדִּיקֶיךָ הָאֲמִתִּיִּים, עַד שֶׁאֶזְכֶּה לִרְאוֹת בַּחֲלוֹם אוֹר פְּנֵי הַצַּדִּיקִים הָאֲמִתִּיִּים, וְלִשְׁמֹעַ מֵהֶם דִּבְרֵי אֱלֹהִים חַיִּים, דְּבָרִים אֲמִתִּיִּים וּקְדוֹשִׁים בְּלִי שׁוּם תַּעֲרֹבֶת פְּסֹלֶת כְּלָל, בְּלִי שׁוּם תַּעֲרֹבֶת שְׁקָרִים וַהֲבָלִים הַנִּמְשָׁכִים מִמָּקוֹם אַחֵר חַס וְשָׁלוֹם וְאֶזְכֶּה לִזְכֹּר תָּמִיד הֵיטֵב בַּהֲקִיצִי אֶת כָּל הַדְּבָרִים הַקְּדוֹשִׁים הָאֲמִתִּיִּים שֶׁתְּזַכֵּנִי לִרְאוֹת וְלִשְׁמֹעַ בַּחֲלוֹם וּתְחַזְּקֵנִי בְּיִרְאָתְךָ וּבַעֲבוֹדָתְךָ הַקְּדוֹשָׁה תָּמִיד וְיִהְיוּ כָל חֲלוֹמוֹתַי מְיֻשָּׁבִים עָלַי לְטוֹבָה:
<h3>קטז</h3>
וּבְכֵן תְּזַכֵּנוּ בְּרַחֲמֶיךָ הָרַבִּים, וְתַעַזְרֵנוּ וְתוֹשִׁיעֵנוּ שֶׁיִּהְיוּ כָּל הַמַּאֲכָלִים וּמַשְׁקָאוֹת שֶׁלָּנוּ מַאֲכָלִים מְבֹרָרִים צַחִים וְזַכִּים בְּלִי שׁוּם סִיג וּפְסֹלֶת כְּלָל וְלֹא יִתְעָרֵב בַּאֲכִילָתֵנוּ שׁוּם תַּעֲרוֹבוֹת מֵאֲחִיזַת הַשֵּׁדִים כְּלָל וְתִתֶּן לָנוּ כֹחַ וָעֹז וְתַעֲצוּמוֹת לְחַזֵּק אֶת הַמַּלְאָךְ וְתַעֲזֹר לָנוּ שֶׁנִּזְכֶּה לִהְיוֹת בְּשִׂמְחָה תָּמִיד, וְנִתְגַּבֵּר וְנִתְאַמֵּץ בְּכָל עֹז וְכֹחַ וּגְבוּרָה לִהְיוֹת אַךְ שָׂמֵחַ תָּמִיד וְתִהְיֶה אֲכִילָתֵנוּ בְּשִׂמְחָה גְדוֹלָה וּבִקְדֻשָּׁה וּבְטָהֳרָה גְדוֹלָה, וִיקֻיַּם בָּנוּ מִקְרָא שֶׁכָּתוּב: "לֵךְ אֱכֹל בְּשִׂמְחָה לַחְמֶךָ וּשְׁתֵה בְלֶב טוֹב יֵינֶךָ כִּי כְבָר רָצָה הָאֱלֹהִים אֶת מַעֲשֶׂיךָ" עַד שֶׁנִּזְכֶּה עַל יְדֵי הַשִּׂמְחָה וְהַחֶדְוָה לְחַזֵּק אֶת הַמַּלְאָךְ, וְיִתְחַזְּקוּ הַמַּלְאָכִים הַקְּדוֹשִׁים בְּכֹחַ גָּדוֹל עַל יְדֵי תֹקֶף שִׂמְחָתֵנוּ וְיַמְשִׁיכוּ לָנוּ שֶׁפַע טוֹבָה וּפַרְנָסָה טוֹבָה, מַאֲכָל וּמַשְׁקֶה מְבֹרָרִים בְּלִי שׁוּם אֲחִיזַת הַסִטְרָא אַחֲרָא כְּלָל וְלֹא יִתְּנוּ לְהַסִּטְרָא אַחֲרָא וְהַשֵּׁדִים לִינֹק מֵהַשֶּׁפַע הַנִּמְשֶׁכֶת לָנוּ כְּלָל, וְלֹא תִתְעַכֵּב הַשֶּׁפַע אֶצְלָם כְּלָל רַק דֶּרֶךְ מַעֲבָר לְבַד וְלֹא יִינְקוּ מֵהַשֶּׁפַע רַק כְּדֵי חַיּוּתָם בְּצִמְצוּם גָּדוֹל וְתַמְשִׁיךְ בְּרַחֲמֶיךָ כָּל הַשֶּׁפַע לְעַמְּךָ יִשְׂרָאֵל הַקָּדוֹשׁ, וְלֹא יִשְׁלְטוּ בָּהּ יְדֵי זָרִים וְנִזְכֶּה לִהְיוֹת בְּשִׂמְחָה תָמִיד, וּבְשִׂמְחָתֵנוּ לֹא יִתְעָרַב זָר וְתַעַזְרֵנוּ בְּכָל עֵת לְהִתְחַזֵּק תָּמִיד בְּשִׂמְחָה וְחֶדְוָה גְדוֹלָה, עַד שֶׁנִּזְכֶּה עַל יְדֵי הַשִּׂמְחָה לְהִנָּצֵל מִטֻּמְאַת קֶרִי חַס וְשָׁלוֹם הַבָּאָה עַל יְדֵי עַצְבוּת וּמָרָה שְׁחוֹרָה חַס וְשָׁלוֹם
<h3>קיז</h3>
אָנָּא יְהֹוָה מָלֵא רַחֲמִים חוֹשֵׁב מַחֲשָׁבוֹת לְבַל יִדַּח מִמֶּנּוּ נִדָּח הַצִּילֵנוּ נָא מִטֻּמְאָה הָרָעָה הַזֹּאת שָׁמְרֵנוּ נָא וְהַצֵּל נַפְשֵׁנוּ מִמִּקְרֵה לָיְלָה זַכֵּנוּ לְקַדֵּשׁ אֶת מַחֲשַׁבְתֵּנוּ וְתַמְשִׁיךְ עָלֵינוּ קְדֻשַּׁת הַמֹּחִין עַל יְדֵי הַמָּגִנֵּי אֶרֶץ, עַד שֶׁנִּזְכֶּה לְשַׁבֵּר תַּאֲוַת נִאוּף לְגַמְרֵי וְנִזְכֶּה לְהִכָּלֵל בִּקְדֻשַּׁת מֹשֶׁה רַבֵּנוּ וּבִקְדֻשַּׁת כָּל הַשִּׁבְעָה רֹעִים דִּקְדֻשָּׁה, וּבִקְדֻשַּׁת כָּל הַצַּדִּיקִים הָאֲמִתִּיִּים וְיֻמְשְׁכוּ עָלֵינוּ קְדֻשַּׁת הַמֹּחִין וְהַתְּפִלִּין הַקְּדוֹשִׁים מִשָּׁרְשָׁם הָעֶלְיוֹן וּתְזַכֵּנוּ לִהְיוֹת בְּשִׂמְחָה תָמִיד וּלְחַזֵּק אֶת כֹּחַ הַמַּלְאָכִים הַקְּדוֹשִׁים עַל יְדֵי עֹז שִׂמְחָתֵנוּ וְתַמְשִׁיךְ לָנוּ פַרְנָסָה טוֹבָה מִן הַשָּׁמַיִם בְּהַרְחָבָה גְדוֹלָה, וְיִהְיוּ כָּל אֲכִילוֹתֵנוּ וּשְׁתִיָּתֵנוּ מְבֹרָרִים וּמְזֻכָּכִים בְּלִי שׁוּם אֲחִיזַת תַּעֲרֹבֶת כֹּחַ הַשֵּׁדִים וְהַסִּטְרָא אַחֲרָא כְּלָל, וְלֹא יִהְיֶה לָהֶם שׁוּם כֹּחַ לְחַמֵּם אֶת הָאָדָם חַס וְשָׁלוֹם בַּחֲמִימוּת אֵשׁ הַתַּאֲוָה הַזֹּאת וְתַצִּיל אוֹתָנוּ וְאֶת כָּל עַמְּךָ יִשְׂרָאֵל תָּמִיד מִמִּקְרֵה לָיְלָה:
<h3>קיח</h3>
אָנָּא יְהֹוָה, מַה נֹּאמַר וּמַה נְּדַבֵּר וּמַה חַיָּלִים נְגַבֵּר מַה נֹּאמַר לְפָנֶיךָ יוֹשֵׁב מָרוֹם וּמַה נְּסַפֵּר לְפָנֶיךָ שׁוֹכֵן שְׁחָקִים הֲלֹא כָּל הַנִּסְתָּרוֹת וְהַנִּגְלוֹת אַתָּה יוֹדֵעַ מַלְכִּי וֵאלֹהָי אֵלֶיךָ אֶתְפַּלָּל אֵלֶיךָ אֶשְׁתַּטֵּחַ "אֵלֶיךָ נָשָׂאתִי אֶת עֵינַי הַיֹּשְׁבִי בַּשָּׁמָיִם" כִּי אֵין לִי שׁוּם כֵּלִים וְדִבּוּרִים וּמַחֲשָׁבוֹת וּלְמַעְלָה מִן הַמַּחֲשָׁבָה לְהַלְבִּישׁ בּוֹ סִפּוּר צָרוֹת נַפְשִׁי הַמְרֻבִּים וְהָעֲצוּמִים מְאֹד מְאֹד רַק כְּבַהֲמוֹת שָׂדַי אֶעֱרֹג אֵלֶיךָ "כְּסוּס עָגוּר כֵּן אֲצַפְצֵף, אֶהְגֶּה כַּיּוֹנָה, דַּלּוּ עֵינַי לַמָּרוֹם, יְהֹוָה עָשְׁקָה לִי עָרְבֵנִי אֶדַּדֶּה כָּל שְׁנוֹתַי עַל מַר נַפְשִׁי" הֲרֵי אֲנִי לְפָנֶיךָ כְּמוֹ שֶׁאֲנִי, וְאֵין לִי שׁוּם תִּקְוָה כִּי אִם עַל תְּפִלָּה וְתַחֲנוּנִים שֶׁתְּחָנֵּנִי מֵאִתְּךָ לְהִתְפַּלֵּל וּלְהִתְחַנֵּן לְפָנֶיךָ, עַד שֶׁאֶזְכֶּה לִישׁוּעָה שְׁלֵמָה לָשׁוּב אֵלֶיךָ בֶּאֱמֶת וְלָצֵאת מֵאֲפֵלָה לְאוֹרָה, מִיָּגוֹן לְשִׂמְחָה וּמֵחֹשֶׁךְ לְאוֹר גָּדוֹל, וְלִהְיוֹת כִּרְצוֹנְךָ בֶּאֱמֶת:
<h3>קיט</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, מָלֵא רַחֲמִים, מָלֵא יְשׁוּעוֹת וְהַצָּלוֹת, מָלֵא חֶמְלָה וַחֲנִינָה מָלֵא טוֹב "טוֹב יְהֹוָה לַכֹּל וְרַחֲמָיו עַל כָּל מַעֲשָׂיו", שֶׁתִּהְיֶה בְּעֶזְרִי מֵעַתָּה וְתִשְׁמְרֵנִי וְתַצִּילֵנִי שֶׁלֹּא אֶחֱטָא עוֹד הַצִּילֵנִי מֵעַתָּה מִמִּקְרֵה לַיְלָה, וְלֹא אֲהַרְהֵר בַּיּוֹם וְלֹא אָבֹא לִידֵי טֻמְאָה בַלַּיְלָה, "גַּם מִזֵּדִים חַשׂךְ עַבְדֶּךָ אַל יִמְשְׁלוּ בִי, אָז אֵיתָם וְנִקֵּיתִי מִפֶּשַׁע רָב" זַכֵּנִי בְרַחֲמֶיךָ לִהְיוֹת בְּשִׂמְחָה תָמִיד:
<h3>קכ</h3>
וְתַעַזְרֵנוּ לְהַמְשִׁיךְ קְדֻשַּׁת חֹדֶשׁ נִיסָן, רֹאשׁ חֳדָשִׁים, עָלֵינוּ וְעַל כָּל יִשְׂרָאֵל וּכְשֵׁם שֶׁהוֹצֵאתָ בּוֹ אֶת עַמְּךָ יִשְׂרָאֵל מִגָּלוּת מִצְרַיִם, עֶרְוַת הָאָרֶץ, שֶׁהוּא פְּגַם הַבְּרִית, כֵּן בְּרַחֲמֶיךָ הָרַבִּים תּוֹשִׁיעֵנוּ וְתִגְאָלֵנוּ בְּכָל דּוֹר וָדוֹר, בְּכָל שָׁנָה וְשָׁנָה, לְכָל נֶפֶשׁ וָנֶפֶשׁ, מֵעַמְּךָ יִשְׂרָאֵל, שֶׁתַּצִּילֵנוּ כֻלָּנוּ בְּכֹחַ קְדֻשַּׁת הַחֹדֶשׁ הַזֶּה רֹאשׁ חֳדָשִׁים רִאשׁוֹן הוּא לָנוּ לְחָדְשֵׁי הַשָּׁנָה, שֶׁהוּא חֹדֶשׁ נִיסָן הַקָּדוֹשׁ, גְּאֻלַּת וִישׁוּעַת יִשְׂרָאֵל, שֶׁנִּזְכֶּה כֻלָּנוּ עַל יְדֵי זֶה לִגְאֻלַּת הַנֶּפֶשׁ בֶּאֱמֶת, שֶׁתִּגְאָלֵנוּ וְתִפְדֶּה נַפְשֵׁנוּ מְהֵרָה מִבְּאֵר שַׁחַת מִטִּיט הַיָּוֵן וְתוֹצִיאֵנוּ מִמְּצוּלוֹת יָם וְתַצִּיל נַפְשׁוֹתֵינוּ הָאֻמְלָלוֹת מְאֹד מִפְּגַם מִקְּרֵה לַיְלָה חַס וְשָׁלוֹם וְלֹא נִכָּשֵׁל בֶּעָוֹן זֶה לְעוֹלָם, אֲנַחְנוּ וְצֶאֱצָאֵינוּ וְצֶאֱצָאֵי עַמְּךָ בֵּית יִשְׂרָאֵל מֵעַתָּה וְעַד עוֹלָם, לֹא בְּשׁוֹגֵג וְלֹא בְּמֵזִיד לֹא בְּאֹנֶס וְלֹא בְּרָצוֹן
<h3>קכא</h3>
אָבִינוּ מַלְכֵּנוּ חֲמֹל עָלֵינוּ, אָבִינוּ מַלְכֵּנוּ חוּס וְרַחֵם עָלֵינוּ, אָבִינוּ מַלְכֵּנוּ חֲמֹל עַל עוֹלָלֵנוּ וְטַפֵּנוּ וְתַעַזְרֵנוּ לְהַמְשִׁיךְ קְדֻשַּׁת וְשִׂמְחַת נִיסָן עַל כָּל הַשָּׁנָה כֻּלָּהּ וְנִזְכֶּה לִהְיוֹת בְּשִׂמְחָה תָמִיד, וּלְהָבִיא תָּמִיד שְׂחוֹק וְשִׂמְחָה וָעֹז וְחֶדְוָה בְּכָל הַמַּלְאָכִים הַקְּדוֹשִׁים וְיִהְיֶה הוֹד וְהָדָר לִפְנֵיהֶם עֹז וְחֶדְוָה בִּמְקוֹמָם בְּכָל הַשָּׁנָה כֻּלָּהּ כְּמוֹ בְּחֹדֶשׁ נִיסָן וְנִזְכֶּה תָמִיד לִתֵּן חִזּוּק וָתֹקֶף לְהַמַּלְאָכִים הַקְּדוֹשִׁים עַל-יְדֵי שִׂמְחָתֵנוּ וְיִתְחַזְּקוּ הַמַּלְאָכִים הַקְּדוֹשִׁים תָּמִיד בְּכָל עֹז וְתַעֲצוּמוֹת וִיבַטְּלוּ כֹחַ הַשֵּׁדִים וְהַקְּלִפּוֹת, וְלֹא יִתְּנוּ לָהֶם שׁוּם יְנִיקָה מֵהַשֶּׁפַע הַקְּדוֹשָׁה הַיּוֹרֶדֶת לָנוּ, עַד שֶׁנִּזְכֶּה לְמַאֲכָלִים וּמַשְׁקָאוֹת מְבֹרָרִים, וּלְהִנָּצֵל עַל-יְדֵי-זֶה מִטֻּמְאַת מִקְּרֵה לַיְלָה חַס וְשָׁלוֹם, וְלִהְיוֹת קְדוֹשִׁים וּטְהוֹרִים תָּמִיד:
<h3>קכב</h3>
וְתוֹרֵינוּ וְתַדְרִיכֵנוּ בַּאֲמִתְּךָ וּתְלַמְּדֵנוּ הָאֱמֶת לַאֲמִתּוֹ כִּרְצוֹנְךָ הַטּוֹב בֶּאֱמֶת, אֵיךְ לְהִתְנַהֵג בְּעִנְיַן הַתַּעֲנִיתִים רַחֵם עָלַי לְמַעַן שְׁמֶךָ, רַחֵם עָלַי לְמַעַן חֲסָדֶיךָ הָרַבִּים וְהָעֲצוּמִים, רַחֵם עָלַי לְמַעַנְךָ לְבַד, כִּי יֵשׁ לְךָ רַחֲמִים רַבִּים מְאֹד מְאֹד שֶׁהֵם מַסְפִּיקִים לְרַחֵם גַּם עָלַי עֶלְיוֹנִים וְתַחְתּוֹנִים אַתָּה נוֹשֵׂא בְּרַחֲמֶיךָ, וּכְבָר הִשְׁפַּעְתָּ רַחֲמִים רַבִּים בָּעוֹלָם, וּכְבָר עָזַרְתָּ בָּעוֹלָם כַּמָּה וְכַמָּה צַדִּיקִים וַחֲסִידִים וִירֵאִים וּתְמִימִים וּכְשֵׁרִים וּבַעֲלֵי תְשׁוּבָה הַרְבֵּה שֶׁהָיוּ בָּעוֹלָם עַד הֵנָּה, "אֶסְפְּרֵם מֵחוֹל יִרְבּוּן", אֲשֶׁר עֲזַרְתָּם בְּרַחֲמֶיךָ, לְשַׁבֵּר וּלְבַטֵּל הַבְלֵי הָעוֹלָם הַזֶּה, וְלָצֵאת מֵאֲפֵלָה לְאוֹרָה וּגְאַלְתָּם וּפְדִיתָם בְּרַחֲמֶיךָ וּבִזְרוֹעַ עֻזְּךָ מִגָּלוּת הַנֶּפֶשׁ עַד שֶׁזָּכוּ לְמַה שֶּׁזָּכוּ כִּי לוּלֵא רַחֲמֶיךָ וַחֲסָדֶיךָ לֹא הָיָה לָהֶם כֹּחַ לַעֲמֹד כְּנֶגֶד מְצוּלַת יָם שֶׁל הַבְלֵי עוֹלָם הַזֶּה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה:
'בְּכָל יוֹם יִצְרוֹ שֶׁל אָדָם מִתְגַּבֵּר עָלָיו, וְאִלְמָלֵא הַקָּדוֹשׁ-בָּרוּךְ-הוּא עוֹזְרוֹ הָיָה נוֹפֵל בְּיָדוֹ'
<h3>קכג</h3>
זַכֵּה אוֹתִי גַּם כֵּן בְּרַחֲמֶיךָ הָרַבִּים לָשׁוּב אֵלֶיךָ בֶּאֱמֶת וְאִם בַּעֲווֹנוֹתַי הָרַבִּים אֲנִי מִתְרַפֶּה בִּמְלֶאכֶת שָׁמַיִם מְאֹד, וְאֵינִי מִתְגַּבֵּר בַּעֲבוֹדַת יְהֹוָה כְּלָל, אֲשֶׁר מֵעוֹלָם לֹא זָכָה אָדָם כָּמוֹנִי לִתְשׁוּבָה שְׁלֵמָה בֶּאֱמֶת, הֲלֹא אַתָּה עוֹשֶׂה חֲדָשׁוֹת בְּכָל עֵת, וְאַתָּה מְחַדֵּשׁ בְּכָל יוֹם וּבְכָל עֵת וּבְכָל שָׁעָה נִפְלָאוֹת גְּדוֹלוֹת עַד אֵין חֵקֶר, וְאַתָּה מְרַחֵם בְּכָל עֵת עַל יִשְׂרָאֵל בְּרַחֲמִים וַחֲסָדִים חֲדָשִׁים רַחֵם עָלַי בְּרַחֲמִים נִפְלָאִים, בְּרַחֲמִים חֲדָשִׁים שֶׁלֹּא נִתְגַּלוּ עֲדַיִן מֵעוֹלָם, בִּזְכוּת הַצַּדִּיקִים הַקְּדוֹשִׁים אֲשֶׁר בָּאָרֶץ הֵמָּה, בְּאֹפֶן שֶׁאֶזְכֶּה מֵעַתָּה לָשׁוּב לְדֶרֶךְ הַחַיִּים בֶּאֱמֶת לַאֲמִתּוֹ וְאַל תַּנִּיחֵנִי לִתְעוֹת עוֹד בִּדְרָכִים נְבוֹכִים וּמְבֻלְבָּלִים שֶׁאֵינָם כִּרְצוֹנְךָ, וְלֹא אֵלֵךְ עוֹד חֲשֵׁכִים אֶבְטַח בְּשֵׁם יְהֹוָה וְאֶשָּׁעֵן בֵּאלֹהָי אַל תַּתְעֵנִי יְהֹוָה מִדְּרָכֶיךָ אַל תַּקְשִׁיחַ לִבִּי מִיִּרְאָתֶךָ, כִּי מִמְּךָ הַכֹּל וְאַתָּה "כֹּל תּוּכָל וְלֹא יִבָּצֵר מִמְּךָ מְזִמָּה" קַדֵּשׁ וְטַהֵר אֶת מַחֲשַׁבְתִּי בְּרַחֲמֶיךָ הָרַבִּים, זַכֵּנִי לְדֶרֶךְ הָאֱמֶת לַאֲמִתּוֹ, תֶּן לִי תִּקְוָה וְלֹא אוֹבַד עוֹד כְּלָל, עָזְרֵנִי לִהְיוֹת כִּרְצוֹנְךָ בֶּאֱמֶת, וְאֶזְכֶּה לְתַקֵּן אֶת כָּל אֲשֶׁר שִׁחַתְתִּי וּתְזַכֵּנִי שֶׁתִּהְיֶה אֲכִילָתִי תָמִיד בְּשִׂמְחָה, בִּקְדֻשָּׁה וּבְטָהֳרָה גְדוֹלָה, וְאֶזְכֶּה לִהְיוֹת בְּשִׂמְחָה תָמִיד:
<h3>קכד</h3>
וּבְכֵן תְּרַחֵם עָלֵינוּ מָלֵא רַחֲמִים, וְתַצִּילֵנוּ וְתִשְׁמְרֵנוּ אוֹתָנוּ וְאֶת כָּל עַמְּךָ יִשְׂרָאֵל מֵרַבָּנִים וְדַיָּנִים שֶׁאֵינָם כְּשֵׁרִים וַהֲגוּנִים בְּמַעֲשֵׂיהֶם כִּי אַתָּה יוֹדֵעַ אֶת כָּל מַה שֶּׁהֵם גּוֹרְמִים לָנוּ בַּעֲווֹנוֹתֵינוּ הָרַבִּים, וְאֵין מִי שֶׁיַּעֲמֹד בַּעֲדֵנוּ, כִּי אֵין בָּנוּ כֹחַ וּגְבוּרָה לְהַכְנִיעָם וּלְהַשְׁפִּילָם אָנָּא יְהֹוָה בְּרַחֲמֶיךָ הָרַבִּים, הַמֶּלֶךְ הַמִּשְׁפָּט, זַכֵּנוּ לְמִשְׁפָּט דִּקְדֻשָּׁה, וְהַצִּילֵנוּ מִדַּיָּנִים וְרַבָּנִים שֶׁאֵינָם הֲגוּנִים הַמְקַלְקְלִים אֶת הַמִּשְׁפָּט וּפוֹגְמִים בַּמֶּרְכָּבָה הָעֶלְיוֹנָה בְּכִסְאוֹת לְמִשְׁפָּט אֲשֶׁר שָׁם הָאַהֲבָה הַקְּדוֹשָׁה שׁוֹרָה, וְעַל יְדֵי זֶה נוֹפְלִים אַהֲבוֹת נְפוּלִין מִשָּׁם וּמַכְנִיסִים תַּאֲוַת נִאוּף בָּעוֹלָם, וּמְבִיאִין חַס וְשָׁלוֹם טֻמְאַת מִקְּרֵה לַיְלָה עַל יְדֵי עִוּוּת דִּינָם:
<h3>קכה</h3>
אָנָּא רַחוּם צַדִּיק, יְהֹוָה אוֹהֵב מִשְׁפָּט, אוֹהֵב עַמּוֹ יִשְׂרָאֵל, אַתָּה יוֹדֵעַ מַה שֶׁיֵּשׁ לָנוּ מֵעַצְמֵנוּ מַה שֶּׁתַּאֲווֹת גּוּפֵנוּ רוֹדְפִים אַחֲרֵינוּ בְּכָל עֵת עַד אֲשֶׁר נִכְשַׁלְנוּ וְאֵין עוֹזֵר, אַף גַּם זֹאת גּוֹרְמִים לָנוּ מַה שֶּׁגּוֹרְמִים הַפְּגָמִים הַנִּמְשָׁכִין מִכְּלָלִיּוּת הָעוֹלָם רִבּוֹנוֹ שֶׁל עוֹלָם, עָלֶיךָ הִשְׁלַכְנוּ אֶת יְהָבֵינוּ, הַצִּילֵנוּ שָׁמְרֵנוּ בְּרַחֲמֶיךָ שֶׁלֹּא יַזִּיק לָנוּ כְּלָל עִוּוּת מִשְׁפָּטָם, וְתַצִּילֵנוּ מֵאַהֲבוֹת הַנְּפוּלִין, וְנִזְכֶּה לְהַעֲלוֹת וּלְבָרֵר אֶת כָּל הָאַהֲבוֹת לְהַעֲלוֹתָם וּלְהַחֲזִירָם אֶל שָׁרְשָׁם שֶׁבִּקְדֻשָּׁה בֶּאֱמֶת וְתַעַזְרֵנוּ וּתְזַכֵּנוּ לְתַקֵּן אֶת הַמִּשְׁפָּט בִּקְדֻשָּׁה וּבְטָהֳרָה גְדוֹלָה בְּתַכְלִית הַתִּקּוּן בִּשְׁלֵמוּת, וְתִהְיֶה עִמָּנוּ תָּמִיד, וְתִשְׁמְרֵנוּ וְתַעַזְרֵנוּ וְתוֹשִׁיעֵנוּ שֶׁלֹּא נִפְגֹּם אֶת הַתְּפִלִּין וְהַמֹּחִין שֶׁלָּנוּ וְלֹא יַעֲלֶה אֶל הַמֹּחַ לֵחוֹת וְשַׁמְנוּנִיוֹת רָעוֹת שֶׁהֵם בְּחִינַת טִפַּת עֵשָׂו וְיִשְׁמָעֵאל:
<h3>קכו</h3>
רִבּוֹנוֹ שֶׁל עוֹלָם, אַתָּה יוֹדֵעַ שֶׁאֵין בִּי דַּעַת אֵיךְ לְהִתְפַּלֵּל עַל זֶה רַק עָלֶיךָ לְבַד אֲנִי מַשְׁלִיךְ יְהָבִי, "שָׁפְטֵנִי [אֱלֹהִים] (יְהֹוָה) וְרִיבָה רִיבִי מִגּוֹי לֹא חָסִיד, מֵאִישׁ מִרְמָה וְעַוְלָה תְפַלְּטֵנִי שָׁפְטֵנִי כְצִדְקְךָ יְהֹוָה אֱלֹהַי וְאַל יִשְׂמְחוּ לִי צֶדֶק וּמִשְׁפָּט מְכוֹן כִּסְאֶךָ חֶסֶד וֶאֱמֶת יְקַדְּמוּ פָנֶיךָ מִלְּפָנֶיךָ מִשְׁפָּטִי יֵצֵא עֵינֶיךָ תֶּחֱזֶינָה מֵישָׁרִים" מָלֵא רַחֲמִים, רַחֵם עָלֵינוּ לְמַעַן שִׁמְךָ לְבַד, אַף עַל פִּי שֶׁעָשִׂינוּ מַה שֶּׁעָשִׂינוּ, עַד אֲשֶׁר אֵין לָנוּ חַס וְשָׁלוֹם שׁוּם מֵלִיץ יֹשֶׁר אַתָּה יְהֹוָה לְבַד תָּגֵן בַּעֲדֵנוּ, וְתִשְׁמְרֵנוּ וְתַצִּילֵנוּ מִכָּל מַה שֶׁאָנוּ צְרִיכִים לְהִנָּצֵל בְּגַשְׁמִיּוּת וּבְרוּחָנִיּוּת וְתַצִּילֵנוּ מִשְּׁגָגוֹת וּמֵזִידִין וּמְרָדִים, בְּאֹפֶן שֶׁנִּזְכֶּה לְתִקּוּן הַבְּרִית בֶּאֱמֶת בְּאֵין מֵלִיץ יֹשֶׁר מוּל מַגִּיד פֶּשַׁע, תַּגִּיד לְיַעֲקֹב דְּבַר חֹק וּמִשְׁפָּט, וְצַדְּקֵנוּ בַּמִּשְׁפָּט הַמֶּלֶךְ הַמִּשְׁפָּט, הָאוֹחֵז בְּיַד מִדַּת מִשְׁפָּט
<h3>קכז</h3>
עָזְרֵנוּ בְּרַחֲמֶיךָ הָרַבִּים, שֶׁנִּזְכֶּה לְקַשֵּׁר אֶת הַמֶּרְכָּבָה הַקְּדוֹשָׁה, וְיִתְקַשְּׁרוּ יַחַד כָּל מַלְאֲכֵי הַמֶּרְכָּבָה הַקְּדוֹשָׁה, שֶׁהֵם מִיכָאֵל מִיָּמִין, וּמִשְּׂמֹאל גַּבְרִיאֵל, וּמִלְּפָנִים אוֹרִיאֵל, וּמֵאָחוֹר רְפָאֵל, שֶׁסִּימָנָם אַרְגָּמָ"ן, אֲשֶׁר שָׁם הָאַהֲבָה הַקְּדוֹשָׁה שׁוֹרָה, כְּמוֹ שֶׁכָּתוּב: "אַפִּרְיוֹן עָשָׂה לוֹ הַמֶּלֶךְ שְׁלֹמֹה מֵעֲצֵי הַלְּבָנוֹן עַמּוּדָיו עָשָׂה כֶסֶף רְפִידָתוֹ זָהָב מֶרְכָּבוֹ אַרְגָּמָן תּוֹכוֹ רָצוּף אַהֲבָה מִבְּנוֹת יְרוּשָׁלָיִם" וּתְזַכֵּנוּ לוֹמַר תָּמִיד קֹדֶם הַשֵּׁנָה בְּכַוָּנָה גְדוֹלָה קִשּׁוּר הַמֶּרְכָּבָה, שֶׁהוּא:
'בְּשֵׁם יְהֹוָה אֱלֹהֵי יִשְׂרָאֵל מִימִינִי מִיכָאֵל וּמִשְּׂמֹאלִי גַּבְרִיאֵל וּמִלְּפָנַי אוֹרִיאֵל וּמֵאֲחוֹרַי רְפָאֵל וְעַל רֹאשִׁי שְׁכִינַת אֵל' וְתַעַזְרֵנוּ בְּכֹחֲךָ הַגָּדוֹל לְקַשֵּׁר אֶת הַמֶּרְכָּבָה הַקְּדוֹשָׁה, עַד שֶׁנִּזְכֶּה לְתִקּוּן הַמִּשְׁפָּט, וְיִתְתַּקְּנוּ "כִסְאוֹת לְמִשְׁפָּט כִּסְאוֹת לְבֵית דָּוִד" וְנִזְכֶּה לְתַקֵּן בִּשְׁלֵמוּת פְּגַם הָאַהֲבוֹת הַנְּפוּלִין, וְלֹא יִהְיֶה לָנוּ שׁוּם תַּאֲוָה רָעָה הַנִּמְשֶׁכֶת מֵהָאַהֲבוֹת הַנְּפוּלִין וּתְזַכֵּנוּ לְאַהֲבָה דִּקְדֻשָּׁה, לְקַבֵּל עָלֵינוּ תָמִיד עֹל מַלְכוּת שָׁמַיִם בְּאַהֲבָה רַבָּה וְעַזָּה, וּבְשִׂמְחָה וְחֶדְוָה גְדוֹלָה וְתִשְׁמְרֵנוּ וְתַצִּילֵנוּ תָמִיד מִמִּקְרֵה לָיְלָה, וּתְזַכֵּנוּ מְהֵרָה לְתִקּוּן הַבְּרִית בִּשְׁלֵמוּת בֶּאֱמֶת כִּרְצוֹנְךָ הַטּוֹב:
<h3>קכח</h3>
וְזַכֵּנוּ בְּרַחֲמֶיךָ הָרַבִּים, לִשְׁמֹעַ קוֹל שׁוֹפָר בְּרֹאשׁ הַשָּׁנָה מִתּוֹקֵעַ הָגוּן וְכָשֵׁר וְנִזְכֶּה לְקַיֵּם מִצְוַת שְׁמִיעַת קוֹל שׁוֹפָר בְּרֹאשׁ-הַשָּׁנָה בִּשְׁלֵמוּת בִּקְדֻשָּׁה וּבְטָהֳרָה גְדוֹלָה, בְּחֶדְוָה וּבְשִׂמְחָה רַבָּה וַעֲצוּמָה, בְּאֵימָה בְּיִרְאָה וּבְאַהֲבָה גְדוֹלָה וְתַעַזְרֵנוּ שֶׁנִּזְכֶּה לְתַקֵּן כָּל הַתִּקּוּנִים הַקְּדוֹשִׁים שֶׁצְּרִיכִין לְתַקֵּן עַל יְדֵי קוֹל הַתְּקִיעָה וְהַשְּׁבָרִים וְהַתְּרוּעָה וּבִזְכוּת הַתְּקִיעָה הַקְּדוֹשָׁה נִזְכֶּה לְהַמְשִׁיךְ עָלֵינוּ קְדֻשַּׁת הַחָכְמָה וְהַתְּבוּנָה וְהַדַּעַת, וְנִזְכֶּה לְצַחְצֵחַ נִשְׁמוֹתֵינוּ בְּשֹׂבַע הַצַּחְצָחוֹת הָעֶלְיוֹנוֹת הַקְּדוֹשׁוֹת וּבִזְכוּת הַתְּרוּעָה הַקְּדוֹשָׁה תְּזַכֵּנוּ לְהַמְשִׁיךְ עָלֵינוּ קְדֻשַּׁת "מֹשֶׁה הָיָה רוֹעֶה", שֶׁהוּא הָרוֹעֶה יִשְׂרָאֵל הָאֲמִתִּי, וְנִזְכֶּה בִּזְכוּתוֹ וְכֹחוֹ וּקְדֻשָּׁתוֹ לִקְדֻשַּׁת הַבְּרִית בֶּאֱמֶת וּבִזְכוּת הַשְּׁבָרִים הַקָּדוֹשׁ נִזְכֶּה לַחֲלוֹמוֹת צוֹדְקִים וַאֲמִתִּיִּים לַחֲלוֹם עַל יְדֵי מַלְאָךְ הַקָּדוֹשׁ, וְתִשְׁמְרֵנוּ וְתַצִּילֵנוּ עַל יְדֵי זֶה מִפְּגַם הַבְּרִית וּמִמִּקְּרֵה לַיְלָה בְכָל הַבְּחִינוֹת וְנִזְכֶּה עַל יְדֵי זֶה לְתִקּוּן הַמִּשְׁפָּט, וְתַעַזְרֵנוּ וְתוֹשִׁיעֵנוּ לְהַשְׁקוֹת אֶת הַלֵּב בִּקְדֻשָּׁה גְדוֹלָה, וּלְכַבּוֹת חִמּוּם הַלֵּב הַבּוֹעֵר אֶל הַתַּאֲווֹת רָעוֹת וּבִפְרָט לְתַאֲוַת נִאוּף וְתַמְשִׁיךְ עָלֵינוּ מֵימֵי הַחֶסֶד וְהָרַחֲמִים, מֵימֵי הַדַּעַת וְהַתְּבוּנָה, וְתִשְׁאַב לָנוּ "מַיִם בְּשָׂשׂוֹן מִמַּעַיְנֵי הַיְשׁוּעָה", וּתְשַׁבֵּר וְתַשְׁקֶה וּתְכַבֶּה צִמָּאוֹן וַחֲמִימוּת הַלֵּב דְּסִטְרָא אַחֲרָא, וְנִזְכֶּה לְתִקּוּן הַמִּשְׁפָּט, וִיקֻיַּם מִקְרָא שֶׁכָּתוּב: "וְיִגַּל כַּמַּיִם מִשְׁפָּט וּצְדָקָה כְּנַחַל אֵיתָן":
<h3>קכט</h3>
וּבְכֵן תַּעַזְרֵנוּ וּתְזַכֵּנוּ לִקְדֻשַּׁת רֹאשׁ הַשָּׁנָה וְיוֹם הַכִּפּוּרִים וְסֻכּוֹת וּשְׁמִינִי עֲצֶרֶת, שֶׁנִּזְכֶּה לְקַבֵּל הַיָּמִים הַנּוֹרָאִים הַקְּדוֹשִׁים וְהַטְּהוֹרִים הָאֵלּוּ, בִּקְדֻשָּׁה נוֹרָאָה, בִּקְדֻשָּׁה גְדוֹלָה מְאֹד, בְּשִׂמְחָה וּבְחֶדְוָה רַבָּה וַעֲצוּמָה מְאֹד מְאֹד וְתַעַזְרֵנוּ לְקַיֵּם כָּל הַמִּצְוֹת הַקְּדוֹשׁוֹת הַנּוֹהֲגוֹת בַּיָּמִים הַנּוֹרָאִים הַקְּדוֹשִׁים הַלָּלוּ, בְּשִׂמְחָה גְדוֹלָה וּבְיִרְאָה וּבְאַהֲבָה וּבְלֵב טוֹב וּבְכַוָּנָה עֲצוּמָה וּבִשְׁלֵמוּת גָּדוֹל, עִם כָּל פְּרָטֵיהֶם וְדִקְדּוּקֵיהֶם וְכַוָּנוֹתֵיהֶם וְתַרְיַ"ג מִצְווֹת הַתְּלוּיִים בָּהֶם, בְּאֹפֶן שֶׁנִּזְכֶּה לְתַקֵּן כָּל הַתִּקּוּנִים הַקְּדוֹשִׁים שֶׁצְּרִיכִין לְתַקֵּן בַּיָּמִים הַקְּדוֹשִׁים הַלָּלוּ:
<h3>קל</h3>
וְתַעַזְרֵנוּ בְּרַחֲמֶיךָ וַחֲסָדֶיךָ הָרַבִּים, שֶׁנִּזְכֶּה לְקַבֵּל רֹאשׁ הַשָּׁנָה הַקָּדוֹשׁ וְהַנּוֹרָא מְאֹד בִּקְדֻשָּׁה וּבְטָהֳרָה גְדוֹלָה וּבִזְכוּת קְדֻשַּׁת רֹאשׁ הַשָּׁנָה נִזְכֶּה לֶאֱמוּנָה שְׁלֵמָה בֶּאֱמֶת, וְתַעַזְרֵנוּ וְתוֹשִׁיעֵנוּ שֶׁיִּתְקַבְּצוּ יַחַד כָּל חֶלְקֵי נִיצוֹצוֹת הָאֱמוּנָה הַקְּדוֹשָׁה, עַל-יְדֵי קִבּוּץ הַקָּדוֹשׁ שֶׁל עַמְּךָ יִשְׂרָאֵל הַמִּתְקַבְּצִין בְּכָל הַקְּהִלּוֹת הַקְּדוֹשׁוֹת יַחַד בִּימֵי רֹאשׁ הַשָּׁנָה הַקְּדוֹשִׁים, וִיקֻיַּם מִקְרָא שֶׁכָּתוּב: "וְיוֹדוּ שָׁמַיִם פִּלְאֲךָ יְהֹוָה, אַף אֱמוּנָתְךָ בִּקְהַל קְדוֹשִׁים", וְנִזְכֶּה עַל יְדֵי זֶה לְתִקּוּן הַמֹּחִין הַקְּדוֹשִׁים וְתַעַזְרֵנוּ וּתְזַכֵּנוּ שֶׁיֻּמְשַׁךְ עָלֵינוּ קְדֻשָּׁה גְדוֹלָה בְּכָל הַחֲמִשָּׁה חוּשִׁים הַנִּמְשָׁכִים מִמֹּחֵנוּ, שֶׁהֵם חוּשׁ הָרְאוּת, וְחוּשׁ הַשֵּׁמַע, וְחוּשׁ הָרֵיחַ, וְחוּשׁ הַטַּעַם, וְחוּשׁ הַמִּשּׁוּשׁ, שֶׁיֻּמְשַׁךְ קְדֻשָּׁה גְדוֹלָה עַל כָּל הַחֲמִשָּׁה חוּשִׁים שֶׁבַּמֹּחַ מִשָּׁרְשָׁם הָעֶלְיוֹן שֶׁבַּקְּדֻשָּׁה
<h3>קלא</h3>
וְתַמְשִׁיךְ עָלֵינוּ הַשְׁגָּחָתְךָ הַשְּׁלֵמָה מֵרֹאשׁ הַשָּׁנָה עַל כָּל הַשָּׁנָה כֻּלָּהּ, וְתַשְׁגִּיחַ עָלֵינוּ בְּעֵין חֶמְלָתְךָ תָּמִיד, כְּמוֹ שֶׁכָּתוּב: "תָּמִיד עֵינֵי יְהֹוָה אֱלֹהֶיךָ בָּהּ, מֵרֵשִׁית הַשָּׁנָה וְעַד אַחֲרִית שָׁנָה", וְתִשְׁמַע קוֹל תְּפִלּוֹתֵינוּ וּתְחִנּוֹתֵינוּ וְזַעֲקוֹתֵנוּ וְשַׁוְעוֹתֵנוּ וְאַנְחוֹתֵינוּ וְקוֹל תְּרוּעַת עַמְּךָ יִשְׂרָאֵל בְּרַחֲמִים וְתַמְשִׁיךְ עָלֵינוּ יִרְאָתְךָ הַגְּדוֹלָה וְתָרִיחַ אוֹתָנוּ בְּיִרְאַת יְהֹוָה, וִיקֻיַּם בָּנוּ מִקְרָא שֶׁכָּתוּב: "וַהֲרִיחוֹ בְּיִרְאַת יְהֹוָה" וְתִתֶּן פַּחְדְּךָ, יְהֹוָה אֱלֹהֵינוּ, עַל כָּל מַעֲשֶׂיךָ, וְאֵימָתְךָ עַל כָּל מַה שֶּׁבָּרָאתָ, וְיִירָאוּךָ כָּל הַמַּעֲשִׂים, וְיִשְׁתַּחֲווּ לְפָנֶיךָ כָּל הַבְּרוּאִים, וְיֵעָשׂוּ כֻלָּם אֲגֻדָּה אַחַת לַעֲשׂוֹת רְצוֹנְךָ בְּלֵבָב שָׁלֵם וְנִזְכֶּה לְהַרְבּוֹת בְּמִצְווֹת וּבְמַעֲשִׂים טוֹבִים בְּכָל הַשָּׁנָה עַד שֶׁנִּזְכֶּה שֶׁתִּטְעַם בְּרֹאשׁ הַשָּׁנָה טַעַם מִצְוֹתֵינוּ וּמַעֲשֵׂינוּ הַטּוֹבִים וּתְזַכֵּנוּ בְּרַחֲמֶיךָ לְתַקֵּן וְלַעֲשׂוֹת לְךָ מַטְעַמִּים טוֹבִים כַּאֲשֶׁר אָהַבְתָּ 'מִפִּקּוּדִין דַּעֲשֵׂה', וְתִהְיֶה יָדְךָ פְּשׁוּטָה לְקַבֵּל שָׁבִים וְתַחֲזִירֵנוּ וּתְקַבְּלֵנוּ בִּתְשׁוּבָה שְׁלֵמָה לְפָנֶיךָ:
<h3>קלב</h3>
וּתְרַחֵם עָלֵינוּ וְתַעַזְרֵנוּ וְתוֹשִׁיעֵנוּ שֶׁנִּזְכֶּה לָשׁוּב בְּיוֹתֵר בִּתְשׁוּבָה שְׁלֵמָה בֶּאֱמֶת בַּעֲשֶׂרֶת יְמֵי תְשׁוּבָה וְנִזְכֶּה לְתַקֵּן בַּעֲשֶׂרֶת יְמֵי תְשׁוּבָה כָּל הַפְּגָמִים שֶׁפָּגַמְנוּ בְּכָל הַשָּׁנָה כֻּלָּהּ וּבִפְרָט פְּגַם הַבְּרִית אָנָּא רַחוּם בְּרַחֲמֶיךָ הָרַבִּים, זַכֵּנוּ לְהִתְקַדֵּשׁ בִּקְדֻשָּׁה גְדוֹלָה וְנוֹרָאָה בְיוֹתֵר בַּעֲשֶׂרֶת יְמֵי תְשׁוּבָה אֲשֶׁר בָּהֶם אַתָּה נִמְצָא לְכָל דּוֹרְשֶׁיךָ בֶּאֱמֶת, כְּמוֹ שֶׁכָּתוּב: "דִּרְשׁוּ יְהֹוָה בְּהִמָּצְאוֹ קְרָאוּהוּ בִּהְיוֹתוֹ קָרוֹב" כִּי אַתָּה בְּרַחֲמֶיךָ וּבְחֶמְלָתְךָ הַגְּדוֹלָה נָתַתָּ לָנוּ מַתָּנָה טוֹבָה הַזֹּאת אֵלּוּ עֲשֶׂרֶת יְמֵי תְשׁוּבָה הַקְּדוֹשִׁים, כִּי יָדַעְתָּ כִּי בָשָׂר וָדָם אֲנַחְנוּ וּמֵחֹמֶר קֹרַצְנוּ, וְאֵין "צַדִּיק בָּאָרֶץ אֲשֶׁר יַעֲשֶׂה טוֹב וְלֹא יֶחֱטָא", עַל כֵּן הִקְדַּמְתָּ תְּרוּפָה וּצְרִי לְמַכּוֹתֵינוּ, וּמֵרֵאשִׁית כָּזֹאת הוֹדָעְתָּ וּמִלְּפָנִים אוֹתָהּ גִּלִּיתָ וְנָתַתָּ לָנוּ בְּרַחֲמֶיךָ הָרַבִּים וַחֲסָדֶיךָ הָעֲצוּמִים בִּתְחִלַּת הַשָּׁנָה, עֲשָׂרָה יָמִים הַקְּדוֹשִׁים הַלָּלוּ מֵרֹאשׁ הַשָּׁנָה עַד יוֹם הַכִּפּוּרִים שֶׁהֵם עֲשֶׂרֶת יְמֵי תְּשׁוּבָה, אֲשֶׁר בָּהֶם יִהְיֶה לָנוּ כֹחַ בְּיוֹתֵר לָשׁוּב בִּתְשׁוּבָה שְׁלֵמָה לְפָנֶיךָ, וּלְתַקֵּן כָּל הַפְּגָמִים וְכָל הַחֲטָאִים וְהָעֲווֹנוֹת וְהַפְּשָׁעִים שֶׁל כָּל הַשָּׁנָה כֻּלָּהּ
<h3>קלג</h3>
עַל כֵּן זַכֵּנוּ נָא חָנֵּנוּ נָא, לְבַל נְאַבֵּד חַס וְשָׁלוֹם מַתָּנָה טוֹבָה הַזֹּאת, כִּי בַעֲווֹנוֹתֵינוּ הָרַבִּים מִתְגַּבֵּר עָלֵינוּ הַבַּעַל דָּבָר גַּם בַּעֲשֶׂרֶת יְמֵי תְשׁוּבָה, עַד אֲשֶׁר חָלְפוּ וְעָבְרוּ אֶצְלֵנוּ כַמָּה שָׁנִים בְּלִי תְשׁוּבָה שְׁלֵמָה אֲפִלּוּ בַעֲשֶׂרֶת יְמֵי תְשׁוּבָה, אַף גַּם בַּעֲווֹנוֹתֵינוּ הָרַבִּים כַּמָּה וְכַמָּה פְּגָמִים פָּגַמְנוּ לְפָנֶיךָ בַּעֲשֶׂרֶת יְמֵי תְשׁוּבָה בְעַצְמָן, וּבְכָל הַיָּמִים הַקְּדוֹשִׁים, בְּרֹאשׁ הַשָּׁנָה וּבְיוֹם הַכִּפּוּרִים וּבְסֻכּוֹת וּבִשְׁמִינִי עֲצֶרֶת וּבְשִׂמְחַת תּוֹרָה כִּי גַּם יָמִים הַקְּדוֹשִׁים הַלָּלוּ לֹא זָכִינוּ עֲדַיִן לְשָׁמְרָם כָּרָאוּי בְּלִי פְגָם, וּפָגַמְנוּ גַּם בָּהֶם הַרְבֵּה מְאֹד בְּמַחֲשָׁבָה דִבּוּר וּמַעֲשֶׂה, בְּשׁוֹגֵג וּבְמֵזִיד, בְּאֹנֶס וּבְרָצוֹן וְעַתָּה מַה יֵּשׁ לִי עוֹד צְדָקָה וְלִזְעוֹק עוֹד אֶל הַמֶּלֶךְ, "גָּדוֹל עֲוֹנִי מִנְּשׂוֹא, עָצְמוּ חֲטָאַי מִסַּפֵּר", לוּלֵא רַחֲמֶיךָ וַחֲסָדֶיךָ "אָז אָבַדְתִּי בְעָנְיִי"
<h3>קלד</h3>
מָלֵא רַחֲמִים רַבִּים, זַכֵּנִי מֵעַתָּה לַחֲזֹר וּלְבַקֵּשׁ וְלִמְצֹא אֶת כָּל הָאֲבֵדוֹת שֶׁאִבַּדְתִּי מִיּוֹם הֱיוֹתִי עַל הָאֲדָמָה עַד הַיּוֹם הַזֶּה זַכֵּנִי עָזְרֵנִי מֵעַתָּה לְהִטָּהֵר וּלְהִתְקַדֵּשׁ בִּקְדֻשָּׁה גְדוֹלָה בְּכָל הַשָּׁנָה כֻּלָּהּ, וּבְיוֹתֵר בַּיָּמִים הַנּוֹרָאִים הַקְּדוֹשִׁים הָאֵלּוּ מֵרֹאשׁ הַשָּׁנָה עַד שִׂמְחַת תּוֹרָה, וּתְזַכֵּנוּ לִתְשׁוּבָה שְׁלֵמָה בֶּאֱמֶת בַּעֲשֶׂרֶת יְמֵי תְשׁוּבָה לְתַקֵּן אֶת כָּל אֲשֶׁר שִׁחַתְתִּי, וְנִזְכֶּה אָז לְתַקֵּן פְּגַם הַבְּרִית בִּשְׁלֵמוּת בֶּאֱמֶת, לְתַקֵּן תִּקּוּן הַחוֹתָם דִּקְדֻשָּׁה, עַד שֶׁנִּזְכֶּה בַּיּוֹם הַקָּדוֹשׁ בְּיוֹם צוֹם הַכִּפּוּרִים יוֹם גָּדוֹל וְנוֹרָא, שַׁבָּת שַׁבָּתוֹן יוֹם מְחִילַת חֵטְא וּסְלִיחַת עָוֹן וְכַפָּרַת פָּשַׁע, לִגְמֹר בּוֹ גְּמַר תִּקּוּן הַחוֹתָם דִּקְדֻשָּׁה בִּשְׁלֵמוּת וְתַעַזְרֵנוּ וּתְזַכֵּנוּ לְקַבֵּל יוֹם צוֹם הַכִּפּוּרִים הַקָּדוֹשׁ וְהַנּוֹרָא מְאֹד בִּקְדֻשָּׁה וּבְטָהֳרָה גְדוֹלָה וּבִשְׁלֵמוּת גָּדוֹל, וְנִזְכֶּה לָשׁוּב אָז בִּתְשׁוּבָה שְׁלֵמָה וְלִבְכּוֹת מִתּוֹךְ שִׂמְחָה וְחֶדְוָה בְּשִׁמְךָ הַגָּדוֹל, וּלְהִתְוַדּוֹת לְפָנֶיךָ בְּכָל מִינֵי וִדּוּיִים וּלְפָרֵט כָּל חַטֹּאתֵינוּ וַעֲווֹנוֹתֵינוּ וּפְשָׁעֵינוּ לְפָנֶיךָ, וּלְהִתְחָרֵט עֲלֵיהֶם בַּחֲרָטָה גְדוֹלָה מֵעוּמְקָא דְּלִבָּא בֶּאֱמֶת גָּמוּר, וְלַעֲזֹב אוֹתָם עֲזִיבָה גְמוּרָה, וּלְקַבֵּל עָלֵינוּ בֶּאֱמֶת וּבְלֵב שָׁלֵם שֶׁלֹּא לַעֲשׂוֹתָם עוֹד בְּשׁוּם אֹפֶן, וְלֹא נָשׁוּב עוֹד לְכִסְלָה אִם אָוֶן פָּעַלְנוּ לֹא נוֹסִיף וְאַתָּה בְּרַחֲמֶיךָ הָרַבִּים תִּמְחֹל וְתִסְלַח וּתְכַפֶּר לָנוּ עַל כָּל חַטֹּאתֵינוּ וַעֲווֹנוֹתֵינוּ וּפְשָׁעֵינוּ שֶׁחָטָאנוּ וְשֶׁעָוִינוּ וְשֶׁפָּשַׁעְנוּ לְפָנֶיךָ וּתְתַקֵּן בְּרַחֲמֶיךָ כָּל הַחוֹתָמוֹת דִּקְדֻשָּׁה, וְתָשִׂים אוֹתָנוּ עַמְּךָ בֵּית יִשְׂרָאֵל "כַּחוֹתָם עַל לִבֶּךָ, כַּחוֹתָם עַל זְרוֹעֶךָ", וְתַחְתְּמֵנוּ לְחַיִּים טוֹבִים אֲרוּכִים וּלְשָׁלוֹם לְחַיִּים אֲמִתִּיִּים, חַיִּים שֶׁנִּזְכֶּה לַעֲשׂוֹת בָּהֶם רְצוֹנְךָ בֶּאֱמֶת, וְתַחְתְּמֵנוּ בְּסִפְרָן שֶׁל צַדִּיקִים אֲמִתִּיִּים:
<h3>קלה</h3>
וּתְזַכֵּנוּ לְקַבֵּל חַג הַסֻּכּוֹת הַקָּדוֹשׁ בִּקְדֻשָּׁה וּבְטָהֳרָה גְדוֹלָה, וּבְשִׂמְחָה וְחֶדְוָה רַבָּה וַעֲצוּמָה לְשִׁמְךָ הַגָּדוֹל וְהַקָּדוֹשׁ, נָגִילָה וְנִשְׂמְחָה בִּישׁוּעָתֶךָ בְּכָל עֹז וְתַעֲצוּמוֹת וְנִזְכֶּה לִהְיוֹת אַךְ שָׂמֵחַ בִּימֵי הַסֻּכּוֹת הַקְּדוֹשִׁים זְמַן שִׂמְחָתֵנוּ, לָגִיל וְלָשׂוּשׂ וְלִשְׂמֹחַ בְּכָל עֹז בְּגִילָה רִנָּה דִּיצָה וְחֶדְוָה וּתְזַכֵּנוּ לְקַיֵּם מִצְוַת סֻכָּה וְאַרְבַּע מִינִים שֶׁבַּלּוּלָב בִּשְׁלֵמוּת בְּשִׂמְחָה גְדוֹלָה, עִם כָּל פְּרָטֵיהֶם וְדִקְדּוּקֵיהֶם וְכַוָּנוֹתֵיהֶם וְתַרְיַ"ג מִצְוֹת הַתְּלוּיִים בָּהֶם וּבִזְכוּת מִצְוַת סֻכָּה הַקְּדוֹשָׁה נִזְכֶּה לְתַקֵּן וּלְחַזֵּק אֶת הַמַּלְאָךְ הַקָּדוֹשׁ, וְנִזְכֶּה לַחֲלוֹם עַל יְדֵי מַלְאָךְ, וּלְמַאֲכָלִים בְּרוּרִים וְזַכִּים בְּלִי שׁוּם תַּעֲרֹבֶת סִיג וּפְסֹלֶת כְּלָל, וְלֹא יַזִּיקוּ לָנוּ הַמַּאֲכָלִים כְּלָל, וְיִהְיוּ כָּל חֲלוֹמוֹתֵינוּ מְיֻשָּׁבִים עָלֵינוּ לְטוֹבָה:
<h3>קלו</h3>
וּבִזְכוּת קְדֻשַּׁת שְׁמִינִי עֲצֶרֶת הַקָּדוֹשׁ, תְּזַכֵּנוּ לְתִקּוּן הַמִּשְׁפָּט דִּקְדֻשָּׁה, וְעַל יְדֵי זֶה תַּצִּילֵנוּ תָמִיד מִפְּגַם הַבְּרִית וּמִמִּקְּרֵה לַיְלָה חַס וְשָׁלוֹם, וְתִהְיֶה הַטִּפָּה הַקְּדוֹשָׁה נִקְלֶטֶת וְנֶעֱצֶרֶת בִּקְדֻשָּׁה גְדוֹלָה כִּרְצוֹנְךָ הַטּוֹב, וְלֹא תְהֵא נִשְׁחֶתֶת חַס וְשָׁלוֹם לְעוֹלָם וְתִשְׁמְרֵנוּ וְתַצִּילֵנוּ מֵרַבָּנִים וְדַיָּנִים שֶׁאֵינָם הֲגוּנִים, וּתְבַטֵּל כֹּחָם וּמֶמְשַׁלְתָּם מִן הָעוֹלָם חוּסָה עָלֵינוּ כְּרֹב רַחֲמֶיךָ, וְזַכֵּנוּ שֶׁיִּהְיֶה לָנוּ וּלְכָל יִשְׂרָאֵל רַבָּנִים וְדַיָּנִים כְּשֵׁרִים שֶׁיַּעַמִידוּ הַדָּת עַל תִּלּוֹ, וְיָדוּנוּ דִין אֱמֶת לַאֲמִתּוֹ, בְּאֹפֶן שֶׁנִּזְכֶּה לְתִקּוּן הַמִּשְׁפָּט בֶּאֱמֶת, וְנִזְכֶּה לְתִקּוּן הַבְּרִית בִּשְׁלֵמוּת בְּכָל הַבְּחִינוֹת בֶּאֱמֶת כִּרְצוֹנְךָ הַטּוֹב רַחֵם עָלֵינוּ לְמַעַן שְׁמֶךָ, וּמַלֵּא כָּל מִשְׁאֲלוֹתֵינוּ לְטוֹבָה, אִם כְּבָנִים אִם כַּעֲבָדִים אִם כְּבָנִים רַחֲמֵנוּ כְּרַחֵם אָב עַל בָּנִים, וְאִם כַּעֲבָדִים עֵינֵינוּ לְךָ תְּלוּיוֹת, עַד שֶׁתְּחָנֵּנוּ וְתוֹצִיא כָאוֹר מִשְׁפָּטֵנוּ אָיֹם קָדוֹשׁ:
<h3>קלז</h3>
וּבְכֵן תְּזַכֵּנוּ בְּרַחֲמֶיךָ הָרַבִּים, וְתִתֶּן לָנוּ רַבִּי וּמַנְהִיג אֲמִתִּי, וְתַעַזְרֵנוּ בְּרַחֲמֶיךָ הָרַבִּים שֶׁאֶזְכֶּה לְהִתְקָרֵב לְצַדִּיקִים אֲמִתִּיִּים שֶׁיֵּשׁ לָהֶם יְשִׁיבָה הֲגוּנָה שֶׁל תַּלְמִידִים כְּשֵׁרִים וַהֲגוּנִים כִּרְצוֹנְךָ הַטּוֹב וְאֶזְכֶּה גַּם אָנֹכִי לְהִכָּלֵל בְּהַיְשִׁיבוֹת הַקְּדוֹשׁוֹת שֶׁל הַצַּדִּיקִים הָאֲמִתִּיִּים בֵּין הַתַּלְמִידִים הַהֲגוּנִים שֶׁלָּהֶם וּתְזַכֵּנוּ עַל יְדֵי קִבּוּץ הַיְשִׁיבוֹת הַקְּדוֹשׁוֹת שֶׁל הַצַּדִּיקִים הָאֲמִתִּיִּים לְקַבֵּץ וּלְתַקֵּן כָּל חֶלְקֵי הָאֱמוּנָה הַקְּדוֹשָׁה, וְנִזְכֶּה לֶאֱמוּנָה שְׁלֵמָה בֶּאֱמֶת, וִיקֻיַּם בָּנוּ מִקְרָא שֶׁכָּתוּב: "כֹּה אָמַר יְהֹוָה זָכַרְתִּי לָךְ חֶסֶד נְעוּרַיִךְ, אַהֲבַת כְּלוּלוֹתָיִךְ, לֶכְתֵּךְ אַחֲרַי בַּמִּדְבָּר, בְּאֶרֶץ לֹא זְרוּעָה" וּתְזַכֵּנוּ שֶׁיִּתְתַּקֵּן מֹחֵנוּ וְשִׂכְלֵנוּ עַל יְדֵי הַצַּדִּיקִים הָאֲמִתִּיִּים, שֶׁיָּאִירוּ בָנוּ קְדֻשַּׁת מֹחָם הַקָּדוֹשׁ וִילַמְּדוּ אוֹתָנוּ דַעַת וּתְבוּנָה וִילַמְּדוּנוּ בְּאוֹרַח מִשְׁפָּט, וְאָרְחוֹת חֲסָדֶיךָ יְגַלּוּ לָנוּ, וִיחַזְּקוּנוּ בַּעֲבוֹדָתֶךָ וִיאַמְּצוּנוּ וִיטַהֲרוּ לְבָבֵנוּ לְעָבְדְּךָ בֶּאֱמֶת, וִישַׂמְּחוּ נַפְשׁוֹתֵינוּ הָאֻמְלָלוֹת מְאֹד, כִּי אֵין לָנוּ עַל מִי לִסְמֹךְ כִּי אִם עַל הַצַּדִּיקִים הָאֲמִתִּיִּים, וַאֲלֵיהֶם אָנוּ מְקַשְּׁרִים אֶת כָּל תְּפִלּוֹתֵנוּ וַעֲבוֹדָתֵנוּ
<h3>קלח</h3>
אָנָּא יְהֹוָה, עֲשֵׂה לְמַעַן הַצַּדִּיקִים הָאֲמִתִּיִּים, וְזַכֵּנִי לֶאֱמוּנָה שְׁלֵמָה בֶּאֱמֶת בִּתְמִימוּת וּבִפְשִׁיטוּת בְּלִי שׁוּם עַקְמִימִיּוּת כְּלָל, וְלֹא תִדְחֶה אוֹתִי חַס וְשָׁלוֹם מֵהָאֱמוּנָה לְעוֹלָם, אֲפִלּוּ כְּרֶגַע קַלָּה רַק אֶזְכֶּה לִהְיוֹת חָזָק וְאַמִּיץ בֶּאֱמוּנָתְךָ הַקְּדוֹשָׁה בֶּאֱמֶת תָּמִיד, בֵּין בְּחַיַּי בֵּין בְּעֵת יְצִיאַת נִשְׁמָתִי בֵּין לְאַחַר מִיתָה, בְּכָל מָקוֹם שֶׁאֶהְיֶה שָׁם, כִּרְצוֹנְךָ וּכְמִשְׁפָּטֶיךָ הַטּוֹבִים וְהַיְּשָׁרִים, שָׁם תִּהְיֶה הָאֱמוּנָה הַקְּדוֹשָׁה עִמִּי תָמִיד לְשָׁמְרֵנִי נֶצַח, לְמַעַן לֹא אֵבוֹשׁ וְלֹא אֶכָּלֵם וְלֹא אֶכָּשֵׁל לְעוֹלָם "גַּם כִּי אֵלֵךְ בְּגֵיא צַלְמָוֶת לֹא אִירָא רָע כִּי אַתָּה עִמָּדִי, שִׁבְטְךָ וּמִשְׁעַנְתֶּךָ הֵמָּה יְנַחֲמוּנִי"
<h3>קלט</h3>
עָזְרֵנִי עָזְרֵנִי, זַכֵּנִי בְּמַתְּנַת חִנָּם לֶאֱמוּנָתְךָ הַקְּדוֹשָׁה, חֲמֹל עָלַי בְחֶמְלָתְךָ הַגְּדוֹלָה וְאַל תַּעֲשֶׂה עִמִּי כַּחֲטָאַי וְלֹא כַעֲווֹנוֹתַי תִּגְמֹל עָלַי רַק תַּחְמֹל וּתְרַחֵם עָלַי וְעַל כָּל יִשְׂרָאֵל עַמֶּךָ בִּזְכוּת וְכֹחַ הַצַּדִּיקִים הָאֲמִתִּיִּים, וְתִשְׁמְרֵנִי וְתַצִּילֵנִי מִכָּל מִינֵי כְפִירוּת שֶׁבַּלֵּב, וּמִכָּל מִינֵי עַקְמִימִיּוּת שֶׁבַּלֵּב, וּמִכָּל מִינֵי קֻשְׁיוֹת וַחֲקִירוֹת שֶׁלֹּא יַעֲלוּ עַל לִבִּי וְדַעְתִּי כְּלָל, רַק נִזְכֶּה לִהְיוֹת חֲזָקִים בֶּאֱמוּנָתְךָ הַקְּדוֹשָׁה תָּמִיד כְּיָתֵד חָזָק בַּל נִמּוֹט לְעוֹלָם וְתַמְשִׁיךְ וְתַשְׁפִּיעַ אֱמוּנָה בָּעוֹלָם, וְתִתְרַבֶּה וְתִתְגַּדֵּל וְתִתְחַזֵּק וְתַעֲלֶה וְתָקוּם הָאֱמוּנָה הַקְּדוֹשָׁה עַל עָמְדָהּ וּמְכוֹנָהּ, עַד אֲשֶׁר יִפְּלוּ וְיִתְבַּטְּלוּ כָּל הָאֱמוּנוֹת כּוֹזְבִיּוֹת וְכָל הַכְּפִירוֹת מִן הָעוֹלָם, כֻּלָּם יִכְרְעוּ וְיִפֹּלוּ, וְתַעַקְרֵם וּתְשַׁבְּרֵם וּתְכַלֵּם וְתַכְנִיעֵם וְתַשְׁפִּילֵם וּתְבַטְּלֵם בְּבִטּוּל גָּמוּר מֵעַתָּה וְעַד עוֹלָם וּתְגַלֶּה הָאֱמֶת בָּעוֹלָם, וְכָל בָּאֵי עוֹלָם יָשׁוּבוּ לֶאֱמוּנָתְךָ הַקְּדוֹשָׁה, וְיִתּוֹסְפוּ גֵּרֵי צֶדֶק רַבִּים עַל עַמְּךָ יִשְׂרָאֵל וְתִתֶּן לָנוּ כֹחַ לְבָרֵר וּלְתַקֵּן פְּגַם הַגַּאֲוָה הַנִּמְשֶׁכֶת עַל יְדֵי הַגֵּרִים חַס וְשָׁלוֹם, לְשַׁבֵּר וּלְבַטֵּל כָּל הַפְּגָמִים שֶׁהֵם מַכְנִיסִין בְּיִשְׂרָאֵל, וּלְבָרֵר וּלְהַעֲלוֹת הַכֹּל אֶל הַקְּדֻשָּׁה
<h3>קמ</h3>
וְתַעַזְרֵנוּ לְנַעֵר וּלְהַשְׁלִיךְ מֵאִתָּנוּ כָּל מִינֵי גֵאוּת וְגַבְהוּת שֶׁבָּעוֹלָם, מִכָּל מַה שֶּׁהַפֶּה יָכוֹל לְדַבֵּר וְהַלֵּב לַחְשֹׁב וּתְזַכֵּנוּ לַעֲנָוָה אֲמִתִּיִּית וּלְהַעֲלוֹת כָּל הַגַּאֲוָה אֵלֶיךָ, כִּי לְךָ לְבַד הַגַּאֲוָה וְהַגְּדֻלָּה וְהַמֶּמְשָׁלָה, כָּאָמוּר: "יְהֹוָה מָלָךְ גֵּאוּת לָבֵשׁ, לָבֵשׁ יְהֹוָה עֹז הִתְאַזָּר אַף תִּכּוֹן תֵּבֵל בַּל תִּמּוֹט" וְנִזְכֶּה לְתַקֵּן תִּקּוּן הַבְּרִית בִּשְׁלֵמוּת, וּלְקַדֵּשׁ אֶת מֹחֵנוּ וְשִׂכְלֵנוּ בְּתַכְלִית הַקְּדֻשָּׁה בִּשְׁלֵמוּת
<h3>קמא</h3>
וּתְזַכֵּנוּ לְשֵׁנָה דִּקְדֻשָּׁה לְשֵׁנָה טוֹבָה וּמְתוּקָה, וְתָאִיר עֵינֵינוּ פֶּן נִישַׁן הַמָּוֶת, וְנִזְכֶּה לִישַׁן מִתּוֹךְ דִּבְרֵי תוֹרָה תָמִיד, שֵׁנָה שֶׁל חַיִּים, שֵׁנָה טוֹבָה עֲרֵבָה וּמְתוּקָה, וִיקֻיַּם בָּנוּ מִקְרָא שֶׁכָּתוּב: "מְתוּקָה שְׁנַת הָעוֹבֵד אִם מְעַט וְאִם הַרְבֵּה יֹאכֵל", בְּטוֹב אָלִין אָקִיץ בְּרַחֲמִים:
<h3>קמב</h3>
וּבְכֵן תְּרַחֵם עָלֵינוּ אָבִינוּ אָב הָרַחֲמָן, שֶׁנִּזְכֶּה לַעֲבֹד אוֹתְךָ תָמִיד בֶּאֱמֶת בִּתְמִימוּת וּבִפְשִׁיטוּת בְּלִי שׁוּם חָכְמוֹת כְּלָל וְתַעַזְרֵנוּ וְתוֹשִׁיעֵנוּ שֶׁנִּזְכֶּה לְסַלֵּק וּלְהַשְׁלִיךְ מֵאִתָּנוּ כָּל הַחָכְמוֹת בִּשְׁבִיל עֲבוֹדָתְךָ הַקְּדוֹשָׁה, הֵן חָכְמוֹת הָעוֹלָם שֶׁהֵם בֶּאֱמֶת שְׁטוּת וָהֶבֶל, וַאֲפִלּוּ חָכְמוֹת גְּמוּרוֹת, כֻּלָּם נִזְכֶּה לְסַלֵּק מֵעָלֵינוּ בִּשְׁבִיל עֲבוֹדָתְךָ הָאֲמִתִּיִּית וּנְסַלֵּק וְנַשְׁלִיךְ כָּל שִׂכְלֵנוּ וְכָל חָכְמוֹתֵינוּ מֵאִתָּנוּ, וְנַעֲבֹד אוֹתְךָ תָּמִיד בֶּאֱמֶת בִּתְמִימוּת וּבִפְשִׁיטוּת גָּמוּר בְּלִי שׁוּם חָכְמוֹת כְּלָל, עַד שֶׁנַּעֲשֶׂה אֲפִלּוּ דְבָרִים הַנִּרְאִין בְּעֵינֵי הָעוֹלָם כְּשִׁגָּעוֹן בִּשְׁבִיל אַהֲבָתְךָ כְּדֵי לַעֲשׂוֹת נַחַת רוּחַ לְפָנֶיךָ וְנִזְכֶּה לְקַיֵּם מִקְרָא שֶׁכָּתוּב: "בְּאַהֲבָתָהּ תִּשְׁגֶּה תָמִיד" וְנִזְכֶּה לְהַשְׁלִיךְ עַצְמֵנוּ בְּכָל מִינֵי רֶפֶשׁ וָטִיט בִּשְׁבִיל מִצְוֹתֶיךָ הַקְּדוֹשִׁים, וַאֲפִלּוּ בִּשְׁבִיל דָּבָר קַל שֶׁהוּא רְצוֹנְךָ בֶּאֱמֶת, נִזְכֶּה לְהַשְׁלִיךְ עַצְמֵנוּ וּלְהִתְגַּלְגֵּל בְּכָל מִינֵי רֶפֶשׁ וָטִיט, כְּדֵי לַעֲשׂוֹת נַחַת רוּחַ לְפָנֶיךָ בֶּאֱמֶת וְתַעַזְרֵנוּ וְתוֹשִׁיעֵנוּ שֶׁנִּזְכֶּה לְקַיֵּם בְּחַיֵּינוּ כָּל הַתַּרְיַ"ג מִצְוֹת בֶּאֱמֶת עִם כָּל פְּרָטֵיהֶם וְדִקְדּוּקֵיהֶם וְכַוָּנוֹתֵיהֶם וְעִם כָּל הַמִּצְוֹת דְּרַבָּנָן וְכָל עַנְפֵיהֶם הַיּוֹצְאִים מֵהֶם וְכָל דָּבָר וְדָבָר שֶׁהוּא רְצוֹנְךָ נִזְכֶּה לְקַיְּמוֹ בֶּאֱמֶת בְּכֹחַ גָּדוֹל וּבִמְסִירוּת נֶפֶשׁ בֶּאֱמֶת, וּלְהִתְגַּלְגֵּל בְּכָל מִינֵי רֶפֶשׁ וָטִיט בִּשְׁבִיל כָּל דָּבָר שֶׁהוּא רְצוֹנְךָ בֶּאֱמֶת, כְּדֵי לַעֲשׂוֹת נַחַת רוּחַ לְפָנֶיךָ
<h3>קמג</h3>
וּתְזַכֵּנוּ וְתַעַזְרֵנוּ אוֹתָנוּ וְאֶת כָּל עַמְּךָ יִשְׂרָאֵל, שֶׁנִּזְכֶּה לִהְיוֹת בְּמַדְרֵגַת בָּנִים אֶצְלְךָ וְלֹא בְּמַדְרֵגַת עֲבָדִים, כְּמוֹ שֶׁכָּתוּב: "בָּנִים אַתֶּם לַיהֹוָה אֱלֹהֵיכֶם", עַד אֲשֶׁר תִּתֶּן לָנוּ רְשׁוּת לְחַפֵּשׂ בְּגִנְזַיָּא דְמַלְכָּא, כְּבֵן הַמְחַפֵּשׂ בְּגִנְזֵי אָבִיו, וְתַחְמֹל עָלֵינוּ "כַּאֲשֶׁר יַחְמֹל אִישׁ עַל בְּנוֹ הָעֹבֵד אוֹתוֹ" וְנִזְכֶּה לָשׁוּב וְלִרְאוֹת וּלְהַשִּׂיג "בֵּין צַדִּיק לְרָשָׁע בֵּין עֹבֵד אֱלֹהִים לַאֲשֶׁר לֹא עֲבָדוֹ" וִיקֻיַּם מִקְרָא שֶׁכָּתוּב: "וְחָמַלְתִּי עֲלֵיהֶם כַּאֲשֶׁר יַחְמֹל אִישׁ עַל בְּנוֹ הָעֹבֵד אוֹתוֹ, וְשַׁבְתֶּם וּרְאִיתֶם בֵּין צַדִּיק לָרָשָׁע בֵּין עֹבֵד אֱלֹהִים לַאֲשֶׁר לֹא עֲבָדוֹ", וְתָבִיא לָנוּ אֶת מְשִׁיחַ צִדְקֵנוּ בִּמְהֵרָה בְיָמֵינוּ וְיָאִיר בָּנוּ אוֹר חָכְמָתוֹ הַקְּדוֹשָׁה, עַד אֲשֶׁר נִזְכֶּה לָדַעַת אֶת דְּרָכֶיךָ, לְהַשִּׂיג הַשָּׂגַת צַדִּיק וְטוֹב לוֹ צַדִּיק וְרַע לוֹ, רָשָׁע וְטוֹב לוֹ רָשָׁע וְרַע לוֹ וְנֵדַע וְנָבִין וְנַשִּׂיג אָרְחוֹת מִשְׁפָּטֶיךָ הַקְּדוֹשִׁים "כִּי צַדִּיק אַתָּה יְהֹוָה וְיָשָׁר מִשְׁפָּטֶיךָ" וְנִזְכֶּה לְתִקּוּן הַמִּשְׁפָּט בִשְׁלֵמוּת עַל יְדֵי מְשִׁיחַ צִדְקֵנוּ שֶׁיָּבֹא בִּמְהֵרָה בְיָמֵינוּ, כְּמוֹ שֶׁכָּתוּב:
"לִשְׁלֹמֹה, אֱלֹהִים מִשְׁפָּטֶיךָ לְמֶלֶךְ תֵּן וְצִדְקָתְךָ לְבֶן מֶלֶךְ יָדִין עַמְּךָ בְּצֶדֶק וַעֲנִיֶּיךָ בְמִשְׁפָּט יִשְׁפֹּט עֲנִיֵּי עָם, יוֹשִׁיעַ לִבְנֵי אֶבְיוֹן וִידַכֵּא עוֹשֵׁק":
<h3>קמד</h3>
וּתְזַכֵּנוּ לְהַשִּׂיג סִתְרֵי תוֹרָה, וּלְהַעֲלוֹת וּלְהוֹצִיא הַמִּשְׁפָּט דִּקְדֻשָּׁה מֵעִמְקֵי תְהוֹם תַּחְתִּיּוֹת, תְּהוֹם אֶל תְּהוֹם יִקְרָא אַבֵּעַ מֵימֶיךָ, וְתָשִׁיב וְתַעֲלֶה הַמִּשְׁפָּט מֵעִמְקֵי תְהוֹמוֹתֶיךָ, וְיָשׁוּב הַמִּשְׁפָּט דִּקְדֻשָּׁה עַל מְכוֹנוֹ וִיקֻיַּם מִקְרָא שֶׁכָּתוּב: "וְיִגַּל כַּמַּיִם מִשְׁפָּט":
<h3>קמה</h3>
וּתְזַכֵּנוּ שֶׁתִּהְיֶה הָרֵאָה אֶצְלֵנוּ בִּשְׁלֵמוּת תָּמִיד, בְּגַשְׁמִיּוּת וְרוּחָנִיּוּת, וְתִשְׁמְרֵנוּ וְתַצִּילֵנוּ תָמִיד שֶׁלֹּא יִהְיֶה לָנוּ שׁוּם פְּגַם וְחִסָּרוֹן וַחֲשָׁשׁ וּכְאֵב בְּהָרֵאָה לֹא בְּגַשְׁמִיּוּת וְלֹא בְּרוּחָנִיּוּת, רַק תִּהְיֶה הָרֵאָה תְּמִימָה וּשְׁלֵמָה בָּנוּ תָמִיד, עַד שֶׁנִּזְכֶּה לְהַמְשִׁיךְ עָלֵינוּ קְדֻשַּׁת הָרֵאָה הַקְּדוֹשָׁה מִשָּׁרְשָׁהּ הָעֶלְיוֹן לְמַעְלָה, שֶׁהִיא כְּלוּלָה מִכָּל הַתִּקּוּנִים הַקְּדוֹשִׁים הָאֵלֶּה שֶׁהִזְכַּרְנוּ לְפָנֶיךָ וּבְרַחֲמֶיךָ הָרַבִּים תְּמַלֵּא כָל חֶפְצֵנוּ לְטוֹבָה, וְתַמְשִׁיךְ וְתָאִיר עָלֵינוּ כָּל הַתִּקּוּנִים הָאֵלֶּה בְּתַכְלִית הַשְּׁלֵמוּת, שֶׁהֵם תִּקּוּן הָאֱמוּנָה וְתִקּוּן הַבְּרִית וְהַמֹּחִין וּבִטּוּל הַגַּאֲוָה וְתִקּוּן הַחֲלוֹם, וְתִקּוּן הַמַּאֲכָלִים עַל יְדֵי שִׂמְחָה, וְתִקּוּן הַמִּשְׁפָּט, וּשְׁאָר כָּל הַתִּקּוּנִים הַכְּלוּלִים בָּהֶם, בֵּין מַה שֶּׁהִזְכַּרְנוּ לְפָנֶיךָ, בֵּין מַה שֶּׁלֹּא הִזְכַּרְנוּ לְפָנֶיךָ, בְּכֻלָּם תְּזַכֵּנוּ מְהֵרָה בְּרַחֲמֶיךָ הָרַבִּים, עַד שֶׁנִּזְכֶּה לְעָבְדְּךָ בֶּאֱמֶת וּבֶאֱמוּנָה שְׁלֵמָה, וּבְשִׂמְחָה גְדוֹלָה וּבַעֲנָוָה אֲמִתִּיִּית, בֶּאֱמֶת לַאֲמִתּוֹ, כִּרְצוֹנְךָ הַטּוֹב מֵעַתָּה וְעַד עוֹלָם אָמֵן סֶלָה:
<h2>תפילה ו</h2>
<h3>קמו</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתְּזַכֵּנִי לִהְיוֹת בְּשִׂמְחָה תָמִיד וְתַעַזְרֵנִי וְתוֹשִׁיעֵנִי שֶׁאֶזְכֶּה לַעֲשׂוֹת כָּל הַמִּצְוֹת וְכָל הַדְּבָרִים שֶׁבִּקְדֻשָּׁה בְּכֹחַ גָּדוֹל, עַד שֶׁאֶזְכֶּה לְהַזִּיעַ בִּשְׁעַת עֲשִׂיַּת הַמִּצְוָה אוֹ הַדָּבָר שֶׁבִּקְדֻשָּׁה וְעַל יְדֵי זֶה אֶזְכֶּה שֶׁיֵּצְאוּ מִמֶּנִּי כָּל הַדָּמִים הָעֲכוּרִים וְכָל הָאַרְסִיִּים רָעִים שֶׁיֵּשׁ בָּהֶם, הַכֹּל יֵצֵא לַחוּץ עַל יְדֵי הַזֵּעָה טוֹבָה בִּשְׁעַת עֲשִׂיַּת דְּבָרִים שֶׁבִּקְדֻשָּׁה וְעַל יְדֵי זֶה אֶזְכֶּה לְהַכְנִיעַ הַטְּחוֹל שֶׁהוּא עֲכִירַת הַדָּמִים שֶׁמִּשָּׁם נִמְשָׁךְ הָעַצְבוּת חַס וְשָׁלוֹם וְאֶזְכֶּה לִהְיוֹת בְּשִׂמְחָה תָמִיד, וּלְגָרֵשׁ וּלְבַטֵּל הָעַצְבוּת וְהַמָּרָה שְׁחוֹרָה מִמֶּנִּי, שֶׁלֹּא יִהְיֶה לָהֶם שׁוּם שְׁלִיטָה וַאֲחִיזָה בִּי כְּלָל, רַק אֶזְכֶּה לִהְיוֹת אַךְ שָׂמֵחַ תָּמִיד:
<h3>קמז</h3>
וּתְרַחֵם עָלֵינוּ וְעַל כָּל עַמְּךָ יִשְׂרָאֵל וְתִשְׁמְרֵנוּ וְתַצִּילֵנוּ מִכָּל מִינֵי חֳלָאִים וּמַכְאוֹבִים וּמִכָּל מִינֵי חֻלְשׁוֹת, וְתַחְמֹל עַל כָּל חוֹלֵי עַמְּךָ יִשְׂרָאֵל אֲשֶׁר כְּבָר נָפְלוּ לְמִשְׁכָּב, שֶׁתִּשְׁלַח לָהֶם מְהֵרָה זֵעָה טוֹבָה, וְעַל יְדֵי זֶה יֵצְאוּ מֵהֶם כָּל הָאַרְסִיִּים רָעִים שֶׁל הַדָּמִים הָעֲכוּרִים, וְעַל יְדֵי זֶה תִּרְפָּאֵם רְפוּאָה שְׁלֵמָה בְּרַחֲמֶיךָ וְתִשְׁלַח עֲלֵיהֶם וְעָלֵינוּ שִׂמְחָה גְדוֹלָה בֶּאֱמֶת וְנִזְכֶּה שֶׁיִּהְיֶה נִמְשָׁךְ עָלֵינוּ תָמִיד הַשִּׂמְחָה שֶׁל יוֹם טוֹב עַל יְדֵי זֵעָה טוֹבָה דִּקְדֻשָּׁה, שֶׁנִּזְכֶּה לְהַכְנִיס כָּל כֹּחוֹתֵינוּ בִּשְׁעַת עֲשִׂיַּת כָּל מִצְוָה וּמִצְוָה וְכָל דָּבָר שֶׁהוּא רְצוֹנֶךָ, עַד שֶׁנִּזְכֶּה לְהַזִּיעַ זֵעָה טוֹבָה וְעַל יְדֵי זֶה נִזְכֶּה תָמִיד לְשִׂמְחָה שֶׁל יוֹם טוֹב, לָגִיל וְלִשְׂמֹחַ בְּךָ תָמִיד בְּכָל יוֹם וָיוֹם, עַל אֲשֶׁר זִכִּיתָנוּ בְּרַחֲמֶיךָ הָרַבִּים, וּבָחַרְתָּ בָּנוּ מִכָּל הָעַמִּים וְרוֹמַמְתָּנוּ מִכָּל הַלְּשׁוֹנוֹת וְקִדַּשְׁתָּנוּ בְּמִצְוֹתֶיךָ וְקֵרַבְתָּנוּ מַלְכֵּנוּ לַעֲבוֹדָתֶךָ וְשִׁמְךָ הַגָּדוֹל וְהַקָּדוֹשׁ עָלֵינוּ קָרָאתָ:
<h3>קמח</h3>
רִבּוֹנוֹ שֶׁל עוֹלָם אַתָּה יוֹדֵעַ כַּמָּה וְכַמָּה מַזִּיק לָנוּ הָעַצְבוּת חַס וְשָׁלוֹם, אֲבָל מַה נַּעֲשֶׂה וְהָעַצְבוּת וְהַמָּרָה שְׁחוֹרָה מִתְגַּבְּרִים עָלֵינוּ בְּכָל פַּעַם בְּהִתְגַּבְּרוּת גָּדוֹל בְּלִי שִׁעוּר, עַד אֲשֶׁר "כָּשַׁל כֹּחַ הַסַּבָּל" וּמַה נַּעֲשֶׂה וַעֲווֹנוֹתֵינוּ עָשׂוּ, אַךְ כְּבָר הִזְהַרְתָּנוּ שֶׁאַף עַל פִּי כֵן צְרִיכִין לְהִתְחַזֵּק לִהְיוֹת בְּשִׂמְחָה תָמִיד, וְכָל אָדָם כְּמוֹ שֶׁהוּא צָרִיךְ לְהִתְגַּבֵּר לְהַרְחִיק הָעַצְבוּת וְהַמָּרָה שְׁחוֹרָה, וּלְהַכְרִיחַ עַצְמוֹ בְכָל הַכֹּחוֹת לִהְיוֹת בְּשִׂמְחָה תָמִיד
<h3>קמט</h3>
עַל כֵּן בָּאתִי לְפָנֶיךָ מָלֵא רַחֲמִים שֶׁתָּחוֹס וְתַחְמֹל וּתְרַחֵם עָלֵינוּ בְּכָל עֵת, וְתַעַזְרֵנוּ לְשַׂמֵּחַ אֶת נַפְשֵׁנוּ בְּכָל מִינֵי עֵצוֹת וּדְרָכִים, בְּאֹפֶן שֶׁנִּזְכֶּה לְהַרְחִיק הָעַצְבוּת מֵאִתָּנוּ בְּכָל עֵת, וְלִהְיוֹת בְּשִׂמְחָה תָמִיד, עַד שֶׁנִּזְכֶּה שֶׁיִּהְיֶה נִמְשָׁךְ עָלֵינוּ בְּכָל יוֹם וָיוֹם הַשִּׂמְחָה שֶׁל יוֹם טוֹב קֹדֶשׁ, וְנִזְכֶּה לְהִתְבּוֹנֵן וּלְהַאֲמִין בְּמַעֲשֵׂי יְהֹוָה וְנִפְלְאוֹתָיו, אֲשֶׁר הוּא עוֹשֶׂה עִמָּנוּ בְּכָל יוֹם נִפְלָאוֹת וְנִסִּים גְּדוֹלִים וְנוֹרָאִים לְחַזְּקֵנוּ וּלְאָחְזֵנוּ (וּלְאַמְּצֵנוּ) לְבַל נִמּוֹט לְעוֹלָם חַס וְשָׁלוֹם, כַּאֲשֶׁר כְּבָר גִּלִּיתָ דַּעְתֵּנוּ לִרְאוֹת מְעַט מֵרָחוֹק חֲסָדֶיךָ וְנִפְלְאוֹתֶיךָ וְטוֹבוֹתֶיךָ שֶׁאַתָּה עוֹשֶׂה עִמָּנוּ בְּכָל יוֹם וּבְכָל עֵת וּבְכָל שָׁעָה, כְּמוֹ שֶׁכָּתוּב: "מֵאֵת יְהֹוָה הָיְתָה זֹּאת הִיא נִפְלָאת בְּעֵינֵינוּ זֶה הַיּוֹם עָשָׂה יְהֹוָה נָגִילָה וְנִשְׂמְחָה בוֹ שַׂמֵּחַ נֶפֶשׁ עַבְדֶּךָ, כִּי אֵלֶיךָ יְהֹוָה נַפְשִׁי אֶשָּׂא" חַזְּקֵנִי וְאַמְּצֵנִי וְעָזְרֵנִי וְהוֹשִׁיעֵנִי בְּדַרְכֵי חֲסָדֶיךָ וְנִפְלְאוֹתֶיךָ הַנּוֹרָאוֹת שֶׁאֶזְכֶּה לִהְיוֹת בְּשִׂמְחָה תָמִיד בֶּאֱמֶת, אָמֵן כֵּן יְהִי רָצוֹן:
<h2>תפילה ז</h2>
<h3>קנ</h3>
"רַחֲמֶיךָ רַבִּים יְהֹוָה כְּמִשְׁפָּטֶיךָ חַיֵּנִי רַחוּם וְחַנּוּן יְהֹוָה אֶרֶךְ אַפַּיִם וְרַב חֶסֶד חַנּוּן וְרַחוּם יְהֹוָה אֶרֶךְ אַפַּיִם וּגְדָל חָסֶד, טוֹב יְהֹוָה לַכֹּל וְרַחֲמָיו עַל כָּל מַעֲשָׂיו כְּרַחֵם אָב עַל בָּנִים" כֵּן תְּרַחֵם עָלֵינוּ "אַל תִּזְכֹּר לָנוּ עֲווֹנוֹת רִאשׁוֹנִים, מַהֵר יְקַדְּמוּנוּ רַחֲמֶיךָ כִּי דַּלּוֹנוּ מְאֹד יְהֹוָה יְהֹוָה אֵל רַחוּם וְחַנּוּן, אֶרֶךְ אַפַּיִם וְרַב חֶסֶד וֶאֱמֶת" אָבִינוּ אָב הָרַחֲמָן הַמְרַחֵם רַחֶם נָא עָלֵינוּ בְרַחֲמֶיךָ הָרַבִּים בְּרַחֲמֶיךָ הַגְּדוֹלִים בְּרַחֲמֶיךָ הָאֲמִתִּיִּים חוּסָה עָלֵינוּ כְּרֹב רַחֲמֶיךָ כְּגֹדֶל חֲסָדֶיךָ, הֲמוֹן מֵעֶיךָ וְרַחֲמֶיךָ אַל יִתְאַפְּקוּ עָלֵינוּ, יְעוֹרְרוּ רַחֲמֶיךָ וַחֲנִינוֹתֶיךָ עַל בָּנֶיךָ, וּרְאֵה עָנְיֵנוּ וַעֲמָלֵנוּ, וַחֲמֹל עָלֵינוּ לְמַעַנְךָ מָלֵא רַחֲמִים רַבִּים תָּמִיד וְתֵן לָנוּ מַנְהִיג אֲמִתִּי שֶׁיִּהְיֶה רַחֲמָן בֶּאֱמֶת, וְקַיֵּם לָנוּ מִקְרָא שֶׁכָּתוּב: "כִּי מְרַחֲמָם יְנַהֲגֵם":
<h3>קנא</h3>
רִבּוֹנוֹ שֶׁל עוֹלָם, "רֹעֵה יִשְׂרָאֵל הַאֲזִינָה נוֹהֵג כַּצֹּאן יוֹסֵף, יוֹשֵׁב הַכְּרוּבִים הוֹפִיעָה" אַתָּה עָשִׂיתָ עִמָּנוּ חֲסָדִים רַבִּים וַעֲצוּמִים בְּכָל דּוֹר וָדוֹר, וְנָתַתָּ לְיִשְׂרָאֵל בְּכָל דּוֹר וָדוֹר מַנְהִיגִים אֲמִתִּיִּים אֲשֶׁר הוֹרוּ אֶת יִשְׂרָאֵל אֶת הַדֶּרֶךְ אֲשֶׁר יֵלְכוּ בָּהּ וְאֶת הַמַּעֲשֶׂה אֲשֶׁר יַעֲשׂוּ חוּסָה עָלֵינוּ גַּם עַתָּה בַּדּוֹר הַזֶּה וּשְׁלַח לָנוּ רוֹעֶה נֶאֱמָן מַנְהִיג אֱמֶת רַחֲמָן אֲמִתִּי, אֲשֶׁר יוּכַל לִנְהֹג אוֹתָנוּ בְּרַחֲמִים וּבְחֶמְלָה כְּמוֹ מֹשֶׁה רַבֵּנוּ עָלָיו הַשָּׁלוֹם, שֶׁיְּרַחֵם עָלֵינוּ בְּרַחֲמָנוּת הָאֲמִתִּי לְהוֹצִיא אוֹתָנוּ מֵעֲווֹנוֹת, אֲשֶׁר זֶהוּ עִקָּר הָרַחֲמָנוּת עַל עַמְּךָ יִשְׂרָאֵל, כִּי זֶהוּ עִקָּר הָרַחֲמָנוּת הַגָּדוֹל מִכָּל מִינֵי רַחֲמָנוּת לְהוֹצִיא יִשְׂרָאֵל מֵעֲווֹנוֹת כִּי אַתָּה יוֹדֵעַ גֹּדֶל קְדֻשַּׁת נַפְשֵׁנוּ בְּשָׁרְשֵׁנוּ, אֲשֶׁר כָּל נַפְשׁוֹתֵינוּ חֲצוּבוֹת וְנִמְשָׁכוֹת מִמָּקוֹם גָּבֹהַּ וְעֶלְיוֹן וְדַק וְקָדוֹשׁ מְאֹד מְאֹד, וְאָנוּ רְחוֹקִים לְגַמְרֵי מֵעָוֹן, וְאֵין שׁוּם עָוֹן וּפְגָם שַׁיָּךְ לָנוּ כְּלָל, לְגֹדֶל דַּקּוּתֵנוּ וְרוּחֳנִיוּתֵנוּ בְּשָׁרְשֵׁנוּ, עַד אֲשֶׁר אִי אֶפְשָׁר לָנוּ לִשָּׂא עָלֵינוּ עֹל עָוֹן אֶחָד, מִכָּל שֶׁכֵּן עֹל עֲווֹנוֹת וַחֲטָאִים וּפְשָׁעִים רַבִּים וַעֲצוּמִים וּפְגָמִים גְּדוֹלִים וְנוֹרָאִים אֲשֶׁר נִלְכַּדְנוּ בָּהֶם:
<h3>קנב</h3>
רִבּוֹנוֹ שֶׁל עוֹלָם מָלֵא רַחֲמִים, אַתָּה לְבַד יוֹדֵעַ גֹּדֶל הָרַחֲמָנוּת אֲשֶׁר עָלֵינוּ בָּעֵת הַזֹּאת בִּכְלָלִיּוּת וּבִפְרָטִיּוּת עַל כָּל אֶחָד וְאֶחָד מִיִּשְׂרָאֵל, כִּי רַע וָמַר כִּי נָגַע עַד הַנֶּפֶשׁ, "כִּי עֲווֹנוֹתַי עָבְרוּ רֹאשִׁי, כְּמַשָּׂא כָבֵד יִכְבְּדוּ מִמֶּנִּי", "הַבֵּט מִשָּׁמַיִם וּרְאֵה" הֲיֵשׁ מַכְאוֹב כְּמַכְאוֹבֵי הָעָוֹן לְנֶפֶשׁ יִשְׂרָאֵל הַקְּדוֹשָׁה וְהַטְּהוֹרָה וְהַנּוֹרָאָה דַקָּה וְרוּחָנִיִּית מְאֹד מְאֹד וְאַתָּה יוֹדֵעַ שֶׁכָּל הַיִּסּוּרִים שֶׁבָּעוֹלָם, אֵינָם נֶחְשָׁבִים לְיִסּוּרִים כְּלָל, כְּנֶגֶד יִסּוּרֵי הַנֶּפֶשׁ מִיִּשְׂרָאֵל כְּשֶׁנּוֹפֶלֶת בְּאֵיזֶה עָוֹן וּפְגָם חַס וְשָׁלוֹם, מִכָּל שֶׁכֵּן וְכָל שֶׁכֵּן בַּעֲווֹנוֹת רַבִּים חַס וְשָׁלוֹם אוֹי לָנוּ מְאֹד, "אוֹי נָא לָנוּ כִּי חָטָאנוּ" כִּי מִי יוּכַל לִסְבֹּל כֹּבֶד מַשָּׂאוֹת כָּאֵלֶּה, וְאֵיכָכָה תַעֲצֹר כֹּחַ נֶפֶשׁ דַּק וְרוּחָנִי כָּזֶה, זַכָּה וְצַחָה קְדוֹשָׁה וּטְהוֹרָה, מְגֻדֶּלֶת בְּהֵיכַל הַמֶּלֶךְ לִפְנַי וְלִפְנִים, "בַּת מֶלֶךְ פְּנִימָה", שֶׁתִּשָּׂא עָלֶיהָ גַּשְׁמִיּוּת כָּזֶה, עֲכִירוּת כָּזֶה, לִכְלוּךְ וְטִנּוּף וְזֹהֲמָה שֶׁל עָוֹן אֶחָד "אֵיכָה יוּעַם זָהָב, יִשְׁנֶא הַכֶּתֶם הַטּוֹב תִּשְׁתַּפֵּכְנָה אַבְנֵי קֹדֶשׁ, בְּרֹאשׁ כָּל חוּצוֹת" לֹא יָדַעְתִּי נַפְשִׁי, אֵיךְ אֲנִי יָכוֹל לִחְיוֹת אֲפִלּוּ יוֹם אֶחָד, כִּי נִלְאֵתִי נְשֹׂא עֹל מַדְהֵבָה שֶׁל עֲוֹנוֹת וּפְשָׁעִים וּפְגָמִים רַבִּים וַעֲצוּמִים כָּאֵלֶּה מַה נִּתְאוֹנֵן וּמַה נֹּאמַר "מַה נְּדַבֵּר וּמַה נִּצְטַדָּק, הָאֱלֹהִים מָצָא אֶת עֲוֹן עֲבָדֶיךָ", הִנְנוּ בְּיָדְךָ כַּחֹמֶר בְּיַד הַיּוֹצֵר
<h3>קנג</h3>
חוּסָה עָלֵינוּ רַחֵם עָלֵינוּ חֲמֹל עָלֵינוּ, כְּרֹב רַחֲמֶיךָ כְּעֹצֶם חֶמְלָתֶךָ כְּגֹדֶל חַסְדֶּךָ, וּשְׁלַח לָנוּ מְהֵרָה מַנְהִיג אֲמִתִּי שֶׁיִּהְיֶה רַחֲמָן גָּדוֹל בֶּאֱמֶת, וְיֵדַע אֵיךְ לְהִתְנַהֵג עִם הָרַחֲמָנוּת, אֵיךְ לְרַחֵם עַל כָּל אֶחָד וְאֶחָד וְיַכְנִיס בָּנוּ הַדַּעַת הַקָּדוֹשׁ, וְיוֹרֶה אוֹתָנוּ דֶרֶךְ וְעֵצָה שְׁלֵמָה, וְיוֹצִיאֵנוּ בְּכֹחוֹ הַגָּדוֹל מִכָּל הַחֲטָאִים וַעֲווֹנוֹת וּפְשָׁעִים, וִיגָרֵשׁ וִיבַטֵּל מֵאִתָּנוּ אֶת כָּל הָרוּחַ שְׁטוּת שֶׁנִּדְבַּק וְנֶאֱחַז בָּנוּ, וְלֹא נָשׁוּב עוֹד לְכִסְלָה וְלֹא נֶחֱטָא עוֹד, וְלֹא נַעֲשֶׂה עוֹד הָרַע בְּעֵינֶיךָ, אִם אָוֶן פָּעַלְנוּ לֹא נוֹסִיף, "שָׁמְרָה נַפְשִׁי וְהַצִּילֵנִי, אַל אֵבוֹשׁ כִּי חָסִיתִי בָךְ" כִּי אַתָּה לְבַד יוֹדֵעַ גֹּדֶל הָרַחֲמָנוּת שֶׁיֵּשׁ עַל הָאָדָם בָּעוֹלָם הַזֶּה, אֲשֶׁר אָנוּ הוֹלְכִים בָּעוֹלָם הַזֶּה נָע וָנָד מְבֻלְבָּל וּמְטֹרָף, "כִּי כָל יָמֵינוּ פָּנוּ בְעֶבְרָתֶךָ כִּלִּינוּ שָׁנֵינוּ כְמוֹ הֶגֶה" וּכְבָר חָלְפוּ וְעָבְרוּ עָלֵינוּ יָמִים וְשָׁנִים הַרְבֵּה, וַעֲדַיִן לֹא שַׁבְנוּ מִטָּעוּתֵנוּ:
<h3>קנד</h3>
רִבּוֹנוֹ שֶׁל עוֹלָם אֲדוֹן הָרַחֲמִים וְהַסְּלִיחוֹת, עוֹרְרָה נָא בְּרַחֲמֶיךָ וַחֲסָדֶיךָ אֶת הַמַּנְהִיג הָרִאשׁוֹן הָאֲמִתִּי שֶׁהוּא מֹשֶׁה רַבֵּנוּ עָלָיו הַשָּׁלוֹם עִם כָּל הַצַּדִּיקִים הָאֲמִתִּיִּים הַכְּלוּלִים בּוֹ, שֶׁיַּעַמְדוּ בְּעֶזְרָתֵנוּ וְיִגְמְרוּ מְהֵרָה מַה שֶּׁהִתְחִילוּ לְקָרְבֵנוּ אֵלֶיךָ אָבִינוּ שֶׁבַּשָּׁמַיִם, וּלְהַחֲזִירֵנוּ בִּתְשׁוּבָה שְׁלֵמָה לְפָנֶיךָ:
<h3>קנה</h3>
וְעַתָּה אָרִים קוֹלִי וְאֶקְרָא אֲלֵיהֶם בְּקוֹל מַר וְאַעַן וְאֹמַר, צַדִּיקֵי יְסוֹדֵי עוֹלָם, אַבִּירֵי הָרוֹעִים, מַנְהִיגֵי יִשְׂרָאֵל הָאֲמִתִּיִּים, אֲשֶׁר הָיוּ בְּכָל דּוֹר וָדוֹר, קוּמוּ נָא עִמְדוּ נָא, עוֹרְרוּ נָא, הִתְיַצְּבוּ נָא, חַלּוּ נָא פְּנֵי אֵל בְּמֵיטַב הִגָּיוֹן, עִמְדוּ נָא בְּעֶזְרָתֵנוּ בְּעֵת צָרָה הַזֹּאת בְּעוּקְבָא דִּמְשִׁיחָא, אוּלַי יָחוֹס עַם עָנִי וְאֶבְיוֹן אוּלַי יְרַחֵם כִּי הֲלֹא אַתֶּם בְּעַצְמְכֶם הוֹדַעְתֶּם לָנוּ שֶׁאֵין שְׁלֵמוּת לְהַנְּשָׁמָה כְּשֶׁמִּסְתַּלֶּקֶת לְמַעְלָה, שֶׁתִּהְיֶה רַק לְמַעְלָה וְלֹא לְמַטָּה, אֲפִלּוּ אִם נִסְתַּלְּקָה לְמָקוֹם שֶׁנִּסְתַּלְּקָה, רַק עִקַּר שְׁלֵמוּת הַנְּשָׁמָה הוּא כְּשֶׁהִיא לְמַעְלָה לְמַעְלָה שֶׁתִּהְיֶה לְמַטָּה לְמַטָּה גַּם כֵּן, וְתָאִיר בִּבְנֵי עוֹלָם הַזֶּה הַשָּׁפָל, לְרַחֵם עֲלֵיהֶם לְהוֹצִיאָם מֵעֲווֹנוֹת, וּלְהָאִיר בָּהֶם הַדַּעַת הַקָּדוֹשׁ, לְהוֹדִיעָם כִּי יְהֹוָה הוּא הָאֱלֹהִים, לָדַעַת כִּי יֵשׁ אֱלֹהִים שַׁלִּיט בָּאָרֶץ כִּי אַתֶּם יְדַעְתֶּם כִּי עִקַּר תַּעֲנוּגָיו וְשַׁעֲשׁוּעָיו שֶׁל הַשֵּׁם יִתְבָּרַךְ הוּא רַק כְּשֶׁעוֹלָה לְמַעְלָה הָעֲבוֹדָה שֶׁל עוֹלָם הַשָּׁפָל הַזֶּה, כִּי יֵשׁ לְהַשֵּׁם יִתְבָּרַךְ מַלְאָכִים וּשְׂרָפִים וְאוֹפַנִּים וְחַיּוֹת הַקֹּדֶשׁ וְעוֹלָמוֹת הַרְבֵּה שֶׁעוֹבְדִים אוֹתוֹ תָמִיד, וְעוֹשִׂים בְּאֵימָה וּבְיִרְאָה רְצוֹן קוֹנָם, וְאַף עַל פִּי כֵן עִקַּר תַּעֲנוּגָיו וְשַׁעֲשׁוּעָיו יִתְבָּרַךְ כְּשֶׁעוֹלָה לְמַעְלָה הָעֲבוֹדָה שֶׁל עוֹלָם הַשָּׁפָל הַזֶּה, כָּאָמוּר:
וְאָבִיתָ תְּהִלָּה מִגּוּשֵׁי עָפָר, מִקְּרוּצֵי חֹמֶר, מִגְּלוּמֵי גּוּשׁ, מֵחֲסֵרֵי דֵעָה, מֵרֵיקֵי שֵׂכֶל, וְהִיא תְהִלָּתֶךָ
<h3>קנו</h3>
וְעַתָּה עַתָּה, אֲדוֹנֵינוּ מוֹרֵינוּ וְרַבּוֹתֵינוּ, אֲבוֹתֵינוּ הוֹדֵינוּ זִיוֵינוּ וְתִפְאַרְתֵּנוּ, עֲטֶרֶת רֹאשֵׁנוּ, אָן פְּנִיתֶם אָן פְּנִיתֶם, עַל מִי עֲזַבְתֶּם אוֹתָנוּ, עַל מִי נְטַשְׁתֶּם מְעַט הַצֹּאן הַזֶּה, בֵּין דֻּבִּים וַאֲרָיוֹת וְחַיּוֹת רָעוֹת רַבִּים מְאֹד, וְהֵיכָן הִיא הַהַשְׁאָרָה שֶׁהִשְׁאַרְתֶּם אַחֲרֵיכֶם לְהַנְהִיג אֶת יִשְׂרָאֵל בִּמְקוֹמְכֶם, כְּמוֹ שֶׁאַתֶּם רוֹצִים בֶּאֱמֶת, כִּי נִשְׁאַרְנוּ כַּתֹּרֶן בְּרֹאשׁ הָהָר וְכַנֵּס עַל הַגִּבְעָה וְלָמָּה "תִהְיֶה עֲדַת יְהֹוָה כַּצֹּאן אֲשֶׁר אֵין לָהֶם רוֹעֶה הַמַּזְכִּירִים אֶת יְהֹוָה, אַל דֳּמִי לָכֶם" אַל תַּחֲרִישׁוּ וְאַל תִּשְׁקֹטוּ, עַד אֲשֶׁר יִשְׁלַח לָנוּ מוֹשִׁיעַ וָרַב וּמַנְהִיג אֲמִתִּי, לְהַצִּילֵנוּ מֵעֲווֹנוֹת וּמֵחֲטָאִים, וּמִכָּל מִינֵי פְּגָמִים שֶׁבָּעוֹלָם, וִיקָרְבוּנוּ אֵלָיו יִתְבָּרַךְ וְלַעֲבוֹדָתוֹ חִישׁ קַל מְהֵרָה וְכַאֲשֶׁר הַחִלֹּתֶם חַסְדְּכֶם עִמָּנוּ כֵּן תִּגְמְרוּ בַּעֲדֵנוּ, וּמַה שֶּׁהָיָה הוּא שֶׁיִּהְיֶה, שֶׁנִּזְכֶּה גַם בַּדּוֹר הַזֶּה לְמַנְהִיג אֲמִתִּי שֶׁיִּהְיֶה בִּבְחִינַת מֹשֶׁה, כִּי אִתְפַּשְּׁטוּתָא דְמֹשֶׁה בְּכָל דָּרָא וְדָרָא, וּכְבָר הִבְטַחְתָּנוּ שֶׁלֹּא תַעַזְבוּ אוֹתָנוּ לְעוֹלָם:
<h3>קנז</h3>
רִבּוֹנוֹ שֶׁל עוֹלָם, בַּעַל הָרַחֲמִים בַּעַל הָרָצוֹן בַּעַל הַטּוֹב וְהַחֶסֶד בַּעַל הַחֶמְלָה וְהַחֲנִינָה, רַחֵם עָלֵינוּ בְּרַחֲמֶיךָ הָרַבִּים, וְזַכֵּנוּ נָא בְּכֹחַ וּזְכוּת חֲסִידֶיךָ וְצַדִּיקֶיךָ עוֹשֵׂי רְצוֹנֶךָ יְרֵאֶיךָ וּתְמִימֶיךָ אֲשֶׁר הֵם הָאוֹצָר שֶׁל יִרְאַת שָׁמַיִם שֶׁלְּךָ וְתַמְשִׁיךְ עָלֵינוּ מֵאוֹצָרָם הַטּוֹב יִרְאָה וָפַחַד וְאֵימָה מִשִּׁמְךָ הַגָּדוֹל וְהַקָּדוֹשׁ, שֶׁנִּזְכֶּה שֶׁיִּהְיֶה לָנוּ יִרְאַת שָׁמַיִם בֶּאֱמֶת, וְתִהְיֶה יִרְאָתְךָ עַל פָּנֵינוּ לְבִלְתִּי נֶחֱטָא עוֹד לְעוֹלָם וְתַמְשִׁיךְ עָלֵינוּ יִרְאָתְךָ הַקְּדוֹשָׁה תָמִיד, יִרְאָה תַּתָּאָה וְיִרְאָה עִלָּאָה, יִרְאַת הָעֹנֶשׁ וְיִרְאַת הָרוֹמְמוּת וְנִזְכֶּה מֵעַתָּה לְעָבְדְּךָ בֶּאֱמֶת בְּאֵימָה וּבְיִרְאָה וּבְאַהֲבָה, וְלֹא נָסוּר מֵרְצוֹנְךָ יָמִין וּשְׂמֹאל, עַד שֶׁנִּזְכֶּה עַל יְדֵי הַיִּרְאָה שְׁלֵמָה לְהַעֲמִיד בָּנִים וְתַלְמִידִים הֲגוּנִים בָּעוֹלָם, שֶׁיִּזְכֶּה כָּל אֶחָד וְאֶחָד אֲנִי וְכָל עַמְּךָ בֵּית יִשְׂרָאֵל, לְהַכְנִיס הַדַּעַת דִּקְדֻשָּׁה בְּבָנֵינוּ וְיוֹצְאֵי חֲלָצֵינוּ וּבְתַלְמִידִים הֲגוּנִים, כְּמוֹ שֶׁכָּתוּב: "וְהוֹדַעְתָּם לְבָנֶיךָ וְלִבְנֵי בָנֶיךָ" וְכָל דִּבּוּרֵנוּ וְעִסְקֵנוּ בְּזֶה הָעוֹלָם יִהְיֶה רַק בְּתוֹרָתְךָ וַעֲבוֹדָתְךָ, שֶׁנִּזְכֶּה תָמִיד שֶׁכָּל אֶחָד וְאֶחָד יַעֲסֹק וִידַבֵּר עִם חֲבֵרוֹ בְיִרְאַת שָׁמַיִם בְּכָל יוֹם וָיוֹם, וִיקַבְּלוּ דֵין מִן דֵּין תּוֹרָה וְדַעַת אֱלֹהִים וְיִרְאַת שָׁמַיִם, וִיעוֹרֵר וִיזָרֵז וִיחַזֵּק כָּל אֶחָד וְאֶחָד אֶת חֲבֵרוֹ בַּעֲבוֹדַת הַשֵּׁם יִתְבָּרַךְ כִּי כְּבָר גִּלִּיתָ לָנוּ עַל יְדֵי חֲכָמֶיךָ הָאֲמִתִּיִּים, שֶׁזֶּה עִקַּר הַהַשְׁאָרָה וְהַחֲלִיפוֹת שֶׁנִּשְׁאָר מִן הָאָדָם אַחַר מִיתָתוֹ בָּעוֹלָם הַזֶּה, כִּי אֵין נִשְׁאָר מִן הָאָדָם כְּלוּם בָּעוֹלָם הַזֶּה אַחַר פְּטִירָתוֹ כִּי אִם דַּעְתּוֹ וְדִבּוּרָיו הַקְּדוֹשִׁים שֶׁזָּכָה לְהָאִיר בְּחֲבֵרָיו וּבָנָיו וְהִזְהַרְתָּ אוֹתָנוּ שֶׁכָּל אָדָם צָרִיךְ לַעֲסֹק בָּזֶה, אֲפִלּוּ הַפָּחוּת שֶׁבַּפְּחוּתִים, כִּי כָל אֶחָד וְאֶחָד מִיִּשְׂרָאֵל יֵשׁ לוֹ דַעַת וְדִבּוּרִים קְדוֹשִׁים מַה שֶּׁאֵין בַּחֲבֵרוֹ, וְצָרִיךְ לְהָאִיר דַּעְתּוֹ בַּחֲבֵרוֹ וּבְבָנָיו וּבְכָל הָעֲנָפִים הַשַּׁיָּכִים לְנִשְׁמָתוֹ, כִּי זֶה עִקָּר יִשּׁוּב הָעוֹלָם, כְּשֶׁהָעוֹלָם יוֹדְעִין מֵהַשֵּׁם יִתְבָּרַךְ וְתוֹרָתוֹ הַקְּדוֹשָׁה
<h3>קנח</h3>
עַל-כֵּן בָּאנוּ לְפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, אֱלֹהֵי הָרִאשׁוֹנִים וְהָאַחֲרוֹנִים מָגֵן וּמוֹשִׁיעַ לָנוּ בְּכָל דּוֹר וָדוֹר, שֶׁתְּרַחֵם עָלֵינוּ בְּרַחֲמֶיךָ הָרַבִּים, וְתַעֲזֹר לָנוּ וּתְזַכֵּנוּ שֶׁיִּהְיֶה נִשְׁאָר זִכְרֵנוּ לְדוֹרֵי דוֹרוֹת, וְלֹא יִפָּסֵק חֶבֶל הַקְּדֻשָּׁה שֶׁל יִשְׂרָאֵל לְעוֹלָם שֶׁתַּשְׁפִּיעַ עָלֵינוּ יִרְאַת שָׁמַיִם בֶּאֱמֶת, בְּאֹפֶן שֶׁנִּזְכֶּה שֶׁיִּהְיוּ דְבָרֵינוּ נִשְׁמָעִים תָּמִיד לַעֲבוֹדָתְךָ וּלְיִרְאָתֶךָ, וְנִזְכֶּה בְּכָל יוֹם תָּמִיד לְדַבֵּר עִם חֲבֵרֵינוּ וּבָנֵינוּ בְּיִרְאַת שָׁמַיִם, וְיִתְקַיְּמוּ דְבָרֵינוּ וְדַעְתֵּנוּ אֶצְלָם וְלֹא יַעַבְרוּ דְּבָרֵינוּ מִלִּבָּם חַס וְשָׁלוֹם, רַק יִכָּנְסוּ דְבָרֵינוּ הָאֲמִתִּיִּים בְּלִבָּם, וְיִשְׁמְעוּ וְיִתְקַיְּמוּ אֶצְלָם לָעַד כְּיָתֵד חָזָק בַּל יִמּוֹט וְיָשׁוּבוּ אֵלֶיךָ בֶּאֱמֶת, בְּאֹפֶן שֶׁנִּזְכֶּה כֻלָּנוּ לְהָאִיר בְּהָעֲנָפִים הַיּוֹצְאִים מֵאִתָּנוּ, לְהַשְׁאִיר בָּנִים וְתַלְמִידִים הֲגוּנִים הַרְבֵּה בָּעוֹלָם, עַד שֶׁבָּנֵינוּ וְתַלְמִידֵינוּ יִזְכּוּ לְהוֹלִיד עוֹד בָּנִים וְתַלְמִידִים רַבִּים לְהָאִיר בָּהֶם הַדַּעַת הַקָּדוֹשׁ שֶׁשָּׁמַעְנוּ וְקִבַּלְנוּ מִפִּי רַבּוֹתֵינוּ וַחֲכָמֵינוּ זִכְרוֹנָם לִבְרָכָה, וְכֵן מִדּוֹר לְדוֹר לְעוֹלָם "דּוֹר לְדוֹר יְשַׁבֵּחַ מַעֲשֶׂיךָ וּגְבוּרוֹתֶיךָ יַגִּידוּ" וִיקֻיַּם בָּנוּ מְהֵרָה מִקְרָא שֶׁכָּתוּב: "וַאֲנִי זֹאת בְּרִיתִי אוֹתָם אָמַר יְהֹוָה, רוּחִי אֲשֶׁר עָלֶיךָ וּדְבָרַי אֲשֶׁר שַׂמְתִּי בְּפִיךָ, לֹא יָמוּשׁוּ מִפִּיךָ וּמִפִּי זַרְעֲךָ וּמִפִּי זֶרַע זַרְעֲךָ, אָמַר יְהֹוָה מֵעַתָּה וְעַד עוֹלָם":
<h3>קנט</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ שֶׁנִּזְכֶּה לְהַשִּׂיג אוֹרוֹת הַמַּקִּיפִין, שֶׁנִּזְכֶּה לְהָבִין וּלְהַשְׂכִּיל וּלְהַכְנִיס בְּתוֹךְ פְּנִימִיּוּת שִׂכְלֵנוּ כָּל הַדַּעַת וְהַשֵּׂכֶל שֶׁלֹּא הָיִינוּ יְכוֹלִין לְהָבִין עַד הֵנָּה וְנִזְכֶּה לַעֲלוֹת בְּכָל עֵת מִדַּרְגָא לְדַרְגָא וּמִמַּעֲלָה לְמַעֲלָה בִּקְדֻשָּׁה וּבְטָהֳרָה גְדוֹלָה, וּלְהָאִיר בְּכָל פַּעַם הַשֵּׂכֶל וְהַדַּעַת דִּקְדֻשָּׁה בְּבָנִים וְתַלְמִידִים הֲגוּנִים, וּלְהַשִּׂיג בְּכָל עֵת מַקִּיפִין חֲדָשִׁים וּלְהַכְנִיס אוֹרוֹת הַמַּקִּיפִים לְתוֹךְ פְּנִימִיּוּת הַשֵּׂכֶל
<h3>קס</h3>
אָבִינוּ אָב הָרַחֲמָן, הַמְּרַחֵם רַחֵם נָא עָלֵינוּ, וְתֵן בְּלִבֵּנוּ בִּינָה לְהָבִין וּלְהַשְׂכִּיל לִשְׁמֹעַ לִלְמֹד וּלְלַמֵּד לִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי תוֹרָתֶךָ בְּאַהֲבָה, עַד שֶׁנִּזְכֶּה לְהַשִּׂיג אוֹרוֹת הַמַּקִיפִין הָעֶלְיוֹנִים, שֶׁהֵם עִקַּר שַׁעֲשׁוּעַ וְתַעֲנוּג עוֹלָם הַבָּא, שֶׁהֵם אֲרִיכַת הַיָּמִים וְהַשָּׁנִים, חַיִּים טוֹבִים וַאֲרוּכִים בֶּאֱמֶת, שֶׁהֵם הַמַּקִּיפִים שֶׁלְּמַעְלָה מֵהַזְּמַן, שֶׁהֵם רַב טוּב הַצָּפוּן וְגָנוּז לִירֵאֶיךָ אֲשֶׁר כָּל הַזְּמַן שֶׁל כָּל הָעוֹלָם הַזֶּה מַה שֶּׁהָיָה וּמַה שֶׁיִּהְיֶה אֵינוֹ עוֹלֶה כְּלָל כְּנֶגֶד יוֹם אֶחָד, וַאֲפִלּוּ כְּנֶגֶד שָׁעָה אַחַת שֶׁל הָעוֹלָם הַבָּא, שֶׁהוּא לְמַעְלָה מֵהַזְּמַן, שֶׁהוּא יוֹם שֶׁכֻּלּוֹ אָרֹךְ וְטוֹב, אַשְׁרֵי מִי שֶׁיִּזְכֶּה לָזֶה:
<h3>קסא</h3>
וְתוֹרֵנִי וּתְלַמְּדֵנִי תָמִיד לְצַמְצֵם אֶת שִׂכְלִי, שֶׁלֹּא אַתְחִיל לְהִכָּנֵס בַּחֲקִירוֹת וְקֻשְׁיוֹת כְּלָל, וְאֶזְכֶּה לָדַעַת מַה לְּדַבֵּר עִם חֲבֵרַי, וְלָשׂוּם סְיָג לִדְבָרַי לִשְׁתֹּק בְּמָקוֹם שֶׁאֲנִי צָרִיךְ לִשְׁתֹּק וְלֹא אֶהֱרֹס אֶת הַגְּבוּל חַס וְשָׁלוֹם, בְּאֹפֶן שֶׁלֹּא אֶכְנוֹס חַס וְשָׁלוֹם בְּקֻשְׁיוֹת וַחֲקִירוֹת שֶׁאָסוּר לִי לַחֲקֹר וּלְהַקְשׁוֹת וְתָגֵן עָלַי וְתִשְׁמְרֵנִי וְתַצִּילֵנִי תָמִיד שֶׁלֹּא יָבוֹאוּ עַל לִבִּי וְדַעְתִּי הַחֲקִירוֹת וְהַקֻּשְׁיוֹת וְהַתֵּרוּצִים שֶׁהֵם לְמַעְלָה מֵהַזְּמַן, אֲשֶׁר אֵין הַזְּמַן מַסְפִּיק לְבָאֵר הַקֻּשְׁיוֹת וְהַתֵּרוּצִים שֶׁיֵּשׁ שָׁם:
<h3>קסב</h3>
רִבּוֹנוֹ שֶׁל עוֹלָם מָלֵא רַחֲמִים, שָׁמְרָה נַפְשִׁי וְהַצִּילֵנִי מִכָּל מִינֵי קֻשְׁיוֹת וַחֲקִירוֹת זַכֵּנִי לְהַאֲמִין בְּךָ בֶּאֱמוּנָה שְׁלֵמָה לְבַד בְּלִי שׁוּם חֲקִירוֹת וְקֻשְׁיוֹת כְּלָל, רַחֵק מִדַּעְתִּי וּמִמַּחֲשַׁבְתִּי וּמִלִבִּי כָּל מִינֵי חֲקִירוֹת וּבִלְבּוּלִים וְכָל מִינֵי קֻשְׁיוֹת וְתֵרוּצִים בִּדְרָכֶיךָ הַקְּדוֹשִׁים וְלֹא אַתְחִיל לַחֲקֹר שׁוּם חֲקִירָה כְּלָל בַּחֲקִירוֹת הָאֱלֹהוּת, רַק אֶתְחַזֵּק וְאֶתְאַמֵּץ בֶּאֱמוּנָה שְׁלֵמָה לְבַד בֶּאֱמֶת וּבְתָם לֵבָב מָרֵיהּ דְּעַלְמָא כֹּלָּא, הַתָּמִים בְּמַעֲשָׂיו, הַתָּם וּמִתַּמָּם עִם תְּמִימִים, זַכֵּנִי לִתְמִימוּת בֶּאֱמֶת, וְאֶזְכֶּה לְקַיֵּם בֶּאֱמֶת מִקְרָא שֶׁכָּתוּב:
"תָּמִים תִּהְיֶה עִם יְהֹוָה אֱלֹהֶיךָ אַשְׂכִּילָה בְּדֶרֶךְ תָּמִים, מָתַי תָּבוֹא אֵלָי, אֶתְהַלֵּךְ בְּתָם לְבָבִי בְּקֶרֶב בֵּיתִי לֵבָב עִקֵּשׁ יָסוּר מִמֶּנִּי רַע לֹא אֵדָע עֵינַי בְּנֶאֶמְנֵי אֶרֶץ לָשֶׁבֶת עִמָּדִי הוֹלֵךְ בְּדֶרֶךְ תָּמִים הוּא יְשָׁרְתֵנִי וַאֲנִי בְּתֻמִּי אֵלֵךְ פְּדֵנִי וְחָנֵּנִי תֹּם וָיֹשֶׁר יִצְּרוּנִי כִּי קִוִּיתִיךָ" וְנֶאֱמַר: "אַשְׁרֵי תְמִימֵי דָרֶךְ הַהוֹלְכִים בְּתוֹרַת יְהֹוָה"
<h3>קסג</h3>
חוּס וַחֲמֹל עָלַי, וְזַכֵּנִי לַעֲבֹד אוֹתְךָ בִּתְמִימוּת גָּדוֹל בֶּאֱמֶת וּבֶאֱמוּנָה שְׁלֵמָה וּבִפְשִׁיטוּת גָּמוּר, עַד שֶׁאֶזְכֶּה לַעֲבֹר וְלַעֲלוֹת עַל כָּל הַחָכְמוֹת שֶׁבָּעוֹלָם, שֶׁיָּאִיר עָלַי הֶאָרַת הָרָצוֹן הָעֶלְיוֹן וְאֶזְכֶּה לִכְסֹף וּלְהִשְׁתּוֹקֵק וּלְהִתְגַּעְגֵּעַ אֵלֶיךָ בֶּאֱמֶת בְּרָצוֹן מֻפְלָג מְאֹד מְאֹד בְּלִי שִׁעוּר, וְאֶזְכֶּה לְחַיֵּי עוֹלָם הַבָּא לְיוֹם שֶׁכֻּלּוֹ אָרֹךְ וָטוֹב, וְנִזְכֶּה וְנִחְיֶה וְנִרְאֶה וְנִירַשׁ טוֹבָה וּבְרָכָה לִשְׁנֵי יְמוֹת הַמָּשִׁיחַ וּלְחַיֵּי הָעוֹלָם הַבָּא וְאֶזְכֶּה בְּרַחֲמֶיךָ לְהַשִּׂיג וּלְהַרְגִּישׁ חַיֵּי עוֹלָם הַבָּא בָּעוֹלָם הַזֶּה, וְלִרְאוֹת עוֹלָמִי בְּחַיַּי, שֶׁאֶזְכֶּה לְהַשִּׂיג תְּקוּפוֹת הַיָּמִים וּתְקוּפוֹת הַשָּׁנִים, לְהַשִּׂיג בָּעוֹלָם הַזֶּה הַמַּקִּיפִים שֶׁל עוֹלָם הַבָּא הַנִּקְרָאִים יָמִים, וְהַמַּקִּיפִים הַנִּקְרָאִים שָׁנִים וְתַשְׁפִּיעַ עָלֵינוּ שֶׁפַע הַכֶּתֶר עֶלְיוֹן דִּקְדֻשָּׁה, וְשָׁם תְּטַהֲרֵנוּ מִכָּל חַטֹּאתֵינוּ וַעֲווֹנוֹתֵינוּ וּפְשָׁעֵינוּ וְיִתְהַפְּכוּ שָׁם כָּל עֲווֹנוֹתֵינוּ לִזְכֻיּוֹת:
<h3>קסד</h3>
וּבְכֵן תְּרַחֵם עָלֵינוּ אָבִינוּ אָב הָרַחֲמָן, יְהֹוָה אֱלֹהֵי הַשָּׁמַיִם וֵאלֹהֵי הָאָרֶץ, הַכֹּל יָכוֹל וְכוֹלְלָם יָחַד, וְתָאִיר עָלֵינוּ אוֹר קְדֻשַּׁת הַצַּדִּיקִים הָאֲמִתִּיִּים הַמְּאִירִים בְּכָל הָעוֹלָמוֹת כֻּלָּם, בְּעוֹלָמוֹת עֶלְיוֹנִים וּבַתַּחְתּוֹנִים, בְּדָרֵי מַעְלָה וּבְדָרֵי מַטָּה, וְיָאִירוּ וְיוֹדִיעוּ לְדָרֵי מַעְלָה שֶׁעֲדַיִן אֵינָם יוֹדְעִים בִּידִיעָתוֹ יִתְבָּרַךְ כְּלָל, וִיעוֹרְרוּ וְיָקִיצוּ אֶת כָּל הַדָּרֵי מַטָּה, אֶת כָּל הַשּׁוֹכְנֵי עָפָר הַמֻּנָּחִים בַּדְּיוּטָא הַתַּחְתּוֹנָה, בִּשְׁפַל הַמַּדְרֵגָה, וְיָאִירוּ בָּהֶם וִיגַלּוּ לָהֶם, כִּי מְלֹא כָל הָאָרֶץ כְּבוֹדוֹ וִיעוֹרְרוּ וִיחַזְּקוּ אֶת כָּל הַנְּפָשׁוֹת הַנְּפוּלוֹת שֶׁנָּפְלוּ לְמָקוֹם שֶׁנָּפְלוּ, כָּל אֶחָד וְאֶחָד כְּפִי יְרִידָתוֹ, וִיחַיּוּ וִיעוֹרְרוּ וְיָקִיצוּ אוֹתָם, אֲפִלּוּ הַנְּפָשׁוֹת הַיְרוּדוֹת מְאֹד, שֶׁנָּפְלוּ בַּעֲווֹנוֹת וּבַעֲבֵרוֹת גְּדוֹלוֹת עַל כֻּלָּם יַגִּיעוּ רַחֲמֵיהֶם, וִיחַיּוּ וְיָשִׁיבוּ נַפְשׁוֹתָם הַחֲלוּשׁוֹת הַפְּגוּמוֹת מְאֹד, נֶפֶשׁ הַחוֹטֵאת, נֶפֶשׁ הַמָּרָה מְאֹד, יָחוֹסוּ עַל דַּל וְאֶבְיוֹן, וְנַפְשׁוֹת אֶבְיוֹנִים יוֹשִׁיעוּ, וִיעוֹרְרוּ וִיחַזְּקוּ וִיאַמְּצוּ אוֹתָם, שֶׁאַף-עַל-פִּי-כֵן אַל יִתְיָאֲשׁוּ עַצְמָן בְּשׁוּם אֹפֶן בָּעוֹלָם, כִּי מְלֹא כָל הָאָרֶץ כְּבוֹדֶךָ, וּבְכָל מָקוֹם אַתָּה נִמְצָא, וְגַם בְּהַשְּׁאוֹל תַּחְתִּיּוֹת יְכוֹלִין לְהִתְקָרֵב אֵלֶיךָ כִּי לֵית אֲתָר פָּנוּי מִנָּךְ וְאֵין שׁוּם יֵאוּשׁ בָּעוֹלָם כְּלָל:
<h3>קסה</h3>
רִבּוֹנוֹ שֶׁל עוֹלָם, מָלֵא רַחֲמִים בְּכָל עֵת וּבְכָל רֶגַע תָּמִיד, רָם וְנִשָּׂא מָרוֹם וְקָדוֹשׁ תִּשְׁכֹּן "וְאֶת דַּכָּא וּשְׁפַל רוּחַ, לְהַחֲיוֹת רוּחַ שְׁפָלִים, וּלְהַחֲיוֹת לֵב נִדְכָּאִים, אִם עַל הַמֶּלֶךְ טוֹב תִּנָּתֶן" לָנוּ נַפְשֵׁנוּ בִּשְׁאֵלָתֵנוּ וְעַמֵּנוּ בְּבַקָּשָׁתֵנוּ רַחֲמָן מָלֵא רַחֲמִים, יֵצֵא דְּבַר מַלְכוּת מִלְּפָנֶיךָ וְתַעַן וְתֹאמַר "נְבֵלָתִי יְקוּמוּן הָקִיצוּ וְרַנְּנוּ שׁוֹכְנֵי עָפָר" וּתְגַלֶּה עַל יְדֵי צַדִּיקֶיךָ הָאֲמִתִּיִּים טוּבְךָ וַחֲסָדֶיךָ הָרַבִּים כִּי לֹא תָמְנוּ כִּי לֹא כָלוּ רַחֲמֶיךָ לְעוֹלָם, וַעֲדַיִן אַתָּה עִמָּנוּ תָמִיד כִּי יְהֹוָה אִתָּנוּ וְאֶצְלֵנוּ וְעִמָּנוּ וְקָרוֹב לָנוּ גַם עַתָּה "כִּי לֹא יִטֹּשׁ יְהֹוָה אֶת עַמּוֹ בַּעֲבוּר שְׁמוֹ הַגָּדוֹל"
<h3>קסו</h3>
טוֹב וּמֵטִיב, מָלֵא רַחֲמִים, הַחֲיֵינוּ נָא, הֲשִׁיבֵנוּ נָא, "סַמְּכוּנִי בָּאֲשִׁישׁוֹת רַפְּדוּנִי בַּתַּפּוּחִים, כִּי חוֹלַת אַהֲבָה אָנִי" עוֹרְרֵנִי נָא, הֲקִיצֵנִי נָא, אַתָּה יְהֹוָה חָנֵּנִי וַהֲקִימֵנִי, הָקֵם "עַל סֶלַע רַגְלָי כּוֹנֵן אֲשׁוּרָי", אַמְּצֵנִי וְחַזְּקֵנִי נָא בְּיִרְאָתֶךָ וּבַעֲבוֹדָתֶךָ, "אַל תִּטְּשֵׁנִי וְאַל תַּעַזְבֵנִי אֱלֹהֵי יִשְׁעִי" אַמֵּץ וְחַזֵּק רִפְיוֹן יָדִי, בְּאֹפֶן שֶׁאֶזְכֶּה לָשׁוּב אֵלֶיךָ בֶּאֱמֶת חִישׁ קַל מְהֵרָה, וְאֶבְטַח בַּיהֹוָה וְלֹא אֶמְעַד לְעוֹלָם, וְלֹא אֶפֹּל בְּדַעְתִּי מִשּׁוּם דָּבָר שֶׁבָּעוֹלָם "הִנֵּה אֵל יְשׁוּעָתִי אֶבְטַח וְלֹא אֶפְחָד, כִּי עָזִּי וְזִמְרָת יָהּ יְהֹוָה, וַיְהִי לִי לִישׁוּעָה" אֶבְטַח בְּשֵׁם יְהֹוָה וְאֶשָּׁעֵן בֵּאלֹהַי, כִּי לֹא תַעֲזֹב אוֹתִי לְעוֹלָם וְנִזְכֶּה לְהַשִּׂיג בִּשְׁלֵמוּת הַשָּׂגַת דָּרֵי מַטָּה שֶׁהוּא הַשָּׂגַת "מְלֹא כָל הָאָרֶץ כְּבוֹדוֹ" וְנִזְכֶּה לְהַרְגִּישׁ בְּכָל עֵת וָרֶגַע אֱלֹהוּתְךָ עָלֵינוּ, וְנֵדַע וְנַאֲמִין בֶּאֱמֶת כִּי מְלֹא כָל הָאָרֶץ כְּבוֹדֶךָ, וְאַתָּה מְמַלֵּא כָל עָלְמִין וְסוֹבֵב כָּל עָלְמִין, וְלֵית אֲתַר פָּנוּי מִנָּךְ, כְּמוֹ שֶׁכָּתוּב: "אִם יִסָּתֵר אִישׁ בַּמִּסְתָּרִים וַאֲנִי לֹא אֶרְאֶנּוּ נְאֻם יְהֹוָה, הֲלֹא אֶת הַשָּׁמַיִם וְאֶת הָאָרֶץ אֲנִי מָלֵא" וְנִזְכֶּה לְקַיֵּם בֶּאֱמֶת מִקְרָא שֶׁכָּתוּב: "שִׁוִּיתִי יְהֹוָה לְנֶגְדִּי תָמִיד", וְנֵדַע וְנַכִּיר וְנַרְגִּישׁ בְּכָל עֵת יִרְאָתְךָ וְאֵימָתְךָ עָלֵינוּ, שֶׁנִּזְכֶּה לָדַעַת בֶּאֱמֶת וּבֶאֱמוּנָה שְׁלֵמָה אֲשֶׁר אַתָּה עוֹמֵד עָלֵינוּ בְּכָל עֵת וָרֶגַע, וּמִפָּנֶיךָ לֹא אֶסָּתֵר וְתִהְיֶה יִרְאָתְךָ עַל פָּנַי תָּמִיד לְבִלְתִּי אֶחֱטָא, וְאֶזְכֶּה לְהִתְיָרֵא וְלִפְחֹד תָּמִיד מִפְּנֵי פַּחַד יְהֹוָה וּמֵהֲדַר גְּאוֹנוֹ, וּלְהִתְקָרֵב אֵלֶיךָ וּלְהִתְדַּבֵּק בְּךָ בֶּאֱמֶת בִּדְבֵקוּת גָּדוֹל כִּרְצוֹנְךָ הַטּוֹב וּתְזַכֵּנוּ וְתַעַזְרֵנוּ שֶׁיִּהְיֶה נִכְלָל אֶצְלֵנוּ שְׁנֵי הַהַשָּׂגוֹת יַחַד, הַשָּׂגַת דָּרֵי מַטָּה עִם הַשָּׂגַת דָּרֵי מַעְלָה, אֲשֶׁר הֵם שׁוֹאֲלִים "אַיֵּה מְקוֹם כְּבוֹדוֹ" וְנִזְכֶּה לָדַעַת בֶּאֱמֶת כִּי לֵית מַחֲשָׁבָה תְּפִיסָא בָּךְ כְּלָל, וְתַכְלִית הַיְדִיעָה אֲשֶׁר לֹא נֵדַע, כִּי לִגְדֻלָּתְךָ אֵין חֵקֶר:
<h3>קסז</h3>
רִבּוֹנוֹ שֶׁל עוֹלָם סָתִים וְגַלְיָא, "הַמַּגְבִּיהִי לָשָׁבֶת, הַמַּשְׁפִּילִי לִרְאוֹת בַּשָּׁמַיִם וּבָאָרֶץ, מְקִימִי מֵעָפָר דָּל מֵאַשְׁפּוֹת יָרִים אֶבְיוֹן", הָקֵם וְהָרֵם דַּל וְאֶבְיוֹן כָּמוֹנִי, מֵעָפָר וּמֵאַשְׁפּוֹת כִּי אַתָּה "כֹל תּוּכָל וְלֹא יִבָּצֵר מִמְּךָ מְזִמָּה" זַכֵּנוּ שֶׁיֻּכְלְלוּ וְיָאִירוּ בָּנוּ יַחַד הַשָּׂגַת הַבֵּן וְהַתַּלְמִיד, שֶׁהוּא הַשָּׂגַת דָּרֵי מַעְלָה וְדָרֵי מַטָּה וְיִהְיוּ נִכְלָלִין כָּל הָעוֹלָמוֹת יַחַד, עֶלְיוֹן בַּתַּחְתּוֹן וְתַחְתּוֹן בָּעֶלְיוֹן, בְּאֹפֶן שֶׁנִּזְכֶּה לְיִרְאָה שְׁלֵמָה בֶּאֱמֶת, וְלֹא נִתְבַּטֵּל בַּמְּצִיאוּת חַס וְשָׁלוֹם, רַק נִזְכֶּה לְהַרְגִּישׁ מִלּוּי אֱלֹהוּתְךָ בְּכָל הָאָרֶץ בְּהַדְרָגָה וּבְמִדָּה כָּלוּל יַחַד מֵהַשָּׂגַת "מְלֹא כָל הָאָרֶץ כְּבוֹדוֹ וְאַיֵּה מְקוֹם כְּבוֹדוֹ", בְּאֹפֶן שֶׁנִּזְכֶּה לְיִרְאָה שְׁלֵמָה מִפָּנֶיךָ תָּמִיד כִּרְצוֹנְךָ הַטּוֹב בֶּאֱמֶת:
<h3>קסח</h3>
וּבְכֵן תְּזַכֵּנוּ בְּרַחֲמֶיךָ הָרַבִּים וְתַעַזְרֵנוּ וְתוֹשִׁיעֵנוּ שֶׁנִּזְכֶּה שֶׁיָּאִיר עָלֵינוּ בִּשְׁעַת אֲכִילָתֵנוּ הֶאָרַת הָרָצוֹן הַקָּדוֹשׁ וְתִתֶּן לָנוּ כֹחַ וְעֹז וּגְבוּרָה מֵאִתְּךָ, וְנִזְכֶּה לִהְיוֹת "אַנְשֵׁי חַיִל יִרְאֵי אֱלֹהִים אַנְשֵׁי אֱמֶת שׂוֹנְאֵי בָּצַע", כִּי אַתָּה הַנּוֹתֵן כֹּחַ לַעֲשׂוֹת חָיִל, עָזְרֵנוּ וְחַזְּקֵנוּ וְאַמְּצֵנוּ בְּיִרְאָתְךָ הַקְּדוֹשָׁה, וְזַכֵּנוּ בְּרַחֲמֶיךָ שֶׁנִּהְיֶה גִּבּוֹרִים אַנְשֵׁי חַיִל בֶּאֱמֶת כִּרְצוֹנְךָ הַטּוֹב, וְתִתֶּן לָנוּ מֶמְשָׁלָה דִּקְדֻשָּׁה כִּי "הָעֹשֶׁר וְהַכָּבוֹד מִלְּפָנֶיךָ וְאַתָּה מוֹשֵׁל בַּכֹּל, וּבְיָדְךָ כֹּחַ וּגְבוּרָה, וּבְיָדְךָ לְגַדֵּל וּלְחַזֵּק לַכֹּל" זַכֵּנוּ שֶׁיִּהְיֶה לָנוּ חֵלֶק טוֹב בְּהַמַּלְכוּת וְהַמֶּמְשָׁלָה דִּקְדֻשָּׁה, בְּאֹפֶן שֶׁנִּזְכֶּה לְהַמְשִׁיךְ פַּרְנָסָה טוֹבָה בְּהַרְחָבָה גְדוֹלָה לָנוּ וּלְכָל אַנְשֵׁי בֵּיתֵינוּ וּלְכָל הַתְּלוּיִים בָּנוּ מֵעַמְּךָ בֵּית יִשְׂרָאֵל:
<h3>קסט</h3>
רִבּוֹנוֹ שֶׁל עוֹלָם אַתָּה יוֹדֵעַ עֹצֶם דָּחְקֵנוּ וַעֲמָלֵנוּ וּמִעוּט וְצִמְצוּם הַפַּרְנָסָה שֶׁנִּתְמַעֲטָה מְאֹד פַּרְנָסַת עַמְּךָ בֵּית יִשְׂרָאֵל, בִּפְרָט פַּרְנָסַת הַכְּשֵׁרִים הַחֲפֵצִים לִכְנֹס בְּדֶרֶךְ הַקֹּדֶשׁ וּלְעָבְדְּךָ בֶּאֱמֶת, אֲשֶׁר פַּרְנָסָתָם דְּחוּקָה מְאֹד, וְרַבִּים נִמְנָעִים הַרְבֵּה מֵעֲבוֹדַת הַשֵּׁם יִתְבָּרַךְ מֵחֲמַת עוֹל וְטִרְדַּת הַפַּרְנָסָה רַחֵם עָלֵינוּ לְמַעַן שְׁמֶךָ, וְתַשְׁפִּיעַ עָלֵינוּ שֶׁפַע טוֹבָה וּפַרְנָסָה טוֹבָה לָנוּ וּלְכָל עַמְּךָ בֵּית יִשְׂרָאֵל, וּבִפְרָט לְהַחֲפֵצִים לְיִרְאָה אֶת שְׁמֶךָ עָזְרֵנוּ וְהוֹשִׁיעֵנוּ שֶׁלֹּא תִּמְנַע וּתְעַכֵּב אוֹתָנוּ הַפַּרְנָסָה מֵעֲבוֹדָתְךָ בֶּאֱמֶת כִּי לְךָ לְבַד עֵינֵינוּ תְלוּיוֹת "כֻּלָּם אֵלֶיךָ יְשַׂבֵּרוּן לָתֵת אָכְלָם בְּעִתּוֹ" כִּי אֵין אִתָּנוּ יוֹדֵעַ עַד מָה שׁוּם סִבָּה וְעֵסֶק בְּדֶרֶךְ הַטֶּבַע אֵיךְ לְהַמְשִׁיךְ פַּרְנָסָה כִּי אִם עָלֶיךָ לְבַד אָנוּ נִשְׁעָנִים, וְעֵינֵינוּ לְךָ מְיַחֲלוֹת עַד שֶׁתְּחָנֵּנוּ בְּרַחֲמֶיךָ וּבַחֲסָדֶיךָ הָרַבִּים, וְתִתֶּן לָנוּ פַּרְנָסוֹתֵינוּ בְּעִתּוֹ בְּמוֹעֲדוֹ וּבִזְמַנּוֹ וְתַזְמִין לָנוּ כָּל פַּרְנָסוֹתֵינוּ קֹדֶם שֶׁנִּצְטָרֵךְ לָהֶם בְּאֹפֶן שֶׁלֹּא תְּבַלְבֵּל אוֹתָנוּ טִרְדַּת הַפַּרְנָסָה מֵעֲבוֹדָתְךָ כְּלָל וּתְעוֹרֵר כֹּחַ מַלְכוּתֶךָ וְתַעֲלֶה וּתְקַבֵּל הַמַּלְכוּת דִּקְדֻשָּׁה שֶׁפַע הַפַּרְנָסָה טוֹבָה לִכְלָלִיּוּת עַמְּךָ בֵּית יִשְׂרָאֵל מֵהַיָּדַיִם שֶׁיֵּשׁ בְּיַם הַחָכְמָה וְתַמְשִׁיךְ פַּרְנָסָה טוֹבָה עָלֵינוּ מֵרָצוֹן הָעֶלְיוֹן כְּמוֹ שֶׁכָּתוּב: "עֵינֵי כֹל אֵלֶיךָ יְשַׂבֵּרוּ, וְאַתָּה נוֹתֵן לָהֶם אֶת אָכְלָם בְּעִתּוֹ פּוֹתֵחַ אֶת יָדֶךָ, וּמַשְׂבִּיעַ לְכָל חַי רָצוֹן" וְתִתֵּן וּתְחַלֵּק וְתִשְׂחֹק (וְתַסְפִּיק) הַפַּרְנָסָה לְכָל אֶחָד וְאֶחָד כְּפִי מַה שֶּׁצָּרִיךְ בֶּאֱמֶת לַעֲבוֹדַת הַשֵּׁם יִתְבָּרַךְ, בְּאֹפֶן שֶׁנִּזְכֶּה כֻלָּנוּ לְעָבְדְּךָ בֶּאֱמֶת וְתַסְפִּיק לָנוּ כָּל צְרָכֵינוּ בְּכָבוֹד וְלֹא בְּבִזּוּי, בְּהֶתֵּר וְלֹא בְּאִסּוּר, בְּנַחַת וְלֹא בְּצַעַר מִתַּחַת יָדְךָ הָרְחָבָה וְהַמְּלֵאָה וְאַל תַּצְרִיכֵנוּ לֹא לִידֵי מַתְּנַת בָּשָׂר וָדָם וְלֹא לִידֵי הַלְוָאָתָם וְנִזְכֶּה לְקַבֵּל הַפַּרְנָסָה בִּקְדֻשָּׁה גְדוֹלָה, וְיָאִיר בְּתוֹכָהּ הֶאָרַת הָרָצוֹן הָעֶלְיוֹן דִּקְדֻשָּׁה וְתַעַזְרֵנוּ לְשַׁבֵּר תַּאֲוַת אֲכִילָה לְגַמְרֵי, וּלְקַדֵּשׁ אֶת אֲכִילָתֵנוּ בִּקְדֻשָּׁה גְדוֹלָה, וְנֹאכַל לְשִׁמְךָ לְבַד, וְנִזְכֶּה לְקַבֵּל וּלְהַמְשִׁיךְ עָלֵינוּ הַיִּרְאָה הַקְּדוֹשָׁה הַנִּגֶּשֶׁת וּבָאָה עַל הָאָדָם בְּעֵת הָאֲכִילָה:
<h3>קע</h3>
אָבִינוּ מַלְכֵּנוּ, אַדִּירֵנוּ, בּוֹרְאֵנוּ, גּוֹאֲלֵנוּ, יוֹצְרֵנוּ, קְדוֹשֵׁנוּ קְדוֹשׁ יַעֲקֹב, רוֹעֵנוּ רוֹעֵה יִשְׂרָאֵל, הַמֶּלֶךְ טוֹב וְהַמֵּטִיב לַכֹּל, שַׂבְּעֵנוּ מִטּוּבְךָ הָאֲמִתִּי, שָׁמְרֵנוּ וְהַצִּילֵנוּ לְבַל נַטֶּה דַּעְתֵּנוּ וּלְבָבֵנוּ אַחַר הַטּוֹב הַמְדֻמֶּה, רַק נִזְכֶּה לְשַׁבֵּר כָּל תַּאֲוֹת הַמְדֻמִּיּוֹת, תַּאֲוֹת הַבַּהֲמִיּוֹת וְנִזְכֶּה לְדַבֵּק מַחֲשַׁבְתֵּנוּ בַּטּוֹב הָאֲמִתִּי בַּטּוֹב הַנִּצְחִי, לְהִתְעַנֵּג עַל יְהֹוָה וּלְהַשְׂבִּיעַ בְּצַחְצָחוֹת נַפְשֵׁנוּ וְתִהְיֶה אֲכִילָתֵנוּ בִּקְדֻשָּׁה גְדוֹלָה וּבְאֵימָה וּבְיִרְאָה גְדוֹלָה וְתַעַזְרֵנוּ וּתְזַכֵּנוּ שֶׁיֻּמְשַׁךְ עָלֵינוּ בִּשְׁעַת אֲכִילָתֵנוּ הֶאָרַת הָרָצוֹן הָעֶלְיוֹן, שֶׁנִּזְכֶּה לִכְסֹף וְלַחְמֹד וּלְהִשְׁתּוֹקֵק וְלַחְשׁוֹק וּלְהִתְגַּעְגֵּעַ אֵלֶיךָ בֶּאֱמֶת בְּרָצוֹן מֻפְלָג מְאֹד מְאֹד, בְּלִי שִׁעוּר וָעֵרֶךְ בְּתַכְלִית הַבִּטּוּל עַד אֵין סוֹף, עַד שֶׁלֹּא נֵדַע כְּלָל מַה אָנוּ רוֹצִים, וְיָאִיר עָלֵינוּ הֶאָרַת הָרָצוֹן שֶׁיִּהְיֶה לֶעָתִיד בָּעוֹלָם הַבָּא, כְּמוֹ שֶׁכָּתוּב:
"כָּעֵת יֵאָמֵר לְיַעֲקֹב וּלְיִשְׂרָאֵל, מַה פָּעַל אֵל" וְנֶאֱמַר: "מָה רַב טוּבְךָ אֲשֶׁר צָפַנְתָּ לִירֵאֶיךָ, פָּעַלְתָּ לַחוֹסִים בָּךְ נֶגֶד בְּנֵי אָדָם", וְנֶאֱמַר: "עַיִן לֹא רָאֲתָה אֱלֹהִים זוּלָתֶךָ יַעֲשֶׂה לִמְחַכֵּה לוֹ":
<h3>קעא</h3>
וְזַכֵּנוּ בְּרַחֲמֶיךָ הָרַבִּים לִקְדֻשַּׁת חֲנֻכָּה, וְתַעַזְרֵנוּ בְּכָל שָׁנָה וְשָׁנָה שֶׁנִּזְכֶּה לִפְעֹל בַּקָּשָׁתֵנוּ וּמִשְׁאֲלוֹתֵנוּ לְטוֹבָה בְּיוֹם הַכִּפּוּרִים הַקָּדוֹשׁ, שֶׁתִּמְחֹל וְתִסְלַח לַעֲוֹנוֹתֵינוּ וְלַעֲוֹנוֹת עַמְּךָ בֵּית יִשְׂרָאֵל וְתַעֲבִיר אַשְׁמוֹתֵינוּ בְּכָל שָׁנָה וְשָׁנָה "סְלַח נָא לַעֲוֹן הָעָם הַזֶּה כְּגֹדֶל חַסְדֶּךָ, וְכַאֲשֶׁר נָשָׂאתָ לָעָם הַזֶּה מִמִּצְרַיִם וְעַד הֵנָּה" וְשָׁם נֶאֱמַר: "וַיֹּאמֶר יְהֹוָה סָלַחְתִּי כִּדְבָרֶךָ" סְלַח נָא מְחַל נָא כַּפֶּר נָא עַל כָּל חַטֹּאתֵינוּ וַעֲוֹנוֹתֵינוּ וּפְשָׁעֵינוּ שֶׁחָטָאנוּ וְשֶׁעָוִינוּ וְשֶׁפָּשַׁעְנוּ לְפָנֶיךָ מִנְּעוּרֵנוּ עַד הַיּוֹם הַזֶּה "חָנֵּנִי אֱלֹהִים כְּחַסְדֶּךָ כְּרֹב רַחֲמֶיךָ מְחֵה פְשָׁעַי הֶרֶב כַּבְּסֵנִי מֵעֲוֹנִי וּמֵחַטָּאתִי טַהֲרֵנִי הַסְתֵּר פָּנֶיךָ מֵחֲטָאַי וְכָל עֲוֹנוֹתַי מְחֵה" וְנִזְכֶּה עַל יְדֵי הַמְּחִילָה וְהַסְּלִיחָה שֶׁל יוֹם הַכִּפּוּרִים לְקַבֵּל עַל יְדֵי זֶה קְדֻשַּׁת יְמֵי הַחֲנֻכָּה הַקְּדוֹשִׁים, שֶׁהֵם חֲנֻכַּת הַבַּיִת, וְנִזְכֶּה לְהַמְשִׁיךְ עָלֵינוּ בִּימֵי הַחֲנֻכָּה קְדֻשַּׁת הַבֵּית הַמִּקְדָּשׁ
<h3>קעב</h3>
וּתְרַחֵם עָלֵינוּ וְתִבְנֶה לָנוּ אֶת בֵּית קָדְשֵׁנוּ וְתִפְאַרְתֵּנוּ בִּמְהֵרָה בְיָמֵינוּ וְשָׁם נַקְרִיב לְפָנֶיךָ אֶת קָרְבָּנוֹת חוֹבוֹתֵינוּ, לְטַהֲרֵנוּ מֵעֲוֹנוֹתֵינוּ וְלִסְלֹחַ חַטֹּאתֵינוּ וְנִזְכֶּה לְהַקְרִיב לְפָנֶיךָ בְּכָל יוֹם וָיוֹם קָרְבְּנוֹת הַתָּמִיד בַּבֹּקֶר וּבָעֶרֶב וּבִזְכוּת הַתָּמִיד שֶׁל שַׁחַר תִּמְחֹל לָנוּ עַל כָּל הָעֲוֹנוֹת שֶׁל לַיְלָה, וּבִזְכוּת הַתָּמִיד שֶׁל בֵּין הָעַרְבַּיִם תִּמְחֹל לָנוּ עַל כָּל הָעֲווֹנוֹת שֶׁל הַיּוֹם כִּי אַתָּה יוֹדֵעַ גֹּדֶל הָרַחֲמָנוּת שֶׁעַל יִשְׂרָאֵל כְּשֶׁהֵם נוֹפְלִים בָּעֲוֹנוֹת חַס וְשָׁלוֹם, אֲשֶׁר אֵין רַחֲמָנוּת בָּעוֹלָם גָּדוֹל מִזֶּה, כִּי אַתָּה יוֹדֵעַ עֹצֶם קְדֻשָּׁתֵנוּ בְּשָׁרְשֵׁנוּ וְעֹצֶם דַּקּוּתֵנוּ וְרוּחָנִיוּתֵנוּ שֶׁאָנוּ רְחוֹקִים לְגַמְרֵי מֵעָוֹן, וְאֵין עָוֹן שַׁיָּךְ לָנוּ כְּלָל, וְאֵין אָנוּ יְכוֹלִין לִשָּׂא עָלֵינוּ עֹל מַשָּׂאוּי הָעֲוֹנוֹת אֲפִלּוּ יוֹם אֶחָד וְעִקַּר הָרַחֲמָנוּת הַגָּדוֹל מִכָּל מִינֵי רַחֲמָנוּת הוּא לְהוֹצִיא אוֹתָנוּ מֵעֲוֹנוֹת וַחֲטָאִים וּפְגָמִים, אֲשֶׁר רַק זֶה הוּא עִקַּר הָרַחֲמָנוּת הָאֲמִתִּי, וְאֵין שׁוּם רַחֲמָנוּת בָּעוֹלָם נֶחְשָׁב כְּלָל כְּנֶגֶד זֶה הָרַחֲמָנוּת עַל כֵּן בְּרַחֲמֶיךָ נָתַתָּ לָנוּ אֶת בֵּית הַמִּקְדָּשׁ לְכַפֵּר עַל כָּל עֲוֹנוֹתֵינוּ וּמֵעֵת אֲשֶׁר חָרַב בֵּית מִקְדָּשֵׁנוּ, חָשְׁכוּ עֵינֵינוּ, וְאֵין אָנוּ יְכוֹלִים לְנַקּוֹת עַצְמֵנוּ מֵעֲווֹנוֹת, כִּי אֵין מִי שֶׁיְּכַפֵּר בַּעֲדֵנוּ, אֲשֶׁר צָרָה הַזֹּאת גְּדוֹלָה מִכָּל הַצָּרוֹת שֶׁבָּעוֹלָם, כַּאֲשֶׁר נִגְלָה לְפָנֶיךָ אֲדוֹן כֹּל וּכְבָר חָלְפוּ וְעָבְרוּ קָרוֹב לְאַלְפַּיִם שָׁנָה מִיּוֹם הַחֻרְבָּן, אֲשֶׁר אָנוּ הוֹלְכִים תּוֹעִים וַחֲשֵׁכִים כִּיתוֹמִים וְאֵין אָב
<h3>קעג</h3>
אָדוֹן, הָקֵל עֻלֵּנוּ, וּשְׁלַח יֶשַׁע לְגָאֳלֵנוּ חוּס וַחֲמֹל וְרַחֵם עָלֵינוּ, וֶאֱמֹר לְצָרוֹתֵינוּ דַי, וּתְמַהֵר וְתָחִישׁ לְגָאֳלֵנוּ גְאֻלָּה שְׁלֵמָה בְּגַשְׁמִיּוּת וְרוּחָנִיּוּת בְּגוּף וְנֶפֶשׁ וּמָמוֹן, וְתִגְאוֹל וְתִפְדֶּה נַפְשֵׁנוּ מִכָּל הַחֲטָאִים וְהָעֲוֹנוֹת וְהַפְּשָׁעִים, וּמִכָּל מִינֵי פְּגָמִים שֶׁבָּעוֹלָם, וּמִכָּל הַתַּאֲוֹת וְהַמִּדּוֹת רָעוֹת וְתִבְנֶה לָנוּ אֶת בֵּית מִקְדָּשֵׁנוּ בִּנְיַן עוֹלָם עֲדֵי עַד, וְיָשׁוּבוּ כֹּהֲנִים לַעֲבוֹדָתָם וּלְוִיִּם לְדוּכָנָם וְיִשְׂרָאֵל לְמַעֲמָדָם וְתַמְשִׁיךְ וְתָאִיר עָלֵינוּ עַל יְדֵי הַצַּדִּיקִים הָאֲמִתִּיִּים קְדֻשַּׁת הַדַּעַת הַקָּדוֹשׁ הַכָּלוּל מֵהַשָּׂגַת בֵּן וְתַלְמִיד דִּקְדֻשָּׁה, שֶׁהוּא אַסְפַּקְלַרְיָא הַמְּאִירָה וְאַסְפַּקְלַרְיָא שֶׁאֵינָהּ מְאִירָה וְנִזְכֶּה לָדַעַת כִּי יְהֹוָה הוּא הָאֱלֹהִים וְתַצִּיל אוֹתָנוּ מֵרוּחַ שְׁטוּת וְשִׁגָּעוֹן, וּמִכָּל מִינֵי טֵרוּף הַדַּעַת, וְתִשְׁמְרֵנוּ וְתַצִּילֵנוּ מִכָּל מִינֵי חַטָּאִים וּפְגָמִים שֶׁבָּעוֹלָם, וְנִזְכֶּה לְיִרְאָה שְׁלֵמָה מִפָּנֶיךָ תָמִיד, וּלְפַרְנָסָה טוֹבָה מֵאִתְּךָ, וְיָאִיר עָלֵינוּ הֶאָרַת הָרָצוֹן בִּשְׁעַת אֲכִילָתֵנוּ בִּקְדֻשָּׁה גְדוֹלָה:
<h3>קעד</h3>
וְתִרְפָּאֵנוּ רְפוּאָה שְׁלֵמָה בְּכָל רְמַ"ח אֵבָרֵינוּ וּשְׁסָ"ה גִידֵינוּ, וְתִשְׁמְרֵנוּ וְתַצִּילֵנוּ מִכָּל מִינֵי חוֹלָאַת, וּבִפְרָט מִחָלְיֵי הָרֵאָה חַס וְשָׁלוֹם וְנִזְכֶּה שֶׁתִּהְיֶה הָרֵאָה בִּשְׁלֵמוּת אֶצְלֵנוּ תָמִיד, בְּגַשְׁמִיּוּת וְרוּחָנִיּוּת, וְתִתְנַהֵג הָרֵאָה בְּמֶזֶג הַשָּׁוֶה תָמִיד, וְתַמְשִׁיךְ לָנוּ בְּכָל עֵת וָרֶגַע רוּחַ חַיִּים דִּקְדֻשָּׁה לְתוֹךְ כַּנְפֵי הָרֵאָה, וְיִהְיוּ כַּנְפֵי הָרֵאָה סוֹכְכִים בְּכַנְפֵיהֶם עַל הַלֵּב וִירַחֲפוּ בְּכַנְפֵיהֶם וְיַמְשִׁיכוּ רוּחַ חַיִּים דִּקְדֻשָּׁה בְּגַשְׁמִיּוּת וְרוּחָנִיּוּת לְתוֹךְ כָּל אֵבָרֵי הַגּוּף וְגִידָיו וְעוֹרְקָיו וּתְחַיֵּינוּ בְּאוֹר פָּנֶיךָ, וְתַמְשִׁיךְ וְתָאִיר עָלֵינוּ בְּרַחֲמֶיךָ הָרַבִּים ש"ע [שִׁי"ן עַיִ"ן] נְהוֹרִין שֶׁל הַפָּנִים הָעֶלְיוֹנִים שֶׁהֵם אוֹרוֹת הַמַּקִּיפִים הַקְּדוֹשִׁים שֶׁנִּזְכֶּה לְהַשִּׂיגָם חִישׁ קַל מְהֵרָה:
<h3>קעה</h3>
וְתַשְׁפִּיעַ עָלֵינוּ בִּרְצוֹנְךָ הַטּוֹב שֶׁפַע טוֹבָה וּפַרְנָסָה טוֹבָה כִּי בְךָ לְבַד בָּטָחְנוּ, כִּי אַתָּה "מַצְמִיחַ חָצִיר לַבְּהֵמָה, וְעֵשֶׂב לַעֲבוֹדַת הָאָדָם, לְהוֹצִיא לֶחֶם מִן הָאָרֶץ וְיַיִן יְשַׂמַּח לְבַב אֱנוֹשׁ לְהַצְהִיל פָּנִים מִשָּׁמֶן וְלֶחֶם לְבַב אֱנוֹשׁ יִסְעָד" וְנֶאֱמַר: "מָה רַבּוּ מַעֲשֶׂיךָ יְהֹוָה כֻּלָּם בְּחָכְמָה עָשִׂיתָ מָלְאָה הָאָרֶץ קִנְיָנֶךָ זֶה הַיָּם גָּדוֹל וּרְחַב יָדַיִם שָׁם רֶמֶשׂ וְאֵין מִסְפָּר חַיּוֹת קְטַנּוֹת עִם גְּדֹלוֹת שָׁם אֳנִיּוֹת יְהַלֵּכוּן לִוְיָתָן זֶה יָצַרְתָּ לְשַׂחֶק בּוֹ כֻּלָּם אֵלֶיךָ יְשַׂבֵּרוּן לָתֵת אָכְלָם בְּעִתָּם תִּתֵּן לָהֶם יִלְקֹטוּן תִּפְתַּח יָדְךָ יִשְׂבְּעוּן טוֹב":
<h3>קעו</h3>
מָלֵא רַחֲמִים, רַחֵם עָלֵינוּ בְּרַחֲמֶיךָ הָרַבִּים, בְּרַחֲמֶיךָ הָאֲמִתִּיִּים וּמַלֵּא מִשְׁאֲלוֹתֵינוּ לְטוֹבָה בְּרַחֲמִים, וְתֵן לָנוּ מַנְהִיג רַחֲמָן אֲמִתִּי שֶׁיֵּדַע אֵיךְ לְהִתְנַהֵג עִם הָרַחֲמָנוּת שֶׁיְּרַחֵם עָלֵינוּ בְּרַחֲמָנוּת הָאֲמִתִּי, שֶׁיְּמַהֵר וְיָחִישׁ לְהוֹצִיאֵנוּ מִכָּל הָעֲוֹנוֹת וּמִכָּל הַפְּגָמִים שֶׁנִּלְכַּדְנוּ בָּהֶם, אַף עַל פִּי שֶׁאָנוּ יוֹדְעִים בְּעַצְמֵנוּ שֶׁאָנוּ חַיָּבִים מְאֹד, אֲשֶׁר הִקְשִׁינוּ עָרְפֵּנוּ וְלֹא הִתְגַּבַּרְנוּ לְקַיֵּם דִּבְרֵי תוֹרָתְךָ וּמִצְוֹתֶיךָ בֶּאֱמֶת, עַד שֶׁפָּגַמְנוּ מַה שֶּׁפָּגַמְנוּ וְקִלְקַלְנוּ מַה שֶּׁקִּלְקַלְנוּ, אַף עַל פִּי כֵן חַסְדּוֹ יִתְגַּבֵּר עָלֵינוּ, וִיעוֹרֵר רַחֲמִים רַבִּים כָּאֵלֶּה שֶׁיּוֹצִיאוּ אוֹתָנוּ, אֶת כָּל אֶחָד וְאֶחָד, מִכָּל הַחֲטָאִים וְהָעֲוֹנוֹת וְהַפְּשָׁעִים, שֶׁנִּהְיֶה מֻבְטָחִים מֵעַתָּה לְהִנָּצֵל מִכָּל רָע וְלֹא נָשׁוּב עוֹד לְכִסְלָה, וְלֹא נַעֲשֶׂה מֵעַתָּה שׁוּם חֵטְא וְעָוֹן כְּלָל, וְלֹא נִפְגֹּם עוֹד שׁוּם פְּגַם כְּלָל, וְלֹא נָסוּר מֵרְצוֹנְךָ בֶּאֱמֶת יָמִין וּשְׂמֹאל וְאַתָּה בְּרַחֲמֶיךָ הָרַבִּים תִּמְחֹל וְתִסְלַח וּתְכַפֶּר לָנוּ עַל כָּל מַה שֶּׁחָטָאנוּ עַד הֵנָּה, וִיקֻיַּם מִקְרָא שֶׁכָּתוּב: "יַעֲזֹב רָשָׁע דַּרְכּוֹ, וְאִישׁ אָוֶן מַחְשְׁבוֹתָיו, וְיָשֹׁב אֶל יְהֹוָה וִירַחֲמֵהוּ, וְאֶל אֱלֹהֵינוּ כִּי יַרְבֶּה לִסְלֹחַ":
<h3>קעז</h3>
אָבִינוּ אָב הָרַחֲמָן, רַחֵם עָלֵינוּ וְאַל תַּשְׁחִיתֵנוּ כְּמָה שֶׁכָּתוּב: "כִּי אֵל רַחוּם יְהֹוָה אֱלֹהֶיךָ לֹא יַרְפְּךָ וְלֹא יַשְׁחִיתֶךָ וְלֹא יִשְׁכַּח אֶת בְּרִית אֲבוֹתֶיךָ אֲשֶׁר נִשְׁבַּע לָהֶם" וְנֶאֱמַר: "וְשָׁב יְהֹוָה אֱלֹהֶיךָ אֶת שְׁבוּתְךָ וְרִחֲמֶךָ וְשָׁב וְקִבֶּצְךָ מִכָּל הָעַמִּים אֲשֶׁר הֲפִיצְךָ יְהֹוָה אֱלֹהֶיךָ שָׁמָּה אִם יִהְיֶה נִדַּחֲךָ בִּקְצֵה הַשָּׁמָיִם מִשָּׁם יְקַבֶּצְךָ יְהֹוָה אֱלֹהֶיךָ וּמִשָּׁם יִקָחֶךָ וְהֱבִיאֲךָ יְהֹוָה אֱלֹהֶיךָ אֶל הָאָרֶץ אֲשֶׁר יָרְשׁוּ אֲבוֹתֶיךָ וִירִשְׁתָּהּ, וְהֵיטִבְךָ וְהִרְבְּךָ מֵאֲבוֹתֶיךָ וְנֶאֱמַר:
"יְהֹוָה חָנֵּנוּ לְךָ קִוִּינוּ, הֱיֵה זְרוֹעָם לַבְּקָרִים אַף יְשׁוּעָתֵנוּ בְּעֵת צָרָה", וְנֶאֱמַר:
"וְעֵת צָרָה הִיא לְיַעֲקֹב וּמִמֶּנָּה יִוָּשֵׁעַ", וְנֶאֱמַר: "בְּכָל צָרָתָם לוֹ צָר, וּמַלְאָךְ פָּנָיו הוֹשִׁיעָם, בְּאַהֲבָתוֹ וּבְחֶמְלָתוֹ הוּא גְאָלָם, וַיְנַטְּלֵם וַיְנַשְּׂאֵם כָּל יְמֵי עוֹלָם" וְנֶאֱמַר: "מִי אֵל כָּמוֹךָ נוֹשֵׂא עָוֹן וְעוֹבֵר עַל פֶּשַׁע לִשְׁאֵרִית נַחֲלָתוֹ לֹא הֶחֱזִיק לָעַד אַפּוֹ כִּי חָפֵץ חֶסֶד הוּא יָשׁוּב יְרַחֲמֵנוּ יִכְבּוֹשׁ עֲוֹנוֹתֵינוּ וְתַשְׁלִיךְ בִּמְצוּלוֹת יָם כָּל חַטֹּאתָם, תִּתֵּן אֱמֶת לְיַעֲקֹב חֶסֶד לְאַבְרָהָם אֲשֶׁר נִשְׁבַּעְתָּ לַאֲבוֹתֵינוּ מִימֵי קֶדֶם":
<h3>קעח</h3>
רִבּוֹנוֹ שֶׁל עוֹלָם, מֶלֶךְ רַחֲמָן רַחֵם עָלֵינוּ, טוֹב וּמֵטִיב הִדָּרֶשׁ לָנוּ, שׁוּבָה עָלֵינוּ בַּהֲמוֹן רַחֲמֶיךָ בִּגְלַל אָבוֹת שֶׁעָשׂוּ רְצוֹנֶךָ, בְּנֵה בֵיתְךָ כְּבַתְּחִלָּה וְכוֹנֵן מִקְדָּשְׁךָ עַל מְכוֹנוֹ וְהַרְאֵנוּ בְּבִנְיָנוֹ וְשַׂמְּחֵנוּ בְּתִקּוּנוֹ וְהָשֵׁב כֹּהֲנִים לַעֲבוֹדָתָם וּלְוִיִּם בְּדוּכָנָם לְשִׁירָם וּלְזִמְרָם, וְהָשֵׁב יִשְׂרָאֵל לִנְוֵיהֶם וְשָׁם נַקְרִיב לְפָנֶיךָ אֶת קָרְבְּנוֹת חוֹבוֹתֵינוּ תְּמִידִין כְּסִדְרָן וּמוּסָפִין כְּהִלְכָתָן רַחֵם עָלֵינוּ לְמַעַן שְׁמֶךָ, כִּי לֹא עַל צִדְקוֹתֵינוּ אֲנַחְנוּ מַפִּילִים תַּחֲנוּנֵינוּ לְפָנֶיךָ כִּי עַל רַחֲמֶיךָ הָרַבִּים כִּי עַל רַחֲמֶיךָ הָרַבִּים אָנוּ בְּטוּחִים, וְעַל חֲסָדֶיךָ אָנוּ נִשְׁעָנִים, וְלִסְלִיחוֹתֶיךָ אָנוּ מְקַוִּים, וְלִישׁוּעָתְךָ אָנוּ מְצַפִּים וְקַיֵּם לָנוּ מִקְרָא שֶׁכָּתוּב: "וַיֹּאמֶר, אֲנִי אַעֲבִיר כָּל טוּבִי עַל פָּנֶיךָ, וְקָרָאתִי בְשֵׁם יְהֹוָה לְפָנֶיךָ, וְחַנֹּתִי אֶת אֲשֶׁר אָחֹן, וְרִחַמְתִּי אֶת אֲשֶׁר אֲרַחֵם"
<h3>קעט</h3>
וְתִמָּלֵא עָלֵינוּ רַחֲמִים כִּי אַתָּה הוּא בַּעַל הָרַחֲמִים, כִּי אֵל רַחוּם שְׁמֶךָ, אֵל חַנּוּן שְׁמֶךָ, בָּנוּ נִקְרָא שְׁמֶךָ, יְהֹוָה עֲשֵׂה לְמַעַן שְׁמֶךָ וְתַשְׁפִּיעַ עָלֵינוּ רַחֲמִים רַבִּים רַחֲמִים גְּדוֹלִים, וִיקֻיַּם בָּנוּ מְהֵרָה מִקְרָא שֶׁכָּתוּב: "כִּי מְרַחֲמָם יְנַהֲגֵם וְעַל מַבּוּעֵי מַיִם יְנַהֲלֵם" וְנֶאֱמַר: "בְּרֶגַע קָטֹן עֲזַבְתִּיךְ, וּבְרַחֲמִים גְּדוֹלִים אֲקַבְּצֵךְ בְּשֶׁצֶף קֵצֶף הִסְתַּרְתִּי פָנַי רֶגַע מִמֵּךְ, וּבְחֶסֶד עוֹלָם רִחַמְתִּיךָ, אָמַר גּוֹאֲלֵךְ יְהֹוָה" וְנֶאֱמַר: "כִּי הֶהָרִים יָמוּשׁוּ וְהַגְּבָעוֹת תְּמוּטֶינָה, וְחַסְדִּי מֵאִתֵּךְ לֹא יָמוּשׁ, וּבְרִית שְׁלוֹמִי לֹא תָמוּט, אָמַר מְרַחֲמֵךְ יְהֹוָה" וְנֶאֱמַר: "הֲבֵּן יַקִּיר לִי אֶפְרַיִם, אִם יֶלֶד שַׁעֲשׁוּעִים, כִּי מִדֵּי דַבְּרִי בּוֹ זָכוֹר אֶזְכְּרֶנּוּ עוֹד, עַל כֵּן הָמוּ מֵעַי לוֹ רַחֵם אֲרַחֲמֶנּוּ נְאֻם יְהֹוָה":
<h3>קפ</h3>
מְרַחֵם עַל הָאָרֶץ מְרַחֵם עַל הַבְּרִיוֹת, הָאֵל אָב הָרַחֲמָן, רַחֵם עָלֵינוּ בְּרַחֲמֶיךָ הָאֲמִתִּיִּים בְּרַחֲמֶיךָ הַגְּנוּזִים בְּרַחֲמִים שֶׁיֵּשׁ בָּהֶם כֹּחַ לְרַחֵם גַּם עָלַי לְהַחֲזִירֵנִי בִתְשׁוּבָה שְׁלֵמָה לְפָנֶיךָ בֶּאֱמֶת לַאֲמִתּוֹ "כְּחַסְדְּךָ חַיֵּנִי וְאֶשְׁמְרָה עֵדוּת פִּיךָ, חַסְדְּךָ יְהֹוָה מָלְאָה הָאָרֶץ חֻקֶּיךָ לַמְּדֵנִי" וְתַשְׁפִּיעַ עָלַי דַּעַת דִּקְדֻשָּׁה, וּתְגָרֵשׁ מִמֶּנִּי הָרוּחַ שְׁטוּת וְשִׁגָּעוֹן וְכָל מִינֵי בִּלְבּוּל הַדַּעַת שֶׁבָּעוֹלָם וְאֶזְכֶּה אֲנִי וְזַרְעִי וְכָל הַתְּלוּיִם בִּי וְכָל עַמְּךָ בֵּית יִשְׂרָאֵל לָדַעַת בִּידִיעָה שְׁלֵמָה אֱלֹהוּתְךָ וּמֶמְשַׁלְתְּךָ וְגָדְלְךָ וְתָקְפְּךָ וְתִפְאַרְתְּךָ וּמַלְכוּתְךָ אֲשֶׁר בַּכֹּל מָשָׁלָה, כָּאָמוּר: "אַתָּה הָרְאֵתָ לָדַעַת כִּי יְהֹוָה הוּא הָאֱלֹהִים אֵין עוֹד מִלְּבַדּוֹ"
<h3>קפא</h3>
רַחוּם וְחַנּוּן רַחֵם עָלַי, כִּי אַתָּה לְבַד יוֹדֵעַ עֹצֶם הָרַחֲמָנוּת אֲשֶׁר עָלַי וְעָלֵינוּ בָּעֵת הַזֹּאת, וְאֵינִי יוֹדֵעַ מַה לַּעֲשׂוֹת, רַק אֲנִי שׁוֹאֵל כְּעָנִי בַּפֶּתַח רַחֲמִים וְחֶמְלָה וַחֲנִינָה, וְהַטּוֹב בְּעֵינֶיךָ עֲשֵׂה עִמִּי, כִּי כַּפַּי פְּרוּשׂוֹת וּשְׁטוּחוֹת לְרַחֲמֶיךָ לְבַד, לְרַחֲמֶיךָ הָאֲמִתִּיִּים לְרַחֲמֶיךָ הַנִּצְחִיִּים "חַסְדֵי יְהֹוָה כִּי לֹא תָמְנוּ, כִּי לֹא כָלוּ רַחֲמָיו טוֹב יְהֹוָה לַכֹּל, וְרַחֲמָיו עַל כָּל מַעֲשָׂיו כִּי שָׁחָה לֶעָפָר נַפְשֵׁנוּ, דָּבְקָה לָאָרֶץ בִּטְנֵנוּ קוּמָה עֶזְרָתָה לָנוּ, וּפְדֵנוּ לְמַעַן חַסְדֶּךָ", וְקַיֵּם לָנוּ מִקְרָא שֶׁכָּתוּב: "וְאֵרַשְׂתִּיךְ לִי לְעוֹלָם, וְאֵרַשְׂתִּיךְ לִי בְּצֶדֶק וּבְמִשְׁפָּט וּבְחֶסֶד וּבְרַחֲמִים, וְאֵרַשְׂתִּיךְ לִי בֶּאֱמוּנָה וְיָדַעַתְּ אֶת יְהֹוָה יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי בָּרוּךְ יְהֹוָה אֱלֹהִים אֱלֹהֵי יִשְׂרָאֵל עֹשֵׂה נִפְלָאוֹת לְבַדּוֹ וּבָרוּךְ שֵׁם כְּבוֹדוֹ לְעוֹלָם וְיִמָּלֵא כְבוֹדוֹ אֶת כָּל הָאָרֶץ אָמֵן וְאָמֵן":
<h2>תפילה ח</h2>
<h3>קפב</h3>
כַּשּׁוֹפָר אָרִים קוֹלִי וְאֶקְרָא, רִבּוֹנוֹ שֶׁל עוֹלָם, אֲדוֹן יָחִיד מוֹשֵׁל בַּכֹּל, חוּס וְחָנֵּנוּ בְּרַחֲמֶיךָ הָרַבִּים וּשְׁלַח לָנוּ מוֹכִיחַ טוֹב וְרָאוּי וְהָגוּן, מוֹכִיחַ אֲמִתִּי, שֶׁיִּהְיֶה רָאוּי לְהוֹכִיחַ אֶת עַמְּךָ יִשְׂרָאֵל בֶּאֱמֶת וְשָׁמְרֵנוּ וְהַצִּילֵנוּ בְּרַחֲמֶיךָ הָרַבִּים מִמּוֹכִיחִים שֶׁאֵינָם הֲגוּנִים וּרְאוּיִים לְהוֹכִיחַ אֶת עַמְּךָ יִשְׂרָאֵל כִּי אַתָּה יָדַעְתָּ כִּי לַאו כָּל אָדָם רָאוּי לְהוֹכִיחַ, כִּי הַמּוֹכִיחִים שֶׁאֵינָם רְאוּיִים וַהֲגוּנִים יְכוֹלִים חַס וְשָׁלוֹם לְהַחֲלִישׁ אֶת נִשְׁמוֹתֵינוּ עַל יְדֵי תּוֹכַחְתָּם שֶׁאֵינָהּ כַּהֹגֶן
<h3>קפג</h3>
עַל כֵּן בָּאנוּ לְפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, אוֹהֵב עַמּוֹ יִשְׂרָאֵל רַחֵם עָלֵינוּ לְמַעַן שְׁמֶךָ, וּשְׁלַח לָנוּ מוֹשִׁיעַ וְרַב וּמוֹכִיחַ הָגוּן שֶׁיִּהְיֶה רָאוּי לְהוֹכִיחֵנוּ בְּ"תוֹכַחַת מְגֻלָּה מֵאַהֲבָה מְסֻתָּרֶת יֶהֶלְמֵנִי צַדִּיק חֶסֶד וְיוֹכִיחֵנִי" בְּתוֹכַחְתּוֹ הַטּוֹבָה, בְּתוֹכָחָה שֶׁל מֹשֶׁה רַבֵּנוּ עָלָיו הַשָּׁלוֹם, אֲשֶׁר עַל יְדֵי תּוֹכַחְתּוֹ הַטּוֹבָה יוֹסִיף וְיִתֵּן רֵיחַ טוֹב בְּנִשְׁמוֹתֵינוּ, וִיחַזֵּק וִיאַמֵּץ אֶת נִשְׁמוֹתֵינוּ עַל יְדֵי תּוֹכַחְתּוֹ הַטּוֹבָה וְיִתְחַזְּקוּ וְיִתְאַמְּצוּ וְיִתְגַּבְּרוּ נִשְׁמוֹתֵינוּ עַל יָדוֹ בְּכֹחַ גָּדוֹל דִּקְדֻשָּׁה, עַד שֶׁיֻּמְשַׁךְ וְיֻשְׁפַּע שֶׁפַע טוֹבָה וּבְרָכָה לְכָל הָעוֹלָמוֹת הַתְּלוּיִם בְּנִשְׁמוֹתֵינוּ, בְּאֹפֶן שֶׁנִּזְכֶּה עַל יְדֵי הַמּוֹכִיחַ הָרָאוּי לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת מֵאַהֲבָה, עַד שֶׁיִּתְהַפְּכוּ כָּל עֲווֹנוֹתֵינוּ לִזְכֻיּוֹת וְתַשְׁפִּיעַ עַל הַמּוֹכִיחַ הָאֲמִתִּי קוֹלוֹ שֶׁל מֹשֶׁה שֶׁהוּא קוֹל הַשִּׁיר שֶׁיִּתְעַר לֶעָתִיד שֶׁהוּא שִׁיר פָּשׁוּט כָּפוּל מְשֻׁלָּשׁ מְרֻבָּע הַכָּלוּל בְּשִׁמְךָ הַגָּדוֹל וְהַקָּדוֹשׁ, שֶׁהוּא שִׁיר שֶׁל חֶסֶד שֶׁיִּתְנַגֵּן לֶעָתִיד עַל שִׁבְעִים וּשְׁנַיִם נִימִין בָּעֵת שֶׁיַּגִּיעַ קִבּוּל שְׂכָרָן שֶׁל הַצַּדִּיקִים לֶעָתִיד אַשְׁרֵי אֹזֶן שֶׁיִּזְכֶּה לִשְׁמֹעַ קוֹל הַשִּׁיר הַזֶּה רַחֵם עָלֵינוּ בְּרַחֲמֶיךָ הָרַבִּים, וְתֵן לָנוּ מוֹכִיחַ כָּזֶה שֶׁיּוּכַל לְהוֹכִיחֵנוּ בְּקוֹל הַשִּׁיר הַזֶּה וִיקֻיַּם בְּהַמּוֹכִיחַ הָאֲמִתִּי מִקְרָא שֶׁכָּתוּב: "קְרָא בְגָרוֹן אַל תַּחְשֹׂךְ, כַּשּׁוֹפָר הָרֵם קוֹלֶךָ" וְנִזְכֶּה שֶׁיְּעוֹרֵר וִיגַלֶּה וְיַמְשִׁיךְ עָלֵינוּ הַקּוֹל הַמַּשְׁקֶה אֶת הַגַּן עֵדֶן שֶׁהוּא הַנָּהָר הַיּוֹצֵא מֵעֵדֶן לְהַשְׁקוֹת אֶת הַגָּן שֶׁהוּא קוֹל הַשִּׁיר הַקָּדוֹשׁ הַזֶּה שֶׁיִּתְעַר לֶעָתִיד בָּעֵת שֶׁתְּחַדֵּשׁ אֶת עוֹלָמְךָ בְּחַסְדְּךָ הַטּוֹב כְּמוֹ שֶׁכָּתוּב: "עוֹלָם חֶסֶד יִבָּנֶה", אֲשֶׁר עַל יְדֵי הַקּוֹל הַזֶּה גְּדֵלִים כָּל הָרֵיחוֹת טוֹבוֹת וְכָל הַיִרְאוֹת הַקְּדוֹשׁוֹת וְתַמְשִׁיךְ עָלֵינוּ יִרְאָה שְׁלֵמָה יִרְאָה עִלָּאָה יִרְאַת הָרוֹמְמוּת, וְאִירָא וְאֶפְחַד וְאַזְחִיל (וְאוֹחִיל) וְאֶרְעַד מִמְּךָ תָמִיד וְאֶזְכֶּה לְהַרְגִּישׁ יִרְאָתְךָ הַקְּדוֹשָׁה עָלַי תָמִיד, בְּכָל רְמַ"ח אֵבָרַי וּשְׁסָ"ה גִידַי, וְתִהְיֶה יִרְאָתְךָ עַל פָּנַי לְבִלְתִּי אֶחֱטָא, וּתְזַכֵּנִי לַעֲנָוָה אֲמִתִּיִּית עַד שֶׁאֶזְכֶּה לְהִכָּלֵל בְּךָ בֶּאֱמֶת:
<h3>קפד</h3>
וּבְכֵן תְּרַחֵם עָלַי בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים, וּתְזַכֵּנִי לְבַטֵּל וּלְשַׁבֵּר תַּאֲוַת אֲכִילָה לְגַמְרֵי בֶּאֱמֶת, וְאֶזְכֶּה לְהַכְנִיעַ מְזוֹנָא דְגוּפָא, וּלְגַבֵּר וּלְחַזֵּק וּלְאַמֵּץ בְּכָל עֹז וְתַעֲצוּמוֹת מְזוֹנָא דְנִשְׁמָתָא, רִבּוֹנוֹ שֶׁל עוֹלָם אַתָּה יוֹדֵעַ גֹּדֶל חֲלִישׁוּת נִשְׁמוֹתֵינוּ אֲשֶׁר נֶחְלְשׁוּ מְאֹד מְאֹד בַּעֲווֹנוֹתֵינוּ הָרַבִּים וְהָעֲצוּמִים מְאֹד, עַד אֲשֶׁר כָּל מִשְׁכָּבֵנוּ נֶהְפַּךְ בְּחָלְיֵינוּ, אֲשֶׁר אִי אֶפְשָׁר לְהַעֲרִיךְ וּלְסַפֵּר כְּלָל, עַד אֲשֶׁר "כָּשַׁל כֹּחַ הַסַּבָּל"
<h3>קפה</h3>
מָלֵא רַחֲמִים בְּכָל עֵת, חוּסָה עַל נַפְשֵׁנוּ וְרוּחֵנוּ וְנִשְׁמוֹתֵינוּ, וְחַזְּקֵם וְאַמְּצֵם בְּיִרְאָתְךָ הַקְּדוֹשָׁה, וְתַשְׁפִּיעַ עֲלֵיהֶם וְתַשְׁקֵם מִשַּׁקְיָא דְגִּנְתָא דְּעֵדֶן, וְתַמְשִׁיךְ עֲלֵיהֶם רֵיחַ טוֹב רֵיחַ גַּן עֵדֶן, עַד אֲשֶׁר כָּל מַעֲשֵׂינוּ הָרָעִים כֻּלָּם יִתְהַפְּכוּ לִזְכֻיּוֹת בְּחַסְדְּךָ הַגָּדוֹל, וְיַעֲלוּ רֵיחַ טוֹב לְפָנֶיךָ כְּמוֹ שֶׁכָּתוּב: "נִרְדִּי נָתַן רֵיחוֹ" וְאָמְרוּ רַבּוֹתֵינוּ זִכְרוֹנָם לִבְרָכָה, עָזַב לֹא נֶאֱמַר אֶלָּא נָתַן וִיקֻיַּם בָּנוּ מִקְרָא שֶׁכָּתוּב: "יִרְוְיֻן מִדֶּשֶׁן בֵּיתֶךָ, וְנַחַל עֲדָנֶיךָ תַשְׁקֵם" וְתַעַזְרֵנוּ לְהַכְנִיעַ וּלְשַׁבֵּר וּלְבַטֵּל עָקֵב דְּסִטְרָא אַחֲרָא, עָקֵב שֶׁל עֵשָׂו הָרָשָׁע שֶׁהוּא תַאֲוַת אֲכִילָה וּשְׁתִיָּה מְזוֹנָא דְגוּפָא, וּלְהַגְבִּיר עָלָיו עָקֵב דִּקְדֻשָּׁה, שֶׁהוּא קְדֻשַּׁת יַעֲקֹב אָבִינוּ עָלָיו הַשָּׁלוֹם, שֶׁהוּא "עֵקֶב עֲנָוָה יִרְאַת יְהֹוָה", שֶׁהוּא מְזוֹנָא דְנִשְׁמָתָא, וְיִתְגַּבֵּר וְיִתְעַלֶּה וְיִתְחַזֵּק וְיִתְאַמֵּץ הַקּוֹל קוֹל יַעֲקֹב עַל הַיָּדַיִם יְדֵי עֵשָׂו
<h3>קפו</h3>
רִבּוֹנוֹ שֶׁל עוֹלָם טוֹב לַכֹּל, עָזְרֵנוּ לְשַׁבֵּר וּלְבַטֵּל בֶּאֱמֶת תַּאֲוַת אֲכִילָה וּשְׁתִיָּה רַחֵם עָלַי לְמַעַן שְׁמֶךָ, "שָׁמְרָה נַפְשִׁי וְהַצִּילֵנִי אַל אֵבוֹשׁ כִּי חָסִיתִי בָךְ", זַכֵּנִי מְהֵרָה לְהַכְנִיעַ מְזוֹנָא דְגוּפָא וּלְהַגְבִּיר מְזוֹנָא דְנִשְׁמָתָא, וְתִהְיֶה כָּל אֲכִילָתִי וּשְׁתִיָּתִי בִּשְׁבִיל קִיּוּם הַנֶּפֶשׁ לְבַד כְּמוֹ שֶׁכָּתוּב: "צַדִּיק אוֹכֵל לְשֹׂבַע נַפְשׁוֹ":
<h3>קפז</h3>
וּתְעוֹרֵר רַחֲמֶיךָ הָרַבִּים וַחֲסָדֶיךָ הָעֲצוּמִים עָלֵינוּ, וְתַשְׁפִּיעַ עָלֵינוּ רַחֲמִים וְחֶמְלָה וַחֲנִינָה וּתְזַכֵּנוּ לְהִתְפַּלֵּל תְּפִלָּתֵנוּ לְפָנֶיךָ בְּכָל לֵב וָנֶפֶשׁ, בְּחֵן וּבְחֶסֶד וּבְרַחֲמִים, כְּבֵן הַמִּתְחַטֵּא לִפְנֵי אָבִיו, וְיֶעֱרַב לְפָנֶיךָ שִׂיחוֹתֵינוּ וּתְפִלּוֹתֵינוּ וְתַחֲנוּנֵינוּ וְנִזְכֶּה לְעוֹרֵר רַחֲמֶיךָ הָאֲמִתִּיִּים עָלֵינוּ, וְנֵחָשֵׁב לְפָנֶיךָ כְּבֵן יָחִיד כְּבֵן יַקִּיר כְּבֵן חָבִיב, כְּבֵן הַמִּתְחַטֵּא לִפְנֵי אָבִיו וְעוֹשֶׂה לוֹ רְצוֹנוֹ, בְּאַהֲבָה בְּחֶסֶד וּבְרַחֲמִים בְּחֶמְלָה וַחֲנִינָה וְנִשְׁפֹּךְ לִבֵּנוּ כַּמַּיִם נֹכַח פָּנֶיךָ יְהֹוָה, כִּי אַתָּה יָדַעְתָּ אֶת לְבָבִי הַמַּר וְהַנִּמְהָר, לִבִּי סְחַרְחַר, נַפְשִׁי מָרָה לִי מְאֹד מְאֹד רַחֵם עָלַי אָבִי אָבִי, חֲמֹל עָלַי אֲדוֹנִי יוֹצְרִי וּבוֹרְאִי, מַלְכִּי וֵאלֹהָי, אַל תַּעַזְבֵנִי וְאַל תִּטְּשֵׁנִי אַל יִמְעֲטוּ לְפָנֶיךָ אַנְחוֹתַי וְאֶנְקוֹתַי, כִּי בֶּאֱמֶת אִי אֶפְשַׁר לִי לְהִתְאַנֵּחַ וְלִצְעֹק בְּשׁוּם אֹפֶן כְּמוֹ שֶׁאֲנִי צָרִיךְ לִצְעֹק, אֲבָל מָה אֶעֱשֶׂה אָבִי שֶׁבַּשָּׁמַיִם, כִּי נִלְכַּדְתִּי מְאֹד בְּהַבְלֵי הָעוֹלָם הַזֶּה בַּעֲוֹנוֹתַי הָרַבִּים, וְאֵינִי יוֹדֵעַ אֵיךְ לְהַצִּיל אֶת נַפְשִׁי, כִּי אִם עָלֶיךָ לְבַד אֲנִי נִשְׁעָן וְנִתְלֶה וְנִסְמָךְ, כְּחַסְדְּךָ חַיֵּנִי, כְּחַסְדְּךָ עֲשֵׂה עִמִּי כִּי בֶאֱמֶת אֲנִי בְעַצְמִי הַחַיָּב מִכָּל הַצְּדָדִים, וְגַם זֶה אֵינִי זוֹכֶה לוֹמַר בֶּאֱמֶת לַאֲמִתּוֹ, כִּי אִם בַּפֶּה לְבַד, אֲבָל אַתָּה טוֹב לַכֹּל וּמָלֵא רַחֲמִים בְּכָל עֵת, וּכְבָר עָשִׂיתָ עִמִּי טוֹבוֹת רַבּוֹת וַחֲסָדִים גְּדוֹלִים וְנִפְלָאוֹת עַד אֵין חֵקֶר הוֹשִׁיעֵנִי מֵעַתָּה אָבִי שֶׁבַּשָּׁמַיִם, וְזַכֵּנִי מְהֵרָה לִתְפִלָּה בִּשְׁלֵמוּת, בְּכַוָּנַת הַלֵּב בֶּאֱמֶת, שֶׁאֶזְכֶּה לְהִתְפַּלֵּל תָּמִיד לְפָנֶיךָ בְּרַחֲמִים וְתַחֲנוּנִים וְלַאֲפוּשֵׁי בְּרַחֲמֵי טוּבֵי בְּכָל עֵת עַד שֶׁאֶזְכֶּה לְעוֹרֵר רַחֲמֶיךָ הָאֲמִתִּיִּים עָלַי, בְּאֹפֶן שֶׁאֶזְכֶּה לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת וְתַצִּילֵנִי בְּרַחֲמֶיךָ הָרַבִּים שֶׁלֹּא יִהְיֶה כֹחַ לְהַסִּטְרָא אַחֲרָא לִינֹק מִן הָרַחֲמָנוּת דִּקְדֻשָּׁה וְלֹא יִהְיֶה נִפְגָּם הָרַחֲמָנוּת דִּקְדֻשָּׁה עַל יָדָם חַס וְשָׁלוֹם
<h3>קפח</h3>
וְתִשְׁמְרֵנִי וְתַצִּילֵנִי מִן הָאַכְזָרִיּוּת, וּמִן הַכַּעַס וּמִן הַקְּפֵדוּת, וְאֶזְכֶּה לִהְיוֹת טוֹב וּמֵטִיב לַכֹּל בֶּאֱמֶת כִּרְצוֹנְךָ הַטּוֹב וְלֹא יִהְיֶה בְּלִבִּי שׁוּם כַּעַס וּקְפֵּדוּת וְלֹא שׁוּם אַכְזָרִיּוּת כְּלָל וְתַשְׁפִּיעַ עָלַי רַחֲמִים, שֶׁאֶזְכֶּה לְרַחֵם עַל הַבְּרִיּוֹת תָּמִיד כִּרְצוֹנְךָ הַטּוֹב, וְאַתָּה תְּרַחֵם עָלַי מִן הַשָּׁמַיִם וְתִשְׁמֹר אֶת דַּעְתִּי וּמוֹחִי וְשִׂכְלִי בִּקְדֻשָּׁה גְדוֹלָה, וְתַצִּילֵנִי מִבִּלְבּוּל הַדַּעַת וּמִכְּסִילוּת וּמִמַּחֲשָׁבוֹת רָעוֹת, וְאֶזְכֶּה לְקַדֵּשׁ אֶת דַּעְתִּי וּמַחֲשַׁבְתִּי בְּכָל עֵת בִּקְדֻשָּׁה גְדוֹלָה, וְלֹא אַנִּיחַ לִכְנֹס בְּדַעְתִּי וּמַחֲשַׁבְתִּי שׁוּם מַחֲשָׁבָה חִיצוֹנָה וְזָרָה כְּלָל וְתִשְׁמְרֵנִי וְתַצִּילֵנִי תָּמִיד מִמֹּחִין דְּקַטְנוּת, וְתַשְׁפִּיעַ וְתַמְשִׁיךְ עָלַי תָּמִיד מֹחִין דְּגַדְלוּת, וְיִהְיֶה שִׂכְלִי הוֹלֵךְ וְגָדוֹל בְּכָל עֵת בִּקְדֻשָּׁה וּבְטָהֳרָה גְדוֹלָה וְאֶזְכֶּה בְּרַחֲמֶיךָ הָרַבִּים לְזַכֵּךְ וּלְטַהֵר וּלְקַדֵּשׁ אֶת כָּל הַשְּׁלֹשָׁה מֹחִין שֶׁלִּי שֶׁבִּשְׁלֹשָׁה חַלְלֵי הַגֻּלְגֹּלֶת שֶׁהֵם חָכְמָה בִּינָה וָדַעַת, עַד אֲשֶׁר הַשְּׁלֹשָׁה מֹחִין שֶׁלִּי יִהְיוּ לִי מְחִצּוֹת פְּרוּסוֹת בִּפְנֵי הַתַּאֲוָה הָרָעָה הַכְּלָלִיּוּת שֶׁהוּא תַּאֲוַת נִאוּף:
<h3>קפט</h3>
וּתְרַחֵם עָלֵינוּ בְּרַחֲמֶיךָ הָרַבִּים, וְתִשְׁלַח לָנוּ צַדִּיק אֲמִתִּי, גִּבּוֹר וּבַעַל כֹּחַ גָּדוֹל אֲשֶׁר יְקַנֵּא קִנְאַת יְהֹוָה צְבָאוֹת, וְיִתְפַּלֵּל לְפָנֶיךָ תְּפִלָּה בִּבְחִינַת דִּין בְּכֹחַ וּגְבוּרָה גְדוֹלָה דִּקְדֻשָּׁה, וְיַעֲשֶׂה פְּלִילוּת עִמְּךָ, כְּמוֹ פִּנְחָס בָּעֵת שֶׁקִּנֵּא עַל מַעֲשֶׂה זִמְרִי, כְּמוֹ שֶׁכָּתוּב: "וַיַּעֲמֹד פִּנְחָס וַיְפַלֵּל וַתֵּעָצַר הַמַּגֵּפָה" וְתַעַזְרֵנוּ בִּזְכוּת וְכֹחַ תְּפִלַּת הַצַּדִּיק הַבַּעַל כֹּחַ לְהַכְנִיעַ וּלְשַׁבֵּר וּלְבַטֵּל תַּאֲוַת נִאוּף מֵעָלֵינוּ וּמֵעַל כָּל עַמְּךָ בֵּית יִשְׂרָאֵל מֵעַתָּה וְעַד עוֹלָם וְתַחְמֹל עַל עַמְּךָ יִשְׂרָאֵל בְּחֶמְלָתְךָ הַחֲזָקָה וּבְאַהֲבָתְךָ הַגְּדוֹלָה, וְתִתֶּן כֹּחַ וּגְבוּרָה לִתְפִלַּת הַצַּדִּיק הַבַּעַל כֹּחַ הַזֶּה, שֶׁתְּפִלָּתוֹ בִּבְחִינַת דִּין תַּעֲמֹד לְהַסִּטְרָא אַחֲרָא וְהַקְּלִפָּה בְּבֵית הַבְּלִיעָה שֶׁלָּה, עַד שֶׁתִּהְיֶה מֻכְרַחַת הַסִּטְרָא אַחֲרָא וְהַקְּלִפָּה לְהָקִיא וּלְהוֹצִיא מִקִּרְבָּהּ וּבִטְנָהּ כָּל הַקְּדֻשּׁוֹת שֶׁבָּלְעָה וְכָל הַדַּעַת וְהָרַחֲמָנוּת וְהַתְּפִלּוֹת וְכָל מִינֵי נִיצוֹצוֹת הַקְּדֻשָּׁה שֶׁבָּלְעָה עַל-יְדֵי חֲטָאֵינוּ וּפְשָׁעֵינוּ הָרַבִּים, וּבִפְרָט עַל יְדֵי פְּגַם הַבְּרִית, הַכֹּל תִּהְיֶה מֻכְרַחַת לְהָקִיא וּלְהוֹצִיא מִקִּרְבָּהּ וּבִטְנָהּ חִישׁ קַל מְהֵרָה, וִיקֻיַּם מְהֵרָה מִקְרָא שֶׁכָּתוּב: "חַיִל בָּלַע וַיְקִאֶנּוּ מִבִּטְנוֹ יֹרִשֶׁנּוּ אֵל", וְתִהְיֶה מֻכְרַחַת הַסִּטְרָא אַחֲרָא וְהַקְּלִפָּה לִתֵּן הֲקָאוֹת הַרְבֵּה בְּכָל עֵת וּבְכָל שָׁעָה עַד אֲשֶׁר תָּקִיא וְתוֹצִיא גַּם עַצְמוּת חַיּוּתָהּ מַמָּשׁ מִקִּרְבָּהּ וּבִטְנָהּ, כְּמוֹ שֶׁכָּתוּב: "מַטֵּה עֻזְּךָ יִשְׁלַח יְהֹוָה מִצִּיּוֹן רְדֵה בְקֶרֶב אֹיְבֶיךָ" וְיִתְגַּיְרוּ גֵרִים רַבִּים אֲמִתִּיִּים וְיִתּוֹסְפוּ עַל עַמְּךָ יִשְׂרָאֵל וְיַכִּירוּ כָּל אֻמּוֹת הָעוֹלָם כֹּחַ מַלְכוּתֶךָ, וְיֵדְעוּ כֻלָּם "כִּי אַתָּה הוּא יְהֹוָה לְבַדֶּךָ עֶלְיוֹן עַל כָּל הָאָרֶץ", וְיִתְגַּדֵּל וְיִתְקַדֵּשׁ וְיִתְרוֹמֵם וְיִתְנַשֵּׂא וְיִתְעַלֶּה כְּבוֹדְךָ עַל כָּל בָּאֵי עוֹלָם, וְכָל בְּנֵי בָשָׂר יִקְרְאוּ בִשְׁמֶךָ וְכֹל אֲשֶׁר נִשְׁמַת רוּחַ חַיִּים בְּאַפָּיו כֻּלָּם כְּאֶחָד יִתְּנוּ כָבוֹד וְהָדָר לִשְׁמֶךָ, וּכְבוֹד יְהֹוָה יִמָּלֵא כָל הָאָרֶץ וְיִתְפַּרְסֵם וְיִתְגַּלֶּה אֱלֹהוּתְךָ וְאַדְנוּתְךָ לְכָל בָּאֵי עוֹלָם, וְיִהְיֶה רַעַשׁ גָּדוֹל וּפִרְסוּם שֵׁם כְּבוֹדְךָ בֵּין כָּל בְּנֵי אָדָם וְיִשְׁמְעוּ רְחוֹקִים וְיָבוֹאוּ וְיַכִּירוּ כֹחַ מַלְכוּתֶךָ:
<h3>קצ</h3>
רִבּוֹנוֹ שֶׁל עוֹלָם, "תְּמִים דֵּעִים", עֲשֵׂה נִפְלָאוֹת עִמָּנוּ בְּעוֹלָמְךָ אֲשֶׁר בָּרָאתָ לִכְבוֹדֶךָ וְגַלֵּה כְּבוֹד מַלְכוּתְךָ עָלֵינוּ מְהֵרָה, וְהוֹפַע וְהִנָּשֵׂא עָלֵינוּ לְעֵינֵי כָּל חָי, וְקָרֵב פְּזוּרֵינוּ מִבֵּין הַגּוֹיִם וּנְפוּצוֹתֵינוּ כַּנֵּס מִיַּרְכְּתֵי אָרֶץ, וְקוֹל פִּרְסוּם אֱלֹהוּתְךָ יִשָּׁמַע מְהֵרָה בְּכָל הָעוֹלָם בְּקוֹל רַעַשׁ גָּדוֹל כְּמוֹ קוֹל רְעָמִים "יַרְעֵם אֵל בְּקוֹלוֹ נִפְלָאוֹת, עֹשֶׂה גְדוֹלוֹת עַד אֵין חֵקֶר", כִּי מִי יִתְבּוֹנֵן רַעַם גְּבוּרוֹתֶיךָ, וִיקֻיַּם מְהֵרָה מִקְרָא שֶׁכָּתוּב: "הָבוּ לַיהֹוָה מִשְׁפְּחוֹת עַמִּים, הָבוּ לַיהֹוָה כָּבוֹד וָעֹז", וְנֶאֱמַר: "קוֹל יְהֹוָה עַל הַמָּיִם אֵל הַכָּבוֹד הִרְעִים יְהֹוָה עַל מַיִם רַבִּים" וְתִמָּלֵא "הָאָרֶץ דֵּעָה אֶת יְהֹוָה כַּמַּיִם לַיָּם מְכַסִּים":
<h3>קצא</h3>
רִבּוֹנוֹ שֶׁל עוֹלָם, "אַתָּה פוֹרַרְתָּ בְּעָזְךָ יָם, שִׁבַּרְתָּ רָאשֵׁי תַנִּינִים עַל הַמָּיִם אַל תִּתֵּן לְחַיַּת נֶפֶשׁ תּוֹרֶךָ חַיַּת עֲנִיֶיךָ אַל תִּשְׁכַּח לָנֶצַח" עָזְרֵנוּ וְרַחֵם עָלֵינוּ וְעַל כָּל עַמְּךָ יִשְׂרָאֵל, וּתְעוֹרֵר רַחֲמֵי הַצַּדִּיק הָאֱמֶת "צִיר נֶאֱמָן לְשׁוֹלְחָיו", שֶׁיִּלְחוֹם בַּעֲדֵנוּ מִלְחֲמוֹת יְהֹוָה וְיוֹצִיא אוֹתָנוּ מִבֵּין שִׁנֵּיהֶם שֶׁל הַסִּטְרָא אַחֲרָא וְהַקְּלִפּוֹת וּבְכֹחוֹ וּגְבוּרָתוֹ הַגְּדוֹלָה יוֹצִיא מֵהַסִּטְרָא אַחֲרָא כָּל הַקְּדֻשּׁוֹת וְכָל הַתְּפִלּוֹת וְכָל הָרַחֲמָנוּת וְהַדַּעַת, וְכָל הַנִּיצוֹצוֹת הַקְּדוֹשִׁים שֶׁבָּלְעוּ מִן הַקְּדֻשָּׁה בַּעֲווֹנוֹתֵינוּ הָרַבִּים, וּבִפְרָט עַל יְדֵי פְּגַם הַבְּרִית
<h3>קצב</h3>
אָנָּא יְהֹוָה רַחֵם עָלֵינוּ, חוּס וַחֲמֹל עַל מְעַט יָמֵינוּ הַחֲרוּצִים בָּזֶה הָעוֹלָם הָעוֹבֵר, כְּצֵל עוֹבֵר וּכְעָנָן כָּלָה וּכְרוּחַ נוֹשָׁבֶת וְעָזְרֵנוּ וְהוֹשִׁיעֵנוּ בְּרַחֲמֶיךָ הָרַבִּים בִּזְכוּת וְכֹחַ הַצַּדִּיקִים הָאֲמִתִּיִּים בַּעֲלֵי כֹחַ וּגְבוּרָה גְדוֹלָה שֶׁנִּזְכֶּה עַל יָדָם לָצֵאת מִטֻּמְאָה לְטָהֳרָה מֵאֲפֵלָה לְאוֹרָה מִשִּׁעְבּוּד לִגְאֻלָּה, מִיָּגוֹן לְשִׂמְחָה מֵאֵבֶל לְיוֹם טוֹב חוּס וַחֲמֹל עַל נַפְשֵׁנוּ וְרוּחֵנוּ וְנִשְׁמוֹתֵינוּ, חוּס וַחֲמֹל עָלֵינוּ וְעַל עוֹלָלֵנוּ וְטַפֵּנוּ כִּי אֵין צָרָה בָּעוֹלָם כְּצָרַת הַנֶּפֶשׁ הַנְּזוּפָה הָרְחוֹקָה מֵאָבִיהָ שֶׁבַּשָּׁמַיִם, אֲשֶׁר עֹצֶם הַצָּרָה הַזֹּאת אִי אֶפְשָׁר לְהַעֲרִיךְ וּלְבָאֵר וּלְסַפֵּר לֹא בְּפֶה וְלֹא בִּכְתָב וְלֹא בְּמַחֲשָׁבָה וְלֹא בִּרְמִיזָה, כִּי צָרַת הַנֶּפֶשׁ עוֹלָה עַל כָּל הַצָּרוֹת וְהַיִּסּוּרִין שֶׁבָּעוֹלָם כִּי יְכוֹלִין לְהַפְסִיד וּלְאַבֵּד חַס וְשָׁלוֹם חַיִּים אֲמִתִּיִּים, חַיֵּי עוֹלָם וְנִצְחִיִּים בְּחִנָּם עַל יְדֵי הֶבֶל מַעֲשֶׂה תַּעְתּוּעִים שֶׁל עוֹלָם הַזֶּה הַכָּלָה וְהַנִּפְסָד, הַפּוֹרֵחַ וְשָׁט מְאֹד כְּצֵל עוֹף הַפּוֹרֵחַ, וּכְבָר הִפְסַדְנוּ וְאִבַּדְנוּ מַה שֶּׁאִבַּדְנוּ הַצִּילֵנוּ נָא מֵעַתָּה אָבִינוּ שֶׁבַּשָּׁמַיִם, גְּאָלֵנוּ נָא גּוֹאֵל חָזָק, פְּדֵנוּ נָא, הַצִּילֵנוּ נָא פּוֹדֶה וּמַצִּיל, כִּי אֵין לָנוּ שׁוּם סְמִיכָה וְתִקְוָה כִּי אִם עָלֶיךָ וְעַל בָּנֶיךָ הַצַּדִּיקִים הָאֲמִתִּיִּים הַנִּכְלָלִים בְּךָ, וּמִבַּלְעָדֶיךָ אֵין לָנוּ מֶלֶךְ גּוֹאֵל וּמוֹשִׁיעַ פּוֹדֶה וּמַצִּיל וּמְפַרְנֵס וְעוֹנֶה וּמְרַחֵם בְּכָל עֵת צָרָה וְצוּקָה, אֵין לָנוּ מֶלֶךְ עוֹזֵר וְסוֹמֵךְ אֶלָּא אָתָּה "דַּלּוּ עֵינַי לַמָּרוֹם, יְהֹוָה עָשְׁקָה לִי עָרְבֵנִי עֲרֹב עַבְדְּךָ לְטוֹב, אַל יַעַשְׁקוּנִי זֵדִים עֵינַי כָּלוּ לִישׁוּעָתֶךָ וּלְאִמְרַת צִדְקֶךָ עֲשֵׂה עִם עַבְדְּךָ כְּחַסְדֶּךָ, וְחֻקֶּיךָ לַמְּדֵנִי" כְּחַסְדְּךָ עֲשֵׂה עִמִּי "כְּחַסְדְּךָ חַיֵּנִי וְאֶשְׁמְרָה עֵדוּת פִּיךָ" כְּיוֹנָה אִלֶּמֶת אֲנִי מְצַפֶּה לְרַחֲמֶיךָ וְלִישׁוּעָתְךָ הָאֲמִתִּיִּית "כְּשׁוֹשַׁנָּה בֵּין הַחוֹחִים", כְּיוֹנָה "בְּחַגְוֵי הַסֶּלַע בְּסֵתֶר הַמַּדְרֵגָה", כֵּן לְחָצוּנִי אוֹיְבַי וְצָרַי וְרוֹדְפַי מִכָּל הַצְּדָדִים וּמִצִּדֵּי צְדָדִים וּמִכָּל הַשּׂוֹנְאִים וְהָרוֹצְחִים הָעוֹמְדִים עָלַי בְּכָל עֵת, אֵין לִי שׁוּם שֹׂוֹנֵא וְרוֹצֵחַ כָּמוֹנִי בְעַצְמִי, כִּי אֲנִי אֲנִי הוּא הָאַכְזָר הַגָּדוֹל שֶׁבְּכָל הָאַכְזָרִים, אֲשֶׁר לֹא חַסְתִּי עַל יָמַי וּשְׁנוֹתַי, וְלֹא חַסְתִּי עַל גּוּפִי וְנַפְשִׁי וְרוּחִי וְנִשְׁמָתִי, וְלֹא חַסְתִּי עַל עוֹלָלַי וְטַפַּי וְעַל כָּל הַדּוֹרוֹת הָעֲתִידִים לָצֵאת מִמֶּנִּי עַד סוֹף כָּל הַדּוֹרוֹת, וְחָטָאתִי עָוִיתִי וּפָשַׁעְתִּי לְפָנֶיךָ וַהֲרֵעוֹתִי אֶת מַעֲשַׂי מְאֹד מֵעוֹדִי עַד הַיּוֹם הַזֶּה אוֹי לִי אוֹי לְנַפְשִׁי, כִּי גָמַלְתִּי לִי מַה שֶׁגָּמַלְתִּי, לוּלֵא רַחֲמֶיךָ וַחֲסָדֶיךָ, אָז אָבַדְתִּי בְּעָנְיִי חַס וְשָׁלוֹם, מָה אוֹמַר מָה אֲדַבֵּר מָה אֶצְטַדָּק הָאֱלֹהִים מָצָא אֶת עֲוֹנִי, הִנְנִי לְפָנֶיךָ בְּאַשְׁמָה רַבָּה, לְךָ יְהֹוָה הַצְּדָקָה, וְלִי בֹּשֶׁת הַפָּנִים כַּיּוֹם הַזֶּה, לְךָ יְהֹוָה הַצְּדָקָה עַל כָּל הַטּוֹבוֹת וְהַחֲסָדִים וְהַנִּסִּים וְהַנִּפְלָאוֹת, פִּלְאֵי פְּלָאוֹת אֲשֶׁר עָשִׂיתָ עִמִּי בְּכָל יוֹם וָיוֹם, מֵעוֹדִי עַד הַיּוֹם הַזֶּה, וְלִי בֹשֶׁת הַפָּנִים עַל כָּל הַחֲטָאִים וְהָעֲווֹנוֹת וְהַפְּשָׁעִים וְהַפְּגָמִים וּמַחֲשָׁבוֹת רָעוֹת וְהִרְהוּרִים רָעִים וּמַעֲשִׂים עֲכוּרִים שֶׁעָשִׂיתִי וּפָגַמְתִּי בְּכָל יוֹם וָיוֹם מִיּוֹם הֱיוֹתִי עַל הָאֲדָמָה עַד הַיּוֹם הַזֶּה
<h3>קצג</h3>
אֲבָל עַל זֶה בָּאתִי לְבַקֵּשׁ מִמְּךָ יְהֹוָה אֱלֹהַי וֵאלֹהֵי אֲבוֹתַי, "גְּדוֹל הָעֵצָה וְרַב הָעֲלִילִיָּה, עוֹשֶׂה גְּדוֹלוֹת עַד אֵין חֵקֶר נִסִּים וְנִפְלָאוֹת עַד אֵין מִסְפָּר", עוֹשֶׂה נִפְלָאוֹת חֲדָשׁוֹת בְּכָל עֵת וּבְכָל יוֹם וּבְכָל שָׁעָה וּבְכָל רֶגַע וָרֶגַע, שֶׁתַּצִּילֵנִי מִמֶּנִּי בְּעַצְמִי, וּתְזַכֵּנִי שֶׁאַתְחִיל מֵעַתָּה לְרַחֵם עַל עַצְמִי בְּרַחֲמָנוּת אֲמִתִּי, לְרַחֵם עַל מְעַט יָמַי הַמְּנוּיִים וְהַסְּפוּרִים וְהַקְּצוּבִים בְּמִסְפָּר תַּחַת יָדֶיךָ, לְבַל אֶעֱשֶׂה עוֹד שׁוּם דָּבָר נֶגֶד רְצוֹנְךָ כְּלָל וְלֹא אֶפְגֹּם עוֹד שׁוּם פְּגַם נֶגְדְּךָ כְּלָל אִם אָוֶן פָּעַלְתִּי לֹא אוֹסִיף, וְלֹא אָשׁוּב עוֹד לְכִסְלָה וּתְצַוֶּה לְהָשִׁיב לִי כָּל הַמֹּחִין וְהַדַּעַת דִּקְדֻשָּׁה שֶׁנִּסְתַּלְקוּ מִמֶּנִּי בַּעֲווֹנוֹתַי הָרַבִּים, וּתְקַדֵּשׁ אֶת מֹחִי וְדַעְתִּי בִּקְדֻשָּׁה גְדוֹלָה בְּכָל הַקְּדֻשּׁוֹת שֶׁבָּעוֹלָם, עַד שֶׁאֶזְכֶּה שֶׁיִּהְיוּ הַמֹּחִין שֶׁלִּי מְחִצּוֹת פְּרוּסוֹת בִּפְנֵי תַאֲוַת נִאוּף, וְלֹא יִהְיֶה שׁוּם שְׁלִיטָה וַאֲחִיזָה לַתַּאֲוָה הַזֹּאת לַעֲלוֹת עַל דַּעְתִּי וּמַחֲשַׁבְתִּי כְּלָל, רַק אֶזְכֶּה לִפְרֹס מְחִיצוֹת הַמֹּחִין וְהַשֵּׂכֶל לְהָגֵן בִּפְנֵי הַתַּאֲוָה הַזֹּאת וְאַל יִשְׁלְטוּ בִי זָרִים כְּלָל, וְאֶזְכֶּה לִהְיוֹת קָדוֹשׁ וְטָהוֹר בֶּאֱמֶת בְּתַכְלִית הַקְּדֻשָּׁה וְהַפְּרִישׁוּת כִּרְצוֹנְךָ הַטּוֹב בֶּאֱמֶת:
<h3>קצד</h3>
וּבְכֵן תֵּן כָּבוֹד יְהֹוָה לְעַמֶּךָ, תְּהִלָּה לִירֵאֶיךָ, וְתִקְוָה טוֹבָה לְדוֹרְשֶׁיךָ וּפִתְחוֹן פֶּה לַמְיַחֲלִים לָךְ וּתְזַכֵּנוּ שֶׁיִּתְגַּדֵּל כְּבוֹדְךָ הַגָּדוֹל עַל יָדֵינוּ תָמִיד, וְיֻמְשַׁךְ וְיִתְגַּדֵּל וְיִתְרוֹמֵם וְיִתְעַלֶּה כָּבוֹד דִּקְדֻשָּׁה בָּעוֹלָם עַד שֶׁנִּזְכֶּה עַל יְדֵי הִתְגַּלּוּת הַכָּבוֹד דִּקְדֻשָּׁה שֶׁיֻּשְׁפַּע שֶׁפַע הַנְּבוּאָה בָּעוֹלָם, וְתַחֲזֹר לָנוּ הַשְׁפָּעַת הַנְּבוּאָה שֶׁנִּסְתַּלְּקָה מֵאִתָּנוּ בַּעֲווֹנוֹתֵינוּ, וִיקֻיַּם מְהֵרָה מִקְרָא שֶׁכָּתוּב:
"וְנִבְּאוּ בְּנֵיכֶם וּבְנוֹתֵיכֶם" וְתַמְשִׁיךְ עָלֵינוּ וְעַל כָּל עַמְּךָ בֵּית יִשְׂרָאֵל חָכְמָה וּגְבוּרָה וַעֲשִׁירוּת דִּקְדֻשָּׁה, עַד שֶׁנִּזְכֶּה כֻלָּנוּ לִהְיוֹת רְאוּיִים לְקַבֵּל הַשְׁפָּעַת הַנְּבוּאָה וְהַשְׁרָאַת הַשְּׁכִינָה:
<h3>קצה</h3>
וּתְרַחֵם עָלֵינוּ בְּרַחֲמֶיךָ הָרַבִּים וְתִרְפָּאֵנוּ רְפוּאָה שְׁלֵמָה לְכָל מַכּוֹתֵינוּ וּלְכָל תַּחֲלוּאֵינוּ וּלְכָל מַכְאוֹבֵינוּ וְתִשְׁלַח מְהֵרָה רְפוּאָה שְׁלֵמָה מִן הַשָּׁמַיִם לְכָל חוֹלֵי עַמְּךָ בֵּית יִשְׂרָאֵל (וּבִפְרָט לפלוני בן פלונית אֵל נָא רְפָא נָא לוֹ בְּתוֹךְ שְׁאָר חוֹלֵי עַמְּךָ יִשְׂרָאֵל) רְפוּאַת הַנֶּפֶשׁ וּרְפוּאַת הַגּוּף, כִּי אֵין לָנוּ שׁוּם תִּקְוָה וּסְמִיכָה עַל שׁוּם רְפוּאָה בְּדֶרֶךְ הַטֶּבַע כְּלָל כִּי אִם עָלֶיךָ לְבַד, כִּי אַתָּה רוֹפֵא חִנָּם רוֹפֵא אֱמֶת רוֹפֵא נֶאֱמָן וְרַחֲמָן אַתָּה רְפָאֵנוּ יְהֹוָה וְנֵרָפֵא הוֹשִׁיעֵנוּ וְנִוָּשֵׁעָה כִּי תְהִלָּתֵנוּ אָתָּה:
<h3>קצו</h3>
וְרַחֵם עָלֵינוּ בְּרַחֲמֶיךָ הָרַבִּים וְקָרֵב פְּזוּרֵינוּ מִבֵּין הַגּוֹיִם וּנְפוּצוֹתֵינוּ כַּנֵּס מִיַּרְכְּתֵי אָרֶץ, וְקַבְּצֵנוּ יַחַד מֵאַרְבַּע כַּנְפוֹת הָאָרֶץ, וְיִתְגַּדֵּל וְיִתְרַבֶּה וְיִתּוֹסֵף קִבּוּץ עַמְּךָ יִשְׂרָאֵל בְּתוֹסְפוֹת מְרֻבָּה בְּכָל עֵת וָעֵת, וְיִתּוֹסְפוּ שְׁכֵנִים רַבִּים עַל קִבּוּץ הַקָּדוֹשׁ שֶׁל עַמְּךָ יִשְׂרָאֵל בְּכָל עֵת וְנִזְכֶּה תָמִיד לְהִתְפַּלֵּל תְּפִלּוֹתֵינוּ לְפָנֶיךָ בְּכַוָּנָה גְדוֹלָה, בְּקִבּוּץ גָּדוֹל וָרָב, כְּמוֹ שֶׁכָּתוּב: "בְּרָב עָם הַדְרַת מֶלֶךְ" וְיִתְרַבֶּה וְיִתְגַּדֵּל בֵּית הַתְּפִלָּה בְּרִבּוּי גָדוֹל וְעָצוּם וָרָב, וְהַצַּדִּיקִים הָאֲמִתִּיִּים יִבְנוּ בָּתִּים רַבִּים וַעֲצוּמִים בְּלִי שִׁעוּר וָעֵרֶךְ וּמִסְפָּר עַד אֵין קֵץ וְתַכְלִית מִצֵּרוּפֵי תְפִלּוֹת עַמְּךָ בֵּית יִשְׂרָאֵל אֲשֶׁר יִתְרַבּוּ וְיִתְגַּדְּלוּ בְּקִבּוּץ גָּדוֹל מְאֹד וּתְקַבֵּץ כָּל הָאֲבָנִים וְהַנְּפָשׁוֹת יַחַד וּתְצָרֵף מֵהֶם צֵרוּפִים קְדוֹשִׁים לְאֵין קֵץ מַה שֶּׁאֵין הַפֶּה יָכוֹל לְדַבֵּר וְהַלֵּב לַחְשֹׁב, וְיִהְיוּ נִבְנִים מֵהֶם בִּנְיָנִים נָאִים גְּדוֹלִים וְרַבִּים עַד אֵין קֵץ, וְתִתְפָּאֵר וְתִשְׁתַּעֲשַׁע בָּהֶם בְּשַׁעֲשׁוּעִים גְּדוֹלִים חֲדָשִׁים אֲשֶׁר לֹא עָלוּ לְפָנֶיךָ מִימוֹת עוֹלָם, עַד אֲשֶׁר מֵרִבּוּי הַבָּתִּים וְהַבִּנְיָנִים דִּקְדֻשָּׁה שֶׁיִּתְרַבּוּ לְאֵין קֵץ תַּכְנִיס וּתְקַבֵּץ וְתֶאֱסֹף לְתוֹךְ הַבָּתִּים דִּקְדֻשָּׁה אֶת כָּל הַנְּפָשׁוֹת הָעֲשׁוּקוֹת וְהַנְּשָׁמוֹת דְּאָזְלִין עַרְטִלָּאִין הַמְפֻזָרִים בֵּין הַגּוֹיִם, אֶת כָּל הָאֲבָנִים הַקְּדוֹשׁוֹת הַנִּשְׁפָּכִים בְּרֹאשׁ כָּל חוּצוֹת כְּמוֹ שֶׁכָּתוּב: "תִּשְׁתַּפֵּכְנָה אַבְנֵי קֹדֶשׁ בְּרֹאשׁ כָּל חוּצוֹת" וּמֵעַתָּה תְּרַחֵם עֲלֵיהֶם עַל כָּל הַנְּפָשׁוֹת הָאֵלֶּה הָעֲשׁוּקִים בַּעֲווֹנוֹתֵיהֶם וּבַעֲווֹנוֹת אֲבוֹתֵיהֶם אִתָּם וְתִמָּלֵא רַחֲמִים עֲלֵיהֶם, כִּי אַתָּה לְבַד יוֹדֵעַ עֹצֶם הָרַחֲמָנוּת שֶׁעֲלֵיהֶם עַד אֵין שִׁעוּר וָעֵרֶךְ, רַחֵם עֲלֵיהֶם וְעָלֵינוּ לְמַעַנְךָ, וְתַחֲזֹר וּתְקַבְּצֵם בִּקְדֻשָּׁה שֵׁנִית, וְתַכְנִיסֵם וְתַאַסְפֵם אִתְּךָ הַבָּיְתָה, וְתַאַסְפֵם מִחוּץ לִפְנִים לְתוֹךְ בָּתֵּי הַקְּדֻשָּׁה וְהַתְּפִלָּה שֶׁיִּתְרַבּוּ וְיִתְגַּדְּלוּ וְיִתּוֹסְפוּ עַד אֵין קֵץ וְתַכְלִית, עַל יְדֵי קִבּוּץ עַמְּךָ יִשְׂרָאֵל יַחַד בְּתוֹסְפוֹת שְׁכֵנִים הַרְבֵּה בְּכָל עֵת:
<h3>קצז</h3>
וְעַל יְדֵי זֶה תִמָּלֵא רַחֲמִים עָלֵינוּ, וְתִמְחֹל וְתִסְלַח וּתְכַפֵּר לְכָל חַטֹּאתֵנוּ וַעֲווֹנוֹתֵינוּ וּפְשָׁעֵינוּ שֶׁחָטָאנוּ וְשֶׁעָוִינוּ וְשֶׁפָּשַׁעְנוּ לְפָנֶיךָ מִנְּעוּרֵנוּ עַד הַיּוֹם הַזֶּה, וְיַעֲלוּ וְיֵרָאוּ וְיֵרָצוּ לְפָנֶיךָ תְּפִלּוֹתֵינוּ וּתְחִנּוֹתֵינוּ כְּעוֹלוֹת וְכִזְבָחִים לְכַפֵּר עַל כָּל עֲווֹנוֹתֵינוּ וְתַהֲפֹךְ כָּל עֲווֹנוֹתֵינוּ לִזְכֻיּוֹת, וִיקֻיַּם מִקְרָא שֶׁכָּתוּב:
"וַהֲבִיאוֹתִים אֶל הַר קָדְשִׁי וְשִׂמַּחְתִּים בְּבֵית תְּפִלָּתִי, עוֹלוֹתֵיהֶם וְזִבְחֵיהֶם לְרָצוֹן עַל מִזְבְּחִי, כִּי בֵיתִי בֵּית תְּפִלָּה יִקָּרֵא לְכָל הָעַמִּים"
<h3>קצח</h3>
וְתַמְשִׁיךְ רְפוּאָה שְׁלֵמָה מִן הַשָּׁמַיִם לָנוּ וּלְכָל עַמְּךָ יִשְׂרָאֵל, וְתִמְחֶה פְּשָׁעֵינוּ כָעָב וְכֶעָנָן כְּמוֹ שֶׁכָּתוּב: "מָחִיתִי כָעָב פְּשָׁעֶיךָ וְכֶעָנָן חַטֹּאתֶיךָ שׁוּבָה אֵלַי כִּי גְאַלְתִּיךָ" וְתַעֲבִיר וּתְסַלֵּק כָּל הָעֲנָנִים הַמַּחֲשִׁיכִים אֶת אוֹר הַשֶּׁמֶשׁ הַקְּדוֹשָׁה וְתוֹצִיאֵנוּ מֵאֲפֵלָה לְאוֹרָה מֵחֹשֶׁךְ לְאוֹר גָּדוֹל וּכְאוֹר בֹּקֶר יִזְרַח שֶׁמֶשׁ צְדָקָה וּמַרְפֵּא עָלֵינוּ, כְּמוֹ שֶׁכָּתוּב: "וְזָרְחָה לָכֶם יִרְאֵי שְׁמִי שֶׁמֶשׁ צְדָקָה וּמַרְפֵּא בִּכְנָפֶיהָ" וִיקֻיַּם מְהֵרָה מִקְרָא שֶׁכָּתוּב: "וּבַל יֹאמַר שָׁכֵן חָלִיתִי הָעָם הַיּוֹשֵׁב בָּהּ נְשֻׂא עָוֹן":
<h3>קצט</h3>
וּתְזַכֵּנוּ בְּרַחֲמֶיךָ הָרַבִּים לְהִתְקָרֵב לְצַדִּיקִים אֲמִתִּיִּים שֶׁיֵּשׁ לָהֶם בְּחִינַת רוּחַ נְבוּאָה רוּחַ הַקֹּדֶשׁ בֶּאֱמֶת בְּאֹפֶן שֶׁנִּזְכֶּה עַל יָדָם לְבָרֵר וּלְתַקֵּן הַכֹּחַ הַמְדַמֶּה וְלֹא יְבַלְבֵּל אוֹתָנוּ הַמְדַמֶּה חַס וְשָׁלוֹם בְּדִמְיוֹנוֹת כּוֹזְבִים וּבְבִלְבּוּלִים רָעִים חַס וְשָׁלוֹם רַק נִזְכֶּה שֶׁיִּהְיֶה הַכֹּחַ הַמְדַמֶּה בָּרוּר וְזַךְ וָצַח אֶצְלֵנוּ בְּתַכְלִית הַתִּקּוּן בְּאֹפֶן שֶׁנִּזְכֶּה עַל יְדֵי זֶה לֶאֱמוּנָה שְׁלֵמָה וִישָׁרָה וּבְרוּרָה זַכָּה וְצַחָה וּנְכוֹנָה בֶּאֱמֶת כִּרְצוֹנְךָ הַטּוֹב בְּלִי שׁוּם בִּלְבּוּלִים כְּלָל וְנִזְכֶּה לְהַאֲמִין בְּךָ יְהֹוָה אֱלֹהֵינוּ וֵאלֹהֵי אֲבוֹתֵינוּ כִּי אַתָּה בָּרָאתָ עוֹלָמְךָ בִּרְצוֹנְךָ הַטּוֹב יֵשׁ מֵאַיִן הַמֻּחְלָט בַּעֲשָׂרָה מַאֲמָרוֹת, וְתַצִּילֵנוּ בְּרַחֲמֶיךָ הָרַבִּים מִמַּנְהִיגִים שֶׁל שֶׁקֶר שֶׁהֵם נִקְרָאִים נְבִיאֵי הַשֶּׁקֶר, וְלֹא יְבַלְבְּלוּ אֶת דַּעְתֵּנוּ כְּלָל בְּדִמְיוֹנוֹת כּוֹזְבִים חָלִילָה וּתְזַכֵּךְ וּתְטַהֵר אוֹתָנוּ מִטֻּמְאַת וְזֹהֲמַת הַנָּחָשׁ, וְתִשְׁמְרֵנוּ וְתַצִּילֵנוּ שֶׁלֹּא יַעֲלֶה עַל דַּעְתֵּנוּ שׁוּם נִחוּשׁ וְקֶסֶם כְּלָל, וְנִתְרַחֵק מִדַּרְכֵי הַמְנַחֲשִׁים וְהַקּוֹסְמִים בְּכָל מִינֵי הַרְחָקוֹת וְלֹא יִהְיֶה לָנוּ שׁוּם אֱמוּנוֹת כּוֹזְבִיּוֹת כְּלָל, רַק נִזְכֶּה תָמִיד לִהְיוֹת תָּמִים עִם יְהֹוָה אֱלֹהֵינוּ, וּלְהִתְנַהֵג רַק בִּתְמִימוּת וּבִפְשִׁיטוּת בֶּאֱמֶת וּבֶאֱמוּנָה שְׁלֵמָה הָאֲמִתִּיּוֹת כִּרְצוֹנְךָ הַטּוֹב וְתַעֲבִיר וְתַעֲקֹר וּתְשַׁבֵּר וּתְכַלֶּה כָּל דֵּעוֹת הַמִּינִים וְהַכּוֹפְרִים וְהָאַפִּקוֹרְסִים מִן הָעוֹלָם וּתְרַחֵם עַל עוֹלָמְךָ שֶׁתִּתְפַּשֵּׁט הָאֱמוּנָה הַקְּדוֹשָׁה בָּעוֹלָם, וְיַאֲמִינוּ כָּל בָּאֵי עוֹלָם בְּחִדּוּשׁ הָעוֹלָם, וְלֹא יֵלְכוּ אַחַר חֲקִירַת הַתֹּהוּ כְּלָל, רַק יַאֲמִינוּ כֻּלָּם בְּהָאֱמֶת, שֶׁהָעוֹלָם הוּא מְחֻדָּשׁ בִּרְצוֹנוֹ יִתְבָּרַךְ אֲשֶׁר בְּרָאוֹ בְּשֵׁשֶׁת יְמֵי בְּרֵאשִׁית יֵשׁ מֵאַיִן הַמֻּחְלָט, אֲשֶׁר עַל יְסוֹד אֱמוּנָה זוֹ קַיָּם וְעוֹמֵד כָּל הָעוֹלָם וּמְלוֹאוֹ כְּמוֹ שֶׁכָּתוּב: "וְכָל מַעֲשֵׂהוּ בֶּאֱמוּנָה" וְנִזְכֶּה כֻלָּנוּ לְעָבְדְּךָ בֶּאֱמֶת וּבֶאֱמוּנָה שְׁלֵמָה כָּל יְמֵי עוֹלָם, עַד אֲשֶׁר נִזְכֶּה לִרְאוֹת בַּטּוֹב אֲשֶׁר תַּעֲשֶׂה לָנוּ בָּעֵת שֶׁתְּחַדֵּשׁ אֶת עוֹלָמְךָ לֶעָתִיד בִּרְצוֹנְךָ הַטּוֹב וְתַעֲשֶׂה עִמָּנוּ חֲסָדִים רַבִּים, וִיקֻיַּם בָּנוּ מִקְרָא שֶׁכָּתוּב: "לְהַגִּיד בַּבֹּקֶר חַסְדֶּךָ וֶאֱמוּנָתְךָ בַּלֵּילוֹת", וְנֶאֱמַר: "חֲדָשִׁים לַבְּקָרִים רַבָּה אֱמוּנָתֶךָ":
<h3>ר</h3>
וּתְבִיאֵנוּ מְהֵרָה חוּשָׁה לְאֶרֶץ יִשְׂרָאֵל, אֶרֶץ הַטּוֹבָה וְהַקְּדוֹשָׁה וְתַמְשִׁיךְ הַשְׁגָּחָתְךָ הַשְּׁלֵמָה עַל אֶרֶץ יִשְׂרָאֵל וְעַל כָּל הָעוֹלָם כֻּלּוֹ, וּתְחַדֵּשׁ אֶת עוֹלָמְךָ בִּקְדֻשַּׁת אֶרֶץ יִשְׂרָאֵל שֶׁמִּתְנַהֶגֶת עַל יְדֵי הַשְׁגָּחָה לְבַד, כְּמוֹ שֶׁכָּתוּב: "אֶרֶץ אֲשֶׁר יְהֹוָה אֱלֹהֶיךָ דּוֹרֵשׁ אוֹתָהּ תָּמִיד עֵינֵי יְהֹוָה אֱלֹהֶיךָ בָּהּ מֵרֵשִׁית הַשָּׁנָה וְעַד אַחֲרִית שָׁנָה" וְתַמְשִׁיךְ הַשְׁגָּחָתְךָ הַשְּׁלֵמָה עַל כָּל הָעוֹלָם כֻּלּוֹ, וְיִתְחַדֵּשׁ הָעוֹלָם וּמְלוֹאוֹ, וְיִתְנַהֵג כָּל הָעוֹלָם כֻּלּוֹ עַל יְדֵי הַשְׁגָּחָה לְבַד בְּלִי שׁוּם הַנְהָגָה עַל פִּי דֶרֶךְ הַטֶּבַע כְּלָל וְתַעֲשֶׂה נוֹרָאוֹת וְנִפְלָאוֹת מֵחָדָשׁ בְּעוֹלָמֶךָ "אֲשֶׁר לֹא נִבְרְאוּ בְכָל הָאָרֶץ וּבְכָל הַגּוֹיִם" וְיִתְעוֹרֵר שִׁיר חָדָשׁ בָּעוֹלָם, שִׁיר שֶׁל נִפְלָאוֹת, כְּמוֹ שֶׁכָּתוּב: "מִזְמוֹר שִׁירוּ לַיהֹוָה שִׁיר חָדָשׁ כִּי נִפְלָאוֹת עָשָׂה, הוֹשִׁיעָה לּוֹ יְמִינוֹ וּזְרוֹעַ קָדְשׁוֹ" וְנוֹדֶה לְךָ שִׁיר חָדָשׁ עַל גְּאֻלָּתֵנוּ וְעַל פְּדוּת נַפְשֵׁנוּ וְנִזְכֶּה לָשִׁיר וּלְזַמֵּר וּלְרַנֵּן וּלְנַגֵּן לְפָנֶיךָ נִגּוּנִים וְשִׁירוֹת וְתִשְׁבָּחוֹת חֲדָשׁוֹת, שִׁירִים שֶׁל נִפְלָאוֹת שֶׁלֹּא כְּדֶרֶךְ הַטֶּבַע, עַד שֶׁנִּזְכֶּה לְהִתְעַנֵּג עַל יְהֹוָה, וְלִשְׁמֹעַ קוֹל הַשִּׁיר וְהַנִּגּוּן שֶׁיִּתְעַר לֶעָתִיד, שֶׁהוּא שִׁיר פָּשׁוּט כָּפוּל מְשֻׁלָּשׁ מְרֻבָּע הַכָּלוּל בְּשִׁמְךָ הַמְיֻחָד שֶׁיִּתְנַגֵּן עַל שִׁבְעִים וּשְׁנַיִם נִימִין כְּמִנְיַן חֶסֶ"ד, וִיקֻיַּם מִקְרָא שֶׁכָּתוּב: "עוֹלָם חֶסֶד יִבָּנֶה":
<h3>רא</h3>
רִבּוֹנוֹ שֶׁל עוֹלָם תֵּן לִי חַיִּים וְאֶחְיֶה וְלֹא אָמוּת, תֵּן לִי חֵלֶק טוֹב לָעוֹלָם הַבָּא זַכֵּנִי זַכֵּנִי, חָנֵּנִי חָנֵּנִי, עָזְרֵנִי וְהוֹשִׁיעֵנִי שֶׁאֶזְכֶּה לִשְׁמֹעַ קוֹל הַשִּׁיר וְהַנִּגּוּן הַזֶּה שֶׁיִּתְעַר לֶעָתִיד בָּעֵת שֶׁתְּחַדֵּשׁ אֶת עוֹלָמֶךָ מָלֵא רַחֲמִים, טוֹב וּמֵטִיב, עָזְרֵנִי מֵעַתָּה שֶׁאֶזְכֶּה לְהִתְגַּבֵּר וְלִסְתֹּם עֵינַי וְאָזְנַי מֵחֵיזוּ דְהַאי עָלְמָא, לִבְלִי לְהִסְתַּכֵּל עַל הַבְלֵי הָעוֹלָם הַזֶּה כְּלָל, וְלִבְלִי לִשְׁמֹעַ קוֹל זֶה הָעוֹלָם כְּלָל, וְלִבְלִי לְדַבֵּר שׁוּם דִּבּוּר שֶׁאֵינוֹ נוֹגֵעַ לְשִׁמְךָ וְלַעֲבוֹדָתֶךָ, שֶׁיַּגִּיעַ מֵהֶם שִׁיר וָשֶׁבַח וּתְהִלָּה לְשִׁמְךָ הַגָּדוֹל וְהַקָּדוֹשׁ וְאֶזְכֶּה לַעֲקֹם אֶת צַוָּארִי מִזֶּה הָעוֹלָם לִבְלִי לְהָנִיחַ שׁוּם הֶבֶל וְרוּחַ הַפֶּה כְּלָל בָּזֶה הָעוֹלָם וְלֹא יִתְאַחֵז בִּי שׁוּם הֶבֶל מֵהַבְלֵי הָעוֹלָם הַזֶּה כְּלָל וְאֶזְכֶּה לְשַׁעְבֵּד כָּל קוֹמַת גּוּפִי וְיָדַי וְרַגְלַי אֵלֶיךָ, לִבְלִי לַעֲשׂוֹת בָּהֶם שׁוּם דָּבָר שֶׁאֵינוֹ נוֹגֵעַ לַעֲבוֹדָתְךָ, רַק עֵינַי וְאָזְנַי וּפִי וְלִבִּי וְדַעְתִּי וּמַחֲשַׁבְתִּי וְכָל גוּפִי וְיָדַי וְרַגְלַי וּרְמַ"ח אֵבָרַי וּשְׁסָ"ה גִּידַי וְכָל חוּשַׁי וְכֹחִי, כֻּלָּם יִהְיוּ מְדֻבָּקִים וּמְקֻשָּׁרִים אֵלֶיךָ בֶּאֱמֶת בְּקֶשֶׁר אַמִּיץ וְחָזָק וּמְשֻׁעְבָּדִים לַעֲבוֹדָתְךָ בֶּאֱמֶת לְעוֹלְמֵי עַד וּלְנֵצַח נְצָחִים, עַד שֶׁאֶזְכֶּה לִשְׁמֹעַ לֶעָתִיד קוֹל הַשִּׁיר הַזֶּה הַקָּדוֹשׁ וְהַנּוֹרָא שֶׁיִּתְעַר לֶעָתִיד, אֲשֶׁר יִתְנַגֵּן עַל שִׁבְעִים וּשְׁנַיִם נִימִין אַשְׁרֵי אָזְנַיִם שֶׁיִּשְׁמְעוּ זֹאת, אַשְׁרֵי הַמְחַכִּים וְהַמְצַפִּים וְהַמְקַוִּים לָזֶה "אַשְׁרֵי תִּבְחַר וּתְקָרֵב", שֶׁיִּזְכֶּה לְהָצִיץ מִן הַחֲרַכִּים לִרְאוֹת וְלִשְׁמֹעַ מְחוֹל הַצַּדִּיקִים בָּעֵת שֶׁיִּתְנַגֵּן לִפְנֵיהֶם הַשִּׁיר הַגָּדוֹל וְהַקָּדוֹשׁ לְעוֹלְמֵי עַד
<h3>רב</h3>
אֲדוֹן כֹּל, מַגְבִּיהַּ שְׁפָלִים, מֵקִים מֵעָפָר וּמֵאַשְׁפָּה דַּל וְאֶבְיוֹן, טוֹב וּמֵטִיב לָרָעִים וְלַטּוֹבִים, עֲשֵׂה עִמִּי פְּלָאוֹת בְּחַיַּי בְּאֹפֶן שֶׁאֶזְכֶּה לַטּוֹב הַזֶּה בֶּאֱמֶת, כִּי אַתָּה לְבַד יָדַעְתָּ אֶת עֲרֵבוּת נְעִימוּת מְתִיקוּת יְדִידוּת תְּשׁוּקַת הַתִּקְוָה הַזֹּאת, אֲשֶׁר אִי אֶפְשָׁר לְהַשִּׂיג וְלִתְפֹּס בַּמֹּחַ כְּלָל נְעִימוּת הַשִּׁיר הַזֶּה, כִּי אִם אַתָּה לְבַד יָדַעְתָּ, כְּמוֹ שֶׁכָּתוּב: "עַיִן לֹא רָאָתָה אֱלֹהִים זוּלָתֶךָ יַעֲשֵׂה לִמְחַכֵּה לוֹ" רַחֵם עַל פָּגוּם וְרָחוֹק כָּמֹנִי, וַעֲשֵׂה עִמִּי פֶּלֶא לְחַיִּים וְעָזְרֵנִי וְזַכֵּנִי מְהֵרָה לָסוּר מֵרָע וְלַעֲשׂוֹת הַטּוֹב בְּעֵינֶיךָ תָּמִיד עַד שֶׁאֶזְכֶּה לִהְיוֹת כִּרְצוֹנְךָ הַטּוֹב בֶּאֱמֶת, וְלִרְאוֹת בְּטוּב יְהֹוָה בְּאֶרֶץ הַחַיִּים, "לַחֲזוֹת בְּנֹעַם יְהֹוָה וּלְבַקֵּר בְּהֵיכָלוֹ, תּוֹדִיעֵנִי אֹרַח חַיִּים שֹׂבַע שְׂמָחוֹת אֶת פָּנֶיךָ נְעִימוֹת בִּימִינְךָ נֶצַח":
<h3>רג</h3>
וּתְזַכֵּנוּ לְהִתְקָרֵב לְצַדִּיק אֲמִתִּי אֲשֶׁר כְּבָר זָכָה לְקוֹל הַשִּׁיר הַזֶּה, בְּאֹפֶן שֶׁיִּהְיֶה רָאוּי לְהוֹכִיחַ אוֹתָנוּ וְאֶת כָּל עַמְּךָ יִשְׂרָאֵל לְעוֹרֵר רֵיחַ הַטּוֹב שֶׁל גַּן עֵדֶן עַל-יְדֵי תּוֹכַחְתּוֹ הַטּוֹבָה, שֶׁיִּהְיֶה לוֹ כֹחַ לַהֲפֹךְ כָּל עֲווֹנוֹתֵינוּ לִזְכֻיּוֹת, וּלְהַעֲלוֹתֵינוּ מִטֻּמְאָה לְטָהֳרָה מֵחֹל לְקֹדֶשׁ וְיַמְשִׁיךְ עָלֵינוּ רֵיחַ גַּן עֵדֶן וִיחַזֵּק אֶת נַפְשֵׁנוּ וְרוּחֵנוּ וְנִשְׁמוֹתֵינוּ בִּקְדֻשָּׁה חֲזָקָה וּנְכוֹנָה וְיַכְנִיעַ לְפָנֵינוּ אֶת כָּל צָרֵינוּ וְרוֹדְפֵינוּ, וִישַׁבֵּר וִיכַלֶּה וְיַכְנִיעַ וְיַעֲקֹר וִיבַטֵּל אֶת עָקֵב דְּסִטְרָא אַחֲרָא שֶׁהוּא עָקֵב שֶׁל עֵשָׂו הָרָשָׁע שֶׁהוּא מְזוֹנָא דְגוּפָא עַד שֶׁנִּזְכֶּה כֻלָּנוּ לְשַׁבֵּר לְגַמְרֵי תַאֲוַת אֲכִילָה וּשְׁתִיָּה שֶׁהוּא מְזוֹנָא דְגוּפָא, וּלְהַגְבִּיר וּלְחַזֵּק מְזוֹנָא דְנִשְׁמָתָא שֶׁהוּא רֵיחַ טוֹב שֶׁל יִרְאַת יְהֹוָה הָאֲמִתִּיִּית וִיקֻיַּם בָּנוּ מִקְרָא שֶׁכָּתוּב: "יְהֹוָה רוֹעִי לֹא אֶחְסָר", וְתִהְיֶה כָּל אֲכִילָתֵנוּ וּשְׁתִיָּתֵנוּ בִּקְדֻשָּׁה וּבְטָהֳרָה גְדוֹלָה בִּבְחִינַת מְזוֹנָא דְנִשְׁמָתָא, כְּמוֹ שֶׁכָּתוּב: "צַדִּיק אוֹכֵל לְשֹׂבַע נַפְשׁוֹ" וְיִלְחֹם בַּעֲדֵנוּ מִלְחֶמֶת עוֹג מֶלֶךְ הַבָּשָׁן, לְהַכְנִיעַ וּלְשַׁבֵּר וְלַעֲקֹר וּלְכַלּוֹת וּלְבַטֵּל קְלִפַּת עוֹג מֶלֶךְ הַבָּשָׁן מִן הָעוֹלָם, עִם כָּל הַקְּלִפּוֹת וְהַסִּטְרִין אוֹחֲרָנִין שֶׁבָּעוֹלָם, שֶׁהֵם זוֹהֲמַת הַנָּחָשׁ הָרוֹדְפִים אַחַר חֲלוּשֵׁי כֹחַ שֶׁבְּעַמְּךָ יִשְׂרָאֵל:
<h3>רד</h3>
אָנָּא יְהֹוָה אַתָּה יָדַעְתָּ כִּי אֵין בָּנוּ כֹחַ לַעֲמֹד בִּפְנֵיהֶם, חוּסָה עַל עַם עָנִי וְאֶבְיוֹן, עַל חֲלוּשֵׁי כֹחַ כָּמוֹנוּ הַיּוֹם, וּתְעוֹרֵר אֶת לֵב הַצַּדִּיקִים הָאֲמִתִּיִּים שֶׁיִּלָּחֲמוּ בַּעֲדֵנוּ עִם כָּל צָרֵינוּ וְרוֹדְפֵינוּ בְּגַשְׁמִיּוּת וּבְרוּחָנִיּוּת, וּתְטַהֲרֵנוּ מִכָּל הַטֻּמְאוֹת וּבִפְרָט מִפְּגַם הַבְּרִית, בְּאֹפֶן שֶׁלֹּא אֶתְרַחֵק וְלֹא אֶשְׁתַּלַּח חַס וְשָׁלוֹם חוּץ לְמַחֲנֵה יִשְׂרָאֵל הַקְּדוֹשָׁה, אֲשֶׁר כָּל הַטְּמֵאִים וּבִפְרָט הַפּוֹגְמִים בַּבְּרִית מִשְׁתַּלְּחִים מִשָּׁם:
<h3>רה</h3>
אָנָּא יְהֹוָה מָלֵא רַחֲמִים רַחֵם עָלַי וְהַעֲלֵנִי מְהֵרָה מִטֻּמְאָה לְטָהֳרָה, וְזַכֵּנִי שֶׁאָגֵן בַּעֲדִי עַל יְדֵי הַמֹּחִין וְהַשֵּׂכֶל בִּפְנֵי כָל הַהִרְהוּרִים וְתַאֲוַת נִאוּף, שֶׁיִּהְיוּ הַמֹּחִין שְׁלשָׁה מְחִצּוֹת פְּרוּסוֹת בִּפְנֵי הִרְהוּרִים וְתַאֲוָה הַזֹּאת, עַד שֶׁאֶזְכֶּה לִקְדֻשַּׁת הַבְּרִית בֶּאֱמֶת וְתֶאֱסֹף אוֹתִי לְתוֹךְ מַחֲנֵה יִשְׂרָאֵל מַחֲנֵה הַקְּדֻשָּׁה וְנִזְכֶּה לְקַיֵּם מִקְרָא שֶׁכָּתוּב: "וְהָיָה מַחֲנֶיךָ קָדוֹשׁ", עַד שֶׁנִּזְכֶּה לִמְזוֹנָא דְנִשְׁמָתָא וּלְהַכְנִיעַ מְזוֹנָא דְגוּפָא לְבַטֵּל הַגּוּף לְגַבֵּי הַנֶּפֶשׁ, וּלְעָבְדְּךָ בֶּאֱמֶת בְּאֵימָה בְּפַחַד בְּיִרְאָה וְאַהֲבָה אֲמִתִּיּוֹת כִּרְצוֹנְךָ הַטּוֹב מֵעַתָּה וְעַד עוֹלָם:
<h3>רו</h3>
וּתְחַזֵּק וְתַבְרִיא אֶת הָרֵאָה הַקְּדוֹשָׁה, שֶׁתִּהְיֶה הָרֵאָה בִּשְׁלֵמוּת תָּמִיד אֶצְלֵנוּ וְאֵצֶל כָּל עַמְּךָ בֵּית יִשְׂרָאֵל, בְּגַשְׁמִיּוּת וּבְרוּחָנִיוּת, וְתִתְנַהֵג תָּמִיד בְּמֶזֶג הַשָּׁוֶה כָּרָאוּי, וְתַצִּילֵנוּ בְּרַחֲמֶיךָ מִכָּל מִינֵי חָלְיֵי הָרֵאָה וּמִכָּל הָחֳלָאִים שֶׁבָּעוֹלָם וְנִזְכֶּה שֶׁיִּתְתַּקֵּן וְיֻמְשַׁךְ עָלֵינוּ קְדֻשַּׁת כָּל הַדְּבָרִים שֶׁהִזְכַּרְתִּי לְפָנֶיךָ, עַל יְדֵי הָרֵאָה הַקְּדוֹשָׁה וְתַצִּילֵנִי מֵהַבְלֵי עוֹלָם הַזֶּה, מֵהֶבֶל מַעֲשֶׂה תַּעְתּוּעִים, וְנִזְכֶּה לְתַקֵּן כָּל הַהֲבָלִים שֶׁבָּעוֹלָם, לְבָרְרָם וּלְהַעֲלוֹתָם וּלְהָפְכָם לַהֲבָלִים שֶׁבִּקְדֻשָּׁה, לְדַבֵּר דִּבּוּרֵי תוֹרָה וּתְפִלָּה בֶּאֱמֶת בִּקְדֻשָּׁה וּבְטָהֳרָה גְדוֹלָה כִּרְצוֹנְךָ הַטּוֹב:
<h3>רז</h3>
וּתְזַכֵּנוּ לְקַבֵּל רֹאשׁ הַשָּׁנָה בִּקְדֻשָּׁה וּבְטָהֳרָה גְדוֹלָה וּבִשְׁלֵמוּת גָּדוֹל וְנִזְכֶּה בִּימֵי רֹאשׁ הַשָּׁנָה הַקְּדוֹשִׁים, לְהַמְשִׁיךְ עָלֵינוּ קְדֻשַּׁת הַתְּפִלָּה בִּבְחִינַת דִּין שֶׁל הַבַּעַל כֹּחַ הָאֲמִתִּי עִם כָּל הַקְּדֻשּׁוֹת וְהַתִּקּוּנִים הַנַּעֲשִׂין עַל יְדֵי זֶה, עַד שֶׁנִּזְכֶּה לְתִקּוּן הַבְּרִית בִּשְׁלֵמוּת וּלְתִקּוּן הַדַּעַת, לְתַקֵּן כָּל הַשְּׁלֹשָׁה מֹחִין שֶׁבְּרֹאשֵׁינוּ שֶׁיִּהְיוּ שְׁלשָׁה מְחִצּוֹת פְּרוּסוֹת בִּפְנֵי תַּאֲוַת נִאוּף לְהָגֵן בְּפָנֵינוּ עַל יְדֵי הַדַּעַת וְהַשֵּׂכֶל הָאֱמֶת שֶׁלֹּא תִהְיֶה לַתַּאֲוָה הַזֹּאת שׁוּם שְׁלִיטָה וַאֲחִיזָה בָּנוּ כְּלָל מֵעַתָּה וְעַד עוֹלָם, רַק נִזְכֶּה כֻלָּנוּ אֲנִי וְכָל עַמְּךָ יִשְׂרָאֵל לִהְיוֹת קְדוֹשִׁים וּטְהוֹרִים בֶּאֱמֶת וְלִפְרֹשׁ מִתַּאֲוָה הַזֹּאת לְגַמְרֵי וְנִזְכֶּה לִתְפִלָּה בִּשְׁלֵמוּת, וְתִהְיֶה תְפִלָּתֵנוּ תָמִיד רַחֲמִים וְתַחֲנוּנִים לִפְנֵי הַמָּקוֹם בָּרוּךְ הוּא וְתַשְׁפִּיעַ עָלֵינוּ רַחֲמִים שֶׁיִּהְיֶה לָנוּ רַחֲמָנוּת אֲמִתִּי עַל עֲנִיִּים הֲגוּנִים וְעַל כָּל מִי שֶׁצְּרִיכִין לְרַחֵם עָלָיו כִּרְצוֹנְךָ הַטּוֹב:
<h3>רח</h3>
וְתַעַזְרֵנוּ שֶׁנִּזְכֶּה לַעֲשׂוֹת בַּעֲלֵי תְשׁוּבָה וְגֵרִים הַרְבֵּה בָּעוֹלָם כִּרְצוֹנְךָ הַטּוֹב, וּלְגַדֵּל כְּבוֹדְךָ וּלְפַרְסֵם אֱלָהוּתְךָ בָּעוֹלָם, עַד שֶׁנִּזְכֶּה לְרוּחַ נְבוּאָה אֲמִתִּיִּית בִּקְדֻשָּׁה גְדוֹלָה, וּלְבָרֵר הַכֹּחַ הַמְדַמֶּה שֶׁיִּהְיֶה הַכֹּחַ הַמְדַמֶּה בָּרוּר וְזַךְ וָצַח אֶצְלֵנוּ בְּזַכּוּת וּבִבְהִירוּת גָּדוֹל, בְּאֹפֶן שֶׁנִּזְכֶּה לְסַדֵּר תָּאֳרִים וּשְׁבָחִים לְשִׁמְךָ הַגָּדוֹל וְהַקָּדוֹשׁ כָּרָאוּי בִּקְדֻשָּׁה גְדוֹלָה וּנְבָרֵךְ שֵׁם כְּבוֹדֶךָ הַמְרֹמָם עַל כָּל בְּרָכָה וּתְהִלָּה, וְתִתְגַּבֵּר וְתִתְחַזֵּק אֱמוּנַת חִדּוּשׁ הָעוֹלָם עַד שֶׁנִּזְכֶּה לְחִדּוּשׁ הָעוֹלָם שֶׁלֶּעָתִיד, וְיִתְנַהֵג כָּל הָעוֹלָם כֻּלּוֹ עַל יְדֵי הַשְׁגָּחָה וְנִפְלָאוֹת לְבַד שֶׁלֹּא כְּדֶרֶךְ הַטֶּבַע כְּלָל וְיִתְעַר שִׁיר חָדָשׁ בָּעוֹלָם, שִׁיר שֶׁל נִפְלָאוֹת, וְיִפְצְחוּ הָרִים רִנָּה וְתַכְנִיעַ אֶת עָקֵב דְּסִטְרָא אַחֲרָא שֶׁהוּא עֲקֵבוֹ שֶׁל עֵשָׂו הָרָשָׁע, וְיִתְגַּבֵּר וְיִתְחַזֵּק הַקּוֹל קוֹל יַעֲקֹב, עַל הַיָּדַיִם יְדֵי עֵשָׂו, וִיקֻיַּם מִקְרָא שֶׁכָּתוּב: "וְיָדוֹ אוֹחֶזֶת בַּעֲקֵב עֵשָׂו", וְיֻמְשַׁךְ עָלֵינוּ הַנָּהָר הַיּוֹצֵא מֵעֵדֶן לְהַשְׁקוֹת אֶת הַגָּן, וְעַל יְדֵי זֶה נִזְכֶּה לְהַעֲלוֹת רֵיחַ טוֹב לְפָנֶיךָ:
<h3>רט</h3>
וּתְזַכֵּנוּ לְיִרְאָה שְׁלֵמָה בֶּאֱמֶת תָּמִיד וּבִפְרָט בִּימֵי רֹאשׁ הַשָּׁנָה הַקְּדוֹשִׁים שֶׁהֵם יְמֵי יִרְאָה, תְּרַחֵם עָלֵינוּ וְתַמְשִׁיךְ עָלֵינוּ יִרְאָה וָפַחַד וְאֵימָה דִקְדֻשָּׁה גְדוֹלָה וַעֲצוּמָה וּבִפְרָט בְּעֵת שְׁמִיעַת קוֹל שׁוֹפָר תְּזַכֵּנוּ שֶׁיָּבֹא בְּלִבֵּנוּ יִרְאָה גְדוֹלָה, וְתַשְׁפִּיעַ פַּחְדְּךָ וְאֵימָתְךָ וְיִרְאָתְךָ עָלֵינוּ וְעַל כָּל יִשְׂרָאֵל וְעַל כָּל בָּאֵי עוֹלָם, וְיִירָאוּךָ כָּל הַמַּעֲשִׂים, וְיִשְׁתַּחֲווּ לְפָנֶיךָ כָּל הַבְּרוּאִים, וְיֵעָשׂוּ כֻלָּם אֲגֻדָּה אַחַת לַעֲשׂוֹת רְצוֹנְךָ בְּלֵבָב שָׁלֵם:
<h3>רי</h3>
אָבִינוּ מַלְכֵּנוּ זַכֵּנוּ בְּרַחֲמֶיךָ לְקַבֵּל וּלְהַמְשִׁיךְ עָלֵינוּ קְדֻשַּׁת רֹאשׁ הַשָּׁנָה בְּתַכְלִית הַשְּׁלֵמוּת בְּשִׂמְחָה וּבְחֶדְוָה וּבִבְכִיָּה גְדוֹלָה מִתּוֹךְ שִׂמְחָה וּבִקְדֻשַּׁת הַמַּחֲשָׁבָה בְּיוֹתֵר בְּיִרְאָה גְדוֹלָה, וְנִזְכֶּה לְקַיֵּם מִצְוַת שְׁמִיעַת קוֹל שׁוֹפָר בִּקְדֻשָּׁה גְדוֹלָה בִּשְׁלֵמוּת כָּרָאוּי, עִם כָּל פְּרָטֶיהָ וְדִקְדּוּקֶיהָ וְכַוָּנוֹתֶיהָ וְתַרְיַ"ג מִצְוֹת הַתְּלוּיִם בָּהּ, וּבְאֵימָה וּבְיִרְאָה גְדוֹלָה, כְּמוֹ שֶׁכָּתוּב: "אִם יִתָּקַע שׁוֹפָר בְּעִיר וְעָם לָא יֶחֱרָדוּ" וְנֶאֱמַר: "אַשְׁרֵי הָעָם יוֹדְעֵי תְרוּעָה, יְהֹוָה, בְּאוֹר פָּנֶיךָ יְהַלֵּכוּן בְּשִׁמְךָ יְגִילוּן כָּל הַיּוֹם, וּבְצִדְקָתְךָ יָרוּמוּ כִּי תִפְאֶרֶת עֻזָּמוֹ אָתָּה, וּבִרְצוֹנְךָ תָּרוּם קַרְנֵנוּ כִּי לַיהֹוָה מָגִנֵּנוּ וְלִקְדוֹשׁ יִשְׂרָאֵל מַלְכֵּנוּ" וְנֶאֱמַר: "בַּחֲצוֹצְרוֹת וְקוֹל שׁוֹפָר הָרִיעוּ לִפְנֵי הַמֶּלֶךְ יְהֹוָה" וְנֶאֱמַר:
"תִּקְעוּ בַחֹדֶשׁ שׁוֹפָר, בַּכֶּסֶא לְיוֹם חַגֵּנוּ, כִּי חֹק לְיִשְׂרָאֵל הוּא, מִשְׁפָּט לֵאלֹהֵי יַעֲקֹב" וְנִזְכֶּה לְסַדֵּר לְפָנֶיךָ מַלְכֻיּוֹת וְזִכְרוֹנוֹת וְשׁוֹפָרוֹת בְּכַוָּנָה גְדוֹלָה וּבִשְׁלֵמוּת גָּדוֹל, עַד שֶׁנִּזְכֶּה לְרַצּוֹת אוֹתְךָ שֶׁתָּבִיא לָנוּ אֶת מְשִׁיחַ צִדְקֵנוּ חִישׁ קַל מְהֵרָה וִיקֻיַּם מִקְרָא שֶׁכָּתוּב: "וַהֲרִיחוֹ בְּיִרְאַת יְהֹוָה", וּתְמַהֵר וְתָחִישׁ לְגָאֳלֵנוּ וְתִבְנֶה לָנוּ אֶת בֵּית קָדְשֵׁנוּ וְתִפְאַרְתֵּנוּ, וְנָשׁוּב בְּגִילָה וְרִנָּה לְאַרְצֵנוּ, וְשָׁם נַעֲבָדְךָ בְּיִרְאָה "כִּימֵי עוֹלָם וּכְשָׁנִים קַדְמוֹנִיּוֹת, הֲשִׁיבֵנוּ יְהֹוָה אֵלֶיךָ וְנָשׁוּבָה, חַדֵּשׁ יָמֵינוּ כְּקֶדֶם יִהְיוּ לְרָצוֹן אִמְרֵי פִי, וְהֶגְיוֹן לִבִּי לְפָנֶיךָ, יְהֹוָה צוּרִי וְגוֹאֲלִי", אָמֵן וְאָמֵן:
<h2>תפילה ט</h2>
<h3>ריא</h3>
"חַם לִבִּי בְּקִרְבִּי בַּהֲגִיגִי תִּבְעַר אֵשׁ דִּבַּרְתִּי בִּלְשׁוֹנִי", כְּאֵשׁ עָצוּר בִּלְבָבִי "וְנִלְאֵתִי כַּלְכֵּל וְלֹא אוּכָל" רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם אַתָּה יָדַעְתָּ אוֹתְךָ, כִּי אֵין מִי שֶׁיֵּדַע מִמְּךָ תִּתְבָּרַךְ לָנֶצַח כִּי אִם אַתָּה לְבַד, כִּי לֵית מַחֲשָׁבָה תְּפִיסָא בָּךְ כְּלָל, אַךְ עִם כָּל זֶה, בְּגֹדֶל חֲנִינוֹתֶיךָ וְעֹצֶם עַנְוְתָנוּתֶךָ, בָּרָאתָ עוֹלָמְךָ בִּשְׁבִיל יִשְׂרָאֵל עַמֶּךָ שֶׁהֵם לִבָּא דְכָל עַלְמָא, וְנָתַתָּ לָהֶם לֵב לָדַעַת וּלְהָבִין וּלְהִשְׁתּוֹקֵק וְלִכְסֹף וּלְהִתְגַּעְגֵּעַ אֵלֶיךָ תָּמִיד כִּי חֲנַנְתָּנוּ בְּרַחֲמֶיךָ הָרַבִּים, וְנָטַעְתָּ וְקָבַעְתָּ יְדִיעַת תְּשׁוּקַת אֱמוּנָתְךָ בְּלִבֵּנוּ, עַד אֲשֶׁר כְּלָלִיּוּת עַמְּךָ יִשְׂרָאֵל הַקָּדוֹשׁ לִבָּם בּוֹעֵר כְּאֵשׁ לֶהָבָה אֵלֶיךָ תָּמִיד, "כִּי עַזָּה כַמָּוֶת אַהֲבָה, קָשָׁה כִשְׁאוֹל קִנְאָה רְשָׁפֶיהָ רִשְׁפֵּי אֵשׁ שַׁלְהֶבֶת יָה, מַיִם רַבִּים לֹא יוּכְלוּ לְכַבּוֹת אֶת הָאַהֲבָה, וּנְהָרוֹת לֹא יִשְׁטְפוּהָ" מֵרָחוֹק יְהֹוָה נִרְאָה לָנוּ, וְאַהֲבַת עוֹלָם אֲהַבְנוּךָ אַךְ מֵרֹב עֲוֹנוֹתַי הָרַבִּים וְהָעֲצוּמִים מְאֹד כַּאֲשֶׁר אַתָּה יָדַעְתָּ, גָּבְרָה עָלַי הַמָּרָה שְׁחוֹרָה וְהָעַצְבוּת מְאֹד, אֲשֶׁר מֵחֲמַת זֶה נוֹפְלִים עַפְרוּרִיוּת וּכְבֵדוּת עַל הַלֵּב, עַד אֲשֶׁר אֵינִי יָכֹל לִבְעֹר וּלְהִתְלַהֵב אֵלֶיךָ כָּרָאוּי וְאִם לִפְעָמִים מִתְנוֹצֵץ עָלַי בְּרַחֲמֶיךָ הִתְנוֹצְצוּת אֱלֹהוּתְךָ, אֵין לִי כֵּלִים לְקַבֵּל אוֹר הַהִתְנוֹצְצוּת הַזֶּה, וַאֲזַי בּוֹעֵר הַלֵּב חוּץ מֵהַמִּדָּה חַס וְשָׁלוֹם, עַד אֲשֶׁר אֵינִי יָכוֹל וְאֵינִי רַשַּׁאי לִפְעָמִים לְקַבֵּל עָלַי וּלְהַמְשִׁיךְ עַצְמִי וְדַעְתִּי לָזֶה הַהִתְנוֹצְצוּת שֶׁלֹּא אֶהֱרֹס לַעֲלוֹת אֶל יְהֹוָה חוּץ מֵהַמִּדָּה וְהַגְּבוּל שֶׁיֵּשׁ לִי, אֲשֶׁר גָּזַרְתָּ עָלֵינוּ וְאָסַרְתָּ לָנוּ לִבְלִי לַהֲרֹס אֵלֶיךָ חַס וְשָׁלוֹם, כְּמוֹ שֶׁכָּתוּב: "פֶּן יֶהֶרְסוּ לַעֲלוֹת אֶל יְהֹוָה", וְלִפְעָמִים הַלֵּב אָטוּם לְגַמְרֵי עַל יְדֵי הָעַצְבוּת:
<h3>ריב</h3>
רִבּוֹנוֹ שֶׁל עוֹלָם רִבּוֹנוֹ דְעָלְמָא כֹּלָּא, יוֹדֵעַ הַתַּעֲלוּמוֹת, אַתָּה יוֹדֵעַ רָזֵי עוֹלָם וְתַעֲלוּמוֹת סִתְרֵי כָּל חָי, מָה אוֹמַר וּמָה אֲדַבֵּר וּמָה אֲסַפֵּר לְפָנֶיךָ, הֲלֹא כָּל הַנִּסְתָּרוֹת וְהַנִּגְלוֹת אַתָּה יוֹדֵעַ, אֵין דָּבָר נֶעֱלָם מִמֶּךָּ וְאֵין נִסְתָּר מִנֶּגֶּד עֵינֶיךָ אֱלֹהֵי עוֹלָם, אֲדוֹן כֹּל, הַכֹּל יָכוֹל, חַי לָעַד וְקַיָּם לָנֶצַח, יָחִיד קַדְמוֹן, אַתָּה הוּא רִאשׁוֹן וְאַתָּה הוּא אַחֲרוֹן וּמִבַּלְעָדֶיךָ אֵין אֱלֹהִים, "רָם וְנִשָּׂא שׁוֹכֵן עַד וְקָדוֹשׁ שְׁמוֹ, מָרוֹם וְקָדוֹשׁ, תִּשְׁכּוֹן, וְאֶת דַּכָּא וּשְׁפַל רוּחַ, לְהַחֲיוֹת רוּחַ שְׁפָלִים וּלְהַחֲיוֹת לֵב נִדְכָּאִים", חַי וְקַיָּם נוֹרָא מָרוֹם וְקָדוֹשׁ, אֲשֶׁר כָּל הָעוֹלָם וּמְלוֹאוֹ עִם כָּל הָעוֹלָמוֹת כֻּלָּם כְּלָא נֶחְשָׁב קַמָּךְ, כְּלֹא מַמָּשׁ, וְכָל הַזְּמַן שֶׁל הָעוֹלָם כֻּלּוֹ אֵינוֹ עוֹלֶה אֶצְלְךָ כְּהֶרֶף עַיִן, אַתָּה לְבַד יוֹדֵעַ רַחֲמָנוּתְךָ בְּעַצְמְךָ, אֵיךְ אַתָּה חָפֵץ בְּטוֹבוֹתֵינוּ, לְהוֹדִיעֵנוּ אֲמִתָּתְךָ, וּלְהַטְעִימֵנוּ מִזִּיו נֹעַם נִצְחִיּוּת אֱלֹהוּתְךָ, וְנִפְלָאוֹת נוֹרָאוֹת עֲרֵבַת נְעִימַת יְדִידוּת תְּשׁוּקַת דְּבֵקוּתְךָ, וּבְכַמָּה גִלְגּוּלִים אַתָּה מִתְגַּלְגֵּל עִמָּנוּ, וּבְכַמָּה סִבּוּבִים וְסִבּוֹת שׁוֹנוֹת אַתָּה מְסַבֵּב עִמָּנוּ, לִפְעָמִים בְּנַחַת וְלִפְעָמִים בְּיִסּוּרִין רַחֲמָנָא לִצְּלָן, וְהַכֹּל לְטוֹבָתֵנוּ כְּדֵי לְהִתְעוֹרֵר לַעֲבוֹדָתְךָ בֶּאֱמֶת כְּדֵי לָשׁוּב מִמַּעֲשֵׂינוּ וּמִדְּרָכֵינוּ הָרָעִים לָשׁוּב אֵלֶיךָ בֶּאֱמֶת וּלְהִתְדַּבֵּק בְּךָ כְּדֵי שֶׁנִּזְכֶּה לִשְׂבֹּעַ מִטּוּבְךָ לְהַשְׂבִּיעַ בְּצַחְצָחוֹת נַפְשֵׁנוּ, "לַחֲזוֹת בְּנֹעַם יְהֹוָה וּלְבַקֵּר בְּהֵיכָלוֹ", כְּדֵי לְהַכִּיר אֶת מִי שֶׁאָמַר וְהָיָה הָעוֹלָם, אֲשֶׁר זֹאת הִיא הַהַצְלָחָה שֶׁבְּכָל הַהַצְלָחוֹת, הַיְּשׁוּעָה שֶׁבְּכָל הַיְשׁוּעוֹת, הַטּוֹבָה שֶׁבְּכָל הַטּוֹבוֹת, הַתַּכְלִית מִכָּל הַתַּכְלִיּוֹת וְעַתָּה הַיְאֻמָּן כִּי יְסֻפָּר, שֶׁאִישׁ אֲשֶׁר אֵלֶּה לוֹ, שֶׁנִּבְרָא בִּשְׁבִיל טוֹב כָּזֶה, בִּשְׁבִיל תַּכְלִית אֲמִתִּי וְנִצְחִי כָּזֶה, לְהִתְעַנֵּג עַל יְהֹוָה וּלְהִסְתּוֹפֵף בְּצֵל קְדֻשָּׁתוֹ, הַהוּא פָּעַל וְעָשָׂה מַעֲשִׂים כָּאֵלֶּה וּמַחֲשָׁבוֹת כָּאֵלֶּה, כַּאֲשֶׁר עָשִׂינוּ, אוֹי מֶה הָיָה לָנוּ, מַה נֹּאמַר מַה נְּדַבֵּר, אוֹי אוֹי וַאֲבוֹי, כִּי בֶּאֱמֶת אֵין לָנוּ שׁוּם דִּבּוּרִים לְדַבֵּר בְּעִנְיָן זֶה כִּי אִם לִצְעֹק בְּקוֹל מַר וְנִמְהָר עַד כְּלוֹת הַנֶּפֶשׁ, עַד יַשְׁקִיף וְיֵרֶא יְהֹוָה מִשָּׁמָיִם, כִּי עֲדַיִן אֵין מַעְצוֹר לַיהֹוָה לְהוֹשִׁיעַ כְּהֶרֶף עַיִן יְשׁוּעָה שְׁלֵמָה וַאֲמִתִּיִּית, יְשׁוּעָה נִצְחִיִּית לְעוֹלְמֵי עַד וּלְנֵצַח נְצָחִים:
<h3>ריג</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁיָּאִירוּ עָלֵינוּ זְכוּת וְכֹחַ הַצַּדִּיקֵי אֱמֶת, וְנִזְכֶּה עַל יָדָם לְשִׂמְחָה שְׁלֵמָה, וּבְכֹחָם הַגָּדוֹל יְנַשְּׁבוּ עָלֵינוּ בְּרוּחָם הַקָּדוֹשׁ וִינַעֲרוּ וְיָסִירוּ מִלְּבָבֵנוּ כָּל מִינֵי מָרָה שְׁחוֹרָה וְעַצְבוּת, וְכָל מִינֵי עַפְרוּרִיּוּת וּכְבֵדוּת הַנּוֹפְלִים עַל לִבֵּנוּ, עַד שֶׁנִּזְכֶּה לְהִתְלַהֵב וְלִבְעֹר אֵלֶיךָ בֶּאֱמֶת:
<h3>ריד</h3>
וְתַצִּילֵנוּ וְתִשְׁמְרֵנוּ בְּרַחֲמֶיךָ הָרַבִּים מֵרוּחַ סְעָרָה שֶׁלֹּא יִבְעֹר וְלֹא יִתְלַהֵב לִבֵּנוּ חוּץ מֵהַמִּדָּה חַס וְשָׁלוֹם הַנִּקְרָא הֲרִיסָה, וְלֹא נַהֲרֹס לַעֲלוֹת אֶל יְהֹוָה וּבְכֹחַ וּזְכוּת צַדִּיקֵי אֱמֶת תַּמְשִׁיךְ עָלֵינוּ קְדֻשַּׁת אֵלִיָּהוּ הַנָּבִיא שֶׁהָיָה רוֹכֵב עַל סוּסֵי אֵשׁ בִּסְעָרָה, אֲשֶׁר כֹּחוֹ מַסְפִּיק גַּם עָלֵינוּ לְהַכְנִיעַ וּלְבַטֵּל מֵאִתָּנוּ הָאֵשׁ הַבּוֹעֵר בִּסְעָרָה חוּץ מֵהַמִּדָּה, כִּי אֵין אִתָּנוּ יוֹדֵעַ עַד מָה, אֵיךְ לְהִתְנַהֵג בְּעִנְיָן זֶה שֶׁל הַהִתְנוֹצְצוּת וְהַהִתְלַהֲבוּת, כִּי אֵין אָנוּ יוֹדְעִים לְכַוֵּן הַמִּדָּה כְּלָל, לִפְעָמִים הַלֵּב אָטוּם וּמְטֻמְטָם לְגַמְרֵי, וְלִפְעָמִים בּוֹעֵר חוּץ מֵהַמִּדָּה, וְאֵין לָנוּ עַל מִי לְהִשָּׁעֵן כִּי אִם עַל אָבִינוּ שֶׁבַּשָּׁמַיִם, וְעַל זְכוּת וְכֹחַ הַצַּדִּיקִים אֲמִתִּיִּים שֶׁכָּל אֶחָד נִקְרָא "אִישׁ אֲשֶׁר רוּחַ בּוֹ", שֶׁיּוֹדֵעַ לַהֲלֹךְ נֶגֶד רוּחוֹ שֶׁל כָּל אֶחָד וְאֶחָד:
<h3>רטו</h3>
עָזְרֵנוּ וְזַכֵּנוּ בְּרַחֲמֶיךָ הָרַבִּים שֶׁיְּנַשְּׁבוּ בְּרוּחָם הַקָּדוֹשׁ עַל כָּל אֶחָד וְאֶחָד מֵאִתָּנוּ עַמְּךָ בֵּית יִשְׂרָאֵל רוּחַ קְדֻשָּׁה וְטָהֳרָה, בְּאֹפֶן שֶׁנִּזְכֶּה לְשִׂמְחָה שְׁלֵמָה בֶּאֱמֶת כִּרְצוֹנְךָ הַטּוֹב, עַד שֶׁיִּבְעַר וְיִתְלַהֵב לֵב שֶׁל כָּל אֶחָד וְאֶחָד אֵלֶיךָ תִּתְבָּרַךְ לָנֶצַח בִּתְשׁוּקָה גְדוֹלָה וּבְהִתְלַהֲבוּת נִמְרָץ בְּהַדְרָגָה וּבְמִדָּה כָּרָאוּי לְכָל אֶחָד וְאֶחָד לְפִי בְּחִינָתוֹ בֶּאֱמֶת כַּאֲשֶׁר אַתָּה לְבַד יָדַעְתָּ כָּל זֶה, כִּי אֵין מִי שֶׁיּוֹדֵעַ לְכַוֵּן זֹאת כִּי אִם אַתָּה לְבַד, עַד שֶׁנִּזְכֶּה כֻלָּנוּ עַמְּךָ בֵּית יִשְׂרָאֵל לִבָּא דְכָל עַלְמָא, שֶׁכָּל אֶחָד וְאֶחָד מִיִּשְׂרָאֵל עַם סְגֻלָּה עַם הַנִּבְחָר מִכָּל הָעַמִּים, יִהְיֶה נַעֲשֶׂה לֵב לְמָקוֹם שֶׁצָּרִיךְ לִהְיוֹת שָׁם בִּבְחִינַת לֵב, וְכֻלָּנוּ כְּאֶחָד נִתְדַּבֵּק אֵלֶיךָ וְנִתְלַהֵב אֵלֶיךָ בֶּאֱמֶת, עַד שֶׁנִּזְכֶּה לְהִכָּלֵל בְּךָ בֶּאֱמֶת לְעוֹלְמֵי עַד וּלְנֵצַח נְצָחִים, וִיקֻיַּם בָּנוּ מִקְרָא שֶׁכָּתוּב: "וְאַתֶּם הַדְּבֵקִים בַּיהֹוָה אֱלֹהֵיכֶם חַיִּים כֻּלְּכֶם הַיּוֹם" מֵעַתָּה וְעַד עוֹלָם אָמֵן נֶצַח סֶלָה וָעֶד:
<h2>תפילה י</h2>
<h3>רטז</h3>
רִבּוֹנוֹ שֶׁל עוֹלָם זַכֵּנִי לְיַשֵּׁב דַּעְתִּי הֵיטֵב בָּזֶה הָעוֹלָם בָּזֶה הַגּוּף חִישׁ קַל מְהֵרָה, שֶׁאֶזְכֶּה לְיַשֵּׁב דַּעְתִּי הֵיטֵב הֵיטֵב מָה הַתַּכְלִית וְהַסּוֹף מִכָּל הַתַּאֲוֹת וּמִכָּל עִנְיָנֵי עוֹלָם הַזֶּה, הֵן הַתַּאֲוֹת הַנִּכְנָסוֹת לַגּוּף הֵן הַתַּאֲוֹת שֶׁחוּץ לַגּוּף כְּמוֹ הַכָּבוֹד וְהַהִתְנַשְּׂאוּת וְהַשִּׂנְאָה וְהַקִּנְאָה וְהַקִּנְטוּר וְכַיּוֹצֵא בָּהֵן וְאֶזְכֶּה לְהִסְתַּכֵּל עַל תַּכְלִיתִי הָאֲמִתִּי הֵיטֵב בְּיִשּׁוּב הַדַּעַת חָזָק בֶּאֱמֶת, וְלֹא אַטְעֶה אֶת עַצְמִי כְּלָל בָּזֶה הָעוֹלָם, כִּי אַתָּה יָדַעְתָּ כִּי כָל הִתְרַחֲקוּתֵנוּ מִמְּךָ הִיא מֵחֲמַת שֶׁאֵין אָנוּ מְיַשְּׁבִין עַצְמֵנוּ כְּלָל, כִּי אִם נִזְכֶּה לְיַשֵּׁב דַּעְתֵּנוּ הֵיטֵב בְּעִנְיַן מְרִירוּת חַיֵּי הָעוֹלָם הַזֶּה, אֲשֶׁר הוּא מָלֵא כַּעַס וּמַכְאוֹבוֹת, וְכָל הַתַּאֲוֹת וְהַתַּעֲנוּגִים שֶׁל הָעוֹלָם הַזֶּה הֵם לְפִי שָׁעָה קַלָּה כְּצֵל עוֹבֵר, וְכֻלָּם מְעֹרָבִים בִּיגוֹנוֹת הַרְבֵּה וּבְצַעַר וְיִסּוּרִין וְיָגוֹן וַאֲנָחָה כִּפְלֵי כִפְלַיִם יוֹתֵר מֵהָעֹנֶג, וְהֶפְסֵדוֹ מְרֻבֶּה מִשְּׂכָרוֹ גַּם בְּעֵת תַּאֲוֹתָיו, וּמִכָּל שֶׁכֵּן בְּאַחֲרִיתוֹ מִיָּד שֶׁהִיא מָרָה כְלַעֲנָה, רֵאשִׁיתוֹ יָגוֹן וַאֲנָחָה, וְאַחֲרִיתוֹ חֹשֶׁךְ וַחֲלַקְלַקּוֹת וַאֲפֵלָה נִדָּחָה, גַם כָּל יָמָיו כַּעַס וּמַכְאוֹבוֹת הַרְבֵּה וְחָלְיוֹ וָקֶצֶף, וּמְאוּמָה לֹא יִשָּׂא בַּעֲמָלוֹ
<h3>ריז</h3>
וְכַאֲשֶׁר מְבֹאָר וּמְבֹרָר לְמִי שֶׁיֵּשׁ לוֹ מֹחַ כָּל שֶׁהוּא בְּקָדְקֳדוֹ, שֶׁכָּל הָעוֹלָם הַזֶּה הֶבֶל וָרִיק, כְּמוֹ שֶׁכָּתוּב: "יְמֵי שְׁנוֹתֵינוּ בָּהֶם שִׁבְעִים שָׁנָה וְאִם בִּגְבוּרוֹת שְׁמוֹנִים שָׁנָה וְרָהְבָּם עָמָל וָאָוֶן כִּי גָז חִישׁ וַנָּעוּפָה", וּכְמוֹ שֶׁאָמַר שְׁלֹמֹה הַמֶּלֶךְ עָלָיו הַשָּׁלוֹם: "הֲבֵל הֲבָלִים אָמַר קֹהֶלֶת הֲבֵל הֲבָלִים הַכֹּל הָבֶל", וְכַאֲשֶׁר הֶאֱרִיךְ בָּזֶה עוֹד בְּכָל סֵפֶר קֹהֶלֶת, וּבִשְׁאָר סִפְרֵי קֹדֶשׁ מִגֹּדֶל גְּנוּת וּשְׁטוּת וְשִׁגָּעוֹן הַבְלֵי עוֹלָם הַזֶּה וְתַאֲוֹתָיו, "כִּי הַכֹּל הֶבֶל וּרְעוּת רוּחַ", וְיוֹתֵר מִזֶּה מְבֹאָר מְאֹד לְמִי שֶׁזּוֹכֶה לְיַשֵׁב דַּעְתּוֹ הֵיטֵב, כְּמוֹ שֶׁכָּתוּב: "וְיוֹתֵר מֵהֵמָּה בְּנִי הִזָּהֵר עֲשׂוֹת סְפָרִים הַרְבֵּה אֵין קֵץ" וְכוּ' וְעַל כֵּן אִם הָיִינוּ זוֹכִים לְיַשֵּׁב עַצְמֵנוּ הֵיטֵב, בְּוַדַּאי הָיִינוּ שָׁבִים אֵלֶיךָ בֶּאֱמֶת לַאֲמִתּוֹ, כִּי גַם בָּזֶה הָעוֹלָם רוֹאִים שֶׁהַכֹּל הֶבֶל וּרְעוּת רוּחַ, מִכָּל שֶׁכֵּן וְכָל שֶׁכֵּן בָּעוֹלָם הַבָּא, כִּי סוֹף כָּל סוֹף, אָנוּ מוּכָנִים לְהָשִׁיב הַפִּקָּדוֹן לְבַעַל הַפִּקָּדוֹן, וְאֶל עָפָר נָשׁוּב לִמְקוֹם רִמָּה וְתוֹלֵעָה, וְאָנוּ מֻכְרָחִים לִתֵּן דִּין וְחֶשְׁבּוֹן לִפְנֵי מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא, וְעַל כָּל הַמַּעֲשֶׂה שָׁם, כִּי הַכֹּל יִהְיֶה נִזְכָּר לָנוּ אָז, וְלֹא יִוָּתֵר לָנוּ דָבָר וּמַה נַּעֲשֶׂה לְיוֹם פְּקוּדָה, מַה נַּחְשֹׁב עַל יְהֹוָה, לִפְנֵי זַעְמוֹ מִי יַעֲמֹד וּמִי יָקוּם בַּחֲרוֹן אַפּוֹ, אָנָה נוֹלִיךְ אֶת חֶרְפָּתֵנוּ, אָנָה מִפָּנָיו נִבְרָח "מִי יָגוּר לָנוּ אֵשׁ אוֹכֵלָה, מִי יָגוּר לָנוּ מוֹקְדֵי עוֹלָם" אֲהָה אָחִי אֵיכָה נַעֲשֶׂה, אֲבָל בֶּאֱמֶת כָּל רִחוּקֵינוּ מִמְּךָ הוּא מֵחֲמַת שֶׁאֵין אָנוּ מְיַשְּׁבִין עַצְמֵנוּ הֵיטֵב הֵיטֵב בֶּאֱמֶת לַאֲמִתּוֹ, עַד הַנְּקֻדָּה שֶׁבַּלֵּב בְּלִי הַטְעָאָה אֶת עַצְמוֹ כְּלָל:
<h3>ריח</h3>
אֲבָל אַתָּה גִּלִּיתָ לָנוּ בְּתוֹרָתְךָ הַקְּדוֹשָׁה שֶׁעִקַּר יִשּׁוּב הַדַּעַת הוּא עַל יְדֵי שִׂמְחָה, וְגַם אַתָּה יָדַעְתָּ גֹּדֶל רִחוּקִי מִשִּׂמְחָה, עַל כֵּן בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, אֲדוֹן הַשִּׂמְחָה וְהַחֶדְוָה, אֲשֶׁר הַשִּׂמְחָה בִּמְעוֹנֶךָ, כְּמוֹ שֶׁכָּתוּב: "הוֹד וְהָדָר לְפָנָיו, עֹז וְחֶדְוָה בִּמְקוֹמוֹ", שֶׁתְּרַחֵם עָלַי וְעַל כָּל עַמְּךָ בֵּית יִשְׂרָאֵל, בְּרַחֲמֶיךָ הָרַבִּים בְּרַחֲמֶיךָ הַגְּדוֹלִים בְּרַחֲמֶיךָ הַגְּנוּזִים בְּרַחֲמֶיךָ הָאֲמִתִּיִּים בְּרַחֲמֶיךָ הַנִּצְחִיִּים, וְתַמְשִׁיךְ עָלַי שִׂמְחָה אֲמִתִּיִּית מִן הַשָּׁמַיִם, בְּאֹפֶן שֶׁאֶזְכֶּה לִהְיוֹת אַךְ שָׂמֵחַ תָּמִיד אָגִילָה וְאֶשְׂמְחָה בִּישׁוּעָתְךָ בְּכָל עֵת, "שׂוֹשׂ אָשִׂישׂ בַּיהֹוָה תָּגֵל נַפְשִׁי בֵּאלֹהַי", עַד שֶׁאֶזְכֶּה לְקַשֵּׁר הַשִּׂמְחָה אֶל הַמֹּחַ, עַד שֶׁאֶזְכֶּה לְהוֹצִיא לְחֵרוּת מֹחִי וְדַעְתִּי וּמַחֲשַׁבְתִּי הָאֲסוּרִים בְּכַבְלֵי עֳנִי וּבַרְזֶל, בְּגָלוּת גָּדוֹל וָמַר זֶה יָמִים וְשָׁנִים, מִיּוֹם עָמְדִי עַל דַּעְתִּי, כַּאֲשֶׁר אַתָּה לְבַד יָדַעְתָּ גֹּדֶל עֹצֶם מְרִירוּת הַשִּׁעְבּוּד וְהַגָּלוּת שֶׁל דַּעְתִּי, שֶׁסּוֹבֵל גָּלוּת מַר וְשִׁעְבּוּד קָשֶׁה בְּכָל עֵת עַל יְדֵי רִבּוּי הַמַּחֲשָׁבוֹת רָעוֹת וְטִרְדּוֹת וּבִלְבּוּלִים שֶׁל הֶבֶל וּשְׁטוּת וְעַקְמִימִיּוּת שֶׁבַּלֵּב, הַבָּאִים עַל הַמֹּחַ וְהַלֵּב בְּכָל עֵת, וּמְעַקְּמִים וּמְבַלְבְּלִים אֶת מֹחִי וְלִבִּי מְאֹד, אֲשֶׁר "כָּשַׁל כֹּחַ הַסַּבָּל", וְכָל עִקַּר גָּלוּת הַדַּעַת הוּא מֵחֲמַת הַמָּרָה שְׁחוֹרָה וְהָעַצְבוּת הַקָּשֶׁה וְהַכָּבֵד וְהַמַּר מְאֹד, אֲשֶׁר הִתְגַּבְּרָה עָלֵינוּ מֵעוֹדֵנוּ וְעַל יְדֵי זֶה אֵין אָנוּ יְכוֹלִים לְיַשֵּׁב עַצְמֵנוּ כְּלָל, הֵיכָן אֲנַחְנוּ בָּעוֹלָם, וְלַחְשֹׁב הֵיטֵב בְּדֵעָה מְיֻּשֶּׁבֶת עַל הַתַּכְלִית הָאַחֲרוֹן הָאֲמִתִּי, כִּי אֵין אָנוּ יְכוֹלִין לְהַנְהִיג אֶת מֹחֵנוּ כִּרְצוֹנֵנוּ מֵחֲמַת עֹצֶם תֹּקֶף הַגָּלוּת שֶׁל דַּעְתֵּנוּ, מֵחֲמַת הַמָּרָה שְׁחוֹרָה וְהָעַצְבוּת הַמִּתְגַּבֶּרֶת בְּכָל עֵת וּמֵחֲמַת שֶׁאֵין אָנוּ מְיַשְּׁבִין עַצְמֵנוּ, עַל יְדֵי זֶה עִקַּר הִתְרַחֲקוּתֵינוּ מֵהַשֵּׁם יִתְבָּרַךְ בּוֹרֵא כָּל עוֹלָמִים, עַד שֶׁבָּאנוּ לְמַה שֶּׁבָּאנוּ וְעָשִׂינוּ מַה שֶּׁעָשִׂינוּ, וְחָטָאנוּ מַה שֶּׁחָטָאנוּ, וְפָגַמְנוּ מַה שֶּׁפָּגַמְנוּ, וְקִלְקַלְנוּ מַה שֶּׁקִּלְקַלְנוּ, וְנִתְרַחַקְנוּ כְּמוֹ שֶׁנִּתְרַחַקְנוּ, כַּאֲשֶׁר יוֹדֵעַ כָּל אֶחָד בְּנַפְשׁוֹ גֹּדֶל רִחוּקוֹ מֵהַשֵּׁם יִתְבָּרַךְ וּמִתּוֹרָתוֹ וַעֲבוֹדָתוֹ בֶּאֱמֶת וְהָא בְּהָא תַלְיָא, כִּי כָל מַה שֶּׁאָנוּ מִתְרַחֲקִים יוֹתֵר, חַס וְשָׁלוֹם מִתְגַּבֶּרֶת הַמָּרָה שְׁחוֹרָה וְהָעַצְבוּת יוֹתֵר, וְכָל מַה שֶּׁמִּתְגַּבֵּר הָעַצְבוּת וְהַמָּרָה שְׁחוֹרָה יוֹתֵר חַס וְשָׁלוֹם, מִתְגַּבֵּר בִּלְבּוּל הַדַּעַת וְגָלוּתוֹ יוֹתֵר, עַד שֶׁאֵין [אָנוּ] יְכוֹלִין לְיַשֵּׁב עַצְמֵנוּ כְּלָל, וְעַל יְדֵי זֶה נִתְרַחֲקִים יוֹתֵר חַס וְשָׁלוֹם, וְעַתָּה מֵאַיִן יָבֹא עֶזְרֵנוּ אָבִינוּ שֶׁבַּשָּׁמַיִם, מֵאַיִן וּמֵאַיִן נְבַקֵּשׁ עֵזֶר וּתְרוּפָה וְהַצָּלָה לְחוֹלִים נְגוּעִים וּמְעֻנִּים כָּמוֹנוּ הַיּוֹם בַּדּוֹר הַזֶּה הַבִּיטוּ וּרְאוּ אִם יֵשׁ מַכְאוֹב כְּמַכְאוֹבֵינוּ כִּי אֵין מַכְאוֹב כְּמַכְאוֹבֵי הַנֶּפֶשׁ הָרְחוֹקָה מֵהַשֵּׁם יִתְבָּרַךְ, מֵחַי הַחַיִּים, הַטּוֹב וְהַמֵּטִיב, הַחַי לָעַד וְקַיָּם לָנֶצַח "שֹׁמּוּ שָׁמַיִם עַל זֹאת וְשַׁעֲרוּ" כִּי נֶחֱרַבְנוּ מְאֹד אוֹי לָנוּ שֶׁהֶחֱרַבְנוּ אֶת בֵּית הַחָכְמָה, וְשָׂרַפְנוּ אֶת הֵיכָלֵי הַשֵּׂכֶל, וְהִגְלִינוּ אֶת דַּעְתֵּנוּ לְמָקוֹם שֶׁהִגְלִינוּ, אוֹי לָנוּ מְאֹד אוֹי מֶה הָיָה לָנוּ:
<h3>ריט</h3>
רִבּוֹנוֹ שֶׁל עוֹלָם צָרוֹת לְבָבֵנוּ הִרְחִיבוּ מְאֹד, עַד שֶׁאֵין אָנוּ יוֹדְעִים מַה לְּדַבֵּר וְאֵיךְ לְדַבֵּר, מַה נֹּאמַר מַה נְּדַבֵּר מַה נִּצְטַדָּק, הָאֱלֹהִים מָצָא אֶת עֲוֹנֵנוּ, כִּי חָטָאנוּ עָוִינוּ וּפָשַׁעְנוּ לְפָנֶיךָ מִיּוֹם הֱיוֹתֵינוּ עַד הַיּוֹם הַזֶּה, מִדֵּי יוֹם יוֹם הַשְׁכֵּם וַחֲטוֹא, עַד אֲשֶׁר אֵין לָנוּ שׁוּם דַּעַת אֵיךְ לְדַבֵּר וְאֵיךְ לְיַשֵּׁב עַצְמֵנוּ הֵיטֵב בָּזֶה הָעוֹלָם הָעוֹבֵר כְּצֵל עוֹבֵר, לַחְשׁוֹב עַל תַּכְלִיתֵנוּ הַנִּצְחִי הָאֲמִתִּי:
<h3>רכ</h3>
אֲבָל בְּרַחֲמֶיךָ הָרַבִּים וְהָעֲצוּמִים אֲשֶׁר חָשַׁבְתָּ מֵרָחוֹק לְהֵטִיב אַחֲרִיתֵנוּ, הִקְדַּמְתָּ תְּרוּפָה לְמַכָּתֵינוּ הָאֲנוּשָׁה, וְשָׁלַחְתָּ לָנוּ בְּכָל דּוֹר וָדוֹר צַדִּיקִים קְדוֹשִׁים אֲמִתִּיִּים, אֲשֶׁר בְּכֹחָם הַגָּדוֹל תִּקְּנוּ מַה שֶּׁתִּקְּנוּ, וְעָשׂוּ עִמָּנוּ מַה שֶּׁעָשׂוּ, עַד שֶׁהֵכִינוּ לָנוּ צֳרִי וּמָזוֹר וּתְרוּפָה בְּכַמָּה וְכַמָּה מִינֵי סַמִּים שֶׁל חַיִּים יְקָרִים וַאֲמִתִּיִּים וְנִצְחִיִּים וְהוֹרוּ לָנוּ כַּמָּה וְכַמָּה דַּרְכֵי עֵצוֹת נִפְלָאוֹת וַאֲמִתִּיּוֹת בְּאֹפֶן שֶׁנִּזְכֶּה גַּם אֲנַחְנוּ לְשַׂמֵּחַ נַפְשֵׁנוּ בְּכָל עֵת וּבְרַחֲמֶיךָ הָרַבִּים זִכִּיתָנוּ שֶׁזֵּרְזוּ אוֹתָנוּ מְאֹד מְאֹד בְּכַמָּה אַזְהָרוֹת לְהִתְחַזֵּק בְּכָל כֹּחֵנוּ לִהְיוֹת בְּשִׂמְחָה תָמִיד, יִהְיֶה אֵיךְ שֶׁיִּהְיֶה גַּם אֲנַחְנוּ נִשְׂמַח בַּיהֹוָה, נָגִילָה וְנִשְׂמְחָה בִּישׁוּעָתוֹ, אֲשֶׁר זִכָּנוּ לִהְיוֹת מִזֶּרַע יִשְׂרָאֵל, וְלֹא עָשָׂנוּ גוֹי, שֶׁלֹּא שָׂם חֶלְקֵנוּ כָּהֶם וְגוֹרָלֵנוּ כְּכָל הֲמוֹנָם, וְהִצִּילָנוּ בְּרַחֲמָיו הָעֲצוּמִים, בְּנִסִּים נִפְלָאִים וְנוֹרָאִים, מִלִּהְיוֹת מִתְנַגֵּד וְחוֹלֵק עַל הַצַּדִּיקִים הָאֲמִתִּיִּים וְעַל אֲנָשִׁים כְּשֵׁרִים בֶּאֱמֶת, "רַבּוֹת עָשִׂיתָ אַתָּה יְהֹוָה אֱלֹהַי, נִפְלְאוֹתֶיךָ וּמַחְשְׁבוֹתֶיךָ אֵלֵינוּ, אֵין עֲרוֹךְ אֵלֶיךָ אַגִּידָה וַאֲדַבֵּרָה עָצְמוּ מִסַּפֵּר יִמָּלֵא פִי תְּהִלָּתֶךָ כָּל הַיּוֹם תִּפְאַרְתֶּךָ", בָּרוּךְ אֱלֹהֵינוּ שֶׁבָּרָאָנוּ לִכְבוֹדוֹ וְהִבְדִּילָנוּ מִן הַתּוֹעִים בְּכָל הַבְּחִינוֹת
<h3>רכא</h3>
מָה נָּשִׁיב לַיהֹוָה כָּל תַּגְמוּלוֹהִי עָלֵינוּ, בַּמֶּה נְקַדֵּם יְהֹוָה, נִכַּף לֵאלֹהֵי מָרוֹם, אִלּוּ פִינוּ מָלֵא שִׁירָה כַּיָּם וּלְשׁוֹנֵנוּ רִנָּה כַּהֲמוֹן גַּלָּיו וְכוּ' וְאִלּוּ כָּל הַיַּמִּים דְּיוֹ וְכָל אֲגַמִּים קֻלְמוֹסִים, וּבְנֵי אָדָם לַבְלָרִים וּלְשׁוֹנוֹת מְקַלְּסִים, אֵין מַסְפִּיקִים לְהוֹדוֹת וּלְהַלֵּל וּלְסַפֵּר עַל אַחַת מֵאֶלֶף אַלְפֵי אֲלָפִים וְרִבֵּי רְבָבוֹת, רְבָבוֹת רְבָבוֹת נִפְלָאוֹת נוֹרָאוֹת וְנִסִּים וַחֲסָדִים שֶׁלֹּא נִשְׁמְעוּ מֵעוֹלָם אֲשֶׁר הָיוּ גְנוּזִים וּמְכֻסִּים אֲשֶׁר חָפְרוּ וְחָתְרוּ וְהִמְשִׁיכוּ בְּכֹחָם הַגָּדוֹל מֹשֶׁה רַבֵּנוּ הָרוֹעֶה נֶאֱמָן וַאֲבוֹתֵינוּ הַקְּדוֹשִׁים וְכָל הַצַּדִּיקִים הַגְּדוֹלִים הָאֲמִתִּיִּים הַבָּאִים אַחֲרֵיהֶם, מִבַּעַל הָרָצוֹן הָעֶלְיוֹן רִבּוֹן כָּל הַנְּשָׁמוֹת אֲדוֹן כָּל הַמַּעֲשִׂים, לְרַחֵם אֲשֶׁר אֵינָם רְאוּיִים לְרַחֵם וְלָחוֹן אֶת שֶׁאֵינָם הֲגוּנִים לָחוֹן כָּמוֹנוּ הַיּוֹם שְׁפָלִים וְנִבְזִים וְנִמְאָסִים, כָּאָמוּר: "וְאַף גַּם זֹאת בִּהְיוֹתָם בְּאֶרֶץ אוֹיְבֵיהֶם לֹא מְאַסְתִּים וְלֹא גְעַלְתִּים לְכַלּוֹתָם", עַד הֵנָּה עֲזָרוּנוּ רַחֲמֶיךָ וְלֹא עֲזָבוּנוּ חֲסָדֶיךָ יְהֹוָה אֱלֹהֵינוּ, וְנָתַתָּ לָנוּ תֹקֶף וְהִתְחַזְּקוּת וְעַקְשָׁנוּת גָּדוֹל שֶׁיִּהְיֶה לָנוּ כֹחַ לְהִתְחַזֵּק עַד הֵנָּה לִבְרֹחַ אֶצְלְךָ תָּמִיד, לִבְטֹחַ בִּישׁוּעָתֶךָ וּבְצִלְּךָ אָנוּ חוֹסִים, כֵּן יוֹסִיף יְהֹוָה אֱלֹהֵינוּ אָב הָרַחֲמִים לְרַחֵם עַם עֲמוּסִים, לְהַמְשִׁיךְ עָלֵינוּ עוֹד יוֹתֵר וְיוֹתֵר חֲסָדִים רַבִּים וְרַחֲמִים גְּדוֹלִים הַחֲתוּמִים בְּאוֹצְרוֹתָיו עִמָּדוֹ כְמוּסִים, עַד נִזְכֶּה לְ"רַב טוּבְךָ אֲשֶׁר צָפַנְתָּ לִירֵאֶיךָ פָּעַלְתָּ לַבָּךְ חוֹסִים", עַל כֵּן עוֹדֶנִּי עוֹמֵד וּמְצַפֶּה, עֲדַיִן תִּקְוָתִי וְתוֹחַלְתִּי חָזָק בַּיהֹוָה שֶׁאֶזְכֶּה עוֹד מֵעַתָּה לְיִשּׁוּב הַדַּעַת בֶּאֱמֶת
<h3>רכב</h3>
עַל כֵּן בָּאתִי לְפָנֶיךָ לִשְׁטֹחַ כַּפַּי לְרַחֲמֶיךָ שֶׁתְּחָנֵּנִי בְּרַחֲמֶיךָ וּבַחֲסָדֶיךָ הָעֲצוּמִים שֶׁאֶזְכֶּה לִהְיוֹת בְּשִׂמְחָה תָמִיד, וְאֶזְכֶּה לִמְצֹא בִּי בִּמְהִירוּת נְקֻדּוֹת טוֹבוֹת תָּמִיד, אֲשֶׁר בְּרַחֲמֶיךָ הָרַבִּים חָמַלְתָּ עָלֵינוּ, וְזִכִּיתָנוּ לַעֲשׂוֹת מִצְווֹת רַבּוֹת בְּכָל יוֹם, וּלְהוֹצִיא מִפִּינוּ בְּרָכוֹת רַבּוֹת וּתְפִלּוֹת וּתְחִנּוֹת וּבַקָּשׁוֹת וְשִׁירוֹת וְתִשְׁבָּחוֹת בְּכָל יוֹם, עֶרֶב וָבֹקֶר וְצָהֳרָיִם, וְלַעֲסֹק בְּתוֹרָתְךָ הַקְּדוֹשָׁה וּבְפִקּוּדֶיךָ הַיְשָׁרִים הַמְּשַׂמְּחִים אֶת הַלֵּב וְאִם אֵין אָנוּ זוֹכִים לְקַיֵּם שׁוּם מִצְוָה בִּשְׁלֵמוּת הָרָאוּי, וְלֹא לְדַבֵּר שׁוּם דִּבּוּר דִּקְדֻשָּׁה בְּכַוָּנָה הָרְאוּיָה, כִּי כָל מַעֲשֵׂינוּ וּתְפִלָּתֵינוּ וְעֵסֶק תּוֹרָתֵנוּ מְעֻרְבָּב וּמְבֻלְבָּל בִּפְסֹלֶת הַרְבֵּה, עִם כָּל זֶה, עַל כָּל פָּנִים, יֵשׁ בָּהֶם כַּמָּה וְכַמָּה נְקֻדּוֹת טוֹבוֹת כִּי אַתָּה יוֹדֵעַ תַּעֲלוּמוֹת שֶׁאֲפִלּוּ הַגָּרוּעַ וְהַפָּחוּת שֶׁבְּיִשְׁרָאֵל, אַף-עַל-פִּי-כֵן פְּנִימִיּוּת כַּוָּנָתוֹ בְּכָל מַעֲשָׂיו הַטּוֹבִים הוּא לְשִׁמְךָ לְבַד בֶּאֱמֶת, וַאֲפִלּוּ פּוֹשְׁעֵי יִשְׂרָאֵל מְלֵאִים מִצְווֹת כָּרִמּוֹן, וְאַתָּה מִתְפָּאֵר וּמִשְׁתַּעֲשֵׁעַ מְאֹד עִם כָּל תְּנוּעָה טוֹבָה שֶׁל הַפָּחוּת שֶׁבְּיִשְׁרָאֵל
<h3>רכג</h3>
זַכֵּנִי אָב הָרַחֲמָן שֶׁאֶזְכֶּה לֵילֵךְ בַּדֶּרֶךְ הַזֶּה לְחַפֵּשׂ בְּעַצְמִי תָמִיד וְלִמְצֹא בְּעַצְמִי נְקֻדּוֹת טוֹבוֹת הַרְבֵּה, בְּאֹפֶן שֶׁאֶזְכֶּה לָבוֹא לִידֵי שִׂמְחָה בֶּאֱמֶת, עַד שֶׁאֶזְכֶּה מְהֵרָה לְיַשֵּׁב דַּעְתִּי הֵיטֵב בֶּאֱמֶת, מָה הַתַּכְלִית מִכָּל הַתַּאֲווֹת וּמִכָּל עִנְיָנֵי עוֹלָם הַזֶּה, בְּאֹפֶן שֶׁאֶזְכֶּה לָשׁוּב אֵלֶיךָ בֶּאֱמֶת מֵעַתָּה וְעַד עוֹלָם, וְלֹא אָשׁוּב עוֹד לְכִסְלָה אִם אָוֶן פָּעַלְתִּי לֹא אוֹסִיף, וְאֶזְכֶּה לָסוּר מֵרַע לְגַמְרֵי וְלַעֲשׂוֹת הַטּוֹב בְּעֵינֶיךָ תָמִיד שַׂבְּעֵנוּ מִטּוּבֶךָ וְשַׂמְּחֵנוּ בִישׁוּעָתֶךָ וְטַהֵר לִבֵּנוּ לְעָבְדְּךָ בֶּאֱמֶת לֹא כַּחֲטָאֵינוּ תַעֲשֶׂה לָנוּ וְלֹא כַעֲווֹנוֹתֵינוּ תִגְמֹל עָלֵינוּ, לֹא מֵהֶם וְלֹא מִקְּצָתָם וְלֹא חֵלֶק מֵאֶלֶף אַלְפֵי אֲלָפִים וְרִבֵּי רְבָבוֹת מֵהֶם כְּחַסְדְּךָ כְּרַחֲמֶיךָ כְּנִפְלְאוֹתֶיךָ תַּעֲשֶׂה עִמָּנוּ וְאַל תִּטְּשֵׁנוּ לָנֶצַח הָאוֹמֵר לְעוֹלָמוֹ דַּי יֹאמַר לְצָרוֹתֵינוּ דַּי וְאִם אָמְנָם אָנוּ בְעַצְמֵנוּ הַחַיָּבִים בְּצָרוֹתֵינוּ, עִם כָּל זֶה רַחֲמֶיךָ רַבִּים יְהֹוָה רַחֲמֶיךָ רַבִּים מְאֹד חוּסָה עָלֵינוּ לְמַעַן שְׁמֶךָ, רַחֵם עָלֵינוּ כְּרֹב רַחֲמֶיךָ, "שַׂמֵּחַ נֶפֶשׁ עַבְדֶּךָ כִּי אֵלֶיךָ אֲדֹנָי נַפְשִׁי אֶשָּׂא הָשִׁיבָה לִי שְׂשׂוֹן יִשְׁעֶךָ וְרוּחַ נְדִיבָה תִסְמְכֵנִי אַל תַּעַזְבֵנִי אֲדֹנָי, אֱלֹהַי אַל תִּרְחַק מִמֶּנִּי חוּשָׁה לְעֶזְרָתִי אֲדֹנָי תְּשׁוּעָתִי":
<h2>תפילה יא</h2>
<h3>רכד</h3>
"לְכָה דּוֹדִי נֵצֵא הַשָּׂדֶה נָלִינָה בַּכְּפָרִים, נַשְׁכִּימָה לַכְּרָמִים, נִרְאֶה אִם פָּרְחָה הַגֶּפֶן, פִּתַּח הַסְּמָדַר, הֵנֵצוּ הָרִמּוֹנִים, שָׁם אֶתֵּן אֶת דּוֹדַי לָךְ" רִבּוֹנוֹ שֶׁל עוֹלָם זַכֵּנִי לְהַרְבּוֹת בְּהִתְבּוֹדְדוּת תָּמִיד, וְאֶזְכֶּה לִהְיוֹת רָגִיל לָצֵאת בְּכָל יוֹם לַשָּׂדֶה בֵּין אִילָנוֹת וַעֲשָׂבִים וְכֹל שִׂיחַ הַשָּׂדֶה, וְשָׁם אֶזְכֶּה לְהִתְבּוֹדֵד וּלְהַרְבּוֹת בְּשִׂיחָה זוֹ תְּפִלָּה בֵּינִי לְבֵין קוֹנִי, לָשׂוּחַ שָׁם כָּל אֲשֶׁר עִם לְבָבִי וְכֹל שִׂיחַ הַשָּׂדֶה וְכָל הָעֲשָׂבִים וְהָאִילָנוֹת וְכָל הַצְּמָחִים, כֻּלָּם יִתְעוֹרְרוּ לִקְרָאתִי, וְיַעֲלוּ וְיִתְּנוּ כֹחָם וְחַיּוּתָם לְתוֹךְ דִּבְרֵי שִׂיחָתִי וּתְפִלָּתִי, עַד שֶׁתִּהְיֶה תְפִלָּתִי וְשִׂיחָתִי נִשְׁלֶמֶת בְּתַכְלִית הַשְּׁלֵמוּת עַל יְדֵי כָּל שִׂיחַ הַשָּׂדֶה, שֶׁיֻּכְלְלוּ כֻלָּם, עִם כָּל כֹּחוֹתָם וְחַיּוּתָם וְרוּחֲנִיוּתָם עַד שָׁרְשָׁם הָעֶלְיוֹן, כֻּלָּם יֻכְלְלוּ בְּתוֹךְ תְּפִלָּתִי וְעַל יְדֵי זֶה אֶזְכֶּה לִפְתֹּחַ אֶת לִבִּי לְהַרְבּוֹת בִּתְפִלָּה וְתַחֲנוּנִים וּבְשִׂיחָה קְדוֹשָׁה לְפָנֶיךָ מָלֵא רַחֲמִים רַבִּים, וּלְפָנֶיךָ אֶשְׁפֹּךְ כָּל שִׂיחִי, עַד שֶׁאֶזְכֶּה לִשְׁפֹּךְ לִבִּי כַמַּיִם נוֹכַח פָּנֶיךָ יְהֹוָה, וְאֶשָּׂא אֵלֶיךָ כַּפַּי, עַל נַפְשִׁי וְנֶפֶשׁ עוֹלָלַי וְטַפַּי:
<h3>רכה</h3>
אֲהָהּ יְהֹוָה עֲזֹר עֲזֹר, אֲהָהּ יְהֹוָה כִּמְעַט אָפֵס תִּקְוָה חָלִילָה, רְאֵה כִּי אָזְלַת יָדִי וְאָפֵס כֹּחִי, רַק מֵרָחוֹק וּמֵעָפָר אֲנִי מְצַפְצֵף אִמְרָתִי אֵלֶיךָ חֲמֹל עַל חַיָּב אֲלָפִים וּרְבָבוֹת פְּעָמִים עַד הַיּוֹם כָּמוֹנִי, חֲמֹל עַל רָחוֹק כָּמוֹנִי, חֲמֹל עַל מִי שֶׁאֵינוֹ רָאוּי לְחֶמְלָה כָּמוֹנִי, חֲמֹל עָלַי, חֲמֹל עָלַי, חֲמֹל עָלַי, חֲמֹל עָלַי, רַחֵם עָלַי, רַחֵם עָלַי, חָנְנֵנִי יְהֹוָה בְּמַתְּנַת חִנָּם לְגַמְרֵי, חָנֵּנִי חָנֵּנִי, פְּדֵנִי פְּדֵנִי, הַצִּילֵנִי מֵחֲטָאִים וַעֲווֹנוֹת וּפְשָׁעִים, הַצִּילֵנִי מִדִּינָהּ שֶׁל גֵּיהִנָּם, הַצִּילֵנִי מֵעֳנָשִׁים הַקָּשִׁים וְהַמָּרִים שֶׁהָיוּ מַגִּיעִים לִי חַס וְשָׁלוֹם עַל פִּי מִשְׁפָּטֶיךָ הָאֲמִתִּיִּים, הַצִּילֵנִי מֵחַרְבּוֹ שֶׁל מַלְאַךְ הַמָּוֶת וּמֵחִבּוּט הַקֶּבֶר וּמִדִּינָהּ שֶׁל גֵּיהִנָּם הַצִּילֵנִי מֵחֶרְפּוֹת וּבוּשׁוֹת וּבִזְיוֹנוֹת, שֶׁלֹּא אֵבוֹשׁ וְלֹא אֶכָּלֵם וְלֹא אֶכָּשֵׁל לְעוֹלָם וָעֶד, לֹא בְעַלְמָא הָדֵין וְלֹא בְעַלְמָא דְאָתֵי הַחֲזִירֵנִי בִּתְשׁוּבָה שְׁלֵמָה לְפָנֶיךָ, עֲשֵׂה אֶת אֲשֶׁר בְּחֻקֶּיךָ אֵלֵךְ וְאֶת מִשְׁפָּטֶיךָ אֶשְׁמֹר "שָׁמְרָה נַפְשִׁי וְהַצִּילֵנִי אַל אֵבוֹשׁ כִּי חָסִיתִי בָךְ" הַפְלֵא חֲסָדֶיךָ, גַּלֵּה חֲסָדִים חֲדָשִׁים הַגְּנוּזִים אֶצְלְךָ לְקָרֵב וּלְרַחֵם אֶת שֶׁאֵינוֹ רָאוּי לְרַחֵם כָּמוֹנִי, לְמַעַנְךָ וּלְמַעַן אֲבוֹתֵינוּ וְרַבּוֹתֵינוּ הַצַּדִּיקִים הָאֲמִתִּיִּים אֲשֶׁר קְדֻשָּׁתָם כְּדַאי לְהָגֵן גַּם עָלַי הוֹשִׁיעָה אָבִי שֶׁבַּשָּׁמַיִם, הוֹשִׁיעָה אֲדוֹנִי הַמֶּלֶךְ, "שִׁטַּחְתִּי אֵלֶיךָ כַּפָּי, אֵלֶיךָ נָשָׂאתִי אֶת עֵינַי הַיּוֹשְׁבִי בַּשָּׁמָיִם, פֵּרַשְׂתִּי יָדַי כָּל הַיּוֹם, נַפְשִׁי כְּאֶרֶץ עֲיֵפָה לְךָ סֶלָה" זַכֵּנִי שֶׁאֶהְיֶה כִּרְצוֹנְךָ תָּמִיד, "דַּלּוּ עֵינַי לַמָּרוֹם אֲדֹנָי עָשְׁקָה לִּי עָרְבֵנִי, עֲרֹב עַבְדְּךָ לְטוֹב אַל יַעַשְׁקוּנִי זֵדִים עֵינַי כָּלוּ לִישׁוּעָתֶיךָ וּלְאִמְרַת צִדְקֶךָ, עַד יַשְׁקִיף וְיֵרֶא יְהֹוָה מִשָּׁמָיִם", אוּלַי יָחוֹס אוּלַי יְרַחֵם "וַאֲנִי תָּמִיד אֲיַחֵל וְהוֹסַפְתִּי עַל כָּל תְּהִלָּתֶךָ, כִּי לֹא יִזְנַח לְעוֹלָם אֲדֹנָי, טוֹב וְיָחִיל וְדוּמָם לִתְשׁוּעַת יְהֹוָה, כִּי שָׁחָה לֶעָפָר נַפְשֵׁנוּ דָּבְקָה לָאָרֶץ בִּטְנֵנוּ, קוּמָה עֶזְרָתָה לָנוּ וּפְדֵנוּ לְמַעַן חַסְדֶּךָ", אָמֵן וְאָמֵן:
<h2>תפילה יב</h2>
<h3>רכו</h3>
אֲשׁוֹטְטָה "בַּשְּׁוָקִים וּבָרְחוֹבוֹת אֲבַקְשָׁה אֵת שֶׁאָהֲבָה נַפְשִׁי בִּקַּשְׁתִּיו וְלֹא מְצָאתִיו אָקוּמָה נָּא וַאֲסוֹבְבָה בָּעִיר" אֵלְכָה לִי אֶל הֶהָרִים, אֶשָּׂא עֵינַי לְמֵרָחוֹק, אֲחַפֵּשׂ וַאֲבַקֵּשׁ אַיֵּה אֵפוֹא הוּא, "אַיֵּה מְקוֹם כְּבוֹדוֹ", אַיֵּה הָעֵצָה וְהַתַּחְבּוּלָה שֶׁאֶזְכֶּה לְמָצְאוֹ וּלְהַכִּירוֹ, אֲשׁוֹטֵט לְבַקֵּשׁ אֶת יְהֹוָה וְלֹא מָצָאתִי, חָלַץ מִמֶּנִּי בַּעֲוֹנוֹתַי הָרַבִּים שׁוֹטַטְתִּי בְּאַרְבַּע פִּנּוֹת תְּרוּפָה לֹא מָצָאתִי, שַׁבְתִּי אֵלֶיךָ בְּבֹשֶׁת פָּנִים לְשַׁחֶרְךָ אֵל בְּעֵת צָרָתִי כִּי צַר וָמַר לִי מְאֹד, צַר וָמַר לִי מְאֹד לֹא יָדַעְתִּי נַפְשִׁי, אָן פָּנִיתָ, אָן פָּנִיתָ, כִּי הִסְתַּרְתָּ פָנֶיךָ מִמֶּנִּי, וַתְּמוֹגֵנִי בְּיַד עֲוֹנוֹתַי הָרַבִּים וְהָעֲצוּמִים מְאֹד מְאֹד יוֹתֵר מֵחוֹל יַמִּים אוֹי וַאֲבוֹי, כִּי "הֲלֹא עַל כִּי אֵין אֱלֹהַי בְּקִרְבִּי מְצָאוּנִי הָרָעוֹת הָאֵלֶּה", כִּי בַּעֲוֹנוֹתַי הָרַבִּים נִתְעַקֵּם לִבִּי וְדַעְתִּי וּמוֹחִי, וְנִשְׁלַכְתִּי לַמְּקוֹמוֹת הָרְחוֹקִים מִן הַקְּדֻשָּׁה מְאֹד, הַנִּקְרָאִים מְקוֹמוֹת הַמְּטֻנָּפִים, עַד אֲשֶׁר נִתְעַקֵּם וְנִתְבַּלְבֵּל וְנִשְׁחַת לִבִּי, וְנִתְעַקֵּם וְנִתְעַקֵּשׁ וְנִתְפַּתֵּל בְּכַמָּה מִינֵי עַקְמִימִיּוּת עַל עַקְמִימִיּוּת, בְּלִי שִׁעוּר וָעֵרֶךְ וּמִסְפָּר, אֲשֶׁר "כָּשַׁל כֹּחַ הַסַּבָּל", אוֹי וָמַר וָצַר וְאָח וַאֲבוֹי וְאַלְלַי, אוֹי לִי מְאֹד, עַל כָּל עֲוֹנוֹתַי הָרַבִּים שֶׁעָשִׂיתִי מֵעוֹדִי עַד הַיּוֹם הַזֶּה, עַד אֲשֶׁר "לִבִּי סְחַרְחַר עֲזָבַנִי כֹחִי וְאוֹר עֵינַי גַּם הֵם אֵין אִתִּי, אוֹהֲבַי וְרֵעַי מִנֶּגֶד נִגְעִי יַעֲמוֹדוּ וּקְרוֹבַי מֵרָחוֹק עָמָדוּ" מָה אוֹמַר מָה אֲדַבֵּר מָה אֶצְטַדָּק, מָה אוֹמַר מָה אֲדַבֵּר מָה אֶצְטַדָּק, הָאֱלֹהִים מָצָא אֶת עֲוֹנִי אַלְפֵי אֲלָפִים וְרִבֵּי רְבָבוֹת פְּעָמִים בְּלִי שִׁעוּר וּמִסְפָּר, "וְעַתָּה מַה יֵּשׁ לִי עוֹד צְדָקָה וְלִזְעֹק עוֹד אֶל הַמֶּלֶךְ":
<h3>רכז</h3>
רִבּוֹנוֹ שֶׁל עוֹלָם כְּבָר הִבְטַחְתָּנוּ בְּכַמָּה הַבְטָחוֹת וְהִזְהַרְתָּנוּ בְּכַמָּה אַזְהָרוֹת שֶׁאֵין שׁוּם יֵאוּשׁ בָּעוֹלָם כְּלָל עַל כֵּן כָּל עוֹד נַפְשִׁי בִּי אֶפְרֹשׂ כַּפַּי לְרַחֲמֶיךָ וְלַחֲנִינוֹתֶיךָ, אוּלַי יַעֲשֶׂה יְהֹוָה כְּכָל נִפְלְאוֹתָיו וִיחַדֵּשׁ נִפְלָאוֹת חֲדָשׁוֹת "אֲשֶׁר לֹא נִבְרְאוּ בְכָל הָאָרֶץ", וְיַחֲזִירֵנִי בִּתְשׁוּבָה שְׁלֵמָה לְפָנָיו בֶּאֱמֶת וּבְלֵב שָׁלֵם זַכֵּנִי שֶׁאֶזְכֶּה לְחַפֵּשׂ וְלִדְרֹשׁ וּלְבַקֵּשׁ אוֹתְךָ בֶּאֱמֶת, עַד אֲשֶׁר אֶזְכֶּה לִמְצֹא אוֹתְךָ מְהֵרָה, בְּאֹפֶן שֶׁאֶזְכֶּה לְהִתְקָרֵב אֵלֶיךָ בֶּאֱמֶת, עָזְרֵנִי כִּי עָלֶיךָ נִשְׁעָנְתִּי:
<h3>רכח</h3>
מָרָא דְעַלְמָא כֹּלָּא "צָרוֹת לְבָבִי הִרְחִיבוּ, מִמְּצוּקוֹתַי הוֹצִיאֵנִי" צָרוֹת לְבָבִי הִרְחִיבוּ וְגָדְלוּ וְשָׂגְבוּ וְרַבּוּ מְאֹד מְאֹד, אֲשֶׁר לֹא יְאֻמָּן כִּי יְסֻפָּר אֲהָהּ יְהֹוָה, אֲהָהּ אֲדוֹנִי, רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, עֵינַי תְּלוּיוֹת לְךָ, עֵינַי צוֹפִיּוֹת אֵלֶיךָ כִּי אַתָּה יוֹדֵעַ הָאֱמֶת עֹצֶם הָרַחֲמָנוּת שֶׁעָלַי עַד אֵין סוֹף וְאֵין תַּכְלִית הַבִּיטָה בְעָנְיִי כִּי רַבּוּ מַכְאוֹבַי וְצָרוֹת לְבָבִי "רְאֵה יְהֹוָה כִּי צַר לִי, מֵעַי חֳמַרְמָרוּ, נֶהְפַּךְ לִבִּי בְּקִרְבִּי, כִּי מָרוֹ מָרִיתִי" זַכֵּנִי עָזְרֵנִי שֶׁאֶזְכֶּה לְבַקֵּשׁ וּלְחַפֵּשׂ אֶת כְּבוֹדְךָ בֶּאֱמֶת עַד שֶׁאֶמְצָאֲךָ בֶּאֱמֶת חָנֵּנִי חָנֵּנִי, כְּשֵׁם שֶׁגָּבְרוּ רַחֲמֶיךָ עָלֵינוּ וְהוֹדַעְתָּנוּ מֵרָחוֹק תּוֹרָה הַגְּבוֹהָה הַזֹּאת שֶׁיְּכוֹלִין לִמְצֹא אוֹתְךָ אֲפִלּוּ בְּתַכְלִית תַּכְלִית הַיְרִידָה עַל יְדֵי הַחִפּוּשׂ וְהַבַּקָּשָׁה, אַיֵּה, אַיֵּה אֵיפוֹא הוּא, אַיֵּה קְדֻשָּׁתִי אַיֵּה טָהֳרָתִי, אַיֵּה נַפְשִׁי וְרוּחִי וְנִשְׁמָתִי, אַיֵּה יְהֹוָה אֱלֹהֵי אֲבוֹתֵינוּ הַמַּעֲלֶה אוֹתָנוּ מֵאֶרֶץ מִצְרַיִם מֵעֶרְוַת הָאָרֶץ, אַיֵּה הַמַּעֲלֶה אוֹתָנוּ מִיָּם, אַיֵּה מְקוֹם כְּבוֹדוֹ, שֶׁעַל יְדֵי זֶה זוֹכִין שֶׁתִּהְיֶה הַיְרִידָה תַּכְלִית הָעֲלִיָּה, כֵּן בְּרַחֲמֶיךָ הָרַבִּים תַּעַזְרֵנוּ וּתְזַכֵּנוּ שֶׁנִּזְכֶּה לְקַיֵּם אֶת כָּל דִּבְרֵי הַתּוֹרָה הַזֹּאת בֶּאֱמֶת כִּרְצוֹנְךָ וְכִרְצוֹן צַדִּיקֶיךָ הָאֲמִתִּיִּים שֶׁגִּלּוּ זֹאת הַתּוֹרָה הַגְּנוּזָה בָּעוֹלָם, בְּאֹפֶן שֶׁנִּזְכֶּה לִמְצֹא אוֹתְךָ בֶּאֱמֶת תָּמִיד, וְתִהְיֶה הַיְרִידָה תַּכְלִית הָעֲלִיָּה, וְאֶזְכֶּה לָצֵאת וְלַעֲלוֹת מְהֵרָה מִכָּל הַמְּקוֹמוֹת הַמְּטֻנָּפִים שֶׁנָּפַלְתִּי בָּהֶם בַּעֲוֹנוֹתַי הָרַבִּים, וְלַעֲלוֹת בְּתַכְלִית הָעֲלִיָּה, וְלָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת וּבְלֵב שָׁלֵם כִּרְצוֹנְךָ הַטּוֹב, וְאֶזְכֶּה לְהִתְקָרֵב לִכְבוֹדְךָ הַגָּדוֹל וְהַקָּדוֹשׁ:
<h3>רכט</h3>
וְתַעַזְרֵנִי שֶׁיִּהְיוּ כָּל מַעֲשַׂי לְשֵׁם כְּבוֹדֶךָ בֶּאֱמֶת וְאֶזְכֶּה לְפַלֵּס דַּרְכִּי תָמִיד, וּלְהִסְתַּכֵּל בְּכָל דָּבָר, אִם יֵשׁ בּוֹ רְצוֹן הַשֵּׁם יִתְבָּרַךְ וּכְבוֹדוֹ אָז אֶעֱשֶׂה אוֹתוֹ בִּזְרִיזוּת, וְאִם אֵין בּוֹ כְּבוֹד הַשֵּׁם יִתְבָּרַךְ אֶמָּנַע לַעֲשׂוֹתוֹ וְלֹא אֶסְתַּכֵּל עַל עַצְמִי וּכְבוֹדִי כְּלָל, וְלֹא עַל שׁוּם דָּבָר שֶׁבָּעוֹלָם, רַק אֲכַוֵּן בְּכָל דָּבָר לְשִׁמְךָ וְלִכְבוֹדְךָ בֶּאֱמֶת, עַד שֶׁאֶזְכֶּה בְּרַחֲמֶיךָ הָרַבִּים וּבִישׁוּעָתְךָ הַגְּדוֹלָה, לְגַדֵּל וּלְנַשֵּׂא וּלְרוֹמֵם וּלְפָאֵר כְּבוֹדְךָ הַגָּדוֹל בָּעוֹלָם וְנִזְכֶּה כֻלָּנוּ עַמְּךָ בֵּית יִשְׂרָאֵל לְעָבְדְּךָ בֶּאֱמֶת בִּתְמִימוּת גָּדוֹל כָּל יְמֵי חַיֵּינוּ לְעוֹלָם, בְּלִי שׁוּם חָכְמוֹת כְּלָל וְלֹא נֵלֵךְ עוֹד אַחֲרֵי שְׁרִירוּת לִבֵּנוּ הָרָע, וְלֹא נִטֶּה אַחַר שִׂכְלֵנוּ וְחָכְמָתֵנוּ הַמֻּטְעֵית, רַק נַטֶּה כָּל דַּעְתֵּנוּ וּמַחֲשַׁבְתֵּנוּ וּלְבָבֵנוּ לְשִׁמְךָ וְלִכְבוֹדְךָ הַגָּדוֹל וְהַקָּדוֹשׁ, לִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי תוֹרָתֶךָ בְּאַהֲבָה בֶּאֱמֶת וּבִתְמִימוּת וּבִפְשִׁיטוּת, בַּדֶּרֶךְ אֲשֶׁר דָּרְכוּ בוֹ אֲבוֹתֵינוּ הַקְּדוֹשִׁים מֵעוֹלָם וְנִזְכֶּה מְהֵרָה לְמַלְּאוֹת רְצוֹנְךָ הַקָּדוֹשׁ אֲשֶׁר רָצִיתָ בִּבְרִיאַת עוֹלָמְךָ, אֲשֶׁר בָּרָאתָ הַכֹּל לִכְבוֹדְךָ, כְּמוֹ שֶׁכָּתוּב: "כָּל הַנִּקְרָא בִשְׁמִי וְלִכְבוֹדִי בְּרָאתִיו יְצַרְתִּיו אַף עֲשִׂיתִיו" וְיִתְגַּלּוּ עַל יָדֵינוּ כָּל חֶלְקֵי כְבוֹדְךָ הַקָּדוֹשׁ מִכָּל דָּבָר וְדָבָר שֶׁבָּעוֹלָם שֶׁנִּבְרָא בַּעֲשָׂרָה מַאֲמָרוֹת, אֲשֶׁר כָּל הָעֲשָׂרָה מַאֲמָרוֹת שֶׁבָּהֶם בָּרָאתָ הָעוֹלָם, כֻּלָּם הָיוּ בִּשְׁבִיל כְּבוֹדְךָ הַגָּדוֹל וְהַקָּדוֹשׁ, שֶׁיִּתְגַּלֶּה וְיִתְגַּדֵּל עַל יְדֵי כָּל חֶלְקֵי הַבְּרִיאָה:
<h3>רל</h3>
אָנָּא יְהֹוָה, זַכֵּנִי לִהְיוֹת מִכְּלַל הַצַּדִּיקִים הַמְקַיְּמִין אֶת הָעוֹלָם שֶׁנִּבְרָא בַּעֲשָׂרָה מַאֲמָרוֹת, עָזְרֵנִי עָזְרֵנִי, זַכֵּנִי זַכֵּנִי, תֶּן לִי חֲנִינָה וְלֹא אוֹבַד, "תָּעִיתִי כְּשֶׂה אוֹבֵד בַּקֵּשׁ עַבְדְּךָ" וְאִם אֵינִי זוֹכֶה לְחַפֵּשׂ וּלְבַקֵּשׁ אוֹתְךָ כָּרָאוּי, נָא אָבִי אֲדוֹנִי מַלְכִּי וֵאלֹהָי, בַּקֵּשׁ אַתָּה אוֹתִי בְּרַחֲמֶיךָ הָרַבִּים וּבַחֲסָדֶיךָ הַנּוֹרָאִים, עֲשֵׂה עִמִּי פֶּלֶא לְחַיִּים, בַּקֵּשׁ צֹאן אוֹבְדוֹת, צֹאן נִדָּח וְאֵין מְקַבֵּץ, בַּקֵּשׁ וְחַפֵּשׂ נִדָּח וְנִשְׁלָךְ וְשָׂנוּא כָּמוֹנִי, חֲמֹל עַל פָּגוּם כָּמוֹנִי, חוּס וְרַחֵם עַל נִבְזֶה וְנִמְאָס כָּמוֹנִי הוֹצִיאֵנִי מִכָּל הַתַּאֲווֹת וּבִפְרָט מִתַּאֲוַת הַמִּשְׁגָּל, חַלְּצֵנִי מֵהֶם הַצִּילֵנִי מֵהֶם חֲמֹל עָלַי רַחֵם עָלַי, חוּסָה עָלַי וְעַל עוֹלָלַי וְטַפַּי "אַל תִּתְּנֵנִי בְּנֶפֶשׁ צָרָי", אַל תִּתֵּן אֶת עַבְדְּךָ לִפְנֵי בַּת בְּלִיָּעַל "הַצִּילָה מֵחֶרֶב נַפְשִׁי מִיַּד כֶּלֶב יְחִידָתִי, הַצִּילֵנִי מִטִּיט וְאַל אֶטְבָּעָה, אִנָּצְלָה מִשּׂוֹנְאַי וּמִמַּעֲמַקֵּי מָיִם, אַל תִּשְׁטְפֵנִי שִׁבֹּלֶת מַיִם וְאַל תִּבְלָעֵנִי מְצוּלָה, וְאַל תֶּאְטַר עָלַי בְּאֵר פִּיהָ עֲנֵנִי יְהֹוָה כִּי טוֹב חַסְדֶּךָ, כְּרֹב רַחֲמֶיךָ פְּנֵה אֵלַי וְאַל תַּסְתֵּר פָּנֶיךָ מֵעַבְדֶּךָ, כִּי צַר לִי מַהֵר עֲנֵנִי" רְאֵה כִּי אָזְלַת יָדִי, רְאֵה אַנְחָתִי וְאֶנְקָתִי עָזְרֵנִי עָזְרֵנִי, הוֹשִׁיעֵנִי גְאָלֵנִי פְּדֵנִי כְּחַסְדְּךָ עֲשֵׂה עִמִּי, כְּחַסְדְּךָ חַיֵּינִי וְהַחֲזִירֵנִי בִּתְשׁוּבָה שְׁלֵמָה לְפָנֶיךָ וְתִמָּלֵא רַחֲמִים עָלַי, וּתְכַפֵּר וְתִסְלַח וְתִמְחֹל לִי עַל כָּל הַחֲטָאִים וְהָעֲוֹנוֹת וְהַפְּשָׁעִים שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ מִנְּעוּרַי עַד הַיּוֹם הַזֶּה, וּבִפְרָט מַה שֶּׁפָּגַמְתִּי בִּפְגַם הַבְּרִית:
<h3>רלא</h3>
אָנָּא יְהֹוָה, סְלַח לִי מְחַל לִי כַּפֶּר לִי, וּסְלַח לִי עַל כָּל הַהִרְהוּרִים רָעִים הָרַבִּים מְאֹד מְאֹד אֲשֶׁר הִרְהַרְתִּי מֵעוֹדִי עַד הַיּוֹם הַזֶּה, בֵּין בְּשׁוֹגֵג בֵּין בְּמֵזִיד בֵּין בְּאֹנֶס בֵּין בְּרָצוֹן וְאֶזְכֶּה לְבַקֵּשׁ וּלְחַפֵּשׂ אוֹתְךָ בֶּאֱמֶת, עַד שֶׁיִּתְתַּקְּנוּ וְיִתְכַּפְּרוּ עַל יְדֵי זֶה כָּל הַהִרְהוּרִים רָעִים וְכָל הָעַקְמִימֻיּוֹת שֶׁבַּלֵּב, וְכָל הַהִרְהוּרִים שֶׁהִרְהַרְתִּי אַחֲרֶיךָ וְאַחֲרֵי צַדִּיקֶיךָ הָאֲמִתִּיִּים וְאַחֲרֵי מִדּוֹתֶיךָ וּדְרָכֶיךָ הַקְּדוֹשִׁים וְהַטְּהוֹרִים וְהַנְּכוֹנִים, כֻּלָּם יִתְכַּפְּרוּ וְיִתְתַּקְּנוּ כְּאִלּוּ הִקְרַבְתִּי עוֹלוֹת לְפָנֶיךָ, שֶׁהֵם בָּאִים לְכַפֵּר עַל הִרְהוּרֵי הַלֵּב:
<h3>רלב</h3>
אָנָּא יְהֹוָה, חַזְּקֵנִי וְאַמְּצֵנִי בִּקְדֻשָּׁתְךָ הָעֶלְיוֹנָה "אַל תַּעַזְבֵנִי יְהֹוָה, אֱלֹהַי אַל תִּרְחַק מִמֶּנִּי, חוּשָׁה לְעֶזְרָתִי אֲדֹנָי תְּשׁוּעָתִי" זַכֵּנִי מֵעַתָּה לְקַדֵּשׁ וּלְטַהֵר עַצְמִי בֶּאֱמֶת, וְאֶזְכֶּה לְהַרְגִּישׁ אֱלֹהוּתְךָ עָלַי בְּכָל עֵת וּתְחָנֵּנִי שֶׁאֶזְכֶּה לָדַעַת בֶּאֱמֶת וּבְלֵב שָׁלֵם בְּכָל עֵת וּבְכָל שָׁעָה כִּי מְלֹא כָל הָאָרֶץ כְּבוֹדֶךָ, וּמַלְכוּתְךָ בַּכֹּל מָשָׁלָה וּלְקַיֵּם מִקְרָא שֶׁכָּתוּב: "שִׁוִּיתִי יְהֹוָה לְנֶגְדִּי תָמִיד" וְלֹא אֶשְׁכַּח אוֹתְךָ לְעוֹלָם, בֵּין בַּיּוֹם בֵּין בַּלַּיְלָה, בֵּין בְּהָקִיץ בֵּין בְּשֵׁנָה, בְּשִׁבְתִּי בְּבֵיתִי וּבְלֶכְתִּי בַדֶּרֶךְ, בְּשָׁכְבִי וּבְקוּמִי, בַּאֲכִילָתִי וּבִשְׁתִיָּתִי, בַּעֲמִידָתִי וּבִישִׁיבָתִי, בְּמַחֲשָׁבָה דִּבּוּר וּמַעֲשֶׂה וּבְכָל תְּנוּעוֹתַי בְּכָל עֵת וּבְכָל שָׁעָה, אֶזְכֶּה לִמְצֹא וּלְהַרְגִּישׁ אֱלֹהוּתְךָ וּמֶמְשַׁלְתְּךָ עָלַי אֲשֶׁר מָלֵא כָל הָעוֹלָם, כְּמוֹ שֶׁכָּתוּב: "אִם יִסָּתֵר אִישׁ בַּמִּסְתָּרִים וַאֲנִי לֹא אֶרְאֶנּוּ נְאֻם יְהֹוָה, הֲלוֹא אֶת הַשָּׁמַיִם וְאֶת הָאָרֶץ אֲנִי מָלֵא" מוֹשֵׁל בַּכֹּל, מָלֵא רַחֲמִים, מָלֵא חֶסֶד וָטוֹב בְּכָל עֵת וּבְכָל רֶגַע, זַכֵּנִי לְהִתְקָרֵב אֵלֶיךָ בֶּאֱמֶת טַהֲרֵנִי וְקַדְּשֵׁנִי מִכָּל הַטִּנּוּפִים וְהַלִּכְלוּכִים שֶׁלִּכְלַכְתִּי וְטִנַּפְתִּי אֶת נַפְשִׁי עַל יְדֵי עֲווֹנוֹתַי הָרַבִּים שֶׁעָשִׂיתִי מֵעוֹדִי עַד הַיּוֹם הַזֶּה הַעֲלֵנִי מְהֵרָה מִטֻּמְאָה לְטָהֳרָה מֵחֹל לְקֹדֶשׁ, הוֹצִיאֵנִי מֵאֲפֵלָה לְאוֹרָה וְקַיֵּם בָּנוּ מְהֵרָה מִקְרָא שֶׁכָּתוּב: "וְזָרַקְתִּי עֲלֵיכֶם מַיִם טְהוֹרִים וּטְהַרְתֶּם, מִכֹּל טֻמְאוֹתֵיכֶם וּמִכָּל גִּלּוּלֵיכֶם אֲטַהֵר אֶתְכֶם":
<h3>רלג</h3>
וְזַכֵּנִי בְּרַחֲמֶיךָ הָרַבִּים לְחַדֵּשׁ בַּתּוֹרָה תָמִיד חִדּוּשִׁין דְּאוֹרַיְיתָא אֲמִתִּיִּים וְאֶזְכֶּה לְדַלֵּג וְלַעֲבֹר מְהֵרָה בְּכָל עֵת עַל כָּל הַבִּלְבּוּלִים וְהָעַקְמִימֻיּוֹת וְעַל כָּל הַמְּנִיעוֹת הַמְבַלְבְּלִין אֶת הַמֹּחַ וְהַדַּעַת מִלְּחַפֵּשׂ וְלַחְשֹׁב וּלְחַדֵּשׁ בְּתוֹרָתְךָ הַקְּדוֹשָׁה רַק אֶזְכֶּה שֶׁיִּהְיֶה דַּעְתִּי וּמוֹחִי וּמַחֲשַׁבְתִּי דָבוּק וּמְקֻשָּׁר בְּכָל עֵת בְּתוֹרָתְךָ הַקְּדוֹשָׁה, בְּקֶשֶׁר אַמִּיץ וְחָזָק מְאֹד בַּל יִמּוֹט לְעוֹלָם, עַד שֶׁאֶזְכֶּה לִמְצֹא וּלְחַדֵּשׁ בְּכָל פַּעַם חִדּוּשִׁין דְּאוֹרַיְתָא אֲמִתִּיִּים כִּרְצוֹנְךָ הַטּוֹב, וְכֹחַ הַתּוֹרָה הַקְּדוֹשָׁה תֵּלֵךְ לְפָנַי וְתַנְחֶה אוֹתִי בְּכָל עֵת בְּדֶרֶךְ הָאֱמֶת וְהַיָּשָׁר, בִּנְקֻדַּת הָאֱמֶת לַאֲמִתּוֹ כִּרְצוֹנְךָ הַטּוֹב, בְּכָל יוֹם וּבְכָל עֵת וּבְכָל שָׁעָה, וִיקֻיַּם בִּי מִקְרָא שֶׁכָּתוּב: "בְּהִתְהַלֶּכְךָ תַּנְחֶה אוֹתָךְ, בְּשָׁכְבְּךָ תִּשְׁמֹר עָלֶיךָ, וַהֲקִיצוֹתָ הִיא תְשִׂיחֶךָ":
<h3>רלד</h3>
אָבִינוּ מַלְכֵּנוּ גַּלֵּה כְּבוֹד מַלְכוּתְךָ עָלֵינוּ מְהֵרָה וְהוֹפַע וְהִנָּשֵׂא עָלֵינוּ לְעֵינֵי כָּל חָי, חוּסָה עַל כְּבוֹדְךָ הַגָּדוֹל הַמְחֻלָּל בֵּין הַגּוֹיִם בַּעֲוֹנוֹתֵינוּ הָרַבִּים, וְהַחֲזִירֵנוּ בִּתְשׁוּבָה שְׁלֵמָה לְפָנֶיךָ, בְּאֹפֶן שֶׁנִּזְכֶּה לְהַעֲלוֹת וּלְנַשֵּׂא כְּבוֹדְךָ הַגָּדוֹל וְהַקָּדוֹשׁ, וּכְבוֹדְךָ יִמָּלֵא כָל הָאָרֶץ וְכֹל אֲשֶׁר נִשְׁמַת רוּחַ חַיִּים בְּאַפָּיו יִתְּנוּ כָבוֹד וְהָדָר לִשְׁמֶךָ, וִיסַפְּרוּ שִׁמְךָ בְּכָל הָאָרֶץ, "כְּבוֹד מַלְכוּתְךָ יֹאמֵרוּ וּגְבוּרָתְךָ יְדַבֵּרוּ":
<h3>רלה</h3>
רִבּוֹנוֹ שֶׁל עוֹלָם מְלֹךְ עַל כָּל הָעוֹלָם כֻּלּוֹ בִּכְבוֹדֶךָ, וְהִנָּשֵׂא עַל כָּל הָאָרֶץ בִּיקָרֶךָ, וְהוֹפַע בַּהֲדַר גְּאוֹן עֻזֶּךָ עַל כָּל יוֹשְׁבֵי תֵבֵל אַרְצֶךָ, וְיֵדַע כָּל פָּעוּל כִּי אַתָּה פְּעַלְתּוֹ וְיָבִין כָּל יְצוּר כִּי אַתָּה יְצַרְתּוֹ, וְיֹאמַר כָּל אֲשֶׁר נְשָׁמָה בְּאַפּוֹ, יְהֹוָה אֱלֹהֵי יִשְׂרָאֵל מֶלֶךְ, וּמַלְכוּתוֹ בַּכֹּל מָשָׁלָה "וִיבָרְכוּ שֵׁם כְּבוֹדֶךָ וּמְרוֹמַם עַל כָּל בְּרָכָה וּתְהִלָּה בָּרוּךְ יְהֹוָה אֱלֹהִים אֱלֹהֵי יִשְׂרָאֵל עֹשֵׂה נִפְלָאוֹת לְבַדּוֹ וּבָרוּךְ שֵׁם כְּבוֹדוֹ לְעוֹלָם וְיִמָּלֵא כְבוֹדוֹ אֶת כָּל הָאָרֶץ אָמֵן וְאָמֵן":
<h2>תפילה יג</h2>
<h3>רלו</h3>
{מיוסד ע"פ תורה י"ז} יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתַּעַזְרֵנִי בְּרַחֲמֶיךָ הָרַבִּים, וּתְזַכֵּנִי לְקַבֵּל שַׁבָּת קֹדֶשׁ בְּשִׂמְחָה וְחֶדְוָה גְדוֹלָה, בְּגִילָה רִנָּה דִיצָה וְחֶדְוָה וְתִשְׁמְרֵנִי וְתַצִּילֵנִי שֶׁלֹּא יַעֲלֶה עַל לִבִּי שׁוּם עַצְבוּת וּמָרָה שְׁחוֹרָה וְלֹא שׁוּם יָגוֹן וַאֲנָחָה וְלֹא שׁוּם דְּאָגָה בְּיוֹם שַׁבָּת קֹדֶשׁ רַק אֶזְכֶּה לִשְׂמֹחַ בְּכָל עֹז בְּיוֹם שַׁבָּת קֹדֶשׁ, בְּכָל לְבָבִי וּבְכָל נַפְשִׁי וּבְכָל מְאֹדִי, בְּשִׂמְחָה שֶׁאֵין לָהּ קֵץ וְתַכְלִית, כָּרָאוּי בֶּאֱמֶת לִשְׂמֹחַ בְּיוֹם שַׁבָּת קֹדֶשׁ, בְּיוֹם קָדוֹשׁ וְנוֹרָא כָּזֶה, שֶׁנִּתְעוֹרֵר עֹז וְחֶדְוָה וְשִׂמְחָה רַבָּה וַעֲצוּמָה בְּלִי שִׁעוּר בְּכָל הָעוֹלָמוֹת כֻּלָּם, וּכְמוֹ שֶׁמּוּבָא בַּזֹּהַר הַקָּדוֹשׁ וּבִשְׁאָר סְפָרִים מֵרִבּוּי עֹצֶם הַשִּׂמְחָה וְהַחֶדְוָה שֶׁל שַׁבָּת קֹדֶשׁ:
<h3>רלז</h3>
רִבּוֹנוֹ שֶׁל עוֹלָם, מָה אוֹמַר וּמָה אֲדַבֵּר, בְּכָל מַה שֶּׁאֲנִי מַתְחִיל לְהִתְפַּלֵּל וּלְהִתְחַנֵּן עָלָיו, יָדַעְתִּי גַם יָדַעְתִּי כַּמָּה אֲנִי רָחוֹק מִזֶּה, וּכְפִי גֹדֶל מַעֲלַת הַמִּצְוָה וְהַמִּדָּה הַקְּדוֹשָׁה, וּכְפִי גֹדֶל תּוֹעַלְתָּהּ לְכָל הַדְּבָרִים שֶׁבִּקְדֻשָּׁה, כֵּן עֹצֶם רִחוּקִי מִזֶּה בְּתַכְלִית הָרִחוּק, וּבִפְרָט מִשִּׂמְחָה בְּשַׁבָּת קֹדֶשׁ, אֲשֶׁר כִּמְעַט בָּזֶה תּוֹלֶה הַכֹּל וְהוּא עִקָּר הַהִתְקָרְבוּת אֵלֶיךָ אֲבָל אַתָּה יוֹדֵעַ רִבּוּי הַמְּנִיעוֹת עַל זֶה וְגֹדֶל הַהִתְגַּבְּרוּת שֶׁמִּתְגַּבְּרִין וּמִתְגָּרִין בְּכָל פַּעַם לִמְנֹעַ אוֹתִי חַס וְשָׁלוֹם מִשִּׂמְחָה שֶׁל שַׁבָּת חֲמֹל עָלַי אָבִי שֶׁבַּשָּׁמַיִם, אָבִי אָב הָרַחֲמָן, וְשַׂמְּחֵנִי בִּישׁוּעָתְךָ תָמִיד וְעָזְרֵנִי וְהוֹשִׁיעֵנִי וְזַכֵּנִי לִשְׂמֹחַ מְאֹד בְּשִׂמְחָה גְדוֹלָה בְּכָל שַׁבָּת וְשַׁבָּת, חֹק וְלֹא יַעֲבֹר, שֶׁאֶזְכֶּה לִהְיוֹת כָּל הַיּוֹם כֻּלּוֹ בְּשִׂמְחָה מִבּוֹאוֹ וְעַד צֵאתוֹ, עַד שֶׁאֶזְכֶּה לְהַמְשִׁיךְ הַשִּׂמְחָה שֶׁל שַׁבָּת עַל שֵׁשֶׁת יְמֵי הַחֹל, עַד שֶׁאֶזְכֶּה לִהְיוֹת בְּשִׂמְחָה תָמִיד גַּם בִּימֵי הַחֹל בְּשִׂמְחָה אֲמִתִּיִּית יִרְאוּ עֵינַי וְיִשְׂמַח לִבִּי וְתָגֵל נַפְשִׁי בִּישׁוּעָתְךָ בֶּאֱמֶת וּתְזַכֵּנִי עַל יְדֵי הַשִּׂמְחָה שֶׁל שַׁבָּת לְהָרִים הַיִּרְאָה אֶל הַדַּעַת הַקָּדוֹשׁ, וְאֶזְכֶּה לְיִרְאָה שְׁלֵמָה מִפָּנֶיךָ בְּדַעַת שָׁלֵם בְּלִי כְסִילוּת כְּלָל:
<h3>רלח</h3>
רִבּוֹנוֹ שֶׁל עוֹלָם אָיוֹם וְנוֹרָא, עָזְרֵנִי וְהוֹשִׁיעֵנִי וְזַכֵּנִי מְהֵרָה לְיִרְאַת הָרוֹמְמוּת, לְיִרְאָה קְדוֹשָׁה עִם דַּעַת הַנִּמְשָׁךְ מִשִּׂמְחָה שֶׁל שַׁבָּת קֹדֶשׁ מָלֵא רַחֲמִים, גּוֹאֵל וּמוֹשִׁיעַ, פּוֹדֶה וּמַצִּיל, פְּדֵנִי וְהַצִּילֵנִי, וְהוֹצִיאֵנִי מֵעַבְדוּת לְחֵרוּת מִשִּׁעְבּוּד לִגְאֻלָּה זַכֵּנִי לְשִׂמְחָה שֶׁל שַׁבָּת קֹדֶשׁ, שֶׁאֶזְכֶּה בְּרַחֲמֶיךָ הָרַבִּים וַחֲסָדֶיךָ הַגְּדוֹלִים, לְקַבֵּל שַׁבָּתוֹת מִתּוֹךְ רֹב שִׂמְחָה וּמִתּוֹךְ עֹשֶׁר וְכָבוֹד וּמִתּוֹךְ מִעוּט עֲוֹנוֹת עָזְרֵנִי שֶׁאֶזְכֶּה לְכַבֵּד אֶת הַשַּׁבָּת בְּכָל עֹז וְתַעֲצוּמוֹת, בְּכָל מִינֵי שִׂמְחָה וְחֶדְוָה וְאֶזְכֶּה לְהַרְבּוֹת בְּתַעֲנוּגֵי שַׁבָּת בְּכָל מִינֵי תַּעֲנוּגִים, הֵן לְהַרְבּוֹת בְּמִינֵי מַאֲכָלִים וּמַעֲדַנִּים וּמַשְׁקוֹת טוֹבִים, הֵן בְּבִגְדֵי כָבוֹד, לְהִשְׁתַּדֵּל לִזְכּוֹת לִבְגָדִים נָאִים לִכְבוֹד שַׁבָּת קֹדֶשׁ וְהָעִקָּר שֶׁתְּרַחֵם עָלַי וְתַעַזְרֵנִי וְתוֹשִׁיעֵנִי לִזְכּוֹת לִשְׂמֹחַ בְּכָל לֵב בְּשַׁבָּת קֹדֶשׁ בְּשִׂמְחָה וְחֶדְוָה גְדוֹלָה בֶּאֱמֶת, עַד שֶׁאֶזְכֶּה עַל יְדֵי הַשִּׂמְחָה לָצֵאת מֵעַבְדוּת לְחֵרוּת מִשִּׁעְבּוּד לִגְאֻלָּה עַד שֶׁאֶזְכֶּה עַל יְדֵי הַשִּׂמְחָה וְהַחֵרוּת שֶׁל שַׁבָּת, לְהַשְׁלִים וּלְהַגְדִּיל דַּעְתִּי בְּתַכְלִית הַגַּדְלוּת וְהַשְּׁלֵמוּת כִּרְצוֹנְךָ הַטּוֹב בֶּאֱמֶת וְעַל יְדֵי זֶה אֶזְכֶּה לְיִרְאָה שְׁלֵמָה שֶׁתִּהְיֶה הַיִּרְאָה עִם דַּעַת בְּלִי שׁוּם סִכְלוּת כְּלָל וְתַעַזְרֵנִי וְתוֹשִׁיעֵנִי לְהָרִים וּלְהַגְבִּיהַּ עַל יְדֵי הַדַּעַת הַקָּדוֹשׁ אֶת כָּל הַיִּרְאוֹת הַנְּפוּלוֹת אֵלֶיךָ לְבַד תִּתְבָּרַךְ שֶׁלֹּא יִהְיֶה לִי שׁוּם יִרְאָה נְפוּלָה, שֶׁלֹּא אֶפְחַד וְלֹא אֶתְיָרֵא מִשּׁוּם בְּרִיאָה שֶׁבָּעוֹלָם, לֹא מִשּׁוּם שַׂר וְאָדוֹן, וְלֹא מִשּׁוּם אָדָם, וְלֹא מִשּׁוּם חַיָּה רָעָה וְלִסְטִים, וְלֹא מִשּׁוּם דָּבָר שֶׁבָּעוֹלָם, רַק מִמְּךָ לְבַד אִירָא וְאֶפְחַד בֶּאֱמֶת, וְתִהְיֶה יִרְאָתְךָ עַל פָּנַי לְבִלְתִּי אֶחֱטָא
<h3>רלט</h3>
רִבּוֹנוֹ שֶׁל עוֹלָם, זַכֵּנִי לְיִרְאָה שְׁלֵמָה וַאֲמִתִּית, לְיִרְאָה אֶת הַשֵּׁם הַנִּכְבָּד וְהַנּוֹרָא הַזֶּה אֶת יְהֹוָה אֱלֹהֵינוּ, אוֹתוֹ לְבַד אִירָא, וּבוֹ אֶבְטַח וְאֶשָּׁעֵן, וְלֹא אֶפְחַד מִשּׁוּם דָּבָר שֶׁבָּעוֹלָם, וִיקֻיַּם בִּי מִקְרָא שֶׁכָּתוּב: "יְהֹוָה אוֹרִי וְיִשְׁעִי מִמִּי אִירָא יְהֹוָה מָעוֹז חַיַּי מִמִּי אֶפְחָד" וְנֶאֱמַר: "יְהֹוָה לִי לֹא אִירָא מַה יַּעֲשֶׂה לִי אָדָם" וְנֶאֱמַר: "בֵּאלֹהִים בָּטַחְתִּי לֹא אִירָא מַה יַּעֲשֶׂה בָשָׂר לִי" וְנֶאֱמַר: "הִנֵּה אֵל יְשׁוּעָתִי אֶבְטַח וְלֹא אֶפְחָד כִּי עָזִּי וְזִמְרָת יָהּ יְהֹוָה וַיְהִי לִי לִישׁוּעָה וּשְׁאַבְתֶּם מַיִם בְּשָׂשׂוֹן מִמַּעַיְנֵי הַיְשׁוּעָה":
<h3>רמ</h3>
רִבּוֹנוֹ שֶׁל עוֹלָם מָלֵא רַחֲמִים טוֹב וּמֵטִיב לַכֹּל זַכֵּנִי לִטְעֹם טַעַם עֹנֶג שַׁבָּת בֶּאֱמֶת, זַכֵּנִי לְשִׂמְחָה וְחֵרוּת שֶׁל שַׁבָּת קֹדֶשׁ וּלְבַטֵּל כָּל הַשִּׁעְבּוּד שֶׁל יְמֵי הַחֹל, וּלְיַשֵּׁב דַּעְתִּי בִּשְׁלֵמוּת בְּלִי שׁוּם בִּלְבּוּל הַדַּעַת כְּלָל וְלֹא יַעֲלֶה עַל דַּעְתִּי וּמַחֲשַׁבְתִּי בְּשַׁבָּת קֹדֶשׁ, שׁוּם מַחֲשָׁבָה בְּאֵיזֶה עֵסֶק וּמְלָאכָה וּמַשָּׂא וּמַתָּן, וְלֹא שׁוּם דְּאָגָה וְטִרְדָּא כְּלָל, רַק יִהְיֶה בְעֵינַי כְּאִלּוּ כָּל מְלַאכְתִּי עֲשׂוּיָה וְאֶזְכֶּה בֶּאֱמֶת לִמְנוּחָה וְעֹנֶג וְשִׂמְחָה שֶׁל שַׁבָּת קֹדֶשׁ, מְנוּחַת אַהֲבָה וּנְדָבָה, מְנוּחַת אֱמֶת וֶאֱמוּנָה, מְנוּחַת שָׁלוֹם וְשַׁלְוָה וְהַשְׁקֵט וָבֶטַח, מְנוּחָה שְׁלֵמָה שֶׁאַתָּה רוֹצֶה בָּהּ "שַׂמֵּחַ נֶפֶשׁ עַבְדֶּךָ כִּי אֵלֶיךָ יְהֹוָה נַפְשִׁי אֶשָּׂא" שַׂמְּחֵנִי בְּרַחֲמֶיךָ הָרַבִּים תָּמִיד, וּבִפְרָט בְּשַׁבָּתוֹת וְיָמִים טוֹבִים "תַּשְׁמִיעֵנִי שָׂשׂוֹן וְשִׂמְחָה, תָּגֵלְנָה עֲצָמוֹת דִּכִּיתָ" כִּי אֵין מִי שֶׁיּוּכַל לְשַׂמֵּחַ אֶת נַפְשִׁי, כִּי אִם אַתָּה לְבַד, בְּחַסְדְּךָ הֶעָצוּם לְבַד, בְּרַחֲמֶיךָ הַגְּנוּזִים לְבַד, בִּזְכוּת וְכֹחַ הַצַּדִּיקִים הָאֲמִתִּיִּים שֶׁהֵם שַׁבָּת דְּכֻלְּהוּ יוֹמֵי קַדְּשֵׁנוּ בְּמִצְוֹתֶיךָ וְתֵן חֶלְקֵנוּ בְּתוֹרָתֶךָ, שַׂבְּעֵנוּ מִטּוּבֶךָ וְשַׂמַּח נַפְשֵׁנוּ בִּישׁוּעָתֶךָ, וְטַהֵר לִבֵּנוּ לְעָבְדְּךָ בֶּאֱמֶת, וְהַנְחִילֵנוּ יְהֹוָה אֱלֹהֵינוּ בְּאַהֲבָה וּבְרָצוֹן שַׁבַּת קָדְשֶׁךָ, וְיָנוּחוּ בוֹ כָּל יִשְׂרָאֵל מְקַדְּשֵׁי שְׁמֶךָ "תּוֹדִיעֵנִי אֹרַח חַיִּים שֹׂבַע שְׂמָחוֹת אֶת פָּנֶיךָ נְעִימוֹת בִּימִינְךָ נֶצַח יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה יד</h2>
<h3>רמא</h3>
{מיוסד ע"פ תורה י"ט} תּוֹמֵךְ תְּמִימִים הוֹשִׁיעָה נָּא, תַּקִּיף לָעַד הַצְלִיחָה נָּא, תָּמִים בְּמַעֲשָׂיו עֲנֵנוּ בְיוֹם קָרְאֵנוּ תָּם וּמִתַּמָּם עִם תְּמִימִים, זַכֵּנִי לַעֲבֹד אוֹתְךָ בֶּאֱמֶת, בִּתְמִימוּת וּבִפְשִׁיטוּת גָּמוּר בְּלִי שׁוּם חָכְמוֹת כְּלָל שָׁמְרֵנִי וְהַצִּילֵנִי בְּרַחֲמֶיךָ הָרַבִּים מֵחֲקִירוֹת וְחָכְמוֹת חִיצוֹנִיּוֹת וְזָרוֹת רַחֵם עָלַי וְעַל כָּל יִשְׂרָאֵל, וְזַכֵּנוּ בַּחֲסָדֶיךָ הָעֲצוּמִים לִתְמִימוּת בֶּאֱמֶת, כַּאֲשֶׁר אַתָּה יָדַעְתָּ דַּרְכֵי הַתְּמִימוּת בֶּאֱמֶת לַאֲמִתּוֹ, כִּרְצוֹנְךָ הַטּוֹב וְכִרְצוֹן צַדִּיקֶיךָ הַיְרֵאִים וְהַתְּמִימִים בֶּאֱמֶת:
<h3>רמב</h3>
רִבּוֹנוֹ שֶׁל עוֹלָם רִבּוֹנוֹ דְעַלְמָא כֹּלָּא, אֲנִי יוֹדֵעַ וּמַאֲמִין בֶּאֱמוּנָה שְׁלֵמָה, שֶׁגַּם בִּמְקוֹם שֶׁאֲנִי שָׁם עַתָּה, יֵשׁ דֶּרֶךְ וְעֵצָה יְשָׁרָה בְּדַרְכֵי הַתְּמִימוּת וְהַפְּשִׁיטוּת, בְּאֹפֶן שֶׁאֶזְכֶּה לָצֵאת מִמַּה שֶׁאֲנִי צָרִיךְ לָצֵאת וְלָשׁוּב אֵלֶיךָ בֶּאֱמֶת וּבְלֵב שָׁלֵם, וְלֹא אָשׁוּב עוֹד לְכִסְלָה, וְלֹא אוֹסִיף עוֹד לִרְדֹּף אַחֲרֵי הַבְּהֵמוֹת שֶׁהֵם הָעֲוֹנוֹת, שֶׁכְּבָר רָדַפְתִּי אַחֲרֵיהֶם הַרְבֵּה אֲבָל בַּעֲווֹנוֹתַי הָרַבִּים נִתְבַּלְבֵּל דַּעְתִּי וְנִטַּמְטֵם לִבִּי, עַד אֲשֶׁר קָשֶׁה לִי מְאֹד לִמְצֹא דַרְכֵי הַתְּמִימוּת, וְאֵינִי יוֹדֵעַ עַתָּה שׁוּם דֶּרֶךְ וְעֵצָה שֶׁל תְּמִימוּת, כִּי אִם לִצְעֹק אֵלֶיךָ תָּמִיד מַה שֶּׁיָּבֹא לְתוֹךְ פִּי, כִּי מָאן דְּהוּא בְּדוֹחֲקָא לָא אִסְתַּכַּל מִידֵי, אוּלַי אֶזְכֶּה לְפַיֶּסְךָ, וּלְעוֹרֵר רַחֲמִים כָּאֵלֶּה אֶצְלְךָ, שֶׁאֶזְכֶּה גַּם אָנֹכִי לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת וּבִתְמִימוּת גָּמוּר כִּרְצוֹנְךָ הַטּוֹב וְאֶזְכֶּה מֵעַתָּה לָנוּחַ וּלְהַשְׁקִיט, לִתְפֹּס מַחֲשַׁבְתִּי לִבְלִי לְהַנִּיחָהּ עוֹד לַחְשֹׁב שׁוּם מַחְשְׁבוֹת חוּץ, הֵן מַחֲשָׁבוֹת שֶׁל חֲקִירוֹת וְעַקְמִימֻיּוֹת שֶׁבַּלֵּב, הֵן כָּל מִינֵי מַחֲשָׁבוֹת זָרוֹת וְהִרְהוּרִים וְתַאֲווֹת רָעוֹת רַק אֶזְכֶּה לְקַדֵּשׁ אֶת מַחֲשַׁבְתִּי תָמִיד בִּקְדֻשָּׁה גְדוֹלָה, וּלְהַטּוֹתָהּ תָּמִיד אֶל נְקֻדַּת הָאֱמֶת וְהַתְּמִימוּת, בְּלִי שׁוּם חָכְמוֹת שֶׁל הָעוֹלָם כְּלָל
<h3>רמג</h3>
מָלֵא רַחֲמִים, עֵינַי תְלוּיוֹת אֵלֶיךָ תָּמִיד לִזְכּוֹת לָזֶה, "עֵינַי תָּמִיד אֶל יְהֹוָה, כִּי הוּא יוֹצִיא מֵרֶשֶׁת רַגְלָי" לְךָ יְהֹוָה קִוִּיתִי לְךָ יְהֹוָה חִכִּיתִי לְךָ יְהֹוָה אֲיַחֵל אוּלַי יָחוֹס אוּלַי יְרַחֵם, וְהַטּוֹב בְּעֵינֶיךָ עֲשֵׂה עִמִּי, כִּי הִנֵּה כַּחֹמֶר בְּיַד הַיּוֹצֵר, כֵּן אֲנִי בְּיָדְךָ בַּעַל הָרַחֲמִים בַּעַל הַיְשׁוּעוֹת, הַטּוֹב וְהַמֵּטִיב לַכֹּל כִּי אֵין קִצְבָה לְטוֹבוֹתֶיךָ, וְאֵין קֵץ לַחֲנִינוּתֶיךָ, וְאֵין לְשַׁעֵר דַּרְכֵי חֲסָדֶיךָ וְנִפְלְאוֹתֶיךָ אֲשֶׁר אַתָּה עוֹשֶׂה בְּכָל דּוֹר וָדוֹר עִם כְּלַל יִשְׂרָאֵל, וְעִם כָּל אֶחָד וְאֶחָד בִּפְרָטֵי פְּרָטִיּוּת עֲשֵׂה עִמִּי חֶסֶד חִנָּם מִמַּה שֶּׁלֹּא יֶחְסַר עִמָּךְ, בְּאֹפֶן שֶׁאֶזְכֶּה לָשׁוּב אֵלֶיךָ בֶּאֱמֶת, וּלְהִתְקָרֵב אֵלֶיךָ בִּתְמִימוּת וּבִפְשִׁיטוּת גָּמוּר בְּלִי שׁוּם חָכְמוֹת כְּלָל:
<h3>רמד</h3>
וְרַחֵם עָלֵינוּ וְעַל זַרְעֵנוּ וְעַל כָּל זֶרַע עַמְּךָ בֵּית יִשְׂרָאֵל, וְתִשְׁמֹר וְתַצִּיל אוֹתָנוּ מִכָּל מִינֵי חֲקִירוֹת וְחָכְמוֹת חִיצוֹנִיּוֹת, וְלֹא נָשִׂים עַיִן וְלֹא נַבִּיט וְלֹא נִסְתַּכֵּל כְּלָל בְּשׁוּם סֵפֶר הַמְיֻסָּד עַל פִּי דַרְכֵי הַמְחַקְרִים, אֲפִלּוּ בִּסְפָרִים שֶׁחִבְּרוּ קְצָת מִבְּנֵי יִשְׂרָאֵל עַל פִּי הַהַקְדָּמוֹת וְהַסְּבָרוֹת שֶׁל חָכְמוֹת הַחִיצוֹנִיּוֹת שֶׁנִּמְשָׁכִין וּבָאִין מֵהָעַכּוּ"ם, אֲשֶׁר לֹא נִכְנְסוּ בְּדַת יִשְׂרָאֵל הַקָּדוֹשׁ, כִּי לֹא בְאֵלֶּה חֵלֶק יַעֲקֹב שְׁמֹר רַגְלֵנוּ מִלִּנָּגֵף חַס וְשָׁלוֹם בְּאַבְנֵי נֶגֶף שֶׁלָּהֶם, הַמֻּנָּחִים בְּכָל חָכְמוֹתֵיהֶם הַכְּלוּלִים בְּשֶׁבַע חָכְמוֹת, אֲשֶׁר בְּכֻלָּם מֻנָּח קְלִפַּת וְזֻהֲמַת עֲמָלֵק שֶׁהוּא הָאֶבֶן נֶגֶף שֶׁבְּכָל הַחָכְמוֹת, אֲשֶׁר עַל יָדוֹ נִכְשָׁלִים וְנוֹפְלִים כָּל הַנִּכְנָסִין בָּהֶם, וְיוֹצְאִין מֵעוֹלָמָם, וּבָאִין לִידֵי כְפִירוּת וַאֲפִּיקוֹרְסִית גָּמוּר, רַחֲמָנָא לִצְּלָן רַחֲמָנָא לִשְׁזְבָן מֵהֶם וּמֵהֲמוֹנָם
<h3>רמה</h3>
הַצִּילֵנוּ נָא אָבִינוּ שֶׁבַּשָּׁמַיִם, עָזְרֵנוּ וְהוֹשִׁיעֵנוּ וְזַכֵּנוּ בִּזְכוּת מֹשֶׁה רַבֵּנוּ, וּבִזְכוּת כָּל הַצַּדִּיקִים אֲמִתִּיִּים שֶׁלָּחֲמוּ מִלְחֶמֶת עֲמָלֵק, שֶׁנִּזְכֶּה לְקַבֵּל כֹּחַ מֵהֶם, לְהִנָּצֵל גַּם עַתָּה מִקְלִפַּת עֲמָלֵק, שֶׁהוּא פִּילוֹסוֹפְיָא וְחָכְמוֹת חִיצוֹנִיּוֹת וּתְעוֹרֵר לֵב צַדִּיקֵי אֱמֶת שֶׁבַּדּוֹר הַזֶּה, וְכָל הַצַּדִּיקִים שׁוֹכְנֵי עָפָר, שֶׁיִּלָּחֲמוּ גַּם עַתָּה בַּעֲדֵנוּ, וְיַכְנִיעוּ וְיַשְׁפִּילוּ וִישַׁבְּרוּ וְיַעַקְרוּ אֶת קְלִפַּת עֲמָלֵק וְחַיָּלוֹתָיו, לְבַל יִהְיֶה לָהֶם שׁוּם כֹּחַ לְהַכְנִיס חַס וְשָׁלוֹם דַּרְכֵיהֶם וְדֵעוֹתֵיהֶם הָרָעוֹת וְהַמָּרוֹת בְּלֵב עַמְּךָ בֵּית יִשְׂרָאֵל
<h3>רמו</h3>
גּוֹאֵל חָזָק, הַצֵּל וּמַלֵּט וּפַלֵּט אֶת שְׁאֵרִית עַמְּךָ בֵּית יִשְׂרָאֵל מֵהַצַּר הַמַּר וְהַצּוֹרֵר הַזֶּה, מֵהָאוֹיֵב הָאַכְזָר הַזֶּה, הוּא אִישׁ צַר וְאוֹיֵב, הָמָן עֲמָלֵק הָרָע הַזֶּה, יִמַּח שְׁמוֹ וְנִמַּח זִכְרוֹ, שֶׁהוּא הַקְּלִפָּה וְהַזֻּהֲמָה שֶׁמַּכְנֶסֶת בָּעוֹלָם חָכְמוֹת חִיצוֹנִיּוֹת וַאֲפִּיקוֹרְסִית וַחֲקִירוֹת כְּנֶגֶד הַשֵּׁם יִתְבָּרַךְ, שֶׁרוֹצֶה לְהִתְגַּבֵּר עַתָּה חַס וְשָׁלוֹם בְּעִקְבוֹת מְשִׁיחָא, לְהַכְנִיס גַּם בְּיִשְׂרָאֵל כְּפִירוּת וַאֲפִּיקוֹרְסִית חַס וְשָׁלוֹם, עַל יְדֵי שֶׁמַּמְשִׁיכִין אוֹתָם לִלְמֹד סִפְרֵיהֶם וְחָכְמוֹתֵיהֶם וּלְשׁוֹנוֹתֵיהֶם
<h3>רמז</h3>
רִבּוֹנוֹ שֶׁל עוֹלָם, אַתָּה לְבַד יָדַעְתָּ אֶת עֹצֶם הַצָּרָה הַזֹּאת, אַתָּה לְבַד יָדַעְתָּ כִּי אֵין מִי שֶׁיַּעֲמֹד בַּעֲדֵנוּ עַל כֵּן יֶהֱמוּ מֵעֶיךָ וְרַחֲמֶיךָ עָלֵינוּ וְעַל כָּל עַמְּךָ בֵּית יִשְׂרָאֵל, שִׁמְךָ הַגָּדוֹל יַעֲמָד לָנוּ בְּעֵת צָרָה חוּס וְחָנֵּנוּ וְרַחֵם עָלֵינוּ וְהוֹשִׁיעֵנוּ כִּי אֵלֶיךָ עֵינֵינוּ וְזַכֵּנוּ בְּרַחֲמֶיךָ הָרַבִּים לֶאֱמוּנָה שְׁלֵמָה בֶּאֱמֶת בִּתְמִימוּת וּבִפְשִׁיטוּת בְּלִי שׁוּם חֲקִירוֹת וְחָכְמוֹת זָרוֹת כְּלָל, רַק נִזְכֶּה לַעֲבֹד אוֹתְךָ בֶּאֱמֶת לְקַיֵּם מִצְוֹתֶיךָ וְלַעֲסֹק בְּתוֹרָתְךָ בְּעֻבְדָּא וּבְמִלּוּלָא, בִּתְמִימוּת וּבִפְשִׁיטוּת כָּל יָמֵינוּ לְעוֹלָם וְנִזְכֶּה לְקַיֵּם בֶּאֱמֶת מִקְרָא שֶׁכָּתוּב: "סוֹף דָּבָר הַכֹּל נִשְׁמָע אֶת הָאֱלֹהִים יְרָא וְאֶת מִצְוֹתָיו שְׁמוֹר כִּי זֶה כָּל הָאָדָם" וְנַשְׁלִיךְ כָּל הַחָכְמוֹת חִיצוֹנִיּוֹת אַחֲרֵי גַּוֵּנוּ, וְנִזְכֶּה לִהְיוֹת תְּמִימִים עִם יְהֹוָה אֱלֹהֵינוּ, עַד אֲשֶׁר נִזְכֶּה עַל יְדֵי הַתְּמִימוּת וְהַפְּשִׁיטוּת לְהַשִּׂיג אֶת הַתַּכְלִית הָאֲמִתִּי תַּכְלִית הַנִּצְחִי, וְתָשִׂים חֶלְקֵנוּ עִם הַצַּדִּיקִים הָאֲמִתִּיִּים אֲשֶׁר לָהֶם צָפַנְתָּ רַב טוּבְךָ, כְּמוֹ שֶׁכָּתוּב: "מָה רַב טוּבְךָ אֲשֶׁר צָפַנְתָּ לִּירֵאֶיךָ, פָּעַלְתָּ לַחוֹסִים בָּךְ נֶגֶד בְּנֵי אָדָם" וְנֶאֱמַר: "עַיִן לֹא רָאָתָה אֱלֹהִים זוּלָתֶךָ יַעֲשֶׂה לִמְחַכֵּה לוֹ":
<h3>רמח</h3>
וְתַעַזְרֵנוּ וְתוֹשִׁיעֵנוּ בְּרַחֲמֶיךָ הָרַבִּים, שֶׁנִּזְכֶּה לְהִתְפַּלֵּל תְּפִלָּתֵנוּ לְפָנֶיךָ תָּמִיד בְּכַוָּנָה גְדוֹלָה וַעֲצוּמָה בְּכָל לֵב וָנֶפֶשׁ, עַד אֲשֶׁר נִזְכֶּה שֶׁתֻּכְלַל תְּפִלָּתֵנוּ בְּאַחְדוּתְךָ לְעוֹלָם כָּאָמוּר, "הוּא תְהִלָּתְךָ וְהוּא אֱלֹהֶיךָ" רִבּוֹנוֹ שֶׁל עוֹלָם אֲנִי רָחוֹק מִזֶּה כָּל כָּךְ עַד אֲשֶׁר אֵינִי יוֹדֵעַ אֵיךְ לְהִתְפַּלֵּל עַל זֶה אַךְ אֲנִי מַאֲמִין בֶּאֱמוּנָה שְׁלֵמָה שֶׁעַל יְדֵי אֱמוּנָה וּתְמִימוּת וּפְשִׁיטוּת בֶּאֱמֶת יְכוֹלִין לִזְכּוֹת גַּם לָזֶה בַּחַיִּים חַיּוּתֵינוּ מָלֵא רַחֲמִים, "אֲמָרַי הַאֲזִינָה יְהֹוָה, בִּינָה הֲגִיגִי הַקְשִׁיבָה לְקוֹל שַׁוְעִי מַלְכִּי וֵאלֹהָי כִּי אֵלֶיךָ אֶתְפַּלָּל הוֹשִׁיעָה אֲדוֹנִי הַמֶּלֶךְ, אָנָּא יְהֹוָה הוֹשִׁיעָה נָּא, אָנָּא יְהֹוָה הַצְלִיחָה נָּא, אָנָּא יְהֹוָה עֲנֵנוּ בְיוֹם קָרְאֵנוּ יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה טו</h2>
<h3>רמט</h3>
{מיוסד ע"פ תורה י"ד} "חָנֵּנִי אֱלֹהִים כִּי שְׁאָפַנִי אֱנוֹשׁ, כָּל הַיּוֹם לוֹחֵם יִלְחָצֵנִי, שָׁאֲפוּ שׁוֹרְרַי כָּל הַיּוֹם כִּי רַבִּים לוֹחֲמִים לִי מָרוֹם, יוֹם אִירָא אֲנִי אֵלֶיךָ אֶבְטָח" רִבּוֹנוֹ שֶׁל עוֹלָם אַתָּה יָדַעְתָּ אֶת כָּל אֲשֶׁר עָבַר עָלַי, וְאֶת כָּל אֲשֶׁר עָבַרְתִּי מִיּוֹם הֱיוֹתִי עַד הַיּוֹם הַזֶּה אִם אָמַרְתִּי אֲסַפְּרָה כְּמוֹ אֶפֶס קָצֶה מִזֶּה, "אֶסְפְּרֵם מֵחוֹל יִרְבְּיוּן", וְלֹא יַסְפִּיק הַזְּמַן לְפָרְטָם אַךְ אַתָּה יָדַעְתָּ, שֶׁבְּצֵרוּף גֹּדֶל עֹצֶם קַשְׁיוּת עָרְפִּי וְחִיּוּבִי הֶעָצוּם, עוֹד גַּם זֶה הָיָה בְּעוֹכְרַי גֹּדֶל עֹצֶם הַמַּחֲלֹקֶת שֶׁמִּתְגַּבֵּר עָלַי בְּכָל עֵת בְּגַשְׁמִיּוּת וּבְרוּחָנִיּוּת "יְהֹוָה מָה רַבּוּ צָרָי, רַבִּים קָמִים עָלָי", רַבִּים מְאֹד, צַדִּיקִים בֵּינוֹנִים וּרְשָׁעִים, רַבִּים בְּתוֹרָה וּבְעֹשֶׁר וּבְחָכְמָה, כַּאֲשֶׁר נִגְלֶה לְפָנֶיךָ אֲדוֹן כֹּל וּכְבָר גִּלִּיתָ אָזְנֵינוּ שֶׁעַל יְדֵי הַמַּחֲלֹקֶת יְכוֹלִין לְהַפִּיל אֶת הָאָדָם חַס וְשָׁלוֹם מֵעֲבוֹדַת הַשֵּׁם יִתְבָּרַךְ וְעַתָּה מַה יַּעֲשֶׂה יַתּוּשׁ נִמְאָס כָּמוֹנִי הַיּוֹם, אֲשֶׁר רוֹדְפִים אוֹתִי מְאֹד וְחוֹרְקִים שִׁנָּם עָלַי לְבָלְעֵנִי חִנָּם חָלִילָה, "רַבִּים רוֹדְפַי וְצָרָי", וּמִי יוֹדֵעַ אִם "מֵעֵדוֹתֶיךָ לֹא נָטִיתִי"
<h3>רנ</h3>
רִבּוֹנוֹ שֶׁל עוֹלָם, הֲלֹא אַתָּה יָדַעְתָּ שֶׁאַחַר גֹּדֶל הַחִיּוּבִים וְהַפְּשִׁיעוֹת שֶׁאֲנִי חַיָּב וּפוֹשֵׁעַ בְּמַעֲשַׂי הָרָעִים מְאֹד, עִם כָּל זֶה כָּל מַחֲשַׁבְתִּי וְכַוָּנָתִי בַּמֶּה שֶּׁאֲנִי דּוֹפֵק עֲדַיִן עַל דַּלְתֵי רַחֲמִים לִפְתֹּחַ לִי שַׁעֲרֵי הַקְּדֻשָּׁה וּלְקָרְבֵנִי אֵלֶיךָ מִמָּקוֹם שֶׁאֲנִי שָׁם, כָּל כַּוָּנָתִי בְּעֵסֶק זֶה הִיא לְטוֹבָה, כִּי כַךְ צִווּנוּ צַדִּיקֶיךָ הָאֲמִתִּיִּים שֶׁלְּעוֹלָם אַל יִמְנַע אָדָם עַצְמוֹ מִן הָרַחֲמִים, וַאֲפִלּוּ חֶרֶב חַדָּה מֻנַּחַת עַל צַּוָּארוֹ שֶׁל אָדָם, אַל יִמְנַע עַצְמוֹ מִן הָרַחֲמִים וְאַתָּה יוֹדֵעַ בְּכַמָּה הִתְחַזְּקוּת חִזְּקוּ אוֹתָנוּ רַבּוֹתֵינוּ הַצַּדִּיקִים אֲמִתִּיִּים לְהִתְחַזֵּק בִּתְפִלָּה וְתַחֲנוּנִים בְּכָל עֵת, יִהְיֶה אֵיךְ שֶׁיִּהְיֶה, וְגַם בֶּאֱמֶת יָדַעְתִּי כַּמָּה אֲנִי צָרִיךְ לְהִתְחַזֵּק בָּזֶה, כֻּלֵּי הַאי וְאוּלַי, כֻּלֵּי הַאי וְאוּלַי, אֶזְכֶּה מִיָּד אוֹ בְּהַרְחָבַת הַזְּמַן לַחְתֹּר וְלִמְצֹא אֵיזֶה פֶּתַח וַחֲתִירָה שֶׁאוּכַל לָשׁוּב מִמַּעֲשַׂי הָרָעִים וּמִמַּחְשְׁבוֹתַי הַמְגֻנּוֹת
<h3>רנא</h3>
וְעַתָּה אָבִי שֶׁבַּשָּׁמַיִם, מָה אֶעֱשֶׂה וּמָה אֶפְעַל נֶגֶד הַמַּלְעִיגִים וְהַלֵּיצָנִים וְהַמְקַטְרְגִים וְהַחוֹלְקִים וְהָרוֹדְפִים אוֹתִי מְאֹד מְאֹד, בְּגַשְׁמִיּוּת וּבְרוּחָנִיּוּת, לְמַעְלָה וּלְמַטָּה כִּי אַתָּה יָדַעְתָּ שֶׁכְּשֵׁם שֶׁיֵּשׁ לִי צָרִים לְמַטָּה, כַּךְ יֵשׁ לִי צָרִים לְמַעְלָה, "כִּי רַבִּים לוֹחֲמִים לִי מָרוֹם" הַמְקַטְרְגִים עָלַי בְּכָל עֵת, וְאֵינָם מַנִּיחִים אוֹתִי לְהִתְקָרֵב לָשׁוּב אֵלֶיךָ וְאִם בֶּאֱמֶת מוֹדֶה אֲנִי לְפָנֶיךָ מָלֵא רַחֲמִים, בְּבוּשָׁה וּכְלִמָּה, שֶׁקִּטְרוּגָם אֵינוֹ בְּחִנָּם, כִּי בְּוַדַּאי אֵינִי כְדַאי וְהָגוּן לְהִתְקָרֵב אֵלֶיךָ לְגֹדֶל עֹצֶם פְּשָׁעַי וַעֲווֹנוֹתַי וַחֲטָאַי, שֶׁחָטָאתִי וְעָוִיתִי וּפָשַׁעְתִּי לְפָנֶיךָ כָּל כַּךְ, עִם כָּל זֶה "רַחֲמֶיךָ רַבִּים יְהֹוָה", רַחֲמֶיךָ רַבִּים מְאֹד, וַאֲנִי עָנִי וְאֶבְיוֹן דַּל וְנִשְׁחָת, אֵין לִי לְהֵיכָן לִבְרֹחַ וְאֶל מִי לִבְרֹחַ וְלָנוּס כִּי אִם אֵלֶיךָ לְבַד, כִּי אַתָּה "מִשְׂגָּב לִי וּמָנוֹס בְּיוֹם צַר לִי", כְּמוֹ שֶׁכָּתוּב: "יְהֹוָה עֻזִּי וּמָעֻזִּי וּמְנוּסִי בְּיוֹם צָרָה"
<h3>רנב</h3>
וְעַל זֶה בָּאתִי לְפָנֶיךָ אָבִי שֶׁבַּשָּׁמַיִם חוֹמֵל דַּלִּים, אֲשֶׁר דַרְכְּךָ לְבַקֵּשׁ אֶת הַנִּרְדָּפִים, אֲפִלּוּ צַדִּיק רוֹדֵף אֶת הָרָשָׁע, שֶׁתַּעֲשֶׂה לְמַעַן שְׁמֶךָ, וְתַעַזְרֵנִי וְתוֹשִׁיעֵנִי תָמִיד לִבְרֹחַ וְלָנוּס אֵלֶיךָ בְּכָל עֵת וּמִכָּל מִינֵי רְדִיפוֹת וּמַחֲלֹקֶת וְקִטְרוּגִים חַס וְשָׁלוֹם, וּמִכָּל מִינֵי אוֹיְבִים וְשׂוֹנְאִים, מִכֻּלָּם אֶבְרַח וְאָנוּס אֵלֶיךָ לְבַד, וְאֶזְכֶּה לְהִתְקָרֵב אֵלֶיךָ עַל יְדֵי זֶה יוֹתֵר וְיוֹתֵר וְתַעַזְרֵנִי לְהַשְׁפִּיל וּלְהַכְנִיעַ אוֹיְבַי תַּחְתָּי וְתִפְקַח עֵינֵיהֶם וְיִרְאוּ הָאֱמֶת שֶׁכָּל מַחֲלֻקְתָּם וּרְדִיפָתָם בְּחִנָּם, כִּי אֵין לִי עֵסֶק עִמָּהֶם, וַאֲנִי חָפֵץ שָׁלוֹם בֶּאֱמֶת, "אֲנִי שָׁלוֹם וְכִי אֲדַבֵּר הֵמָּה לַמִּלְחָמָה" עָזְרֵנִי וְהוֹשִׁיעֵנִי מָלֵא רַחֲמִים חָפֵץ בֶּאֱמֶת, "שָׁמְרָה נַפְשִׁי וְהַצִּילֵנִי, אַל אֵבוֹשׁ כִּי חָסִיתִי בָךְ, הַצִּילֵנִי מֵאוֹיְבַי אֱלֹהָי מִמִּתְקוֹמְמַי תְּשַׂגְּבֵנִי, הַצִּילֵנִי מִיַּד אוֹיְבַי וּמֵרוֹדְפָי" בְּגַשְׁמִיּוּת וּבְרוּחָנִיּוּת, כִּי אֵין לִי עַל מִי לְהִשָּׁעֵן כִּי אִם עָלֶיךָ אָבִינוּ שֶׁבַּשָּׁמַיִם, וְעַל כֹּחָם שֶׁל הַצַּדִּיקִים אֲמִתִּיִּים אֲשֶׁר אֲנִי מִשְׁתּוֹקֵק לֵילֵךְ בְּדַרְכֵיהֶם הַקְּדוֹשִׁים הָאֲמִתִּיִּים, לְמַעַנְךָ וּלְמַעֲנָם עֲשֵׂה וְלֹא לָנוּ וְחַזְּקֵנוּ וְאַמְּצֵנוּ וְזַכֵּנוּ לְהִתְקָרֵב אֵלֶיךָ בֶּאֱמֶת וְלֹא יִהְיֶה כֹחַ לְשׁוּם חוֹלֵק וּמוֹנֵעַ וּמְעַכֵּב בְּגַשְׁמִיּוּת וְרוּחָנִיּוּת לְרַחֲקֵנוּ מֵעֲבוֹדָתְךָ הָאֲמִתִּיִּית בְּשׁוּם אֹפֶן חַזֵּק יָדַיִם רָפוֹת וּבִרְכַּיִם כּוֹשְׁלוֹת תְּאַמֵּץ וַעֲשֵׂה אֶת אֲשֶׁר בְּחֻקֶּיךָ אֵלֵךְ וְאֶת מִצְוֹתֶיךָ אֶשְׁמֹר אֲנִי וְזַרְעִי וְכָל הַנִּלְוִים אֵלַי וְכָל בֵּית יִשְׂרָאֵל מֵעַתָּה וְעַד עוֹלָם "יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי", עוֹשֶׂה שָׁלוֹם בִּמְרוֹמָיו הוּא בְּרַחֲמָיו יַעֲשֶׂה שָׁלוֹם עָלֵינוּ וְעַל כָּל יִשְׂרָאֵל וְאִמְרוּ אָמֵן:
<h2>תפילה טז</h2>
<h3>רנג</h3>
{מיוסד ע"פ תורה ט"ו} אֲדוֹן יָחִיד מָלֵא רַחֲמִים, יְהֹוָה אֱלֹהִים אֱמֶת, שָׁמְרֵנִי וְהַצִּילֵנִי בְּרַחֲמֶיךָ הָרַבִּים מִן כַּת הַשַּׁקְרָנִים וְהַצְּבוּעִים רַחֵם עָלַי וְשָׁמְרֵנִי וְהַצִּילֵנִי, שֶׁלֹּא יֻדְבַּק בִּי שׁוּם דְּבַר שֶׁקֶר וְלֹא שׁוּם תְּנוּעָה שֶׁל שֶׁקֶר, וְלֹא יֵצֵא מִפִּי דְּבַר שֶׁקֶר וּצְבִיעוּת חַס וְשָׁלוֹם, וְלֹא יַעֲלֶה עַל דַּעְתִּי חַס וְשָׁלוֹם לְהִתְפָּאֵר בִּגְדוֹלוֹת וְנִפְלָאוֹת מִמֶּנִּי, וְלֹא אַטְעֶה אֶת עַצְמִי וְלֹא אַטְעֶה אֶת אֲחֵרִים:
<h3>רנד</h3>
רִבּוֹנוֹ שֶׁל עוֹלָם, אַתָּה יָדַעְתָּ אֶת גֹּדֶל עֹצֶם רוֹמְמוּת קְדֻשַּׁת מַעֲלָתָם שֶׁל הַצַּדִּיקִים אֲמִתִּיִּים בְּנֵי עֲלִיָּה, וְאֶת יְקָר תִּפְאֶרֶת גְּדֻלָּתָם אֲשֶׁר זָכוּ לְמַה שֶּׁזָּכוּ אֲשֶׁר דַּרְכָּם לִפְעָמִים לְדַבֵּר גְּדוֹלוֹת וְנִפְלָאוֹת נוֹרָאוֹת בֶּאֱמֶת וּבְתָמִים, וְכָל דִּבְרֵיהֶם אֱמֶת וָצֶדֶק, אֲשֶׁר עַל יְדֵי גְּדוֹלוֹת וְנִפְלָאוֹת הַנִּשְׁמַע מִפִּיהֶם הַקָּדוֹשׁ וְהַנּוֹרָא מְאֹד, יְכוֹלִים לֵידַע וּלְהַבְחִין גְּדֻלַּת הַבּוֹרֵא יִתְבָּרַךְ שְׁמוֹ, אֲשֶׁר חָלַק מֵחָכְמָתוֹ לִירֵאָיו, וְנָתַן כֹּחַ לְצַדִּיקָיו הָאֲמִתִּיִּים לְהַשִּׂיג הַשָּׂגוֹת כָּאֵלֶּה, וּלְדַבֵּר בֶּאֱמֶת גְּדוֹלוֹת וְנוֹרָאוֹת כָּאֵלֶּה אֲבָל בְּנִפְלְאוֹתֶיךָ הָעֲצוּמִים, אֶת זֶה לְעֻמַּת זֶה עָשִׂיתָ בְּחָכְמָתְךָ הַגְּדוֹלָה וְנָתַתָּ מָקוֹם לִטְעוֹת, כִּי נִמְצָאִים כְּנֶגְדָּם שַׁקְרָנִים וּצְבוּעִים הַמִּתְדַּמִּים כְּקוֹף בִּפְנֵי אָדָם, וּמִתְפָּאֲרִים גַּם כֵּן בִּגְדוֹלוֹת וְנִפְלָאוֹת כְּאִלּוּ אֵין שׁוּם דָּבָר נִמְנָע מֵהֶם, וְכָל הַגְּדוֹלוֹת וְהַנּוֹרָאוֹת הַיּוֹצְאִים מִפִּי הַצַּדִּיקִים בֶּאֱמֶת, הֵם מְדַבְּרִים בִּלְשׁוֹנוֹת כָּאֵלֶּה בְּשֶׁקֶר וְטָעוּת
<h3>רנה</h3>
עַל כֵּן בָּאתִי לְפָנֶיךָ מָלֵא רַחֲמִים, שֶׁתְּרַחֵם עָלֵינוּ וְעַל כָּל עַמְּךָ בֵּית יִשְׂרָאֵל, וְתִשְׁמְרֵנוּ וְתַצִּילֵנוּ מִן הַשַּׁקְרָנִים וְהַצְּבוּעִים הַמִּתְלַבְּשִׁים בְּטַלִּית שֶׁאֵינוֹ שֶׁלָּהֶם, וּמִתְפָּאֲרִין עַצְמָן בִּגְדוֹלוֹת וְנִפְלָאוֹת בְּשֶׁקֶר שָׁמְרֵנוּ וְהַצִּילֵנוּ שׁוֹמֵר יִשְׂרָאֵל, שֶׁלֹּא נִטְעֶה בָּהֶם וְלֹא נֹאבֶה לָהֶם וְלֹא נִשְׁמַע אֲלֵיהֶם, וְלֹא יִהְיֶה לָהֶם שׁוּם כֹּחַ וּשְׁלִיטָה לְהַזִּיק לָנוּ כְּלָל, לֹא בְּגַשְׁמִיּוּת וְלֹא בְּרוּחָנִיּוּת וְתַשְׁפִּיעַ עָלֵינוּ דַעַת אֲמִתִּי שֶׁנִּזְכֶּה לְהַבְחִין וְלִבְחֹר בְּהָאֱמֶת לְהִתְקָרֵב לְצַדִּיקִים אֲמִתִּיִּים וּלְהַנִּלְוִים אֲלֵיהֶם בֶּאֱמֶת, וְתָשִׂים חֶלְקֵנוּ עִמָּהֶם לְעוֹלָם:
<h3>רנו</h3>
וְתַעֲזֹר לָנוּ שֶׁנִּזְכֶּה לִתֵּן צְדָקָה הַרְבֵּה בְּסֵבֶר פָּנִים יָפוֹת לַעֲנִיִּים הֲגוּנִים וּכְשֵׁרִים בֶּאֱמֶת וּתְזַכֵּנוּ לְשַׁבֵּר לִבֵּנוּ הָאַכְזָר וּלְהָפְכוֹ לְרַחֲמָנוּת, וְלֹא יִהְיֶה לִבֵּנוּ קָשֶׁה כָּאֶבֶן, רַק תַּעַזְרֵנוּ לַהֲפֹךְ לֵב הָאֶבֶן לְלֵב רַךְ כַּמַּיִם, לְרַחֵם בֶּאֱמֶת עַל עֲנִיִּים הֲגוּנִים כְּשֵׁרִים אֲמִתִּיִּים בְּרַחֲמָנוּת גָּדוֹל כָּרָאוּי, לָתֵת לָהֶם כָּל צָרְכָּם דֵּי מַחְסוֹרָם אֲשֶׁר יֶחְסַר לָהֶם וְנִזְכֶּה לְיַחֵד יִחוּדִים גְּדוֹלִים בִּקְדֻשָּׁה גְדוֹלָה לְמַעְלָה לְמַעְלָה עַל יְדֵי צִדְקוֹתֵינוּ וְתִהְיֶה בְּעֶזְרֵנוּ וְתִתֶּן לָנוּ כֹחַ שֶׁיִּהְיֶה נַעֲשֶׂה עַל יְדֵי הַצְּדָקָה שֶׁלָּנוּ בְּחִינַת יִ'חוּד בְּ'רָכָה קְ'דֻשָּׁה בְּכָל הָעוֹלָמוֹת הַקְּדוֹשִׁים עַד לְמַעְלָה מַעְלָה:
<h3>רנז</h3>
אָנָּא יְהֹוָה אוֹהֵב צְדָקָה וּמִשְׁפָּט, זַכֵּנוּ בְּרַחֲמֶיךָ הָרַבִּים לְקַיֵּם מִצְוַת צְדָקָה בִשְׁלֵמוּת כִּרְצוֹנְךָ הַטּוֹב עִם כָּל פְּרָטֶיהָ וְדִקְדּוּקֶיהָ וְכַוָּנוֹתֶיהָ וְתַרְיַ"ג מִצְוֹת הַתְּלוּיִם בָּהּ וְתַעַזְרֵנוּ שֶׁנִּזְכֶּה עַל יְדֵי הַצְּדָקָה לְבַטֵּל וּלְשַׁבֵּר תַּאֲוַת נִאוּף מֵאִתָּנוּ, וְתַבְדִּילֵנוּ מִן הַצְּבוּעִים וְהַשַּׁקְרָנִים, וְלֹא תַכְשִׁיל אוֹתָנוּ בַּעֲנִיִּים שֶׁאֵינָם הֲגוּנִים וְתִשְׁמְרֵנוּ בְּרַחֲמֶיךָ הָרַבִּים, שֶׁלֹּא יִהְיֶה נִפְגָּם אֶצְלֵנוּ חַס וְשָׁלוֹם, הַיִּ'חוּד בְּ'רָכָה קְ'דֻשָּׁה הַנַּעֲשֶׂה עַל יְדֵי הַצְּדָקָה, שֶׁלֹּא יִתְגַּבֵּר עַל יְדֵי זֶה תַּאֲוַת נִאוּף חַס וְשָׁלוֹם
<h3>רנח</h3>
מָלֵא רַחֲמִים חָפֵץ חֶסֶד, אַל תְּדִינֵנִי כְּמִפְעָלַי, וְאַל תַּעֲשֶׂה לִי כַּחֲטָאַי, רַק תְּרַחֵם עָלַי כְּרֹב רַחֲמֶיךָ כְּרֹב חֲסָדֶיךָ, וְתִשְׁמֹר אַתָּה בְּעַצְמְךָ אֶת הַצְּדָקָה שֶׁלִּי שֶׁלֹּא יִינְקוּ מִמֶּנָּה הַחִיצוֹנִים חַס וְשָׁלוֹם, וְלֹא יִהְיֶה לָהֶם כֹּחַ לִפְגֹּם הַיִּ'חוּד בְּ'רָכָה קְ'דֻשָּׁה הַנַּעֲשֶׂה עַל יְדֵי הַצְּדָקָה שֶׁלִּי וְלֹא תִּתֵּן לָהֶם כֹּחַ לְהַגְבִּיר עַל יְדֵי זֶה תַּאֲוַת נִאוּף חַס וְשָׁלוֹם כִּי כָּל כַּוָּנָתִי בְּהַצְּדָקָה שֶׁאַתָּה מְזַכֵּנִי לִתֵּן בְּרַחֲמֶיךָ הָרַבִּים, הוּא רַק בִּשְׁבִיל מִצְוַת צְדָקָה לְבַד, כְּדֵי לַעֲשׂוֹת נַחַת רוּחַ לְפָנֶיךָ, אֲשֶׁר צִוִּיתָנוּ בְּתוֹרָתְךָ הַקְּדוֹשָׁה לִתֵּן צְדָקָה, וְהִזְהַרְתָּ אוֹתָנוּ עַל זֶה מְאֹד בְּכַמָּה וְכַמָּה אַזְהָרוֹת, וְכָל כַּוָּנָתִי בִּנְתִינַת הַצְּדָקָה לְתַקֵּן וְלֹא לְקַלְקֵל חַס וְשָׁלוֹם
<h3>רנט</h3>
עַל כֵּן בָּאתִי לְפָנֶיךָ לִשְׁטֹחַ כַּפַּי לְרַחֲמֶיךָ, שֶׁתִּשְׁמְרֵנִי בְּרַחֲמֶיךָ מֵעֲנִיִּים שֶׁאֵינָם הֲגוּנִים וְתִהְיֶה עִמִּי תָמִיד, וְתַצִּילֵנִי וְתִשְׁמְרֵנִי בְּאֹפֶן שֶׁלֹּא יִהְיֶה שׁוּם כֹּחַ וּשְׁלִיטָה לְהַחִיצוֹנִים לִינֹק מֵהַצְּדָקָה שֶׁלִּי, וְלֹא יוּכְלוּ לְקַלְקְלָהּ בְּשׁוּם אֹפֶן כִּי אֲנִי נוֹתֵן כָּל הַצְּדָקוֹת שֶׁלִּי עַל דַּעַת הַצַּדִּיקִים הָאֲמִתִּיִּים הַגְּדוֹלִים בְּמַעֲלָה וְהֵם יַעֲלוּ אֶת מִצְוַת הַצְּדָקָה שֶׁלִּי, וְיַעֲשׂוּ וִיתַקְּנוּ עַל יָדָהּ יִחוּדִים גְּדוֹלִים לְמַעְלָה לְמַעְלָה בְּתַכְלִית הַקְּדֻשָּׁה הָעֶלְיוֹנָה בֶּאֱמֶת וְיִהְיֶה לְךָ נַחַת רוּחַ וְשַׁעֲשׁוּעִים גְּדוֹלִים עַל יְדֵי הַצְּדָקָה שֶׁלִּי וּתְזַכֵּנִי לְשַׁבֵּר תַּאֲוַת נִאוּף לְגַמְרֵי וְלִזְכּוֹת לְתִקּוּן הַבְּרִית בֶּאֱמֶת עַל יְדֵי כֹחַ וּזְכוּת הַצְּדָקָה שֶׁלִּי
<h3>רס</h3>
טוֹב וּמֵטִיב לַכֹּל, זַכֵּנִי לְהַרְבּוֹת בִּצְדָקָה לַעֲנִיִּים הֲגוּנִים בִּקְדֻשָּׁה גְּדוֹלָה כִּרְצוֹנְךָ הַטּוֹב, בְּאֹפֶן שֶׁתִּהְיֶה הַצְּדָקָה תִּקּוּן גָּדוֹל לְנַפְשִׁי וְרוּחִי וְנִשְׁמָתִי, וְלָא אֵיעוּל בְּכִסּוּפָא קַמָּךְ וְתִשְׁמֹר אֶת כָּל עַמְּךָ בֵּית יִשְׂרָאֵל הַצַּדִּיקִים וְהַכְּשֵׁרִים אֲשֶׁר פַּרְנָסָתָם עַל יְדֵי צְדָקָה, שֶׁלֹּא יַגִּיעַ לְיָדָם שׁוּם צְדָקָה פְּגוּמָה מֵאַנְשֵׁי נִאוּף וָרֶשַׁע, אֲשֶׁר הַצְּדָקָה שֶׁלָּהֶם מַזֶּקֶת לְהַמְקַבְּלִים רַק תְּסַבֵּב סִבּוֹת לְטוֹבָה בְּרַחֲמֶיךָ הָרַבִּים, שֶׁכָּל הָרְשָׁעִים וְהַנּוֹאֲפִים הַנּוֹתְנִים צְדָקָה, שֶׁכָּל צִדְקָתָם תַּגִּיעַ לְהַשַּׁקְרָנִים וְהַצְּבוּעִים, וְהַצַּדִּיקִים וְהַכְּשֵׁרִים הָאֲמִתִּיִּים יִנָּצְלוּ מֵהֶם מִלְּקַבֵּל צְדָקָה פְגוּמָה שֶׁלָּהֶם, שֶׁלֹּא תְקַלְקֵל הַצְּדָקָה פְגוּמָה שֶׁלָּהֶם אֶת דִּבּוּר פִּיהֶם הַקָּדוֹשׁ שֶׁמְּקַבְּלִים הַצַּדִיקִים מִבַּעֲלֵי הַצְּדָקָה וְתַזְמִין לָנוּ וּלְכָל יִשְׂרָאֵל פַּרְנָסָה בְּכָבוֹד וּבְכַשְׁרוּת וְלֹא יִהְיֶה אֲחִיזָה לְהַסִּטְרָא אַחֲרָא בְּפַרְנָסוֹתֵינוּ כְּלָל, רַק נִזְכֶּה לְפַרְנָסָה טוֹבָה בְּכָבוֹד וּבְרֶוַח בִּקְדֻשָּׁה וּבְטָהֳרָה גְדוֹלָה, בְּאֹפֶן שֶׁנִּזְכֶּה לִהְיוֹת כִּרְצוֹנְךָ הַטּוֹב בֶּאֱמֶת
<h3>רסא</h3>
וְזַכֵּנִי לַעֲסֹק בְּתוֹרָתְךָ הַקְּדוֹשָׁה וּבַעֲבוֹדָתְךָ הָאֲמִתִּיִּית בִּתְמִימוּת בֶּאֱמֶת, וְלֹא אֵלֵךְ בִּגְדוֹלוֹת וּבְנִפְלָאוֹת מִמֶּנִּי, רַק אַשְׁוֶה וַאֲדַמֶּה "נַפְשִׁי כְּגָמוּל עֲלֵי אִמּוֹ, כַּגָּמוּל עָלַי נַפְשִׁי" וְאֶזְכֶּה לַעֲסֹק בְּתוֹרָה וּתְפִלָּה בְּפֶה מָלֵא, בְּאֹפֶן שֶׁאֶזְכֶּה בְּתוֹךְ כְּלַל יִשְׂרָאֵל הַכְּשֵׁרִים, לְהַכְרִית וּלְכַלּוֹת וּלְבַעֵר אֶת כָּל הַקּוֹצִים וְהַחוֹחִים הַסּוֹבְבִים אֶת הַשּׁוֹשַׁנָּה הָעֶלְיוֹנָה וְלֹא יִהְיֶה שׁוּם כֹּחַ לְהַשַּׁקְרָנִים וְהַצְּבוּעִים הַמִּתְפָּאֲרִים בִּשְׁקָרִים לִינֹק מִדִּבּוּרֵנוּ כְּלָל וּתְבַעֵר הַשֶּׁקֶר מִן הָעוֹלָם, וּתְגַלֶּה הָאֱמֶת בָּעוֹלָם, וִיקֻיַּם מְהֵרָה מִקְרָא שֶׁכָּתוּב: "שְׂפַת אֱמֶת תִּכּוֹן לָעַד, וְעַד אַרְגִּיעָה לְשׁוֹן שָׁקֶר" וְנֶאֱמַר: "חֶסֶד וֶאֱמֶת נִפְגָּשׁוּ, צֶדֶק וְשָׁלוֹם נָשָׁקוּ אֱמֶת מֵאֶרֶץ תִּצְמָח, וְצֶדֶק מִשָּׁמָיִם נִשְׁקָף הַדְרִיכֵנִי בַאֲמִתֶּךָ וְלַמְּדֵנִי, כִּי אַתָּה אֱלֹהֵי יִשְׁעִי, אוֹתְךָ קִוִּיתִי כָּל הַיּוֹם וְאַל תַּצֵּל מִפִּי דְבַר אֱמֶת עַד מְאֹד, כִּי לְמִשְׁפָּטֶיךָ יִחָלְתִּי וַאֲנִי תְפִלָּתִי לְךָ יְהֹוָה עֵת רָצוֹן, אֱלֹהִים בְּרָב חַסְדֶּךָ עֲנֵנִי בֶּאֱמֶת יִשְׁעֶךָ":
<h2>תפילה יז</h2>
<h3>רסב</h3>
{מיוסד ע"פ תורה ט"ז} "עֵינֵי כֹל אֵלֶיךָ יְשַׂבֵּרוּ, וְאַתָּה נוֹתֵן לָהֶם אֶת אָכְלָם בְּעִתּוֹ פּוֹתֵחַ אֶת יָדֶךָ, וּמַשְׂבִּיעַ לְכָל חַי רָצוֹן" רִבּוֹנוֹ שֶׁל עוֹלָם תֵּן לִי פַרְנָסָה בְּכָבוֹד קֹדֶם שֶׁאֶצְטָרֵךְ לָהּ, בְּאֹפֶן שֶׁאֶזְכֶּה לָסוּר מֵרַע וְלַעֲשׂוֹת הַטּוֹב בְּעֵינֶיךָ תָּמִיד וְלִהְיוֹת כִּרְצוֹנְךָ הַטּוֹב בֶּאֱמֶת כִּי אַתָּה יוֹדֵעַ כַּמָּה הַפַּרְנָסָה מְבַלְבֶּלֶת אוֹתִי וּמוֹנַעַת אוֹתִי וּמַחְלֶשֶׁת דַּעְתִּי מִלְּהִתְחַזֵּק בַּעֲבוֹדָתֶךָ
<h3>רסג</h3>
רִבּוֹנוֹ שֶׁל עוֹלָם, יָדַעְתִּי כִּי אֲנִי רָחוֹק מִפַּרְנָסָה בְּכָבוֹד מְאֹד מְאֹד, כִּי פָגַמְתִּי נֶגְדְּךָ מְאֹד, הֲרֵעוֹתִי אֶת מַעֲשַׂי וְקִפַּחְתִּי אֶת פַּרְנָסָתִי אֲבָל בָּאתִי לְפָנֶיךָ מָלֵא רַחֲמִים כְּעָנִי בַּפֶּתַח, כְּדַל וְאֶבְיוֹן הַמַּחֲזִיר עַל הַפְּתָחִים, פּוֹרֵשׂ כַּפָּיו שׁוֹאֵל וּמְבַקֵּשׁ מַתְּנַת חִנָּם וְנִדְבַת חֶסֶד, שֶׁתְּחָנֵּנִי בְּרַחֲמֶיךָ הָרַבִּים לְבַד, בַּחֲסָדֶיךָ הָעֲצוּמִים לְבַד, וְתַזְמִין לִי פַרְנָסָתִי מִן הַשָּׁמַיִם, וְתִתֶּן לִי כָּל צְרָכַי וְכָל צָרְכֵי אַנְשֵׁי בֵיתִי וְכָל הַתְּלוּיִים בִּי וְכָל הַנִּלְוִים אֵלֵינוּ קֹדֶם שֶׁנִּצְטָרֵךְ לָהֶם, כִּי עֵינֵינוּ לְךָ לְבַד תְּלוּיוֹת, עֵינֵינוּ לְךָ לְבַד מְצַפּוֹת וּמְחַכּוֹת:
<h3>רסד</h3>
רִבּוֹנוֹ שֶׁל עוֹלָם אַנְתְּ הוּא לְעֵלָּא מִן כָּל הָעִלּוֹת וְהַסִּבּוֹת, וְאַתָּה יָכֹל לְסַבֵּב סִבּוֹת לְטוֹבָה בְּרַחֲמֶיךָ הָרַבִּים, בְּאֹפֶן שֶׁיַּגִּיעַ לָנוּ הַפַּרְנָסָה בְּנָקֵל בְּלִי שׁוּם בִּלְבּוּלִים וּבְלִי שׁוּם טִרְדּוֹת וִיגִיעוֹת וּבְלִי שׁוּם סִבּוֹת עַל פִּי דֶרֶךְ הַטֶּבַע, רַק שֶׁתַּזְמִין לָנוּ בְּרַחֲמֶיךָ הָרַבִּים הַפַּרְנָסָה בְּנָקֵל וּבִמְהִירוּת גָּדוֹל, וְתִהְיֶה נִמְשֶׁכֶת הַפַּרְנָסָה אֵלֵינוּ לְטוֹבָה בְּהַרְחָבָה גְדוֹלָה וְנִזְכֶּה לְבָרֵר הַפַּרְנָסָה בִּקְדֻשָּׁה גְדוֹלָה, שֶׁנִּזְכֶּה לֶאֱכֹל וְלִשְׁתּוֹת בִּקְדֻשָּׁה וּבְטָהֳרָה גְדוֹלָה, בְּאֹפֶן שֶׁנִּזְכֶּה שֶׁתִּתְבָּרֵר אֲכִילָתֵנוּ וּשְׁתִיָּתֵנוּ, וְיִהְיוּ נַעֲשִׂים מֵהֶם בֵּרוּרִים קְדוֹשִׁים בִּבְחִינַת קְטֹרֶת, עַד שֶׁיִּהְיוּ נַעֲשִׂים מֵהֶם אִמְרֵי שֶׁפֶר, שֶׁהֵם בְּרָכוֹת וְהוֹדָאוֹת לְשִׁמְךָ הַגָּדוֹל וְהַקָּדוֹשׁ וְאֵלּוּ הָאִמְרֵי שֶׁפֶר יַעֲלוּ וְיִתְחַבְּרוּ עִם הַמֶּלֶךְ, וְיִהְיֶה נַעֲשֶׂה מֵהֶם עֲטָרָה לְהַמֶּלֶךְ וְנִזְכֶּה לִרְאוֹת הָעֲטָרָה הַזֹּאת, כְּמוֹ שֶׁכָּתוּב: "צְאֶינָה וּרְאֶינָה בְּנוֹת צִיּוֹן בַּמֶּלֶךְ שְׁלֹמֹה, בָּעֲטָרָה שֶׁעִטְּרָה לוֹ אִמּוֹ בְּיוֹם חֲתֻנָּתוֹ, וּבְיוֹם שִׂמְחַת לִבּוֹ" וְנִזְכֶּה לִרְאוֹת אֶת הַמֶּלֶךְ בְּיָפְיוֹ, כְּמוֹ שֶׁכָּתוּב: "מֶלֶךְ בְּיָפְיוֹ תֶחֱזֶינָה עֵינֶיךָ" וְאַל תְּעַכֵּב פַּרְנָסוֹתֵינוּ בִּשְׁבִיל זֶה, כִּי אַתָּה "כֹל תּוּכָל וְלֹא יִבָּצֵר מִמְּךָ מְזִמָּה", כִּי אַתָּה יָכֹל לְסַבֵּב סִבּוֹת לְטוֹבָה בְּאֹפֶן שֶׁתָּבֹא לָנוּ הַפַּרְנָסָה בִּמְהִירוּת גָּדוֹל בְּלִי שׁוּם עִכּוּב כְּלָל, וּבְלִי שׁוּם עֵסֶק וְסִבָּה וּבְלִי שׁוּם טִרְדָּא כְּלָל, וְעִם כָּל זֶה נִזְכֶּה לִרְאוֹת הַמֶּלֶךְ בְּיָפְיוֹ "בָּעֲטָרָה שֶׁעִטְּרָה לּוֹ אִמּוֹ" הַנַּעֲשֵׂית מִן הָאִמְרֵי שֶׁפֶר הַמִתְבָּרְרִים עַל יְדֵי הַפַּרְנָסָה וְהָאֲכִילָה דִּקְדֻשָּׁה וְקַיֵּם לָנוּ מִקְרָא שֶׁכָּתוּב: "הַגּוֹאֵל מִשַּׁחַת חַיָּיְכִי הַמְּעַטְּרֵכִי חֶסֶד וְרַחֲמִים הַמַּשְׂבִּיעַ בַּטּוֹב עֶדְיֵךְ תִּתְחַדֵּשׁ כַּנֶּשֶׁר נְעוּרָיְכִי":
<h3>רסה</h3>
אָבִינוּ שֶׁבַּשָּׁמַיִם עֲשֵׂה לְמַעַנְךָ וְרַחֵם עָלֵינוּ וּתְסַבֵּב סִבּוֹת לְטוֹבָה, בְּאֹפֶן שֶׁתַּגִּיעַ לָנוּ הַפַּרְנָסָה קֹדֶם שֶׁנִּצְטָרֵךְ לָהּ, וְתַזְמִין לָנוּ כָּל צְרָכֵינוּ בְּכָבוֹד וּבְנַחַת, וּבְהֶתֵּר וּבִקְדֻשָּׁה גְדוֹלָה, וּבְהַרְחָבָה וְנַחַת גָּדוֹל וְתַצִּילֵנוּ מֵחוֹבוֹת וְהַלְוָאוֹת, וְתַעַזְרֵנוּ לְסַלֵּק מְהֵרָה כָּל הַחוֹבוֹת וְהַלְוָאוֹת שֶׁאָנוּ מְחֻיָּבִים מִכְּבָר, וְתִשְׁמְרֵנוּ מֵעַתָּה מִלָּבֹא לִידֵי חוֹב עוֹד לְעוֹלָם, כִּי אַתָּה יוֹדֵעַ שֶׁהַחוֹבוֹת וְהַהַלְוָאוֹת מְבַלְבְּלִים אוֹתָנוּ מְאֹד מִמְּעַט עֲבוֹדָתְךָ שֶׁאָנוּ מְכִינִים עַצְמֵנוּ בְּכָל עֵת לְהַתְחִיל בַּעֲבוֹדָתְךָ בֶּאֱמֶת
<h3>רסו</h3>
רַחֵם עָלַי וְעָלֵינוּ אָבִינוּ אָב הָרַחֲמָן, הַזָּן אֶת הָעוֹלָם כֻּלּוֹ בְּטוּבוֹ בְּחֵן וּבְחֶסֶד וּבְרַחֲמִים, וְתֵן לִי וּלְכָל חֶבְרָתֵנוּ וּלְכָל יִשְׂרָאֵל פַּרְנָסָה בְּכָבוֹד קֹדֶם שֶׁנִּצְטָרֵךְ לָהּ, בְּאֹפֶן שֶׁלֹּא נִצְטָרֵךְ לְהַטְרִיד דַּעְתֵּנוּ בְּהַפַּרְנָסָה כְּלָל וְאַל תַּצְרִיכֵנוּ לֹא לִידֵי מַתְּנַת בָּשָׂר וָדָם וְלֹא לִידֵי הַלְוָאָתָם, כִּי אִם לְיָדְךָ הַמְּלֵאָה הַפְּתוּחָה הַקְּדוֹשָׁה וְהָרְחָבָה שֶׁלֹּא נֵבוֹשׁ וְלֹא נִכָּלֵם לְעוֹלָם וָעֶד וְנִזְכֶּה לְבָרֵר הַפַּרְנָסָה בִּקְדֻשָּׁה וּבְטָהֳרָה גְדוֹלָה בִּבְחִינַת קְטֹרֶת הַמְשַׂמֵּחַ אֶת הַלֵּב וְתָבִיא לָנוּ אֶת מְשִׁיחַ צִדְקֵנוּ בִּמְהֵרָה בְּיָמֵינוּ, וְיִמְלֹךְ עָלֵינוּ וְעַל כָּל יִשְׂרָאֵל וְעַל כָּל הָעוֹלָם כֻּלּוֹ וִיקֻיַּם בָּנוּ מְהֵרָה מִקְרָא שֶׁכָּתוּב: "מֶלֶךְ בְּיָפְיוֹ תֶּחֱזֶינָה עֵינֶיךָ תִּרְאֶינָה אֶרֶץ מַרְחַקִּים" בִּמְהֵרָה בְיָמֵינוּ, אָמֵן כֵּן יְהִי רָצוֹן:
<h2>תפילה יח</h2>
<h3>רסז</h3>
{מיוסד ע"פ תורה י"ז} רִבּוֹנוֹ שֶׁל עוֹלָם דַּרְכְּךָ אֱלֹהֵינוּ לְהַאֲרִיךְ אַפֶּךָ לָרָעִים וְלַטּוֹבִים, וְהִיא תְהִלָּתֶךָ מָלֵא רַחֲמִים טוֹב וּמֵטִיב לַכֹּל, אֲשֶׁר דַּרְכְּךָ לְהֵיטִיב לִבְרִיּוֹתֶיךָ, וְאַתָּה מַטֶּה כְּלַפֵּי חֶסֶד תָּמִיד, וְאֵין אַתָּה חָפֵץ לְהַבִּיט וּלְהִסְתַּכֵּל עַל הָרַע וְהָאָוֶן שֶׁאָנוּ עוֹשִׂין חַס וְשָׁלוֹם, רַק אַתָּה מַבִּיט וּמַשְׁגִּיחַ עַל מְעַט הַטּוֹב שֶׁאַתָּה מוֹצֵא בְּקִרְבֵּנוּ בַּחֲסָדֶיךָ הָעֲצוּמִים, כְּמוֹ שֶׁכָּתוּב: "לֹא הִבִּיט אָוֶן בְּיַעֲקֹב וְלֹא רָאָה עָמָל בְּיִשְׂרָאֵל, יְהֹוָה אֱלֹהָיו עִמּוֹ, וּתְרוּעַת מֶלֶךְ בּוֹ" וְנֶאֱמַר: "אָוֶן אִם רָאִיתִי בְלִבִּי לֹא יִשְׁמַע יְהֹוָה, אָכֵן שָׁמַע אֱלֹהִים, הִקְשִׁיב בְּקוֹל תְּפִלָּתִי"
<h3>רסח</h3>
עַל כֵּן מָצָא עַבְדְּךָ אֶת לִבּוֹ עֲדַיִן לְהִתְפַּלֵּל לְפָנֶיךָ, וַעֲדַיִן עֲדַיִן עַל מִשְׁמַרְתִּי אֶעֱמֹדָה וַאֲצַפֶּה לִישׁוּעָתְךָ הָאֲמִתִּיִּית, מָתַי תָּבֹא אֵלַי שֶׁאֶזְכֶּה לָשׁוּב אֵלֶיךָ בֶּאֱמֶת, אֲשֶׁר עַל זֶה בִּקַּשְׁתִּי מִלְּפָנֶיךָ זֶה כַמָּה, בְּכַמָּה לְשׁוֹנוֹת שֶׁל תְּפִלָּה וְתַחֲנוּנִים וַעֲדַיִן לֹא נוֹשַׁעְתִּי וַאֲנִי יוֹדֵעַ שֶׁהַמְּנִיעָה מִמֶּנִּי, אֲבָל עַל טוּבְךָ הַגָּדוֹל אֲנִי נִשְׁעָן, עֲדַיִן שֶׁתָּצִיץ וְתַבִּיט וְתַשְׁגִּיחַ עַל מְעַט דִּמְעַט נְקֻדּוֹת טוֹבוֹת הַנִּמְצָאִים בִּי עֲדַיִן, וְתַעְלִים עֵינֶיךָ מִלִּרְאוֹת וּלְהִסְתַּכֵּל עַל רִבּוּי וְעֹצֶם הָרַע שֶׁבִּי, בְּאֹפֶן שֶׁתַּכְנִיעַ וּתְבַטֵּל רִבּוּי הָרַע לְגַבֵּי מְעַט הַטּוֹב שֶׁבִּי וּבְכֹחֲךָ הַגָּדוֹל תִּתֵּן כֹּחַ לִמְעַט הַטּוֹב שֶׁבִּי שֶׁיִּתְגַּבֵּר עַל הָרַע שֶׁבִּי, בְּאֹפֶן שֶׁאֶזְכֶּה מֵעַתָּה לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת, וְתֵטִיב עִמִּי בְּחַסְדְּךָ בְּכָל עֵת בְּגַשְׁמִיּוּת וְרוּחָנִיּוּת, לֹא כִגְמוּלִי וּכְמַעֲשֵׂי יָדַי הַפְּגוּמִים חַס וְשָׁלוֹם, רַק כְּחַסְדְּךָ וּכְטוּבְךָ הַגָּדוֹל וּכְרַחֲמָנוּתְךָ הֶעָצוּם, אֲשֶׁר אֵין אַתָּה מַבִּיט עַל הָרַע כִּי אִם עַל מְעַט הַטּוֹב וְאַל תִּמְנַע טוֹב מִמֶּנִּי מֵעַתָּה וְעַד עוֹלָם:
<h3>רסט</h3>
וּתְרַחֵם עָלַי וְעַל כָּל יִשְׂרָאֵל, וְתִתֶּן לִי דַעַת שָׁלֵם דִּקְדֻשָּׁה, בְּאֹפֶן שֶׁאֶזְכֶּה לְהִתְדַבֵּק בִּדְרָכֶיךָ הַקְּדוֹשִׁים, לְבַל אֶסְתַּכֵּל וְאַבִּיט עַל הָרַע שֶׁל שׁוּם בַּר יִשְׂרָאֵל שֶׁבָּעוֹלָם, וְלֹא אָשִׂים עֵינַי כְּלָל עַל מַעֲשָׂיו וּמִדּוֹתָיו שֶׁאֵינָם טוֹבִים, רַק אֶזְכֶּה לָדוּן אֶת כָּל אָדָם לְכַף זְכוּת, וּלְהִסְתַּכֵּל רַק עַל הַטּוֹב שֶׁל כָּל אֶחָד מִיִּשְׂרָאֵל, וְלֹא אֶסְתַּכֵּל עַל הָרַע שֶׁלּוֹ כְּלָל וּבְרַחֲמֶיךָ וַחֲסָדֶיךָ הָרַבִּים תִּפְקַח אֶת עֵינֵי דַעְתִּי, וְתִתֶּן לִי דַּעַת שָׁלֵם דִּקְדֻשָּׁה, בְּאֹפֶן שֶׁאֶזְכֶּה לְחַפֵּשׂ וּלְבַקֵּשׁ וְלִמְצֹא זְכוּת וָטוֹב בְּכָל אֶחָד מִיִּשְׂרָאֵל אֲפִלּוּ בְּהַגָּרוּעַ שֶׁבַּגְּרוּעִים וְאֶזְכֶּה לִרְאוֹת וּלְהַבִּיט רַק עַל הַטּוֹב שֶׁבְּכָל אֶחָד, וְלֹא אַבִּיט וְאֶסְתַּכֵּל עַל הָרַע שֶׁבָּהֶם כְּלָל וְתִתֶּן לִי עַיִן יָפָה וְטוֹבָה לְהַבִּיט עַל כָּל אֶחָד מִיִּשְׂרָאֵל לְטוֹבָה, אֶת הַטּוֹב שֶׁבּוֹ אֲקַבֵּל בְּדַעְתִּי לְהִסְתַּכֵּל עָלָיו, וְאֶת הָרַע לֹא אֲקַבֵּל, וְלֹא אָשִׁית עֵינַי עָלָיו כְּלָל, לְמַעַן אֶזְכֶּה לִהְיוֹת טוֹב וְיָשָׁר גַּם עִם יְהֹוָה וְעִם אֲנָשִׁים, וְאֶמְצָא "חֵן וְשֵׂכֶל טוֹב בְּעֵינֵי אֱלֹהִים וְאָדָם", בְּאֹפֶן שֶׁאוּכַל לְהִתְוָעֵד עִם כָּל אֶחָד וְאֶחָד מִיִּשְׂרָאֵל לְדַבֵּר עִמָּהֶם בֶּאֱמֶת לַאֲמִתּוֹ מֵהַתַּכְלִית הָאֲמִתִּי, וּלְקַבֵּל מִנְּקֻדָּתָם הַטּוֹבָה לְהִתְעוֹרֵר וְלָשׁוּב לַיהֹוָה, וּלְהָאִיר בָּהֶם מִנְּקֻדָּתִי הַטּוֹבָה, וּלְחוֹנֵן אוֹתָם בַּאֲמִתַּת הַדַּעַת שֶׁל נְקֻדָּתִי הַטּוֹבָה, לְהוֹדִיעָם אֶת כָּל הַטּוֹב הַנִּצְפָּן בִּי מִקְּדֻשַּׁת יִשְׂרָאֵל
<h3>רע</h3>
חוּס וַחֲמֹל עָלַי וְעַל כָּל יִשְׂרָאֵל לְמַעַן שִׁמְךָ וּלְמַעַן צַדִּיקֶיךָ הָאֲמִתִּיִּים וּלְמַעַן תּוֹרָתְךָ הַקְּדוֹשָׁה, עֲשֵׂה לְמַעַנְךָ וְלֹא לְמַעֲנֵנוּ, עֲשֵׂה לְמַעַנְךָ וְהוֹשִׁיעֵנוּ, וְהַחֲזִירֵנוּ בִּתְשׁוּבָה שְׁלֵמָה לְפָנֶיךָ חוּסָה עָלַי כָּל עוֹד נַפְשִׁי בִּי, כִּי כְבָר פָּנָה יוֹם, וּכְבָר עָבְרוּ מִשְּׁנוֹתַי מַה שֶּׁעָבְרוּ, וַעֲדַיִן לֹא עָבַר עָלַי שָׁנָה אַחַת וְלֹא יוֹם אֶחָד בְּלִי פְגָמִים הַרְבֵּה רַחֵם עָלַי מֵעַתָּה לְהַחֲיוֹת מְעַט פְּלֵטָתִי הַנִּשְׁאֶרֶת, שֶׁאֶזְכֶּה מֵעַתָּה בְּכֹחֲךָ לְהַגְבִּיר הַטּוֹב עַל הָרָע, כִּי מְעַט מִן הָאוֹר דּוֹחֶה הַרְבֵּה מִן הַחֹשֶׁךְ "אַל תִּטְּשֵׁנִי וְאַל תַּעַזְבֵנִי אֱלֹהֵי יִשְׁעִי, אַל תֶּאֱסֹף עִם חַטָּאִים נַפְשִׁי וְעִם אַנְשֵׁי דָמִים חַיָּי, אַל תַּעַזְבֵנִי יְהֹוָה, אֱלֹהַי אַל תִּרְחַק מִמֶּנִּי, חוּשָׁה לְעֶזְרָתִי אֲדֹנָי תְּשׁוּעָתִי":
<h2>תפילה יט</h2>
<h3>רעא</h3>
{מיוסד ע"פ תורה כ} שִׂים שָׁלוֹם טוֹבָה וּבְרָכָה, חַיִּים חֵן וָחֶסֶד וְרַחֲמִים, עָלֵינוּ וְעַל כָּל יִשְׂרָאֵל עַמֶּךָ אֲדוֹן הַשָּׁלוֹם, מֶלֶךְ שֶׁהַשָּׁלוֹם שֶׁלּוֹ, בָּרְכֵנוּ בַשָּׁלוֹם, וְתִפְקְדֵנִי אוֹתִי וְאֶת כָּל בְּנֵי בֵיתִי לְחַיִּים טוֹבִים וּלְשָׁלוֹם וְתַצִּילֵנוּ מִן הָעֲנִיּוּת וּמִן הַחֹסֶר רִבּוֹנוֹ שֶׁל עוֹלָם רַחֵם עָלֵינוּ וְעַל כָּל יִשְׂרָאֵל, וְשָׁמְרֵנוּ וְהַצִּילֵנוּ מִן הָרִיב וּמַחֲלֹקֶת, כִּי אַתָּה יוֹדֵעַ כַּמָּה שָׂנאוּי הַמַּחֲלֹקֶת וְגָדוֹל הַשָּׁלוֹם לַמְּדֵנִי וְהוֹרֵנִי אֵיךְ לְהִתְנַהֵג עִם כָּל בָּאֵי עוֹלָם בְּאֹפֶן שֶׁאֶזְכֶּה לִהְיוֹת בְּשָׁלוֹם יַחְדָּו עִם כָּל בְּנֵי תֵבֵל, וַאֲפִלּוּ עִם הַחוֹלְקִים עָלַי תִּתֵּן בְּלִבִּי דֶרֶךְ וְעֵצָה אֲמִתִּיִּית כִּרְצוֹנְךָ הַטּוֹב, שֶׁאֶזְכֶּה לֵידַע אֵיךְ לְהִתְנַהֵג עִמָּהֶם עִם כָּל אֶחָד וְאֶחָד, בְּאֹפֶן שֶׁלֹּא אַחֲזִיק בְּמַחֲלֹקֶת, רַק אֶזְכֶּה לִהְיוֹת תָּמִיד אוֹהֵב שָׁלוֹם וְרוֹדֵף שָׁלוֹם בֶּאֱמֶת, כְּמוֹ שֶׁכָּתוּב: "סוּר מֵרָע וַעֲשֵׂה טוֹב בַּקֵּשׁ שָׁלוֹם וְרָדְפֵהוּ" וּתְרַחֵם עָלֵינוּ וְתִשְׁמְרֵנוּ שֶׁלֹּא יִגְרֹם הַמַּחֲלֹקֶת שֶׁבָּעוֹלָם לְפַרְסֵם חַס וְשָׁלוֹם מְפֻרְסָמִים קֹדֶם זְמַנָּם, כִּי אַתָּה הוֹדַעְתָּנוּ בְּרַחֲמֶיךָ גֹּדֶל הַפְּגַם וְהַהֶפְסֵד הַמַּגִּיעַ מִזֶּה חַס וְשָׁלוֹם
<h3>רעב</h3>
רַחֵם עָלֵינוּ לְמַעַן שְׁמֶךָ, וְזַכֵּנוּ אוֹתָנוּ וְאֶת כָּל עַמְּךָ בֵּית יִשְׂרָאֵל, וְעָזְרֵנוּ וְהוֹשִׁיעֵנוּ בְּכָל עֵת, שֶׁכָּל אֶחָד וְאֶחָד יֵלֵךְ בְּדֶרֶךְ הַיָּשָׁר, בְּדֶרֶךְ הָאֱמֶת בְּדֶרֶךְ הַקֹּדֶשׁ, כְּפִי אֲשֶׁר הוֹרוּנוּ וְלִמְּדוּנוּ אֲבוֹתֵינוּ וְרַבּוֹתֵינוּ הַקְּדוֹשִׁים, עַד אֲשֶׁר כָּל אֶחָד וְאֶחָד יִזְכֶּה לְגַלּוֹת וּלְהָאִיר בָּעוֹלָם אֶת הַדֶּרֶךְ הַקֹּדֶשׁ הָאֱמֶת שֶׁהוּא הוֹלֵךְ בּוֹ, לְגַלּוֹת בְּכָל פַּעַם עֵצוֹת וּדְרָכִים חֲדָשִׁים קְדוֹשִׁים וּטְהוֹרִים אֲמִתִּיִּים אֵיךְ לִזְכּוֹת לְהִתְקָרֵב לְהַשֵּׁם יִתְבָּרַךְ בֶּאֱמֶת וְתָגֵן עָלֵינוּ וְתִשְׁמְרֵנוּ תָמִיד שֶׁלֹּא יִתְפַּרְסֵם שׁוּם אֶחָד מִיִּשְׂרָאֵל קֹדֶם זְמַנּוֹ, רַק כָּל אֶחָד וְאֶחָד יִזְכֶּה לֵילֵךְ וְלִכְנֹס בְּדֶרֶךְ הַקֹּדֶשׁ בֶּאֱמֶת וְלֵילֵךְ וְלִדְרֹךְ בּוֹ יָמִים וְשָׁנִים בֶּאֱמֶת וּבְלֵב שָׁלֵם, בְּתוֹסֶפֶת קְדֻשָּׁה וְטָהֳרָה וְחַיּוּת חָדָשׁ וְהִתְעוֹרְרוּת חָדָשׁ וְנִפְלָא בְּכָל עֵת, וְנִזְכֶּה לְהִתְמַהְמֵהַּ וְלִשְׁהוֹת שָׁם בְּדֶרֶךְ הַקֹּדֶשׁ הָאֲמִתִּי זְמַן הָרָאוּי בֶּאֱמֶת, וּלְהִתְחַמֵּם שָׁם בְּהִתְלַהֲבוּת דִּקְדֻשָּׁה כָּרָאוּי, עַד שֶׁיַּגִּיעַ הַזְּמַן וְהָעֵת הָרָאוּי בֶּאֱמֶת לְגַלּוֹת וּלְהוֹדִיעַ וּלְפַרְסֵם הַדֶּרֶךְ הַקֹּדֶשׁ בָּעוֹלָם וְלֹא יִתְפַּרְסֵם שׁוּם אֶחָד מִיִּשְׂרָאֵל קֹדֶם זְמַנּוֹ וְתִשְׁמְרֵנוּ וְתַצִּילֵנוּ מִכָּל מִינֵי הֶזֵּקוּת וְצַעַר וְיִסּוּרִין הַבָּאִים עַל יְדֵי זֶה חַס וְשָׁלוֹם וְתַמְשִׁיךְ עָלֵינוּ חַיִּים טוֹבִים וַאֲרוּכִים, וְלֹא יָמוּת שׁוּם אֶחָד מִיִּשְׂרָאֵל קֹדֶם זְמַנּוֹ, רַק כָּל אֶחָד וְאֶחָד יִזְכֶּה לְהַאֲרִיךְ יָמִים וְשָׁנִים טוֹבִים בְּתוֹרָה וּתְפִלָּה וּמַעֲשִׂים טוֹבִים, עַד שֶׁיִּזְכֶּה לְגַלּוֹת הַדֶּרֶךְ הַקָּדוֹשׁ בָּעוֹלָם כְּפִי חֶלְקוֹ שֶׁיֵּשׁ לוֹ בְּהַתּוֹרָה הַקְּדוֹשָׁה כְּפִי שֹׁרֶשׁ נִשְׁמָתוֹ, בְּאֹפֶן שֶׁיִּתְגַּלּוּ דַרְכֵי הַקְּדֻשָּׁה בָּעוֹלָם, וְיִתְגַּלּוּ וְיָאִירוּ בָּעוֹלָם כָּל הָעֵצוֹת הָעֲמוּקוֹת, וְכָל הַדְּרָכִים הַחֲדָשִׁים וְהַנִּפְלָאִים שֶׁהִמְשִׁיכוּ הַצַּדִּיקִים בָּעוֹלָם מִיּוֹם מַתַּן תּוֹרָה עַד הַיּוֹם הַזֶּה, כֻּלָּם יָאִירוּ עַל פְּנֵי תֵבֵל, "לָדַעַת בָּאָרֶץ דַּרְכֶּךָ בְּכָל גּוֹיִם יְשׁוּעָתֶךָ" בְּאֹפֶן שֶׁנִּזְכֶּה כֻלָּנוּ אֲנַחְנוּ וְצֶאֱצָאֵינוּ עַד סוֹף כָּל הַדּוֹרוֹת, לְהִתְקָרֵב אֵלֶיךָ תָּמִיד בֶּאֱמֶת לַאֲמִתּוֹ, וְלֵילֵךְ בִּדְרָכֶיךָ הַקְּדוֹשִׁים, בְּדַרְכֵי הַצַּדִּיקִים הָאֲמִתִּיִּים הַגְּדוֹלִים וְהַנּוֹרָאִים, זְכוּתָם יָגֵן עָלֵינוּ, לְקָרְבֵנוּ אֵלֶיךָ בֶּאֱמֶת מְהֵרָה
<h3>רעג</h3>
וְתִתֶּן לָנוּ פַרְנָסוֹתֵינוּ בְּהַרְחָבָה גְדוֹלָה מֵאִתְּךָ, וְתִשְׁמְרֵנוּ וְתַצִּילֵנוּ מִן הָעֲנִיּוּת וְהַדַּחֲקוּת, וְלֹא יִצְטָרְכוּ עַמְּךָ יִשְׂרָאֵל זֶה לָזֶה וְלֹא לְעַם אַחֵר רַק בְּרַחֲמֶיךָ הָרַבִּים תַּשְׁפִּיעַ לָנוּ לְכָל אֶחָד וְאֶחָד פַּרְנָסָתוֹ וְכָל הִצְטָרְכוּתוֹ בְּהַרְחָבָה גְדוֹלָה קֹדֶם שֶׁיִּצְטָרֵךְ לָהֶם בְּנַחַת וְלֹא בְּצַעַר, בְּהֶתֵּר וְלֹא בְּאִסּוּר בְּכָבוֹד וְלֹא בְּבִזָּיוֹן וְתָגֵן עָלֵינוּ תָּמִיד שֶׁלֹּא יִגְרֹם הַמַּחֲלֹקֶת חַס וְשָׁלוֹם לְהַפִּיל נְפָלִים חָלִילָה וְלֹא יַגִּיעַ שׁוּם הֶזֵּק וּפְגַם לֹא לְדֶרֶךְ הַקֹּדֶשׁ בְּעַצְמוֹ שֶׁצְּרִיכִין הַצַּדִּיקִים וְהַכְּשֵׁרִים לְגַלּוֹת בָּעוֹלָם בְּכָל עֵת, וְלֹא לְהָאֲנָשִׁים הַנִּכְנָסִים בּוֹ לְגַלּוֹתוֹ וְלֹא תַּפִּיל אִשָּׁה פְּרִי בִטְנָהּ, (בִּפְרָט וְכוּ') וְלָא יַעְדֵּי עָבֵיד שׁוּלְטַן מִדְּבֵית יְהוּדָה:
<h3>רעד</h3>
רִבּוֹנוֹ שֶׁל עוֹלָם, מַלֵּא מִשְׁאֲלוֹתֵינוּ לְטוֹבָה בְּרַחֲמִים, כִּי צְרָכַי מְרֻבִּים מְאֹד, וְדַעְתִּי קְצָרָה לְבָאֵר וּלְפָרֵשׁ כִּי בְּכָל דָּבָר וְדָבָר שֶׁאֲנִי מַתְחִיל לְסַדֵּר תְּפִלָּה עָלָיו, יֵשׁ בְּלִבִּי הַרְבֵּה דְבָרִים מְאֹד לְרַצּוֹת אוֹתְךָ וּלְהִתְפַּלֵּל לְפָנֶיךָ עֲלֵיהֶם, אַךְ דַּעְתִּי עֲכוּרָה וְטַעֲנוֹתַי נִסְתַּתְּמִין, וְאֵינִי יָכוֹל לִפְרֹט בְּפִי כָּל צָרְכֵי בַּקָּשׁוֹתַי וְכָל מִשְׁאֲלוֹתַי שֶׁיֵּשׁ בְּכָל דְּבַר קְדֻשָּׁה שֶׁאֲנִי עוֹסֵק לְהִתְפַּלֵּל עָלָיו אַךְ אַתָּה מֵבִין כָּל תַּעֲלוּמוֹת לֵב וְאַתָּה יוֹדֵעַ סְתָרֵינוּ חַנּוּן וְרַחוּם, עֲשֵׂה לְמַעַנְךָ וְהוֹשִׁיעֵנוּ לְמַעַן שְׁמֶךָ, וְהוֹרֵנוּ דְרָכֶיךָ, וְהַט לִבֵּנוּ לְיִרְאָה אֶת שִׁמְךָ בֶּאֱמֶת וְהַצִּילֵנוּ וְשָׁמְרֵנוּ מִכָּל מִינֵי רִיב וּמַחֲלֹקֶת וְשִׂנְאָה וְקִנְאָה וְקִנְטוּר שֶׁנִּתְרַבָּה בָּעוֹלָם מְאֹד בַּעֲווֹנוֹתֵינוּ הָרַבִּים רַחֵם עָלֵינוּ לְמַעַן שְׁמֶךָ לְמַעַן תּוֹרָתֶךָ, לְמַעַן אֲמִתַּת קְדֻשַּׁת הַצַּדִּיקִים הָאֲמִתִּיִּים, וְהַשְׁקֵט הַמַּחֲלֹקֶת מְהֵרָה, וְתָשִׂים שָׁלוֹם גָּדוֹל בֵּין כָּל הַבְּרוּאִים שֶׁבָּעוֹלָם וּתְגַלֶּה הָאֱמֶת בָּעוֹלָם וְתִשְׁלַח לָנוּ בְּכָל דּוֹר וָדוֹר צַדִּיקִים אֲמִתִּיִּים שֶׁיּוֹרוּ אוֹתָנוּ בְּכָל עֵת הַדֶּרֶךְ אֲשֶׁר נֵלֵךְ בָּהּ וְאֶת הַמַּעֲשֶׂה אֲשֶׁר נַעֲשֶׂה, בְּאֹפֶן שֶׁנִּזְכֶּה כָּל אֶחָד וְאֶחָד לָשׁוּב אֵלֶיךָ בֶּאֱמֶת מִכָּל הַמְּקוֹמוֹת וְהָעִנְיָנִים אֲשֶׁר נָפַל וְנִתְעָה בָּהֶם, וְאַל יִדַּח מִמְּךָ נִדָּח וְתִזְכֹּר אַהֲבָתְךָ וְרַחֲמָנוּתְךָ שֶׁיֵּשׁ לְךָ עַל כָּל אֶחָד מִיִּשְׂרָאֵל, אֲפִלּוּ עַל הַקַּל שֶׁבַּקַּלִּים וְהַגָּרוּעַ שֶׁבַּגְּרוּעִים "זְכֹר רַחֲמֶיךָ יְהֹוָה, וַחֲסָדֶיךָ כִּי מֵעוֹלָם הֵמָּה" וְאַל תַּעַזְבֵנוּ וְאַל תִּטְּשֵׁנוּ בַּדּוֹר הֶעָנִי הַזֶּה, וּשְׁלַח לָנוּ מַנְהִיגִים אֲמִתִּיִּים שֶׁיִּהְיוּ רְאוּיִים לְהַנְהִיג אוֹתָנוּ בֶּאֱמֶת כִּרְצוֹנְךָ הַטּוֹב, "וְלֹא תִהְיֶה עֲדַת יְהֹוָה כַּצֹּאן אֲשֶׁר אֵין לָהֶם רֹעֶה"
<h3>רעה</h3>
חוּס וַחֲמֹל עָלֵינוּ, רַחֵם רַחֵם בַּעַל הָרַחֲמִים, "הוֹרֵנִי יְהֹוָה דַּרְכֶּךָ אֲהַלֵּךְ בַּאֲמִתֶּךָ, יַחֵד לְבָבִי לְיִרְאָה שְׁמֶךָ הוֹרֵנִי יְהֹוָה דַּרְכֶּךָ, וּנְחֵנִי בְּאֹרַח מִישׁוֹר לְמַעַן שׁוֹרְרָי דְּרָכֶיךָ יְהֹוָה הוֹדִיעֵנִי, אוֹרְחוֹתֶיךָ לַמְּדֵנִי הַדְרִיכֵנִי בַאֲמִתֶּךָ וְלַמְּדֵנִי כִּי אַתָּה אֱלֹהֵי יִשְׁעִי, אוֹתְךָ קִוִּיתִי כָּל הַיּוֹם הוֹרֵנִי יְהֹוָה דֶּרֶךְ חֻקֶּיךָ וְאֶצֳּרֶנָּה עֵקֶב הַדְרִיכֵנִי בִּנְתִיב מִצְוֹתֶיךָ כִּי בוֹ חָפָצְתִּי יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" עוֹשֶׂה שָׁלוֹם בִּמְרוֹמָיו הוּא בְּרַחֲמָיו יַעֲשֶׂה שָׁלוֹם עָלֵינוּ וְעַל כָּל יִשְׂרָאֵל וְאִמְרוּ אָמֵן:
<h2>תפילה כ</h2>
<h3>רעו</h3>
{מיוסד ע"פ תורה כ"ב} "רָם וְנִשָּׂא, שׁוֹכֵן עַד וְקָדוֹשׁ שְׁמוֹ מָרוֹם וְקָדוֹשׁ תִּשְׁכֹּן, וְאֶת דַּכָּא וּשְׁפַל רוּחַ, לְהַחֲיוֹת רוּחַ שְׁפָלִים וּלְהַחֲיוֹת לֵב נִדְכָּאִים", זַכֵּנִי בְּרַחֲמֶיךָ הָרַבִּים לְהָפִיק דַּרְכֵי הָעֲנָוָה הָאֲמִתִּיִּית בֶּאֱמֶת לַאֲמִתּוֹ כִּרְצוֹנְךָ הַטּוֹב, "כִּי בַעַר אָנֹכִי מֵאִישׁ וְלֹא בִינַת אָדָם לִי", וְאֵין אִתִּי יוֹדֵעַ עַד מָה שׁוּם דֶּרֶךְ מִדַּרְכֵי הָעֲנָוָה הָאֲמִתִּיִּית כִּי כְבָר גִּלִּיתָ לָנוּ רְצוֹנְךָ הַקָּדוֹשׁ שֶׁאֵין רְצוֹנְךָ שֶׁיִּהְיֶה הָאָדָם בְּמֹחִין דְּקַטְנוּת וּצְרִיכִין לְהַכְרִיחַ אֶת עַצְמוֹ בְּכָל הַכֹּחוֹת בְּכָל הָעֲבוֹדוֹת, וּבִפְרָט בִּשְׁעַת הַתְּפִלָּה, לָצֵאת מִמֹּחִין דְּקַטְנוּת לְמֹחִין דְּגַדְלוּת וְגַם כְּבָר גִּלִּיתָ לָנוּ גֹדֶל בִּזּוּי הַגַּדְלוּת שֶׁהוּא שָׂנוּא בְּעֵינֶיךָ מְאֹד, כִּי הַגַּדְלוּת וְהַגַּבְהוּת הוּא תּוֹעֲבַת יְהֹוָה אֲשֶׁר שָׂנֵא, כְּמוֹ שֶׁכָּתוּב: "תּוֹעֲבַת יְהֹוָה כָּל גְּבַהּ לֵב", וְנֶחְשָׁב כְּעוֹבֵד עֲבוֹדָה זָרָה וְכַאֲשֵׁרָה וְעַתָּה לַמְּדֵנִי וְהוֹרֵנִי אֵיךְ יִזְכֶּה בַּעַר וְנַעַר וַחֲסַר דֵּעָה כָּמוֹנִי, לֵידַע דֶּרֶךְ הָאֱמֶת בָּזֶה, אֵיךְ לְהִתְנַהֵג בָּזֶה, בְּאֹפֶן שֶׁאֶזְכֶּה לְהִתְפַּלֵּל בְּכַוָּנַת הַלֵּב בְּשִׂמְחָה בְּמֹחִין דְּגַדְלוּת, שֶׁיִּגְבַּהּ לִבִּי בְּדַרְכֵי יְהֹוָה, וְאַף עַל פִּי כֵן לֹא יִהְיֶה בְּלִבִּי שׁוּם צַד גֵּאוּת וְגַדְלוּת וּפְנִיּוֹת, רַק אֶזְכֶּה לַעֲנָוָה אֲמִתִּיִּית כִּרְצוֹנְךָ הַטּוֹב, לַעֲנָוָה שֶׁל מֹשֶׁה רַבֵּנוּ עָלָיו הַשָּׁלוֹם, שֶׁהָיָה "עָנָו מְאֹד מִכֹּל הָאָדָם אֲשֶׁר עַל פְּנֵי הָאֲדָמָה":
<h3>רעז</h3>
רִבּוֹנוֹ שֶׁל עוֹלָם אַתָּה יוֹדֵעַ כַּמָּה בִּלְבּוּלִים בְּלִי שִׁעוּר יֵשׁ לִי בְּעִנְיָן זֶה, וּבִפְרָט בִּשְׁעַת הַתְּפִלָּה כִּי אֵינִי יוֹדֵעַ שׁוּם דֶּרֶךְ בְּעִנְיָן זֶה שֶׁל הַהַכְנָעָה וְהָעֲנָוָה אֵיךְ לְהִנָּצֵל מֵעֲנָוָה פְּסוּלָה הַנִּקְרֵאת חֲנוּפָה, וְלִבְלִי לִפֹּל בְּדַעְתִּי כְּלָל לְעוֹלָם, וּלְהִתְחַזֵּק בְּכָל עֹז בְּעַזּוּת דִּקְדֻשָּׁה בְּכָל מַה שֶּׁאֲנִי צָרִיךְ לְהִתְחַזֵּק, הֵן בֵּינִי לְבֵין עַצְמִי לְבַל אֶפֹּל בְּדַעְתִּי כְּלָל, רַק לְהִתְחַזֵּק בְּשִׂמְחָה בְּעֹז וְחֶדְוָה תָמִיד, וְחֶדְוַת יְהֹוָה יִהְיֶה מָעֻזִּי וְהֵן בְּעִנְיָן הַהַנְהָגָה עִם בְּנֵי הָעוֹלָם שֶׁצְּרִיכִין לִהְיוֹת עַז וְחָזָק כַּנָּמֵר נֶגֶד כָּל הַמּוֹנְעִים וְהַמְבַלְבְּלִים וְהַמַּחֲלִישִׁים דַּעַת הָרוֹצִים לִכְנֹס בְּדַרְכֵי הַצַּדִּיקִים הָאֲמִתִּיִּים בִּפְרָט בָּעִתִּים הַלָּלוּ בְּדוֹרוֹת אֵלּוּ בְּעוּקְבָא דִמְשִׁיחָא, אֲשֶׁר נִתְרַבָּה הַמַּחֲלֹקֶת וְהַקַּטֵּגוֹרְיָא וְהַסִּכְסוּכִים בֵּין הַתַּלְמִידֵי חֲכָמִים וְהַנִּלְוִים אֲלֵיהֶם וּבֵין כָּל הָעוֹלָם, עַד אֲשֶׁר נִמְצָאִים אֲפִלּוּ צַדִּיקִים וּכְשֵׁרִים שֶׁיְּכוֹלִים לְהַחֲלִישׁ דַּעַת הַמַּתְחִיל לִכְנֹס בַּעֲבוֹדַת יְהֹוָה, מִכָּל-שֶׁכֵּן הַהִתְגָּרוּת וְהַמְּנִיעוֹת שֶׁל שְׁאָר בְּנֵי הָעוֹלָם אֲשֶׁר בְּעִנְיָן זֶה אָסוּר לְהָאָדָם לִהְיוֹת עָנָו וְנִכְנָע וְשָׁפָל כְּנֶגְדָּם, אַדְרַבָּא צָרִיךְ לִהְיוֹת עַז כַּנָּמֵר כְּנֶגְדָּם לְבַל יִמְנָעֵהוּ שׁוּם מוֹנֵעַ, וְאַל יוּכַל לְהַחֲלִישׁ דַּעְתּוֹ שׁוּם אָדָם שֶׁבָּעוֹלָם וְאַף עַל פִּי שֶׁהוּא יוֹדֵעַ בְּעַצְמוֹ שִׁפְלוּתוֹ וּפְחִיתוּתוֹ שֶׁהוּא גָּרוּעַ הַרְבֵּה מֵהַקָּמִים כְּנֶגְדּוֹ וְחוֹלְקִים עָלָיו וּמִתְלוֹצְצִים מִמֶּנּוּ וּמַחֲלִישִׁים דַּעְתּוֹ, אַף עַל פִּי כֵן אָסוּר לוֹ לְהִתְבַּטֵּל כְּנֶגְדָּם, אַדְרַבָּא צָרִיךְ לְהִתְחַזֵּק כְּנֶגְדָּם בְּכָל עֹז, וְיֹאמַר אַף עַל פִּי כֵן גַּם אֲנִי רוֹצֶה לְהִתְקָרֵב לְהַשֵּׁם יִתְבָּרַךְ כִּי הַצַּדִּיקִים הָעֲנָוִים בֶּאֱמֶת בִּבְחִינַת עֲנָוָה שֶׁל מֹשֶׁה רַבֵּנוּ עָלָיו הַשָּׁלוֹם, הַגְּדוֹלִים בְּמַעֲלָה מִכָּל גְּדוֹלֵי עוֹלָם, הֵם אוֹחֲזִים בְּיַד כָּל הַשְּׁפָלִים וְהָרְחוֹקִים, וּמְחַזְּקִים גַּם אוֹתִי לְהִתְקָרֵב לְהַשֵּׁם יִתְבָּרַךְ
<h3>רעח</h3>
וְעַתָּה אָבִי שֶׁבַּשָּׁמַיִם, לַמְּדֵנִי וְהוֹרֵנִי וְחַזְּקֵנִי וְאַמְּצֵנִי אֵיךְ לִזְכּוֹת לָזֶה, שֶׁאֵדַע תָּמִיד פְּחִיתוּתִי וְשִׁפְלוּתִי בֶּאֱמֶת, וְאַף עַל פִּי כֵן אֶזְכֶּה לְהִתְחַזֵּק נֶגֶד כָּל הַמּוֹנְעִים וְהַמַּחֲלִישִׁים אֶת הַדַּעַת יִהְיֶה מִי שֶׁיִּהְיֶה, וְלֹא אֶתְבַּטֵּל נֶגְדָּם כְּלָל וְאֶזְכֶּה לְהַחֲיוֹת אֶת עַצְמִי תָמִיד בְּכָל הַנְּקֻדּוֹת טוֹבוֹת הַנִּמְצָאִים בִּי עֲדַיִן, וּבְכֹחַ הַצַּדִּיקִים הַגְּדוֹלִים הָאֲמִתִּיִּים הָאוֹחֲזִים בְּיָדֵינוּ תָמִיד, וּמְזָרְזִים וּמְחַזְּקִים אוֹתָנוּ לְהִתְקָרֵב וּלְהִשְׁתּוֹקֵק אֵלֶיךָ תָּמִיד בְּכָל עֵת יִהְיֶה אֵיךְ שֶׁיִּהְיֶה, וְלִבְלִי לְהִסְתַּכֵּל עַל שׁוּם מוֹנֵעַ וּמְעַכֵּב וּמְבַלְבֵּל וְתַעַזְרֵנִי וּתְחַזְּקֵנִי וּתְאַמְּצֵנִי תָמִיד, עַד שֶׁאֶזְכֶּה לְקָרֵב לְהַשֵּׁם יִתְבָּרַךְ גַּם אֲנָשִׁים אֲחֵרִים, וּלְחַזְּקָם בַּעֲבוֹדָתְךָ וּבְתוֹרָתְךָ בֶּאֱמֶת, כַּאֲשֶׁר הִזְהַרְתָּנוּ עַל זֶה עַל יְדֵי צַדִּיקֶיךָ הָאֲמִתִּיִּים שֶׁכָּל אָדָם מְחֻיָּב לַעֲסֹק בָּזֶה
<h3>רעט</h3>
אָבִי שֶׁבַּשָּׁמַיִם, יוֹדֵעַ מַחֲשָׁבוֹת, יוֹדֵעַ כָּל הַתַּעֲלוּמוֹת, אַתָּה לְבַד יוֹדֵעַ כַּמָּה יְשׁוּעָה וְרַחֲמִים אֲנִי צָרִיךְ לִזְכּוֹת לְכָל זֶה, כִּי אֲנִי רָחוֹק מֵעֲנָוָה אֲמִתִּיִּית בְּתַכְלִית הָרִחוּק, כִּי עֲנָוָה גְדוֹלָה מִכֻּלָּם וּבְעֹצֶם רִחוּקִי מִמְּךָ, גַּם לְפָרֵשׁ שִׂיחָתִי לְפָנֶיךָ הֵיטֵב בְּעִנְיָן זֶה נִמְנַע מִמֶּנִּי מְאֹד, אַךְ אַף עַל פִּי כֵן מִמְּךָ לֹא יִפָּלֵא כָּל דָּבָר, כְּמוֹ שֶׁכָּתוּב: "הֲיִפָּלֵא מֵיְהֹוָה דָּבָר, הֵן כֹּל תּוּכָל וְלֹא יִבָּצֵר מִמְּךָ מְזִמָּה" וְאַתָּה יָכֹל לְזַכּוֹת גַּם אוֹתִי לַעֲנָוָה אֲמִתִּיִּית וְתוֹרֵנִי וְתַדְרִיכֵנִי בַאֲמִתֶּךָ וּתְלַמְּדֵנִי אֵיךְ לְהִתְנַהֵג עִם כָּל בָּאֵי עוֹלָם, בְּאֹפֶן שֶׁאֶזְכֶּה לִהְיוֹת קָטָן בְּעֵינַי מִכֻּלָּם וְלֵידַע שִׁפְלוּתִי בֶּאֱמֶת, וְאַף עַל פִּי כֵן אֶהְיֶה עַז וְחָזָק לִבְלִי לְהִתְבַּטֵּל נֶגֶד שׁוּם מוֹנֵעַ וּמְבַלְבֵּל וּמַחְלִישׁ דַּעַת זַכֵּנִי לְהַמְשִׁיךְ עָלַי קְדֻשַּׁת הָעֲנָוָה הָאֲמִתִּיִּית שֶׁל מֹשֶׁה רַבֵּנוּ עָלָיו הַשָּׁלוֹם, שֶׁהָיָה "עָנָו מְאֹד מִכֹּל הָאָדָם אֲשֶׁר עַל פְּנֵי הָאֲדָמָה", וְשָׁמְרֵנִי וְהַצִּילֵנִי מֵעֲנָוָה וְהַכְנָעָה שֶׁאֵינָהּ כִּרְצוֹנְךָ חָנֵּנִי מֵאִתְּךָ דֵּעָה בִּינָה וְהַשְׂכֵּל, לְבַל אַטְעֶה אֶת עַצְמִי כְּלָל בְּעִנְיָן הַהַכְנָעָה שֶׁטּוֹעִים בָּזֶה הָעוֹלָם הַרְבֵּה לַמְּדֵנִי דֶּרֶךְ הָאֱמֶת לַאֲמִתּוֹ, שֶׁאֶזְכֶּה לְכַוֵּן בָּזֶה וּבְכָל דָּבָר רְצוֹנְךָ הַטּוֹב בֶּאֱמֶת זַכֵּנִי לְהִתְפַּלֵּל וְלַעֲבֹד אוֹתְךָ תָמִיד בֶּאֱמֶת בְּמֹחִין דְּגַדְלוּת בְּכָל עֵת, בְּמֹחִין גְּדוֹלִים אֲמִתִּיִּים דִּקְדֻשָּׁה, שֶׁהֵם עִקַּר תַּכְלִית הָעֲנָוָה הָאֲמִתִּיִּית, כִּי בְמָקוֹם גְּדֻלָתוֹ שָׁם אַתָּה מוֹצֵא עַנְוְתָנוּתוֹ עָזְרֵנִי עָזְרֵנִי, הוֹשִׁיעֵנִי הוֹשִׁיעֵנִי, "הַטֵּה יְהֹוָה אָזְנְךָ עֲנֵנִי, כִּי עָנִי וְאֶבְיוֹן אָנִי כִּי אַתָּה עַם עָנִי תוֹשִׁיעַ, וְעֵינַיִם רָמוֹת תַּשְׁפִּיל כִּי יַצִּיל אֶבְיוֹן מְשַׁוֵּעַ, וְעָנִי וְאֵין עוֹזֵר לוֹ יָחוֹס עַל דַּל וְאֶבְיוֹן, וְנַפְשׁוֹת אֶבְיוֹנִים יוֹשִׁיעַ" עָזְרֵנִי כִּי עָלֶיךָ נִשְׁעָנְתִּי, עֲנֵנִי אָבִי שֶׁבַּשָּׁמַיִם, כִּי לְךָ לְבַד הוֹחָלְתִּי, לְךָ לְבַד אֲנִי קוֹרֵא, לְךָ לְבַד אֲנִי מְצַפֶּה, לִישׁוּעָתְךָ לְבַד אֲנִי מְחַכֶּה, לְרַחֲמֶיךָ הַגְּדוֹלִים וַחֲסָדֶיךָ הַגְּנוּזִים לְבַד תְּלוּיוֹת עֵינַי וְכָלוֹת אֲלֵיהֶם כָּל הַיּוֹם אוּלַי יָחוֹס אוּלַי יְרַחֵם, אוּלַי יָחוֹס עַם עָנִי וְאֶבְיוֹן אוּלַי יְרַחֵם "כִּי לֹא בָזָה וְלֹא שִׁקַּץ עֱנוּת עָנִי, וְלֹא הִסְתִּיר פָּנָיו מִמֶּנּוּ, וּבְשַׁוְּעוֹ אֵלָיו שָׁמֵעַ כָּל עַצְמוֹתַי תֹּאמַרְנָה יְהֹוָה מִי כָמוֹךָ, מַצִּיל עָנִי מֵחָזָק מִמֶּנּוּ וְעָנִי וְאֶבְיוֹן מִגּוֹזְלוֹ", שַׁוְעַת עֲנִיִּים אַתָּה תִשְׁמַע צַעֲקַת הַדַּל תַּקְשִׁיב וְתוֹשִׁיעַ תֶּן "לִי מָגֵן יִשְׁעֶךָ וִימִינְךָ תִסְעָדֵנִי וְעַנְוָתְךָ תַרְבֵּנִי" רַחֲמָנָא דְּעָנֵי לַעֲנִיֵּי עֲנֵינָא רַחֲמָנָא דְעָנֵי לִתְבִירֵי לִבָּא עֲנֵינָא רַחֲמָנָא דְּעָנֵי לְמַכִּיכֵי רוּחָא עֲנֵינָא "וַאֲנִי עָנִי וְאֶבְיוֹן אֱלֹהִים חוּשָׁה לִּי, עֶזְרִי וּמְפַלְטִי אַתָּה יְהֹוָה אַל תְּאַחַר" אָמֵן וְאָמֵן:
<h2>תפילה כא</h2>
<h3>רפ</h3>
{מיוסד ע"פ תורה כ"ג}
"שַׂמֵּחַ נֶפֶשׁ עַבְדֶּךָ כִּי אֵלֶיךָ יְהֹוָה נַפְשִׁי אֶשָּׂא אָגִילָה וְאֶשְׂמְחָה בְּחַסְדֶּךָ אֲשֶׁר רָאִיתָ אֶת עָנְיִי יָדַעְתָּ בְּצָרוֹת נַפְשִׁי תַּשְׁמִיעֵנִי שָׂשׂוֹן וְשִׂמְחָה תָּגֵלְנָה עֲצָמוֹת דִּכִּיתָ הָשִׁיבָה לִי שְׂשׂוֹן יִשְׁעֶךָ וְרוּחַ נְדִיבָה תִסְמְכֵנִי וְיִשְׂמְחוּ כָל חוֹסֵי בָךְ לְעוֹלָם יְרַנֵּנוּ וְתָסֵךְ עָלֵימוֹ וְיַעַלְצוּ בְךָ אֹהֲבֵי שְׁמֶךָ אֶשְׂמְחָה וְאֶעֶלְצָה בָךְ אֲזַמְּרָה שִׁמְךָ עֶלְיוֹן תּוֹדִיעֵנִי אֹרַח חַיִּים שֹׂבַע שְׂמָחוֹת אֶת פָּנֶיךָ, נְעִימוֹת בִּימִינְךָ נֶצַח בַּיהֹוָה תִּתְהַלֵּל נַפְשִׁי יִשְׁמְעוּ עֲנָוִים וְיִשְׂמָחוּ יָרֹנּוּ וְיִשְׂמְחוּ חֲפֵצֵי צִדְקִי, וְיֹאמְרוּ תָמִיד יִגְדַּל יְהֹוָה, הֶחָפֵץ שְׁלוֹם עַבְדּוֹ יָשִׂישׂוּ וְיִשְׂמְחוּ בְּךָ כָּל מְבַקְשֶׁיךָ, יֹאמְרוּ תָמִיד יִגְדַּל יְהֹוָה, אוֹהֲבֵי תְּשׁוּעָתֶךָ וְצַדִּיקִים יִשְׂמְחוּ יַעַלְצוּ לִפְנֵי אֱלֹהִים וְיָשִׂישׂוּ בְשִׂמְחָה הֲלֹא אַתָּה תָּשׁוּב תְּחַיֵּינוּ, וְעַמְּךָ יִשְׂמְחוּ בָךְ שַׂבְּעֵנוּ בַבֹּקֶר, חַסְדֶּךָ וּנְרַנְּנָה וְנִשְׂמְחָה בְּכָל יָמֵינוּ שַׂמְּחֵנוּ כִּימוֹת עִנִּיתָנוּ שְׁנוֹת רָאִינוּ רָעָה:
<h3>רפא</h3>
יִשְׂמְחוּ הַשָּׁמַיִם וְתָגֵל הָאָרֶץ וְיֹאמְרוּ בַגּוֹיִם יְהֹוָה מָלָךְ עִבְדוּ אֶת יְהֹוָה בְּשִׂמְחָה בּוֹאוּ לְפָנָיו בִּרְנָנָה יֶעֱרַב עָלָיו שִׂיחִי אָנֹכִי אֶשְׂמַח בַּיהֹוָה הִתְהַלְּלוּ בְּשֵׁם קָדְשׁוֹ יִשְׂמַח לֵב מְבַקְשֵׁי יְהֹוָה זָכְרֵנִי יְהֹוָה בִּרְצוֹן עַמֶּךָ, פָּקְדֵנִי בִּישׁוּעָתֶךָ לִרְאוֹת בְּטוֹבַת בְּחִירֶיךָ, לִשְׂמֹחַ בְּשִׂמְחַת גּוֹיֶךָ לְהִתְהַלֵּל עִם נַחֲלָתֶךָ יִרְאוּ יְשָׁרִים וְיִשְׂמָחוּ וְכָל עַוְלָה קָפְצָה פִּיהָ יְקַלְלוּ הֵמָּה וְאַתָּה תְבָרֵךְ קָמוּ וַיֵּבֹשׁוּ וְעַבְדְּךָ יִשְׂמָח יְרֵאֶיךָ יִרְאוּנִי וְיִשְׂמָחוּ כִּי לִדְבָרְךָ יִחָלְתִּי יִשְׂמַח יִשְׂרָאֵל בְּעֹשָׂיו בְּנֵי צִיּוֹן יָגִילוּ בְּמַלְכָּם":
<h3>רפב</h3>
רִבּוֹנוֹ שֶׁל עוֹלָם מָלֵא רַחֲמִים, אֲדוֹן הַשִּׂמְחָה וְהַחֶדְוָה, אֲשֶׁר הַשִּׂמְחָה בִּמְעוֹנֶךָ, וְאֵין לְפָנֶיךָ שׁוּם עַצְבוּת כְּלָל, כְּמוֹ שֶׁכָּתוּב: "הוֹד וְהָדָר לְפָנָיו, עֹז וְחֶדְוָה בִּמְקוֹמוֹ" זַכֵּנִי בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים, שֶׁאֶזְכֶּה לִהְיוֹת בְּשִׂמְחָה תָמִיד, כַּאֲשֶׁר גִּלִּיתָ לָנוּ עַל יְדֵי צַדִּיקֶיךָ הָאֲמִתִּיִּים שֶׁשִּׂמְחָה הִיא סִטְרָא דִּקְדֻשָּׁה, וְעַצְבוּת וּמָרָה שְׁחוֹרָה הִיא הַסִּטְרָא אַחֲרָא, וְהַקָּדוֹשׁ בָּרוּךְ הוּא שׂוֹנֵא אוֹתָהּ, וְכָל קְדֻשַּׁת אִישׁ הַיִּשְׂרְאֵלִי הוּא עַל יְדֵי שִׂמְחָה דַּיְקָא, וְכָל הַהִתְרַחֲקוּת שֶׁלָּנוּ מִמְּךָ וְהִתְגַּבְּרוּת הַתַּאֲוֹת הַכֹּל הִיא עַל יְדֵי עַצְבוּת וּמָרָה שְׁחוֹרָה אֲבָל אַתָּה יָדַעְתָּ כַּמָּה אֲנִי רָחוֹק מִשִּׂמְחָה, כִּי קִלְקַלְתִּי וּפָגַמְתִּי הַרְבֵּה מְאֹד
<h3>רפג</h3>
עַל כֵּן בָּאתִי לְפָנֶיךָ מָלֵא רַחֲמִים, שֶׁתִּהְיֶה בְעֶזְרִי וּתְשַׂמְּחֵנִי בִּישׁוּעָתֶךָ, וְתָאִיר בִּי וּתְגַלֶּה לִי דַרְכֵי עֵצוֹתֶיךָ הָאֲמִתִּיּוֹת, וְתוֹרֵנִי וּתְלַמְּדֵנִי שֶׁאֶזְכֶּה לַהֲפֹךְ כָּל מִינֵי יָגוֹן וַאֲנָחָה לְשִׂמְחָה, שֶׁלֹּא יִהְיֶה שׁוּם כֹּחַ לְהַסִּטְרָא אַחֲרָא שֶׁהוּא הַיָּגוֹן וַאֲנָחָה לְהַכְנִיס בִּי עַצְבוּת חַס וְשָׁלוֹם רַק אַדְרַבָּא, אֶזְכֶּה בְּכָל עֵת לְהִתְחַזֵּק וּלְהִתְגַּבֵּר בְּשִׂמְחָה גְדוֹלָה כָּל כָּךְ, עַד שֶׁאֶזְכֶּה לַהֲפֹךְ הַיָּגוֹן וַאֲנָחָה לְשִׂמְחָה, וְלֹא אַנִּיחַ לְהָעַצְבוּת וְהַיָּגוֹן וַאֲנָחָה לְהִתְאַחֵז בִּי כְלָל, רַק בְּכָל מַה שֶּׁרוֹצִים לְהַכְנִיס בִּי עַצְבוּת חַס וְשָׁלוֹם, עַל יְדֵי רִבּוּי הַחֲטָאִים וְהָעֲווֹנוֹת הָעֲצוּמִים שֶׁעָשִׂיתִי, וּפָגַמְתִּי הַרְבֵּה מְאֹד בְּלִי שִׁעוּר, אֶזְכֶּה לַהֲפֹךְ כָּל זֶה לְשִׂמְחָה, עַל אֲשֶׁר אַף עַל פִּי כֵן חָמַל הַשֵּׁם יִתְבָּרַךְ עָלַי, וְשָׂם נַפְשִׁי בַּחַיִּים וְלֹא נָתַן לַמּוֹט רַגְלַי, וְזִכַּנִי לִהְיוֹת בִּכְלָל יִשְׂרָאֵל וְלֹא עָשַׂנִי גוֹי, וַאֲנִי זוֹכֶה לְקַיֵּם כַּמָּה מִצְוֹת גְּדוֹלוֹת בְּכָל יוֹם וָיוֹם, לְהִתְעַטֵּף בְּצִיצִית, וּלְהָנִיחַ תְּפִלִּין, וְלִקְרוֹת קְרִיאַת שְׁמַע, וּלְקַבֵּל שַׁבָּת וְיוֹם טוֹב, וְלִשְׁמֹעַ קוֹל שׁוֹפָר בְּרֹאשׁ הַשָּׁנָה, וּלְהִתְעַנּוֹת בְּיוֹם הַכִּפּוּרִים, וְלֵישֵׁב בַּסֻּכָּה, וְלִטֹּל אַרְבָּעָה מִינִים, וְלֶאֱכֹל מַצָּה בְּפֶסַח, וְכֵן שַׁאֲרֵי כָּל הַמִּצְוֹת הַקְּדוֹשׁוֹת אֲשֶׁר אֲנַחְנוּ עַם קָדְשֶׁךָ מְקַיְּמִים בְּכָל עֵת אֲפִלּוּ הַפָּחוּת שֶׁבַּפְּחוּתִים וְהַקַּל שֶׁבַּקַּלִּים מָה רַב טוּבְךָ אֲשֶׁר עָשִׂיתָ עִמָּנוּ, "מַה יָּקָר חַסְדְּךָ אֱלֹהִים", מַה גָּדְלוּ מָה רַבּוּ מֶה עָצְמוּ רַחֲמֶיךָ וַחֲסָדֶיךָ עָלֵינוּ, אֲשֶׁר הִכְתַּרְתָּ אוֹתָנוּ בִּכְתָרִים קְדוֹשִׁים כָּאֵלֶּה וּבְתֹקֶף גָּלוּתֵינוּ וְעֹצֶם הִתְרַחֲקוּתֵינוּ מִמְּךָ עַל יְדֵי רִבּוּי פְּשָׁעֵינוּ נֶגְדְּךָ, עֲדַיִן אַהֲבָתְךָ קְשׁוּרָה בָּנוּ וְאַתָּה מְזַכֶּה גַם אוֹתִי לַעֲשׂוֹת כַּמָּה מִצְוֹת בְּכָל יוֹם וּבְוַדַּאי רָאוּי לִי לְהַגְדִּיל הַשִּׂמְחָה בְּכָל עֵת, וְלַהֲפֹךְ כָּל הַיָּגוֹן וַאֲנָחָה לְשִׂמְחָה כִּי אַדְרַבָּא זֶהוּ שִׂמְחָתִי שֶׁמְּרֻחָק וּפָגוּם וְחוֹטֵא כָּמוֹנִי, יִזְכֶּה לִגַּע בִּדְבָרִים קְדוֹשִׁים וְנוֹרָאִים כָּאֵלֶּה, לְיַחֵד שִׁמְךָ בְּכָל יוֹם, וּלְהִתְעַטֵּר בַּעֲטֶרֶת תִּפְאֶרֶת הַתְּפִלִּין הַקְּדוֹשִׁים וְהַנּוֹרָאִים בְּכָל יוֹם, וּלְהִתְעַטֵּף בְּצִיצִית, לְהִתְלַבֵּשׁ בִּלְבוּשִׁין דְּמַלְכָּא בְּעִטּוּפָא דְמִצְוָה, וּשְׁאָר הַמִּצְוֹת וְכָל מַה שֶּׁרוֹצֶה לְהִתְגַּבֵּר לְהַכְנִיס בְּדַעְתִּי וְלִבִּי עַצְבוּת חַס וְשָׁלוֹם, מֵרִבּוּי פְּשָׁעַי וַעֲווֹנוֹתַי, עַל יְדֵי כָל זֶה דַּיְקָא אַגְדִּיל הַשִּׂמְחָה, וְאוֹמַר לְלִבִּי אַדְרַבָּא זֶהוּ שִׂמְחָתִי, זֶהוּ חֶדְוָתִי הַגְּדוֹלָה, שֶׁאָנֹכִי הַמְרֻחָק כָּל כָּךְ זוֹכֶה לִגַּע בִּקְדֻשּׁוֹת כָּאֵלֶּה, "הֱקִיצוֹתִי וְעוֹדִי עִמָּךְ, כִּי דִּכִּיתָנוּ בִּמְקוֹם תַּנִּים וַתְּכַס עָלֵינוּ בְּצַלְמָוֶת, אִם שָׁכָחְנוּ שֵׁם אֱלֹהֵינוּ וַנִּפְרֹשׁ כַּפֵּינוּ לְאֵל זָר, אֲנִי לְדוֹדִי וְדוֹדִי לִי", אֲחַזְנוּךָ וְלֹא נַרְפֶּךָּ
<h3>רפד</h3>
מָרָא דְעַלְמָא כֹּלָּא, שִׂמְחַת יִשְׂרָאֵל, "שַׂמֵּחַ נֶפֶשׁ עַבְדֶּךָ, כִּי אֵלֶיךָ יְהֹוָה נַפְשִׁי אֶשָּׂא", זַכֵּנִי לְהַשִּׂיג בֶּאֱמֶת דַּרְכֵי הַשִּׂמְחָה הָאֲמִתִּיִּית, בְּאֹפֶן שֶׁאֶזְכֶּה לַחֲטֹף הַיָּגוֹן וַאֲנָחָה לְתוֹךְ הַשִּׂמְחָה, לַהֲפֹךְ כָּל מִינֵי עַצְבוּת וְיָגוֹן וַאֲנָחָה לְשִׂמְחָה זַכֵּנִי לְהִתְחַזֵּק וּלְהִתְגַּבֵּר בְּשִׂמְחָה גְדוֹלָה תָמִיד, וְאֶזְכֶּה לְהַמְשִׁיךְ עָלַי קְדֻשַּׁת כָּל הָעֲשָׂרָה מִינֵי נְגִינָה שֶׁהֵם כְּלָלִיּוּת הַשִּׂמְחָה הַקְּדוֹשָׁה וְתַרְגִּילֵנִי לְשַׂמֵּחַ אֶת נַפְשִׁי בְּכָל עֵת עַל יְדֵי נִגּוּן שֶׁל שִׂמְחָה, וְאָגִיל וְאֶשְׂמַח בַּיהֹוָה בְּשִׁיר וְהַלֵּל וְרַנֵּן וְזִמְרָה וְנִגּוּן, וְאֶזְכֶּה לִהְיוֹת בְּשִׂמְחָה תָמִיד וְעַל יְדֵי זֶה יִהְיֶה נִמְשָׁךְ עָלַי רוּחַ חַיִּים דִּקְדֻשָּׁה לְתוֹךְ כָּל הָעֲשָׂרָה מִינֵי דְפִיקִין שֶׁבְּקִרְבִּי וְעַל יְדֵי זֶה תִשְׁמְרֵנִי וְתַצִּילֵנִי מִכָּל מִינֵי חֳלָאִים וּמַכְאוֹבִים וּמֵחוּשִׁים בְּגַשְׁמִיּוּת וְרוּחָנִיּוּת, אֲשֶׁר כֻּלָּם בָּאִים עַל יְדֵי מָרָה שְׁחוֹרָה וְעַצְבוּת חַס וְשָׁלוֹם וְתִרְפָּאֵנִי אוֹתִי וְאֶת כָּל עַמְּךָ יִשְׂרָאֵל, וְתַחֲלִימֵנִי וּתְחַיֵּינִי עַל יְדֵי שִׂמְחָה וְחֶדְוָה שֶׁתַּמְשִׁיךְ עָלַי תָמִיד, אֲשֶׁר מִשָּׁם כָּל הָרְפוּאוֹת שֶׁל כָּל מִינֵי חֳלָאִים שֶׁבָּעוֹלָם, כִּי שִׂמְחָה הִיא עִקָּר חַיּוּת הָאָדָם, רְפָאֵנוּ יְהֹוָה וְנֵרָפֵא, הוֹשִׁיעֵנוּ וְנִוָּשֵׁעָה כִּי תְהִלָּתֵנוּ אָתָּה, וְהַעֲלֵה אֲרוּכָה וּמַרְפֵּא לְכָל תַּחֲלוּאֵינוּ וּלְכָל מַכְאוֹבֵינוּ וּלְכָל מַכּוֹתֵינוּ, רְפוּאַת הַנֶּפֶשׁ וּרְפוּאַת הַגּוּף
<h3>רפה</h3>
וְאֶתְחַזֵּק בְּשִׂמְחָה גְדוֹלָה בְּכָל עֵת בְּכָל מִינֵי דְּרָכִים וּנְתִיבוֹת וְעֵצוֹת וְתַחְבּוּלוֹת שֶׁאֶפְשַׁר לְשַׂמֵּחַ אֶת הַלֵּב עַל יָדָם, הֵן עַל יְדֵי הַנְּקֻדּוֹת טוֹבוֹת שֶׁאֲנִי מוֹצֵא בְּעַצְמִי עֲדַיִן, הֵן עַל יְדֵי מִלֵּי דִּשְׁטוּתָא, לְשַׁנּוֹת אֶת טַעְמִי וְלַעֲשׂוֹת עַצְמִי כְּשׁוֹטֶה, וּלְהַרְגִּיל עַצְמִי בְּמִלֵּי דִּבְדִיחוּתָא כְּדֵי לָבוֹא לְשִׂמְחָה שֶׁהִיא עִקַּר הַקְּדֻשָּׁה וְעִקַּר חַיּוּת הָאָדָם
<h3>רפו</h3>
מָלֵא רַחֲמִים, בּוֹרֵא רְפוּאוֹת, אֲדוֹן הַנִּפְלָאוֹת, חֶדְוַת יְשׁוּעוֹת יַעֲקֹב, תֵּן שִׂמְחָה בְּלִבִּי, כִּי אַתָּה יוֹדֵעַ תַּעֲלוּמוֹת לֵב, וְאַתָּה יוֹדֵעַ בְּכַמָּה דְרָכִים וּבְכַמָּה תַּחְבּוּלוֹת מִתְגַּבֵּר הַבַּעַל דָּבָר וַחֲיָלוֹתָיו עָלֵינוּ בְּכָל עֵת, לְהַמְשִׁיךְ עַצְבוּת חַס וְשָׁלוֹם עָלֵינוּ, וְהוּא בְּתַחְבּוּלוֹתָיו עָרֹם יַעֲרִים הוּא וּמְרַמֶּה אוֹתָנוּ, וּמִתְלַבֵּשׁ עַצְמוֹ בְּמִצְוֹת, עַד שֶׁנִּדְמֶה לָנוּ שֶׁיֵּשׁ לָנוּ עַצְבוּת מֵעֲווֹנוֹתֵינוּ וּבֶאֱמֶת בְּכָל זֶה הוּא פּוֹרֵשׂ רֶשֶׁת לְרַגְלֵינוּ, כִּי כְבָר לִמַּדְתָּנוּ שֶׁעַל זֶה צְרִיכִין לְיַחֵד שָׁעָה אַחַת בְּיוֹם, לְשַׁבֵּר לִבֵּנוּ וּלְפָרֵשׁ שִׂיחָתֵנוּ לְפָנֶיךָ עַל כָּל מַה שֶּׁעָבַר עָלֵינוּ, אֲבָל כָּל הַיּוֹם כֻּלּוֹ צְרִיכִין לְהִתְחַזֵּק בְּשִׂמְחָה, וּלְהַכְרִיחַ עַצְמֵנוּ בְּכָל כֹּחוֹתֵינוּ לָבֹא לְשִׂמְחָה גְדוֹלָה שֶׁהוּא עִקָּר קְדֻשַּׁת יִשְׂרָאֵל
<h3>רפז</h3>
עַל כֵּן רַחֵם עָלֵינוּ לְמַעַן שְׁמֶךָ, וְהוֹדִיעֵנוּ אוֹרְחוֹת חַיִּים שֶׁנִּזְכֶּה לְהָבִין וּלְהַשִּׂיג הַדְּרָכִים וְהַנְּתִיבוֹת וְהַשְּׁבִילִים וְהָעֵצוֹת הָאֲמִתִּיּוֹת אֵיךְ לָבוֹא לְשִׂמְחָה תָמִיד, וְתַעֲשֶׂה אֶת אֲשֶׁר בְּחֻקֶּיךָ אֵלֵךְ וְאֶת מִצְוֹתֶיךָ אֶשְׁמֹר, "בְּשִׂמְחָה וּבְטוּב לֵבָב מֵרֹב כֹּל", עַד שֶׁאֶזְכֶּה לְשִׂמְחָה שֶׁל עָתִיד וְאֶזְכֶּה לִרְאוֹת בְּשִׂמְחַת הַמָּחוֹל שֶׁתַּעֲשֶׂה לַצַּדִּיקִים לֶעָתִיד לָבֹא וְכָל אֶחָד יִהְיֶה מַרְאֶה בְּאֶצְבָּעוֹ וְיֹאמַר "זֶה יְהֹוָה" כְּמוֹ שֶׁכָּתוּב: "וְאָמַר בַּיּוֹם הַהוּא הִנֵּה אֱלֹהֵינוּ זֶה, קִוִּינוּ לוֹ וְיוֹשִׁיעֵנוּ, זֶה יְהֹוָה קִוִּינוּ לוֹ, נָגִילָה וְנִשְׂמְחָה בִּישׁוּעָתוֹ" וְקַיֵּם לָנוּ מְהֵרָה מִקְרָא שֶׁכָּתוּב: "וּפְדוּיֵי יְהֹוָה יְשׁוּבוּן, וּבָאוּ צִיּוֹן בְּרִנָּה, וְשִׂמְחַת עוֹלָם עַל רֹאשָׁם שָׂשׂוֹן וְשִׂמְחָה יַשִּׂיגוּ וְנָסוּ יָגוֹן וַאֲנָחָה" וְנֶאֱמַר: "כִּי בְשִׂמְחָה תֵצֵאוּ, וּבְשָׁלוֹם תּוּבָלוּן, הֶהָרִים וְהַגְּבָעוֹת יִפְצְחוּ לִפְנֵיכֶם רִנָּה, וְכָל עֲצֵי הַשָּׂדֶה יִמְחֲאוּ כָף" וְנֶאֱמַר: "וּשְׁאַבְתֶּם מַיִם בְּשָׂשׂוֹן מִמַּעַיְנֵי הַיְשׁוּעָה" וְנֶאֱמַר: "כִּי נִחַם יְהֹוָה צִיּוֹן נִחַם כָּל חָרְבוֹתֶיהָ, וַיָּשֶׂם מִדְבָּרָהּ כְּעֵדֶן, וְעַרְבָתָהּ כְּגַן יְהֹוָה, שָׂשׂוֹן וְשִׂמְחָה יִמָּצֵא בָהּ, תּוֹדָה וְקוֹל זִמְרָה שִׂמְחוּ בַיהֹוָה וְגִילוּ צַדִּיקִים וְהַרְנִינוּ כָּל יִשְׁרֵי לֵב":
<h2>תפילה כב</h2>
<h3>רפח</h3>
{מיוסד ע"פ תורה כ"ה} "תְּפִלָּה לְעָנִי כִּי יַעֲטֹף וְלִפְנֵי יְהֹוָה יִשְׁפֹּךְ שִׂיחוֹ" רִבּוֹנוֹ שֶׁל עוֹלָם, עָזְרֵנִי לְפָרֵשׁ כָּל שִׂיחָתִי לְפָנֶיךָ בְּכָל יוֹם וּבְכָל עֵת תָּמִיד זַכֵּנִי וְהוֹשִׁיעֵנִי שֶׁאֶזְכֶּה לְהַרְבּוֹת בְּשִׂיחָה בֵּינִי לְבֵין קוֹנִי, עַד שֶׁאֶזְכֶּה לְבַלּוֹת רֹב הַיּוֹם וְהַלַּיְלָה עַל עִנְיָן זֶה כָּל יְמֵי חַיַּי וּתְרַחֵם עָלַי וְתִפְתַּח אֶת פִּי בְּכָל עֵת, וְתִשְׁלַח לִי דִּבּוּרִים אֲמִתִּיִּים וּקְדוֹשִׁים מִמְּעוֹן קָדְשְׁךָ מִן הַשָּׁמַיִם, לְהַעְתִּיר וּלְהִתְפַּלֵּל וּלְבַקֵּשׁ מִלְּפָנֶיךָ עַל נַפְשִׁי בְּכָל עֵת בְּדִבּוּרִים חֲדָשִׁים וְתַעַזְרֵנִי תָמִיד לְהַרְבּוֹת בְּעֶתֶר, בְּדִבְרֵי רִצּוּי וּפִיּוּס וְטַעֲנוֹת וַאֲמַתְלָאוֹת נְכוֹנוֹת בְּדִבְרֵי חֵן וְתַחֲנוּנִים, בְּאֹפֶן שֶׁאֶזְכֶּה תָמִיד לְעוֹרֵר רַחֲמֶיךָ הָרַבִּים עָלַי שֶׁתּוֹשִׁיעֵנִי בְּכָל עֵת לְהִתְקָרֵב אֵלֶיךָ וְאֶזְכֶּה בְּכָל פַּעַם לַעֲלוֹת מִדַּרְגָא לְדַרְגָּא, לְהִתְקָרֵב אֵלֶיךָ בְּכָל עֵת בְּהִתְקָרְבוּת גָּדוֹל יוֹתֵר
<h3>רפט</h3>
עָזְרֵנִי וְהוֹשִׁיעֵנִי מָלֵא רַחֲמִים, יֶהֱמוּ מֵעֶיךָ וְרַחֲמֶיךָ עָלַי כִּי יָדַעְתָּ כִּי זֶה כַּמָּה נִכְסוֹף נִכְסַפְתִּי לְהִתְקָרֵב אֵלֶיךָ וְלָשׁוּב מִמְּצוּלוֹת יָם שֶׁנִּלְכַּדְתִּי בָּהֶם בַּעֲווֹנוֹתַי הָרַבִּים וַאֲנִי רוֹצֶה לַחְתֹּר בְּכָל עֵת לְהִתְבּוֹדֵד וּלְפָרֵשׁ שִׂיחָתִי לְפָנֶיךָ, וַעֲדַיִן לֹא זָכִיתִי לְפָרֵשׁ שִׂיחָתִי לְפָנֶיךָ כָּרָאוּי, וְעַל כֵּן עֲדַיִן לֹא נוֹשַׁעְתִּי מִצָּרוֹת נַפְשִׁי הַמְרֻבִּים מְאֹד מְאֹד, וּכְבָר עָבְרוּ מִשְּׁנוֹתַי מַה שֶּׁעָבְרוּ "וְאַתָּה יְהֹוָה עַד מָתָי", מָתַי תַּתְחִיל לְהוֹשִׁיעֵנִי יְשׁוּעָה שְׁלֵמָה בֶּאֱמֶת כִּי אִם אָמְנָם רַבּוֹת עָשִׂיתָ אַתָּה יְהֹוָה אֱלֹהַי עִמִּי, נִפְלָאוֹת וְנוֹרָאוֹת, חֲסָדִים גְּדוֹלִים וַעֲצוּמִים בְּלִי שִׁעוּר, אֲשֶׁר נָתַתָּ לִי כֹחַ עַד הֵנָּה לְצַפּוֹת לִישׁוּעָתֶךָ, וּלְהִסְתּוֹפֵף בְּצֵל קְדֻשַּׁת צַדִּיקֶיךָ הַנֶּאֱמָנִים בֶּאֱמֶת אֲבָל אַף עַל פִּי כֵן עֲדַיִן אֲנִי רָחוֹק מִמְּךָ מְאֹד מְאֹד, וְגֹדֶל רִחוּקִי וְעִנְיָנִי וּמַהוּתִי אִי אֶפְשַׁר לְבָאֵר וּלְשַׁעֵר, יְהֹוָה אֱלֹהַי אַתָּה יָדַעְתָּ וּלְהַרְבּוֹת בְּשִׂיחָה וּתְפִלָּה לְפָנֶיךָ, אֵין בִּלְשׁוֹנִי מִלָּה לְפָרֵשׁ שִׂיחָתִי לְפָנֶיךָ הֵיטֵב כְּכֹל אֲשֶׁר צָפוּן וְגָנוּז בִּלְבָבִי, כִּי אִם בְּרַחֲמֶיךָ וּבִישׁוּעָתְךָ הַגְּדוֹלָה, אִם אֶזְכֶּה לִמְצֹא חֵן בְּעֵינֶיךָ מֵעַתָּה, שֶׁתִּפְתַּח לִי מֵעַתָּה מֵחָדָשׁ שַׁעֲרֵי תְּפִלָּה, שַׁעֲרֵי תְחִנָּה וּבַקָּשָׁה, שַׁעֲרֵי מְלִיצָה אֲמִתִּיִּית, שַׁעֲרֵי הִתְבּוֹדְדוּת, שַׁעֲרֵי שִׂיחָה וְדִבּוּרִים קְדוֹשִׁים, שַׁעֲרֵי חֵן וְתַחֲנוּנִים, בְּאֹפֶן שֶׁאֶזְכֶּה מֵעַתָּה לְפָרֵשׁ כָּל שִׂיחָתִי לְפָנֶיךָ בְּדִבְרֵי תַחֲנוּנִים וְרִצּוּיִים וּפִיּוּסִים חֲדָשִׁים בְּכָל פַּעַם, בְּאֹפֶן שֶׁאֶזְכֶּה לִשְׁפֹּךְ לִבִּי כַמַּיִם נוֹכַח פָּנֶיךָ יְהֹוָה בְּכָל עֵת כִּי אַתָּה יָדַעְתָּ אֶת לְבָבִי, כַּמָּה אֲנִי צָרִיךְ לְהַתְחִיל לִצְעֹק וְלִזְעֹק וּלְהִתְפַּלֵּל וּלְהִתְחַנֵּן לְפָנֶיךָ, וְלִבְכּוֹת בְּמַר נֶפֶשׁ, וְלִשְׁפֹּךְ לִבִּי כַמַּיִם לְפָנֶיךָ, וּלְהִשְׁתַּטֵּחַ לְפָנֶיךָ בִּכְלוֹת הַנֶּפֶשׁ מַמָּשׁ, בִּמְסִירַת נֶפֶשׁ בֶּאֱמֶת, לְבַקֵּשׁ מִלְּפָנֶיךָ עַל נַפְשִׁי, עַל כָּל הַחֲטָאִים וְהָעֲווֹנוֹת וְהַפְּשָׁעִים שֶׁהִרְבֵּיתִי מְאֹד לִפְשֹׁעַ נֶגְדֶּךָ, מֵעוֹדִי עַד הַיּוֹם הַזֶּה מָה אֲדַבֵּר, "אֶדַּדֶּה כָל שְׁנוֹתַי עַל מַר נַפְשִׁי מִי יִתֵּן רֹאשִׁי מַיִם וְעֵינִי מְקוֹר דִּמְעָה וְאֶבְכֶּה יוֹמָם וָלַיְלָה" עַל מַר נַפְשִׁי אֲשֶׁר גָּמַלְתִּי לְנַפְשִׁי בְּחִנָּם בִּשְׁבִיל תַּאֲוָה קַלָּה הָעוֹבֶרֶת כְּצֵל עוֹבֵר, מָרַדְתִּי נֶגְדְּךָ כַּאֲשֶׁר מָרַדְתִּי, וּבָאתִי לְמַה שֶּׁבָּאתִי וְאִבַּדְתִּי מַה שֶּׁאִבַּדְתִּי אוֹיָה עָלַי וְעַל נַפְשִׁי, אוֹי מֶה עָשִׂיתִי, לִבִּי לִבִּי עַל חַלְלֵיהֶם, מֵעַי מֵעַי עַל חַלְלֵיהֶם אוֹי וַאֲבוֹי, מָה אוֹמַר מָה אֲדַבֵּר מַה אֶצְטַדָּק, לוּלֵא רַחֲמֶיךָ וַחֲסָדֶיךָ הָרַבִּים כְּבָר הָיָה מַה שֶּׁהָיָה רַחֲמָנָא לִצְּלָן, "לוּלֵי תוֹרָתְךָ שַׁעֲשֻׁעָי אָז אָבַדְתִּי בְעָנְיִי":
<h3>רצ</h3>
עַל כֵּן בָּאתִי לְפָנֶיךָ מָלֵא רַחֲמִים, שֶׁתַּשְׁפִּיעַ עָלַי דִבּוּרִים חֲדָשִׁים אֲמִתִּיִּים מִמְּקוֹר הַדִּבּוּר הַקָּדוֹשׁ, בְּאֹפֶן שֶׁאֶזְכֶּה מֵעַתָּה לִשְׁפֹּךְ כָּל שִׂיחִי לְפָנֶיךָ בְּכָל עֵת בְּדִבְרֵי חֵן וְתַחֲנוּנִים אֲמִתִּיִּים, בְּאֹפֶן שֶׁאֶזְכֶּה לְרַצּוֹת וּלְפַיֵּס אוֹתְךָ, שֶׁתַּעֲשֶׂה מֵעַתָּה בְּרַחֲמֶיךָ הָרַבִּים, אֶת אֲשֶׁר בְּחֻקֶּיךָ אֵלֵךְ וְאֶת מִצְוֹתֶיךָ אֶשְׁמֹר שֶׁאֶזְכֶּה מֵעַתָּה לְחַדֵּשׁ יָמַי שֶׁעָבְרוּ בְּחֹשֶׁךְ וַאֲפֵלָה מְנֻדָּח, וְלֹא אָשׁוּב עוֹד לְכִסְלָה עָזְרֵנִי מָלֵא רַחֲמִים, הוֹשִׁיעֵנִי מָלֵא יְשׁוּעוֹת
<h3>רצא</h3>
וְתִפְתַּח אֶת עֵינֵי שִׂכְלִי וְדַעְתִּי בְּדֶרֶךְ הָאֱמֶת וְהַתְּמִימוּת הָאֲמִתִּי, שֶׁאֶזְכֶּה לֵידַע הֵיטֵב הַדֶּרֶךְ הָאֱמֶת וְהַנָּכוֹן, אֵיךְ לַעֲשׂוֹת מֵהַתּוֹרוֹת תְּפִלּוֹת נָאוֹת וַאֲמִתִּיּוֹת, כִּרְצוֹנְךָ וְכִרְצוֹן יְרֵאֶיךָ הַצַּדִּיקִים הָאֲמִתִּיִּים, אֲשֶׁר גִּלּוּ אֵלּוּ הַחִדּוּשֵׁי תוֹרָה בָּעוֹלָם, בְּאֹפֶן שֶׁיַּעֲלוּ שַׁעֲשׁוּעִים גְּדוֹלִים לְפָנֶיךָ, עַד שֶׁתְּעוֹרֵר רַחֲמֶיךָ בֶּאֱמֶת בִּשְׁלֵמוּת, וּתְשִׁיבֵנִי אֵלֶיךָ בֶּאֱמֶת עָזְרֵנִי שֶׁאֶזְכֶּה לְכַוֵּן כַּוָּנָתָם הַקְּדוֹשָׁה שֶׁל הַצַּדִּיקִים הָאֲמִתִּיִּים בְּכָל מָקוֹם שֶׁאֶלְמוֹד בְּסִפְרֵיהֶם הַקְּדוֹשִׁים, וּלְסַדֵּר תְּפִלּוֹת נָאוֹת וּקְדוֹשׁוֹת עַל כָּל הַדְּבָרִים הַנֶּאֱמָרִים וְהַמְרֻמָּזִים בְּדִבְרֵיהֶם הַקְּדוֹשִׁים בֶּאֱמֶת, שֶׁאֶזְכֶּה לְהַגִּיעַ לָהֶם מְהֵרָה וְאֶזְכֶּה לִשְׁפֹּךְ שִׂיחִי לְפָנֶיךָ עַל יְדֵי כָּל תּוֹרָה וְתוֹרָה שֶׁגִּלּוּ הַצַּדִּיקִים אֲמִתִּיִּים בָּעוֹלָם וְאֶזְכֶּה לֵילֵךְ בַּעֲבוֹדָתְךָ בֶּאֱמֶת עִם כָּל דִּבְרֵי תוֹרָתָם, שֶׁאֶזְכֶּה לֵילֵךְ בְּדֶרֶךְ הַקֹּדֶשׁ אֵיזֶה זְמַן עַל פִּי חִדּוּשֵׁי תוֹרָה אַחַת, וּלְהַפְצִיר וּלְהַעְתִּיר וּלְהִתְפַּלֵּל וְלָשׂוּחַ לְפָנֶיךָ בְּכָל אוֹתוֹ הַזְּמַן, עַד שֶׁאֶזְכֶּה לְהַגִּיעַ וּלְהַשִּׂיג הָעֲבוֹדָה הַנֶּאֱמָרָה בְּאוֹתָהּ הַתּוֹרָה, לְקַיֵּם בֶּאֱמֶת אֶת כָּל הַנֶּאֱמַר שָׁם, וְתִהְיֶה כָּל עֲבוֹדָתִי בְּכָל אוֹתָהּ הָעֵת וְהַזְּמַן עַל פִּי אוֹתָהּ הַתּוֹרָה וְאַחַר-כָּךְ אֶזְכֶּה לֵילֵךְ זְמַן מְסֻיָּם עִם חִדּוּשֵׁי תוֹרָה אַחֶרֶת, עַד שֶׁאֶזְכֶּה לֵילֵךְ עִם כָּל חִדּוּשֵׁי תוֹרוֹתָם שֶׁגִּלּוּ בָּעוֹלָם, וּלְכַוֵּן כַּוָּנָתָם בֶּאֱמֶת, וְלִזְכּוֹת לְקַיְּמָם בִּשְׁלֵמוּת וְאִם אֲנִי רָחוֹק מִזֶּה מְאֹד מְאֹד עַתָּה, בְּעֵינֶיךָ אֵין שׁוּם דָּבָר רָחוֹק, כִּי מִמְּךָ לֹא יִפָּלֵא כָּל דָּבָר, הֵן "כֹּל תּוּכָל וְלֹא יִבָּצֵר מִמְּךָ מְזִמָּה", וְאַתָּה עֹשֶׂה חֲדָשׁוֹת בְּכָל עֵת אֲשֶׁר לֹא נַעֲשׂוּ מֵעוֹלָם
<h3>רצב</h3>
עָזְרֵנִי עָזְרֵנִי, הוֹשִׁיעֵנִי הוֹשִׁיעֵנִי, כִּי עַתָּה אֵין לִי שׁוּם כֹּחַ כִּי אִם לִשְׁטֹחַ כַּפַּי לְרַחֲמֶיךָ, וְגַם זֶה אֵינִי זוֹכֶה בֶּאֱמֶת כָּרָאוּי, רַק מֵרָחוֹק אֲקַוֶּה וַאֲצַפֶּה בְּכָל עֵת לִישׁוּעָתְךָ הַשְּׁלֵמָה בֶּאֱמֶת וְאַתָּה הַטּוֹב בְּעֵינֶיךָ עֲשֵׂה עִמִּי, כִּי אֵין אִתִּי יוֹדֵעַ עַד מָה, אֵיךְ לְדַבֵּר וּמַה לְּדַבֵּר, וּבְאֵיזֶה דֶרֶךְ אֶזְכֶּה לְהַגִּיעַ לְכָל מַה שֶּׁבִּקַּשְׁתִּי מִלְּפָנֶיךָ וּבְאֵיזֶה עִנְיָן אֶזְכֶּה לִמְצֹא הַנְּקֻדָּה הָאֲמִתִּיִּית בְּכָל עֵת הַשַּׁיָּךְ לְלִבִּי בְּאוֹתָהּ הָעֵת וְהַשָּׁעָה, בְּאֹפֶן שֶׁאֶזְכֶּה לְהִתְנַהֵג בְּכָל עֵת וּבְכָל שָׁעָה כִּרְצוֹנְךָ הַטּוֹב, וּלְסַדֵּר תְּפִלָּה אֲמִתִּיִּית וְשִׂיחָה נָאָה לְפָנֶיךָ, וּלְקַשֵּׁר עַצְמִי בֶּאֱמֶת לְהַנְּקֻדָּה הָאֲמִתִּיִּית הַשַּׁיָּךְ לְלִבִּי בָּעֵת הַזֹּאת, בְּאֹפֶן שֶׁאֶזְכֶּה לָשׁוּב אֵלֶיךָ וְלִהְיוֹת כִּרְצוֹנְךָ הַטּוֹב בֶּאֱמֶת תָּמִיד
<h3>רצג</h3>
יָחִיד קַדְמוֹן, חָזָק וְאַמִּיץ, חַזְּקֵנִי וְאַמְּצֵנִי בִּתְפִלָּה וְשִׂיחָה לְפָנֶיךָ תָמִיד "אֲדֹנָי שְׂפָתַי תִּפְתָּח, וּפִי יַגִּיד תְּהִלָּתֶךָ, נִדְבוֹת פִּי רְצֵה נָא יְהֹוָה, וּמִשְׁפָּטֶיךָ לַמְּדֵנִי" אוֹחִילָה לָאֵל אֲחַלֶּה פָנָיו אֶשְׁאֲלָה מִמֶּנּוּ מַעֲנֶה לָשׁוֹן, אֲשֶׁר בִּקְהַל עָם אָשִׁירָה עֻזּוֹ אַבִּיעָה רְנָנוֹת בַּעֲדִי וּבְעַד מִפְעָלָיו, "לְאָדָם מַעַרְכֵי לֵב וּמֵיְהֹוָה מַעֲנֵה לָשׁוֹן" הוֹרֵנִי מַה שֶּׁאֲדַבֵּר, הֲבִינֵנִי מַה שֶּׁאֶשְׁאַל, הוֹדִיעֵנִי אֵיךְ לְרַצּוֹתְךָ, לַמְּדֵנִי בֶּאֱמֶת דַּרְכֵי הַהִתְבּוֹדְדוּת וְהַשִּׂיחָה עִמְּךָ בַּעַל הָרַחֲמִים בְּלָשׁוֹן שֶׁמְּדַבְּרִים בּוֹ, שֶׁתִּהְיֶה שִׂיחָתִי לְפָנֶיךָ תָּמִיד כַּאֲשֶׁר יְדַבֵּר אִישׁ אֶל רֵעֵהוּ הוֹרֵנִי בְּאֵיזֶה דֶּרֶךְ אֶזְכֶּה לְנַצֵּחַ אוֹתְךָ שֶׁתָּשִׁיב פָּנֶיךָ אֵלֵינוּ, וְתַחֲזִירֵנוּ בִּתְשׁוּבָה שְׁלֵמָה לְפָנֶיךָ בֶּאֱמֶת כִּי כְבָר גִּלִּיתָ לָנוּ שֶׁזֶּה רְצוֹנְךָ שֶׁנִּזְכֶּה לְנַצֵּחַ אוֹתְךָ, כְּמוֹ שֶׁאָמְרוּ רַבּוֹתֵינוּ זִכְרוֹנוֹ לִבְרָכָה, זַמְּרוּ לְמִי שֶׁמְּנַצְּחִין אוֹתוֹ וְשָׂמֵחַ יֵעוֹרְרוּ רַחֲמֶיךָ עַל בָּנֶיךָ, וְתַשְׁפִּיעַ עָלַי וְעַל כָּל הַחֲפֵצִים וּמִתְגַּעְגְּעִים וְחוֹתְרִים לְפָרֵשׁ שִׂיחָתָם לְפָנֶיךָ, דִּבּוּרִים קְדוֹשִׁים הַנִּמְשָׁכִים מֵעֲשָׂרָה מִינֵי זִמְרָה, אֲשֶׁר עַל יָדָם חִבֵּר דָּוִד הַמֶּלֶךְ עָלָיו הַשָּׁלוֹם סֵפֶר תְּהִלִּים, מִדִּבְרֵי שִׂיחָתוֹ הַקְּדוֹשִׁים שֶׁשָּׁפַךְ לְפָנֶיךָ בְּכָל עֵת כִּי אַתָּה יָדַעְתָּ כִּי אֵין אֲנַחְנוּ יוֹדְעִים שׁוּם דֶּרֶךְ שֶׁל הָעֲשָׂרָה מִינֵי זִמְרָה, רַק אָנוּ בְטוּחִים בְּכֹחַ וּזְכוּת דָּוִד הַמֶּלֶךְ עָלָיו הַשָּׁלוֹם, וּבְכֹחַ כָּל הַצַּדִּיקִים שֶׁסִּדְּרוּ שִׁירוֹת וְתִשְׁבָּחוֹת וּתְפִלּוֹת וְשִׂיחוֹת לְפָנֶיךָ, עַד שֶׁזָּכוּ לְהַשִּׂיג כָּל הָעֲשָׂרָה מִינֵי זִמְרָה בְּתַכְלִית הַשְּׁלֵמוּת, בְּכֹחָם לְבַד נִשְׁעַנְתִּי גַּם אָנֹכִי וְכָל הַחֲפֵצִים לְפָרֵשׁ שִׂיחָתָם לְפָנֶיךָ, שֶׁנִּזְכֶּה גַּם אֲנַחְנוּ לְדַבֵּר דִּבּוּרִים קְדוֹשִׁים אֲמִתִּיִּים כִּרְצוֹנְךָ הַנִּמְשָׁכִים מֵעֲשָׂרָה מִינֵי זִמְרָה, וּלְהִתְפַּלֵּל הַרְבֵּה וּלְפָרֵשׁ כָּל שִׂיחָתֵנוּ לְפָנֶיךָ תָּמִיד בְּכָל עֵת בֶּאֱמֶת וּבְלֵב שָׁלֵם בְּאֹפֶן שֶׁנִּזְכֶּה עַל יָדָם לְנַצֵּחַ אוֹתְךָ בְּכָל עֵת, שֶׁתַּתְחִיל וְתִגְמֹר מְהֵרָה לְגָאֳלֵנוּ גְאֻלָּה שְׁלֵמָה שֶׁאֵין אַחֲרֶיהָ גָּלוּת, גְּאוּלַת הַנֶּפֶשׁ וְהַגּוּף וְהַמָּמוֹן, בִּכְלָל וּבִפְרָט, שֶׁנִּזְכֶּה לָסוּר מֵרַע לְגַמְרֵי וְלַעֲשׂוֹת הַטּוֹב בְּעֵינֶיךָ תָּמִיד, וְלִהְיוֹת קְבוּעִים בִּקְדֻשָּׁתְךָ בֶּאֱמֶת, וְלַעֲלוֹת בְּכָל פַּעַם מִדַּרְגָא לְדַרְגָא בִּקְדֻשָּׁה גְדוֹלָה כִּרְצוֹנְךָ הַטּוֹב בֶּאֱמֶת "יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה כג</h2>
<h3>רצד</h3>
{מיוסד ע"פ תורה כ"ו} "מָשְׁכֵנִי אַחֲרֶיךָ נָּרוּצָה, הֱבִיאַנִי הַמֶּלֶךְ חֲדָרָיו, נָגִילָה וְנִשְׂמְחָה בָּךְ, נַזְכִּירָה דֹדֶיךָ, מִיַּיִן מֵישָׁרִים אֲהֵבוּךָ" רִבּוֹנוֹ שֶׁל עוֹלָם, רַב חֶסֶד וּמַרְבֶּה לְהֵיטִיב, רַחֵם עָלַי בְּרַחֲמֶיךָ הָרַבִּים, וְזַכֵּנִי לְהִתְקָרֵב אֵלֶיךָ בֶּאֱמֶת בְּכָל עֵת, וְלַעֲבֹד אוֹתְךָ תָּמִיד בְּשִׂמְחָה וּבְטוּב לֵבָב מֵרֹב כֹּל וְתִשְׁמֹר אוֹתִי בְּרַחֲמֶיךָ הָרַבִּים, וְתַצִּילֵנִי בְּכָל עֵת מֵרִבּוּי שְׁתִיַּת הַיַּיִן וּשְׁאָר מַשְׁקִים הַמְשַׁכְּרִים, שֶׁלֹּא אֶשְׁתֶּה לְעוֹלָם יוֹתֵר מֵהַמִּדָּה וְלֹא אָבֹא לִידֵי שִׁכְרוּת לְעוֹלָם כִּי אַתָּה גִלִּיתָ לָנוּ עֹצֶם רָעַת הַשִּׁכְרוּת הַמַּטְרִיד וּמַעֲבִיר אֶת הָאָדָם מִשְּׁנֵי עוֹלָמוֹת חַס וְשָׁלוֹם, כִּי עַל יְדֵי שִׁכְרוּת שׁוֹכְחִין אֶת כָּל הָאַזְהָרוֹת שֶׁל מֹשֶׁה רַבֵּנוּ עָלָיו הַשָּׁלוֹם, שֶׁהוּא מְלֻבָּשׁ אֶצְלֵנוּ בְּכָל אֵבֶר וָאֵבֶר אֵצֶל כָּל אֶחָד וְאֶחָד מִיִּשְׂרָאֵל, וּמַזְכִּיר וּמַזְהִיר אֶת כָּל אֵבֶר וָאֵבֶר לִשְׁמֹר וְלַעֲשׂוֹת וּלְקַיֵּם אֶת כָּל הַמִּצְוָה הַשַּׁיָּכָה לְכָל אֵבֶר וָאֵבֶר, שֶׁהֵם רְמַ"ח אֵיבָרִים כְּנֶגֶד רְמַ"ח מִצְווֹת עֲשֵׂה וְעַל יְדֵי הַשִּׁכְרוּת חַס וְשָׁלוֹם שׁוֹכְחִין כָּל אֵלּוּ הָאַזְהָרוֹת, וְכָל הַדְּרָכִים נַעֲשִׂים לְפָנָיו כְּמִישׁוֹר רַחֲמָנָא לִצְּלָן, כְּמוֹ שֶׁכָּתוּב: "כִּי יִתֵּן בַּכּוֹס עֵינוֹ יִתְהַלֵּךְ בְּמֵישָׁרִים" וְנֶאֱמַר: "לְמִי אוֹי לְמִי אֲבוֹי, לְמִי חַכְלִילוּת עֵינַיִם לַמְאַחֲרִים עַל הַיַּיִן, לַבָּאִים לַחְקֹר מִמְסָךְ אַחֲרִיתוֹ כְּנָחָשׁ יִשָּׁךְ וּכְצִפְעֹנִי יַפְרִשׁ עֵינֶיךָ יִרְאוּ זָרוֹת וְלִבְּךָ יְדַבֵּר תַּהְפֻּכוֹת וְהָיִיתָ כְּשֹׁכֵב בְּלֶב יָם וּכְשֹׁכֵב בְּרֹאשׁ חִבֵּל"
<h3>רצה</h3>
מָלֵא רַחֲמִים, אַתָּה יָדַעְתָּ כַּמָּה נְפָשׁוֹת נִשְׁקְעוּ בִּיוֵן מְצוּלָה עַל יְדֵי הַשִּׁכְרוּת רַחֲמָנָא לִצְּלָן, וְנִטְרְדוּ מִשְּׁנֵי עוֹלָמוֹת עַל יְדֵי זֶה הַצִּילֵנִי מָלֵא רַחֲמִים, שָׁמְרֵנִי בְּרַחֲמֶיךָ הָרַבִּים, שֶׁלֹּא אָבֹא לְעוֹלָם לִידֵי שִׁכְרוּת כְּלָל, וַאֲפִלּוּ בְּשַׁבָּתוֹת וְיָמִים טוֹבִים וּבִשְׁאָר זְמַנִּים קְדוֹשִׁים, אֲשֶׁר רְצוֹנְךָ שֶׁנְּשַׂמַּח אֶת נַפְשֵׁנוּ עַל יְדֵי שְׁתִיַּת יַיִן מְעַט, זַכֵּנוּ בְּרַחֲמֶיךָ הָרַבִּים, שֶׁנִּזְכֶּה לְכַוֵּן אֶת הַמִּדָּה שֶׁלֹּא נִשְׁתֶּה כִּי אִם מְעַט הַמֻּכְרָח כְּפִי רְצוֹנְךָ, כְּדֵי לְרוֹמֵם דַּעְתֵּנוּ וּלְהַרְחִיב שִׂכְלֵנוּ וְלִבֵּנוּ, כְּמוֹ שֶׁכָּתוּב: "וְיַיִן יְשַׂמַּח לְבַב אֱנוֹשׁ" בְּאֹפֶן שֶׁנִּזְכֶּה עַל יְדֵי מְעַט הַשְּׁתִיָּה לְהַרְחִיב וּלְהַגְדִּיל הַחֲסָדִים שֶׁדַּעְתֵּנוּ מְלֻבָּשׁ בָּהֶם, שֶׁנִּזְכֶּה עַל יְדֵי מְעַט הַשְּׁתִיָּה לִהְיוֹת בְּשִׂמְחָה וּבְטוּב לֵבָב בֶּאֱמֶת, בְּאֹפֶן שֶׁנִּזְכֶּה לְהִתְדַבֵּק בְּךָ בֶּאֱמֶת עַל יְדֵי זֶה, וְלִזְכֹּר עַל יְדֵי זֶה יוֹתֵר וְיוֹתֵר אֶת כָּל הָאַזְהָרוֹת בְּכָל אֵבֶר וָאֵבֶר שֶׁמַּזְהִיר אוֹתָנוּ מֹשֶׁה רַבֵּנוּ עָלָיו הַשָּׁלוֹם, וְנִתְעוֹרֵר בְּיוֹתֵר לְקַיֵּם אֶת כָּל הַמִּצְוֹת הַשַּׁיָּכִים לְכָל אֵבֶר וָאֵבֶר וְתִפְתַּח לִבִּי בְתוֹרָתֶךָ וְאַחֲרֵי מִצְוֹתֶיךָ תִּרְדֹֹּף נַפְשִׁי וְאֶזְכֶּה לְהִתְקָרֵב אֵלֶיךָ יוֹתֵר וְיוֹתֵר עַל יְדֵי הַשְּׁתִיָּה בִּדְבֵקוּת נִפְלָא וַאֲמִתִּי כִּרְצוֹנְךָ הַטּוֹב, וְאֶהְיֶה מִתְפַּתֶּה בְּיֵינִי בִּקְדֻשָּׁה גְדוֹלָה לִהְיוֹת כִּרְצוֹנְךָ הַטּוֹב בֶּאֱמֶת, וְיִהְיֶה נִמְשַׁךְ עָלַי הַרְחָבַת הַדַּעַת וְהַחֲסָדִים מִדַּעַת קוֹנִי, וְאֶזְכֶּה לְכַבֵּד אֶת יְהֹוָה בֶּאֱמֶת מֵהוֹנִי וּמִגְּרוֹנִי
<h3>רצו</h3>
רִבּוֹנוֹ שֶׁל עוֹלָם, אַתָּה יָדַעְתָּ כִּי אַף לְפִי גֹדֶל הַגְּנוּת שֶׁל הַשִּׁכְרוּת בְּלִי שִׁעוּר, אַף עַל פִּי כֵן הַהֶכְרַח לִפְעָמִים לִשְׁתּוֹת מְעַט בִּשְׁבִיל הַרְחָבַת הַדַּעַת כַּאֲשֶׁר הוֹדִיעוּנוּ חֲכָמֶיךָ הָאֲמִתִּיִּים גֹּדֶל גְּנוּת הַשִּׁכְרוּת דְּסִטְרָא אַחֲרָא, וְגֹדֶל מַעֲלַת הַשְּׁתִיָּה בִּקְדֻשָּׁה לִשְׁמֶךָ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה זָכָה מְשַׂמְּחוֹ, לֹא זָכָה מְשַׁמְּמוֹ זָכָה נַעֲשָׂה רֹאשׁ לֹא זָכָה נַעֲשָׂה רָשׁ וְגַם אָנוּ מְחֻיָּבִים לְקַדֵּשׁ וּלְהַבְדִּיל עַל הַיַּיִן בְּשַׁבָּתוֹת וְיָמִים טוֹבִים וּלְבָרֵךְ בִּרְכַּת הַמָּזוֹן עַל הַכּוֹס שֶׁל יַיִן, כִּי אֵין אוֹמְרִים שִׁיר אֶלָּא עַל הַיַּיִן, כְּמוֹ שֶׁכָּתוּב: "הַמְשַׂמֵּחַ אֱלֹהִים וַאֲנָשִׁים"
<h3>רצז</h3>
עַל כֵּן רַחֵם עָלֵינוּ לְמַעַן שְׁמֶךָ, וְזַכֵּנִי אוֹתִי וְאֶת כָּל חֶבְרָתֵינוּ, וְאֶת כָּל עַמְּךָ יִשְׂרָאֵל, שֶׁנִּזְכֶּה כָּל אֶחָד לְפִי בְּחִינָתוֹ לֵידַע בְּכָל עֵת לְכַוֵּן הַמִּדָּה, בְּאֹפֶן שֶׁנִּתְרַחֵק מֵהַשִּׁכְרוּת לְגַמְרֵי וּבָעֵת שֶׁיִּהְיֶה רְצוֹנְךָ לְשַׂמְּחֵנוּ מִיֵּינְךָ הַטּוֹב, תְּזַכֵּנוּ וְתִשְׁמֹר אוֹתָנוּ שֶׁלֹּא נִשְׁתֶּה יוֹתֵר מִדַּאי רַק מְעַט הַמֻּכְרָח, בְּאֹפֶן שֶׁנִּזְכֶּה לְשַׂמֵּחַ נַפְשֵׁנוּ וּלְהַרְחִיב דַּעְתֵּנוּ וּלְהַגְדִּיל הַחֲסָדִים וְלֹא נָבֹא עַל יְדֵי זֶה לִידֵי רֹגֶז וְדִינִים וּגְבוּרוֹת חַס וְשָׁלוֹם כְּלָל רַק אַדְרַבָּא נִזְכֶּה עַל יְדֵי מְעַט הַשְּׁתִיָּה לְהִתְפַּתּוֹת בַּחֲסָדִים דִּקְדֻשָּׁה יוֹתֵר וְיוֹתֵר בְּשִׂמְחָה וּבְטוּב לֵבָב בֶּאֱמֶת כִּרְצוֹנְךָ הַטּוֹב, בְּאֹפֶן שֶׁנִּזְכֶּה לְהִתְדַבֵּק בְּךָ בֶּאֱמֶת וְלָגִיל וְלָשִׁיר וְלִשְׂמֹחַ בְּשִׁמְךָ בְּגִילָה וְרַנֵּן, וּלְדַבֵּר דִּבְרֵי תוֹרָה בְּהַרְחָבַת הַלֵּב וּבְשִׂמְחָה מַה שֶּׁצְּרִיכִין לְדַבֵּר וּלְגַלּוֹת, וְתָשִׂים מַחְסוֹם לְפִינוּ לִבְלִי לִהְיוֹת "הוֹלֵךְ רָכִיל מְגַלֶּה סוֹד" לִבְלִי לְגַלּוֹת אָז חַס וְשָׁלוֹם מַה שֶּׁאֵין צְרִיכִין לְגַלּוֹת וְתִפְתַּח אֶת פִּינוּ בְּשִׁירוֹת וְתִשְׁבָּחוֹת לְשִׁמְךָ הַגָּדוֹל וְהַקָּדוֹשׁ כִּרְצוֹנְךָ הַטּוֹב, וִיקֻיַּם בָּנוּ מִקְרָא שֶׁכָּתוּב: "וְחִכֵּךְ כְּיֵין הַטּוֹב, הוֹלֵךְ לְדוֹדִי לְמֵישָׁרִים, דּוֹבֵב שִׂפְתֵי יְשֵׁנִים" עָזְרֵנִי לִהְיוֹת כִּרְצוֹנְךָ הַטּוֹב בְּכָל הַתְּנוּעוֹת, בַּאֲכִילָה וּשְׁתִיָּה וּשְׁאָר הֶכְרֵחִיוּת, הַכֹּל אֶזְכֶּה לַעֲשׂוֹת עַל צַד הַיּוֹתֵר טוֹב בֶּאֱמֶת כְּפִי רְצוֹנְךָ הַטּוֹב בֶּאֱמֶת בְּאוֹתוֹ הָעֵת וְהַזְּמַן, וְלֹא אָסוּר מֵרְצוֹנְךָ יָמִין וּשְׂמֹאל, מֵעַתָּה וְעַד עוֹלָם אָמֵן סֶלָה:
<h2>תפילה כד</h2>
<h3>רצח</h3>
{מיוסד ע"פ תורה כ"ז} "מַלְכוּתְךָ מַלְכוּת כָּל עוֹלָמִים וּמֶמְשַׁלְתְּךָ בְּכָל דּוֹר וָדוֹר", מֶלֶךְ מְלָכִים הַמַּמְלִיךְ מְלָכִים וְלוֹ הַמְּלוּכָה, "מְהַעְדֵּה מַלְכִין וּמְהָקֵם מַלְכִין וּכְמִצְבְּיֵהּ עָבֵד בְּחֵיל שְׁמַיָא [וְדָיְרֵי] אַרְעָא", אֲשֶׁר כָּל הַהִתְנַשְּׂאוּת וְהַמַּנְהִיגוּת וְהָרָאשׁוּת שֶׁל כָּל הָעוֹלָם, מִגָּדוֹל שֶׁבַּגְּדוֹלִים עַד קָטָן שֶׁבַּקְּטַנִּים הַכֹּל מֵאִתְּךָ לְבַד, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה:
'אֲפִלּוּ רֵישׁ גַרְגּוּתָא מִן שְׁמַיָּא מוּקְמֵי לֵיהּ', כְּמָה שֶׁנֶּאֱמַר: "לְךָ יְהֹוָה הַמַּמְלָכָה וְהַמִּתְנַשֵּׂא לְכֹל לְרֹאשׁ":
<h3>רצט</h3>
וּבְכֵן רַחֵם עָלֵינוּ לְמַעַן שְׁמֶךָ, וְתֵן לָנוּ פַּרְנָסִים וּמַנְהִיגִים וְרָאשִׁים כְּשֵׁרִים וְנֶאֱמָנִים וַהֲגוּנִים בְּכָל עִיר וָעִיר וְתַמְשִׁיךְ עֲלֵיהֶם דַּעַת וְרַחֲמָנוּת אֲמִתִּי שֶׁיִּזְכּוּ לְרַחֵם עַל עֲנִיֵּי הַצֹּאן, לְבַל יַכְבִּידוּ עֹל הַנְּתִינוֹת וְהַמִּסִּים עַל הָעֲנִיִּים וְהָאֶבְיוֹנִים, רַק תַּשְׁפִּיעַ עֲלֵיהֶם דַּעַת וְרַחֲמָנוּת אֲמִתִּי שֶׁיִּתְנַהֲגוּ בְּהִתְנַשְּׂאוּת שֶׁלָּהֶם בְּכַשְׁרוּת כִּרְצוֹנְךָ הַטּוֹב, לְסַדֵּר הַגְּבִיּוֹת וְהַמִּסִּים עַל כָּל אֶחָד כָּרָאוּי לוֹ לְפִי כֹחוֹ בֶּאֱמֶת לְהַכְבִּיד עַל מִי שֶׁרָאוּי לְהַכְבִּיד, וּלְהָקֵל עַל מִי שֶׁרָאוּי לְהָקֵל, וְלִפְטֹר לְגַמְרֵי אֶת מִי שֶׁרָאוּי לְפָטְרוֹ, וּבִפְרָט יִרְאֵי יְהֹוָה אֲשֶׁר הִטּוּ שִׁכְמָם לִסְבֹּל עֹל תּוֹרָה וַעֲבוֹדָה רַחֵם עֲלֵיהֶם לְמַעַן שִׁמְךָ וּכְבוֹדֶךָ, וְתֵן בְּלֵב פַּרְנְסֵי וּמַנְהִיגֵי כָּל עִיר וָעִיר שֶׁיָּקֵלּוּ הָעֹל מֵעֲלֵיהֶם לְגַמְרֵי, וְתַעֲבִיר מֵהֶם עֹל מַלְכוּת וְעֹל דֶּרֶךְ אֶרֶץ וְתַצִּילֵנוּ וְתִשְׁמְרֵנוּ בְּרַחֲמֶיךָ הָרַבִּים מִמַּנְהִיגִים וּפַרְנָסִים הַמִּתְגָּאִים עַל הַצִּבּוּר שֶׁלֹּא לְשֵׁם שָׁמַיִם רַחֵם עַל עַמְּךָ יִשְׂרָאֵל הַמְפֻזָּרִים בֵּין הַגּוֹיִים, וְהֵם מוֹשְׁלִים עָלֵינוּ, וּמַכְבִּידִים בְּכָל עֵת הַנְּתִינוֹת וְהַמִּסִּים עָלֵינוּ, וְאוֹמְרִים בְּכָל עֵת מְדֹד וְהָבֵא וְאַתָּה יוֹדֵעַ דָּחְקֵנוּ וַעֲמָלֵנוּ, וְעֹצֶם צִמְצוּם וּמִעוּט הַפַּרְנָסָה שֶׁנִּתְמַעֲטָה בַּעֲווֹנוֹתֵינוּ, וּבִפְרָט פַּרְנָסַת הַיְרֵאִים וְהַכְּשֵׁרִים הַחֲפֵצִים לְהַרְגִּיל עַצְמָן לָלֶכֶת בִּדְרָכֶיךָ וּלְהִתְקָרֵב אֵלֶיךָ בֶּאֱמֶת, אֲשֶׁר רֻבָּם כְּכֻלָּם פַּרְנָסָתָם דְּחוּקָה מְאֹד, וּבְבֵיתָם אֵין לֶחֶם וְשִׂמְלָה, וְכָלָה פְּרוּטָה מִן הַכִּיס וְאִם חַס וְשָׁלוֹם מְטִילִים עֲלֵיהֶם גַּם עֹל הַנְּתִינוֹת "כָּשַׁל כֹּחַ הַסַּבָּל" חַס וְשָׁלוֹם, אוֹי "מִי יָקוּם יַעֲקֹב כִּי קָטֹן הוּא" כִּי אֵין מִי יַעֲמֹד בַּעֲדֵנוּ שִׁמְךָ הַגָּדוֹל יַעֲמָד לָנוּ בְּעֵת צָרָה רַחֵם עָלֵינוּ בְּכָל עִיר וָעִיר מֵעָרֵי עַמְּךָ יִשְׂרָאֵל בְּמוֹשְׁבוֹתָם, (כשרוצה להתפלל על איזה עיר בפרטיות יאמר וּבִּפְרָט וכו') וְתֵן לָנוּ מַנְהִיגִים וְרָאשִׁים וּפַרְנָסִים חֲדָשִׁים כְּשֵׁרִים וַהֲגוּנִים בֶּאֱמֶת, שֶׁיְּסַדְּרוּ וְיַעֲרִיכוּ נְתִינוֹת הַמִּסִּים עַל כָּל אֶחָד וְאֶחָד כָּרָאוּי לְפִי עֶרְכּוֹ בֶּאֱמֶת לַאֲמִתּוֹ כִּרְצוֹנְךָ הַטּוֹב:
<h3>ש</h3>
כִּי אַתָּה גִּלִּיתָ לָנוּ עֹצֶם הַמַּעֲלוֹת שֶׁזּוֹכִין עַל יְדֵי מַנְהִיג כָּשֵׁר, כִּי זוֹכִין עַל יָדוֹ לְבַטֵּל אַרְבַּע מִדּוֹת רָעוֹת, שֶׁהֵם, פְּגַם אֱמוּנָה וּכְפִירוּת וְגִלּוּי עֲרָיוֹת וּשְׁפִיכוּת דָּמִים, וּלְשׁוֹן הָרָע הַשָּׁקוּל כְּנֶגֶד כֻּלָּן, שֶׁהֵם רָאשֵׁי כָל הָעֲבֵרוֹת שֶׁבַּתּוֹרָה וְאַתָּה יוֹדֵעַ כַּמָּה אָנוּ צְרִיכִין לְהַעְתִּיר וּלְהַפְצִיר אוֹתְךָ לִזְכּוֹת לְהִנָּצֵל מִפְּגַם אַרְבָּעָה מִדּוֹת רָעוֹת הָאֵלֶּה, אֲשֶׁר כָּל אֶחָד נִלְכָּד בָּהֶם כְּפִי מַה שֶּׁנִּלְכָּד, בְּהִרְהוּר אוֹ בְּדִבּוּר אוֹ בְּמַעֲשֶׂה, בְּשׁוֹגֵג אוֹ בְּמֵזִיד וְאַתָּה יוֹדֵעַ עַד הֵיכָן מַגִּיעִים הַפְּגָמִים הַגְּדוֹלִים הָאֵלֶּה הַנּוֹגְעִים בְּכָל הַתּוֹרָה כֻּלָּהּ עַל כֵּן רַחֵם עָלֵינוּ בְּרַחֲמֶיךָ הָרַבִּים וְזַכֵּנוּ שֶׁיִּהְיֶה לָנוּ מַנְהִיגִים וְרָאשִׁים הֲגוּנִים כָּאֵלֶּה, שֶׁיְּסַדְּרוּ וְיַעֲרִיכוּ הַגְּבִיּוֹת וְהַמִּסִּים עַל כָּל אֶחָד כָּרָאוּי לוֹ, עַד שֶׁנִּזְכֶּה כֻלָּנוּ לְהִנָּצֵל עַל יָדָם מִפְּגַם כָּל הָאַרְבַּע מִדּוֹת הָאֵלֶּה, שֶׁלֹּא יֻדְבַּק בָּנוּ וּבְזַרְעֵנוּ שׁוּם שֶׁמֶץ מֵהֶם, לֹא מֵהֶם וְלֹא מִקְצָתָם, לֹא בְּמַחֲשָׁבָה לֹא בְּדִבּוּר וְלֹא בְּמַעֲשֶׂה, לֹא בְּשׁוֹגֵג וְלֹא בְּמֵזִיד רַק נִזְכֶּה לִהְיוֹת קְדוֹשִׁים וּטְהוֹרִים בְּתַכְלִית הַשְּׁלֵמוּת, וּנְקִיִּים לְגַמְרֵי מִפְּגַם כָּל הָאַרְבַּע מִדּוֹת הָאֵלֶּה:
<h3>שא</h3>
וּתְרַחֵם עָלֵינוּ וְתִשְׁמְרֵנוּ וְתַצִּילֵנוּ מִפְּגַם נְדָרִים וּשְׁבוּעוֹת, וְתִשְׁמְרֵנוּ שֶׁלֹּא נִהְיֶה רְגִילִים בִּנְדָרִים וּשְׁבוּעוֹת וְכָל הַנְּדָרִים וּשְׁבוּעוֹת שֶׁאָנוּ מֻכְרָחִים לִדֹּר אוֹ לִשָּׁבַע בִּשְׁבִיל קְדֻשָּׁה וּפְרִישׁוּת כִּרְצוֹנְךָ הַטּוֹב, כְּמוֹ שֶׁאָמְרוּ רַבּוֹתֵינוּ זִכְרוֹנוֹ לִבְרָכָה 'נְדָרִים סְיָג לַפְּרִישׁוּת', תִּשְׁמְרֵנוּ בְּרַחֲמֶיךָ הָרַבִּים, וְתַעֲזֹר וְתוֹשִׁיעַ לָנוּ בְּכָל עֵת לְקַיְּמָם מִיָּד, וְלִבְלִי לַעֲבֹר חַס וְשָׁלוֹם וְלִבְלִי לְאַחֵר שׁוּם נֶדֶר וּשְׁבוּעָה, רַק נִזְכֶּה לְקַיְּמָם בִּשְׁלֵמוּת מִיָּד וּכְכָל הַיּוֹצֵא מִפִּינוּ נַעֲשֶׂה, וּמוֹצֵא שְׂפָתֵינוּ נִשְׁמֹר וְנַעֲשֶׂה, כַּאֲשֶׁר נִדּוֹר תֵּכֶף וּמִיָּד, וְלֹא נְאַחֵר לְשַׁלְּמוֹ וְתוֹרֵנִי וּתְלַמְּדֵנִי בְּכָל עֵת אֵיךְ לְהִתְנַהֵג בְּעִנְיַן נְדָרִים וּשְׁבוּעוֹת בִּשְׁבִיל קְדֻשָּׁה וּפְרִישׁוּת, בְּאֹפֶן שֶׁאֶזְכֶּה לְקַיְּמָם בֶּאֱמֶת, וְלִזְכּוֹת עַל יָדָם לִקְדֻשָּׁה וּפְרִישׁוּת בֶּאֱמֶת כִּרְצוֹנְךָ הַטּוֹב "הַדְרִיכֵנִי בַאֲמִתֶּךָ וְלַמְּדֵנִי כִּי אַתָּה אֱלֹהֵי יִשְׁעִי, אוֹתְךָ קִוִּיתִי כָּל הַיּוֹם" חוּס וְרַחֵם עָלַי וְעַל כָּל יִשְׂרָאֵל וּמַלֵּא מִשְׁאֲלוֹתֵינוּ לְטוֹבָה בְּרַחֲמִים, וּתְמַהֵר וְתָחִישׁ לְגָאֳלֵנוּ וְתָבִיא לָנוּ אֶת מְשִׁיחַ צִדְקֵנוּ, וְתָשׁוּב הַמְּלוּכָה וְהָרָשׁוּת וְהַהִתְנַשְּׂאוּת לְיִשְׂרָאֵל עַמְּךָ הַכְּשֵׁרִים וְהַיְּרֵאִים בֶּאֱמֶת, וִיקֻיַּם מִקְרָא שֶׁכָּתוּב: "כִּי לַיהֹוָה הַמְּלוּכָה וּמוֹשֵׁל בַּגּוֹיִם, וְעָלוּ מוֹשִׁיעִים בְּהַר צִיּוֹן לִשְׁפֹּט אֶת הַר עֵשָׂו וְהָיְתָה לַיהֹוָה הַמְּלוּכָה, וְהָיָה יְהֹוָה לְמֶלֶךְ עַל כָּל הָאָרֶץ בַּיּוֹם הַהוּא יִהְיֶה יְהֹוָה אֶחָד וּשְׁמוֹ אֶחָד":
<h2>תפילה כה</h2>
<h3>שב</h3>
{מיוסד ע"פ תורה ל'} מֶלֶךְ עוֹזֵר וּמוֹשִׁיעַ וּמָגֵן, הָגֵן בַּעֲדֵנוּ וּבַטֵּל וְהָסֵר מֵעָלֵינוּ כָּל גְּזֵרוֹת קָשׁוֹת וְרָעוֹת שֶׁל כָּל הַמְּלָכִים וְהַשָּׂרִים וְהַיּוֹעֲצִים, וְתַטֵּה לִבָּם עָלֵינוּ לְטוֹבָה כִּי אַתָּה יוֹדֵעַ מַחֲשַׁבְתָּם אֲשֶׁר הֵם חוֹשְׁבִים עָלֵינוּ בְּכָל עֵת, "כִּי הִנֵּה אוֹיְבֶיךָ יֶהֱמָיוּן וּמְשַׂנְאֶיךָ נָשְׂאוּ רֹאשׁ, עַל עַמְּךָ יַעֲרִימוּ סוֹד וְיִתְיָעֲצוּ עַל צְפוּנֶיךָ, אָמְרוּ לְכוּ וְנַכְחִידֵם מִגּוֹי וְלֹא יִזָּכֵר שֵׁם יִשְׂרָאֵל עוֹד, כִּי נוֹעֲצוּ לֵב יַחְדָּו עָלֶיךָ בְּרִית יִכְרֹתוּ":
<h3>שג</h3>
רִבּוֹנוֹ שֶׁל עוֹלָם אַתָּה לְבַד יוֹדֵעַ מַעֲמַד וּמַצַּב יִשְׂרָאֵל בָּעֵת הַזֹּאת בֵּין הָעַכּוּ"ם, כִּי נֶחְשַׁבְנוּ כְּקוֹצִים בְּעֵינֵיהֶם, כִּכְלִי נִמְאָס, כִּכְלִי אֵין חֵפֶץ בּוֹ, נִבְזִים וּדְווּיִים וּסְחוּפִים אֲנַחְנוּ הַבֵּט מִשָּׁמַיִם וּרְאֵה כִּי הָיִינוּ לַעַג וָקֶלֶס בַּגּוֹיִים נֶחְשַׁבְנוּ כַּצֹּאן לָטֶבַח יוּבָל לַהֲרֹג וּלְאַבֵּד וּלְמַכָּה וּלְחֶרְפָּה וּבְכָל יוֹם וּבְכָל עֵת חוֹשְׁבִים בְּכָל מְדִינָה וּמְדִינָה עֵצוֹת וּמַחֲשָׁבוֹת עַל דַּת יִשְׂרָאֵל הַקָּדוֹשׁ, כִּי לֹא עָלֵינוּ תְלֻנּוֹתֵיהֶם כִּי אִם עַל דַּת תּוֹרָתְךָ הַקְּדוֹשָׁה שֶׁבִּכְתָב וּבְעַל פֶּה אֲשֶׁר נָתַתָּ לָנוּ עַל יְדֵי מֹשֶׁה נְבִיאֶךָ נֶאֱמַן בֵּיתֶךָ וְרַק בִּשְׁבִיל זֶה לְבַד הֵם חוֹרְקִים שִׁנָּם עָלֵינוּ בְּכָל עֵת וָעֵת בְּכָל דוֹר וָדוֹר, בְּכָל מְדִינָה וּמְדִינָה כִּי לֹא אֶחָד בִּלְבָד עָמַד עָלֵינוּ לְכַלּוֹתֵינוּ, אֶלָּא שֶׁבְּכָל דּוֹר וָדוֹר עוֹמְדִים עָלֵינוּ לְכַלּוֹתֵינוּ, וְהַקָּדוֹשׁ בָּרוּךְ הוּא מַצִּילֵנוּ מִיָּדָם
<h3>שד</h3>
רַחֵם עָלֵינוּ אָבִינוּ אָב הָרַחֲמָן, כִּי אֵין מִי שֶׁיַּעֲמֹד בַּעֲדֵנוּ, שִׁמְךָ הַגָּדוֹל יַעֲמָד לָנוּ בְּעֵת צָרָה רְאֵה "כִּי אָזְלַת יָד וְאֶפֶס עָצוּר וְעָזוּב" בְּיִשְׂרָאֵל וְאֵין אִישׁ שָׂם עַל לֵב עֹצֶם הַסַּכָּנָה שֶׁל כְּלָלִיּוּת יִשְׂרָאֵל בְּכָל עֵת, אֲשֶׁר דָּנִים אוֹתָם בְּבָתֵּי מִשְׁפְּטֵיהֶם וְיוֹעֲצֵיהֶם, וְחוֹשְׁבִים עֲלֵיהֶם מַחֲשָׁבוֹת וּמִתְיָעֲצִים בְּכָל עֵת אֵיךְ לְהִתְנַהֵג עִמָּהֶם, בְּאֹפֶן שֶׁיַּעֲבִירוּ אוֹתָם עַל דַּת חַס וְשָׁלוֹם, אֲשֶׁר זֶה כָּל פְּנִימִיּוּת מַחֲשַׁבְתָּם הָרָעָה, כַּאֲשֶׁר נִגְלָה לְפָנֶיךָ אֲדוֹן כֹּל יוֹדֵעַ מַחֲשָׁבוֹת וּכְבָר הֵסִיתוּ וְהִדִּיחוּ אֶת כַּמָּה נְפָשׁוֹת מִיִּשְׂרָאֵל עַל יְדֵי עֵצוֹתֵיהֶם וּגְזֵרוֹתֵיהֶם הָרָעוֹת, וְעוֹד הֵם חוֹשְׁבִים עֵצוֹת רָעוֹת לְהוֹסִיף גְּזֵרוֹת חַס וְשָׁלוֹם בְּכָל מְדִינָה וּמְדִינָה, כַּאֲשֶׁר נִשְׁמַע לְאָזְנֵינוּ כַּמָּה פְּעָמִים אוֹי לְאָזְנַיִם שֶׁכַּךְ שׁוֹמְעוֹת, אוֹי מַה נַּעֲשֶׂה לְבַטֵּל וּלְהָפֵר עֲצָתָם וּלְקַלְקֵל מַחֲשַׁבְתָּם, "אֲדֹנָי אֱלֹהִים חֲדַל נָא מִי יָקוּם יַעֲקֹב כִּי קָטֹן הוּא" עָזְרֵנוּ לְמַעַן שְׁמֶךָ, כִּי אֵין מִי יַעֲמֹד בַּעֲדֵנוּ מִתְרַצֶּה בְּרַחֲמִים וּמִתְפַּיֵּס בְּתַחֲנוּנִים הִתְרַצֵּה וְהִתְפַּיֵּס לְדוֹר עָנִי כִּי אֵין עוֹזֵר, עָזְרֵנוּ כִּי עָלֶיךָ נִשְׁעָנְנוּ:
<h3>שה</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, מָלֵא רַחֲמִים אוֹהֵב עַמּוֹ יִשְׂרָאֵל שֶׁכֹּחַ הַדְּמָעוֹת הַקְּדוֹשִׁים שֶׁל הַצַּדִּיקִים אֲמִתִּיִּים שֶׁבָּכוּ הַרְבֵּה וְשָׁפְכוּ דְּמָעוֹת רַבּוֹת לְפָנֶיךָ כַּמַּיִם, עַד שֶׁזָּכוּ שֶׁנִּתְגַּלּוּ לָהֶם חִדּוּשֵׁי תוֹרָה הַרְבֵּה עַל יְדֵי דִמְעוֹתֵיהֶם, עַד אֲשֶׁר חִבְּרוּ סְפָרִים שְׁלֵמִים קְדוֹשִׁים וּטְהוֹרִים נִפְלָאִים וְנוֹרָאִים מֵחִדּוּשֵׁי תוֹרָתָם הַקְּדוֹשָׁה שֶׁחִדְּשׁוּ עַל יְדֵי בְּכִיָּה בִּדְמָעוֹת שָׁלִישׁ, רַחֵם עַל יִשְׂרָאֵל עַמֶּךָ בְּרַחֲמֶיךָ הָרַבִּים, וּתְעוֹרֵר כֹּחַ הַדְּמָעוֹת הַקְּדוֹשִׁים הָאֲמִתִּיִּים הָאֵלֶּה, שֶׁיַּעֲמְדוּ כְּנֶגֶד גְּזֵרוֹת הָעַכּוּ"ם וִיבַטְּלוּ אוֹתָם
<h3>שו</h3>
אָנָּא אֲדוֹן יָחִיד, מָלֵא רַחֲמִים, גּוֹאֵל יִשְׂרָאֵל וּקְדוֹשׁוֹ, עֶזְרַת אֲבוֹתֵינוּ אַתָּה הוּא מֵעוֹלָם, מָגֵן וּמוֹשִׁיעַ לָהֶם וְלִבְנֵיהֶם אַחֲרֵיהֶם בְּכָל דּוֹר וָדוֹר, יֶהֱמוּ וְיִכְמְרוּ הֲמוֹן מֵעֶיךָ וְרַחֲמֶיךָ עַל עַמְּךָ יִשְׂרָאֵל אֲשֶׁר בָּחַרְתָּ, בְּעֵת צָרָה הַזֹּאת בְּעוּקְבָא דִּמְשִׁיחָא וְתָקִיץ וּתְעוֹרֵר זְכוּת וְכֹחַ הַדְּמָעוֹת הַקְּדוֹשִׁים וְהַנּוֹרָאִים הָאֵלֶּה, דְּמָעוֹת רַבִּים רוֹתְחִים וּבוֹעֲרִים כְּאֵשׁ לוֹהֵט, שֶׁבָּכוּ כָּל הַצַּדִּיקִים הַקְּדוֹשִׁים לְפָנֶיךָ מִימוֹת עוֹלָם, אֲשֶׁר נִתְחַבְּרוּ סְפָרִים קְדוֹשִׁים רַבִּים מֵחִדּוּשֵׁי תוֹרָתָם שֶׁחִדְּשׁוּ עַל יְדֵי דְמָעוֹת שֶׁבָּכוּ לְפָנֶיךָ קֹדֶם שֶׁחִדְּשׁוּ בַּתּוֹרָה זְכוֹר וְהַבֵּט וְרַחֵם עַל עַמְּךָ יִשְׂרָאֵל אֲשֶׁר אָהַבְתָּ שֶׁיַּעַמְדוּ אֵלּוּ הַדְּמָעוֹת הַקְּדוֹשִׁים שֶׁל הַצַּדִּיקִים, כְּנֶגֶד כֹּחַ הַדְּמָעוֹת הָרָעוֹת שֶׁל עֵשָׂו הָרָשָׁע, אֲשֶׁר כְּבָר סָבְלוּ יִשְׂרָאֵל צָרוֹת רַבּוֹת [הַרְבֵּה] דַּי וְהוֹתֵר עַל יְדֵי שָׁלֹשׁ דְּמָעוֹת שֶׁלּוֹ אָבִינוּ שֶׁבַּשָּׁמַיִם, אָבִינוּ אָב הָרַחֲמָן, הַבֵּט מִשָּׁמַיִם וּרְאֵה וְקַבֵּל כְּנֶגְדָּם אַלְפֵי אֲלָפִים וְרִבֵּי רְבָבוֹת דְּמָעוֹת שָׁלִישׁ שֶׁשָּׁפְכוּ יִשְׂרָאֵל לְפָנֶיךָ מִיּוֹם הֱיוֹתָם עַד הֵנָּה וּבִפְרָט מִיּוֹם חֻרְבַּן בֵּיתֶךָ עַד הַיּוֹם הַזֶּה, וּבִפְרָט הַדְּמָעוֹת הַקְּדוֹשִׁים שֶׁל הַצַּדִּיקִים אֲמִתִּיִּים, שֶׁנִּתְחַבְּרוּ סְפָרִים קְדוֹשִׁים עַל יָדָם מָלֵא רַחֲמִים גִּבּוֹר וְרַב לְהוֹשִׁיעַ, תֵּן כֹּחַ לְהַדְּמָעוֹת הַקְּדוֹשִׁים הָאֵלֶּה, שֶׁיַּעַמְדוּ אֵלּוּ הַדְּמָעוֹת הַקְּדוֹשִׁים שֶׁל הַצַּדִּיקִים כְּנֶגֶד הַדְּמָעוֹת שֶׁל עֵשָׂו הָרָשָׁע, לְבַטֵּל עַל יְדֵי זֶה כָּל מִינֵי גְּזֵרוֹת קָשׁוֹת וְרָעוֹת שֶׁל הָעַמִּים, הֵן אוֹתָם שֶׁכְּבָר נִגְזְרוּ, הֵן אוֹתָם שֶׁרוֹצִים לִגְזֹר חַס וְשָׁלוֹם כֻּלָּם תַּעֲקֹר וּתְשַׁבֵּר וּתְמַגֵּר וּתְבַטֵּל בְּכֹחַ הַדְּמָעוֹת הַקְּדוֹשִׁים הָאֵלֶּה שֶׁל הַצַּדִּיקִים הָאֲמִתִּיִּים
<h3>שז</h3>
וְתַעַזְרֵנוּ וְתוֹשִׁיעֵנוּ לַעֲסֹק תָּמִיד בְּסִפְרֵי הַצַּדִּיקִים הָאֲמִתִּיִּים וְלַהֲגוֹת בָּהֶם יוֹמָם וָלָיְלָה, וְנִזְכֶּה לְהָבִין וּלְהַשְׂכִּיל אֶת כָּל דִּבְרֵי תוֹרָתָם הַקְּדוֹשָׁה, וּלְקַיֵּם דִּבְרֵיהֶם בֶּאֱמֶת וְיִתְפַּשְּׁטוּ סִפְרֵיהֶם בָּעוֹלָם, וְיָפוּצוּ מַעְיְנוֹתֵיהֶם חוּצָה, בְּאֹפֶן שֶׁיִּתְעוֹרְרוּ בְּכָל פַּעַם כֹּחַ דִּמְעוֹתֵיהֶם הַקְּדוֹשִׁים שֶׁעַל יְדֵיהֶם נִתְחַבְּרוּ סִפְרֵיהֶם הַקְּדוֹשִׁים, וִיבַטְּלוּ וִישַׁבְּרוּ וְיַעַקְרוּ כָּל הָעֵצוֹת רָעוֹת וְכָל הַגְּזֵרוֹת שֶׁל הָעַכּוּ"ם וְכָל הַקָּמִים עָלֵינוּ לְרָעָה מְהֵרָה תָּפֵר עֲצָתָם וּתְקַלְקֵל מַחֲשַׁבְתָּם עֲשֵׂה לְמַעַן שְׁמֶךָ עֲשֵׂה לְמַעַן יְמִינֶךָ עֲשֵׂה לְמַעַן קְדֻשָּׁתֶךָ עֲשֵׂה לְמַעַן תּוֹרָתֶךָ כִּי אֵין לָנוּ עַל מִי לְהִשָּׁעֵן כִּי אִם עַל אָבִינוּ שֶׁבַּשָּׁמַיִם, וְעַל כֹּחַ וּזְכוּת אֲבוֹתֵינוּ הַצַּדִּיקִים הַקְּדוֹשִׁים אָבִינוּ מַלְכֵּנוּ בַּטֵּל מֵעָלֵינוּ כָּל גְּזֵרוֹת קָשׁוֹת וְרָעוֹת אָבִינוּ מַלְכֵּנוּ הָפֵר עֲצַת אוֹיְבֵינוּ "אַל תִּתֵּן לְחַיַּת נֶפֶשׁ תּוֹרֶךָ חַיַּת עֲנִיֶּיךָ אַל תִּשְׁכַּח לָנֶצַח כִּי שָׁחָה לֶעָפָר נַפְשֵׁנוּ דָּבְקָה לָאָרֶץ בִּטְנֵנוּ קוּמָה עֶזְרָתָה לָּנוּ וּפְדֵנוּ לְמַעַן חַסְדֶּךָ":
<h2>תפילה כו</h2>
<h3>שח</h3>
{מיוסד ע"פ תורה ל"ב} אַתָּה בְחַרְתָּנוּ מִכָּל הָעַמִּים, אָהַבְתָּ אוֹתָנוּ וְרָצִיתָ בָּנוּ, וְרוֹמַמְתָּנוּ מִכָּל הַלְּשׁוֹנוֹת וְקִדַּשְׁתָּנוּ בְּמִצְוֹתֶיךָ, וְקֵרַבְתָּנוּ מַלְכֵּנוּ לַעֲבוֹדָתֶךָ, וְשִׁמְךָ הַגָּדוֹל וְהַקָּדוֹשׁ עָלֵינוּ קָרָאתָ וַתִּתֶּן לָנוּ יְהֹוָה אֱלֹהֵינוּ בְּאַהֲבָה אֶת תּוֹרָתְךָ הַקְּדוֹשָׁה עַל יְדֵי מֹשֶׁה נְבִיאֶךָ נֶאֱמַן בֵּיתֶךָ, וְצִוִּיתָ אוֹתָנוּ לִבְלִי לָסוּר מִן הַדָּבָר אֲשֶׁר יַגִּידוּ לָנוּ הַצַּדִּיקִים אֲמִתִּיִּים שֶׁבְּכָל דּוֹר וָדוֹר וּבְרַחֲמֶיךָ הָרַבִּים חוֹנַנְתָּ אוֹתָנוּ בְּכָל דּוֹר וָדוֹר כַּמָּה צַדִּיקִים וַחֲכָמִים אֲמִתִּיִּים, אֲשֶׁר הוֹרוּ אֶת יִשְׂרָאֵל דֶּרֶךְ הַיָּשָׁר וְהָאֱמֶת, וְהִשְׁאִירוּ אַחֲרֵיהֶם בְּרָכָה סְפָרִים קְדוֹשִׁים וְנוֹרָאִים לְהָאִיר פְּנֵי תֵבֵל, לְגַלּוֹת לָנוּ דַרְכֵי תוֹרָתְךָ הַקְּדוֹשָׁה, כְּדֵי שֶׁנִּזְכֶּה לְקַיֵּם אֶת כָּל דִּבְרֵי תוֹרָתְךָ בְּאַהֲבָה, לְמַעַן נִזְכֶּה לְהַמְשִׁיךְ עָלֵינוּ עַל כָּל אֶחָד וְאֶחָד קְדֻשַּׁת רוּחוֹ שֶׁל מְשִׁיחַ צִדְקֵנוּ, אֲשֶׁר רוּחוֹ מְרַחֶפֶת עַל פְּנֵי הַמַּיִם עַל אַנְפֵּי אוֹרַיְתָא, עַל הַסְּפָרִים הַקְּדוֹשִׁים שֶׁל הַתּוֹרָה הַקְּדוֹשָׁה, אֲשֶׁר רוּחוֹ הַקָּדוֹשׁ הַזֶּה שֶׁל מָשִׁיחַ מְלֻבָּשׁ בְּכָל אֶחָד וְאֶחָד מִיִּשְׂרָאֵל כְּפִי קְדֻשָּׁתוֹ וְטָהֳרָתוֹ וְעִקָּר קְדֻשָּׁתוֹ הוּא קְדֻשַּׁת הַבְּרִית, כִּי רוּחוֹ שֶׁל מָשִׁיחַ הוֹלֵךְ וּמְקַנֵּא עַל שְׁמִירַת הַבְּרִית, וַאֲפִלּוּ עַל רֵיחַ נִאוּף הוּא הוֹלֵךְ וּמְקַנֵּא לְגֹדֶל קְדֻשָּׁתוֹ וְטָהֳרָתוֹ שֶׁאֵינוֹ יָכוֹל לִסְבֹּל שׁוּם פְּגָם מִפְּגַם הַבְּרִית אֲפִלּוּ דַּק מִן הַדַּק כִּי "רוּחַ אַפֵּנוּ מְשִׁיחַ יְהֹוָה" מִתְקַנֵּא בְּיוֹתֵר עַל פְּגַם הַבְּרִית, כִּי כָל יִשְׁעוֹ וְכָל חֶפְצוֹ לְהַטּוֹת לֵב יִשְׂרָאֵל אֵלָיו יִתְבָּרַךְ, שֶׁיִּזְכּוּ לִהְיוֹת שׁוֹמְרֵי הַבְּרִית בֶּאֱמֶת, כִּרְצוֹנוֹ יִתְבָּרַךְ:
<h3>שט</h3>
וְעַתָּה אָבִי שֶׁבַּשָּׁמַיִם, אָב הָרַחֲמָן, הַמָּלֵא רַחֲמִים בְּכָל עֵת וּבְכָל רֶגַע, הוֹרֵנִי וְלַמְּדֵנִי דֶרֶךְ עֵצָה נְכוֹנָה וַאֲמִתִּיִּית שֶׁאֶזְכֶּה לְקַיְּמָהּ, בְּאֹפֶן שֶׁאֶזְכֶּה מֵעַתָּה לִשְׁמִירַת הַבְּרִית בֶּאֱמֶת, וְלִבְלִי לִפְגֹּם שׁוּם פְּגַם חַס וְשָׁלוֹם אֲפִלּוּ בְּהֶתֵּר וְתַעַזְרֵנִי וְתוֹשִׁיעֵנִי בְּרַחֲמֶיךָ הָרַבִּים, שֶׁאֶזְכֶּה לְתַקֵּן בְּחַיַּי מְהֵרָה כָּל הַפְּגָמִים שֶׁפָּגַמְתִּי בִּפְגַּם הַבְּרִית מֵעוֹדִי עַד הַיּוֹם הַזֶּה, בְּשׁוֹגֵג וּבְמֵזִיד בְּאֹנֶס וּבְרָצוֹן וּתְרַחֵם עָלַי וְתִשְׁמְרֵנִי מֵעַתָּה מִכָּל מִינֵי פְּגַם הַבְּרִית, בְּמַחֲשָׁבָה דִּבּוּר וּמַעֲשֶׂה "לֵב טָהוֹר בְּרָא לִי אֱלֹהִים, וְרוּחַ נָכוֹן חַדֵּשׁ בְּקִרְבִּי הָשִׁיבָה לִּי שְׂשׂוֹן יִשְׁעֶךָ, וְרוּחַ נְדִיבָה תִסְמְכֵנִי אַל תַּשְׁלִיכֵנִי מִלְּפָנֶיךָ, וְרוּחַ קָדְשְׁךָ אַל תִּקַּח מִמֶּנִּי" עָזְרֵנִי וְזַכֵּנִי שֶׁיָּאִיר עָלַי קְדֻשַּׁת רוּחוֹ שֶׁל מָשִׁיחַ הַשּׁוֹרֶה וּמְרַחֵף עַל הַסְּפָרִים הַקְּדוֹשִׁים שֶׁל הַתּוֹרָה הַקְּדוֹשָׁה, וּבִזְכוּתוֹ וְכֹחוֹ אֶזְכֶּה לָצֵאת מִתַּאֲוַת נִאוּף לְגַמְרֵי, וְלֹא אָבוֹא לִידֵי שׁוּם הִרְהוּר כְּלָל, וְלֹא לְשׁוּם הִסְתַּכְּלוּת הַנּוֹגֵעַ לְתַאֲוָה זֹאת וְתַעֲצִים עֵינַי מֵרְאוֹת בְּרָע, "הַעֲבֵר עֵינַי מֵרְאוֹת שָׁוְא בִּדְרָכֶךָ חַיֵּנִי" וְתַצִּילֵנִי מִכָּל מִינֵי פְּגַם הַבְּרִית, וְתִשְׁמְרֵנִי בְּרַחֲמֶיךָ הָרַבִּים אֲפִלּוּ מֵרֵיחַ שֶׁל נִאוּף מָלֵא רַחֲמִים, שׁוֹמֵר עַמּוֹ יִשְׂרָאֵל לָעַד, שָׁמְרֵנִי וְהַצִּילֵנִי בְּרַחֲמֶיךָ הָרַבִּים, "שָׁמְרֵנִי אֵל כִּי חָסִיתִי בָךְ":
<h3>שי</h3>
וּתְרַחֵם עָלֵינוּ בְּרַחֲמֶיךָ הָרַבִּים, וְתַעַזְרֵנִי וְתוֹשִׁיעֵנִי שֶׁיִּתְפַּשְּׁטוּ בָּעוֹלָם כָּל הַסְּפָרִים הַקְּדוֹשִׁים שֶׁל כָּל הַצַּדִּיקִים אֲמִתִּיִּים כִּי אַתָּה יוֹדֵעַ, רִבּוֹנוֹ דְעָלְמָא כֹּלָּא, כַּמָּה וְכַמָּה סְפָרִים קְדוֹשִׁים וִיקָרִים שֶׁל גְּדוֹלֵי הַצַּדִּיקִים, אָבוֹת הָעוֹלָם וּנְבִיאִים רִאשׁוֹנִים וְאַחֲרוֹנִים וְתַנָּאִים וַאֲמוֹרָאִים, וּשְׁאָר צַדִּיקֵי יְסוֹדֵי עוֹלָם שֶׁהָיוּ בְּכָל דּוֹר וָדוֹר, שֶׁרֻבָּם כְּכֻלָּם חִבְּרוּ וְיָסְדוּ סְפָרִים רַבִּים יְקָרִים וּקְדוֹשִׁים, וּבַעֲוֹנוֹתֵינוּ הָרַבִּים נֶאֶבְדוּ וְנִתְעַלְּמוּ מִן הָעוֹלָם חֲמוֹל בְּרַחֲמֶיךָ הָרַבִּים עַל מְעַט הַסְּפָרִים הַקְּדוֹשִׁים שֶׁל הַצַּדִּיקִים שֶׁנִּשְׁאֲרוּ מְעַט מֵהַרְבֵּה, וְזַכֵּנוּ בְּרַחֲמֶיךָ הָרַבִּים שֶׁיִּתְפַּשְּׁטוּ בָּעוֹלָם וְיָאִירוּ פְּנֵי תֵבֵל, לְמַעַן יָשׁוּבוּ כָּל יִשְׂרָאֵל אֵלֶיךָ לְעָבְדְּךָ בֶּאֱמֶת כָּל יְמֵיהֶם לְעוֹלָם:
<h3>שיא</h3>
וְתִמָּלֵא רַחֲמִים עַל כָּל עַמְּךָ יִשְׂרָאֵל, וְתַעֲמֹד בְּעֶזְרָתֵנוּ וְתַעֲקֹר וּתְשַׁבֵּר וּתְמַגֵּר וּתְכַלֶּה וְתַכְנִיעַ וְתַשְׁפִּיל וּתְבַטֵּל מִן הָעוֹלָם כָּל סִפְרֵי הַמִּינִים וְהָאֲפִּקוֹרְסִים וְכָל סִפְרֵי הַמְּחַקְרִים הַנּוֹטִים לְצַד מִינוּת וּכְפִירוּת, הַפּוֹגְמִים בְּהַתּוֹרָה וּבְהָאֱמוּנָה הַקְּדוֹשָׁה כֻּלָּם תַּעֲקֹר וּתְשַׁבֵּר וּתְבַטֵּל מִן הָעוֹלָם, בִּזְכוּת וְכֹחַ סִפְרֵי הַצַּדִּיקִים הָאֲמִתִּיִּים שֶׁנִּשְׂרְפוּ וְנֶאֶבְדוּ מִן הָעוֹלָם וּתְעוֹרֵר בְּרַחֲמֶיךָ כָּל הַיְשִׁיבָה שֶׁל מַעְלָה וְשֶׁל מַטָּה, שֶׁיִּלְמְדוּ קַל וָחֹמֶר הַנֶּאֱמַר בְּדִבְרֵי רַבּוֹתֵינוּ זִכְרוֹנָם לִבְרָכָה, וּמַה סְפָרִים קְדוֹשִׁים וְנוֹרָאִים כָּאֵלֶּה, שֶׁהֵם שֵׁם יְהֹוָה, שְׁמוֹ שֶׁנִּכְתָּב בִּקְדֻשָּׁה, אָמְרָה תוֹרָה יִמָּחֶה, שֶׁיִּתְעַלְּמוּ מִן הָעוֹלָם, בִּשְׁבִיל לְהַטִּיל שָׁלוֹם בֵּין אִישׁ לְאִשְׁתּוֹ הַכְּשֵׁרִים, סִפְרֵי הַמִּינִים וְהָאַפִּקוֹרְסִים שֶׁמַּטִּילִין שִׂנְאָה וְאֵיבָה וְתַחֲרוּת בֵּין יִשְׂרָאֵל לַאֲבִיהֶם שֶׁבַּשָּׁמַיִם, וְעוֹקְרִים אֶת הָעוֹסֵק בָּהֶם מִשְּׁנֵי עוֹלָמוֹת, עַל אַחַת כַּמָּה וְכַמָּה שֶׁיֹּאבְדוּ וְיִשָּׂרְפוּ וְיֵעָקְרוּ וְיִמָּחוּ וְיִתְבַּטְּלוּ מִן הָעוֹלָם, וְיִמָּחוּ מִן הָאָרֶץ וְיִהְיֶה נִמַּח שְׁמָם וְזִכְרָם מִן הָעוֹלָם, וְלֹא יִזָּכְרוּ עוֹד בִּשְׁמָם:
<h3>שיב</h3>
וּבְרַחֲמֶיךָ תָּשִׂים שָׁלוֹם בֵּינְךָ וּבֵין יִשְׂרָאֵל עַמֶּךָ, וְאַהֲבָתְךָ אַל תָּסִיר מִמֶּנּוּ לְעוֹלָמִים, וְתַמְשִׁיךְ שָׁלוֹם עַל יִשְׂרָאֵל עַמֶּךָ וְיִהְיֶה שָׁלוֹם גָּדוֹל וְנִפְלָא בֵּין אָדָם לַחֲבֵרוֹ וּבֵין אִישׁ לְאִשְׁתּוֹ, וְלֹא יִהְיֶה שׁוּם שִׂנְאָה וְקִנְאָה וּמְרִיבָה וְקִנְטוּר בֵּין אָדָם וַחֲבֵרוֹ וּבֵין אִישׁ וְאִשְׁתּוֹ, וּבִפְרָט בֵּין אִישׁ וְאִשָּׁה הַכְּשֵׁרִים, אֲשֶׁר יִחוּדָם יָקָר מְאֹד אֲשֶׁר בָּהֶם תּוֹלֶה יִחוּדָא עִלָּאָה, וּשְׁכִינָה שְׁרוּיָה בֵּינֵיהֶם עֲזֹר וְרַחֵם שֶׁלֹּא תִהְיֶה בֵּינֵיהֶם שׁוּם שִׂנְאָה וְקִנְאָה, בִּזְכוּת וְכֹחַ הַסְּפָרִים הַנּוֹרָאִים הַקְּדוֹשִׁים שֶׁנִּשְׂרְפוּ וְנִתְעַלְּמוּ מִן הָעוֹלָם בִּשְׁבִיל זֶה, כַּאֲשֶׁר גִּלִּיתָ לָנוּ עַל יְדֵי חֲכָמֶיךָ הַקְּדוֹשִׁים וְעָזְרֵנוּ וְזַכֵּנוּ שֶּׁסְּפָרִים אֵלּוּ שֶׁנִּשְׁאֲרוּ מֵהַצַּדִּיקִים אֲמִתִּיִּים מְעַט מֵהַרְבֵּה, יִתְפַּשְּׁטוּ וְיֵצְאוּ בָּעוֹלָם, וְיָפוּצוּ מַעְיְנוֹתֵיהֶם חוּצָה, וְיַעֲשׂוּ פְּעֻלָּתָם בִּשְׁלֵמוּת וְיִמָּשֵׁךְ רוּחוֹ שֶׁל מָשִׁיחַ בָּעוֹלָם, וְיִהְיֶה נַעֲשֶׂה רוּחַ קִנְאָה לְטַהֵר אֶת יִשְׂרָאֵל מִזֻּהֲמַת תַּאֲוַת נִאוּף שֶׁנִּזְכֶּה אֲנַחְנוּ וְכָל עַמְּךָ בֵּית יִשְׂרָאֵל לְשַׁבֵּר וּלְבַטֵּל תַּאֲוָה זֹאת מֵאִתָּנוּ לְגַמְרֵי, וְלֹא יָבֹא עָלֵינוּ שׁוּם הִרְהוּר וּמַחֲשָׁבָה רָעָה חַס וְשָׁלוֹם, רַק נִזְכֶּה לִהְיוֹת קְדוֹשִׁים וּפְרוּשִׁים בִּקְדֻשָּׁה וּבְטָהֳרָה גְדוֹלָה כִּרְצוֹנְךָ הַטּוֹב בֶּאֱמֶת וְלֹא נִזְדַּקֵּק לָזֶה כִּי אִם בָּעֵת הַהֶכְרַח בִּשְׁבִיל קִיּוּם הָעוֹלָם וְתִתֶּן לָנוּ כֹּחַ לְקַיֵּם מִצְוָה זֹאת בִּקְדֻשָּׁה וּבְטָהֳרָה גְדוֹלָה בֶּאֱמֶת כִּרְצוֹנְךָ הַטּוֹב:
<h3>שיג</h3>
רִבּוֹנוֹ שֶׁל עוֹלָם מַלֵּא מִשְׁאֲלוֹתֵינוּ לְטוֹבָה בְּרַחֲמִים, כִּי דַעְתִּי קְצָרָה לְבָאֵר הַכֹּל, אֶת כָּל צָרְכֵי בַּקָּשׁוֹתַי הַמְרֻבִּים מְאֹד בְּגוּף וָנֶפֶשׁ, וּבִפְרָט בְּעִנְיָן זֶה שֶׁל תִּקּוּן הַבְּרִית שֶׁהוּא יְסוֹד הַכֹּל אֲשֶׁר לֹא הִתְחַלְתִּי עֲדַיִן לְבָאֵר וּלְפָרֵשׁ אֶפֶס קָצֵה מַה שֶּׁאֲנִי צָרִיךְ לְהִתְנַפֵּל וּלְהִתְחַנֵּן לְפָנֶיךָ הַרְבֵּה, עַל הֶעָבָר וְעַל הַהֹוֶה וְעַל הֶעָתִיד אַךְ לְפָנֶיךָ נִגְלָה הַכֹּל, עַל כֵּן יִהְיֶה נָא בְּעֵינֶיךָ כְּאִלּוּ הָיִיתִי פוֹרְטָם עָזְרֵנוּ וְהוֹשִׁיעֵנוּ לְמַעַן שְׁמֶךָ, שֶׁנִּזְכֶּה מֵעַתָּה לְהִתְקַדֵּשׁ בִּקְדֻשָּׁה גְדוֹלָה וּבִפְרָט בִּקְדֻשַּׁת הַבְּרִית קַדְּשֵׁנוּ בְּמִצְוֹתֶיךָ וְתֵן חֶלְקֵנוּ בְּתוֹרָתֶךָ, שַׂבְּעֵנוּ מִטּוּבֶךָ וְשַׂמַּח נַפְשֵׁנוּ בִּישׁוּעָתֶךָ, וְטַהֵר לִבֵּנוּ לְעָבְדְּךָ בֶּאֱמֶת "הַפְלֵה חֲסָדֶיךָ מוֹשִׁיעַ חוֹסִים מִמִּתְקוֹמְמִים בִּימִינֶךָ נוֹרָאוֹת בְּצֶדֶק תַּעֲנֵנוּ אֱלֹהֵי יִשְׁעֵנוּ, מִבְטָח כָּל קַצְוֵי אֶרֶץ וְיָם רְחוֹקִים" עֲשֵׂה לְמַעַן שְׁמֶךָ, עֲשֵׂה לְמַעַן יְמִינֶךָ, עֲשֵׂה לְמַעַן קְדֻשָּׁתֶךָ, עֲשֵׂה לְמַעַן תּוֹרָתֶךָ, וּתְמַהֵר וְתָחִישׁ לְגָאֳלֵנוּ וְתָבִיא לָנוּ מְהֵרָה אֶת מְשִׁיחַ צִדְקֵנוּ וִיקֻיַּם מְהֵרָה מִקְרָא שֶׁכָּתוּב:
"מַגְדִּיל יְשׁוּעוֹת מַלְכּוֹ וְעוֹשֶׂה חֶסֶד לִמְשִׁיחוֹ לְדָוִד וּלְזַרְעוֹ עַד עוֹלָם" אָמֵן וְאָמֵן:
<h2>תפילה כז</h2>
<h3>שיד</h3>
{מיוסד ע"פ תורה ל"ד} "תּוֹדִיעֵנִי אֹרַח חַיִּים שׂבַע שְׂמָחוֹת אֶת פָּנֶיךָ נְעִימוֹת בִּימִינְךָ נֶצַח, תַּשְׁמִיעֵנִי שָׂשׂוֹן וְשִׂמְחָה, תָּגֵלְנָה עֲצָמוֹת דִּכִּיתָ הָשִׁיבָה לִּי שְׂשׂוֹן יִשְׁעֶךָ, וְרוּחַ נְדִיבָה תִסְמְכֵנִי" רִבּוֹנוֹ שֶׁל עוֹלָם אַתָּה יוֹדֵעַ כַּמָּה אֲנִי רָחוֹק מִשִּׂמְחָה אֲמִתִּיִּית בְּגוּף וָנֶפֶשׁ כִּי קִלְקַלְתִּי הַרְבֵּה מְאֹד בְּלִי שִׁעוּר וָעֵרֶךְ וּמִסְפָּר, עַד אֲשֶׁר סָפוּ תַמּוּ הַצֵּרוּפֵי אוֹתִיּוֹת לְכַנּוֹת בָּהֶם עִנְיָנִי וְקִלְקוּלִי וּפְגָמִי וְחִיּוּבִי הֶעָצוּם אָבִי שֶׁבַּשָּׁמַיִם, אֵל חַי וְקַיָּם, מָה אוֹמַר מָה אֲדַבֵּר מָה אֶצְטַדָּק, הֵן עַל כָּל אֵלֶּה קָשֶׁה עָלַי מְאֹד לְהַמְשִׁיךְ הַשִּׂמְחָה עָלַי וְאִם בְּרַחֲמֶיךָ גָּמַלְתָּ עִמִּי טוֹבוֹת רַבּוֹת לָנֶצַח בְּלִי שִׁעוּר, וְזִכִּיתַנִי לִהְיוֹת מִזֶּרַע יִשְׂרָאֵל, וַעֲזַרְתַּנִי בְּרַחֲמֶיךָ לַעֲשׂוֹת כַּמָּה וְכַמָּה מִצְוֹת וְלַעֲסֹק בְּתוֹרָתְךָ הַקְּדוֹשָׁה, אֲשֶׁר עַל יְדֵי זֶה יֵשׁ לָנוּ לְכָל אֶחָד מִיִּשְׂרָאֵל תִּקְוָה לְאַחֲרִית טוֹב, וְסוֹף כָּל סוֹף תְּתַקְּנֵנוּ בְּוַדַּאי, וְתֵטִיב עִמָּנוּ בְּטוּבְךָ הַנִּצְחִי, וְתַטְעִימֵנוּ מִנֹּעַם זִיוֶךָ, אֲשֶׁר בָּזֶה יֵשׁ לָנוּ לִשְׂמֹחַ כָּל יָמֵינוּ לְעוֹלָם אֲפִלּוּ הַפָּחוּת שֶׁבַּפְּחוּתִים אַךְ עִם כָּל זֶה, קָשֶׁה לִי לִשְׂמֹחַ בָּזֶה עִם גּוּפִי שֶׁתִּהְיֶה הַשִּׂמְחָה בִּשְׁלֵמוּת בְּגוּף וָנֶפֶשׁ, מֵחֲמַת שֶׁיָּדַעְתִּי בְּעַצְמִי כָּל הַפְּגָמִים וְהַקִּלְקוּלִים שֶׁקִּלְקַלְתִּי וּפָגַמְתִּי כָּל כָּךְ
<h3>שטו</h3>
עַל כֵּן בָּאתִי לְפָנֶיךָ בַּעַל הָרַחֲמִים, אֲדוֹן הַשִּׂמְחָה וְהַחֶדְוָה, שֶׁתַּעַזְרֵנִי בִּדְרָכֶיךָ הַנִּפְלָאִים וְתוֹשִׁיעֵנִי שֶׁאַף עַל פִּי כֵן אֶזְכֶּה לְשִׂמְחָה שְׁלֵמָה בֶּאֱמֶת בְּגוּף וָנֶפֶשׁ, כִּי אַתָּה "כֹל תּוּכָל וְלֹא יִבָּצֵר מִמְּךָ מְזִמָּה" וּבְגֹדֶל רִחוּקִי עַתָּה מִמְּךָ וּבְכָל מַה שֶּׁעָבַרְתִּי וּפָגַמְתִּי עַד הֵנָּה, עִם כָּל זֶה "רַחֲמֶיךָ רַבִּים יְהֹוָה", וְאַתָּה רַב לְהוֹשִׁיעַ, וְאַתָּה יָכֹל לְסַבֵּב בְּנִפְלְאוֹתֶיךָ הַנּוֹרָאוֹת, שֶׁאֶזְכֶּה גַּם אָנֹכִי לִהְיוֹת אַךְ שָׂמֵחַ תָּמִיד בֶּאֱמֶת בְּגוּף וָנֶפֶשׁ כִּי אַתָּה יוֹדֵעַ אָבִי שֶׁבַּשָּׁמַיִם כַּמָּה אֲנִי צָרִיךְ לְהִתְרַחֵק מֵעַצְבוּת וּמָרָה שְׁחוֹרָה עַד קָצֶה הָאַחֲרוֹן, כִּי הֵם הָיוּ בְּעוֹכְרָי, וְעַל יָדָם בָּאתִי לְמַה שֶּׁבָּאתִי
<h3>שטז</h3>
רַחֵם עָלַי אָבִי אָב הָרַחֲמָן טוֹב וּמֵטִיב לַכֹּל, חוֹמֵל דַּלִּים מָלֵא חֶמְלוֹת וַחֲנִינוֹת, מָלֵא הַצָּלוֹת וִישׁוּעוֹת אֲמִתִּיּוֹת וְנִצְחִיּוֹת, תֶּן לִי תִּקְוָה וְלֹא אוֹבַד זַכֵּנִי מֵעַתָּה לִהְיוֹת בְּשִׂמְחָה תָמִיד בְּגוּף וָנֶפֶשׁ בֶּאֱמֶת עָזְרֵנִי וְהוֹשִׁיעֵנִי לְהִסְתַּכֵּל תָּמִיד עַל הַסּוֹף הָאַחֲרוֹן, בְּאֹפֶן שֶׁתִּתֵּן שִׂמְחָה בְּלִבִּי, לְמַעַן אֶזְכֶּה עַל יְדֵי זֶה לְהִנָּצֵל מִכָּל רָע, לְגָרֵשׁ כָּל הַמַּחֲשָׁבוֹת רָעוֹת, וְכָל הַהִרְהוּרִים רָעִים, וְכָל הַבִּלְבּוּלִים וְכָל הָרַעֲיוֹנִים רָעִים וְכָל הַתַּאֲוֹת וּמִדּוֹת רָעוֹת, הַכֹּל אֲגָרֵשׁ וַאֲסַלֵּק וַאֲבַטֵּל מֵעָלַי עַל יְדֵי הַשִּׂמְחָה וְהַחֶדְוָה שֶׁהֵם עִקַּר הַהִתְחַזְּקוּת נֶגֶד כָּל הַבִּלְבּוּלִים וְהַמְּנִיעוֹת וְהַכְּבֵדוּת, עַד אֲשֶׁר אֶזְכֶּה לְהִתְקָרֵב אֵלֶיךָ בֶּאֱמֶת בְּשִׂמְחָה וּבְטוּב לֵבָב מֵרֹב כֹּל:
<h3>שיז</h3>
וְתַעַזְרֵנִי בְּרַחֲמֶיךָ, שֶׁאֶזְכֶּה תָמִיד לְהִסְתַּכֵּל עַל הַשֹּׁרֶשׁ הָעֶלְיוֹן שֶׁל כָּל הַשְּׂמָחוֹת וְהַטּוֹבוֹת, שֶׁשָּׁם נִתְקַבְּצִין וּמְאִירִין כָּל הַשְּׂמָחוֹת יַחַד, בְּאֹפֶן שֶׁאֶזְכֶּה לִשְׂמֹחַ בֶּאֱמֶת בְּכָל הַטּוֹבוֹת וְהַשְּׂמָחוֹת יַחַד וְתִתְרַבֶּה הַשִּׂמְחָה בִּלְבָבִי עַד אֵין סוֹף וְאֵין תַּכְלִית וְתָאִיר אוֹר הַשִּׂמְחָה הַקְּדוֹשָׁה בְּאוֹר גָּדוֹל וְנוֹרָא מְאֹד, עַל יְדֵי רִבּוּי הַהֶאָרוֹת וְהַהִתְנוֹצְצוּת מִכָּל הַשְּׂמָחוֹת וְהַטּוֹבוֹת יַחַד שֶׁתָּאִיר כָּל שִׂמְחָה וְשִׂמְחָה לַחֲבֶרְתָּהּ, וְיָאִירוּ זֶה לָזֶה, וְיִתְנוֹצְצוּ זֶה לָזֶה, עַד שֶׁתָּאִיר וְתַבְהִיק וְתִגְדַּל אוֹר הַשִּׂמְחָה הַקְּדוֹשָׁה בְּאוֹר גָּדוֹל וְנֶעֱרָב וְנִפְלָא מְאֹד מְאֹד עַד אֵין סוֹף וְאֵין תַּכְלִית, בְּאֹפֶן שֶׁנִּזְכֶּה לָשׁוּב אֵלֶיךָ עַל יְדֵי זֶה בֶּאֱמֶת, בְּאַהֲבָה וּבְשִׂמְחָה גְדוֹלָה בְּגוּף וָנֶפֶשׁ בֶּאֱמֶת:
<h3>שיח</h3>
כִּי אַתָּה יוֹדֵעַ יְהֹוָה אֱלֹהֵינוּ מָלֵא רַחֲמִים, כַּמָּה וְכַמָּה יֵשׁ לָנוּ יִשְׂרָאֵל עַם קָדְשֶׁךָ לִשְׂמֹחַ תָּמִיד וּבִפְרָט אָנֹכִי הַדַּל וְהָאֶבְיוֹן, כַּמָּה יֵשׁ לִי לִשְׂמֹחַ עַל כָּל הַטּוֹבָה אֲשֶׁר עָשִׂיתָ עִם עַבְדֶּךָ, אֲשֶׁר זִכִּיתַנִי לִהְיוֹת בִּכְלַל יִשְׂרָאֵל עַם קָדְשֶׁךָ אֲשֶׁר בָּחַרְתָּ בָּנוּ מִכָּל הָעַמִּים, וְרוֹמַמְתָּנוּ מִכָּל הַלְּשׁוֹנוֹת, וְקִדַּשְׁתָּנוּ בְּמִצְוֹתֶיךָ וְקֵרַבְתָּנוּ מַלְכֵּנוּ לַעֲבוֹדָתֶךָ, וְשִׁמְךָ הַגָּדוֹל וְהַקָּדוֹשׁ עָלֵינוּ קָרָאתָ, וְהִרְבֵּיתָ לָנוּ תוֹרָה וּמִצְוֹת, לְחַיּוֹתֵנוּ כַּיּוֹם הַזֶּה לְזַכּוֹתֵנוּ לָנֶצַח כִּי מֵרִבּוּי הַתּוֹרָה וְהַמִּצְוֹת זוֹכֶה כָּל אֶחָד מִיִּשְׂרָאֵל, אֲפִלּוּ הַקַּל שֶׁבַּקַּלִּים, לַחֲטֹף בְּכָל יוֹם כַּמָּה וְכַמָּה נְקֻדּוֹת טוֹבוֹת מִכַּמָּה וְכַמָּה מִצְוֹת קְדוֹשׁוֹת כַּמָּה וְכַמָּה מַעֲלוֹת טוֹבוֹת לַמָּקוֹם עָלֵינוּ, אִלּוּ לֹא נָתַתָּ לָנוּ אֶלָּא נְקֻדָּה אַחַת מִמִּצְוָה אַחַת דַּיֵּנוּ, עַל אַחַת כַּמָּה וְכַמָּה טוֹבָה כְפוּלָה וּמְכֻפֶּלֶת לַמָּקוֹם עָלֵינוּ, שֶׁהִכְתַּרְתָּ אוֹתָנוּ בְּתוֹרָה וּמִצְוֹת רַבּוֹת וּנְעִימוֹת כָּאֵלֶּה "רַבּוֹת עָשִׂיתָ אַתָּה יְהֹוָה אֱלֹהַי, נִפְלְאֹתֶיךָ וּמַחְשְׁבֹתֶיךָ אֵלֵינוּ, אֵין עֲרֹךְ אֵלֶיךָ אַגִּידָה וַאֲדַבֵּרָה, עָצְמוּ מִסַּפֵּר מָה אָשִׁיב לַיהֹוָה כָּל תַּגְמוּלוֹהִי עָלָי"
<h3>שיט</h3>
עָזְרֵנִי מָלֵא רַחֲמִים, שִׂמְחַת יִשְׂרָאֵל, שֶׁאֶזְכֶּה לְהַרְגִּישׁ הַשִּׂמְחָה הַזֹּאת בְּלִבִּי תָמִיד אָגִילָה וְאֶשְׂמְחָה בְּךָ וּבְצַדִּיקֶיךָ הָאֲמִתִּיִּים וּבְתוֹרָתְךָ הַקְּדוֹשָׁה, בְּאֹפֶן שֶׁאֶזְכֶּה עַל יְדֵי זֶה לָצֵאת לְחֵרוּת מֵאֲפֵלָה לְאוֹרָה, לָשׁוּב מִמְּצוּלוֹת יָם שֶׁנִּלְכַּדְתִּי בָּהֶם, לָצֵאת מֵהֶם בְּשָׁלוֹם, וְלָשׁוּב אֵלֶיךָ בֶּאֱמֶת וּבְלֵב שָׁלֵם מֵעַתָּה וְעַד עוֹלָם שֶׁאֶזְכֶּה לִהְיוֹת מֵעַתָּה כִּרְצוֹנְךָ הַטּוֹב בֶּאֱמֶת תָּמִיד וְלֹא אֶעֱשֶׂה עוֹד הָרַע בְּעֵינֶיךָ, וְלֹא אָשׁוּב עוֹד לְכִסְלָה, וְאֶעֱזֹב מֵעַתָּה דַּרְכִּי הָרַע וּמַחְשְׁבוֹתַי הָרָעוֹת וְאֶתְחַזֵּק בְּכָל עֵת בְּעֹז וְחֶדְוָה וְשָׂשׂוֹן וְשִׂמְחָה, וְחֶדְוַת יְהֹוָה יִהְיֶה מָעֻזִּי לְהִתְגַּבֵּר עַל יְדֵי זֶה עַל כָּל הַמַּחֲשָׁבוֹת רָעוֹת וְעַל כָּל הַתַּאֲוֹת רָעוֹת, וְלַחְשׁוֹב בְּכָל עֵת רַק מַחֲשָׁבוֹת קְדוֹשׁוֹת וּטְהוֹרוֹת תָּמִיד, בְּלִי שׁוּם בִּלְבּוּל הַדַּעַת כְּלָל מָלֵא רַחֲמִים, שַׂבְּעֵנִי מִטּוּבֶךָ וְשַׂמְּחֵנִי בִּישׁוּעָתֶךָ תָּמִיד, כִּי בְשֵׁם קָדְשְׁךָ הַגָּדוֹל וְהַנּוֹרָא לְבַד בָּטַחְתִּי, אָגִילָה וְאֶשְׂמְחָה בִּישׁוּעָתֶךָ, "יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי", אָמֵן וְאָמֵן:
<h2>תפילה כח</h2>
<h3>שכ</h3>
{מיוסד ע"פ תורה ל"ט} "רֹעֵה יִשְׂרָאֵל הַאֲזִינָה נוֹהֵג כַּצֹּאן יוֹסֵף יוֹשֵׁב הַכְּרוּבִים הוֹפִיעָה" רִבּוֹנוֹ שֶׁל עוֹלָם מֶלֶךְ מַנְהִיג וּמוֹשֵׁל, מָלֵא רַחֲמִים אֲשֶׁר חָמַלְתָּ עָלֵינוּ בְּחֶמְלָתְךָ הַגְּדוֹלָה וְשָׁלַחְתָּ לָנוּ מוֹשִׁיעַ וָרַב גּוֹאֵל יִשְׂרָאֵל וּקְדוֹשׁוֹ, הוּא מֹשֶׁה רַבֵּנוּ עָלָיו הַשָּׁלוֹם, אֲשֶׁר הוֹצִיאָנוּ מֵאֲפֵלָה לְאוֹרָה, מֵחֹשֶׁךְ לְאוֹר גָּדוֹל, וְנָתַן לָנוּ אֶת הַתּוֹרָה, וְהֵאִיר עֵינֵינוּ, וְהוֹדִיעָנוּ אֲמִתַּת אֱמוּנָתְךָ הַקְּדוֹשָׁה, וּמֵעֹצֶם גְּדֻלָּתוֹ הַנִּפְלָאָה הָיָה יָכֹל לְהָאִיר גַּם בְּהַפָּחוּת שֶׁבַּפְּחוּתִים כָּמוֹנוּ הַיּוֹם, לְהוֹדִיעַ לַכֹּל גְּדֻלָּתֶךָ וּגְבוּרָתֶךָ, לִפְקֹחַ עֵינַיִם עִוְּרוֹת, לְהָאִיר עֵינֵי כָּל יִשְׂרָאֵל אֲפִלּוּ אוֹתָם שֶׁהֵם בִּבְחִינַת רַגְלִין, שֶׁיּוּכְלוּ לְהַעֲמִיק בְּדַעְתָּם לְהַשִּׂיג הַתַּכְלִית הָאֲמִתִּי מִכָּל הַבְּרוּאִים שֶׁבָּעוֹלָם לָדַעַת וּלְהַכִּיר אוֹתְךָ תִּתְבָּרַךְ לָנֶצַח, עַל יְדֵי כָּל הַבְּרִיּוֹת שֶׁבָּעוֹלָם, וּלְהִתְקָרֵב אֵלֶיךָ וּלְהִתְדַּבֵּק בְּךָ בֶּאֱמֶת, אַשְׁרֵי הַדּוֹר שֶׁזָּכוּ לְמַנְהִיג כָּזֶה, אַשְׁרֵי עֵינַיִם שֶׁזָּכוּ לִרְאוֹתוֹ, אַשְׁרֵי אָזְנַיִם שֶׁזָּכוּ לִשְׁמֹעַ דִּבְרֵי אֱלֹהִים חַיִּים מִפִּיו הַקָּדוֹשׁ וְהַנּוֹרָא, שֶׁהָיְתָה שְׁכִינָה מְדַבֶּרֶת מִתּוֹךְ גְּרוֹנוֹ
<h3>שכא</h3>
"וְעַתָּה יְהֹוָה אֱלֹהֵינוּ אָבִינוּ אָתָּה", הַט אָזְנְךָ לְשַׁוְעָתֵנוּ, "פְּקַח עֵינֶיךָ וּרְאֵה שׁוֹמְמוֹתֵינוּ", וְחוּס וְרַחֵם עָלֵינוּ, וְהוֹרֵנוּ וְלַמְּדֵנוּ מַה נַּעֲשֶׂה עַתָּה, מַה נִּפְעַל עַתָּה, אֶל מִי נִפְנֶה לְעֶזְרָה, "הַגִּידָה לִּי שֶׁאָהֲבָה נַפְשִׁי, אֵיכָה תִרְעֶה, אֵיכָה תַּרְבִּיץ בַּצָּהֳרָיִם", הוֹדִיעֵנוּ נָא בְּאֵיזֶה דֶּרֶךְ נְשׁוֹטֵט לְבַקֵּשׁ מַנְהִיג אֲמִתִּי כָּזֶה כִּי לְעֹצֶם שִׁפְלוּתֵנוּ וַחֲלִישׁוּתֵנוּ עַתָּה, וְכֻלָּנוּ אֵין פָּנֵינוּ יָפוֹת כְּלָל, אֵין מִי שֶׁיּוּכַל לַעֲזֹר אוֹתָנוּ כִּי אִם רַבִּי וּמַנְהִיג אֲמִתִּי שֶׁיִּהְיֶה בֶּאֱמֶת בִּבְחִינַת מֹשֶׁה רַבֵּנוּ עָלָיו הַשָּׁלוֹם, שֶׁיּוּכַל לְהָאִיר גַּם בָּנוּ הַדַּעַת הַקָּדוֹשׁ שֶׁנִּזְכֶּה עַל יְדֵי זֶה לָבוֹא אֶל הַתַּכְלִית הָאֲמִתִּי, לָדַעַת וּלְהַכִּיר אוֹתְךָ תִּתְבָּרַךְ לָנֶצַח, עַל יְדֵי כָּל הַבְּרִיּוֹת שֶׁבָּעוֹלָם, אֲשֶׁר כֻּלָּם נִבְרְאוּ רַק בִּשְׁבִיל זֶה, כְּדֵי שֶׁיִּזְכֶּה הָאָדָם לְהַכִּיר אוֹתְךָ עַל יָדָם, שֶׁזֶּה עִקַּר הַתַּכְלִית שֶׁל כָּל הַבְּרִיאָה בִּכְלָל וּבִפְרָט וְאֵיךְ זוֹכִין לִמְצֹא מַנְהִיג כָּזֶה, אַיֵּה, אֵיפוֹא הוּא, אַיֵּה מְקוֹם כְּבוֹדוֹ, אַיֵּה הָעֵצָה וְהַתַּחְבּוּלָה שֶׁנִּזְכֶּה לְמָצְאוֹ, כִּי אִם אָמְנָם גַּם עַתָּה נִמְצָאִים צַדִּיקִים וּמַנְהִיגֵי יִשְׂרָאֵל, יְהֹוָה עֲלֵיהֶם יִחְיוּ, וְיַאֲרִיךְ יְמֵיהֶם וּשְׁנוֹתֵיהֶם אֲבָל הֲלֹא כָּל הַמְפֻרְסָמִים כֻּלָּם יוֹדוּ בְּעַצְמָן וְלֹא יֵבוֹשׁוּ, שֶׁאֵין לָהֶם זֶה הַכֹּחַ שֶׁהִזְכַּרְנוּ לְפָנֶיךָ, שֶׁהוּא הַכֹּחַ שֶׁל מֹשֶׁה רַבֵּנוּ, לְהָאִיר בָּנוּ הַדַּעַת הַזֶּה שֶׁיַּשִּׂיג כָּל אֶחָד וְאֶחָד הַתַּכְלִית הָאֲמִתִּי בָּזֶה הָעוֹלָם מִכָּל הַדְּבָרִים שֶׁבָּעוֹלָם, אֲשֶׁר לְכַךְ נוֹצָרְנוּ וְעַתָּה מַה נַּעֲשֶׂה וּמַה נִּפְעַל, מִי יָקוּם בַּעֲדֵנוּ אוֹי "מִי יָקוּם יַעֲקֹב כִּי קָטֹן הוּא"
<h3>שכב</h3>
מָרֵיהּ דְּעַלְמָא כֹּלָּא, מְרַחֵם עַל הָאָרֶץ מְרַחֵם עַל הַבְּרִיּוֹת, אֲשֶׁר "נָחִיתָ כַצֹּאן עַמֶּךָ בְּיַד מֹשֶׁה וְאַהֲרֹן" אַיֵּה רַחֲמָנוּתְךָ עַל יִשְׂרָאֵל עַם קָדְשֶׁךָ עַתָּה, "עַל מִי נָטַשְׁתָּ מְעַט הַצֹּאן" הַזֶּה, עַל מִי עָזַבְתָּ אוֹתָנוּ, חֲלוּשֵׁי כֹחַ כָּאֵלֶּה, פְּחוּתֵי עֵרֶךְ כָּמוֹנוּ הַיּוֹם רְאֵה עֲמִידָתֵנוּ דַּלִּים וְרֵקִים, אֲשֶׁר הֻשְׁחֲרוּ פָּנֵינוּ מִפְּנֵי חַטֹּאתֵינוּ, וְנִכְפְּפָה קוֹמָתֵנוּ מִפְּנֵי עֲווֹנוֹתֵינוּ אֶל מִי נָנוּס לְעֶזְרָה, "הֲמָאֹס מָאַסְתָּ אֶת יְהוּדָה, אִם בְּצִיּוֹן גָּעֲלָה נַפְשֶׁךָ, מַדּוּעַ הִכִּיתָנוּ וְאֵין לָנוּ מַרְפֵּא, קַוֵּה לְשָׁלוֹם וְאֵין טוֹב, וּלְעֵת מַרְפֵּא וְהִנֵּה בְעָתָה" הֲאִם הִפְקַרְתָּ אֶת עַמְּךָ יִשְׂרָאֵל חָלִילָה, הֲלֹא כְבָר הִבְטַחְתָּנוּ שֶׁאֲפִלּוּ בְּתֹקֶף יְרִידָתֵנוּ בְּעֹמֶק הַגָּלוּת הַזֶּה בְּגוּף וָנֶפֶשׁ כָּמוֹנוּ הַיּוֹם, לֹא תַעַזְבֵנוּ וְלֹא תִמְאָסֵנוּ לְעוֹלָם, כְּמוֹ שֶׁכָּתוּב: "וְאַף גַּם זֹאת בִּהְיוֹתָם בְּאֶרֶץ אוֹיְבֵיהֶם, לֹא מְאַסְתִּים וְלֹא גְעַלְתִּים לְכַלּוֹתָם, לְהָפֵר בְּרִיתִי אִתָּם, כִּי אֲנִי יְהֹוָה אֱלֹהֵיהֶם" וּכְתִיב: "וְלֹא דִּבֶּר יְהֹוָה לִמְחוֹת אֶת שֵׁם יִשְׂרָאֵל מִתַּחַת הַשָּׁמַיִם" וּכְתִיב: "כִּי לֹא יִטֹּשׁ יְהֹוָה אֶת עַמּוֹ בַּעֲבוּר שְׁמוֹ הַגָּדוֹל כִּי הוֹאִיל יְהֹוָה לַעֲשׂוֹת אֶתְכֶם לוֹ לְעָם" וּכְתִיב: "כִּי לֹא יִטֹּשׁ יְהֹוָה עַמּוֹ, וְנַחֲלָתוֹ לֹא יַעֲזֹב" וְכָהֵנָּה וְכָהֵנָּה עוֹד הַבְטָחוֹת הַרְבֵּה אֲשֶׁר הִבְטַחְתָּ אֶת אֲבוֹתֵינוּ לְעָזְרֵנוּ וּלְהוֹשִׁיעֵנוּ בְּכָל דּוֹר וָדוֹר וְעַתָּה עַתָּה אַיֵּה רַחֲמָנוּתְךָ אַיֵּה נִפְלְאוֹתֶיךָ, וְלָמָּה "תִהְיֶה עֲדַת יְהֹוָה כַּצֹּאן אֲשֶׁר אֵין לָהֶם רוֹעֶה" חוּס וַחֲמֹל עָלֵינוּ חוּס וְרַחֵם עָלֵינוּ, וְזַכֵּנוּ וְעָזְרֵנוּ לְהִתְפַּלֵּל וּלְהִתְחַנֵּן לְפָנֶיךָ עַל זֶה הַרְבֵּה, לִצְעֹק וְלִזְעֹק "זְעָקָה גְדוֹלָה וּמָרָה", וְלִבְכּוֹת לְפָנֶיךָ בְּכָל יוֹם עַל זֶה בִּדְמָעוֹת שָׁלִישׁ, עַד שֶׁתְּחָנֵּנוּ וְתַעֲנֵנוּ וְתַחְמֹל עָלֵינוּ וְתִתֶּן לָנוּ רוֹעֶה יִשְׂרָאֵל מַנְהִיג אֲמִתִּי מַנְהִיג רַחֲמָן כְּמוֹ מֹשֶׁה רַבֵּנוּ רוֹעֶה נֶאֱמָן, שֶׁיּוּכַל לַעֲסֹק בְּתִקּוּנֵנוּ לַהֲשִׁיבֵנוּ אֵלֶיךָ בֶּאֱמֶת, וְיָאִיר גַּם בָּנוּ הַשָּׂגַת דַּעְתּוֹ הַקְּדוֹשָׁה, וְיִפְקַח עֵינֵי דַעְתֵּנוּ בִּקְדֻשָּׁה וּבְטָהֳרָה גְדוֹלָה, שֶׁנִּזְכֶּה גַּם אֲנַחְנוּ לְהַשִּׂיג הַתַּכְלִית הָאֲמִתִּי מִכָּל הַבְּרוּאִים שֶׁבָּעוֹלָם, וּלְהַכִּיר אוֹתְךָ בֶּאֱמֶת וּלְהִתְקָרֵב אֵלֶיךָ וּלְהִתְדַּבֵּק בְּךָ לָנֶצַח:
<h3>שכג</h3>
וְתַעַזְרֵנוּ וְתוֹשִׁיעֵנוּ לְקַבֵּל שַׁבָּתוֹת כָּרָאוּי, בְּשִׂמְחָה וְחֶדְוָה גְדוֹלָה וּבִדְבֵקוּת נִפְלָא כִּרְצוֹנְךָ הַטּוֹב, עַד שֶׁנִּזְכֶּה עַל יְדֵי זֶה לָדַעַת וּלְהַשִּׂיג תַּכְלִית מַעֲשֵׂי שָׁמַיִם וָאָרֶץ גַּם בָּזֶה הָעוֹלָם לָדַעַת וּלְהַכִּיר אוֹתְךָ בֶּאֱמֶת עַל יְדֵי כָּל הַדְּבָרִים שֶׁבָּעוֹלָם, כִּרְצוֹנְךָ וְכִרְצוֹן יְרֵאֶיךָ הָאֲמִתִּיִּים, עֲדֵי נִזְכֶּה לְיוֹם שֶׁכֻּלּוֹ שַׁבָּת וּמְנוּחָה לְחַיֵּי הָעוֹלָמִים מָלֵא רַחֲמִים, יְהֹוָה, פְּקַח עֵינֵינוּ וְנִרְאֶה וְנָבִין וְנַשְׂכִּיל הָאֱמֶת לַאֲמִתּוֹ, אֵיךְ לְהִתְנַהֵג עַתָּה, בְּאֹפֶן שֶׁנִּזְכֶּה לְבַקֵּשׁ וְלִמְצֹא מַנְהִיג אֲמִתִּי כָּזֶה שֶׁיְּבִיאֵנוּ בְּחַיֵּינוּ לַתַּכְלִית הָאֲמִתִּי, כִּי אֵין לָנוּ עַל מִי לְהִשָּׁעֵן כִּי אִם עָלֶיךָ אָבִינוּ שֶׁבַּשָּׁמַיִם, "אֲנַחְנוּ הַחֹמֶר וְאַתָּה יֹצְרֵנוּ וּמַעֲשֵׂה יָדְךָ כֻּלָּנוּ, עָלֶיךָ יַעֲזֹב חֵלֵכָה יָתוֹם אַתָּה הָיִיתָ עוֹזֵר" כִּי אַתָּה לְבַד יוֹדֵעַ צְפוּן לִבֵּנוּ וְאֵיךְ לְעָזְרֵנוּ עַתָּה בְּכָל הָעִנְיָנִים וּבִפְרָט בְּעִנְיָן זֶה אֲשֶׁר בּוֹ תָּלוּי הַכֹּל, שֶׁנִּזְכֶּה לִמְצֹא הַמַּנְהִיג הָאֲמִתִּי שֶׁהוּא בִּבְחִינַת מֹשֶׁה רַבֵּנוּ, שֶׁיּוּכַל לַהֲבִיאֵנוּ לַתַּכְלִית הָאֲמִתִּי וְהַנִּצְחִי מְהֵרָה בְּחַיֵּינוּ וְהַטּוֹב בְּעֵינֶיךָ עֲשֵׂה עִמָּנוּ, כִּי אָנוּ מַשְׁלִיכִים כָּל יְהָבֵנוּ עָלֶיךָ "וַאֲנִי תָּמִיד אֲיַחֵל, עַד יַשְׁקִיף וְיֵרֶא יְהֹוָה מִשָּׁמָיִם", וְיָשׁוּב אֵלֵינוּ וִירַחֲמֵנוּ, וּכְאָב אֶת בֵּן יִרְצֵנוּ, וְיַחֲזִיר לָנוּ הָעֲטָרָה לְיָשְׁנָה, וְיִתֶּן לָנוּ רוֹעֶה כִּלְבָבוֹ וִיקֻיַּם מְהֵרָה מִקְרָא שֶׁכָּתוּב: "וְנָתַתִּי לָכֶם רוֹעִים כְּלִבִּי וְרָעוּ אֶתְכֶם דֵּעָה וְהַשְׂכֵּל" וּתְמַהֵר וְתָחִישׁ לְגָאֳלֵנוּ וְתָבִיא לָנוּ אֶת מְשִׁיחַ צִדְקֵנוּ, וִיקֻיַּם מְהֵרָה: "וַהֲקִמֹתִי עֲלֵיהֶם רֹעֶה אֶחָד וְרָעָה אֶתְהֶן אֶת עַבְדִּי דָוִיד הוּא יִרְעֶה אוֹתָם וְהוּא יִהְיֶה לָהֶן לְרֹעֶה, וַאֲנִי יְהֹוָה אֶהְיֶה לָהֶם לֵאלֹהִים וְעַבְדִּי דָוִד נָשִׂיא בְּתוֹכָם אֲנִי יְהֹוָה דִבַּרְתִּי" וְנֶאֱמַר:
"וְלֹא יִטַּמְּאוּ עוֹד בְּגִלּוּלֵיהֶם וּבְשִׁקּוּצֵיהֶם וּבְכֹל פִּשְׁעֵיהֶם וְהוֹשַׁעְתִּי אוֹתָם מִכֹּל מוֹשְׁבֹתֵיהֶם אֲשֶׁר חָטְאוּ בָּהֶם וְטִהַרְתִּי אוֹתָם וְהָיוּ לִי לְעָם וַאֲנִי אֶהְיֶה לָהֶם לֵאלֹהִים, וְעַבְדִּי דָוִד מֶלֶךְ עֲלֵיהֶם וְרֹעֶה אֶחָד יִהְיֶה לְכֻלָּם וּבְמִשְׁפָּטַי יֵלֵכוּ וְחֻקּוֹתַי יִשְׁמְרוּ וְעָשׂוּ אוֹתָם, יְהֹוָה אֱלֹהִים צְבָאוֹת הֲשִׁיבֵנוּ הָאֵר פָּנֶיךָ וְנִוָּשֵׁעָה":
<h2>תפילה כט</h2>
<h3>שכד</h3>
{מיוסד ע"פ תורה מ'} "עֵינַי תָּמִיד אֶל יְהֹוָה כִּי הוּא יוֹצִיא מֵרֶשֶׁת רַגְלָי, אֵלֶיךָ נָשָׂאתִי אֶת עֵינַי הַיֹּשְׁבִי בַּשָּׁמָיִם, הִנֵּה כְעֵינֵי עֲבָדִים אֶל יַד אֲדוֹנֵיהֶם כְּעֵינֵי שִׁפְחָה אֶל יַד גְּבִרְתָּהּ כֵּן עֵינֵינוּ אֶל יְהֹוָה אֱלֹהֵינוּ עַד שֶׁיְּחָנֵּנוּ, חָנֵּנוּ יְהֹוָה חָנֵּנוּ, כִּי רַב שָׂבַעְנוּ בוּז" אָבִי שֶׁבַּשָּׁמַיִם מָלֵא רַחֲמִים רַב חֶסֶד וּמַרְבֶּה לְהֵיטִיב, טוֹב לַכֹּל וְרַחֲמָיו עַל כָּל מַעֲשָׂיו, הַמְרַחֵם עַל הָאָרֶץ וּמְרַחֵם עַל הַבְּרִיּוֹת רִבּוֹנוֹ דְעַלְמָא כֹּלָּא, אַתָּה בָּרָאתָ עוֹלָמְךָ בִּרְצוֹנְךָ הַטּוֹב בִּשְׁבִיל יִשְׂרָאֵל עַמֶּךָ, כְּדֵי לְהִתְפָּאֵר עִמָּהֶם בְּכָל דּוֹר וָדוֹר, וּבְטוּבְךָ הַגָּדוֹל בָּחַרְתָּ יִשְׂרָאֵל עַמְּךָ מִכָּל הָעַמִּים וְאֶת אֶרֶץ הַקְּדוֹשָׁה מִכָּל הָאֲרָצוֹת, לִהְיוֹת לְעַמְּךָ יִשְׂרָאֵל לְנַחֲלָה כִּי יָדַעְתָּ שֶׁשָּׁם אֲוִיר הַקָּדוֹשׁ הַמַּחְכִּים וְשָׁם מָקוֹם מוּכָן לִקְדֻשַּׁת יִשְׂרָאֵל, לְהַשִּׂיג שָׁם חָכְמָה הָאֲמִתִּיִּית, לְהַכִּיר אוֹתְךָ בְּדַעַת נִפְלָא וּבֶאֱמוּנָה שְׁלֵמָה
<h3>שכה</h3>
רִבּוֹנוֹ שֶׁל עוֹלָם אֲדוֹן כָּל הָאָרֶץ, אֱלוֹהַּ כָּל הַבְּרִיּוֹת, מָה אוֹמַר וּמָה אֲדַבֵּר, אַתָּה יוֹדֵעַ מַעֲלַת אֶרֶץ-יִשְׂרָאֵל וּקְדֻשָּׁתָהּ הָעוֹלָה עַד אֵין סוֹף וְאֵין תַּכְלִית וְאָנֹכִי הַבָּזוּי וְהַנִּמְאָס אֲשֶׁר הִרְבֵּיתִי לִפְשֹׁעַ נֶגְדְּךָ, וּפָגַמְתִּי וְקִלְקַלְתִּי הַרְבֵּה מְאֹד, עַד אֲשֶׁר עַל יְדֵי רִבּוּי עֲווֹנוֹתַי וּפְשָׁעַי הָעֲצוּמִים, וּבִפְרָט עַל יְדֵי כָּל מַה שֶּׁפָּגַמְתִּי בִּפְגַם הַבְּרִית מֵעוֹדִי עַד הַיּוֹם הַזֶּה, עַל יְדֵי כָּל זֶה טָרַפְתִּי אֶת דַּעְתִּי וּפָגַמְתִּי אֶת מֹחִי, וַאֲפִלּוּ מְעַט הָרְשִׁימוּ שֶׁנִּשְׁאֲרָה מִדַּעְתִּי הִיא גַּם כֵּן מְבֻלְבֶּלֶת וַעֲכוּרָה מְאֹד אַךְ עִם כָּל זֶה גַּם זֹאת הָרְשִׁימוּ הַמְּעוּטָה שֶׁל אֲמִתַּת דַּעְתִּי, רוֹאָה מֵרָחוֹק וּמֵצִיץ מִן הַחֲרַכִּים מִבֵּין זִכָּרוֹן דִּבְרֵי תוֹרָתְךָ הַקְּדוֹשָׁה, אֲשֶׁר חוֹנַנְתָּנוּ בְּרַחֲמֶיךָ הָרַבִּים, עַד אֲשֶׁר אֲנִי מֵבִין מֵרָחוֹק גֹּדֶל עֹצֶם מַעֲלַת קְדֻשַּׁת אֶרֶץ יִשְׂרָאֵל בְּלִי שִׁעוּר וָעֵרֶךְ וְכַאֲשֶׁר שָׁמַעְנוּ מִפִּי הַצַּדִּיקִים הָאֲמִתִּיִּים וְרָאִינוּ בְּסִפְרֵיהֶם הַקְּדוֹשִׁים שֶׁכָּל קְדֻשַּׁת אִישׁ הַיִּשְׂרְאֵלִי תְּלוּיָה בְּאֶרֶץ יִשְׂרָאֵל:
<h3>שכו</h3>
וְהִנֵּה עַתָּה, אַחֲרֵי כָּל מַה שֶּׁעָבַר עָלַי מֵעוֹדִי עַד הַיּוֹם הַזֶּה, וְכַמָּה סִבּוֹת סִבַּבְתָּ עִמִּי, וּבְכַמָּה גִּלְגּוּלִים גִּלְגַּלְתָּ עִמִּי כְּדֵי לְקָרְבֵנִי אֵלֶיךָ וּלְהַחֲזִירֵנִי בִּתְשׁוּבָה שְׁלֵמָה לְפָנֶיךָ, וַעֲדַיִן לֹא עָלְתָה בְּיָדִי לִזְכּוֹת לִתְשׁוּבָה שְׁלֵמָה כָּרָאוּי, וְלֹא דַי שֶׁלֹּא זָכִיתִי לִתְשׁוּבָה שְׁלֵמָה אַף גַּם פָּגַמְתִּי הַרְבֵּה מְאֹד בְּכָל עֵת וְעַתָּה אַחֲרֵי כָּל אֵלֶּה, אֵינִי יוֹדֵעַ עַתָּה שׁוּם דֶּרֶךְ בֵּית מָנוֹס מִמֶּנִּי, וְלֹא שׁוּם עֵצָה וְתַחְבּוּלָה, כִּי אִם עוֹד רוּחִי מְקַשְׁקֵשׁ בְּקִרְבִּי, עוֹד קוֹל דּוֹדִי דּוֹפֵק בִּי, וּמְעוֹרְרֵנִי וּמְזָרְזֵנִי בְּתוֹרָתוֹ הַקְּדוֹשָׁה לִנְסֹעַ לְאֶרֶץ יִשְׂרָאֵל, אוּלַי אֶזְכֶּה לָשׁוּב מִכְּסִילָתִי וּמִמַּעֲשַׂי הַפְּגוּמִים, אוּלַי אֶזְכֶּה לְהַתְחִיל לִחְיוֹת חַיִּים אֲמִתִּיִּים, אוּלַי יָחוֹס אוּלַי יְרַחֵם וְאַתָּה יוֹדֵעַ עֹצֶם רִבּוּי הַסְּפֵקוֹת שֶׁיֵּשׁ לִי בָזֶה בְּלִי שִׁעוּר וְזֶה עִקָּר הַמְּנִיעָה שֶׁלִּי, בְּצֵרוּף שַׁאֲרֵי מְנִיעוֹת מֵחֲמַת מָמוֹן וְרִחוּק הַדֶּרֶךְ וְשַׁאֲרֵי מְנִיעוֹת רַבּוֹת אֲבָל בֶּאֱמֶת אֲנִי מוֹדֶה לְפָנֶיךָ בּוֹחֵן לִבּוֹת וּכְלָיוֹת, שֶׁעִקַּר הַמְּנִיעָה הִיא מְנִיעַת הַמֹּחַ מֵחֲמַת כַּמָּה סְפֵקוֹת וּבִלְבּוּלִים, שֶׁמְּבַלְבְּלִין אֶת דַּעְתִּי וּמוֹנְעִים אוֹתִי מִלְּהִתְגַּבֵּר וּלְהִתְחַזֵּק לַעֲסוֹק בָּזֶה לְהָכִין לִי הַדֶּרֶךְ לִנְסֹעַ לְאֶרֶץ יִשְׂרָאֵל וְאַף עַל פִּי כֵן בְּרַחֲמֶיךָ הָרַבִּים אַתָּה מְרַמֵּז לִי בְּכָל עֵת לְהִשְׁתּוֹקֵק לָזֶה לָבוֹא לְאֶרֶץ יִשְׂרָאֵל, עַד אֲשֶׁר לֹא אוּכַל לָנוּחַ וְלִשְׁקֹט מִלִּכְסֹף לָזֶה לֵילֵךְ וְלָבֹא לְאֶרֶץ יִשְׂרָאֵל כִּי יָדַעְתִּי כִּי רַחֲמֶיךָ לֹא כָלִים, כֻּלֵּי הַאי וְאוּלַי תְזַכֵּנִי לָבֹא לְשָׁם בְּשָׁלוֹם, וּלְהַמְשִׁיךְ עָלַי שָׁם קְדֻשַּׁת אֶרֶץ יִשְׂרָאֵל בֶּאֱמֶת בְּאֹפֶן שֶׁאֶזְכֶּה לְהִתְחַכֵּם מֵעַתָּה וּלְהַשְׂכִּיל עַל דְּרָכַי, וּלְבַעֵר הָרָע מִקִּרְבִּי, וּלְבַטֵּל הָרוּחַ שְׁטוּת מִמֶּנִּי, וְלִזְכּוֹת לִתְשׁוּבָה שְׁלֵמָה בֶּאֱמֶת, אֲשֶׁר לָזֶה לְבַד כָּלְתָה נַפְשִׁי, כִּי זֶה כַּמָּה נִכְסוֹף נִכְסַפְתִּי לָשׁוּב אֵלֶיךָ, וּכְבָר גִּלִּיתָ לָנוּ גֹדֶל רַחֲמֶיךָ וְעֹצֶם חֲנִינוּתֶיךָ בְּכָל עֵת, וְרַב טוּבְךָ בְּכָל דּוֹר וָדוֹר, אֲשֶׁר אַתָּה צוֹפֶה לָרָשָׁע וְחָפֵץ בְּהִצָּדְקוֹ, כִּי לֹא תַחְפֹּץ בְּמוֹת הַמֵּת כִּי אִם בְּשׁוּבוֹ מִדְּרָכָיו וְחָיָה, וְעַד יוֹם מוֹתוֹ תְּחַכֶּה לוֹ, "תָּשֵׁב אֱנוֹשׁ עַד דַּכָּא" עַד דִּכְדּוּכָהּ שֶׁל נָפֶשׁ:
<h3>שכז</h3>
רִבּוֹנוֹ שֶׁל עוֹלָם, רַחֵם עַל יוֹנָה אִלֶּמֶת כָּמוֹנִי, רַחֵם עַל חֲלוּשׁ דֵּעָה, עַל נִבְזֶה וְנִמְאָס כָּמוֹנִי, אֲשֶׁר אֲנִי מָאוּס (נִבְזֶה וְנִמְאָס) בְּעֵינֵי עַצְמִי בְּתַכְלִית הַמִּאוּס וְלֹא עַל חִנָּם מִדֶּרֶךְ הָעֲנָוָה הָאֲמִתִּיִּית, כִּי אִם מֵחֲמַת עֲכִירַת מִאוּס מַעֲשַׂי הָרָעִים וַעֲווֹנוֹתַי הָעֲצוּמִים וּפְגָמַי הַמְּרֻבִּים, אָנָּא אֲדוֹן יָחִיד מַלֵּא מִשְׁאֲלוֹתַי בְּרַחֲמִים, וְזַכֵּנִי לָבוֹא לְאֶרֶץ יִשְׂרָאֵל מְהֵרָה וְאֶזְכֶּה לַעֲבֹר וּלְדַלֵּג עַל כָּל מִינֵי מְנִיעוֹת, וְלִנְסֹעַ וְלָבֹא לְשָׁם מְהֵרָה חוּשָׁה בְּשָׁלוֹם בְּלִי פֶגַע, וְלִפְעֹל שָׁם קְדֻשָּׁה וְטָהֳרָה, בְּאֹפֶן שֶׁאֶזְכֶּה לָשׁוּב אֵלֶיךָ וּלְהִתְקָרֵב אֵלֶיךָ בֶּאֱמֶת, וְלֹא אָשׁוּב עוֹד לְכִסְלָה מֵעַתָּה וְעַד עוֹלָם רִבּוֹנוֹ שֶׁל עוֹלָם זַכֵּנִי בִּזְכוּת כָּל הַצַּדִּיקִים שֶׁגִּלּוּ קְדֻשַּׁת אֶרֶץ יִשְׂרָאֵל בָּעוֹלָם, וּבִזְכוּת כָּל הַצַּדִּיקִים וְהַכְּשֵׁרִים שֶׁזָּכוּ לָבֹא לְאֶרֶץ יִשְׂרָאֵל אַחֲרֵי מְנִיעוֹת רַבּוֹת וַעֲצוּמוֹת בְּלִי שִׁעוּר כַּאֲשֶׁר אַתָּה יָדַעְתָּ, וּפָעֲלוּ שָׁם מַה שֶּׁפָּעֲלוּ זַכֵּנִי בִּזְכוּתָם וּבִזְכוּת תּוֹרָתָם הַקְּדוֹשָׁה וּבִזְכוּת מַעֲשֵׂיהֶם הַטּוֹבִים שֶׁאֶזְכֶּה גַּם אָנֹכִי הַשָּׁפָל וְהַבָּזוּי לֵילֵךְ וְלָבוֹא לְאֶרֶץ יִשְׂרָאֵל חִישׁ קַל מְהֵרָה:
<h3>שכח</h3>
אָבִי שֶׁבַּשָּׁמַיִם הַגּוֹמֵל עִמִּי חֲסָדִים וְטוֹבוֹת רַבּוֹת בְּכָל עֵת אֲשֶׁר זִכִּיתַנִי בְּרַחֲמֶיךָ וַחֲסָדֶיךָ לְהִתְפַּלֵּל עַל זֶה לָבֹא לְאֶרֶץ יִשְׂרָאֵל גְּמֹל עַל עַבְדְּךָ עוֹד חֲסָדִים וְטוֹבוֹת יוֹתֵר וְיוֹתֵר, וְתַגְדִּיל נִפְלְאוֹתֶיךָ עִמִּי, וְתַעֲשֶׂה עִמִּי חֶסֶד חִנָּם בְּכָל עֵת, וּתְלַמְּדֵנִי בְּדֶרֶךְ עֵצוֹתֶיךָ הָאֲמִתִּיּוֹת, וְתוֹרֵנִי בְּדֶרֶךְ הַיָּשָׁר וְהָאֱמֶת, בְּאֹפֶן שֶׁאֶזְכֶּה מֵעַתָּה לַעֲזֹב דַּרְכִּי הָרַע וּמַחְשְׁבוֹתַי הַפְּגוּמוֹת וְאֶזְכֶּה לְהִתְקַשֵּׁר בְּךָ מֵעַתָּה וְלֵילֵךְ וְלָבֹא מְהֵרָה לְאֶרֶץ יִשְׂרָאֵל בַּשָּׁנָה הַזֹּאת, וְאֶזְכֶּה לְהִתְחַדֵּשׁ לְגַמְרֵי לְהַתְחִיל מֵחָדָשׁ בַּעֲבוֹדַת יְהֹוָה כְּאִלּוּ נוֹלַדְתִּי הַיּוֹם:
<h3>שכט</h3>
רִבּוֹנוֹ שֶׁל עוֹלָם זְכָר נָא הַהִתְפָּאֲרוּת וְהַשַּׁעֲשׁוּעִים שֶׁקִּבַּלְתָּ מִכָּל הַצַּדִּיקִים שֶׁהָיוּ בְּכָל דּוֹר וָדוֹר, וּמִכְּלַל יִשְׂרָאֵל עַמְּךָ הַקָּדוֹשׁ, וְכָל הַהִתְפָּאֲרוּת וְהַשַּׁעֲשׁוּעִים אֲשֶׁר אַתָּה מְקַבֵּל עֲדַיִן מִכְּלַל יִשְׂרָאֵל עַמְּךָ וּמֵהַצַּדִּיקִים וְהַכְּשֵׁרִים אֲמִתִּיִּים הַנִּלְוִים אֲלֵיהֶם שֶׁבַּדּוֹר הַזֶּה, אֲשֶׁר מִשָּׁם נִמְשָׁךְ כָּל קְדֻשַּׁת אֶרֶץ יִשְׂרָאֵל וְזַכֵּנִי גַּם כֵּן, שֶׁיִּהְיֶה לִי חֵלֶק בְּהַהִתְפָּאֲרוּת הַזֹּאת, שֶׁאֶזְכֶּה לָשׁוּב אֵלֶיךָ וְלַעֲשׂוֹת רְצוֹנְךָ בֶּאֱמֶת, עַד אֲשֶׁר תִּתְפָּאֵר עִמִּי הַשְּׁכִינָה תָמִיד בְּכָל עֵת כִּי בְּרַחֲמֶיךָ הָרַבִּים בָּחַרְתָּ בָּנוּ מִכָּל הָעַמִּים, וְאַתָּה מִתְפָּאֵר בָּנוּ בְּכָל דּוֹר וָדוֹר, וְזֹאת הַהִתְפָּאֲרוּת עוֹלָה לְכֶתֶר וַעֲטָרָה עַל רֹאשְׁךָ בִּבְחִינַת תְּפִלִּין, וּמִשָּׁם נִמְשָׁךְ קְדֻשַּׁת אֶרֶץ יִשְׂרָאֵל כִּי הַהִתְפָּאֲרוּת בּוֹקֵעַ בָּעֵינַיִם, וְעַל יְדֵי זֶה נִמְשָׁכִין עֵינֵי הַשְׁגָּחָתְךָ עַל אֶרֶץ יִשְׂרָאֵל, אֲשֶׁר מִשָּׁם מְקַבֶּלֶת אֶרֶץ יִשְׂרָאֵל קְדֻשָּׁתָהּ הַגְּדוֹלָה, כִּי עַל יְדֵי זֶה אֲוִירָהּ מַחְכִּים, עַל יְדֵי שֶׁנִּמְשָׁכִין שָׁם תָּמִיד עֵינֶיךָ הַקְּדוֹשִׁים שֶׁהֵם עֵינֵי הַחָכְמָה וְהַמַּדָּע, כְּמוֹ שֶׁכָּתוּב: "אֶרֶץ אֲשֶׁר יְהֹוָה אֱלֹהֶיךָ דּוֹרֵשׁ אוֹתָהּ תָּמִיד עֵינֵי יְהֹוָה אֱלֹהֶיךָ בָּהּ מֵרֵשִׁית הַשָּׁנָה וְעַד אַחֲרִית שָׁנָה" עַל כֵּן רַחֵם עָלַי וְעַל כָּל יִשְׂרָאֵל, וְזַכֵּנִי שֶׁיִּתְגַּלֶּה לָנוּ קְדֻשַּׁת אֶרֶץ יִשְׂרָאֵל, עַד אֲשֶׁר נִזְכֶּה לִכְסֹף וּלְהִשְׁתּוֹקֵק וּלְהִתְגַּעְגֵּעַ תָּמִיד בֶּאֱמֶת לְאֶרֶץ יִשְׂרָאֵל, וּלְהִתְפַּלֵּל הַרְבֵּה עַל זֶה לְפָנֶיךָ מָלֵא רַחֲמִים, עַד אֲשֶׁר נִזְכֶּה לָבוֹא לְאֶרֶץ יִשְׂרָאֵל חִישׁ קַל מְהֵרָה:
<h3>של</h3>
וְזַכֵּנוּ בְּרַחֲמֶיךָ הָרַבִּים וַחֲסָדֶיךָ הָעֲצוּמִים, שֶׁנִּזְכֶּה בְּכָל שָׁנָה וְשָׁנָה, לִנְסֹעַ עַל רֹאשׁ הַשָּׁנָה לְצַדִּיקִים אֲמִתִּיִּים, וְאֶזְכֶּה לִהְיוֹת נִמְנֶה גַם כֵּן בֵּין עַמְּךָ יִשְׂרָאֵל הַכְּשֵׁרִים וְהַתְּמִימִים הַמִּתְאַסְּפִים וּמִתְקַבְּצִים לְצַדִּיקִים אֲמִתִּיִּים עַל רֹאשׁ הַשָּׁנָה כִּי אַתָּה לְבַד יוֹדֵעַ מַעֲלַת הַקִּבּוּץ שֶׁל עַמְּךָ יִשְׂרָאֵל בְּרֹאשׁ הַשָּׁנָה לְצַדִּיקִים אֲמִתִּיִּים אַתָּה לְבַד יוֹדֵעַ כַּמָּה וְכַמָּה הִתְפָּאֲרוּת וְשַׁעֲשׁוּעִים גְּדוֹלִים וְנוֹרָאִים אֲשֶׁר אַתָּה מְקַבֵּל בְּכָל רֹאשׁ הַשָּׁנָה וְרֹאשׁ הַשָּׁנָה מֵהַקִּבּוּץ הַקָּדוֹשׁ שֶׁל עַמְּךָ יִשְׂרָאֵל אֵצֶל הַצַּדִּיקִים הָאֲמִתִּיִּים זַכֵּנוּ בְּרַחֲמֶיךָ הָרַבִּים וַחֲסָדֶיךָ הָעֲצוּמִים, שֶׁנִּהְיֶה אֲנַחְנוּ נִכְלָלִים גַּם כֵּן בְּהַהִתְפָּאֲרוּת וְהַשַּׁעֲשׁוּעִים הָאֵלֶּה, וְאַל יִמְנָעֵנוּ מִזֶּה שׁוּם מוֹנֵעַ, וְאַל יְעַכְּבֵנוּ שׁוּם עִכּוּב, וְאַל יַטְרִידֵנוּ שׁוּם טִרְדָּא בָּעוֹלָם רַק נִזְכֶּה תָמִיד בְּכָל שָׁנָה וְשָׁנָה, לֵילֵךְ וְלָבֹא וּלְהִתְאַסֵּף אֶל הַקִּבּוּץ הַקָּדוֹשׁ וְהַנּוֹרָא שֶׁל עַמְּךָ יִשְׂרָאֵל הַכְּשֵׁרִים, הַמִּתְאַסְּפִים וּמִתְקַבְּצִים אֵצֶל הַצַּדִּיקִים הָאֲמִתִּיִּים בְּכָל רֹאשׁ הַשָּׁנָה וְעַל יְדֵי זֶה נִזְכֶּה שֶׁתִּתְפָּאֵר בָּנוּ תָמִיד, וְתַמְשִׁיךְ עָלֵינוּ קְדֻשַּׁת אֶרֶץ יִשְׂרָאֵל תָּמִיד וּתְזַכֵּנוּ וְתַעַזְרֵנוּ שֶׁנִּזְכֶּה לְהִסְתַּכֵּל עַל פְּאֵר יֹפִי הַדְרַת פְּנֵי הַצַּדִּיקִים הָאֲמִתִּיִּים, אֲשֶׁר הֵם כְּלִילַת יֹפִי כִּי הֵם כְּלוּלִים מִכָּל הַהִתְפָּאֲרוּת וְהַשַּׁעֲשׁוּעִים שֶׁל כְּלַל יִשְׂרָאֵל אֲשֶׁר אַתָּה מְקַבֵּל עַל יָדָם, עַל יְדֵי שֶׁהֵם עוֹסְקִים תָּמִיד לְקָרְבָם אֵלֶיךָ זַכֵּנִי בְּרַחֲמֶיךָ הָרַבִּים לְהִסְתַּכֵּל עַל פְּנֵיהֶם תָּמִיד בֶּאֱמֶת, וּבִפְרָט בִּימֵי רֹאשׁ הַשָּׁנָה הַקְּדוֹשִׁים שֶׁאָז הוּא עִקָּר הַהִתְפָּאֲרוּת, וְאָז פְּנֵיהֶם מְאִירוֹת מְאֹד בְּאוֹר כְּלַל הַהִתְפָּאֲרוּת וְהַשַּׁעֲשׁוּעִים שֶׁל כָּל הַקִּבּוּץ הַקָּדוֹשׁ הַמִּתְקַבְּצִים אֲלֵיהֶם:
<h3>שלא</h3>
אָנָּא יְהֹוָה בְּרַחֲמֶיךָ הָרַבִּים, זַכֵּנוּ לְהִסְתַּכֵּל עַל פְּאֵר הַדְרַת פְּנֵיהֶם הַקְּדוֹשִׁים וְהַנּוֹרָאִים בֶּאֱמֶת, בְּאֹפֶן שֶׁנִּזְכֶּה עַל יְדֵי זֶה לְקַבֵּל וּלְהַמְשִׁיךְ עָלֵינוּ גַּם כֵּן הֶאָרָה נִפְלָאָה מֵהַהִתְפָּאֲרוּת הַזֹּאת, עַד אֲשֶׁר נִזְכֶּה שֶׁיֻּמְשַׁךְ עָלֵינוּ תָמִיד קְדֻשַּׁת הַתְּפִלִּין הַנּוֹרָאִים וּפְאֵר קְדֻשַּׁת הַתְּפִלִּין יִהְיוּ בּוֹקְעִים בְּעֵינֵינוּ עַד שֶׁנִּזְכֶּה גַּם בְּכָל מָקוֹם שֶׁאֲנַחְנוּ נִסְתַּכֵּל וְנַבִּיט שָׁם, שֶׁיִּתְקַדֵּשׁ הַמָּקוֹם הַהוּא בִּקְדֻשַּׁת אֶרֶץ יִשְׂרָאֵל עַד אֲשֶׁר כָּל מִי שֶׁיּוֹדֵעַ מִטַּעַם אֶרֶץ יִשְׂרָאֵל הַקָּדוֹשׁ, יַרְגִּישׁ קְדֻשַּׁת אֶרֶץ יִשְׂרָאֵל בְּכָל מָקוֹם שֶׁיִּתְוָּעֵד עִמָּנוּ יַחַד, עַד אֲשֶׁר יַכִּיר אוֹתָנוּ וְיֵדַע וְיַבְחִין שֶׁאֲנַחְנוּ זָכִינוּ לִהְיוֹת אֵצֶל צַדִּיקִים אֲמִתִּיִּים עַל רֹאשׁ הַשָּׁנָה:
<h3>שלב</h3>
רִבּוֹנוֹ שֶׁל עוֹלָם, מָלֵא רַחֲמִים, רַחֵם עַל צַעֲקַת הַשְּׁכִינָה אֲשֶׁר צוֹעֶקֶת בְּקוֹל מַר עַל מַעֲשֵׂינוּ הָרָעִים, קַלַּנִי מֵרֹאשִׁי, קַלַּנִי מִזְּרוֹעִי מִי יָכֹל לִסְבֹּל קוֹל צַעֲקָתָהּ הַמָּרָה, אַתָּה לְבַד יוֹדֵעַ גֹּדֶל מְרִירַת צְעָקָה גְדוֹלָה וּמָרָה הַזֹּאת רַחֵם רַחֵם, וְשָׁמְרֵנוּ וְהַצִּילֵנוּ מֵעַתָּה מִמַּעֲשִׂים רָעִים וּמִמַּחֲשָׁבוֹת רָעוֹת, וְזַכֵּנוּ לָשׁוּב אֵלֶיךָ בֶּאֱמֶת, בִּזְכוּת וְכֹחַ הַצַּדִּיקִים הָאֲמִתִּיִּים, בְּאֹפֶן שֶׁתִּתְפָּאֵר הַשְּׁכִינָה בָּנוּ מֵעַתָּה, וּתְקַבֵּל שַׁעֲשׁוּעִים גְּדוֹלִים וְהִתְפָּאֲרוּת הַרְבֵּה מֵאִתָּנוּ בְּכָל עֵת מִכָּל אֶחָד וְאֶחָד בִּפְרָטִיּוּת
<h3>שלג</h3>
וְעָזְרֵנוּ וְזַכֵּנוּ לָשׁוּב בִּתְשׁוּבָה שְׁלֵמָה, וּלְתַקֵּן מְהֵרָה כָּל מַה שֶּׁפָּגַמְנוּ לְפָנֶיךָ בְּעֵינֵינוּ מִנְּעוּרֵינוּ עַד הַיּוֹם הַזֶּה, אֲשֶׁר הִרְבִּינוּ לִפְשֹׁעַ בָּזֶה, שֶׁהִסְתַּכַּלְנוּ בְעֵינֵינוּ חוּץ מִגְּבוּל הַקְּדֻשָּׁה, וּבָאנוּ עַל יְדֵי זֶה לַחֲטָאִים וַעֲווֹנוֹת וּפְגָמִים גְּדוֹלִים הַרְבֵּה מְאֹד, וְהָרַע בְּעֵינֶיךָ עָשִׂינוּ אוֹי לָנוּ כִּי חָטָאנוּ, שֶׁפָּגַמְנוּ בְּעֵינַיִם קְדוֹשִׁים כָּאֵלּוּ, הַנִּמְשָׁכִין מֵעֵינֵי יְהֹוָה, שֶׁיְּכוֹלִים לִזְכּוֹת לְהִסְתַּכֵּל בָּהֶם עַל הַהִתְפָּאֲרוּת שֶׁל הַשֵּׁם יִתְבָּרַךְ וְהַצַּדִּיקִים, וּלְהַמְשִׁיךְ עַל יְדֵי זֶה קְדֻשַּׁת אֶרֶץ יִשְׂרָאֵל בְּכָל מָקוֹם שֶׁמַּבִּיטִים שָׁם וּבְרֹב אִוַּלְתֵּנוּ לָקַחְנוּ עֵינַיִם קְדוֹשִׁים וְנוֹרָאִים כָּאֵלּוּ, וְהִסְתַּכַּלְנוּ בָּהֶם בַּמֶּה שֶׁהִסְתַּכַּלְנוּ עַד אֲשֶׁר בָּאנוּ לְמַה שֶּׁבָּאנוּ בַּעֲוֹנוֹתֵינוּ הָרַבִּים מָלֵא רַחֲמִים לַמְּדֵנוּ הַדֶּרֶךְ לְתַקֵּן כָּל זֶה, וְעָזְרֵנוּ וְהוֹשִׁיעֵנוּ שֶׁנִּזְכֶּה לְבַקֵּשׁ וּלְחַפֵּשׂ וְלִמְצֹא צַדִּיקִים אֲמִתִּיִּים הַשַּׁיָּכִים לְשֹׁרֶשׁ נִשְׁמוֹתֵינוּ, וְלֵילֵךְ וְלִנְסֹעַ אֲלֵיהֶם תָּמִיד, וּבִפְרָט עַל רֹאשׁ הַשָּׁנָה הַקָּדוֹשׁ שֶׁהוּא עִקָּר זְמַן הַקִּבּוּץ הַקָּדוֹשׁ, זַכֵּנוּ שֶׁנִּהְיֶה נִמְנִין גַּם כֵּן בִּכְלַל עַמְּךָ יִשְׂרָאֵל הַכְּשֵׁרִים הַמִּתְאַסְּפִים אֲלֵיהֶם וְנִזְכֶּה עַל יְדֵי זֶה לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת וְנִזְכֶּה לְהִסְתַּכֵּל עַל פְּנֵיהֶם הַקְּדוֹשִׁים, וּלְתַקֵּן עַל יְדֵי זֶה כָּל הַפְּגָמִים שֶׁפָּגַמְנוּ בְּעֵינֵינוּ מִנְּעוּרֵינוּ עַד הַיּוֹם הַזֶּה, וְתַמְשִׁיךְ עָלֵינוּ אוֹר קְדֻשַּׁת הַהִתְפָּאֲרוּת הַכָּלוּל בִּפְנֵיהֶם הַקְּדוֹשִׁים וְעַל יְדֵי זֶה נִזְכֶּה לְהַמְשִׁיךְ קְדֻשַּׁת אֶרֶץ יִשְׂרָאֵל בְּכָל מָקוֹם שֶׁנִּסְתַּכֵּל שָׁם, עַד אֲשֶׁר יִתְקַדְּשׁוּ כָּל מְקוֹמוֹת יִשְׂרָאֵל בִּקְדֻשַּׁת אֶרֶץ יִשְׂרָאֵל:
<h3>שלד</h3>
מָלֵא רַחֲמִים רַחֵם עָלֵינוּ לְמַעַן שְׁמֶךָ, חוּסָה עָלֵינוּ כְּרֹב רַחֲמֶיךָ זַכֵּנוּ שֶׁיִּתְעוֹרֵר לִבֵּנוּ אֵלֶיךָ בֶּאֱמֶת, וְנִזְכֶּה לְהַרְגִּישׁ וְלֵידַע הֵיטֵב נוֹרָאוֹת מְתִיקוּת הַטַּעַם הַקָּדוֹשׁ וְהַנִּפְלָא שֶׁל אֶרֶץ יִשְׂרָאֵל, וְנִזְכֶּה מֵעַתָּה לִכְסֹף וּלְהִשְׁתּוֹקֵק וְלִבְעֹר וּלְהִתְלַהֵב לְאֶרֶץ יִשְׂרָאֵל, וּלְאַפּוּשֵׁי בְּרַחֲמֵי טוּבָא, לְהַרְבּוֹת בְּרַחֲמִים וְתַחֲנוּנִים לְפָנֶיךָ, עַד שֶׁנִּזְכֶּה לִפְעֹל בַּקָּשָׁתֵנוּ בְּרַחֲמִים אֶצְלְךָ, שֶׁנִּזְכֶּה לָבֹא מְהֵרָה לְאֶרֶץ יִשְׂרָאֵל בְּשָׁלוֹם בְּלִי פֶגַע עָזְרֵנוּ אֱלֹהֵי יִשְׁעֵנוּ לְמַעַן שְׁמֶךָ כִּי לְךָ לְבַד עֵינֵינוּ תְלוּיוֹת, מַלֵּא מִשְׁאֲלוֹתֵינוּ לְטוֹבָה בְּרַחֲמִים, וְזַכֵּנוּ לָבוֹא מְהֵרָה לְכָל מַה שֶּׁבִּקַּשְׁנוּ מִלְּפָנֶיךָ, חָנֵּנוּ וַעֲנֵנוּ וּשְׁמַע תְּפִלָּתֵנוּ כִּי אַתָּה שׁוֹמֵעַ תְּפִלַּת כָּל פֶּה עַמְּךָ יִשְׂרָאֵל בְּרַחֲמִים "יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה ל</h2>
<h3>שלה</h3>
{מיוסד ע"פ תורה מ"ו} "נִכְסְפָה וְגַם כָּלְתָה נַפְשִׁי לְחַצְרוֹת יְהֹוָה לִבִּי וּבְשָׂרִי יְרַנְּנוּ אֶל אֵל חָי, כָּלָה שְׁאֵרִי וּלְבָבִי, צוּר לְבָבִי וְחֶלְקִי אֱלֹהִים לְעוֹלָם צָמְאָה נַפְשִׁי לֵאלֹהִים לְאֵל חָי, מָתַי אָבוֹא וְאֵרָאֶה פְּנֵי אֱלֹהִים הִשְׁבַּעְתִּי אֶתְכֶם בְּנוֹת יְרוּשָׁלָיִם אִם תִּמְצְאוּ אֶת דּוֹדִי מַה תַּגִּידוּ לוֹ, שֶׁחוֹלַת אַהֲבָה אָנִי הִשְׁבַּעְתִּי אֶתְכֶם בְּנוֹת יְרוּשָׁלָיִם, מַה תָּעִירוּ וּמַה תְּעֹרְרוּ, אֶת הָאַהֲבָה עַד שֶׁתֶּחְפָּץ":
<h3>שלו</h3>
רִבּוֹנוֹ שֶׁל עוֹלָם, מָלֵא רַחֲמִים, אוֹהֵב עַמּוֹ יִשְׂרָאֵל, "גְּדֹל הָעֵצָה וְרַב הָעֲלִילִיָּה", אַתָּה יוֹדֵעַ אֶת עֹצֶם רִבּוּי הַמְּנִיעוֹת הַמּוֹנְעִין אוֹתָנוּ מִדֶּרֶךְ הַחַיִּים, אֲשֶׁר עָמְדוּ כְּנֶגְדֵּנוּ כְּנֶגֶד כָּל אֶחָד וְאֶחָד בִּפְרָטִיּוּת, כְּחוֹמוֹת בַּרְזֶל וְכִנְחָלִים שׁוֹטְפִים וְנַהֲרֵי אֵשׁ סַבּוּנוּ גַם סְבָבוּנוּ מִכָּל צַד "סַבּוּנִי כַמַּיִם כָּל הַיּוֹם הִקִּיפוּ עָלַי יַחַד", וּמֵרִבּוּי הַמְּנִיעוֹת נִתְרַחַקְנוּ מִמְּךָ כְּמוֹ שֶׁנִּתְרַחַקְנוּ אֲבָל אַתָּה הוֹדַעְתָּנוּ בְּרַחֲמֶיךָ הָרַבִּים, שֶׁגַּם בְּהַמְּנִיעוֹת בְּעַצְמָן, אַתָּה בְּעַצְמְךָ נִסְתָּר בָּהֶם מֵרֹב אַהֲבָתְךָ אֶת כָּל זֶרַע יִשְׂרָאֵל עַמֶּךָ וּמִי שֶׁהוּא בַּר דַּעַת יָכֹל לָגֶשֶׁת לְתוֹךְ חֶשְׁכַּת הֶעָנָן וְהָעֲרָפֶל, דְּהַיְינוּ לְתוֹךְ תֹּקֶף הִתְגַּבְּרוּת הַמְּנִיעוֹת, וְלִמְצֹא שָׁם אֶת הַשֵּׁם יִתְבָּרַךְ, כִּי שָׁם בְּהַמְּנִיעָה בְּעַצְמָהּ נִסְתָּר וְנֶעְלָם הַשֵּׁם יִתְבָּרַךְ אֲבָל מָה אֶעֱשֶׂה אָנֹכִי הַחֲסַר דֵּעָה, אֲשֶׁר מֵעֹצֶם חֶסְרוֹן דַּעְתִּי אֲנִי עוֹמֵד מֵרָחוֹק זֶה כַּמָּה זְמַנִּים, שֶׁאֵינִי מִתְגַּבֵּר לְהִתְקָרֵב אֵלֶיךָ מֵחֲמַת רִבּוּי הַמְּנִיעוֹת הַמַּפְסִיקִים לְפָנַי כַּחוֹמוֹת מַמָּשׁ וּבֶאֱמֶת אֲנִי יוֹדֵעַ קְצַת וַאֲנִי מַאֲמִין בֶּאֱמוּנָה שְׁלֵמָה שֶׁיֵּשׁ בְּיָדִי לְשַׁבְּרָם וּלְבַטְּלָם, כִּי בֶאֱמֶת אֵינָם מְנִיעוֹת כְּלָל אֲבָל אַף עַל פִּי כֵן הֵם מִתְגַּבְּרִים כְּנֶגְדִּי וּמִשְׁתַּטְּחִים לְפָנַי כָּל כָּךְ שֶׁאֵינִי יוֹדֵעַ אֵיךְ לְשַׁבְּרָם וּלְבַטְּלָם
<h3>שלז</h3>
עַל כֵּן בָּאתִי לְפָנֶיךָ מָלֵא רַחֲמִים, הַחוֹנֵן לְאָדָם דַּעַת, שֶׁתּוֹרֵנִי וּתְלַמְּדֵנִי וְתוֹדִיעֵנִי דַעַת וּתְבוּנָה וְחָכְמָה וְשֵׂכֶל אֲמִתִּי וְעֵצוֹת אֲמִתִּיּוֹת בְּכָל עֵת, בְּאֹפֶן שֶׁאֶזְכֶּה לְהִתְקָרֵב אֵלֶיךָ בֶּאֱמֶת מִמָּקוֹם שֶׁאֲנִי שָׁם עַתָּה, וְלַעֲבֹר וּלְדַלֵּג עַל כָּל הַמְּנִיעוֹת הַמִּשְׁתַּטְּחִים לְפָנַי וְאֶזְכֶּה לֵידַע וּלְהַאֲמִין בֶּאֱמֶת שֶׁכָּל הַמְּנִיעוֹת הֵם רַק בַּאֲחִיזַת עֵינַיִם וּבְדִמְיוֹן בְּעַלְמָא, וּמִי שֶׁמְּחַזֵּק לִבּוֹ וּמִתְגַּבֵּר כְּנֶגְדָּם בִּתְשׁוּקָה גְדוֹלָה וְרָצוֹן חָזָק לְהַשֵּׁם יִתְבָּרַךְ הֵם מִתְבַּטְּלִים כְּנֶגְדּוֹ לְגַמְרֵי עַד שֶׁאֶזְכֶּה לְבַטֵּל וּלְשַׁבֵּר כָּל הַמְּנִיעוֹת שֶׁבָּעוֹלָם, הֵן הַמְּנִיעוֹת מֵאֲחֵרִים, הֵן הַמְּנִיעוֹת מִתַּאֲווֹת גּוּפִי הַמְּגֻשָּׁם, הֵן כָּל מִינֵי מְנִיעוֹת שֶׁבָּעוֹלָם, הַמּוֹנְעִין מִדֶּרֶךְ הַקֹּדֶשׁ, מִדֶּרֶךְ הָאֱמֶת, כֻּלָּם אֶזְכֶּה לְשַׁבֵּר וּלְבַטֵּל וּלְסַלֵּק לְגַמְרֵי, עַל יְדֵי שֶׁתִּתֵּן בְּלִבִּי כֹחַ וּגְבוּרָה לִכְבֹּשׁ אֶת יִצְרִי וּלְהִתְחַזֵּק בְּלִבִּי בִּגְבוּרָה גְדוֹלָה וּבְהִתְחַזְּקוּת גָּדוֹל לַעֲמֹד כְּנֶגְדָּם, וְלִבְלִי לִירָא וְלִפְחֹד מֵהֶם כְּלָל, וְאֶזְכֶּה לְנַצֵּחַ הַמִּלְחָמָה בְּשָׁלוֹם
<h3>שלח</h3>
וּתְרַחֵם עָלַי וְתוֹשִׁיעֵנִי וְתַצִּילֵנִי מִמְּנִיעוֹת הַמֹּחַ, שֶׁהֵם כָּל הַקֻּשְׁיוֹת וְהַסְּפֵקוֹת וְהַבִּלְבּוּלִים הַבָּאִים עַל הַמֹּחַ לְהַרְהֵר אַחֲרֵי הַצַּדִּיקִים וְהַכְּשֵׁרִים שֶׁבַּדּוֹר, אוֹ לְהַרְהֵר חַס וְשָׁלוֹם אַחֲרֵי מִדּוֹתֶיךָ שֶׁאֵלּוּ הַמְּנִיעוֹת שֶׁל הַמֹּחַ הֵם גְּדוֹלִים מִכָּל הַמְּנִיעוֹת שֶׁבָּעוֹלָם, כִּי מִי שֶׁמֹּחוֹ וְלִבּוֹ חָזָק בֶּאֱמוּנָה שְׁלֵמָה בְּהַשֵּׁם יִתְבָּרַךְ וּבְצַדִּיקִים אֲמִתִּיִּים אֵין שׁוּם מְנִיעָה שֶׁתִּמְנָעֵהוּ אֲבָל כְּשֶׁחַס וְשָׁלוֹם מֹחוֹ וְלִבּוֹ חֲלוּקִים מֵהַשֵּׁם יִתְבָּרַךְ וּמֵהַצַּדִּיקִים וְנוֹפְלִים בַּלֵּב קֻשְׁיוֹת עֲלֵיהֶם, אֵלּוּ הַמְּנִיעוֹת קָשִׁים מִכֻּלָּם וְעַל זֶה בָּאתִי לִצְעֹק וְלִזְעֹק וְלִקְרֹא אֵלֶיךָ, כִּי אֵין לִי שׁוּם תִּקְוָה לְהִנָּצֵל מֵהֶם כִּי אִם לִצְעֹק אֵלֶיךָ "אֵלֶיךָ יְהֹוָה, אֶקְרָא וְאֶל יְהֹוָה אֶתְחַנָּן, שְׁמַע יְהֹוָה קוֹלִי אֶקְרָא, וְחָנֵּנִי וַעֲנֵנִי"
<h3>שלט</h3>
וְעָזְרֵנִי וְהוֹשִׁיעֵנִי, וְהַצִּילֵנִי וּמַלְּטֵנִי וּפְדֵנִי מִכָּל מִינֵי קֻשְׁיוֹת וּסְפֵקוֹת וּבִלְבּוּלִים וּמְנִיעוֹת הַמֹּחַ, לְבַל אֶסְתַּכֵּל עֲלֵיהֶם כְּלָל, וְלֹא יַעֲלוּ וְלֹא יָבוֹאוּ עוֹד עַל לִבִּי וְדַעְתִּי וּמֹחִי כְּלָל, רַק אֶזְכֶּה תָמִיד לֵידַע וּלְהַאֲמִין בְּהָאֱמֶת, בֶּאֱמוּנָה שְׁלֵמָה וַחֲזָקָה וּנְכוֹנָה בְּלִי שׁוּם סָפֵק וּבִלְבּוּל וּנְטִיָּה אֶל הַצַּד כְּלָל עַד שֶׁאֶזְכֶּה לְהִתְחַזֵּק וּלְהִתְגַּבֵּר גַּם עַל הַמְּנִיעוֹת וְהַמְּסָכִים הַגַּשְׁמִיִּים מִבְּנֵי אָדָם אֲחֵרִים, אוֹ מִתַּאֲווֹת גּוּפִי לְהִתְחַזֵּק וּלְהִתְגַּבֵּר לַעֲמֹד כְּנֶגֶד כֻּלָּם וְלִכְנֹס בְּדַרְכֵי יְהֹוָה בֶּאֱמֶת, לְהִתְקָרֵב אֵלֶיךָ וּלְהַצַּדִּיקִים וּכְשֵׁרִים הָאֲמִתִּיִּים, וּלְעָבְדְּךָ בֶּאֱמֶת בְּיִרְאָה וּבְאַהֲבָה לָסוּר מֵרָע וְלַעֲשׂוֹת טוֹב, וּלְהַתְחִיל וְלִגְמֹר כָּל הַדְּבָרִים שֶׁבִּקְדֻשָּׁה שֶׁהֵם רְצוֹנְךָ בֶּאֱמֶת חִישׁ קַל מְהֵרָה
<h3>שמ</h3>
וּתְרַחֵם עָלַי בְּכָל עֵת שֶׁיָּבוֹאוּ עַל לִבִּי חַס וְשָׁלוֹם קֻשְׁיוֹת וּסְפֵקוֹת לְהַרְהֵר אַחַר הָאֱמֶת חַס וְשָׁלוֹם, שֶׁתֵּכֶף אֶזְעַק וְאֶצְעַק וְאֶקְרָא אֵלֶיךָ בְּקוֹל חָזָק מֵעִמְקֵי הַלֵּב, וְאַתָּה תַעֲנֵנִי מִיָּד בְּרַחֲמֶיךָ הָרַבִּים אֲשַׁוֵּעַ וְתֹאמַר הִנֵּנִי כִּי אֵין לִי עַל מִי לְהִשָּׁעֵן לַעֲמֹד כְּנֶגֶד כָּל הַמְּנִיעוֹת, בִּפְרָט כְּנֶגֶד מְנִיעוֹת הַמֹּחַ כִּי אִם עָלֶיךָ אָבִינוּ שֶׁבַּשָּׁמַיִם עָלֶיךָ לְבַד אֲנִי נִשְׁעָן וְעַל חַסְדְּךָ הַגָּדוֹל אֲנִי בּוֹטֵחַ, שֶׁתּוֹרֵנִי וּתְלַמְּדֵנִי אֵיךְ לְהִתְגַּבֵּר לִכְנֹס לְתוֹךְ תֹּקֶף הִתְגַּבְּרוּת הַמְּנִיעוֹת וּלְהִתְקָרֵב אֵלֶיךָ עַל יְדֵי הַמְּנִיעוֹת דַּיְקָא, כִּי גַּם בָּהֶם עַצְמָן נִסְתָּר הַשֵּׁם יִתְבָּרַךְ בְּעַצְמוֹ, כִּי לִגְדֻלָּתוֹ אֵין חֵקֶר, וּמְאֹד עָמְקוּ מַחְשְׁבוֹתֶיךָ, "וְאַתָּה מָרוֹם לְעוֹלָם יְהֹוָה" וְכָל מַה שֶׁאַתָּה מְסַבֵּב עִם הָאָדָם אֲפִלּוּ מַה שֶּׁנִּדְמֶה לִמְנִיעוֹת וְעִכּוּבִים מִדֶּרֶךְ הַקֹּדֶשׁ הַכֹּל לְטוֹבָה וִישׁוּעָה נִפְלָאָה
<h3>שמא</h3>
רַחֵם עָלֵינוּ וְלַמְּדֵנוּ וְהוֹרֵנוּ וְחַזְּקֵנוּ וְאַמְּצֵנוּ, וְתֵן לִי וּלְכָל יִשְׂרָאֵל כֹּחַ וּגְבוּרָה בַּלֵּב מִן הַשָּׁמַיִם, שֶׁמֵּעַתָּה לֹא אִירָא וְלֹא אֶפְחַד עוֹד מִשּׁוּם דָּבָר שֶׁבָּעוֹלָם, רַק אֶהְיֶה בְּכָל עֵת כְּגִבּוֹר עֱרוּךְ מִלְחָמָה, בְּלִי שׁוּם פַּחַד מִשּׁוּם תַּאֲוָה וּמִשּׁוּם מַחֲשָׁבָה וּבִלְבּוּל, וּמִשּׁוּם אָדָם וּמִשּׁוּם דָּבָר שֶׁבָּעוֹלָם כְּלָל, בְּאֹפֶן שֶׁאֶזְכֶּה לְהִנָּצֵל וּלְהִמָּלֵט מִכָּל מַה שֶּׁאֲנִי צָרִיךְ לְהִנָּצֵל וּלְהִמָּלֵט וְלֹא אָשׁוּב עוֹד לְכִסְלָה, וְלֹא אֶפְגֹּם שׁוּם פְּגַם כְּלָל, לֹא בְּמַחֲשָׁבָה דִבּוּר וּמַעֲשֶׂה, וְלֹא בִּרְאִיַּת עֵינַיִם וּבִשְׁאָר חוּשִׁים וּתְחַזְּקֵנִי וּתְאַמְּצֵנִי לְדַלֵּג עַל כָּל הַמְּנִיעוֹת וּלְשַׁבֵּר וּלְבַטֵּל כֻּלָּם וְלִכְנֹס לְתוֹךְ הַקְּדֻשָּׁה בֶּאֱמֶת, וּלְהַתְחִיל מֵעַתָּה לְהִתְקָרֵב אֵלֶיךָ בֶּאֱמֶת לַאֲמִתּוֹ כִּרְצוֹנְךָ הַטּוֹב
<h3>שמב</h3>
אָבִי שֶׁבַּשָּׁמַיִם, רַחֵם עָלַי, מַלֵּא מִשְׁאֲלוֹתַי בְּרַחֲמִים, כִּי אֵין לִי שׁוּם תִּקְוָה כִּי אִם עַל תְּפִלָּה וְתַחֲנוּנִים, וְעַל כֹּחָם הַגָּדוֹל שֶׁל הַצַּדִּיקִים אֲמִתִּיִּים, וְאַתָּה הַטּוֹב בְּעֵינֶיךָ עֲשֵׂה עִמִּי רַחֵם עָלַי לְמַעַן שְׁמֶךָ וְאַל תִּטְּשֵׁנִי וְאַל תַּעַזְבֵנִי, עָזְרֵנִי הוֹשִׁיעֵנִי מָלֵא רַחֲמִים "פֹּעֵל יְשׁוּעוֹת בְּקֶרֶב הָאָרֶץ" וַעֲשֵׂה אֶת אֲשֶׁר בְּחֻקֶּיךָ אֵלֵךְ וְאֶת מִצְוֹתֶיךָ אֶשְׁמֹר מֵעַתָּה וְעַד עוֹלָם עֲנֵנוּ יְהֹוָה עֲנֵנוּ כִּי בְצָרָה גְדוֹלָה אֲנַחְנוּ בְּתֹקֶף הַגָּלוּת הַמַּר הַזֶּה, וְעִקָּר הוּא גָּלוּת הַנֶּפֶשׁ, מַה שֶּׁתַּאֲוֹת הַגּוּף וּבִלְבּוּלֵי הַמֹּחַ וְרִבּוּי הַמּוֹנְעִים מִבְּנֵי אָדָם, כֻּלָּם הִשְׂתָּרְגוּ עָלוּ עַל צַוָּארֵנוּ לְמָנְעֵנוּ חַס וְשָׁלוֹם מִדֶּרֶךְ הַחַיִּים חָנֵּנוּ מֵאִתְּךָ חָכְמָה בִּינָה וְדַעַת אֲמִתִּי, בְּאֹפֶן שֶׁנִּזְכֶּה לַעֲמֹד כְּנֶגֶד כֻּלָּם, וְלִבְלִי לְהִסְתַּכֵּל עֲלֵיהֶם כְּלָל, וּלְהִתְקָרֵב אֶל הַקְּדֻשָּׁה בֶּאֱמֶת, וְלִמְצֹא אוֹתְךָ תָּמִיד בְּתוֹךְ כָּל תֹּקֶף הִתְגַּבְּרוּת הַמְּנִיעוֹת, כִּי בָּהֵן אַתָּה נִסְתָּר וְנֶעְלָם בְּרַחֲמֶיךָ הָרַבִּים וּבְאַהֲבָתְךָ הַגְּדוֹלָה אוֹתָנוּ עַמְּךָ בֵּית יִשְׂרָאֵל עָזְרֵנוּ לִמְצֹא אוֹתְךָ תָמִיד בְּתוֹךְ תֹּקֶף הַהַסְתָּרָה וְהַמְּנִיעָה "אַל תַּסְתֵּר פָּנֶיךָ מִמֶּנִּי בְּיוֹם צַר לִי, הַטֵּה אֵלַי אָזְנֶךָ בְּיוֹם אֶקְרָא מַהֵר עֲנֵנִי, קָרְבָה אֶל נַפְשִׁי גְּאָלָהּ לְמַעַן אוֹיְבַי פְּדֵנִי, וְעַתָּה יָרוּם רֹאשִׁי עַל אוֹיְבַי סְבִיבוֹתַי, וְאֶזְבְּחָה בְאָהֳלוֹ זִבְחֵי תְרוּעָה, אָשִׁירָה וַאֲזַמְּרָה לַיהֹוָה שְׁמַע יְהֹוָה קוֹלִי אֶקְרָא וְחָנֵּנִי וַעֲנֵנִי פְּנֵה אֵלַי וְחָנֵּנִי, תְּנָה עֻזְּךָ לְעַבְדֶּךָ, וְהוֹשִׁיעָה לְבֶן אֲמָתֶךָ עֲשֵׂה עִמִּי אוֹת לְטוֹבָה, וְיִרְאוּ שֹׂנְאַי וְיֵבֹשׁוּ, כִּי אַתָּה יְהֹוָה עֲזַרְתַּנִי וְנִחַמְתָּנִי יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי", אָמֵן וְאָמֵן:
<h2>תפילה לא</h2>
<h3>שמג</h3>
{מיוסד ע"פ תורה נ'} חוֹשֵׁב מַחֲשָׁבוֹת לְבַל יִדַּח מִמְּךָ נִדָּח, רַחֵם עָלַי לְמַעַן שְׁמֶךָ וֶהְיֵה בְּעֶזְרִי מֵעַתָּה שֶׁאֶזְכֶּה לְקַדֵּשׁ וּלְטַהֵר אֶת מַחֲשַׁבְתִּי, שֶׁלֹּא אֶחְשֹׁב עוֹד מֵעַתָּה שׁוּם מַחֲשָׁבָה חִיצוֹנָה וְזָרָה כְּלָל, מִכָּל שֶׁכֵּן שֶׁלֹּא אֲהַרְהֵר חַס וְשָׁלוֹם שׁוּם הִרְהוּר רָע כְּלָל כִּי אַתָּה גִּלִּיתָ לָנוּ בְּתוֹרָתְךָ הַקְּדוֹשָׁה שֶׁהַמַּחֲשָׁבָה בְּיַד הָאָדָם לְהַטּוֹתָה כִּרְצוֹנוֹ, וְאִי אֶפְשָׁר שֶׁיִּהְיוּ שְׁנֵי מַחֲשָׁבוֹת בְּיַחַד בְּשׁוּם אֹפֶן כְּלָל וְזֶה כַּמָּה שֶׁאֲנִי חוֹתֵר לַעֲצֹר מַחֲשַׁבְתִּי לְתָפְשָׂהּ וּלְאָחֲזָהּ שֶׁלֹּא תַטֶּה מִן הַדֶּרֶךְ הַיָּשָׁר לַחוּץ חַס וְשָׁלוֹם, וַעֲדַיִן לֹא עָלְתָה בְּיָדִי וְלֹא דַי שֶׁלֹּא זָכִיתִי לָזֶה לְקַדֵּשׁ אֶת מַחֲשַׁבְתִּי כָּרָאוּי, אַף גַּם פָּגַמְתִּי בְּמַחֲשַׁבְתִּי הַרְבֵּה מְאֹד מֵהֵפֶךְ אֶל הֵפֶךְ כִּי חָשַׁבְתִּי מַחֲשָׁבוֹת רָעוֹת וְהִרְהוּרִים רָעִים הַרְבֵּה מְאֹד בְּכָל יוֹם, וְכִלִּיתִי שָׁעוֹת וְעִתִּים הַרְבֵּה וְיָמִים וְשָׁנִים בְּמַחֲשָׁבוֹת וְרַעְיוֹנוֹת רָעִים וְזָרִים הַרְבֵּה מְאֹד, וּבִלְבַּלְתִּי וְעָכַרְתִּי אֶת דַּעְתִּי מְאֹד אֲשֶׁר עַל יְדֵי זֶה בָּאוּ כָּל הַקִּלְקוּלִים וְהַמִּכְשׁוֹלוֹת שֶׁלִּי, וְכָל הַחֲטָאִים וְהָעֲווֹנוֹת וְהַפְּשָׁעִים שֶׁלִּי, שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ מֵעוֹדִי עַד הַיּוֹם הַזֶּה אֲשֶׁר בְּכֻלָּם לֹא נִכְשַׁלְתִּי כִּי אִם עַל יְדֵי פְּגַם הַמַּחֲשָׁבָה שֶׁלֹּא נִזְהַרְתִּי לְתָפְסָהּ וּלְשָׁמְרָהּ כָּרָאוּי, אֲשֶׁר רַק עַל יְדֵי זֶה בָּאתִי לְמַה שֶּׁבָּאתִי וְנִכְשַׁלְתִּי בְּמַה שֶּׁנִּכְשַׁלְתִּי, בְּשׁוֹגֵג וּבְמֵזִיד בְּאֹנֶס וּבְרָצוֹן
<h3>שמד</h3>
עַל כֵּן בָּאתִי לְפָנֶיךָ מָלֵא רַחֲמִים, שֶׁתַּעַזְרֵנִי בְּעֶזְרָתְךָ וִישׁוּעָתְךָ הַגְּדוֹלָה שֶׁאֶזְכֶּה מֵעַתָּה לִשְׁמֹר אֶת מַחֲשַׁבְתִּי הֵיטֵב הֵיטֵב בְכָל מִינֵי שְׁמִירוֹת מְעֻלּוֹת, וְאֶזָּהֵר מֵעַתָּה לִבְלִי לְהַנִּיחַ אֶת מַחֲשַׁבְתִּי כְּלָל לָצֵאת חוּץ לַשִׁטָּה חַס וְשָׁלוֹם אֲפִלּוּ כְּחוּט הַשַּׂעֲרָה, וַאֲפִלּוּ בִּקְדֻשָּׁה אֶזְכֶּה לְשָׁמְרָהּ מִבִּלְבּוּלִים וּבְכָל עֵת וְעִנְיָן שֶׁאֶרְאֶה אֵיזֶה בִּלְבּוּל הַדַּעַת אֶבְרַח וְאֶמָּלֵט מִשָּׁם מְהֵרָה, מִכָּל שֶׁכֵּן שֶׁלֹּא תֵצֵא מַחֲשַׁבְתִּי חוּץ לִגְבוּל הַקְּדֻשָּׁה חַס וְשָׁלוֹם אֲפִלּוּ רֶגַע קַלָּה וַאֲפִלּוּ אִם חַס וְשָׁלוֹם לִפְעָמִים עַל יְדֵי אֵיזֶה הֶסַּח הַדַּעַת תִּפְרַח וְתֵצֵא פִּתְאֹם מַחֲשַׁבְתִּי לַחוּץ מֵחֲמַת גֹּדֶל הַהֶרְגֵּל מִכְּבָר, תִּהְיֶה בְעֶזְרִי תָמִיד וְתַזְכִּירֵנִי תֵכֶף וּמִיָּד בְּלִי שְׁהִיָּה וְחִמּוּץ הַמֹּחַ כְּלָל, שֶׁאֶתְפֹּס אֶת מַחֲשַׁבְתִּי מִיָּד לַהֲשִׁיבָהּ לְדֶרֶךְ הַיָּשָׁר מִחוּץ לִפְנִים וּלְהַטּוֹתָהּ מִיָּד מֵרַע לְטוֹב מֵחֹל לְקֹדֶשׁ
<h3>שמה</h3>
רִבּוֹנוֹ שֶׁל עוֹלָם, רִבּוֹנוֹ שֶׁל עוֹלָם, רִבּוֹנוֹ שֶׁל עוֹלָם זְכֹר וְרַחֵם וְהוֹשִׁיעָה מְהֵרָה, כִּי זֶה כַּמָּה נִכְסוֹף נִכְסַפְתִּי לְכָל זֶה וַעֲדַיִן לֹא עָלְתָה בְּיָדִי, אֲבָל בֶּאֱמֶת אֲנִי יוֹדֵעַ וּמַאֲמִין שֶׁעֲדַיִן הַבְּחִירָה בְּיָדִי, וַעֲדַיִן אֲנִי יָכֹל לִתְפֹּס מַחֲשַׁבְתִּי וּלְהַטּוֹתָהּ בְּכָל פַּעַם לְדֶרֶךְ הַיָּשָׁר, אַף עַל פִּי שֶׁכְּבָר הֻרְגַּלְתִּי בְּמַחֲשַׁבְתִּי כְּמוֹ שֶׁהֻרְגַּלְתִּי, עַד שֶׁהַהֶרְגֵּל נַעֲשָׂה כְּמוֹ טֶבַע אֶצְלִי, עַד שֶׁנִּדְמֶה לִי שֶׁאִי אֶפְשַׁר לְהִמָּלֵט מֵהֶם חַס וְשָׁלוֹם, אֲבָל הָאֱמֶת אֵינוֹ כֵן, כִּי הַבְּחִירָה חָפְשִׁיִּית לְעוֹלָם וַעֲדַיִן עֲדַיִן אֲנִי יָכֹל לִתְפֹּס אֶת מַחֲשַׁבְתִּי בְּכָל עֵת, וּלְהִזָּהֵר לְשָׁמְרָהּ הֵיטֵב מִמַּחֲשָׁבוֹת חוּץ וּלְהַטּוֹתָהּ אֶל הַקְּדֻשָּׁה תָמִיד
<h3>שמו</h3>
עַל כֵּן בָּאתִי לִשְׁטֹחַ כַּפַּי אֵלֶיךָ, שֶׁתְּחַזֵּק וּתְאַמֵּץ אוֹתִי, וּתְזַכֵּנִי בְּרַחֲמֶיךָ לְקַדֵּשׁ וּלְטַהֵר אֶת מַחֲשַׁבְתִּי מֵעַתָּה בֶּאֱמֶת עָזְרֵנִי בַּעַל הַיְשׁוּעוֹת בִּזְכוּת וְכֹחַ הַצַּדִּיקִים הַגְּדוֹלִים הָאֲמִתִּיִּים אֲשֶׁר קְדֻשַּׁת מַחֲשַׁבְתָּם נוֹדַעַת לְךָ לְבַד, כִּי אַתָּה לְבַד יוֹדֵעַ הַמָּקוֹם שֶׁעָלוּ לְשָׁם בְּמַחֲשַׁבְתָּם הַקְּדוֹשָׁה וְהַנּוֹרָאָה מְאֹד, בְּכֹחַ עֲלִיַּת מַחֲשָׁבוֹת קְדוֹשׁוֹת כָּאֵלּוּ בָּאתִי לְפָנֶיךָ, כִּי כֹחָם וּזְכוּתָם כְּדַאי לְהָגֵן גַּם עָלַי, לְהוֹצִיא מַחֲשַׁבְתִּי וְדַעְתִּי מִכָּל הַמְּקוֹמוֹת שֶׁנָּפְלוּ וְנִתְפַּזְּרוּ וְנָפוֹצוּ לְשָׁם, וּלְהַעֲלוֹתִי מִכָּל מִינֵי רְגִילוּת רָעִים שֶׁהֻרְגַּלְתִּי בָּהֶם, וּלְטַהֲרֵנִי מִכָּל מִינֵי טֻמְאוֹת וְזֻהֲמוֹת שֶׁנֶּאֶחְזוּ בִּי חַס וְשָׁלוֹם, עַל יְדֵי פְּגַם הַמַּחֲשָׁבוֹת רָעוֹת וּמְבֻלְבָּלוֹת שֶׁחָשַׁבְתִּי בָּהֶם הַרְבֵּה, וּלְקַדְּשֵׁנִי וּלְטַהֲרֵנִי בְּכָל מִינֵי קְדֻשּׁוֹת שֶׁכֻּלָּם תְּלוּיִים בִּקְדֻשַּׁת הַמַּחֲשָׁבָה כִּי קְדֻשַּׁת הַמַּחֲשָׁבָה שֶׁל הַצַּדִּיקִים עוֹלָה עַל הַכֹּל, וְיֵשׁ לָהּ כֹּחַ לֵירֵד לְתוֹךְ כָּל הַמְּקוֹמוֹת שֶׁיָּרַדְתִּי בָהֶם עַל יְדֵי פִּזּוּר דַּעְתִּי וּמַחֲשַׁבְתִּי חוּץ לִגְבוּל הַקְּדֻשָּׁה, וּלְהַעֲלוֹת אוֹתִי מֵרַע לְטוֹב, וּלְלַמְּדֵנִי בְּכָל עֵת אֵיךְ לְמַלֵּט מַחֲשַׁבְתִּי מֵעַתָּה מִלָּצֵאת חוּץ חַס וְשָׁלוֹם, וּלְטַהֲרָהּ וּלְקַדְּשָׁהּ בְּכָל מִינֵי קְדֻשּׁוֹת וְעַל זֶה לְבַד תָּמַכְתִּי יְתֵדוֹתַי עֲדַיִן לְהִתְפַּלֵּל לְפָנֶיךָ וּלְצַפּוֹת לִישׁוּעָה, שֶׁאֶזְכֶּה מֵעַתָּה לְהַתְחִיל לְחַזֵּק עַצְּמִי לְקַדֵּשׁ אֶת מַחֲשַׁבְתִּי, וְאַתָּה תְּסַיְּעֵנִי מִן הַשָּׁמַיִם לְהַתְחִיל וְלִגְמֹר, עַד שֶׁאֶזְכֶּה לִקְדֻשַּׁת הַמַּחֲשָׁבָה בֶּאֱמֶת כִּרְצוֹנְךָ הַטּוֹב וְתִהְיֶה מַחֲשַׁבְתִּי דְבוּקָה בְּךָ וּבְתוֹרָתְךָ הַקְּדוֹשָׁה וּבְצַדִּיקֶיךָ הָאֲמִתִּיִּים מֵעַתָּה וְעַד עוֹלָם אָמֵן סֶלָה:
<h2>תפילה לב</h2>
<h3>שמז</h3>
{מיוסד ע"פ תורה ס"א} "אֲסַפְּרָה אֶל חֹק, יְהֹוָה אָמַר אֵלַי בְּנִי אַתָּה, אֲנִי הַיּוֹם יְלִדְתִּיךָ" רִבּוֹנוֹ שֶׁל עוֹלָם, חַי לָעַד וְקַיָּם לָנֶצַח, אַתָּה הוּא קֹדֶם שֶׁבָּרָאתָ הָעוֹלָם וְאַתָּה הוּא לְאַחַר שֶׁבָּרָאתָ הָעוֹלָם, כִּי אַתָּה לְמַעְלָה מֵהַזְּמַן, וְכָל הַזְּמַן כֻּלּוֹ מַה שֶּׁהָיָה וּמַה שֶּׁיִּהְיֶה אֵינוֹ עוֹלֶה אֶצְלְךָ אֲפִלּוּ כְּהֶרֶף עַיִן רַחֵם עָלַי בְּרַחֲמֶיךָ הָרַבִּים, וְתֵן לִי דַעַת וְשֵׂכֶל אֲמִתִּי וְשָׁלֵם, בְּאֹפֶן שֶׁאֶזְכֶּה לָצֵאת מִתַּחַת הַזְּמַן, שֶׁאֶזְכֶּה לֵידַע וּלְהָבִין וּלְהַשִּׂיג שֶׁכָּל הַזְּמַן אֵינוֹ כְלוּם, "כִּי הַכֹּל הָבֶל", וְיָמֵינוּ כְּצֵל עוֹבֵר, וּבֶאֱמֶת אֵין שׁוּם זְמַן כְּלָל, לְמִי שֶׁיֵּשׁ לוֹ שֵׂכֶל וְדַעַת אֲמִתִּי, רַק כָּל הַזְּמַן הוּא מֵהֶעְדֵּר הַדַּעַת, אֲשֶׁר בְּנִפְלְאוֹתֶיךָ הַנּוֹרָאוֹת אַתָּה מַעֲלִים הַדַּעַת מִבְּנֵי אָדָם כְּדֵי שֶׁיִּתְקַיֵּם הַזְּמַן, וְהַכֹּל בִּשְׁבִיל הַבְּחִירָה, אֲבָל בֶּאֱמֶת בַּדַּעַת הָאֲמִתִּי אֵין שׁוּם זְמַן כְּלָל זַכֵּנוּ לְקַשֵּׁר עַצְמֵנוּ וּלְהִכָּלֵל בֶּאֱמֶת בְּהַצַּדִּיקִים הָאֲמִתִּיִּים, שֶׁזָּכוּ לָזֶה בִּשְׁלֵמוּת לְהִכָּלֵל בְּדַעְתָּם הַשָּׁלֵם בִּבְחִינַת לְמַעְלָה מֵהַזְּמַן, וְיָצְאוּ מֵהַזְּמַן לְגַמְרֵי, וְנִצְּלוּ בִּשְׁלֵמוּת מִכָּל הַמַּעֲשֶׂה הָרַע הַנַּעֲשָׂה תַּחַת הַשֶּׁמֶשׁ וְהַזְּמַן זַכֵּנוּ לֵילֵךְ בְּעִקְבוֹתֵיהֶם וְלִדְרֹךְ בִּנְתִיבוֹתֵיהֶם וּלְקַיֵּם עֵצוֹתֵיהֶם, לְבַל נִסְתַּכֵּל כְּלָל עַל כָּל הַדְּבָרִים שֶׁהֵם תַּחַת הַזְּמַן שֶׁבָּהֶם כְּלוּלִים כָּל הַתַּאֲוֹת וּמִדּוֹת רָעוֹת, וְאַל יְבַהֲלוּנוּ פִּגְעֵי הַזְּמַן כְּלָל, רַק נִזְכֶּה בְּכָל יוֹם וּבְכָל עֵת וּבְכָל שָׁעָה לְהַזְכִּיר עַצְמֵנוּ בְּבִטּוּל הַזְּמַן, שֶׁבֶּאֱמֶת הַזְּמַן בָּטֵל וּמְבֻטָּל, וּלְקַשֵּׁר עַצְמֵנוּ בְּכָל עֵת בִּבְחִינַת לְמַעְלָה מֵהַזְּמַן, שֶׁשָּׁם נִתְבַּטְּלִים כָּל הַתַּאֲוֹת וְהַמִּדּוֹת וְכָל הַבִּלְבּוּלִים הַבָּאִים כֻּלָּם מִפִּגְעֵי הַזְּמַן:
<h3>שמח</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, קַדְמוֹן לְכָל הַקַּדְמוֹנִים רִאשׁוֹן לָרִאשׁוֹנִים וְאַחֲרוֹן לָאַחֲרוֹנִים, אַתָּה הוֹדַעְתָּנוּ מֵרָחוֹק דְּבָרִים גְּבוֹהִים כָּאֵלֶּה, רְמָזִים נוֹרָאִים כָּאֵלֶּה, וְרָמַזְתָּ לָנוּ מֵרָחוֹק דַּרְכֵי נִפְלְאוֹתֶיךָ הַנּוֹרָאוֹת לְחַיּוֹתֵנוּ כְּהַיּוֹם הַזֶּה, לְהָשִׁיב נַפְשֵׁנוּ בְּעֹמֶק מְרִירוּת הַגָּלוּת הָאָרוֹךְ הַזֶּה, לְהַזְכִּירֵנוּ גְדֻלַּת נוֹרְאוֹתֶיךָ, לְחַזְּקֵנוּ וּלְאַמְּצֵנוּ וּלְנַחֲמֵנוּ בְּכָל צָרוֹתֵינוּ, אֲשֶׁר כְּבָר סָבַלְנוּ צָרוֹת רַבּוֹת וְרָעוֹת בְּלִי מִסְפָּר מִיּוֹם הַחֻרְבָּן עַד הֵנָּה, אֲשֶׁר כִּמְעַט "כָּשַׁל כֹּחַ הַסַּבָּל", כִּי אָרַךְ עָלֵינוּ הַגָּלוּת מְאֹד מְאֹד, וּכְבָר כָּלוּ כָּל הַקִּצִּין וְאֵין אִתָּנוּ יוֹדֵעַ עַד מָה, עַד מָתַי קֵץ הַפְּלָאוֹת וְרַבִּים מִבְּנֵי עַמֶּךָ נִכְשְׁלוּ וְנָפְלוּ עַל יְדֵי זֶה, עַל יְדֵי אֲרִיכַת הַגָּלוּת הַמַּר הַזֶּה כָּל כָּךְ אֲבָל בֶּאֱמֶת אַתָּה חוֹשֵׁב מֵרָחוֹק לְהֵטִיב אַחֲרִיתֵנוּ בְּטוֹבוֹת נוֹרָאוֹת וְנִפְלָאוֹת אֲשֶׁר לֹא נִשְׁמְעוּ מֵעוֹלָם, וְיֵשׁ תִּקְוָה לְאַחֲרִיתֵנוּ עַל כֵּן רָמַזְתָּ לָנוּ מֵרָחוֹק וְהוֹדַעְתָּנוּ גַם עַתָּה הִתְנוֹצְצוּת נִפְלָא מִבְּחִינַת לְמַעְלָה מֵהַזְּמַן, לְמַעַן נֵדַע וְנַאֲמִין שֶׁכָּל אֲרִיכַת הַזְּמַן שֶׁל כָּל הַגָּלֻיּוֹת וְהַצָּרוֹת מַה שֶּׁעוֹבְרִים עַל יִשְׂרָאֵל מִיּוֹם הַגָּלֻיּוֹת בִּכְלָלִיּוּת, וּבִפְרָטִיּוּת כָּל מַה שֶּׁעוֹבֵר עַל כָּל אֶחָד וְאֶחָד, הַכֹּל אֵינוֹ נֶחְשָׁב לִכְלוּם וְהַכֹּל יִשְׁתַּכַּח וְיִתְבַּטֵּל לְגַמְרֵי בָּעֵת שֶׁיִּתְגַּלֶּה הַדַּעַת הַשָּׁלֵם עַל יְדֵי מְשִׁיחַ צִדְקֵנוּ שֶׁיָּבֹא בִּמְהֵרָה בְּיָמֵינוּ, שֶׁנִּזְכֶּה לְהַשִּׂיג הַדַּעַת שֶׁל בְּחִינַת לְמַעְלָה מֵהַזְּמַן
<h3>שמט</h3>
עַל כֵּן רַחֵם עָלֵינוּ גַּם עַתָּה, וְהָאֵר עָלֵינוּ הֶאָרַת הַדַּעַת הַקָּדוֹשׁ הַזֶּה שֶׁהוּא אוֹרוֹ שֶׁל מָשִׁיחַ, בְּאֹפֶן שֶׁנִּזְכֶּה לְהַכְנִיעַ וּלְבַטֵּל כָּל הַתַּאֲווֹת וְהַמִּדּוֹת רָעוֹת עַל יְדֵי שֶׁנִּזְכֹּר תָּמִיד בְּבִטּוּל הַזְּמַן, כִּי הַזְּמַן רָץ וְשָׁט וּפּוֹרֵחַ מְאֹד, וְאֵינוֹ מִתְמַהְמֵהַּ וּמִתְעַכֵּב אֲפִלּוּ רֶגַע אַחַת, וְאֵין בּוֹ שׁוּם תְּפִיסָה כְּלָל, כִּי בֶּאֱמֶת אֵין שׁוּם זְמַן כְּלָל חֲמֹל עָלֵינוּ בְּחֶמְלָתְךָ הַגְּדוֹלָה וְהַצִּילֵנוּ מִפִּגְעֵי הַזְּמַן, וְאַל נַחֲלִיף עוֹלָם עוֹמֵד לָנֶצַח בְּעוֹלָם עוֹבֵר חַס וְשָׁלוֹם חָנֵּנוּ מֵאִתְּךָ דַּעַת וְשֵׂכֶל אֲמִתִּי בְּאֹפֶן שֶׁנִּזְכֶּה לְהָבִין וְלִרְאוֹת בִּטּוּל הַזְּמַן, וְאַל יַטְעֶה אוֹתָנוּ הַזְּמַן כְּלָל וְנִזְכֶּה לְהַתְחִיל בַּעֲבוֹדָתְךָ בְּכָל יוֹם וּבְכָל עֵת מֵחָדָשׁ, וְאַל יְבַלְבֵּל אוֹתָנוּ כְּלָל כָּל מַה שֶּׁעָבַר עָלֵינוּ עַד אוֹתָהּ הַשָּׁעָה וְנִזְכֶּה בְּכָל עֵת לְקַדֵּשׁ עַצְמֵנוּ בֶּאֱמֶת, וּלְקַשֵּׁר וְלִכְלֹל כָּל הַזְּמַן בִּבְחִינַת לְמַעְלָה מֵהַזְּמַן, עַד שֶׁנִּזְכֶּה לָצֵאת מִתַּחַת הַזְּמַן וְהַמָּקוֹם, לִבְחִינַת לְמַעְלָה מֵהַזְּמַן, לְמַעְלָה מֵהַמָּקוֹם, כִּרְצוֹנְךָ וְכִרְצוֹן צַדִּיקֶיךָ הָאֲמִתִּיִּים אֲשֶׁר זָכוּ לָזֶה בִּשְׁלֵמוּת בֶּאֱמֶת "הֲשִׁיבֵנוּ יְהֹוָה אֵלֶיךָ וְנָשׁוּבָה חַדֵּשׁ יָמֵינוּ כְּקֶדֶם, יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה לג</h2>
<h3>שנ</h3>
{מיוסד ע"פ תורה ס"ז} "קוֹל בְּרָמָה נִשְׁמָע נְהִי בְּכִי תַמְרוּרִים, רָחֵל מְבַכָּה עַל בָּנֶיהָ, מֵאֲנָה לְהִנָּחֵם עַל בָּנֶיהָ כִּי אֵינֶנּוּ עַל אֵלֶּה אֲנִי בוֹכִיָּה עֵינִי עֵינִי יֹרְדָה מַּיִם, כִּי רָחַק מִמֶּנִּי מְנַחֵם מֵשִׁיב נַפְשִׁי, הָיוּ בָנַי שׁוֹמֵמִים כִּי גָבַר אוֹיֵב" רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, לַמְּדֵנוּ אֵיךְ לְסַדֵּר הֶסְפֵּדוֹת מָרִים עַל גֹּדֶל שִׁבְרֵנוּ אֲשֶׁר נִשְׁבַּרְנוּ עַל יְדֵי לִבֵּנוּ הַזּוֹנֶה, כִּי נִלְקְחוּ מֵאִתָּנוּ כָּל מַחֲמַדֵּי עֵינֵינוּ גְּאוֹנֵי עֻזֵּנוּ עַטְרוֹת רֹאשֵׁנוּ, הוֹדֵנוּ זִיוֵנוּ פְּאֵרֵינוּ, חַיֵּינוּ וְאֹרֶךְ יָמֵינוּ, שָׁרְשֵׁי נַפְשֵׁנוּ וְרוּחֵנוּ וְנִשְׁמוֹתֵנוּ הֲלֹא הֵמָּה אֲדוֹנֵנוּ מוֹרֵנוּ וְרַבּוֹתֵינוּ, אוֹרוֹתֵינוּ גְּדֻלָּתֵנוּ קְדֻשָּׁתֵנוּ, תִּקְוָתֵינוּ תַּכְלִיתֵנוּ, נֶחָמוֹתֵינוּ וְשִׂמְחָתֵנוּ, תּוֹרוֹתֵינוּ תְּפִלּוֹתֵינוּ, סָעוּ הֵמָּה לִמְנוּחוֹת עָזְבוּ אוֹתָנוּ לַאֲנָחוֹת אוֹי מֶה הָיָה לָנוּ, מַה נֹּאמַר מַה נְּדַבֵּר, מִי יוּכַל לְהַעֲרִיךְ לָנוּ הֶסְפֵּדוֹת מָרִים וּמְרוּרִים כָּרָאוּי לָנוּ לְהַסְפִּיד וְלִבְכּוֹת עַל שְׁבָרִים מָרִים כָּאֵלֶּה הַנּוֹגְעִים לְכָל יִשְׂרָאֵל וּלְכָל הָעוֹלָמוֹת כֻּלָּם מֵרֹאשׁ וְעַד סוֹף, אוֹי אוֹי וַאֲבוֹי
<h3>שנא</h3>
רִבּוֹנוֹ שֶׁל עוֹלָם גָּלוּי וְיָדוּעַ לְפָנֶיךָ שֶׁאֵין כֹּחַ בְּיַד אֱנוֹשִׁי לְסַדֵּר הֶסְפֵּדוֹת כָּרָאוּי עַל הִסְתַּלְּקוּת צַדִּיקִים כָּאֵלֶּה, אֲשֶׁר נִסְתַּלְּקוּ בְּדוֹרוֹתֵינוּ בַּעֲווֹנוֹתֵינוּ אֲבָל עַל דָּא וַדַּאי קָא בָּכִינָא, עַל הַנּוֹגֵעַ לִי וּלְכָל יִשְׂרָאֵל כִּי לְהַצַּדִּיקִים הַקְּדוֹשִׁים בְּעַצְמָם שֶׁנִּסְתַּלְּקוּ לְמַעְלָה לְמַעְלָה אֵין הֶפְסֵד כְּלָל, כִּי הֵם גְּדוֹלִים וּמְפֹאָרִים שָׁם בָּעוֹלָמוֹת עֶלְיוֹנִים, וְעוֹמְדִים וּמְשַׁמְּשִׁים בַּמָּרוֹם, אַשְׁרֵי לָהֶם אַשְׁרֵי חֶלְקָם אֲבָל עָלֵינוּ עָלֵינוּ הַדּוֹר הַיָּתוֹם הַזֶּה, הַדּוֹר הֶעָנִי הַזֶּה, עָלֵינוּ הָרַחֲמָנוּת גָּדוֹל וְעָצוּם מְאֹד, עָלֵינוּ עָלֵינוּ יִדְווּ כָּל הַדְּווּיִם, "אוֹי לָנוּ כִּי שֻׁדָּדְנוּ", אֲהָהּ יְהֹוָה הַכְרֵעַ הִכְרַעְתָּנוּ וְרָפוּ הַיָּדַיִם וְכָשְׁלוּ כָּל בִּרְכַּיִם וְנָמֵס כָּל לֵב וַיְהִי לְמַיִם, בְּיוֹם בֹּא הַשֶּׁמֶשׁ בַּצָּהֲרַיִם, תָּעָה לְבָבֵנוּ, פַּלָצוּת בִּעֲתָתְנוּ, צִירִים אֲחָזוּנוּ כַּיּוֹלֵדָה נִפְעֶה, אָבִינוּ שֶׁבַּשָּׁמַיִם אָבִינוּ אָב הָרַחֲמָן, "יְהֹוָה אֱלֹהִים אֱמֶת", לְהֵיכָן נֵלֵךְ לְהֵיכָן נִפְנֶה לְעֶזְרָה, מִי יַעְזֹר לָנוּ מִי יַעֲמֹד בַּעֲדֵנוּ, אָנָה פָּנָה דוֹדֵנוּ, אָנָה פָּנָה דוֹדֵנוּ וּנְבַקְשֶׁנּוּ עִמָּךְ עַל כֵּן גַּם הַיּוֹם מְרִי שִׂיחֵנוּ, יָדֵנוּ כָּבְדָה עַל אַנְחוֹתֵינוּ, מִי יִתֵּן רֹאשֵׁנוּ מַיִם וְעֵינֵינוּ מְקוֹר דִּמְעָה, וְנִבְכֶּה יוֹמָם וָלַיְלָה עַל גֹּדֶל שִׁבְרֵנוּ "עַל זֶה הָיָה דָוֶה לִבֵּנוּ, עַל אֵלֶּה חָשְׁכוּ עֵינֵינוּ":
<h3>שנב</h3>
רִבּוֹנוֹ שֶׁל עוֹלָם אָב הָרַחֲמָן הָאֱמֶת, אַתָּה יוֹדֵעַ שֶׁכָּל חַיּוּתֵנוּ תָּלוּי בְּהַצַּדִּיקִים רַבּוֹתֵינוּ הַקְּדוֹשִׁים זִכְרוֹנָם לִבְרָכָה, וַאֲנַחְנוּ צְרִיכִים לְדַבֵּר עִמָּהֶם בְּכָל פַּעַם וּלְקַבֵּל מֵהֶם דִּבּוּרִים קְדוֹשִׁים חֲדָשִׁים בְּכָל פַּעַם, וְלִרְאוֹת אוֹתָם בְּכָל פַּעַם וְעַתָּה מַה נַּעֲשֶׂה, מַה יַּעֲשׂוּ קְטַנֵּי עֵרֶךְ אֵזוֹבֵי קִיר כָּמוֹנוּ, מַה נַּעֲשֶׂה מַה נִּפְעַל רִבּוֹנוֹ שֶׁל עוֹלָם, רִבּוֹנוֹ שֶׁל עוֹלָם, אַתָּה לְבַד יוֹדֵעַ מְרִירוּת נַפְשִׁי בִּפְנִימִיּוּת, אֵיךְ נַפְשִׁי מָרָה לִי עַל כָּל זֶה, אַךְ בַּעֲווֹנוֹתַי הָרַבִּים, אֵינִי יָכֹל לְפָרֵשׁ שִׂיחָתִי הֵיטֵב לְפָנֶיךָ מָלֵא רַחֲמִים רִבּוֹנוֹ שֶׁל עוֹלָם, מַה שֶּׁעָבַר עָבַר עַתָּה עַתָּה, לַמְּדֵנִי וְהוֹרֵנִי אֵיךְ לִצְעֹק וְלִזְעֹק וּלְהִתְחַנֵּן בְּאֹפֶן שֶׁאֶזְכֶּה גַּם עַתָּה לְהַמְשִׁיךְ קְדֻשָּׁתָם הָעֲצוּמָה עָלַי, עַל יְדֵי קְדֻשַּׁת הָרְשִׁימוּ שֶׁלָּהֶם שֶׁהִשְׁאִירוּ בָּעוֹלָם עַל יְדֵי סִפְרֵיהֶם הַקְּדוֹשִׁים וְתַלְמִידֵיהֶם הַיְקָרִים, וְגַם עַתָּה הֵמָּה שְׁכִיחֵי יַתִּיר בְּעַלְמָא, כְּמוֹ שֶׁכָּתוּב בְּזֹהַר הַקָּדוֹשׁ וּבִשְׁאָר סְפָרִים קְדוֹשִׁים, שֶׁעִקַּר שְׁלֵמוּת הַנְּשָׁמָה הִיא שֶׁכַּאֲשֶׁר נִסְתַּלֶקֶת לְמַעְלָה לְמַעְלָה לְמָקוֹם שֶׁנִּסְתַּלֶּקֶת תִּהְיֶה גַם לְמַטָּה לְמַטָּה, לְעוֹרֵר וּלְהָקִיץ וּלְהַחֲיוֹת כָּל הַנְּפָשׁוֹת אֲפִלּוּ הַמֻּנָּחִים בִּשְׁאוֹל תַּחְתִּיּוֹת וּמִתַּחְתָּיו, לְעוֹרְרָם וּלְהַחֲיוֹתָם שֶׁלֹּא יִתְיָאֲשׁוּ בְּשׁוּם אֹפֶן בָּעוֹלָם:
<h3>שנג</h3>
רִבּוֹנוֹ שֶׁל עוֹלָם חֲמֹל וְרַחֵם עַל הַדְּמָעוֹת וְהַבְּכִיּוֹת שֶׁל רָחֵל אִמֵּנוּ שֶׁהִיא הַשְּׁכִינָה וּכְנֶסֶת יִשְׂרָאֵל, אֲשֶׁר הִיא בּוֹכָה בִּדְמָעוֹת שָׁלִישׁ עַל גֹּדֶל צַעֲרֵנוּ וְצָרוֹת נַפְשֵׁנוּ, "רָחֵל מְבַכָּה עַל בָּנֶיהָ" שֶׁגָּלוּ מֵעַל שֻׁלְחָן אֲבִיהֶם וּמֵאַרְצָם יָצָאוּ "בָּכוֹ תִבְכֶּה בַּלַּיְלָה וְדִמְעָתָהּ עַל לֶחֱיָהּ, אֵין לָהּ מְנַחֵם מִכָּל אוֹהֲבֶיהָ" כִּי כָּל רֵעֶיהָ שֶׁהֵם הַצַּדִּיקִים שֶׁבְּכָל דּוֹר וָדוֹר נִסְתַּלְּקוּ בַּעֲווֹנוֹתֵינוּ הָרַבִּים, עַד אֲשֶׁר נִשְׁאַרְנוּ כַּתֹּרֶן בְּרֹאשׁ הָהָר וְכַנֵּס עַל הַגִּבְעָה "יְתוֹמִים הָיִינוּ וְאֵין אָב אִמּוֹתֵינוּ כְּאַלְמָנוֹת", וְאֵין לָנוּ מְנַחֵם
<h3>שנד</h3>
רִבּוֹנוֹ שֶׁל עוֹלָם, מִי יַחְמֹל עָלֵינוּ, וּמִי יָחוֹס עָלֵינוּ וּמִי יָנוּד לָנוּ, וּמִי יָסוּר לִשְׁאֹל לְשָׁלוֹם לָנוּ, מִי יִגְדֹּר גָּדֵר וּמִי יַעֲמֹד בַּפֶּרֶץ, מִי יְתַקֵּן דְּרָכִים וּמִי יְיַשֵּׁר מְסִלּוֹת, מִי יְתַקֵּן נַפְשֵׁנוּ, מִי יַחֲזִירֵנוּ בִּתְשׁוּבָה שְׁלֵמָה לְפָנֶיךָ, מִי יְעוֹרֵר אוֹתָנוּ מִשְּׁנָתֵנוּ לָשׁוּב אֵלֶיךָ בֶּאֱמֶת אוֹי מֶה הָיָה לָנוּ בַּדּוֹרוֹת הָאֵלֶּה, אֲשֶׁר זָכִינוּ בַּדּוֹרוֹת הָאֵלֶּה לְאוֹרוֹת נִפְלָאִים וְנוֹרָאִים כָּאֵלֶּה, אוֹרוֹת צַחִים וּמְצֻחְצָחִים כָּאֵלֶּה, אֲשֶׁר אָפְסוּ הַדִּבּוּרִים וְהַצֵּרוּפֵי אוֹתִיּוֹת לְסַפֵּר בְּשִׁבְחָם וּגְדֻלָּתָם וְתָקְפָּם וְגָבְהָם וּמַעֲלָתָם וְתִפְאַרְתָּם וְכַמָּה גִלְגּוּלִים סִבַּבְתָּ בָּעוֹלָמֶךָ, וְכַמָּה עַלְמִין אִתְהֲפִיכוּ בְּגִינַיְהוּ, וְכַמָּה נִסִּים וְנִפְלָאוֹת בְּלִי שִׁעוּר וָעֶרֶךְ עָשִׂיתָ עַד אֲשֶׁר הֵבֵאתָ לְעוֹלָם אוֹרוֹת כָּאֵלֶּה, צַדִּיקִים קְדוֹשִׁים כָּאֵלֶּה, מוֹרֵי דֶרֶךְ כָּאֵלֶּה, מְלַמְּדֵי דַעַת מְבִינֵי מַדָּע כָּאֵלֶּה, בַּעֲלֵי עֵצוֹת כָּאֵלֶּה וְהָיִיתָ עִמָּהֶם כָּל יְמֵי חַיֵּיהֶם הַקְּדוֹשִׁים, וְהִרְבֵּיתָ נִפְלְאוֹתֶיךָ עִמָּהֶם בְּלִי שִׁעוּר, כִּי רַבִּים קָמוּ עֲלֵיהֶם בְּכָל יוֹם, וְאַתָּה הִצַּלְתָּ אוֹתָם מִיַּד כָּל אוֹיְבֵיהֶם וְרוֹדְפֵיהֶם, וְעָשִׂיתָ מַה שֶּׁעָשִׂיתָ בְּדַרְכֵי נִפְלְאוֹתֶיךָ הַנֶּעְלָמִים מְאֹד מְאֹד וְקִיַּמְתָּ אוֹתָם בְּרַחֲמֶיךָ, עַד אֲשֶׁר פָּעֲלוּ וְעָשׂוּ וְהִתְחִילוּ וְגָמְרוּ וְהִפְלִיאוּ לַעֲשׂוֹת תִּקּוּנִים חֲדָשִׁים נִפְלָאִים וְנוֹרָאִים בְּכָל הָעוֹלָמוֹת מֵרֹאשׁ וְעַד סוֹף, וְתִקְּנוּ נְפָשׁוֹת רַבּוֹת בְּלִי שִׁעוּר, נַפְשׁוֹת הַחַיִּים וְהַמֵּתִים כַּאֲשֶׁר אַתָּה יָדַעְתָּ אֶת כָּל הַתִּקּוּנִים וְהַשַּׁעֲשׁוּעִים שֶׁקִּבַּלְתָּ מֵהַצַּדִּיקִים שֶׁהָיוּ בַּדּוֹרוֹת הָאֵלֶּה, מִיּוֹם שֶׁנִּתְגַּלָּה אוֹר הַגָּנוּז, אוֹר יִשְׂרָאֵל וּקְדוֹשׁוֹ, רַב רַבָּנָן, אִישׁ אֱלֹהִים נוֹרָא מְאֹד, מוֹרֵנוּ וְרַבֵּנוּ הָרַב רַבִּי יִשְׂרָאֵל בַּעַל שֵׁם טוֹב זִכְרוֹנוֹ לִבְרָכָה, אֲשֶׁר הֵאִיר פְּנֵי תֵבֵל, וְהֶעֱמִיד תַּלְמִידִים הַרְבֵּה, צַדִּיקִים וַחֲסִידִים קְדוֹשִׁים וְנוֹרָאִים, וְהִשְׁאִיר אַחֲרָיו בְּ'רָכָה נֶ'טַע שַׁ'עֲשׁוּעָיו זֶרַע קֹדֶשׁ מַצַּבְתּוֹ, יוֹצְאֵי חֲלָצָיו הַקְּדוֹשִׁים הַיְקָרִים מִפָּז וּפְנִינִים וְכָל חֲפָצִים לֹא יִשְׁווּ בָהֶם, אֲשֶׁר הוּא וְתַלְמִידָיו וְיוֹצְאֵי חֲלָצָיו גִּלּוּ אֱלֹהוּתְךָ בַּדּוֹרוֹת הָאֵלֶּה וְהִרְבִּיצוּ תוֹרָה בְּיִשְׂרָאֵל הֵמָּה הֵאִירוּ עֵינֵינוּ וּפָתְחוּ לִבֵּנוּ, לָמְדוּ וְלִמְּדוּ דְרָכִים יְשָׁרִים וְעֵצוֹת נִפְלָאוֹת לְהִתְקָרֵב אֵלֶיךָ בֶּאֱמֶת אַשְׁרֵי עַיִן רָאֲתָה כָּל אֵלֶּה, הֲלֹא לְמִשְׁמַע אֹזֶן דָאֲבָה נַפְשֵׁנוּ כִּי כָל תִּקְוָתֵנוּ הָיָה שֶׁיַּאֲרִיכוּ יָמִים וְשָׁנִים בָּזֶה הָעוֹלָם, וְנִזְכֶּה לַעֲמֹד עוֹד לִפְנֵי הַדְרַת קְדֻשָּׁתָם וְלִשְׁמֹעַ מִפִּיהֶם הַנּוֹרָא עוֹד דִּבְרֵי אֱלֹהִים חַיִּים בְּכָל פַּעַם חֲדָשִׁים וְנִפְלָאִים, כַּאֲשֶׁר זָכִינוּ כָּל יְמֵי חַיֵּיהֶם הַקְּדוֹשִׁים וּבַעֲווֹנוֹתֵינוּ הָרַבִּים וּבִפְשָׁעֵינוּ הָעֲצוּמִים נֶחְשַׁךְ מֵאִתָּנוּ מְאוֹרֵי עֵינֵינוּ, מַחֲמַדֵּי נַפְשֵׁנוּ אוֹי כִּי גָבְרוּ הָאֶרְאֶלִּים עַל הַמְּצוּקִים, וְתָפְסוּ מֵאִתָּנוּ לִפְנֵי הַזְּמַן אֶת הָאֲרוֹנוֹת הַקְּדוֹשִׁים וְהַנּוֹרָאִים הָאֵלֶּה "אוֹי מֶה הָיָה לָנוּ, נָפְלָה עֲטֶרֶת רֹאשֵׁנוּ, אוֹי נָא לָנוּ כִּי חָטָאנוּ" וְאִם אָמְנָם יָדַעְנוּ גַּם יָדַעְנוּ כִּי גַם עַתָּה הֵם עוֹסְקִים בְּתִקּוּן נַפְשׁוֹתֵינוּ, אַךְ מַר לָנוּ מַר, כִּי אֵין אָנוּ זוֹכִים לִרְאוֹת פְּנֵיהֶם הַקְּדוֹשִׁים, וְלִשְׁמֹעַ דִּבּוּרֵיהֶם הַנּוֹרָאִים, וְלִשְׁאֹב הֶבֶל פִּיהֶם הַקָּדוֹשׁ, וּלְהִסְתַּכֵּל עַל פְּאֵרָם וְיָפְיָם וְזִיוָם וְהַדְרַת פְּנֵיהֶם הַקָּדוֹשׁ וְהַנּוֹרָא, וּלְהִכָּלֵל בְּחֵן הָאֱמֶת שֶׁלָּהֶם כִּי הֵן הֵמָּה הָיוּ הַפְּאֵר וְהַיֹּפִי וְהַחֵן שֶׁל כָּל הָעוֹלָם כֻּלּוֹ, אֲשֶׁר כָּל מִי שֶׁהָיָה נִכְלָל בְּהַחֵן שֶׁלָּהֶם הַקָּדוֹשׁ, בְּהַפְּאֵר שֶׁלָּהֶם בִּשְׁמָם הַקָּדוֹשׁ, הִסְתַּכֵּל עַל עַצְמוֹ וְנִתְעוֹרֵר בִּתְשׁוּבָה בֶּאֱמֶת וְעַתָּה עַתָּה בַּעֲווֹנוֹתֵינוּ אִבַּדְנוּ מַה שֶּׁאִבַּדְנוּ, אוֹי לָנוּ מַה שֶּׁגָּרַמְנוּ לָנוּ בַּעֲווֹנוֹתֵנוּ, אוֹי כַּמָּה הֶעָוֹן גּוֹרֵם אוֹי מַה נַּעֲשֶׂה עַתָּה, מַה יַּעֲשׂוּ נִרְדָּפִים כָּאֵלּוּ, עֲנִיִּים וְאֶבְיוֹנִים כָּאֵלּוּ, עַם מְמֻשָּׁךְ וּמְמֹרָט כָּזֶה, עַם עָנִי וְאֶבְיוֹן כָּמוֹנוּ "עַל כֵּן אָמַרְתִּי שְׁעוּ מִנִּי אֲמָרֵר בִּבֶכִי" מַר רוּחִי אֲקָרֵר, קוֹלִי כַּיָּם יֶהֱמֶה, אָשִׂיחָה וְיִרְוַח לִי, אֲדַבְּרָה אֶל יְהֹוָה אֵל עֶלְיוֹן וְיַעֲבֹר עָלַי מָה:
<h3>שנה</h3>
רִבּוֹנוֹ שֶׁל עוֹלָם, רִבּוֹנוֹ שֶׁל עוֹלָם, רִבּוֹנוֹ שֶׁל עוֹלָם, קָדוֹשׁ אַתָּה וְנוֹרָא שְׁמֶךָ, וְשִׁמְךָ מְשֻׁתָּף בְּשֵׁם הַצַּדִּיקִים הָאֲמִתִּיִּים, עֲשֵׂה לְמַעַן שְׁמֶךָ, וְקַדֵּשׁ אֶת שְׁמֶךָ, וְגַלֵּה הָאֱמֶת בָּעוֹלָם וְזַכֵּנוּ בְּרַחֲמֶיךָ הָעֲצוּמִים, שֶׁנִּזְכֶּה לֵידַע בֶּאֱמֶת מִי הוּא הָרֹאשׁ בַּיִת שֶׁל הָעוֹלָם עַתָּה, אֲשֶׁר מְקַבֵּל כֹּחַ מֵהַצַּדִּיקִים הָאֲמִתִּיִּים הָאֵלֶּה שֶׁהִזְכַּרְתִּי לְפָנֶיךָ וְזַכֵּנוּ בְּחֶמְלָתְךָ הַגְּדוֹלָה לְהִתְקָרֵב אֵלָיו בֶּאֱמֶת, וְלִהְיוֹת נִכְלָל תָּמִיד בֶּאֱמֶת בְּהַשֵּׁם וְהַפְּאֵר וְהַחֵן הָאֲמִתִּי שֶׁל הַצַּדִּיקִים הָאֲמִתִּיִּים, וּלְהִתְקַשֵּׁר וּלְהִתְדַּבֵּק בָּהֶם בֶּאֱמֶת בְּקֶשֶׁר אַמִּיץ וְחָזָק בַּל יִמּוֹט לְעוֹלָם בְּאֹפֶן שֶׁנִּזְכֶּה עַל יְדֵי זֶה לְהִסְתַּכֵּל עַל עַצְמֵנוּ מֵעַתָּה בְּכָל הַמִּדּוֹת וְהַתַּאֲווֹת שֶׁל כָּל הָאַרְבַּע יְסוֹדוֹת לְזַכֵּךְ וּלְטַהֵר אוֹתָם מִכָּל רָע, וְלָשׁוּב בִּתְשׁוּבָה שְׁלֵמָה בֶּאֱמֶת עַל הֶעָבָר, וּלְהִתְחַזֵּק מֵעַתָּה בֶּאֱמֶת בְּכָל עֹז וְתַעֲצוּמוֹת לְשַׁבֵּר וּלְבַטֵּל כָּל הַמִּדּוֹת רָעוֹת וְכָל הַתַּאֲווֹת רָעוֹת שֶׁל כָּל הָאַרְבַּע יְסוֹדוֹת, וְלִזְכּוֹת לְכָל הַמִּדּוֹת טוֹבוֹת, וְלַעֲסֹק תָּמִיד בַּעֲבוֹדָתְךָ בֶּאֱמֶת בְכָל כֹּחֵנוּ בְּכָל לְבָבֵנוּ וּבְכָל נַפְשֵׁנוּ וּבְכָל מְאֹדֵנוּ עַד שֶׁנִּזְכֶּה שֶׁכָּל הָאַרְבָּעָה יְסוֹדוֹת שֶׁבְּגוּפֵנוּ יִזְדַּכְּכוּ בֶּאֱמֶת, וְיִהְיוּ כֻלָּם טוֹב בְּלִי שׁוּם אֲחִיזַת הָרַע כְּלָל, עַד אֲשֶׁר נִזְכֶּה שֶׁיֻּכְלְלוּ כָּל הָאַרְבַּע יְסוֹדוֹת בְּשָׁרְשָׁם הָעֶלְיוֹן, שֶׁהֵם אַרְבַּע אוֹתִיּוֹת שֶׁל שִׁמְךָ הַקָּדוֹשׁ יִתְבָּרַךְ וְנִזְכֶּה לְהִסְתַּכֵּל עַל עַצְמֵנוּ הֵיטֵב הֵיטֵב בְּכָל עֵת, עַל מָה אֲתִינָא לְהַאי עַלְמָא שְׁפָלָה, וּלְהִסְתַּכֵּל בְּכָל הַמִּדּוֹת לְזַכְּכָם וּלְטַהֲרָם וּלְקַדְּשָׁם בְּתַכְלִית הַשְּׁלֵימוּת, וּלְהִסְתַּכֵּל בִּגְדֻלַּת הַבּוֹרֵא יִתְבָּרַךְ, וּבְנִפְלְאוֹתָיו הַנּוֹרָאִים, אֲשֶׁר הוּא עוֹשֶׂה חֲדָשׁוֹת וְנִפְלָאוֹת בְּכָל עֵת וָעֵת, וּלְהִסְתַּכֵּל בְּתִקּוּן הָעוֹלָם וְנִזְכֶּה שֶׁיֻּמְשְׁכוּ עָלֵינוּ מֹחִין קְדוֹשִׁים וּטְהוֹרִים מֵהַשֵּׁם הַקָּדוֹשׁ הַזֶּה שֶׁל הַצַּדִּיקֵי אֱמֶת וְנִזְכֶּה מֵעַתָּה לְקַדֵּשׁ אֶת מֹחֵנוּ וְדַעְתֵּנוּ, וְלֹא נַחְשֹׁב עוֹד שׁוּם מַחֲשָׁבָה חִיצוֹנָה כְּלָל, מִכָּל שֶׁכֵּן שֶׁלֹּא נְהַרְהֵר חַס וְשָׁלוֹם שׁוּם הִרְהוּר בָּעוֹלָם כְּלָל וְנִזְכֶּה לַחְשֹׁב בַּתּוֹרָה הַרְבֵּה, וּלְחַדֵּשׁ בְּכָל פַּעַם חִדּוּשִׁין דְּאוֹרַיְיתָא אֲמִתִּיִּים הַרְבֵּה כִּרְצוֹנְךָ הַטּוֹב
<h3>שנו</h3>
וּתְזַכֵּנִי לְקַדֵּשׁ אֶת עֵינַי מֵעַתָּה שֶׁלֹּא אֶסְתַּכֵּל עוֹד בַּמֶּה שֶׁאָסוּר לְהִסְתַּכֵּל, מִכָּל שֶׁכֵּן שֶׁלֹּא אֶסְתַּכֵּל שׁוּם הִסְתַּכְּלוּת הַמֵּבִיא לִידֵי הִרְהוּר חַס וְשָׁלוֹם וְאֶזְכֶּה לֵידַע בְּכָל עֵת אֵיךְ לְהִתְנַהֵג בָּזֶה, לְבַל יִתְגַּבְּרוּ הַהִרְהוּרִים חַס וְשָׁלוֹם יוֹתֵר עַל יְדֵי הַפַּחַד בְּיוֹתֵר, וְעַל יְדֵי נִעְנוּעַ הָרֹאשׁ וַעֲצִימַת הָעֵינַיִם יוֹתֵר מֵהַמִּדָּה, כַּאֲשֶׁר נִגְלֶה לְפָנֶיךָ כָּל זֶה רַק אֶזְכֶּה לְשֵׂכֶל אֲמִתִּי לֵידַע אֵיךְ לְהִתְנַהֵג בְּעֵינַי בִּקְדֻשָּׁה וּבְטָהֳרָה בֶּאֱמֶת כִּרְצוֹנְךָ הַטּוֹב, בְּאֹפֶן שֶׁאֶזְכֶּה לְהִנָּצֵל וּלְהִשָּׁמֵר מִכָּל דָּבָר רָע וּתְקַדֵּשׁ אֶת עֵינַי מֵעַתָּה בֶּאֱמֶת בַּחֲסָדֶיךָ הָעֲצוּמִים, וּתְזַכֵּנִי לְקַדֵּשׁ וּלְטַהֵר אֶת כָּל הָאַרְבַּע יְסוֹדוֹת בִּקְדֻשָּׁה גְדוֹלָה וְאֶזְכֶּה לְהוֹסִיף בְּכָל פַּעַם קְדֻשָּׁה עַל קְדֻשָּׁה, עַד שֶׁאֶזְכֶּה לִהְיוֹת כֻּלּוֹ טוֹב, עַד אֲשֶׁר לֹא יַזִּיק עוֹד לְעֵינַי שׁוּם הִסְתַּכְּלוּת בָּעוֹלָם כְּלָל וַאֲפִלּוּ אִם אֶרְאֶה בְּעֵינַי מַה שֶׁאֶרְאֶה, לֹא יַגִּיעַ לְדַעְתִּי וּמֹחִי שׁוּם צַד הִרְהוּר וּמַחֲשָׁבָה חִיצוֹנָה כְּלָל, וְלֹא יְבַלְבֵּל שׁוּם רְאִיָּה וְהִסְתַּכְּלוּת אֶת דַּעְתִּי כְּלָל, רַק אֶזְכֶּה לִהְיוֹת דָּבוּק בִּקְדֻשָּׁתְךָ תָּמִיד
<h3>שנז</h3>
מָרֵיהּ דְּעַלְמָא כֹּלָּא זַכֵּנִי לָבֹא לְכָל זֶה מְהֵרָה, אַף עַל פִּי שֶׁאֲנִי רָחוֹק עַתָּה מִכָּל זֶה כְּמוֹ שֶׁאֲנִי רָחוֹק, עַד אֲשֶׁר קָשֶׁה עָלַי לְבַקֵּשׁ אוֹתְךָ עַל כָּל אֵלֶּה, אַךְ עַל רַחֲמֶיךָ הָרַבִּים אֲנִי בוֹטֵחַ, וְעַל כֹּחַ הַצַּדִּיקִים הָאֲמִתִּיִּים אֲנִי נִשְׁעָן, שֶׁתְּזַכֵּנִי מְהֵרָה לָבוֹא לְכָל זֶה, כִּי הֵן "כֹּל תּוּכָל וְלֹא יִבָּצֵּר מִמְּךָ מְזִמָּה" וְאַתָּה עוֹשֵׂה נִפְלָאוֹת בְּכָל דּוֹר וָדוֹר וּמִמְּךָ לֹא יִפָּלֵא כָּל דָּבָר:
<h3>שנח</h3>
וּבְכֵן תְּרַחֵם עָלַי מָלֵא רַחֲמִים, רַב חֶסֶד וֶאֱמֶת, מַרְבֶּה לְהֵיטִיב, מַרְבֶּה לְהֵיטִיב מַרְבֶּה מְחִילָה לַחֲטָאִים וּסְלִיחָה לַפּוֹשְׁעִים, עוֹשֶׂה צְדָקוֹת עִם כָּל בָּשָׂר וְרוּחַ וּתְזַכֵּנִי בַּחֲסָדֶיךָ הָעֲצוּמִים, וְתַעַזְרֵנִי וְתוֹשִׁיעֵנִי וּתְחַזְּקֵנִי וּתְאַמְּצֵנִי בִּדְרָכֶיךָ הַנִּפְלָאִים, שֶׁאֶזְכֶּה מֵעַתָּה לָקוּם בְּכָל לַיְלָה וְלַיְלָה בַּחֲצוֹת מַמָּשׁ וּלְסַדֵּר תִּקּוּן חֲצוֹת, לְאוֹנֵן וּלְקוֹנֵן וְלִבְכּוֹת הַרְבֵּה עַל חֻרְבַּן בֵּית הַמִּקְדָּשׁ עַל בֵּית קָדְשֵׁנוּ וְתִפְאַרְתֵּנוּ, בֵּית חַיֵּינוּ וְאֹרֶךְ יָמֵינוּ, בֵּית חֶמְדָּתֵנוּ, צְבִי עֶדְיֵנוּ גְּאוֹן עֻזֵּנוּ, הוֹדֵנוּ זִיוֵנוּ הַדְרָתֵנוּ וּקְדֻשָּׁתֵנוּ, אוֹי מֶה הָיָה לָנוּ שֶּׁגָּרַמְנוּ בַּעֲווֹנוֹתֵינוּ לְהַחֲרִיב בֵּית מִקְדָּשֵׁנוּ, מְקוֹם שְׁכִינַת עֻזְּךָ, מְקוֹם הַתּוֹרָה וְהַתְּפִלָּה מְקוֹם הִתְגַּלּוּת אֱלֹהוּתְךָ, אֲשֶׁר שָׁם הָיִינוּ יְכוֹלִים לְהַמְשִׁיךְ עָלֵינוּ הַשָּׂגַת אֱלֹהוּתְךָ, לָדַעַת וּלְהַכִּיר אוֹתְךָ גַּם בָּזֶה הָעוֹלָם הַגַּשְׁמִי, וּלְהִתְדַּבֵּק בְּךָ לְעוֹלָם וָעֶד:
<h3>שנט</h3>
רִבּוֹנוֹ שֶׁל עוֹלָם, רִבּוֹנוֹ שֶׁל עוֹלָם, מַה שֶּׁעָבַר עָבַר, כִּי כְבָר נֶחֱרַב בֵּית מִקְדָּשֵׁנוּ וּכְבָר נִסְתַּלְּקוּ הַצַּדִּיקִים בַּעֲווֹנוֹתֵינוּ, וּמַה דְּהֲוָה הֲוָה, אַךְ עַל דָּא וַדַּאי קָא בָּכִינָא, "עַל אֵלֶּה אֲנִי בוֹכִיָּה עֵינִי עֵינִי יֹרְדָה מַּיִם" כִּי בַּעֲווֹנוֹתַי הָרַבִּים וְהָעֲצוּמִים וְהַכְּבֵדִים מְאֹד מְאֹד בְּמַהוּת וְכַמּוּת וְאֵיכוּת, גָּרַמְתִּי לְעַכֵּב בִּנְיַן בֵּית הַמִּקְדָּשׁ וּמִי יוֹדֵעַ אוּלַי גַּם בַּגִּלְגּוּל הָרִאשׁוֹן הָיִיתִי גּוֹרֵם לְהַחֲרִיב אֶת בֵּית הַמִּקְדָּשׁ אוֹי לִי עַל חֲטָאַי, אוֹי לִי עַל עֲווֹנוֹתַי, אוֹי לִי עַל פְּשָׁעַי אֲשֶׁר עָשִׂיתִי בְּגִלְגּוּל זֶה וּבְגִלְגּוּלִים אֲחֵרִים, אוֹי מֶה עָשִׂיתִי, אֲשֶׁר סְחִי וּמָאוֹס כָּמוֹנִי גָּרַם לְהַחֲרִיב וּלְעַכֵּב בִּנְיַן בֵּית הַמִּקְדָּשׁ וּגְאֻלַּת יִשְׂרָאֵל לַהֲשִׁיבָם לְאַרְצָם אוֹי לִי שֶׁהֶחֱרַבְתִּי אֶת בֵּית הַמִּקְדָּשׁ בַּעֲווֹנוֹתַי, וְשָׂרַפְתִּי אֶת הַהֵיכָל הַקֹּדֶשׁ, וְהִגְלֵיתִי אֶת בְּנֵי יִשְׂרָאֵל לְבֵין הָעַמִּים, וְהֶאֱרַכְתִּי אֶת הַגָּלוּת כָּל כַּךְ עַל יְדֵי תַאֲוֹתַי הָרָעוֹת וְהַמָּרוֹת:
<h3>שס</h3>
רִבּוֹנוֹ שֶׁל עוֹלָם, רִבּוֹנוֹ שֶׁל עוֹלָם, מָלֵא רַחֲמִים, לַמְּדֵנִי אֵיךְ לִצְעֹק לְפָנֶיךָ עַתָּה, אֵיךְ לִזְעֹק עַל שִׁבְרִי הַמַּר וְהַמָּרוֹר עַתָּה, אֵיךְ לִתְלוֹת עֵינַי אֵלֶיךָ עַתָּה, אֵיךְ לְבַלּוֹת הַיּוֹם בְּטוֹב אֲמִתִּי עַתָּה הֵיכָן אֶבְרַח הֵיכָן אָנוּס לְעֶזְרָה, מָה אֶעֱשֶׂה וּמָה אֶפְעַל, בַּמֶּה אֶזְכֶּה לְבַלּוֹת הַיּוֹם בְּחַיִּים אֲמִתִּיִּים בִּקְדֻשָּׁה אֲמִתִּיִּית בַּמֶּה אֶזְכֶּה לְהַצִּיל אֶת נַפְשִׁי מִנִּי שַׁחַת, לְהַצִּיל נַפְשִׁי לְשָׁלָל מִיַּד דִּינְךָ וְזַעְמֶךָ, מִיַּד עֳנָשֶׁיךָ הַקָּשִׁים וְהַמָּרִים רַחֲמָנָא לִצְּלָן, וְאֵיךְ לְהַצִּיל עַצְמִי מֵחֶרְפּוֹת וּבוּשׁוֹת וּבִזְיוֹנוֹת בָּזֶה וּבַבָּא:
<h3>שסא</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, עֲשֵׂה לְמַעַן שְׁמֶךָ, וְקַדֵּשׁ אֶת שִׁמְךָ בַּעֲבוּר כְּבוֹד שְׁמֶךָ, וְזַכֵּנוּ שֶׁיִּתְגַּדֵּל וְיִתְקַדֵּשׁ שִׁמְךָ הַגָּדוֹל בָּעוֹלָם עַל יָדֵינוּ מָלֵא רַחֲמִים אֲדוֹן כֹּל יוֹדֵעַ תַּעֲלוּמוֹת, אַתָּה יוֹדֵעַ "אֶת כָּל הַמַּעֲשֶׂה אֲשֶׁר נַעֲשָׂה תַּחַת הַשֶּׁמֶשׁ" עַתָּה בְּדוֹרוֹתֵינוּ אֵלֶּה, וְאֵיךְ בַּעֲווֹנוֹתֵינוּ הָרַבִּים נִתְעַרְבֵּב וְנִתְבַּלְבֵּל הָעוֹלָם עַתָּה מְאֹד מְאֹד בְּלִי שִׁעוּר וָעֵרֶךְ כִּי כָל הַצַּדִּיקִים הָאֲמִתִּיִּים פְּאֵרֵי הַדּוֹרוֹת נִסְתַּלְּקוּ בְיָמֵינוּ בַּעֲווֹנוֹתֵינוּ הָרַבִּים, אֲשֶׁר אַתָּה לְבַד יָדַעְתָּ גֹּדֶל עֹצֶם מַעֲלָתָם וְתָקְפָּם וּקְדֻשָּׁתָם אֲשֶׁר שִׁמְךָ מְשֻׁתָּף בִּשְׁמָם, וְכָל מַה שֶּׁנִּגְדַּל שְׁמָם בְּיוֹתֵר נִגְדַּל שִׁמְךָ בְּיוֹתֵר, וּבַעֲווֹנוֹתֵינוּ הָרַבִּים נִסְתַּלְּקוּ קֹדֶם הַזְּמַן, אוֹי מֶה הָיָה לָנוּ בַּדּוֹרוֹת הָאֵלֶּה וּמִגֹּדֶל עֲכִירַת דַּעְתֵּנוּ אֵין מִי שֶׁיֵּדַע כְּאֵב צָרָה וְצוּקָה הַזֹּאת, עַד הֵיכָן הַדָּבָר מַגִּיעַ, עַד הֵיכָן שָׁלְטָה הַמַּכָּה הַגְּדוֹלָה הַזֹּאת, מַכּוֹת מֻפְלָאוֹת כָּאֵלּוּ הַפְלֵא וָפֶלֶא, מַכָּה אֲשֶׁר לֹא כְּתוּבָה בַּתּוֹרָה זוֹ מִיתַת הַצַּדִּיקִים הָאֲמִתִּיִּים אֲשֶׁר נִסְתַּלְּקוּ בְּדוֹרוֹתֵינוּ בַּעֲווֹנוֹתֵינוּ וּבַחֲטָאֵינוּ וּבִפְשָׁעֵינוּ, אוֹי אוֹי וַאֲבוֹי, אוֹי לָנוּ מַה שֶּׁאִבַּדְנוּ בַּעֲווֹנוֹתֵינוּ, חֲבָל עַל דְּאָבְדִין וְלָא מִשְׁתַּכְּחִין, "הַצַּדִּיק אָבָד, וְאֵין אִישׁ שָׂם עַל לֵב, וְאַנְשֵׁי חֶסֶד נֶאֱסָפִים בְּאֵין מֵבִין, כִּי מִפְּנֵי הָרָעָה נֶאֱסַף הַצַּדִּיק":
<h3>שסב</h3>
רִבּוֹנוֹ שֶׁל עוֹלָם אֲדוֹן כֹּל, אַחֲרֵי אֲשֶׁר כְּבָר גָּרַמְנוּ בַּעֲווֹנוֹתֵינוּ מַה שֶּׁגָּרַמְנוּ, וְהֶחֱרַבְנוּ בֵּית מִקְדָּשֵׁנוּ, וְנִסְתַּלְּקוּ הַצַּדִּיקִים הָאֲמִתִּיִּים בַּעֲווֹנוֹתֵינוּ, עָזְרֵנוּ מֵעַתָּה שֶׁנִּזְכֶּה עַל כָּל פָּנִים לָקוּם בְּכָל לַיְלָה בַּחֲצוֹת מַמָּשׁ, וּלְשַׁבֵּר לִבֵּנוּ לִבְכּוֹת הַרְבֵּה בִּדְמָעוֹת שָׁלִישׁ עַל עֲווֹנוֹתֵינוּ הָעֲצוּמִים שֶׁגָּרְמוּ כָּל זֶה, עַד אֲשֶׁר נִשְׁאַרְנוּ כִיתוֹמִים וְאֵין אָב, כְּתוֹעִים וְאֵין לְבַקֵּשׁ, כִּרְחוֹקִים וְאֵין לְקָרֵב, וְאֵין מִי שֶׁיַּעֲמֹד בַּעֲדֵנוּ:
<h3>שסג</h3>
רִבּוֹנוֹ שֶׁל עוֹלָם רַחֵם עָלֵינוּ לְמַעַן שְׁמֶךָ, וּרְאֵה שִׁפְלוּתֵינוּ וּבִזְיוֹנֵנוּ, "הַבֵּט מִשָּׁמַיִם וּרְאֵה" כִּי הָיִינוּ לַעַג וָקֶלֶס וְלֹא דַי לָנוּ מַה שֶּׁאָנוּ נִבְזִים וּשְׁפָלִים בֵּין הָעַמִּים, אֲשֶׁר בְּכָל יוֹם עוֹמְדִים עָלֵינוּ לְכַלּוֹתֵנוּ וְאַתָּה מַצִּילֵנוּ מִיָּדָם אַף גַּם בֵּין עַמְּךָ יִשְׂרָאֵל בְּעַצְמָם נִתְרַבֶּה הַמַּחֲלֹקֶת מְאֹד, וְנַעֲשָׂה קַטֵּגוֹרְיָא גְּדוֹלָה בֵּין הַתַּלְמִידֵי חֲכָמִים, עַד אֲשֶׁר חָלַק לִבָּם זֶה מִזֶּה, וְכָל אֶחָד נִבְזֶה וְנִמְאָס בְּעֵינֵי חֲבֵרוֹ עַד אֲשֶׁר "כָּשַׁל כֹּחַ הַסַּבָּל":
<h3>שסד</h3>
רִבּוֹנוֹ שֶׁל עוֹלָם מָלֵא רַחֲמִים, יְעוֹרְרוּ רַחֲמֶיךָ עַל בָּנֶיךָ, יֶהֱמוּ מֵעֶיךָ עָלֵינוּ, חוּס וַחֲמֹל וְרַחֵם עַל שְׁאֵרִית פְּלֵיטַת עַמְּךָ בֵּית יִשְׂרָאֵל מָלֵא רַחֲמִים אֵיךְ תּוּכַל לְהִתְאַפֵּק מִלְּרַחֵם עַל נְפָשׁוֹת הָעֲשׁוּקוֹת, עַל נַפְשׁוֹת עַמְּךָ יִשְׂרָאֵל הַמִּתְגּוֹלְלִים בַּחוּצוֹת וּבַשְּׁוָּקִים וּבָרְחוֹבוֹת שֶׁהֵם נְפָשׁוֹת יְקָרִים מְאֹד מְאֹד, וְהֵם נִשְׁפָּכִים בְּרֹאשׁ כָּל חוּצוֹת, אֲשֶׁר עֲלֵיהֶם קוֹנֵן יִרְמְיָה הַנָּבִיא קִינוֹת הַרְבֵּה עַל כָּל נֶפֶשׁ וָנֶפֶשׁ, כְּמוֹ שֶׁכָּתוּב: "אֵיכָה יוּעַם זָהָב, יִשְׁנֶא הַכֶּתֶם הַטּוֹב, תִּשְׁתַּפֵּכְנָה אַבְנֵי קֹדֶשׁ, בְּרֹאשׁ כָּל חוּצוֹת בְּנֵי צִיּוֹן הַיְקָרִים הַמְּסֻלָּאִים בַּפָּז, אֵיכָה נֶחְשְׁבוּ לְנִבְלֵי חֶרֶשׂ, מַעֲשֵׂה יְדֵי יוֹצֵר":
<h3>שסה</h3>
רִבּוֹנוֹ שֶׁל עוֹלָם רִבּוֹנוֹ דְעַלְמָא כֹּלָּא, אַתָּה לְבַד יָדַעְתָּ עֹצֶם יִקְרַת תִּפְאֶרֶת קְדֻשַּׁת הַנְּפָשׁוֹת הַיְקָרִים הָאֵלֶּה, אַבְנֵי קֹדֶשׁ הָאֵלֶּה, הַנִּשְׁפָּכִים עַתָּה בְּרֹאשׁ כָּל חוּצוֹת, "וְאֵין אִישׁ מְאַסֵּף אוֹתָם הַבַּיְתָה" כִּי נִסְתַּלְּקוּ בַּעֲווֹנוֹתֵנוּ הַצַּדִּיקִים הָאֲמִתִּיִּים הַנִּקְרָאִים רֹאשׁ בַּיִת שֶׁהֵם הַבַּעֲלֵי בַּיִת שֶׁל הָעוֹלָם, אֲשֶׁר אָז בִּהְיוֹתָם בָּעוֹלָם וּשְׁמָם נִתְגַּדֵּל בָּעוֹלָם אָז הָיָה לְהָעוֹלָם בַּעַל הַבַּיִת, וְאָז הָיִינוּ אֲנַחְנוּ כֻלָּנוּ נִקְרָאִים בְּנֵי בַיִת וּמִיּוֹם שֶׁנִּסְתַּלְקוּ בַּחֲטָאֵינוּ, וְנִתְעַלֵּם פְּאֵרָם וַהֲדָרָם וְחִנָּם הַקָּדוֹשׁ וְהַנּוֹרָא, אֲנַחְנוּ נָעִים וְנָדִים וּמְטֻלְטָלִים, וּנְפָשׁוֹת יְקָרוֹת מֵעַמְּךָ בֵּית יִשְׂרָאֵל מִתְגּוֹלְלִים בְּרֹאשׁ כָּל חוּצוֹת כִּי נִסְתַּלְּקוּ מִן הָעוֹלָם הַבַּעֲלֵי בַּיִת שֶׁל הָעוֹלָם, שֶׁהֵם הַצַּדִּיקִים הַגְּדוֹלִים הַנִּקְרָאִים רֹאשׁ בַּיִת וַאֲפִלּוּ מְעַט הָרְשִׁימוּ שֶׁנִּשְׁאַר מִשְּׁמָם עַל יְדֵי סִפְרֵיהֶם הַקְּדוֹשִׁים וְתַלְמִידֵיהֶם הַיְקָרִים, מַעֲלִימִים גַם כֵּן מְאֹד מְאֹד בְּכַמָּה מִינֵי הַעְלָמוֹת וְהַסְתָּרוֹת בְּלִי שִׁעוּר כִּי בְּכָל פַּעַם נִתְגַּדְּלִים בָּעוֹלָם בַּעֲלֵי שֵׁם וּפִרְסוּם שֶׁאֵין שְׁמָם נִמְשַׁךְ כְּלָל מִשֵּׁם יְהֹוָה, אַדְרַבָּא עַל יָדָם נִתְעַלֵּם שֵׁם יְהֹוָה וּמִתְגַּבְּרִים שְׁמוֹת הַחִיצוֹנִים חַס וְשָׁלוֹם וּבַעֲווֹנוֹתֵינוּ הָרַבִּים נִתְעַרְבֵּב הָעוֹלָם מְאֹד עַד אֲשֶׁר אֵין אִתָּנוּ יוֹדֵעַ עַד מָה, מִי וָמִי הַהוֹלְכִים בְּתוֹרַת יְהֹוָה בֶּאֱמֶת, אֲשֶׁר שְׁמָם נִמְשָׁךְ מִשֵּׁם יְהֹוָה, וּמִי לְהֵפֶךְ, וּמִי מְעֹרָב מִשְּׁנֵיהֶם מִטּוֹב וָרַע, מִמְּאוֹרֵי אוֹר וּמְאוֹרֵי אֵשׁ, "וַאֲנַחְנוּ לֹא נֵדַע מַה נַּעֲשֶׂה כִּי עָלֶיךָ עֵינֵינוּ"
<h3>שסו</h3>
זַכֵּנוּ בְּרַחֲמֶיךָ לָקוּם בְּכָל לַיְלָה בַּחֲצוֹת מַמָּשׁ, וּלְהִתְאַבֵּל עַל חֻרְבַּן בֵּית הַמִּקְדָּשׁ שֶׁנֶחֱרַב בַּעֲווֹנוֹתֵינוּ, וְעַל יְדֵי זֶה נִזְכֶּה לְעוֹרֵר רַחֲמֶיךָ שֶׁתְּנַחֵם וּתְשַׂמַּח אוֹתָנוּ מְהֵרָה, וְתָשִׂים לַאֲבֵלֵי צִיּוֹן פְּאֵ"ר תַּחַת אֵפֶ"ר
<h3>שסז</h3>
וְנִזְכֶּה לְהַכְנִיעַ הַמְּאוֹרֵי אֵשׁ כְּנֶגֶד הַמְּאוֹרֵי אוֹר וְיִתְגַּבֵּר שֵׁם הַקֹּדֶשׁ, שֵׁם יְהֹוָה, שֵׁם הַצַּדִּיקִים הָאֲמִתִּיִּים, עַל שֵׁם הַטֻּמְאָה, שְׁמוֹת הַחִיצוֹנִים, וְיִתְבַּטֵּל הַשֶּׁקֶר לְגַבֵּי הָאֱמֶת וְיִתְגַּלֶּה וְיִתְגַּדֵּל וְיִתְפַּרְסֵם בְּכָל הָעוֹלָם, שֵׁם הַצַּדִּיקִים הָאֲמִתִּיִּים וּפְאֵרָם וַהֲדָרָם וְחִנָּם הַקָּדוֹשׁ וְהַנּוֹרָא וְנִזְכֶּה לְהִכָּלֵל בִּשְׁמָם וּבִפְאֵר הַדְרַת קְדֻשָּׁתָם, עַד אֲשֶׁר יֻפְתְּחוּ עֵינֵינוּ בֶּאֱמֶת, וְנִסְתַּכֵּל עַל עַצְמֵנוּ הֵיטֵב בֶּאֱמֶת, בְּכָל הָאַרְבַּע יְסוֹדוֹת, לְזַכְּכָם וּלְטַהֲרָם וּלְקַדְּשָׁם מִכָּל הַתַּאֲוֹת רָעוֹת וּמִדּוֹת רָעוֹת הַנִּמְשָׁכִים מֵהֶם, וּלְבָרְרָם מֵרַע לְטוֹב, וְלִזְכּוֹת לְכָל הַמִּדּוֹת טוֹבוֹת וּמַעֲשִׂים טוֹבִים וְנִזְכֶּה שֶׁיֻּמְשַׁךְ עָלֵינוּ עַל יְדֵי הַצַּדִּיקִים אֲמִתִּיִּים מֹחִין קְדוֹשִׁים וּטְהוֹרִים, עַד שֶׁיֻּכְלְלוּ כָּל הָאַרְבַּע מֹחִין שֶׁלָּנוּ וְכָל הָאַרְבַּע יְסוֹדוֹת, בְּתוֹךְ הַיְסוֹד הַפָּשׁוּט הַקָּדוֹשׁ וְהַנּוֹרָא, שֶׁהוּא הַצַּדִּיק יְסוֹד עוֹלָם, שֶׁהוּא הַנָּהָר הַיּוֹצֵא מֵעֵדֶן לְהַשְׁקוֹת אֶת הַגָּן וְיִהְיֶה הַכֹּל נִכְלָל בְּשִׁמְךָ הַמְּיֻחָד הַגָּדוֹל וְהַקָּדוֹשׁ וְהַנּוֹרָא, וּתְמַהֵר וְתָחִישׁ לְגָאֳלֵנוּ, וְתִבְנֶה בֵּית קָדְשֵׁנוּ וְתִפְאַרְתֵּנוּ וְיִתְגַּדֵּל וְיִתְקַדֵּשׁ וְיִתְבָּרֵךְ וְיִשְׁתַּבַּח וְיִתְפָּאַר וְיִתְרוֹמֵם וְיִתְנַשֵּׂא שִׁמְךָ מַלְכֵּנוּ בְּפִי כָּל חַי תָּמִיד לְעוֹלָם וָעֶד:
<h3>שסח</h3>
וְזַכֵּנוּ לְקַיֵּם מִצְוַת תְּפִלִּין בִּשְׁלֵמוּת, בִּקְדֻשָּׁה וּבְטָהֳרָה גְדוֹלָה, בְּיִרְאָה וּבְאַהֲבָה, בְּשִׂמְחָה וּבְטוּב לֵבָב עַד שֶׁיֻּמְשַׁךְ עָלֵינוּ עַל יְדֵי פְּאֵר הַתְּפִלִּין הַקְּדוֹשִׁים וְהַנּוֹרָאִים, קְדֻשַּׁת הַמֹּחִין מִשָּׁרְשָׁם מֵהָרֹאשׁ בַּיִת, שֶׁהוּא מְמַלֵּא אֶת בָּתֵּי הַתְּפִלִּין הַקְּדוֹשִׁים בְּמֹחִין קְדוֹשִׁים בְּחָכְמָה וּבִתְבוּנָה וּבְדַעַת וּבְכָל מְלָאכָה
<h3>שסט</h3>
וְזַכֵּנוּ לְקַבֵּל שַׁבָּתוֹת מִתּוֹךְ רֹב שִׂמְחָה, וְנִזְכֶּה לְעַנֵּג אֶת הַשַּׁבָּת בְּכָל עֹז, וְלִשְׂמֹחַ בְּכָל שַׁבָּת וְשַׁבָּת בְּשִׂמְחָה גְדוֹלָה בֶּאֱמֶת וְתַעַזְרֵנוּ בְּרַחֲמֶיךָ שֶׁנִּזְכֶּה לְהַמְשִׁיךְ עָלֵינוּ עַל יְדֵי קְדֻשַּׁת שַׁבָּת קֹדֶשׁ, אֶת קְדֻשַּׁת הַמֹּחִין שֶׁל הָרֹאשׁ בַּיִת שֶׁהוּא שַׁבָּת דְּכֻלְּהוּ יוֹמָא וְעַל יְדֵי זֶה נִזְכֶּה לָשׁוּב אֵלֶיךָ בֶּאֱמֶת, וּלְהִכָּלֵל בְּשִׁמְךָ הַגָּדוֹל הַמְשֻׁתָּף בִּשְׁמֵנוּ, וּלְתַקֵּן כָּל הַפְּגָמִים שֶׁפָּגַמְנוּ בְּשִׁמְךָ הַגָּדוֹל:
<h3>שע</h3>
וּבְרַחֲמֶיךָ הָרַבִּים תִּשְׁמְרֵנוּ וְתַצִּילֵנוּ מִכָּל מִינֵי חֳלָאִים וּמֵחוּשִׁים וּמַכְאוֹבִים הַנִּמְשָׁכִים מִשְּׁמוֹת הַטֻּמְאָה וְהַחִיצוֹנִים חַס וְשָׁלוֹם, שֶׁהֵם נִקְרָאִים מְאוֹרֵי אֵשׁ אָבִינוּ שֶׁבַּשָּׁמַיִם מוֹשֵׁל בַּכֹּל, שׁוֹמֵר עַמּוֹ יִשְׂרָאֵל לָעַד שָׁמְרֵנוּ וְהַצִּילֵנוּ מֵהֶם, שִׁמְךָ הַגָּדוֹל יַעֲמֹד כְּנֶגְדָּם, וְתַכְנִיעַ וּתְשַׁבֵּר וּתְמַגֵּר וּתְבַטֵּל הַמְּאוֹרֵי אֵשׁ כְּנֶגֶד מְאוֹרֵי אוֹר וְיִתְבַּטֵּל שֵׁם הַטֻּמְאָה שְׁמוֹת הַחִיצוֹנִים מִן הָעוֹלָם, וְיִתְגַּדֵּל שֵׁם הַקֹּדֶשׁ בָּעוֹלָם וְתִפְרֹס עָלֵינוּ סֻכַּת שְׁלוֹמֶךָ בִּזְכוּת קְדֻשַּׁת שַׁבָּת וְתִשְׁמֹר אוֹתָנוּ וְאֶת מָמוֹנֵנוּ וְאֶת בָּתֵּינוּ מִכָּל מִינֵי הֶזֵּקוֹת וְהֶפְסֵדוֹת בְּגַשְׁמִיּוּת וְרוּחָנִיּוּת הַנִּמְשָׁכִים מִמְּאוֹרֵי אֵשׁ וְתַצִּיל אֶת כָּל בָּתֵּי עַמְּךָ בֵּית יִשְׂרָאֵל מִשְּׂרֵפַת אֵשׁ, אַתָּה יְהֹוָה תִּשְׁמְרֵם תָּמִיד מִשְּׂרֵפוֹת וּמִכָּל מִינֵי הֶזֵּקוֹת שֶׁבָּעוֹלָם כִּי אֵין בְּיָדֵינוּ לְשָׁמְרָם, כִּי אִם עָלֶיךָ לְבַד אָנוּ נִשְׁעָנִים, שֶׁאַתָּה תְּרַחֵם עָלֵינוּ וְעַל כָּל עַמְּךָ יִשְׂרָאֵל מֵעַתָּה, וְתִשְׁמֹר אֶת בָּתֵּינוּ וְכָל חֲפָצֵנוּ מִשְּׂרֵפוֹת אֵשׁ וְתַעַזְרֵנוּ בְּרַחֲמֶיךָ שֶׁלֹּא יִהְיֶה לְהַמְּאוֹרֵי אֵשׁ שׁוּם אֲחִיזָה וּשְׁלִיטָה בָּנוּ חַס וְשָׁלוֹם, לֹא בְּגוּפֵנוּ וְלֹא בְּנַפְשֵׁנוּ וְלֹא בִּמְאוֹדֵנוּ, רַק נִזְכֶּה לִכְלֹל [לְהִכָּלֵל] תָּמִיד בִּמְאוֹרֵי אוֹר הַנִּכְלָלִים בְּשִׁמְךָ הַקָּדוֹשׁ:
<h3>שעא</h3>
וּתְזַכֵּנוּ לְקַיֵּם מִצְוַת אֶתְרוֹג וּמִינָיו בִּשְׁלֵמוּת בִּזְמַנּוֹ כָּרָאוּי וְנִזְכֶּה שֶׁיִּהְיֶה לָנוּ תָמִיד אֶתְרוֹג נָאֶה וְכָשֵׁר וּמְהֻדָּר בְּכָל מִינֵי הִדּוּר, בְּתַכְלִית הַשְּׁלֵמוּת וְהַהִדּוּר וּתְגַלֶּה פְּאֵר הַדְרַת קְדֻשַּׁת עַמְּךָ יִשְׂרָאֵל בָּעוֹלָם, וּבִפְרָט פְּאֵר הַדְרַת יֹפִי קְדֻשַּׁת הַצַּדִּיקִים וְהַכְּשֵׁרִים הָאֲמִתִּיִּים, עַד אֲשֶׁר יִשְׁתּוֹקְקוּ וְיִכְסְפוּ כָּל בָּאֵי עוֹלָם לִכְלֹל בָּהֶם, לְהִכָּלֵל בִּשְׁמָם וְתִפְאַרְתָּם, וְיָשׁוּבוּ כָּל בָּאֵי עוֹלָם לֵילֵךְ בְּדַרְכֵיהֶם לַעֲשׂוֹת רְצוֹנְךָ בֶּאֱמֶת כָּל יְמֵיהֶם לְעוֹלָם:
<h3>שעב</h3>
רִבּוֹנוֹ שֶׁל עוֹלָם, מַלְכֵּנוּ וֵאלֹהֵינוּ, מַלֵּא מִשְׁאֲלוֹתֵינוּ בְּרַחֲמִים, וְזַכֵּנוּ לָבוֹא לְכָל מַה שֶּׁבִּקַּשְׁנוּ מִלְּפָנֶיךָ, בְּאֹפֶן שֶׁנִּזְכֶּה לְהִכָּלֵל בֶּאֱמֶת בְּתוֹךְ שִׁמְךָ הַגָּדוֹל וְהַקָּדוֹשׁ לְעוֹלְמֵי עַד וּלְנֵצַח נְצָחִים וְיִתְגַּדֵּל וְיִתְקַדֵּשׁ שִׁמְךָ הַגָּדוֹל עַל יָדֵינוּ תָּמִיד, וִיקֻיַּם מִקְרָא שֶׁכָּתוּב: "וְיִרְאוּ גוֹיִם אֶת שֵׁם יְהֹוָה וְכָל מַלְכֵי הָאָרֶץ אֶת כְּבוֹדֶךָ יְהִי שֵׁם יְהֹוָה מְבֹרָךְ מֵעַתָּה וְעַד עוֹלָם עָזְרֵנוּ אֱלֹהֵי יִשְׁעֵנוּ עַל דְּבַר כְּבוֹד שְׁמֶךָ, וְהַצִּילֵנוּ וְכַפֵּר עַל חַטֹּאתֵנוּ לְמַעַן שְׁמֶךָ, בָּרוּךְ יְהֹוָה אֱלֹהִים אֱלֹהֵי יִשְׂרָאֵל עֹשֵׂה נִפְלָאוֹת לְבַדּוֹ, וּבָרוּךְ שֵׁם כְּבוֹדוֹ לְעוֹלָם, וְיִמָּלֵא כְבוֹדוֹ אֶת כָּל הָאָרֶץ אָמֵן וְאָמֵן":
<h2>תפילה לד</h2>
<h3>שעג</h3>
{מיוסד ע"פ תורה עא} "חֲבָלִים נָפְלוּ לִי בַּנְּעִימִים אַף נַחֲלָת שָׁפְרָה עָלָי" רִבּוֹנוֹ שֶׁל עוֹלָם, מוֹדֶה אֲנִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי עַל כָּל הַחֶסֶד אֲשֶׁר עָשִׂיתָ עִמָּדִי, וַאֲשֶׁר אַתָּה עָתִיד לַעֲשׂוֹת עִמִּי וְעִם כָּל בְּנֵי בֵּיתִי וְעִם כָּל בְּרִיּוֹתֶיךָ בְּנֵי בְרִיתִי, "בַּמָּה אֲקַדֵּם יְהֹוָה אִכַּף לֵאלֹהֵי מָרוֹם, מָה אֲדַבֵּר וְהוּא אָמַר וְעָשָׂה, אֶדַּדֶּה כָּל שְׁנוֹתַי עַל מַר נַפְשִׁי, כִּי צִדְקָתְךָ אֱלֹהִים עַד מָרוֹם אֲשֶׁר עָשִׂיתָ גְּדוֹלוֹת אֱלֹהִים מִי כָמוֹךָ, אֲשֶׁר הִרְאִיתַנִי צָרוֹת רַבּוֹת וְרָעוֹת תָּשׁוּב תְּחַיֵּינִי וּמִתְּהֹמוֹת הָאָרֶץ תָּשׁוּב תַּעֲלֵנִי"
<h3>שעד</h3>
רִבּוֹנוֹ שֶׁל עוֹלָם, הַגּוֹמֵל לַחַיָּבִים טוֹבוֹת, אֲשֶׁר גְּמָלַנִי כָּל טוֹב אַתָּה לְבַד יָדַעְתָּ אֶת כָּל הַחֲסָדִים וְהַטּוֹבוֹת נִפְלָאוֹת וְנוֹרָאוֹת, אֲשֶׁר עָשִׂיתָ עִמִּי מֵעוֹדִי עַד הַיּוֹם הַזֶּה, אִלּוּ כָּל הַיַּמִּים דְּיוֹ וְכָל אֲגַמִּים קוֹלְמוֹסִין וְכוּ' אִי אֶפְשָׁר לְבָאֵר וּלְסַפֵּר אַחַת מִנִּי אֶלֶף וּרְבָבָה מֵרִבּוּי הַטּוֹבוֹת הָאֲמִתִּיּוֹת וְהַנִּצְחִיּוֹת לְדוֹרֵי דוֹרוֹת, אֲשֶׁר הִפְלֵאתָ לַעֲשׂוֹת עִם שְׁפַל אֲנָשִׁים כָּמוֹנִי וַאֲשֶׁר אַתָּה עוֹשֶׂה עֲדַיִן עִמִּי בְּכָל יוֹם וּבְכָל עֵת וּבְכָל שָׁעָה, אֲשֶׁר זִכִּיתַנִי לִהְיוֹת מִזֶּרַע יִשְׂרָאֵל עֲבָדֶיךָ, הַמֻּבְחָרִים מִכָּל הָעַמִּים וּמְרוֹמָמִים מִכָּל הַלְּשׁוֹנוֹת וְנוֹסָף לָזֶה, הִצַּלְתַּנִי בְּרַחֲמֶיךָ מִלֵּילֵךְ בַּעֲצַת רְשָׁעִים וּמִלֵּישֵׁב בְּמוֹשַׁב לֵצִים, וּמִלַּעֲמֹד בְּדֶרֶךְ חַטָּאִים, וְהִגְדַּלְתָּ רַחֲמֶיךָ וַחֲנִינוֹתֶיךָ עָלַי לְהַרְגִּילֵנִי בְּתוֹרָתֶךָ, וּלְהִתְקָרֵב לְצַדִּיקֶיךָ וְלִירֵאֶיךָ הַנִּלְוִים אֲלֵיהֶם, הַתְּמִימִים וְהַיְּשָׁרִים בְּלִבּוֹתָם "רַבּוֹת עָשִׂיתָ אַתָּה יְהֹוָה אֱלֹהַי, נִפְלְאוֹתֶיךָ וּמַחְשְׁבוֹתֶיךָ אֵלֵינוּ, אֵין עֲרֹךְ אֵלֶיךָ אַגִּידָה וַאֲדַבֵּרָה עָצְמוּ מִסַּפֵּר" אַתָּה גְמַלְתַּנִי הַטּוֹבוֹת בְּכָל עֵת וּבְכָל שָׁעָה, וַאֲנִי גְמַלְתִּיךָ הָרָעָה וּבְכָל זֹאת לֹא עָזַבְתָּ חַסְדְּךָ מֵעִמִּי, וְאַתָּה חוֹשֵׁב מֵרָחוֹק בְּכָל עֵת לְהֵטִיב אַחֲרִיתִי וּלְהָשִׁיב אֶת שְׁבוּתִי וַאֲפִלּוּ בְּעֵת נְפִילָתִי וִירִידָתִי חַס וְשָׁלוֹם עַל יְדֵי מַעֲשַׂי שֶׁאֵינָם הֲגוּנִים חָלִילָה, אַף עַל פִּי כֵן אַתָּה מַפְלִיא עִמִּי פְּלָאוֹת גְּדוֹלוֹת וְנוֹרָאוֹת, לְחַזְּקֵנִי וּלְאַמְּצֵנִי וּלְחַיּוֹתֵנִי בְּכָל עֵת לִבְלִי לִפֹּל לְגַמְרֵי חַס וְשָׁלוֹם, כַּאֲשֶׁר אַתָּה לְבַד יוֹדֵעַ כָּל מַה שֶּׁעָבַר עָלַי מִנְּעוּרַי עַד הַיּוֹם הַזֶּה, "יְהֹוָה אֱלֹהִים אַתָּה יָדַעְתָּ":
<h3>שעה</h3>
וְעַתָּה אֲשֶׁר בָּאתִי לְפָנֶיךָ, לָשֵׂאת רֹאשִׁי וּפְנִימִיּוּת דַּעְתִּי וּצְפוּן לִבִּי לְצַפּוֹת לְרַחֲמֶיךָ מָלֵא רַחֲמִים, מַצְמִיחַ קֶרֶן יְשׁוּעָה, מַצְמִיחַ קֶרֶן יְשׁוּעָה, מִי כָמוֹךָ בַּעַל גְּבוּרוֹת וּמִי דוֹמֶה לָךְ מֶלֶךְ מֵמִית וּמְחַיֶּה וּמַצְמִיחַ יְשׁוּעָה, אָבִי שֶׁבַּשָּׁמַיִם, מָרוֹם וְקָדוֹשׁ, פּוֹעֵל גְּבוּרוֹת, עוֹשֶׂה חֲדָשׁוֹת, בַּעַל מִלְחָמוֹת, זוֹרֵעַ צְדָקוֹת, מַצְמִיחַ יְשׁוּעוֹת, עָזְרֵנִי בְּרַחֲמֶיךָ הָרַבִּים, וְזַכֵּנִי לְמֹחִין דִּקְדֻשָּׁה לְמֹחִין זַכִּים וּטְהוֹרִים, לְמֹחִין יִשְׂרְאֵלִיִּים לְמֹחִין שֶׁל אֶרֶץ יִשְׂרָאֵל, הַצִּילֵנִי מִמֹּחִין פְּגוּמִים, מִמֹּחִין שֶׁל חוּץ-לָאָרֶץ חָנֵּנִי מֵאִתְּךָ חָכְמָה בִּינָה וְדַעַת דִּקְדֻשָּׁה, וְזַכֵּנִי בְּרַחֲמֶיךָ הָרַבִּים וְעָזְרֵנִי וְהוֹשִׁיעֵנִי שֶׁאֶזְכֶּה לֵילֵךְ וְלִנְסֹעַ וְלָבֹא מְהֵרָה לְאֶרֶץ יִשְׂרָאֵל, לְאֶרֶץ הַקְּדוֹשָׁה, לָאָרֶץ הַחַיִּים, אֲשֶׁר שָׁם עִקָּר הַדַּעַת וְהַשֵּׂכֶל וְהַמֹּחַ וְהַחָכְמָה דִּקְדֻשָּׁה הַעֲלֵנִי מְהֵרָה מִחוּץ לָאָרֶץ לְאֶרֶץ יִשְׂרָאֵל עֲשֵׂה עִמִּי פְּלָאוֹת כְּנָאֶה לְךָ וְלַאֲבוֹתֵינוּ וּלְרַבּוֹתֵינוּ הַקְּדוֹשִׁים, לֹא כְמַעֲשַׂי הָרָעִים, כִּי אַתָּה עֹשֶׂה צְדָקוֹת עִם כָּל בָּשָׂר וְרוּחַ, לֹא כְרָעוֹתַי תִּגְמְלֵנִי:
<h3>שעו</h3>
זַכֵּנִי וְעָזְרֵנִי שֶׁאֶזְכֶּה בְּחַיַּי לְתַקֵּן פְּגַם הַכָּבוֹד, אֲשֶׁר פָּגַמְתִּי בִּכְבוֹדְךָ הַרְבֵּה מְאֹד עַל יְדֵי תַאֲוֹתַי הָרָעוֹת, אֲשֶׁר בָּאתִי עַל יָדָם לְכָל הַחֲטָאִים וְהָעֲווֹנוֹת וְהַפְּשָׁעִים, שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ מִנְּעוּרַי עַד הַיּוֹם הַזֶּה, וְהָרַע בְּעֵינֶיךָ עָשִׂיתִי, אֲשֶׁר עַל יְדֵי כָּל חֵטְא וְעָוֹן וּפְגָם פָּגַמְתִּי הַרְבֵּה בִּכְבוֹדְךָ הַגָּדוֹל וְהַקָּדוֹשׁ, אֲשֶׁר עַל יְדֵי זֶה נִפְגַּם מֹחִי בִּבְחִינַת מֹחִין שֶׁל חוּץ לָאָרֶץ, וְנִתְרַחַקְתִּי מִקְּדֻשַּׁת הַמֹּחִין שֶׁל אֶרֶץ יִשְׂרָאֵל כְּמוֹ שֶׁנִּתְרַחַקְתִּי בַּעֲווֹנוֹתַי הָרַבִּים:
<h3>שעז</h3>
רִבּוֹנוֹ שֶׁל עוֹלָם, מֶלֶךְ הַכָּבוֹד סֶלָה, אֲשֶׁר בָּרָאתָ כָּל הָעוֹלָם בַּעֲשָׂרָה מַאֲמָרוֹת בִּשְׁבִיל כְּבוֹדֶךָ, כְּדֵי שֶׁיִּתְגַּלֶּה וְיִתְגַּדֵּל וְיִתְפָּאֵר וְיִתְרוֹמֵם וְיִתְנַשֵּׂא כְּבוֹדְךָ הַגָּדוֹל וְהַקָּדוֹשׁ בָּעוֹלָם, אֲשֶׁר זֶה תַכְלִית וְשֹׁרֶשׁ כָּל הַבְּרִיאָה כֻּלָּהּ, כְּמוֹ שֶׁכָּתוּב: "כֹּל הַנִּקְרָא בִּשְׁמִי וְלִכְבוֹדִי בְּרָאתִיו יְצַרְתִּיו אַף עֲשִׂיתִיו" זַכֵּנִי בְּרַחֲמֶיךָ לְתַקֵּן פְּגַם הַכָּבוֹד חִישׁ קַל מְהֵרָה, וְעָזְרֵנִי וְהוֹשִׁיעֵנִי בְּרַחֲמֶיךָ הָרַבִּים, שֶׁאֶהְיֶה בּוֹרֵחַ מִן הַכָּבוֹד תָּמִיד בֶּאֱמֶת בְּלִי שׁוּם עָרְמָה וּמִרְמָה וּבְכָל עֵת שֶׁאַתָּה בְּרַחֲמֶיךָ תִּשְׁלַח לִי אֵיזֶה כָבוֹד כִּרְצוֹנְךָ הַטּוֹב, תַּעַזְרֵנִי וְתוֹשִׁיעֵנִי וְתִתֶּן לִי כֹחַ וּגְבוּרָה לְהִתְגַּבֵּר בְּכָל עֹז שֶׁלֹּא אֲקַבֵּל הַכָּבוֹד בִּשְׁבִיל עַצְמִי כְּלָל, וְלֹא אֵהָנֶה מִן הַכָּבוֹד כְּלָל, וְלֹא אֶשְׁתַּמֵּשׁ חַס וְשָׁלוֹם עִם הַכָּבוֹד לְצָרְכִּי וְלַהֲנָאָתִי כְּלָל, רַק אֶזְכֶּה לְהַעֲלוֹת כָּל הַכָּבוֹד לְהַשֵּׁם יִתְבָּרַךְ לְמֶלֶךְ שֶׁהַכָּבוֹד שֶׁלּוֹ, לְהַעֲלוֹת הַכָּבוֹד לְשָׁרְשׁוֹ וּבְכָל פַּעַם שֶׁיַּגִּיעַ לִי אֵיזֶה כָּבוֹד, אֶזְכֶּה לֵידַע וּלְהַשִּׂיג מֵאֵיזֶה מַאֲמָר נִתְהַוָּה זֶה הַכָּבוֹד, אֲשֶׁר בִּשְׁבִיל זֶה הַכָּבוֹד הָיָה אוֹתוֹ הַמַּאֲמָר, וְלֹא אֶשְׁתַּמֵּשׁ עִם הַכָּבוֹד לְצָרְכִּי וְלַהֲנָאָתִי כְּלָל, רַק אֲקַבֵּל הַכָּבוֹד בִּקְדֻשָּׁה וּבְטָהֳרָה כְּדֵי לְגַדֵּל כְּבוֹד הַשֵּׁם יִתְבָּרַךְ לְבַד, כְּדֵי לְקַיֵּם הָעוֹלָם שֶׁנִּבְרָא בַּעֲשָׂרָה מַאֲמָרוֹת בִּשְׁבִיל הַכָּבוֹד, כְּדֵי שֶׁיָּבֹא הֶאָרָה גְּדוֹלָה וְנִפְלָאָה בְּאוֹתוֹ הַמַּאֲמָר שֶׁנִּתְהַוָּה בִּשְׁבִיל זֶה הַכָּבוֹד אֲשֶׁר אַתָּה מַשְׁפִּיעַ עָלַי וְיִהְיֶה הַכָּבוֹד שֶׁלִּי כֻלּוֹ מַאֲמָר, כְּמוֹ שֶׁכָּתוּב:
"וּבְהֵיכָלוֹ כֻּלּוֹ אוֹמֵר כָּבוֹד" רִבּוֹנוֹ שֶׁל עוֹלָם, תֵּן לִי כֹחַ לְהִתְגַּבֵּר לִזְכּוֹת לְכָל זֶה, תֵּן לִי כֹחַ לַעֲמֹד בְּהֵיכַל הַמֶּלֶךְ:
<h3>שעח</h3>
רִבּוֹנוֹ שֶׁל עוֹלָם, אַתָּה יָדַעְתָּ שֶׁבְּכָל דָּבָר שֶׁבִּקְדֻשָּׁה שֶׁאֲנִי מַתְחִיל לְדַבֵּר אֲנִי רָחוֹק מִזֶּה כָּל כָּךְ עַד שֶׁאֵין לִי שׁוּם דֶּרֶךְ וּנְתִיב בְּמֹחִי אֵיךְ לִפְתֹּחַ פִּי לְדַבֵּר מִזֶּה, וּלְרַצּוֹת וּלְפַיֵּס אוֹתְךָ עַל זֶה כִּי פָגַמְתִּי וְקִלְקַלְתִּי הַרְבֵּה מְאֹד, וַאֲנִי רָחוֹק מִמְּךָ וּמִתּוֹרָתְךָ הַקְּדוֹשָׁה וּמִכָּל הַדְּבָרִים שֶׁבִּקְּדֻשָּׁה בְתַכְלִית הָרִחוּק, כִּי יָרַדְתִּי פְּלָאִים וְ)אֵין עוֹזֵר לִי, וַיַּכְנַע בֶּעָמָל לִבִּי נִכְשַׁלְתִּי וְאֵין עוֹזֵר וַאֲפִלּוּ מְעַט הַכֹּחַ שֶׁיֵּשׁ בִּי עֲדַיִן אֵינִי זוֹכֶה לְהַרְגִּישׁוֹ, וּמַחְלִישִׁים דַּעְתִּי בְּכָל עֵת וָרֶגַע, לֹא יִתְּנוּנִי הָשֵׁב רוּחִי
<h3>שעט</h3>
אָבִי צוּרִי גוֹאֲלִי וּפוֹדִי, צוֹפֶה וּמַבִּיט עַד סוֹף כָּל הַדּוֹרוֹת, וּכְבוֹדְךָ יִמָּלֵא כָּל הָאָרֶץ, וְאַתָּה גּוֹמֵר תָּמִיד הַכֹּל כִּרְצוֹנְךָ וּמִיּוֹם בְּרִיאַת אָדָם הָרִאשׁוֹן עַד עַכְשָׁו בְּכָל הַפְּגָמִים וְהַחֲטָאִים וְהָעֲווֹנוֹת וְהַפְּשָׁעִים שֶׁעָשׂוּ הָאָדָם וְתוֹלְדוֹתָיו, וּבְכָל הַכְּעָסִים שֶׁהִכְעִיסוּךָ עַד הַיּוֹם הַזֶּה, בְּכֻלָּם אַתָּה גָמַרְתָּ תָּמִיד הַכֹּל כִּרְצוֹנְךָ, בְּכָל יוֹם וּבְכָל עֵת וּבְכָל שָׁעָה וּמִכָּל שֶׁכֵּן בְּעִנְיַן הַפְּגָמִים וְהַקִּלְקוּלִים שֶׁלִּי, אַף עַל פִּי שֶׁהִרְבֵּיתִי לִפְשֹׁעַ נֶגְדְּךָ מֵעוֹדִי עַד הַיּוֹם הַזֶּה, עִם כָּל זֶה אֲנִי מַאֲמִין בֶּאֱמוּנָה שְׁלֵמָה שֶׁגַּם עַתָּה אַתָּה גוֹמֵר תָּמִיד כִּרְצוֹנְךָ עַל כֵּן עֲדַיִן גַם עַתָּה אֲנִי מְקַוֶּה מִמָּקוֹם שֶׁאֲנִי שָׁם עַתָּה, וַאֲנִי מְצַפֶּה לִישׁוּעָה שְׁלֵמָה מֵעַתָּה, שֶׁאֶזְכֶּה לְהַשְׁלִיךְ מִמֶּנִּי הַכֹּל, וְלֵילֵךְ וְלִנְסֹעַ לְאֶרֶץ יִשְׂרָאֵל לָאֶרֶץ הַקְּדוֹשָׁה, וְלָבֹא לְשָׁם מְהֵרָה, לְהַכִּיר שָׁם גְּדֻלַּת הַבּוֹרֵא יִתְבָּרַךְ, וּגְדֻלַּת הַצַּדִּיקִים הָאֲמִתִּיִּים אֲשֶׁר עַל יָדָם יוֹדְעִים גְדֻלָּתְךָ תִּתְבָּרַךְ לָנֶצַח
<h3>שפ</h3>
עַל כֵּן בָּאתִי לְבַקֵּשׁ וְלִקְרֹא אֶל יְהֹוָה אֵל עוֹלָם, "אֶקְרָא לֵאלֹהִים עֶלְיוֹן לָאֵל גֹּמֵר עָלָי, יִשְׁלַח מִשָּׁמַיִם וְיוֹשִׁיעֵנִי חֵרֵף שׁוֹאֲפִי סֶלָה יִשְׁלַח אֱלֹהִים חַסְדּוֹ וַאֲמִתּוֹ" וְיַעַזְרֵנִי וְיוֹשִׁיעֵנִי וִיחַזֵּק אֶת לְבָבִי שֶׁאֶזְכֶּה לְהִשְׁתּוֹקֵק וּלְהִתְגַּעְגֵּעַ וְלִכְסֹף בֶּאֱמֶת לָזֶה, לָבוֹא לְאֶרֶץ יִשְׂרָאֵל מְהֵרָה וְאֶזְכֶּה לַעֲסֹק בְּכָל הָעֲסָקִים הַצְּרִיכִים לְעִנְיַן נְסִיעָה זֹאת, עַד שֶׁאֶזְכֶּה לָבוֹא מְהֵרָה לָאָרֶץ הַקְּדוֹשָׁה, אֶרֶץ יִשְׂרָאֵל, אֶרֶץ הַחַיִּים, אֶרֶץ צְבִי לְכָל הָאֲרָצוֹת, אֶרֶץ חֶמְדָּה טוֹבָה וּרְחָבָה שֶׁרָצִיתָ וְהִנְחַלְתָּ לַאֲבוֹתֵינוּ, אֶרֶץ אֲשֶׁר אַתָּה דוֹרֵשׁ אוֹתָהּ תָּמִיד, אֶרֶץ אֲשֶׁר מֹשֶׁה רַבֵּנוּ עָלָיו הַשָּׁלוֹם הִתְפַּלֵּל תקט"ו [חֲמֵשׁ מֵאוֹת וַחֲמֵשׁ עֶשְׂרֵה] תְפִלּוֹת לָבוֹא לְשָׁם וְתַעַזְרֵנִי וּתְזַכֵּנִי וְתוֹשִׁיעֵנִי לְהַמְשִׁיךְ עָלַי שָׁם הַמֹּחִין הַקְּדוֹשִׁים, מֹחִין שֶׁל אֶרֶץ יִשְׂרָאֵל בֶּאֱמֶת וְתַחֲזִירֵנִי בִּתְשׁוּבָה שְׁלֵמָה לְפָנֶיךָ בֶּאֱמֶת, וְתִהְיֶה בְּעֶזְרִי וְתוֹשִׁיעֵנִי שֶׁאֶזְכֶּה לְתַקֵּן בְּחַיַּי מְהֵרָה פְּגַם הַכָּבוֹד, וִיתֻקְּנוּ כָּל הַפְּגָמִים שֶׁפָּגַמְתִּי בִּכְבוֹדְךָ הַגָּדוֹל מֵעוֹדִי עַד הַיּוֹם הַזֶּה וְאֶזְכֶּה מֵעַתָּה לְגַדֵּל כְּבוֹדְךָ בָּעוֹלָם, לְהוֹדִיעַ לִבְנֵי הָאָדָם גְּבוּרוֹתֶיךָ וּכְבוֹד הֲדַר מַלְכוּתֶךָ, וְלֹא אַחֲזִיק טוֹבָה לְעַצְמִי כִּי לְכַךְ נוֹצָרְתִּי:
<h3>שפא</h3>
וּבְכֵן תְּרַחֵם עָלַי וְתוֹשִׁיעֵנִי וּתְזַכֵּנִי לִתֵּן צְדָקָה הַרְבֵּה וּבִפְרָט לְאֶרֶץ יִשְׂרָאֵל וְאֶזְכֶּה לַעֲסֹק תָּמִיד בִּצְדָקָה וּגְמִילוּת חֲסָדִים וּבִפְרָט בִּצְדָקָה שֶׁל אֶרֶץ יִשְׂרָאֵל, הֵן לְפַזֵּר מִשֶּׁלִּי יוֹתֵר מִכֹּחִי לִשְׁלֹחַ לְאֶרֶץ יִשְׂרָאֵל, וְהֵן לַעֲסֹק הַרְבֵּה בֶּאֱמֶת לְקַבֵּץ עַל יַד נְדָבוֹת הַרְבֵּה לְאֶרֶץ יִשְׂרָאֵל, לְהַחֲזִיק יְדֵי עֲנִיִּים הֲגוּנִים הַדָּרִים בְּאֶרֶץ יִשְׂרָאֵל בְּעֵרֹם וּבְחֹסֶר כֹּל, וּבְבֵיתָם אֵין לֶחֶם וְשִׂמְלָה
<h3>שפב</h3>
רִבּוֹנוֹ שֶׁל עוֹלָם אַתָּה יוֹדֵעַ גֹּדֶל דָּחְקָם וְצָרָתָם, אֲשֶׁר הֵמָּה מַמָּשׁ נְפוּחֵי רָעָב, "צָפַד עוֹרָם עַל עַצְמָם, יָבֵשׁ הָיָה כָּעֵץ" מָלֵא רַחֲמִים חוֹמֵל דַּלִּים, רַחֵם עֲלֵיהֶם וְעָלֵינוּ, וְזַכֵּנוּ לַעֲסֹק הַרְבֵּה בְּצִדְקוֹת אֶרֶץ יִשְׂרָאֵל בֶּאֱמֶת לַאֲמִתּוֹ בְּלִי שׁוּם פְּנִיָּה וּמַחֲשָׁבָה זָרָה שֶׁל כְּבוֹד עַצְמֵנוּ כְּלָל וְתַעֲזֹר לָנוּ וְתוֹשִׁיעֵנוּ בְּאֹפֶן שֶׁנִּזְכֶּה לְהַחֲזִיק יְדֵי הָאֶבְיוֹנִים הָאֻמְלָלִים, הָעֲנִיִּים הַהֲגוּנִים הַדָּרִים עַל אַדְמַת הַקֹּדֶשׁ בְּאֶרֶץ יִשְׂרָאֵל וְעַל יְדֵי זֶה נִזְכֶּה שֶׁיִּהְיֶה נִפְתָּח שְׁבִילִין דְּלִבֵּנוּ לְקַבֵּל שַׁלְהוּבִין דִּרְחִימוּתָא דִקְדֻשָּׁה, לִבְעֹר וּלְהִתְלַהֵב וּלְהִשְׁתּוֹקֵק אֵלֶיךָ בְּאַהֲבָה גְדוֹלָה וּבְחֵשֶׁק נִמְרָץ וְאֶזְכֶּה עַל יְדֵי הַצְּדָקָה לַעֲשׂוֹת כְּלִי לְקַבֵּל הַשְׁפָּעַת הַנֹּעַם הָעֶלְיוֹן בִּקְדֻשָּׁה וּבְטָהֳרָה גְדוֹלָה, עַד שֶׁאֶזְכֶּה לְהַרְגִּישׁ הַנְּעִימוּת וְהַמְּתִיקוּת הַנִּפְלָא שֶׁיֵּשׁ בְּתוֹרָתְךָ הַקְּדוֹשָׁה, עַד שֶׁיִּתְבַּטְּלוּ אֶצְלִי כָּל הַתַּאֲוֹת, בִּפְרָט תַּאֲוַת הַמִּשְׁגָּל וְאַהֲבַת נָשִׁים, הַכֹּל יִתְבַּטֵּל מִמֶּנִּי עַל יְדֵי הָאַהֲבָה דִקְדֻשָּׁה שֶׁתְּזַכֵּנִי בְּרַחֲמֶיךָ הָרַבִּים הַנִּמְשֶׁכֶת מִנֹּעַם הָעֶלְיוֹן "וִיהִי נֹעַם יְהֹוָה אֱלֹהֵינוּ עָלֵינוּ, וּמַעֲשֵׂה יָדֵינוּ כּוֹנְנָה עָלֵינוּ, וּמַעֲשֵׂה יָדֵינוּ כּוֹנְנֵהוּ אַחַת שָׁאַלְתִּי מֵאֵת יְהֹוָה אוֹתָהּ אֲבַקֵּשׁ, שִׁבְתִּי בְּבֵית יְהֹוָה כָּל יְמֵי חַיַּי לַחֲזוֹת בְּנוֹעַם יְהֹוָה וּלְבַקֵּר בְּהֵיכָלוֹ":
<h3>שפג</h3>
וּתְזַכֵּנוּ אוֹתִי וְאֶת זַרְעִי וְכָל עַמְּךָ בֵּית יִשְׂרָאֵל, שֶׁיֵּצְאוּ מֵאִתָּנוּ דוֹרוֹת רַבִּים, וְיִתְרַבּוּ עַמְּךָ "יִשְׂרָאֵל כְּחוֹל הַיָּם אֲשֶׁר לֹא יִמַּד וְלֹא יִסָּפֵר" מֵרֹב וּתְרַחֵם עָלֵינוּ וְתָגֵן בַּעֲדֵנוּ וְתִשְׁמְרֵנוּ וּתְזַכֵּנוּ שֶׁיִהְיֶה זִוּוּגֵנוּ בִּקְדֻשָּׁה וּבְטָהֳרָה גְדוֹלָה וְתִהְיֶה בְּעֶזְרֵנוּ וְתַצִּילֵנוּ, שֶׁלֹּא יִהְיֶה הִתְעוֹרְרוּת זִוּוּגֵנוּ מֵאַהֲבוֹת רָעוֹת מֵאַהֲבוֹת הַנְּפוּלִים חַס וְשָׁלוֹם, רַק כָּל הִתְעוֹרְרוּת זִוּוּגֵנוּ יִהְיֶה נִמְשָׁךְ מֵהַשְׁפָּעַת הַנֹּעַם הָעֶלְיוֹן, מֵהָאַהֲבָה הַקְּדוֹשָׁה הַנִּמְשֶׁכֶת מִשָּׁם עַל יְדֵי הַכְּלִי שֶׁל צְדָקָה וְיִהְיֶה זִוּוּגֵנוּ בִּקְדֻשָּׁה גְדוֹלָה וּבִצְנִיעוּת גָּדוֹל, בַּעֲנָוָה בְּאֵימָה בְּיִרְאָה בְּרֶתֶת וְזִיעַ וְלֹא נְכַוֵּן בִּשְׁבִיל הֲנָאַת גּוּפֵנוּ כְּלָל, רַק כָּל כַּוָּנָתֵנוּ יִהְיֶה לְשִׁמְךָ וְלִכְבוֹדְךָ כְּדֵי לְקַיֵּם מִצְוֹתֶיךָ, כְּדֵי לְהוֹלִיד בָּנִים חַיִּים וְקַיָּמִים לַעֲבוֹדָתְךָ וּלְיִרְאָתֶךָ, לְמַעַן יְגַדְּלוּ כְּבוֹדְךָ בָּעוֹלָם וְנִזְכֶּה שֶׁכָּל בָּנֵינוּ וְכָל דּוֹרוֹתֵינוּ יַעַסְקוּ בְּתוֹרָתְךָ וּבְמִצְוֹתֶיךָ, וְיַעֲשׂוּ רְצוֹנְךָ תָמִיד, וִיגַדְּלוּ וִיפַרְסְמוּ כְבוֹדְךָ בָּעוֹלָם, וְיַשְׁלִימוּ כַּוָנַת הַבְּרִיאָה אֲשֶׁר הָיְתָה רַק בִּשְׁבִיל זֶה, כְּדֵי לְגַלּוֹת כְּבוֹדְךָ הַגָּדוֹל וְהַקָּדוֹשׁ וְעַל יְדֵי כָל זֶה נִזְכֶּה לְמֹחִין שֶׁל אֶרֶץ יִשְׂרָאֵל שֶׁנִּקְרָאִים נֹעַם, וּלְתַקֵּן כָּל הַמֹּחִין שֶׁל חוּץ לְאֶרֶץ שֶׁנִּקְרָאִים חוֹבְלִים וְיֻכְלְלוּ הַמֹּחִין שֶׁל חוּץ לָאָרֶץ בְּתוֹךְ הַמֹּחִין שֶׁל אֶרֶץ יִשְׂרָאֵל, בְּאֹפֶן שֶׁיִּתְתַּקְּנוּ עַל יְדֵי זֶה, עַד שֶׁיִּהְיוּ כָּל הַמֹּחִין בִּבְחִינוֹת מֹחִין שֶׁל אֶרֶץ יִשְׂרָאֵל וְעַל יְדֵי זֶה יִהְיֶה נִמְשָׁךְ שָׁלוֹם גָּדוֹל בָּעוֹלָם
<h3>שפד</h3>
וּבְרַחֲמֶיךָ הָרַבִּים תָּשִׂים שָׁלוֹם עַל עַמְּךָ יִשְׂרָאֵל לְעוֹלָם, וּתְבַטֵּל כָּל מִינֵי מַחֲלֹקֶת מִן הָעוֹלָם וְתַעֲלֶה אֶת הַכָּבוֹד מִגָּלוּתוֹ, וְלֹא יִרְדְּפוּ עוֹד אַחַר הַכָּבוֹד, רַק כָּל אֶחָד יִבְרַח מִן הַכָּבוֹד, וִיכַבֵּד כָּל אֶחָד אֶת חֲבֵרוֹ בֶּאֱמֶת בְּאַהֲבָה וְאַחֲוָה וְשָׁלוֹם גָּדוֹל וְנִזְכֶּה כֻלָּנוּ, אֲנַחְנוּ וְכָל חֶבְרָתֵנוּ, וְכָל עַמְּךָ בֵּית יִשְׂרָאֵל לְהַשְׁווֹת דַּעְתֵּנוּ יַחַד וְתִתֶּן לָנוּ לֵב אֶחָד וְדֶרֶךְ אֶחָד לְיִרְאָה אוֹתְךָ וְלַעֲשׂוֹת רְצוֹנְךָ וְלָשׁוּב אֵלֶיךָ בֶּאֱמֶת לַאֲמִתּוֹ וְתַעֲזֹר וְתָגֵן וְתוֹשִׁיעַ לָנוּ וּלְכָל יִשְׂרָאֵל, שֶׁלֹּא יִהְיֶה שׁוּם כֹּחַ לְהַמֹּחִין הַפְּגוּמִים שֶׁל חוּץ לָאָרֶץ לְקַלְקֵל חַס וְשָׁלוֹם אֶת הַמֹּחִין שֶׁל אֶרֶץ יִשְׂרָאֵל, לְהַכְנִיס מַחֲלֹקֶת גַּם בְּאֶרֶץ-יִשְׂרָאֵל חַס וְשָׁלוֹם, רַק אַדְרַבָּא תְּזַכֵּנוּ וְתַעַזְרֵנוּ וְתוֹשִׁיעֵנוּ, שֶׁנִּזְכֶּה שֶׁהַמֹּחִין שֶׁל אֶרֶץ-יִשְׂרָאֵל יִתְגַּבְּרוּ וְיִתְחַזְּקוּ וִיתַקְּנוּ בִּשְׁלֵמוּת אֶת הַמֹּחִין שֶׁל חוּץ לָאָרֶץ, בְּאֹפֶן שֶׁיִּתְהַפְּכוּ כָּל הַמֹּחִין שֶׁל חוּץ לָאָרֶץ לְמֹחִין שֶׁל אֶרֶץ- יִשְׂרָאֵל וְיִתְבַּטֵּל כָּל מִינֵי מַחֲלֹקֶת מִן הָעוֹלָם, וְיִתְרַבֶּה שָׁלוֹם גָּדוֹל בָּעוֹלָם וְיִהְיֶה שָׁלוֹם גָּדוֹל בֵּין כָּל אָדָם לַחֲבֵרוֹ וּבֵין אִישׁ לְאִשְׁתּוֹ, וּבִפְרָט בֵּין הַחֲבֵרִים הַחֲפֵצִים לְיִרְאָה אֶת שְׁמֶךָ:
<h3>שפה</h3>
רִבּוֹנוֹ שֶׁל עוֹלָם אֲדוֹן הַשָּׁלוֹם מֶלֶךְ שֶׁהַשָּׁלוֹם שֶׁלּוֹ אַתָּה יוֹדֵעַ גֹּדֶל הַהִתְגַּבְּרוּת וְהַהִתְגָּרוּת שֶׁמִּתְגַּבְּרִין וּמִתְגָּרִין בְּכָל עֵת לְקַלְקֵל הַשָּׁלוֹם בֵּין הַחֲבֵרִים וְהַתַּלְמִידֵי חֲכָמִים, וּבִפְרָט בַּדּוֹרוֹת הַלָּלוּ בְּעוּקְבָא דִמְשִׁיחָא וְגַם אַתָּה יָדַעְתָּ כַּמָּה וְכַמָּה מַזִּיק לָנוּ הַמַּחֲלֹקֶת וְהַסִּכְסוּכִים שֶׁנִּתְעוֹרְרוּ בֵּין עַמְּךָ יִשְׂרָאֵל בְּחִנָּם, וּבִפְרָט הַמַּחֲלֹקֶת שֶׁבֵּין הַצַּדִּיקִים וְהַכְּשֵׁרִים וּלְפָנֶיךָ נִגְלוּ כָּל תַּעֲלוּמוֹת לֵב, שֶׁאֵין אָנוּ יוֹדְעִים שׁוּם דֶּרֶךְ אֵיךְ לְתַקֵּן זֹאת כִּי אִם עָלֶיךָ לְבַד אָנוּ נִשְׁעָנִים, שֶׁתַּמְשִׁיךְ שָׁלוֹם מִמְּקוֹר הַשָּׁלוֹם מֵאֶרֶץ יִשְׂרָאֵל, מִמֹּחִין שֶׁל אֶרֶץ יִשְׂרָאֵל:
<h3>שפו</h3>
רִבּוֹנוֹ שֶׁל עוֹלָם רַחֲמָן אֲמִתִּי, רַחֵם נָא עַל עֲנִיֵּי אֶרֶץ יִשְׂרָאֵל הַהֲגוּנִים וְהַכְּשֵׁרִים וְעָזְרֵנוּ וְהוֹשִׁיעֵנוּ שֶׁנִּזְכֶּה לִשְׁלֹחַ לָהֶם דֵּי סִפּוּקָם בְּכָבוֹד, וְלֹא יִהְיֶה שׁוּם כֹּחַ לְהַמַּחֲלֹקֶת שֶׁבָּעוֹלָם לִמְנֹעַ וּלְבַלְבֵּל הַצְּדָקָה שֶׁל אֶרֶץ יִשְׂרָאֵל חַס וְשָׁלוֹם רַחֵם עֲלֵיהֶם וְעָלֵינוּ לְמַעַן שְׁמֶךָ, וְעָזְרֵנוּ וְהוֹשִׁיעֵנוּ שֶׁנִּזְכֶּה לַעֲסֹק בִּצְדָקָה שֶׁל אֶרֶץ יִשְׂרָאֵל, לְהַחֲזִיק יְדֵי הָאֶבְיוֹנִים וְהַדַּלִּים וְהָעֲנִיִּים הַהֲגוּנִים הַדָּרִים שָׁם בְּאֶרֶץ יִשְׂרָאֵל תָּמִיד, לִשְׁלֹחַ לָהֶם דֵּי מַחְסוֹרָם אֲשֶׁר יֶחְסַר לָהֶם וְכָל כַּוָּנוֹתֵינוּ וְעִסְקֵנוּ בָּזֶה יִהְיֶה לְשֵׁם שָׁמַיִם לְבַד, בְּלִי שׁוּם כַּוָּנָה שֶׁל כְּבוֹד עַצְמֵנוּ כְּלָל, עַד שֶׁנִּזְכֶּה עַל יְדֵי הַצְּדָקָה לַעֲשׂוֹת כְּלִי לְקַבֵּל הַשְׁפָּעַת הַנֹּעַם הָעֶלְיוֹן בִּקְדֻשָּׁה וּבְטָהֳרָה, כְּדֵי שֶׁיִּתְרַבֶּה וְיִתְגַּדֵּל וְיִתְקַדֵּשׁ כְּבוֹדְךָ בָּעוֹלָם וְעַל יְדֵי זֶה יִתְתַּקְּנוּ כָּל הַמֹּחִין שֶׁל חוּץ לָאָרֶץ וְיִתְהַפְּכוּ לְמֹחִין שֶׁל אֶרֶץ יִשְׂרָאֵל, וְיִהְיֶה שָׁלוֹם גָּדוֹל בָּעוֹלָם בֵּין בְּאֶרֶץ יִשְׂרָאֵל בֵּין בְּחוּץ לָאָרֶץ וְיוּכְלוּ כָּל הַמֹּחִין וְהַדֵּעוֹת לְהַשְׁווֹת עַצְמָן יַחַד לְעָבְדְךָ בֶּאֱמֶת בְּיִרְאָה וּבְאַהֲבָה וְתִפְרֹס עָלֵינוּ סֻכַּת שְׁלוֹמֶךָ וְתַעֲלֵנוּ מְהֵרָה בְּשִׂמְחָה לְאַרְצֵנוּ, וְשָׁם נָשִׁיר וּנְרַנֵּן וּנְנַגֵּן לְפָנֶיךָ כָּל יְמֵי חַיֵּינוּ, וּנְגַדֶּלְךָ וּנְשַׁבֵּחֲךָ וּנְפָאֶרְךָ תָמִיד בִּשְׁבָחוֹת וּבִזְמִירוֹת, וּבְשִׁירֵי דָּוִד עַבְדֶּךָ נְעִים זְמִירוֹת יִשְׂרָאֵל וּנְגַדֵּל וּנְקַדֵּשׁ שִׁמְךָ וּכְבוֹדְךָ תָּמִיד וִיקֻיַּם מִקְרָא שֶׁכָּתוּב: "יְהִי כְבוֹד יְהֹוָה לְעוֹלָם, יִשְׂמַח יְהֹוָה בְּמַעֲשָׂיו" וְנִזְכֶּה תָמִיד לְהַרְגִּישׁ הַנְּעִימוּת וְהַמְּתִיקוּת אֲשֶׁר בְּדִבְרֵי תוֹרָתְךָ הַקְּדוֹשָׁה, "הַנֶּחֱמָדִים מִזָּהָב וּמִפָּז רָב וּמְתוּקִים מִדְּבַשׁ וְנֹפֶת צוּפִים" וְנֶאֱמַר: "צוּף דְּבַשׁ אִמְרֵי נֹעַם, מָתוֹק לַנֶּפֶשׁ וּמַרְפֵּא לָעָצֶם" וְנֶאֱמַר:
"דְּרָכֶיהָ דַּרְכֵי נֹעַם, וְכָל נְתִיבוֹתֶיהָ שָׁלוֹם, תּוֹדִיעֵנִי אֹרַח חַיִּים, שֹׂבַע שְׂמָחוֹת אֶת פָּנֶיךָ, נְעִימוֹת בִּימִינְךָ נֶצַח, בָּרוּךְ יְהֹוָה אֱלֹהִים אֱלֹהֵי יִשְׂרָאֵל עוֹשֵׂה נִפְלָאוֹת לְבַדּוֹ, וּבָרוּךְ שֵׁם כְּבוֹדוֹ לְעוֹלָם וְיִמָּלֵא כְּבוֹדוֹ אֶת כָּל הָאָרֶץ אָמֵן וְאָמֵן":
<h2>תפילה לה</h2>
<h3>שפז</h3>
{מיוסד ע"פ תורה ע"ב} אַתָּה גִבּוֹר לְעוֹלָם אֲדֹנָי מְחַיֵּה מֵתִים אַתָּה וְרַב לְהוֹשִׁיעַ, מְכַלְכֵּל חַיִּים בְּחֶסֶד מְחַיֵּה מֵתִים בְּרַחֲמִים רַבִּים סוֹמֵךְ נוֹפְלִים רִבּוֹנוֹ שֶׁל עוֹלָם, רַחֲמָן אֲמִתִּי, מְחַיֵּה מֵתִים בְּרַחֲמִים רַבִּים, מְחַיֵּה מֵתִים בְּרַחֲמִים רַבִּים, אַתָּה יוֹדֵעַ שֶׁעִקַּר הָרַחֲמָנוּת מִכָּל הָרַחֲמָנוּת הוּא מַה שֶּׁאַתָּה חוֹשֵׁב מַחֲשָׁבוֹת בְּכָל עֵת וָרֶגַע לְבַל יִדַּח מִמְּךָ נִדָּח לְעֵת הַתְּחִיָּה, שֶׁאָז יִהְיֶה עִקָּר יוֹם הַדִּין הַגָּדוֹל וְהַנּוֹרָא, אֲשֶׁר אֲפִלּוּ כָּל הַצַּדִּיקִים הַגְּדוֹלִים הָאֲמִתִּיִּים חֲרֵדִים וְזוֹחֲלִים מִמֶּנּוּ וְעִקַּר הָרַחֲמָנוּת וְהַיְשׁוּעָה וְהַהַצְלָחָה וְהַתִּקְוָה הוּא מִי שֶׁזּוֹכֶה לְקַבֵּל יְשׁוּעָה וְרַחֲמִים לְהַצְלִיחַ עַל-יְדֵי-זֶה לְעֵת הַהוּא, שֶׁהוּא עֵת הַתְּחִיָּה, בָּעֵת שֶׁאַתָּה עָתִיד לְהַחֲיוֹת מֵתִים בְּרַחֲמִים רַבִּים אַשְׁרֵי הַזּוֹכֶה לְרַחֲמָנוּת אֲמִתִּי הַזֹּאת, אַשְׁרֵי הַמְחַכֶּה בָּעוֹלָם הַזֶּה כָּל יְמֵי חַיָּיו וְכָל שְׁעוֹתָיו וּרְגָעָיו לִזְכּוֹת לָזֹאת הָרַחֲמָנוּת, שֶׁהוּא עִקָּר הַתַּכְלִית מִכָּל יְמוֹת עוֹלָם וְחוּץ מִזֶּה הַכֹּל הֶבֶל וּרְעוּת רוּחַ:
<h3>שפח</h3>
רִבּוֹנוֹ שֶׁל עוֹלָם, מָה אוֹמַר וּמָה אֲדַבֵּר וּמָה אֶצְטַדָּק, בְּהָאֵיךְ אַנְפִּין אֵיעוּל קֳדָמָךְ לְבַקֵּשׁ מִמְּךָ עַתָּה עַל זֶה, וּמֵהֵיכָן אֶקַּח דִּבּוּרִים וּמְלִיצוֹת לַאֲפוּשֵׁי רַחֲמֵי, לְעוֹרֵר רַחֲמֶיךָ הָרַבִּים עָלַי רִבּוֹנוֹ דְעַלְמָא כֹּלָּא, אֲדוֹן הָרַחֲמִים וְהַסְּלִיחוֹת, רַחֲמֶיךָ רַבִּים יְהֹוָה, רַחֲמֶיךָ רַבִּים יְהֹוָה, אַתָּה יוֹדֵעַ הָאֱמֶת לַאֲמִתּוֹ שֶׁאַף-עַל-פִּי שֶׁאֲנִי כְּמוֹ שֶׁאֲנִי, אֲשֶׁר פָּגַמְתִּי נֶגְדְּךָ הַרְבֵּה, חָטָאתִי עָוִיתִי וּפָשַׁעְתִּי, וְהָרַע בְּעֵינֶיךָ עָשִׂיתִי, וְקִלְקַלְתִּי הַרְבֵּה מְאֹד אֲבָל בֶּאֱמֶת אַף-עַל-פִּי-כֵן, עַתָּה גַם עַתָּה, אַתָּה חוֹשֵׁב מַחֲשָׁבוֹת בְּכָל עֵת וָרֶגַע עָלַי אֵיךְ לְקָרְבֵנִי אֵלֶיךָ בֶּאֱמֶת, וְאֵיךְ לְהַחֲיוֹת אוֹתִי עַתָּה בְּרִחוּקִי הֶעָצוּם וְאַתָּה מְחַיֶּה אוֹתִי בְּרַחֲמֶיךָ הָרַבִּים בְּכָל עֵת וָרֶגַע וְאַתָּה מַמְשִׁיךְ עָלַי חַיּוּת מֵחַיִּים נִצְחִיִּים כַּאֲשֶׁר אַתָּה יוֹדֵעַ אֶת כָּל הַחֲסָדִים וְהָרַחֲמִים רַבִּים אֲמִתִּיִּים וְנִצְחִיִּים, שֶׁאַתָּה מְרַחֵם עָלַי בְּכָל עֵת וְסוֹף כָּל סוֹף, תְּתַקְּנֵנוּ כֻלָּנוּ בְּוַדַּאי, וְנִזְכֶּה לִהְיוֹת כִּרְצוֹנְךָ הַטּוֹב בֶּאֱמֶת:
<h3>שפט</h3>
רִבּוֹנוֹ שֶׁל עוֹלָם, רִבּוֹנוֹ שֶׁל עוֹלָם, פְּתַח פִּיךָ לְאִלֵּם כָּמוֹנִי, פְּתַח פִּי וְיָאִירוּ דְבָרַי אוֹחִילָה לָאֵל אֲחַלֶּה פָנָיו, אֶשְׁאֲלָה מִמֶּנּוּ מַעֲנֵה לָשׁוֹן "לְאָדָם מַעַרְכֵי לֵב, וּמֵיְהֹוָה מַעֲנֵה לָשׁוֹן אֲדֹנָי שְׂפָתַי תִּפְתָּח, וּפִי יַגִּיד תְּהִלָּתֶךָ אֲדֹנָי שְׂפָתַי תִּפְתָּח" שֶׁאוּכַל לְפָרֵשׁ שִׂיחָתִי לְפָנֶיךָ, וְאֶת כָּל אֲשֶׁר עִם לְבָבִי "אָשִׂיחָה וְיִרְוַח לִי", אֲדַבְּרָה וְיַעֲבֹר עָלַי מָה, אֲנִי עַל מִשְׁמַרְתִּי אֶעֱמֹד לְדַבֵּר דִּבְרֵי תַחֲנוּנִים וּתְפִלּוֹת וּבַקָּשׁוֹת לְפָנֶיךָ מָלֵא רַחֲמִים, שׁוֹמֵעַ תְּפִלַּת כָּל פֶּה, אוּלַי יֵעָתֶר לִי הָאֱלֹהִים וְלֹא אוֹבַד עוֹד מֵעַתָּה שׁוּם אֲבֵדָה חַס וְשָׁלוֹם:
<h3>שצ</h3>
אָבִינוּ שֶׁבַּשָּׁמַיִם, אֱלֹהִים חַיִּים וּמֶלֶךְ עוֹלָם, מְחַיֵּה מֵתִים בְּרַחֲמִים רַבִּים, זַכֵּנִי בְּרַחֲמֶיךָ הָרַבִּים לִתְחִיַּת הַמֵּתִים, וְעָזְרֵנִי מֵעַתָּה שֶׁאֶזְכֶּה שֶׁיִּהְיֶה נִחְיָה שִׁפְלוּתִי הָאֲמִתִּי הַמֻּשְׁרָשׁ בִּי בְּכָל אֵבֶר וְאֵבֶר, שֶׁהוּא שִׁפְלוּת וַעֲנָוָה אֲמִתִּיִּית שֶׁל מֹשֶׁה רַבֵּנוּ עָלָיו הַשָּׁלוֹם הַמֻּשְׁרָשׁ בְּכָל אֶחָד וְאֶחָד מִיִּשְׂרָאֵל בְּכָל אֵבֶר וָאֵבֶר, שֶׁזֹּאת הַשִּׁפְלוּת וְהָעֲנָוָה הוּא עִקָּר הַחַיִּים הָאֲמִתִּיִּים, חַיִּים הַנִּצְחִיִּים שֶׁל עוֹלָם הַבָּא אֲבָל עַתָּה בַּעֲווֹנוֹתַי הָרַבִּים, הַשִּׁפְלוּת הַזֹּאת הוּא בִּבְחִינַת מִיתָה אֶצְלִי, וְאֵינִי זוֹכֶה לְהַרְגִּישׁ זֹאת הַשִּׁפְלוּת הָאֲמִתִּי וּמֵחֲמַת זֶה אֲנִי רָחוֹק מִמְּךָ כְּמוֹ שֶׁאֲנִי רָחוֹק
<h3>שצא</h3>
רִבּוֹנוֹ שֶׁל עוֹלָם, זַכֵּנִי לְכָל הָעֵצוֹת וְהַתַּחְבּוּלוֹת וְהַדְּרָכִים הָאֲמִתִּיִּים, בְּאֹפֶן שֶׁאֶזְכֶּה לְעוֹרֵר וּלְהָקִיץ וּלְהַחֲיוֹת הַשִּׁפְלוּת וְהָעֲנָוָה הָאֲמִתִּיִּית הַזֹּאת הַמֻּשְׁרָשׁ בִּי כִּי אַתָּה יוֹדֵעַ כַּמָּה אֲנִי רָחוֹק מִשִּׁפְלוּת וַעֲנָוָה אֲמִתִּיִּית שֶׁהוּא עִקַּר הַכֹּל, וּבַעֲוֹנוֹתַי הָרַבִּים אֵינִי יוֹדֵעַ כְּלָל מַהוּ שִׁפְלוּת וַעֲנָוָה שֶׁהוּא עִקָּר הַחַיִּים הָאֲמִתִּיִּים שֶׁל כָּל אֵבֶר וָאֵבֶר כִּי כְבָר גִּלִּיתָ לָנוּ שֶׁאֵין זֶה רְצוֹנְךָ לִהְיוֹת חַס וְשָׁלוֹם נִבְזֶה וְעָצֵל (שֶׁקּוֹרִין שְׁלֵימַזְלְנִיק) שֶׁהִיא עֲנָוָה פְּסוּלָה, כִּי אַדְרַבָּא הִזְהַרְתָּנוּ בְּכַמָּה אַזְהָרוֹת לִהְיוֹת עַז כַּנָּמֵר וְכוּ', אֲבָל בֶּאֱמֶת לֹא יָדַעְתִּי כְּלָל שׁוּם דֶּרֶךְ לָזֶה, כִּי אִם עַל רַחֲמֶיךָ לְבַד אֲנִי בוֹטֵחַ, שֶׁאַתָּה תַעַזְרֵנִי וְתוֹשִׁיעֵנִי וְתוֹרֵנִי וּתְלַמְּדֵנִי דַרְכֵי הָעֲנָוָה בֶּאֱמֶת, וּתְחַיֶּה אוֹתִי בְּחַיֶּיךָ הַנִּצְחִיִּים תָּמִיד, וּתְזַכֵּנִי לַעֲנָוָה אֲמִתִּיִּית בֶּאֱמֶת:
<h3>שצב</h3>
וּבְכֵן יְהִי רָצוֹן מִלְּפָנֶיךָ מָלֵא רַחֲמִים אֲדוֹן יָחִיד, שֶׁתַּעַזְרֵנִי וּתְזַכֵּנִי לִרְאוֹת אֶת עַצְמִי עִם הַצַּדִּיקִים הָאֲמִתִּיִּים שֶׁבַּדּוֹר הַזֶּה, וְלִשְׁמֹעַ מִפִּיהֶם הַקָּדוֹשׁ תּוֹרָה וַאֲפִלּוּ בָּעֵת שֶׁלֹּא אֶזְכֶּה לִשְׁמֹעַ מֵהֶם תּוֹרָה, אֶזְכֶּה עַל כָּל פָּנִים לִרְאוֹתָם וּלְקַבֵּל פְּנֵיהֶם הַקְּדוֹשִׁים, עַד שֶׁאֶזְכֶּה עַל יְדֵי הָרְאִיָּה לְבַד שֶׁיֶּחֱזוּ וְיִסְתַּכְּלוּ בִּי הַצַּדִּיקִים הָאֲמִתִּיִּים בְּעֵינֵיהֶם הַקְּדוֹשִׁים וְהַנּוֹרָאִים, שֶׁעַל יְדֵי זֶה יִתְנוֹצֵץ מֹחִי בְּהִתְנוֹצְצוּת גָּדוֹל וּבְהֶאָרָה נִפְלָאָה וְעַל יְדֵי זֶה אֶזְכֶּה לְקַבֵּל גְּדֻלָּה אֲמִתִּיִּית כִּרְצוֹנְךָ הַטּוֹב, כְּפִי הָרָאוּי לִי בֶּאֱמֶת כְּפִי מֹחִי, וְעִקַּר הַגְּדֻלָּה יִהְיֶה שִׁפְלוּת וַעֲנָוָה אֲמִתִּיִּית
<h3>שצג</h3>
וְאֶזְכֶּה לִהְיוֹת מָהִיר בִּמְלַאכְתִּי בִּמְלֶאכֶת שָׁמַיִם, לְהַגְדִּיל מֹחִי וְחָכְמָתִי תָמִיד לַחְשֹׁב מַחֲשָׁבוֹת קְדוֹשׁוֹת תָמִיד בְּתוֹרָה וַעֲבוֹדָה וְיִרְאַת שָׁמַיִם בֶּאֱמֶת וּבְתָמִים כִּרְצוֹנְךָ הַטּוֹב וּתְמַלֵּא אוֹתִי "רוּחַ אֱלֹהִים בְּחָכְמָה וּבִתְבוּנָה וּבְדַעַת וּבְכָל מְלָאכָה, בִּמְלֶאכֶת הַקֹּדֶשׁ" בֶּאֱמֶת וְאֶזְכֶּה לְקַבֵּל הָרוּחַ אֱלֹהִים שֶׁהֵם הַמֹּחִין הַקְּדוֹשִׁים מֵהַצַּדִּיק הָאֲמִתִּי מַנְהִיג הַכּוֹלֵל חָכָם הַכּוֹלֵל בֶּאֱמֶת, שֶׁהוּא אִישׁ אֲשֶׁר רוּחַ בּוֹ, שֶׁיּוֹדֵעַ לַהֲלֹךְ נֶגֶד רוּחוֹ שֶׁל כָּל אֶחָד וְאֶחָד, שֶׁהוּא כָּלוּל מִכָּל הַמֹּחִין, וּמִכָּל הָרוּחַ אֱלֹהִים, הַכָּלוּל מֵאַרְבַּע רוּחוֹת הַמְּלֻבָּשִׁין בְּכָל אֶחָד וְאֶחָד מִיִּשְׂרָאֵל וְתַעַזְרֵנִי שֶׁאֶזְכֶּה עַל יְדֵי הָרוּחַ אֱלֹהִים הַזֶּה לְחַדֵּשׁ חִדּוּשִׁין דְּאוֹרַיְיתָא אֲמִתִּיִּים בְּתוֹרָתְךָ הַקְּדוֹשָׁה כִּרְצוֹנְךָ הַטּוֹב וְאֶזְכֶּה לַעֲשׂוֹת נַחַת רוּחַ לְפָנֶיךָ עַל יְדֵי הַחִדּוּשִׁין דְּאוֹרַיְיתָא שֶׁתְּזַכֵּנִי לְחַדֵּשׁ בְּתוֹרָתְךָ הַקְּדוֹשָׁה תָמִיד וְאֶזְכֶּה לֵידַע בֶּאֱמֶת אֵיךְ לְהִתְנַהֵג בְּהַחִדּוּשִׁין שֶׁלִּי, אִם לְאָמְרָם אִם לָאו וּמָתַי לְאָמְרָם וּבִפְנֵי מִי, בִּפְנֵי כַּמָּה אֲנָשִׁים וְיִהְיֶה הַכֹּל כִּרְצוֹנְךָ הַטּוֹב, כְּפִי הִתְנוֹצְצוּת הַמֹּחִין בֶּאֱמֶת, שֶׁתְּזַכֵּנִי עַל יְדֵי הִסְתַּכְּלוּת הַמַּנְהִיג הָאֲמִתִּי:
<h3>שצד</h3>
וּתְזַכֵּנִי בְּרַחֲמֶיךָ הָרַבִּים שֶׁיִּתְנַהֵג הָעוֹלָם תָּמִיד עַל יְדֵי הַמַּנְהִיג הָאֱמֶת, הָרָאוּי לִהְיוֹת מַנְהִיג לְכָל יִשְׂרָאֵל, שֶׁיִּהְיֶה קָדוֹשׁ בִּקְדֻשַּׁת הַבְּרִית בְּתַכְלִית הַקְּדֻשָּׁה וְהַפְּרִישׁוּת, בִּבְחִינַת קְדֻשַּׁת וּפְרִישׁוּת מֹשֶׁה רַבֵּנוּ עָלָיו הַשָּׁלוֹם עַד שֶׁיִּהְיֶה נִמְשַׁךְ עָלֵינוּ וְעַל כָּל יִשְׂרָאֵל, עַל כָּל אֶחָד וְאֶחָד מֵהַמִּתְקָרְבִים אֵלָיו, קְדֻשָּׁתוֹ וּפְרִישׁוּתוֹ הָעֲצוּמָה, שֶׁנִּזְכֶּה גַּם אֲנַחְנוּ לִקְדֻשַּׁת הַבְּרִית בֶּאֱמֶת, וְלִפְרֹשׁ מִתַּאֲוָה הַזֹּאת בִּקְדֻשָּׁה וּבְטָהֳרָה גְדוֹלָה כִּרְצוֹנְךָ הַטּוֹב בֶּאֱמֶת:
<h3>שצה</h3>
רִבּוֹנוֹ שֶׁל עוֹלָם רִבּוֹנוֹ דְעַלְמָא כֹּלָּא, מָלֵא רַחֲמִים, מְרַחֵם עַל הַבְּרִיּוֹת, "זְכֹר רַחֲמֶיךָ יְהֹוָה וַחֲסָדֶיךָ כִּי מֵעוֹלָם הֵמָּה" עֲשֵׂה כְּרַחֲמֶיךָ, עֲשֵׂה כַּחֲסָדֶיךָ, עֲשֵׂה כְּנִפְלְאוֹתֶיךָ, עֲשֵׂה לְמַעַן שִׁמְךָ אֲשֶׁר נִקְרָא עָלֵינוּ, וְהַצִּילֵנוּ מֵעַתָּה מִתַּאֲוַת הַמִּשְׁגָּל הַצִּילֵנוּ נָא מִזֻּהֲמָא הַזֹּאת, מִטִּנּוּף הַזֶּה, מִמְּרִירוּת מִאוּס הַשִּׁגָּעוֹן שֶׁל תַּאֲוָה הַזֹּאת שָׁמְרֵנוּ נָא מֵהִרְהוּרִים רָעִים מֵהִסְתַּכְּלוּת רָעִים מִמַּחֲשָׁבוֹת רָעוֹת רַחֵם עָלֵינוּ בְּרַחֲמֶיךָ הָעֲצוּמִים, בַּחֲסָדֶיךָ הַנּוֹרָאִים, כִּי גָלוּי וְיָדוּעַ לְפָנֶיךָ שֶׁרְצוֹנֵנוּ לַעֲשׂוֹת רְצוֹנְךָ, אַךְ הַשְּׂאוֹר שֶׁבָּעִסָּה מְעַכֵּב אוֹתָנוּ, שֶׁהֵם תַּאֲוֹת עוֹלָם הַזֶּה וַהֲבָלָיו וְעִקָּר הִיא הַתַּאֲוָה הַזֹּאת, אֲשֶׁר עַל יָדָהּ אִבַּדְנוּ מַה שֶּׁאִבַּדְנוּ, כְּמוֹ שֶׁכָּתוּב בַּזֹּהַר הַקָּדוֹשׁ, שֶׁזֹּאת הַתַּאֲוָה הִיא עִקָּרָא דְּיִצְרָא בִּישָׁא וְהִיא עִקָּרָא דִּמְסָאֲבוּתָא רַחֵם עָלֵינוּ בְּרַחֲמֶיךָ הָרַבִּים, וַעֲשֵׂה לְמַעַן הַצַּדִּיקִים אֲמִתִּיִּים שׁוֹמְרֵי הַבְּרִית בֶּאֱמֶת בְּתַכְלִית הַקְּדֻשָּׁה וְהַפְּרִישׁוּת, וְחַדֵּשׁ עָלֵינוּ חֲסָדִים חֲדָשִׁים אֲשֶׁר לֹא הָיוּ מֵעוֹלָם, וְטַהֵר לִבֵּנוּ מִכָּל מִינֵי הִרְהוּרִים וְתַאֲווֹת רָעוֹת, וּבִפְרָט מִתַּאֲוָה רָעָה הַזֹּאת, כִּי "מַה בֶּצַע בְּדָמִי בְּרִדְתִּי אֶל שַׁחַת, הֲיוֹדְךָ עָפָר הֲיַגִּיד אֲמִתֶּךָ"
<h3>שצו</h3>
מָלֵא רַחֲמִים, קָדוֹשׁ וְנוֹרָא, "עוֹשֶׂה גְדוֹלוֹת עַד אֵין חֵקֶר, נִסִּים וְנִפְלָאוֹת עַד אֵין מִסְפָּר", עֲשֵׂה עִמָּנוּ פֶּלֶא לְחַיִּים, וְהַחֲזִירֵנוּ בִּתְשׁוּבָה שְׁלֵמָה לְפָנֶיךָ וְזַכֵּנוּ לְהִתְקָרֵב לְצַדִּיקִים אֲמִתִּיִּים הַקְּדוֹשִׁים בִּקְדֻשַּׁת הַבְּרִית בְּתַכְלִית הַקְּדֻשָּׁה, בְּאֹפֶן שֶׁנִּזְכֶּה עַל יָדָם שֶׁיֻּמְשַׁךְ עָלֵינוּ תָּמִיד קְדֻשַּׁת וּפְרִישׁוּת מֹשֶׁה רַבֵּנוּ עָלָיו הַשָּׁלוֹם שֶׁהִמְשִׁיךְ עַל כָּל יִשְׂרָאֵל בִּשְׁעַת קַבָּלַת הַתּוֹרָה וְעַל יְדֵי זֶה נִזְכֶּה לְקַבֵּל אֶת הַתּוֹרָה בְּכָל פַּעַם מֵחָדָשׁ, שֶׁנִּזְכֶּה לְקַבֵּל עָלֵינוּ מֵעַתָּה בֶּאֱמֶת לַאֲמִתּוֹ, לִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי תוֹרָתֶךָ בְּאַהֲבָה וְנִזְכֶּה לַהֲגוֹת בְּתוֹרָתְךָ הַקְּדוֹשָׁה יוֹמָם וָלַיְלָה, וְתָאִיר עֵינֵינוּ בְּתוֹרָתֶךָ, עַד שֶׁנִּזְכֶּה לְחַדֵּשׁ חִדּוּשִׁין אֲמִתִּיִּים בְּתוֹרָתְךָ הַקְּדוֹשָׁה בְּכָל יוֹם וָיוֹם, וּבִפְרָט בְּשַׁבָּתוֹת וְיָמִים טוֹבִים, בְּאֹפֶן שֶׁיִּהְיוּ לִי תִקּוּן גָּדוֹל לְנַפְשִׁי וְרוּחִי וְנִשְׁמָתִי וְאֶזְכֶּה עַל יְדֵי חִדּוּשֵׁי וּבֵאוּרֵי הַתּוֹרָה שֶׁיֻּמְשַׁךְ עָלַי יִרְאָה גְדוֹלָה וּבוּשָׁה נוֹרָאָה מִפָּנֶיךָ, וְתִהְיֶה יִרְאָתְךָ עַל פָּנַי זוֹ הַבּוּשָׁה לְבִלְתִּי אֶחֱטָא עוֹד מֵעַתָּה וְעַד עוֹלָם:
<h3>שצז</h3>
רִבּוֹנוֹ שֶׁל עוֹלָם זַכֵּנִי לְבוּשָׁה דִקְדֻשָּׁה שֶׁאֶזְכֶּה לְהִתְיָרֵא וּלְהִתְבַּיֵּשׁ מִפָּנֶיךָ תָּמִיד לִבְלִי לַעֲשׂוֹת שׁוּם דָּבָר שֶׁהוּא כְּנֶגֶד רְצוֹנֶךָ וַאֲפִלּוּ כְּשֶׁאֶרְצֶה לַעֲשׂוֹת אֵיזֶה מִצְוָה, אֶזְכֶּה לְהִתְבַּיֵּשׁ מִמְּךָ הַרְבֵּה, מִפְּנֵי הַמִּצְוָה הַקְּדוֹשָׁה וְהַנּוֹרָאָה בְּעַצְמָהּ כִּי בַּמֶּה יִזְכֶּה נַעַר כָּמוֹנִי לַעֲשׂוֹת מִצְוָה לְגֹדֶל הַדְרַת יִקְרַת נוֹרָאוֹת קְדֻשַּׁת כָּל מִצְוָה וּמִצְוָה, אֲשֶׁר נוֹרָאוֹת קְדֻשַּׁת כָּל מִצְוָה וּמִצְוָה שָׂגְבָה וְגָדְלָה מְאֹד מְאֹד, וּמִי יַעֲצֹר כֹּחַ לְהִתְפָּאֵר שֶׁרָאוּי [שֶׁהוּא רָאוּי] לַעֲשׂוֹת מִצְוָה לְפָנֶיךָ תִּתְבָּרַךְ וּבִפְרָט לְפִי גֹּדֶל רִחוּקֵנוּ מִמְּךָ עַל יְדֵי עֲווֹנוֹתֵינוּ וּפְשָׁעֵנוּ הָרַבִּים, כַּאֲשֶׁר יוֹדֵעַ כָּל אֶחָד בְּנַפְשׁוֹ, בְּוַדַּאי רָאוּי שֶׁתִּפֹּל יִרְאָה וּבוּשָׁה גְדוֹלָה עַל פָּנֵינוּ כְּשֶׁאָנוּ רוֹצִים לַעֲשׂוֹת אֵיזֶה מִצְוָה כִּי מִי אָנֹכִי שֶׁאֶזְכֶּה לַחְטֹף הַתְּפִלִּין הַקְּדוֹשִׁים וְהַנּוֹרָאִים שֶׁהֵם כִּתְרֵי דְמַלְכָּא וּלְהַנִּיחָם עַל רֹאשִׁי וּזְרוֹעִי הַפְּגוּמִים מְאֹד, וּלְהִתְעַטֵּף בְּעִטּוּפָא דְמִצְוָה בִּלְבוּשִׁין דְּמַלְכָּא, בִּקְדֻשַּׁת הַצִּיצִית הַקְּדוֹשִׁים וְהַנּוֹרָאִים וְכֵן בְּשַׁאֲרֵי הַמִּצְוֹת, כִּי הַמִּצְוֹת בְּעַצְמָן קְדוֹשִׁים וְנוֹרָאִים מְאֹד מְאֹד כָּל מִצְוָה וּמִצְוָה וְלִפְנֵי מִי אֲנִי עוֹשֶׂה הַמִּצְוָה, לִפְנֵי מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא, אָיֹם וְנוֹרָא וְאַדִּיר וְכוּ', אֲשֶׁר לִגְדֻלָּתוֹ אֵין חֵקֶר וְאִם הָיִיתִי זוֹכֶה לְדַעַת אֲמִתִּי כָּל שֶׁהוּא, בְּוַדַּאי הָיָה נוֹפֵל עַל פָּנַי בּוּשָׁה גְדוֹלָה אֲפִלּוּ לַעֲשׂוֹת מִצְוָה וַאֲפִלּוּ לְהוֹשִׁיט הַמַּאֲכָל לְפִי, הָיָה רָאוּי שֶׁיִּהְיֶה לִי בּוּשָׁה גְדוֹלָה, כִּי מַאן דְּאָכִיל דְּלַאו דִּילֵיהּ בָּהִית לְאִסְתַּכּוּלֵי בְּאַפֵּיהּ מִכָּל שֶׁכֵּן וְכָל שֶׁכֵּן שֶׁרָאוּי שֶׁיִּהְיֶה לִי בּוּשָׁה וְיִרְאָה גְדוֹלָה לִבְלִי לַעֲשׂוֹת שׁוּם עֲבֵרָה וְחֵטְא וּפְגָם חַס וְשָׁלוֹם, כִּי עֲבֵרָה אֵינָהּ שַׁיָּכָה לְאִישׁ יִשְׂרְאֵלִי כְּלָל, כִּי נַפְשׁוֹת כָּל יִשְׂרָאֵל בְּשָׁרְשָׁם רְחוֹקִים מֵעֲבֵרוֹת לְגַמְרֵי, וְאֵין עֲבֵרָה שַׁיָּכָה לְנֶפֶשׁ יִשְׂרָאֵל כְּלָל
<h3>שצח</h3>
רִבּוֹנוֹ שֶׁל עוֹלָם מָלֵא רַחֲמִים, זַכֵּנִי לְהִתְקָרֵב לְצַדִּיקִים אֲמִתִּיִּים וְלִשְׁמֹעַ מִפִּיהֶם הַקָּדוֹשׁ חִדּוּשֵׁי וּבֵאוּרֵי הַתּוֹרָה, בְּאֹפֶן שֶׁעַל יְדֵי זֶה יִהְיֶה נִמְשָׁךְ עָלַי יִרְאָה וּבוּשָׁה גְדוֹלָה מִפָּנֶיךָ וְתִהְיֶה יִרְאָתְךָ עַל פָּנַי לְבִלְתִּי אֶחֱטָא עוֹד כְּלָל מֵעַתָּה וְעַד עוֹלָם וְיִהְיֶה נִמְשַׁךְ עָלַי תָּמִיד הַיִּרְאָה וְהַבּוּשָׁה דִּקְדֻשָּׁה שֶׁזָּכוּ כְּלַל יִשְׂרָאֵל בְּמַעֲמָד הַקָּדוֹשׁ בְּהַר סִינַי בִּשְׁעַת קַבָּלַת הַתּוֹרָה, כְּמוֹ שֶׁכָּתוּב: "וּלְבַעֲבוּר תִּהְיֶה יִרְאָתוֹ עַל פְּנֵיכֶם לְבִלְתִּי תֶחֱטָאוּ"
<h3>שצט</h3>
רִבּוֹנוֹ שֶׁל עוֹלָם מָלֵא רַחֲמִים הָרוֹצֶה בִתְשׁוּבָה, הַצּוֹפֶה לָרָשָׁע וְחָפֵץ בְּהִצָּדְקוֹ זַכֵּנִי בְּרַחֲמֶיךָ שֶׁאֶזְכֶּה לִרְאוֹת בָּשְׁתִּי וּכְלִמָּתִי בֶּאֱמֶת, עַד שֶׁאֶזְכֶּה עַל יְדֵי הַבּוּשָׁה לָשׁוּב מֵעַתָּה בִּתְשׁוּבָה שְׁלֵמָה לְפָנֶיךָ בֶּאֱמֶת "הֲשִׁיבֵנִי וְאָשׁוּבָה כִּי אַתָּה [יְהֹוָה] אֱלֹהָי", הֲשִׁיבֵנוּ אָבִינוּ לְתוֹרָתֶךָ וְקָרְבֵנוּ מַלְכֵּנוּ לַעֲבוֹדָתֶךָ וְהַחֲזִירֵנוּ בִּתְשׁוּבָה שְׁלֵמָה לְפָנֶיךָ וְזַכֵּנִי עַל יְדֵי הַתְּשׁוּבָה לְחַיִּים אֲמִתִּיִּים חַיִּים נִצְחִיִּים, כְּמוֹ שֶׁכָּתוּב: "הֶחָפֹץ אֶחְפֹּץ מוֹת רָשָׁע נְאֻם יְהֹוָה אֱלֹהִים הֲלֹא בְּשׁוּבוֹ מִדְּרָכָיו וְחָיָה", וְנֶאֱמַר: "כִּי לֹא אֶחְפֹּץ בְּמוֹת הַמֵּת נְאֻם יְהֹוָה אֱלֹהִים וְהָשִׁיבוּ וִחְיוּ"
<h3>ת</h3>
זַכֵּנוּ בְּרַחֲמֶיךָ הָרַבִּים בִּזְכוּת הַצַּדִּיקִים הָאֲמִתִּיִּים שֶׁנִּזְכֶּה לְחַיִּים נִצְחִיִּים, שֶׁיִּהְיֶה נִחְיֶה אֶצְלֵנוּ הַשִּׁפְלוּת שֶׁל מֹשֶׁה רַבֵּנוּ עָלָיו הַשָּׁלוֹם הַמְלֻבָּשׁ אֵצֶל כָּל אֶחָד וְאֶחָד מִיִּשְׂרָאֵל בְּכָל אֵבֶר וָאֵבֶר כִּי בַּעֲווֹנוֹתֵינוּ הָרַבִּים עַתָּה הַשִּׁפְלוּת וְהָעֲנָוָה הַזֹּאת נֶעְלָם וְנִסְתָּר אֶצְלֵנוּ בִּבְחִינַת מִיתָה, וְעַל כֵּן אֵין אָנוּ זוֹכִים לַעֲנָוָה אֲמִתִּיִּית לְהַרְגִּישׁ שִׁפְלוּתֵנוּ בֶּאֱמֶת לַאֲמִתּוֹ כָּרָאוּי זַכֵּנוּ בְּרַחֲמֶיךָ הָרַבִּים לְחַיִּים אֲמִתִּיִּים חַיִּים נִצְחִיִּים, שֶׁיִּהְיֶה נִמְשַׁךְ עָלֵינוּ גַם עַתָּה בְּחִינַת תְּחִיַּת הַמֵּתִים, שֶׁיִּהְיֶה נִחְיֶה וְיָקוּם בִּתְחִיָּה, הָעֲנָוָה וְהַשִּׁפְלוּת שֶׁל מֹשֶׁה רַבֵּנוּ, הַמְלֻבָּשׁ אֵצֶל כָּל אֶחָד וְאֶחָד בְּכָל אֵבֶר וָאֵבֶר:
<h3>תא</h3>
אֲדוֹן יָחִיד הֶעָנָו בֶּאֱמֶת, זַכֵּנוּ לַעֲנָוָה אֲמִתִּיִּית כִּרְצוֹנְךָ הַטּוֹב, שֶׁנִּזְכֶּה לַעֲנָוָה בְּתַכְלִית הַשְּׁלֵמוּת, שֶׁעֲנָוָה כָּזֹאת הִיא בְּחִינַת חַיֵּי עוֹלָם הַבָּא, בְּחִינַת תְּחִיַּת הַמֵּתִים, בְּחִינַת חַיִּים אֲמִתִּיִּים וְנִצְחִיִּים שֶׁל כָּל אֵבֶר וָאֵבֶר, בְּחִינַת בִּטּוּל בֶּאֱמֶת אֶל הָאֵין סוֹף בָּרוּךְ הוּא עַד שֶׁנִּזְכֶּה לִטְעֹם גַּם בָּעוֹלָם הַזֶּה בְּחִינַת חַיֵּי עוֹלָם הַבָּא, בְּחִינַת עֹנֶג שַׁבָּת בֶּאֱמֶת, "לֹא אָמוּת כִּי אֶחְיֶה וַאֲסַפֵּר מַעֲשֵׂי יָהּ":
<h3>תב</h3>
רִבּוֹנוֹ שֶׁל עוֹלָם, לְעֹצֶם גַּשְׁמִיּוּתִי וְרֹב עֲוֹנוֹתַי וּפְשָׁעַי הָעֲצוּמִים, אֵין מִלָּה בִּלְשׁוֹנִי לְסַדֵּר תְּפִלָּה לְפָנֶיךָ עַל זֶה לִזְכּוֹת לַעֲנָוָה אֲמִתִּיִּית, כִּי עֲנָוָה גְדוֹלָה מִכֻּלָּם וּבַעֲווֹנוֹתַי הָרַבִּים אֵינִי יוֹדֵעַ שׁוּם דֶּרֶךְ מִדַּרְכֵי הָעֲנָוָה הָאֲמִתִּיִּית כִּי כְבָר גִּלִּיתָ לָנוּ שֶׁאֵין רְצוֹנְךָ בַּעֲנָוָה פְּסוּלָה, וְאֵין רְצוֹנְךָ שֶׁיִּהְיֶה הָאָדָם נִבְזֶה וְחָלָשׁ בְּדַעְתּוֹ בְּדַרְכֵי עֲבוֹדָתוֹ מִכָּל שֶׁכֵּן שֶׁאָסוּר לִהְיוֹת בְּעַצְבוּת וּמָרָה שְׁחוֹרָה חַס וְשָׁלוֹם רַק אַדְרַבָּא כָּל אֶחָד צָרִיךְ לְהַחֲיוֹת אֶת עַצְמוֹ, וּלְשַׂמֵּחַ אֶת עַצְמוֹ, וּלְחַזֵּק אֶת עַצְמוֹ בְּכָל פַּעַם בְּכָל מִינֵי הִתְחַזְּקוּת לִבְלִי לִפֹּל בְּדַעְתּוֹ כְּלָל, כְּדֵי שֶׁלֹּא לְיַאֵשׁ אֶת עַצְמוֹ חַס וְשָׁלוֹם וְעַל פִּי רֹב צְרִיכִין לְהִתְחַזֵּק אֶת עַצְמוֹ כְּנֶגֶד כָּל הָעוֹלָם כֻּלּוֹ, לְבַל יוּכַל לִמְנֹעַ אוֹתוֹ שׁוּם מוֹנֵעַ וּמְעַכֵּב וְעַתָּה אֵיךְ יִזְכֶּה נִבְעָר מִדַּעַת כָּמוֹנִי, לְהָפִיק דַּרְכֵי הָעֲנָוָה בֶּאֱמֶת כִּי שְׁנֵיהֶם הָיוּ בְּעוֹכְרָי, הֵן מִדַּת הַגַּאֲוָה וְגַסּוּת הָרוּחַ הֵן עֲנָוָה פְּסוּלָה, כִּי שְׁנֵיהֶם מַזִּיקִים הַרְבֵּה, וְאֵיךְ זוֹכִין לְהִנָּצֵל מִשְּׁנֵי דְרָכִים הָרָעִים הַפְּגוּמִים הָאֵלֶּה, וְלִזְכּוֹת לַעֲנָוָה אֲמִתִּיִּית, לַעֲנָוָה שֶׁל מֹשֶׁה רַבֵּנוּ וְשֶׁל כָּל הַצַּדִּיקִים הַגְּדוֹלִים הָאֲמִתִּיִּים, שֶׁעֲנָוָה הַזֹּאת הִיא חַיִּים נִצְחִיִּים שֶׁל עוֹלָם הַבָּא, בְּחִינַת תְּחִיַּת הַמֵּתִים:
<h3>תג</h3>
רִבּוֹנוֹ שֶׁל עוֹלָם, מַלְכֵּנוּ וֵאלֹהֵינוּ, הָאֵל הַגָּדוֹל הַגִּבּוֹר וְהַנּוֹרָא, אֲשֶׁר לִגְדֻלָּתְךָ אֵין חֵקֶר, וּבְכָל מָקוֹם שֶׁאָנוּ מוֹצְאִין גְּדֻלָּתְךָ אָנוּ מוֹצְאִין עַנְוְתָנוּתְךָ, לַמְּדֵנוּ וְהוֹרֵנוּ אֵיךְ לְסַדֵּר תְּפִלּוֹת וּבַקָּשׁוֹת עַל זֶה, בְּאֹפֶן שֶׁנִּזְכֶּה לְרַצּוֹת וּלְפַיֵּס אוֹתְךָ, שֶׁתְּזַכֵּנוּ כֻלָּנוּ לַעֲנָוָה אֲמִתִּיִּית כִּרְצוֹנְךָ הַטּוֹב בֶּאֱמֶת לַאֲמִתּוֹ:
<h3>תד</h3>
רִבּוֹנוֹ שֶׁל עוֹלָם צוֹפֶה וּמַבִּיט עַד סוֹף כָּל הַדּוֹרוֹת, "מַגִּיד מֵרֵאשִׁית אַחֲרִית" אַתָּה יוֹדֵעַ גֹּדֶל הָרַחֲמָנוּת שֶׁיִּהְיֶה עָלַי לְיוֹם הַדִּין הַגָּדוֹל וְהַנּוֹרָא, בָּעֵת שֶׁאַתָּה עָתִיד לְהַחֲיוֹת מֵתִים, שֶׁאָז יִהְיֶה נִפְקַד הָאָדָם עַל כָּל מַעֲשָׂיו שֶׁעָשָׂה בָּזֶה הָעוֹלָם, דָּבָר גָּדוֹל וְדָבָר קָטָן, הַכֹּל יִהְיֶה נִזְכַּר לוֹ אָז "כִּי אֶת כָּל מַעֲשֶׂה הָאֱלֹהִים יָבִיא בְמִשְׁפָּט עַל כָּל נֶעְלָם אִם טוֹב וְאִם רָע" וַאֲפִלּוּ אִם אֶזְכֶּה מֵעַתָּה לִתְשׁוּבָה שְׁלֵמָה בֶּאֱמֶת, גַּם כֵּן אֲנִי צָרִיךְ רַחֲמִים רַבִּים וִישׁוּעוֹת גְּדוֹלוֹת לְיוֹם הַדִּין, לְפִי עֹצֶם רִבּוּי פְגָמַי וּפְשָׁעַי שֶׁפָּשַׁעְתִּי נֶגְדְּךָ עַד הֵנָּה, אֲבָל עֲדַיִן אֲנִי רָחוֹק מִתְּשׁוּבָה שְׁלֵמָה, וְעַתָּה מָה אֶעֱשֶׂה אָבִי שֶׁבַּשָּׁמַיִם, הוֹשִׁיעֵנִי נָא אָבִי מַלְכִּי וּקְדוֹשִׁי, יוֹצְרִי וּבוֹרְאִי וְעוֹשִׂי, וְתַקְּנֵנִי בְּעֵצָה טוֹבָה מִלְּפָנֶיךָ, בַּאֲשֶׁר אֲנִי שָׁם עַתָּה, בְּאֹפֶן שֶׁאֶזְכֶּה מֵעַתָּה לְהִתְעוֹרֵר בֶּאֱמֶת בְּכֹחַ וּגְבוּרָה וּזְרִיזוּת גָּדוֹל לָשׁוּב אֵלֶיךָ בֶּאֱמֶת, עַד שֶׁאֶזְכֶּה לָקוּם בִּתְחִיַּת הַמֵּתִים לְחַיֵּי עוֹלָם כִּי אַתָּה יוֹדֵעַ, אֲשֶׁר כָּל כַּוָּנָתְךָ בִּבְרִיאָתֵנוּ הָיָה רַק כְּדֵי שֶׁנִּזְכֶּה לְתַכְלִית הַזֶּה, לְחַיִּים נִצְחִיִּים שֶׁל עוֹלָם הַבָּא
<h3>תה</h3>
עַל כֵּן חֲמֹל עָלַי וְעַל כָּל יִשְׂרָאֵל בְּחֶמְלָתְךָ הַגְּדוֹלָה, וַעֲשֵׂה מַה שֶּׁתַּעֲשֶׂה בַּחֲסָדֶיךָ הָרַבִּים, בְּאֹפֶן שֶׁנִּזְכֶּה לָבוֹא לְכָל מַה שֶּׁבִּקַּשְׁנוּ מִלְּפָנֶיךָ, שֶׁנִּזְכֶּה לְהִתְקָרֵב לְצַדִּיקִים אֲמִתִּיִּים, וְלִרְאוֹת עַצְמֵנוּ עִמָּהֶם פָּנִים אֶל פָּנִים וּלְהִכָּלֵל בִּקְדֻשָּׁתָם הַנּוֹרָאָה וְיִהְיֶה נִמְשָׁךְ עָלֵינוּ קְדֻשָּׁתָם וּפְרִישָׁתָם, עַד שֶׁנִּזְכֶּה לִהְיוֹת קְדוֹשִׁים וּטְהוֹרִים בִּקְדֻשַּׁת הַבְּרִית כְּמוֹתָם וְנִזְכֶּה לְקַבֵּל מֵהֶם הִתְנוֹצְצוּת הַמֹּחִין בִּקְדֻשָּׁה גְדוֹלָה, וְיִהְיֶה מֹחֵנוּ וְשִׂכְלֵנוּ הוֹלֵךְ וְגָדוֹל בְתוֹרָתֶךָ וּבַעֲבוֹדָתֶךָ וּבְהַשָּׂגַת אֱלָהוּתְךָ בֶּאֱמֶת, וְנִזְכֶּה לְקַבֵּל מֵהֶם חִדּוּשֵׁי וּבֵאוּרֵי הַתּוֹרָה וְתַעַזְרֵנוּ וְתוֹשִׁיעֵנוּ שֶׁנִּזְכֶּה גַם אֲנַחְנוּ לְחַדֵּשׁ חִדּוּשִׁים וּבֵאוּרִים אֲמִתִּיִּים בְּתוֹרָתְךָ הַקְּדוֹשָׁה, וְעַל יְדֵי זֶה נִזְכֶּה לְבוּשָׁה וְיִרְאָה גְדוֹלָה מִפָּנֶיךָ, וְלָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת, עַד שֶׁיִּהְיֶה נִחְיֶה אֶצְלֵנוּ הַשִּׁפְלוּת וְהָעֲנָוָה שֶׁל מֹשֶׁה רַבֵּנוּ הַמְלֻבָּשׁ בְּכָל אֶחָד וְאֶחָד, בְּכָל אֵבֶר וָאֵבֶר וְנִזְכֶּה גַּם בָּעוֹלָם הַזֶּה לִטְעֹם טַעַם שַׁבָּת קֹדֶשׁ, שֶׁהוּא בְּחִינַת חַיֵּי עוֹלָם הַבָּא, חַיִּים אֲמִתִּיִּים חַיִּים נִצְחִיִּים, כְּמוֹ שֶׁכָּתוּב:
טוֹעֲמֶיהָ חַיִּים זָכוּ, אֲשֶׁר חַיִּים כָּאֵלֶּה אִי אֶפְשָׁר לְקַבֵּל בְּשׁוּם גּוּף וּבְשׁוּם יֵשׁוּת, כִּי אִם כְּשֶׁזּוֹכִין לָבוֹא לְתַכְלִית הָעֲנָוָה בֶּאֱמֶת לִהְיוֹת כְּאַיִן וּכְאֶפֶס
<h3>תו</h3>
רִבּוֹנוֹ שֶׁל עוֹלָם, אֵל חַי וְקַיָּם, הַחֲיֵינוּ וְקַיְמֵינוּ, וּמַלֵּא מִשְׁאֲלוֹתֵינוּ לְטוֹבָה בְּרַחֲמִים, וְזַכֵּנוּ לִחְיוֹת מֵעַתָּה חַיִּים אֲמִתִּיִּים חַיִּים טוֹבִים וַאֲרוּכִים שֶׁהֵם בְּחִינַת חַיִּים נִצְחִיִּים שֶׁל עוֹלָם הַבָּא "כְּחַסְדְּךָ חַיֵּנִי, וְאֶשְׁמְרָה עֵדוּת פִּיךָ תְּחִי נַפְשִׁי וּתְהַלְלֶךָּ, וּמִשְׁפָּטֶךָ יַעַזְרֻנִי, תּוֹדִיעֵנִי אֹרַח חַיִּים שׂוֹבַע שְׂמָחוֹת אֶת פָּנֶיךָ נְעִימוֹת בִּימִינְךָ נֶצַח, יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי", אָמֵן נֶצַח סֶלָה וָעֶד:
<h2>תפילה לו</h2>
<h3>תז</h3>
{מיוסד ע"פ תורה ע"ג}
אַתָּה יָצַרְתָּ עוֹלָמְךָ מִקֶּדֶם בִּשְׁבִיל יִשְׂרָאֵל עַמְּךָ אֲשֶׁר בָּהֶם בָּחַרְתָּ, וּבְרַחֲמֶיךָ הָרַבִּים זִכִּיתָ אוֹתָנוּ וְנָתַתָּ לָנוּ אֶת תּוֹרָתְךָ הַקְּדוֹשָׁה עַל יְדֵי מֹשֶׁה נְבִיאֶךָ נֶאֱמַן בֵּיתֶךָ לְחַיּוֹתֵנוּ כְּהַיּוֹם הַזֶּה, לְמַעַן נִזְכֶּה עַל יָדָהּ לְיוֹם שֶׁכֻּלּוֹ טוֹב וְכֻלּוֹ אָרֹךְ, וּבַחֲסָדֶיךָ הָעֲצוּמִים הוֹסַפְתָּ לָנוּ חֲסָדִים וְטוֹבוֹת נִפְלָאוֹת וְנוֹרָאוֹת עַל יְדֵי כָּל הַצַּדִּיקִים שֶׁבְּכָל דּוֹר וָדוֹר, אֲשֶׁר כֻּלָּם עָשׂוּ אָזְנַיִם לַתּוֹרָה מִשְׁמֶרֶת לְמִשְׁמֶרֶת כַּמָּה מַעֲלוֹת טוֹבוֹת לַמָּקוֹם עָלֵינוּ, עַד אֲשֶׁר זָכִינוּ גַם זָכִינוּ, לַחֲסָדִים רַבִּים וְרַחֲמִים גְּדוֹלִים, "חַסְדֵּי דָוִד הַנֶּאֱמָנִים", אֲשֶׁר הוֹסַפְתָּ לָּנוּ חֶסֶד וָטוֹב, וַתַּגְדֵּל חַסְדְּךָ אֲשֶׁר עָשִׂיתָ עִמָּנוּ, לְהַחֲיוֹת אֶת נַפְשֵׁנוּ, וְשָׁלַחְתָּ לָנוּ מוֹשִׁיעַ וָרַב, "מְשִׁיחַ אֱלֹהֵי יַעֲקֹב וּנְעִים זְמִירוֹת יִשְׂרָאֵל", הוּא דָוִד מֶלֶךְ יִשְׂרָאֵל הַחַי וְקַיָּם, אֲשֶׁר כָּתַב לָנוּ סֵפֶר תְּהִלִּים הַקָּדוֹשׁ וְהַנּוֹרָא, חֲמִשָּׁה סְפָרִים כְּנֶגֶד חֲמִשָּׁה חֻמְשֵׁי תוֹרָה, מָה רַב טוּבְךָ אֲשֶׁר עָשִׂיתָ עִמָּנוּ, מַה נָּשִׁיב לַיהֹוָה כָּל תַּגְמוּלוֹהִי עָלֵינוּ וּבְרַחֲמֶיךָ הָרַבִּים גִּלִּיתָ לָנוּ, אֲשֶׁר עַל יְדֵי אֲמִירַת תְּהִלִּים זוֹכִין לִתְשׁוּבָה, כִּי חָפֵץ חֶסֶד אַתָּה, וְרוֹצֶה אַתָּה בִּתְשׁוּבָתָם שֶׁל רְשָׁעִים וְאֵין אַתָּה חָפֵץ בְּמִיתָתָם עַל כֵּן הִקְדַּמְתָּ תְּרוּפָה לְמַכּוֹתֵנוּ, וְחוֹנַנְתָּ אוֹתָנוּ בְּסֵפֶר תְּהִלִּים הַקָּדוֹשׁ הַזֶּה, הַפּוֹתֵחַ לָנוּ כָּל שַׁעֲרֵי רַחֲמִים, כָּל שַׁעֲרֵי הַתְּשׁוּבָה, שֶׁהֵם חֲמִשִּׁים שַׁעֲרֵי תְשׁוּבָה כְּנֶגֶד חֲמִשִּׁים שַׁעֲרֵי בִינָה
<h3>תח</h3>
רִבּוֹנוֹ שֶׁל עוֹלָם אָב הָרַחֲמָן, זַכֵּנוּ בְּרַחֲמֶיךָ הָרַבִּים, שֶׁנִּזְכֶּה לַעֲסֹק בַּאֲמִירַת תְּהִלִּים כָּל יָמֵינוּ וְתַעַזְרֵנִי אוֹתִי וְאֶת כָּל בְּנֵי בֵיתִי בִּכְלַל יִשְׂרָאֵל עַמֶּךָ, שֶׁאֶזְכֶּה בְּכָל יוֹם וָיוֹם לוֹמַר תְּהִלִּים הַרְבֵּה בְּהִתְעוֹרְרוּת גָּדוֹל בְּלֵב שָׁלֵם בֶּאֱמֶת, וְאֶזְכֶּה לְהַטּוֹת לְבָבִי הֵיטֵב לְהַשְׁמִיעַ לְאָזְנַי מַה שֶּׁאֲנִי מוֹצִיא בְּפִי, בְּאֹפֶן שֶׁאֶזְכֶּה לִמְצוֹא עַצְמִי בְּכָל דַּרְגָא וְדַרְגָא בְּתוֹךְ פְּסוּקֵי תְּהִלִּים הַקְּדוֹשִׁים הַכְּלוּלִים מִכָּל נִשְׁמוֹת יִשְׂרָאֵל וּמִכָּל הַמַּדְרֵגוֹת שֶׁבָּעוֹלָם, מִן תַּכְלִית מַדְרֵגָה הָעֶלְיוֹנָה עַד תַּכְלִית דְּיוּטָא הַתַּחְתּוֹנָה, אֲשֶׁר כָּל הַנּוֹפְלִים וְהָרְחוֹקִים בְּתַכְלִית הָרִחוּק כֻּלָּם יְכוֹלִים לִמְצֹא אֶת עַצְמָם בְּתוֹךְ סֵפֶר תְּהִלִּים, וְכָל אֶחָד יָכוֹל לְעוֹרֵר לְבָבוֹ לָשׁוּב בִּתְשׁוּבָה שְׁלֵמָה לְהַשֵּׁם יִתְבָּרַךְ עַל יְדֵי אֲמִירַת תְּהִלִּים, וְלָבֹא לְהַשַּׁעַר שֶׁל תְּשׁוּבָה הַשַּׁיָּךְ לוֹ, שֶׁהוּא מְכֻוָּן כְּנֶגֶד הָאוֹת שֶׁלּוֹ שֶׁיֵּשׁ לוֹ בְּמ"ט [בְּאַרְבָּעִים וָתֵשַׁע] אוֹתִיּוֹת שֶׁל שְׁמוֹת שִׁבְטֵי יָהּ שֶׁהֵם מ"ט [אַרְבָּעִים וָתֵשַׁע] אוֹתִיּוֹת כְּנֶגֶד מ"ט [אַרְבָּעִים וָתֵשַׁע] שַׁעֲרֵי תְשׁוּבָה שֶׁאָנוּ צְרִיכִים לָשׁוּב עַל יָדָם לְהַשֵּׁם יִתְבָּרַךְ עַד שֶׁנִּזְכֶּה עַל יְדֵי זֶה שֶׁהַשֵּׁם יִתְבָּרַךְ יָשׁוּב אֵלֵינוּ בִּתְשׁוּבָה שְׁלֵמָה, לְרַחֵם עָלֵינוּ בַּחֲסָדִים רַבִּים וְרַחֲמִים גְּדוֹלִים, לְסַיְּעֵנוּ וּלְעָזְרֵנוּ בְּכָל עֵת לְהִתְקָרֵב אֵלָיו יִתְבָּרַךְ תָּמִיד, מִכָּל הַמְּקוֹמוֹת שֶׁנָּפַלְנוּ בָּהֶם, וְלָשׁוּב אֵלָיו בִּתְשׁוּבָה שְׁלֵמָה, תְּשׁוּבָה עַל תְּשׁוּבָה תָּמִיד:
<h3>תט</h3>
אָנָּא אָבִי אָב הָרַחֲמָן כָּל דַּרְכֵי עֵצוֹתֶיךָ אֲשֶׁר גִּלִּיתָ לָנוּ עַל יְדֵי צַדִּיקֶיךָ הָאֲמִתִּיִּים, בְּכֻלָּם פָּגַמְתִּי בָּהֶם הַרְבֵּה כַּאֲשֶׁר אַתָּה יָדַעְתָּ אֲבָל אֲנִי יוֹדֵעַ [וּמַאֲמִין] בֶּאֱמוּנָה שְׁלֵמָה, שֶׁבֶּאֱמֶת אִי אֶפְשַׁר לְקַלְקֵל עֵצוֹתֶיךָ בְּשׁוּם אֹפֶן בָּעוֹלָם עַל כֵּן עֲדַיִן אֲנִי עוֹמֵד וּמְצַפֶּה לִישׁוּעָה שְׁלֵמָה בְּכָל עֵת, שֶׁתְּקָרְבֵנִי אֵלֶיךָ וְתַחֲזִירֵנִי בִּתְשׁוּבָה שְׁלֵמָה לְפָנֶיךָ, עַל יְדֵי כָּל הַדְּרָכִים וְהָעֵצוֹת הַנִּפְלָאוֹת וְהַנּוֹרָאוֹת הַתְּמִימוֹת וְהַפְּשׁוּטוֹת, אֲשֶׁר גִּלִּיתָ לָנוּ עַל יְדֵי צַדִּיקֶךָ הָאֲמִתִּיִּים, בְּאֹפֶן שֶׁאֶזְכֶּה מֵעַתָּה לִהְיוֹת כִּרְצוֹנְךָ הַטּוֹב תָּמִיד:
<h3>תי</h3>
רִבּוֹנוֹ שֶׁל עוֹלָם זַכֵּנִי לִהְיוֹת רָגִיל מְאֹד בַּאֲמִירַת תְּהִלִּים הַרְבֵּה בְּכָל יוֹם בְּכַוָּנָה גְדוֹלָה, בְּהִתְעוֹרְרוּת נִפְלָא בְּכַוָּנַת הַלֵּב בֶּאֱמֶת, עַד שֶׁאֶזְכֶּה עַל יְדֵי זֶה לְהַרְגִּישׁ כְּאֵב עֲווֹנוֹתַי, וְלָשׁוּב עֲלֵיהֶם בִּתְשׁוּבָה שְׁלֵמָה וְאֶזְכֶּה לְשִׂמְחָה גְדוֹלָה עַל יְדֵי אֲמִירַת תְּהִלִּים, וּלְעוֹרֵר עָלַי כָּל הָעֲשָׂרָה מִינֵי נְגִינָה שֶׁנֶּאֱמַר בָּהֶם סֵפֶר תְּהִלִּים, שֶׁהֵם רְפוּאַת הַבַּת מֶלֶךְ, שֶׁהִיא כְּנֶסֶת יִשְׂרָאֵל, וּנְגִינוֹתַי אֲנַגֵּן כָּל יְמֵי חַיַּי עַל בֵּית יְהֹוָה בְּקוֹל רִנָּה וְתוֹדָה, "כִּי טוֹב יְהֹוָה כִּי לְעוֹלָם חַסְדּוֹ"
<h3>תיא</h3>
מָלֵא רַחֲמִים, זַכֵּנוּ לָצֵאת מִגָּלוּת מִצְרַיִם, וּמִכָּל הַגָּלֻיּוֹת שֶׁל הַנֶּפֶשׁ וְהַגּוּף אֲשֶׁר כֻּלָּם מְכוּנִים בְּשֵׁם גָּלוּת מִצְרַיִם זַכֵּנִי שֶׁאֶזְכֶּה לְטַהֵר וּלְזַכֵּךְ וּלְגַלּוֹת כָּל הַמ"ט שַׁעֲרֵי תְשׁוּבָה עַל יְדֵי אֲמִירַת תְּהִלִּים הַכּוֹלֵל אֶת כָּל "שְׁמוֹת בְּנֵי יִשְׂרָאֵל הַבָּאִים מִצְרָיְמָה", שֶׁיֵּשׁ בָּהֶם מ"ט אוֹתִיּוֹת כְּנֶגֶד מ"ט שַׁעֲרֵי תְשׁוּבָה וְעַל יְדֵי זֶה תּוֹצִיאֵנִי מִמ"ט שַׁעֲרֵי טֻמְאָה וְתַכְנִיסֵנִי בְּתוֹךְ מ"ט שַׁעֲרֵי קְדֻשָּׁה, וְתוֹצִיאֵנִי מִמֵּצַר הַגָּרוֹן, שֶׁלֹּא יִהְיֶה נִחַר גְּרוֹנִי, כִּי כְּבָר קְרָאתִיךָ מִמֵּצַר הַגָּרוֹן הַרְבֵּה הוֹצִיאֵנִי לַמֶּרְחָב וְזַכֵּנִי וְהַעֲלֵנִי מִבְּחִינַת אֶרֶץ מִצְרַיִם מִמֵּצַר הַגָּרוֹן, עַד שֶׁאֶזְכֶּה לְהַרְחִיב פִּי וְאַתָּה תְּמַלְּאֵהוּ בְּכָל טוּב אֲמִתִּי וְנִצְחִי, בְּאֹפֶן שֶׁאֶזְכֶּה לְהִתְקָרֵב וְלָשׁוּב אֵלֶיךָ בִּתְשׁוּבָה שְׁלֵמָה בֶּאֱמֶת בְּכָל לֵב בְּגוּף וָנֶפֶשׁ וּמָמוֹן "הֲשִׁיבֵנִי וְאָשׁוּבָה כִּי אַתָּה [יְהֹוָה] אֱלֹהָי", הֲשִׁיבֵנוּ אָבִינוּ לְתוֹרָתֶךָ, וְקָרְבֵנוּ מַלְכֵּנוּ לַעֲבוֹדָתֶךָ, וְהַחֲזִירֵנוּ בִּתְשׁוּבָה שְׁלֵמָה לְפָנֶיךָ כִּי אַתָּה צוֹפֶה לָרָשָׁע וְחָפֵץ בְּהִצָּדְקוֹ, וְרוֹצֶה אַתָּה בִּתְשׁוּבָה, כִּי לֹא תַחְפֹּץ "בְּמוֹת הַמֵּת כִּי אִם בְּשׁוּבוֹ מִדְּרָכָיו וְחָיָה", וְעַד יוֹם מוֹתוֹ תְּחַכֶּה לוֹ, אִם יָשׁוּב מִיַּד תְּקַבְּלוֹ, "תָּשֵׁב אֱנוֹשׁ עַד דַּכָּא" עַד דִּכְדוּכָהּ שֶׁל נֶפֶשׁ, "וַתֹּאמֶר שׁוּבוּ בְּנֵי אָדָם שׁוּבֵנוּ אֱלֹהֵי יִשְׁעֵנוּ וְהָפֵר כַּעַסְךָ עִמָּנוּ הֲשִׁיבֵנוּ יְהֹוָה אֵלֶיךָ וְנָשׁוּבָה חַדֵּשׁ יָמֵינוּ כְּקֶדֶם":
<h3>תיב</h3>
רִבּוֹנוֹ שֶׁל עוֹלָם "זְכוֹר רַחֲמֶיךָ יְהֹוָה וַחֲסָדֶיךָ כִּי מֵעוֹלָם הֵמָּה", זְכוֹר נָא הַחֶסֶד הַנִּפְלָא וְהַנּוֹרָא אֲשֶׁר עָשִׂיתָ עִמָּנוּ, אֲשֶׁר הוֹצֵאתָנוּ מִמִּצְרַיִם בְּכֹחַ גָּדוֹל וּבְיָד חֲזָקָה, וְגִלִּיתָ לָנוּ אֲמִתַּת אֱמוּנַת אֱלָהוּתְךָ בְּאוֹר גָּדוֹל וְנִפְלָא וְנֶעֱרָב, וְעָשִׂיתָ אוֹתוֹת וּמוֹפְתִים גְּדוֹלִים וְנוֹרָאִים, כְּדֵי לְגַלּוֹת אֱלֹהוּתְךָ וְאַחְדוּתְךָ וּמֶמְשַׁלְתְּךָ אֲשֶׁר בַּכֹּל מָשָׁלָה, וּמֵאָז, קֵרַבְתָּ אוֹתָנוּ לְךָ לְעַם קָדוֹשׁ וְהוֹצֵאתָ אוֹתָנוּ מִמ"ט [מֵאַרְבָּעִים וְתִשְׁעָה] שַׁעֲרֵי טֻמְאָה, וְהִכְנַסְתָּ אוֹתָנוּ בְּמ"ט [בְּאַרְבָּעִים וְתִשְׁעָה] שַׁעֲרֵי קְדֻשָּׁה, שֶׁהֵם מ"ט [אַרְבָּעִים וָתֵשַׁע] שַׁעֲרֵי תְשׁוּבָה הַכְּלוּלִים בְּמ"ט [בְּאַרְבָּעִים וָתֵשְׁעַת] אוֹתִיּוֹת שֶׁיֵּשׁ בִּשְׁמוֹת שִׁבְטֵי יָהּ, וּבְרַחֲמֶיךָ הָרַבִּים צִוִּיתָ אוֹתָנוּ לִסְפֹּר כְּנֶגֶד זֶה מ"ט [אַרְבָּעִים וָתֵשַׁע] יְמֵי הַסְּפִירָה, כְּדֵי לְטַהֵר נַפְשׁוֹת עַמְּךָ יִשְׂרָאֵל מִזֻּהֲמָתָם, לְמַעַן נִזְכֶּה עַל יְדֵי מִצְוַת סְפִירַת הָעֹמֶר לָצֵאת מִטֻּמְאָה לְטָהֳרָה, לָצֵאת מִמ"ט [מֵאַרְבָּעִים וָתֵשַׁע] שַׁעֲרֵי טֻמְאָה וְלִכְנֹס בְּמ"ט [בְּאַרְבָּעִים וָתֵשַׁע] שַׁעֲרֵי קְדֻשָּׁה; רִבּוֹנוֹ שֶׁל עוֹלָם מָלֵא רַחֲמִים, זַכֵּנוּ בַּחֲסָדֶיךָ הָעֲצוּמִים לְקַיֵּם מִצְוַת סְפִירַת הָעֹמֶר בִּזְמַנּוֹ בִּקְדֻשָּׁה גְדוֹלָה וּבְהִתְעוֹרְרוּת נִפְלָא וְנוֹרָא, שֶׁנִּזְכֶּה לְהִתְעוֹרֵר עַל יְדֵי קְדֻשַּׁת מִצְוָה נוֹרָאָה הַזֹּאת לָשׁוּב אֵלֶיךָ בֶּאֱמֶת, וְלָצֵאת מִכָּל טֻמְאוֹתֵינוּ, לְבַעֵר מִקִּרְבֵּנוּ כָּל מִינֵי טֻמְאוֹת וְזֻהֲמוֹת שֶׁנִּדְבַּק בָּנוּ עַל יְדֵי מַעֲשֵׂינוּ הָרָעִים
<h3>תיג</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, הוֹשִׁיעֵנוּ בְּכָל מִינֵי יְשׁוּעוֹת כִּי אַתָּה יוֹדֵעַ הַכֹּחַ שֶׁל כָּל מִצְוָה וּמִצְוָה, כַּמָּה גָדוֹל כֹּחָהּ לְהוֹצִיא אוֹתָנוּ מִמְּקוֹמוֹת שֶׁנָּפַלְנוּ לְשָׁם בַּעֲווֹנוֹתֵינוּ הָרַבִּים וּלְקָרְבֵנוּ אֵלֶיךָ, וּבִפְרָט מִצְוָה הַזֹּאת שֶׁל סְפִירַת הָעֹמֶר, שֶׁהִיא הֲכָנָה לְקַבָּלַת הַתּוֹרָה, שֶׁהִיא תְּחִלַּת הִתְקָרְבוּת יִשְׂרָאֵל לַאֲבִיהֶם שֶׁבַּשָּׁמַיִם אֲשֶׁר נָתַתָּ לָנוּ מִצְוָה הַקְּדוֹשָׁה הַזֹּאת כְּדֵי לָצֵאת מִמ"ט שַׁעֲרֵי טֻמְאָה וְלִכְנֹס לְמ"ט [לְאַרְבָּעִים וָתֵשַׁע] שַׁעֲרֵי הַקְּדֻשָּׁה זַכֵּנִי בַּמָּקוֹם שֶׁאֲנִי שָׁם עַכְשָׁו, שֶׁאֶזְכֶּה לְקַיֵּם מִצְוָה הַזֹּאת בְּתַכְלִית הַשְּׁלֵמוּת הָאֶפְשָׁרִי לְאִישׁ כְּעֶרְכִּי לְקַיֵּם מִצְוָה הַזֹּאת וְאַתָּה תִמָּלֵא רַחֲמִים עָלַי, וְתַעַזְרֵנִי וְתוֹשִׁיעֵנִי עַל יְדֵי זֶה, וְתוֹצִיאֵנִי מְהֵרָה מִטֻּמְאָה לְטָהֳרָה, מֵחֹל לְקֹדֶשׁ, מִיָּגוֹן לְשִׂמְחָה, מִשִּׁעְבּוּד לִגְאֻלָּה וּמֵאֲפֵלָה לְאוֹר גָּדוֹל עַד אֲשֶׁר נִזְכֶּה בְּחַג הַשָּׁבוּעוֹת הַקָּדוֹשׁ, בְּיוֹם הַחֲמִשִּׁים שֶׁאַתָּה תָשׁוּב אֵלֵינוּ, וְתִפְתַּח לָנוּ שַׁעַר הַחֲמִשִּׁים הַקָּדוֹשׁ, וְתַשְׁפִּיעַ עָלֵינוּ רַחֲמִים גְּדוֹלִים וְחֶסֶד עֶלְיוֹן מִשָּׁם, בְּאֹפֶן שֶׁנִּזְכֶּה לְתַקֵּן הַכֹּל וְלָשׁוּב אֵלֶיךָ בֶּאֱמֶת תָּמִיד:
<h3>תיד</h3>
רִבּוֹנוֹ שֶׁל עוֹלָם, צוֹפֶה וּמַבִּיט עַד סוֹף כָּל הַדּוֹרוֹת, חוֹשֵׁב מַחֲשָׁבוֹת לְבַל יִדַּח מִמְּךָ נִדָּח אַתָּה יוֹדֵעַ תֹּקֶף מְרִירוּת הַגָּלוּת הָאַחֲרוֹן הַזֶּה, לְהֵיכָן נָפַלְנוּ וְיָרַדְנוּ בַּעֲווֹנוֹתֵינוּ הָרַבִּים, אֲשֶׁר יְרִידָתֵנוּ עֲמֻקָּה יוֹתֵר מִמ"ט שַׁעֲרֵי טֻמְאָה וּבַעֲווֹנוֹתֵינוּ הָרַבִּים נֶאֱמַר עָלֵינוּ עַל עֵת צָרָה הַזֹּאת "וַתֵּרֶד פְּלָאִים אֵין מְנַחֵם לָהּ" כִּי טָבַעְנוּ "בִּיוֵן מְצוּלָה וְאֵין מָעֳמָד" בָּאנוּ בְמַעֲמַקֵּי מַיִם וְשִׁבֹּלֶת שְׁטָפָתְנוּ, "הַבֵּט יָמִין וּרְאֵה וְאֵין לִי מַכִּיר, אָבַד מָנוֹס מִמֶּנִּי אֵין דּוֹרֵשׁ לְנַפְשִׁי", חָזַרְתִּי עַל כָּל הַצְּדָדִים וִישׁוּעָה רָחֲקָה מִמֶּנִּי, וּמָה אוֹמַר וַעֲווֹנוֹתַי עָשׂוּ לִי מַה שֶּׁעָשׂוּ "לוּלֵי תוֹרָתְךָ שַׁעֲשֻׁעָי אָז אָבַדְתִּי בְעָנְיִי", כִּי חַסְדְּךָ גָּדוֹל עָלֵינוּ וְהִצַּלְתָּ נַפְשֵׁנוּ מִשְּׁאוֹל תַּחְתִּיָּה, כִּי הַאַף אֻמְנָם זֶה הַגָּלוּת הָאַחֲרוֹן הִכְבִּיד, כִּי נָפַלְנוּ וְיָרַדְנוּ לְמָקוֹם שֶׁיָּרַדְנוּ יוֹתֵר וְיוֹתֵר מִגָּלוּת מִצְרַיִם, אֲבָל זֹאת נֶחָמָתֵנוּ בְעָנְיֵינוּ כִּי אִמְרָתְךָ חִיָּתְנוּ, כִּי כְבָר הִקְדַמְתָּ תְּרוּפָה לְמַכּוֹתֵנוּ כִּי כְבָר נָתַתָּ לָנוּ תוֹרָתְךָ הַקְּדוֹשָׁה עַל יְדֵי מֹשֶׁה נְבִיאֶךָ, אֲשֶׁר בְּגָלוּת מִצְרַיִם לֹא זָכִינוּ לָזֶה עֲדַיִן, וְיָצָאנוּ מִשָּׁם קֹדֶם קַבָּלַת הַתּוֹרָה כְּעַבְדָּא דְבָרַח מֵרִבּוֹנֵיהּ, שֶׁזֶּה גָרַם לָנוּ מַה שֶּׁגָּרַם לָנוּ אֲבָל עַתָּה כְּבָר הִפְלֵאתָ חַסְדְּךָ עִמָּנוּ, וְנָתַתָּ לָנוּ כְּבָר תּוֹרָתְךָ הַקְּדוֹשָׁה עַל יְדֵי מֹשֶׁה נְבִיאֶךָ נֶאֱמַן בֵּיתֶךָ, וּכְבָר זָכִינוּ שֶׁהָיָה לָנוּ כַּמָּה וְכַמָּה צַדִּיקִים גְּדוֹלִים וְנוֹרָאִים בְּכָל דּוֹר וָדוֹר, וְגַם זָכִינוּ לְסֵפֶר תְּהִלִּים הַקָּדוֹשׁ עַל יְדֵי דָּוִד מֶלֶךְ יִשְׂרָאֵל אֲבָל הָאֱמֶת אֲנִי מוֹדֶה וּמִתְוַדֶּה לְפָנֶיךָ, יְהֹוָה אֱלֹהַי וֵאלֹהֵי אֲבוֹתַי, כִּי אַף עַל פִּי כֵן עֲדַיִן אֲנִי מִבַּחוּץ לְגַמְרֵי, וַעֲדַיִן לֹא יָצָאתִי מִן הַחֹל אֶל הַקֹּדֶשׁ כְּלָל יוֹם יוֹם אוֹמַר מַה יְּהֵא בְּסוֹפִי, "קַוֵּה לְשָׁלוֹם וְאֵין טוֹב, לְעֵת מַרְפֵּא וְהִנֵּה בְעָתָה" כָּלוּ כָל הַקִּצִּים שֶׁהָיִיתִי מְצַפֶּה לְהִוָּשֵׁעַ בָּהֶם וַעֲדַיִן לֹא נוֹשָׁעְתִּי וְלֹא דַי לִי בָזֶה, כִּי אִם עוֹד הוֹסַפְתִּי חֵטְא עַל פֶּשַׁע, פְּשָׁעִים עַל פְּשָׁעִים גְּדוֹלִים וְנוֹרָאִים אוֹי וַאֲבוֹי לֹא יָדַעְתִּי נַפְשִׁי אֵיךְ אֲנִי חַי בָּעוֹלָם בִּמְרִירוּת דִּמְרִירוּת כָּזֶה, בְּפִזּוּר הַנֶּפֶשׁ מַר מִמָּוֶת כָּזֶה, בִּנְפִילוֹת וְהַשְׁלָכוֹת וּזְרִיקוֹת כָּאֵלֶּה, אֲשֶׁר בְּכָל עֵת אֲנִי עוֹלֶה שָׁמַיִם וְיוֹרֵד תְּהוֹמוֹת עֲמֻקּוֹת, וְהִשְׁלַכְתִּי עַצְמִי מִשָּׁמַיִם לָאָרֶץ מִתַּחַת אֲלָפִים וּרְבָבוֹת פְּעָמִים בְּלִי מִסְפָּר, וּמְקַלְּעִים אֶת נַפְשִׁי כְּמוֹ "בְּתוֹךְ כַּף הַקֶּלַע", עַד אֲשֶׁר אָפְסוּ הַדִּבּוּרִים וְהַצֵּרוּפֵי אוֹתִיּוֹת לְסַפֵּר מְצוּקוֹתַי וּמְרִירוֹתַי, אוֹי וַאֲבוֹי, כִּי נִכְסַפְתִּי עַל כָּל פָּנִים, לְקָרֵר מַר רוּחִי וּלְפָרֵשׁ שִׂיחָתִי, וְגַם זֶה קָשֶׁה וְכָבֵד עָלַי, יָדִי כָּבְדָה עַל אַנְחָתִי, כִּי לֹא יַסְפִּיקוּ כָּל עוֹרוֹת אֵילֵי נְבָיוֹת לְבָאֵר בָּהֶם עַד הֵיכָן מַגִּיעִים הַפְּגָמִים שֶׁלָּנוּ שֶׁל יוֹם אֶחָד, וַאֲפִלּוּ שֶׁל שָׁעָה אַחַת:
<h3>תטו</h3>
רִבּוֹנוֹ שֶׁל עוֹלָם "זֹאת נֶחָמָתִי בְעָנְיִי", מַה שֶּׁחִזְּקוּ אוֹתָנוּ הַצַּדִּיקִים אֲמִתִּיִּים בְּשִׁבְעָה מְשִׁיבֵי טָעַם, וְגִלּוּ לָנוּ שֶׁאֵין שׁוּם יִאוּשׁ בָּעוֹלָם כְּלָל, עַל זֶה לְבַד תָּמַכְתִּי יְתֵדוֹתַי, וְעַל כֹּחָם הַגָּדוֹל נִשְׁעָנְתִּי לְצַפּוֹת לִישׁוּעָה עֲדַיִן מִמָּקוֹם שֶׁאֲנִי שָׁם עַל כֵּן בְּכָל עֵת אֲבַקֵּשׁ אוֹתְךָ מָלֵא רַחֲמִים, שֶׁתּוֹשִׁיעֵנִי בְּכָל דַּרְכֵי עֵצוֹתֶיךָ הַקְּדוֹשִׁים אֲשֶׁר גִּלִּיתָ לָנוּ עַל יְדֵי צַדִּיקֶךָ הָאֲמִתִּיִּים, אֲשֶׁר כָּל עֵצָה וְעֵצָה יֵשׁ לָהּ כֹּחַ לַעֲזֹר וּלְהוֹשִׁיעַ גַּם אוֹתִי וְאִם בַּעֲווֹנוֹתַי הָרַבִּים קִלְקַלְתִּי כֻלָּם, אֲנִי יוֹדֵעַ וּמַאֲמִין שֶׁיֵּשׁ לְךָ עוֹד רַחֲמִים רַבִּים וְהַצָּלוֹת וִישׁוּעוֹת וְעֵצוֹת נִפְלָאוֹת אֲשֶׁר גִּלִּיתָ לָהֶם לְבַד, אֲשֶׁר לֹא גִּלּוּ אוֹתָם עֲדַיִן בָּעוֹלָם, אֲשֶׁר עַל יָדָם יֵשׁ לִי תִּקְוָה עֲדַיִן, שֶׁאֶזְכֶּה לָשׁוּב אֵלֶיךָ וּלְהַתְחִיל מֵחָדָשׁ לְקַיֵּם עֵצוֹתֶיךָ הַקְּדוֹשׁוֹת כֻּלָּם בְּאַהֲבָה וּבְיִרְאָה, בְּאֹפֶן שֶׁאֶזְכֶּה לְתַקֵּן הַכֹּל בְּחַיַּי מְהֵרָה וְלִהְיוֹת כִּרְצוֹנְךָ הַטּוֹב תָּמִיד:
<h3>תטז</h3>
רִבּוֹנוֹ שֶׁל עוֹלָם "בִּלְעֲדֵי אֶחֱזֶה אַתָּה הוֹרֵנִי", כִּי "אֲנִי בַעַר וְלֹא אֵדָע, בְּהֵמוֹת הָיִיתִי עִמָּךְ", וְאִם אָמְנָם בַּעֲווֹנוֹתַי הָרַבִּים פָּגַמְתִּי וְקִלְקַלְתִּי הַרְבֵּה בַּמֶּה שֶׁיָּדַעְתִּי שֶׁהוּא נֶגֶד רְצוֹנְךָ, כִּי חָטָאתִי עָוִיתִי וּפָשַׁעְתִּי הַרְבֵּה בְּכָל יוֹם וּבְכָל עֵת וּבְכָל שָׁעָה מִנְּעוּרַי עַד הַיּוֹם הַזֶּה, וּפָגַמְתִּי וְקִלְקַלְתִּי הַרְבֵּה מְאֹד עִם כָּל זֶה, בְּרַחֲמֶיךָ הָרַבִּים גִּלִּיתָ לָנוּ עַל יְדֵי צַדִּיקֶךָ הָאֲמִתִּיִּים, כִּי "אַתָּה יְהֹוָה אֱלֹהַי גָדַלְתָּ מְאֹד", אֲשֶׁר אֵין אָנוּ יוֹדְעִים כְּלָל, כִּי לִגְדֻלָּתְךָ אֵין חֵקֶר, אֲשֶׁר אֲפִלּוּ נְפִילָתֵנוּ אֵיךְ שֶׁנָּפַלְנוּ כָּל אֶחָד וְאֶחָד לְהֵיכָן שֶׁנָּפַל אַף עַל פִּי כֵן גְּדֻלָּתְךָ שָׂגְבָה מְאֹד, אֲשֶׁר יֵשׁ עִנְיָן שֶׁשָּׁם נִשְׁתַּנָּה הַכֹּל לְגַמְרֵי לְטוֹבָה, כִּי אֵין אִתָּנוּ יוֹדְעִים עַד מָה, וְעַל זֶה לְבַד אֲנִי נִשְׁעָן וְנִתְלֶה וְנִסְמָךְ עֲדַיִן, כִּי חַסְדֵי יְהֹוָה לֹא תָמְנוּ, וְלֹא כָלוּ רַחֲמָיו לְעוֹלָם:
<h3>תיז</h3>
מָלֵא רַחֲמִים, זַכֵּנִי לְהַרְבּוֹת בַּאֲמִירַת תְּהִלִּים בְּכַוָּנָה גְדוֹלָה וּבְהִתְעוֹרְרוּת נִפְלָא בְּלֵב שָׁלֵם, עַד שֶׁאֶזְכֶּה שֶׁתַּשְׁפִּיעַ עָלַי בְּכָל עֵת הֶאָרָה וּקְדֻשָּׁה גְדוֹלָה מִשַּׁעַר הַחֲמִשִּׁים שֶׁל הַקְּדֻשָּׁה שֶׁהוּא כּוֹלֵל כָּל שַׁעֲרֵי קְדֻשָּׁה, בְּאֹפֶן שֶׁתּוֹצִיאֵנִי מְהֵרָה מִכָּל הַחֲמִשִּׁים שַׁעֲרֵי טֻמְאָה וְתַכְנִיסֵנִי לְכָל הַחֲמִשִּׁים שַׁעֲרֵי קְדֻשָּׁה, כִּי אֵין לָנוּ עַל מִי לְהִשָּׁעֵן כִּי אִם עָלֶיךָ אָבִינוּ שֶׁבַּשָּׁמַיִם, כִּי לֵית אֲתַר פָּנוּי מִנָּךְ עָזְרֵנוּ נָא מֵעַתָּה, וְהוֹשִׁיעֵנוּ יְשׁוּעָה שְׁלֵמָה כְּנָאֶה לְךָ, בְּאֹפֶן שֶׁאֶזְכֶּה לְהִתְחַדֵּשׁ לְגַמְרֵי, שֶׁאֶעֱזוֹב דַּרְכִּי הָרָע וּמַחְשְׁבוֹתַי הָרָעוֹת לְגַמְרֵי וְלֹא אָשׁוּב עוֹד לְכִסְלָה "לֵב טָהוֹר בְּרָא לִי אֱלֹהִים וְרוּחַ נָכוֹן חַדֵּשׁ בְּקִרְבִּי", וְאֶזְכֶּה מְהֵרָה עַל יְדֵי אֲמִירַת תְּהִלִּים לָבוֹא וּלְהַגִּיעַ לְהָאוֹת וְהַשַּׁעַר שֶׁל תְּשׁוּבָה הַשַּׁיָּךְ לְנַפְשִׁי כְּפִי שֹׁרֶשׁ נִשְׁמָתִי בְּמ"ט [בְּאַרְבָּעִים וָתֵשַׁע] אוֹתִיּוֹת שִׁבְטֵי יָהּ, בְּאֹפֶן שֶׁאֶזְכֶּה לָשׁוּב אֵלֶיךָ בֶּאֱמֶת וּבְלֵב שָׁלֵם, וּלְעָבְדְּךָ בֶּאֱמֶת בְּיִרְאָה וּבְאַהֲבָה "בְּשִׂמְחָה וּבְטוּב לֵבָב מֵרֹב כֹּל הֲשִׁיבֵנִי וְאָשׁוּבָה כִּי אַתָּה [יְהֹוָה] אֱלֹהָי הֲשִׁיבֵנוּ יְהֹוָה אֵלֶיךָ וְנָשׁוּבָה חַדֵּשׁ יָמֵינוּ כְּקֶדֶם יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן וְאָמֵן:
<h2>תפילה לז</h2>
<h3>תיח</h3>
{מיוסד ע"פ תורה ע"ד} יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, עוֹשֶׂה נִסִּים וְנִפְלָאוֹת בְּכָל דּוֹר וָדוֹר, הָרָב אֶת רִיבֵנוּ וְהַדָּן אֶת דִּינֵנוּ וְהַנּוֹקֵם אֶת נִקְמָתֵנוּ, וְהַמְשַׁלֵּם גְּמוּל לְכָל אוֹיְבֵי נַפְשֵׁנוּ וְהַנִּפְרָע לָנוּ מִצָּרֵינוּ שֶׁתְּרַחֵם עָלֵינוּ בְּרַחֲמֶיךָ הָרַבִּים וְתַעֲזֹר לָנוּ בִּישׁוּעָתְךָ וְנִפְלְאוֹתֶיךָ הַנּוֹרָאוֹת, שֶׁנִּזְכֶּה לְקַבֵּל וּ"לְקַיֵּם אֶת יְמֵי הַפּוּרִים הַקְּדוֹשִׁים בִּזְמַנֵּיהֶם" כָּרָאוּי, שֶׁנִּזְכֶּה לְקַיֵּם כָּל הַמִּצְוֹת הַקְּדוֹשׁוֹת הַנּוֹהֲגוֹת בַּפּוּרִים בִּקְדֻשָּׁה וּבְטָהֳרָה גְדוֹלָה, "בְּשִׂמְחָה וּבְטוּב לֵבָב", בְּגִילָה בְּרִנָּה בְּדִיצָה וְחֶדְוָה רַבָּה וַעֲצוּמָה מְאֹד, עִם כָּל פְּרָטֵיהֶם וְדִקְדּוּקֵיהֶם וְכַוָּנוֹתֵיהֶם וְתַרְיַ"ג מִצְוֹת הַתְּלוּיוֹת בָּהֶם:
<h3>תיט</h3>
רִבּוֹנוֹ שֶׁל עוֹלָם כְּבָר גִּלִּיתָ אָזְנֵינוּ שֶׁכָּל הַנִּסִּים וְהַנִּפְלָאוֹת שֶׁעָשִׂיתָ לַאֲבוֹתֵינוּ אֲשֶׁר עֲלֵיהֶם נִקְבְּעוּ הַיָּמִים טוֹבִים הַקְּדוֹשִׁים, כֻּלָּם נַעֲשִׂים וְנִתְגַּלִּים וּמְאִירִים בְּכָל דּוֹר וָדוֹר בְּכָל אָדָם וּבְכָל זְמַן, וְאָנוּ צְרִיכִין לְהַמְשִׁיךְ קְדֻשַּׁת פּוּרִים וּקְדֻשַּׁת כָּל הַיָּמִים טוֹבִים, וְהֶאָרַת הַנִּסִּים וְנִפְלָאוֹת שֶׁנַּעֲשׂוּ אָז, בְּכָל שָׁנָה וְשָׁנָה בְּכָל דּוֹר וָדוֹר וּבְכָל אָדָם וְאָדָם בִּפְרָטִיּוּת וּבְכֵן בָּאתִי לְפָנֶיךָ עוֹשֶׂה נִסִּים וְנִפְלָאוֹת בְּכָל דּוֹר וָדוֹר, וּבְכָל יוֹם וּבְכָל עֵת וּבְכָל שָׁעָה, לַמְּדֵנִי וְהוֹרֵנִי וְחָנֵּנִי וְזַכֵּנִי שֶׁאֶזְכֶּה לְשִׂמְחַת פּוּרִים בִּשְׁלֵמוּת בֶּאֱמֶת, שֶׁאֶזְכֶּה לִשְׂמֹחַ מְאֹד מְאֹד בְּכָל לֵב וָנֶפֶשׁ בִּימֵי הַפּוּרִים הַקְּדוֹשִׁים בְּכָל שָׁנָה וְשָׁנָה בְּשִׂמְחָה שֶׁאֵין לָהּ קֵץ עַד שֶׁאֶזְכֶּה עַל יְדֵי הַשִּׂמְחָה וְהַקְּדֻשָּׁה שֶׁל פּוּרִים לְהַמְשִׁיךְ עָלַי וְעַל כָּל יִשְׂרָאֵל הַקְּדֻשָּׁה וְהַטָּהֳרָה הַנִּמְשֶׁכֶת מֵהַפָּרָה אֲדֻמָּה שֶׁמְּטַהֶרֶת מִטֻּמְאַת מֵת, אֲשֶׁר צִוִּיתָ עָלֵינוּ לַעֲסֹק בִּקְרִיאַת הַפָּרָשָׁה הַזֹּאת שֶׁל פָּרָה אֲדֻמָּה אַחַר פּוּרִים, וְגִלִּיתָ לָנוּ שֶׁעַל יְדֵי פּוּרִים זוֹכִין לְטָהֳרַת הַפָּרָה אֲדֻמָּה, לְמַעַן נִזְכֶּה לִהְיוֹת טְהוֹרִים לְקַבֵּל קְדֻשַּׁת הַקָּרְבַּן פֶּסַח בִּזְמַנּוֹ:
<h3>תכ</h3>
רִבּוֹנוֹ שֶׁל עוֹלָם, אַתָּה יוֹדֵעַ שֶׁבְּעֹצֶם יְרִידָתֵנוּ וּנְפִילָתֵנוּ בְּעֹמֶק הַגָּלוּת הַמַּר הַזֶּה, וְעֹצֶם וְרִבּוּי צָרוֹת הַנֶּפֶשׁ שֶׁעוֹבְרִים עַל כָּל אֶחָד מִיִּשְׂרָאֵל וְעָלַי בִּפְרָטִיּוּת, וְעֹצֶם וְרִבּוּי הַמְּצוּלוֹת יָם הַשּׁוֹטְפִים עָלַי, וְרוֹדְפִים אוֹתִי מְאֹד מְאֹד מִכָּל הַצְּדָדִים, וּבְצָרָה גְדוֹלָה אֲנִי מְאֹד מְאֹד בְּלִי שִׁעוּר וָעֵרֶךְ, וְאֵינִי יוֹדֵעַ שׁוּם פֶּתַח תִּקְוָה לְתַקֵּן וּלְהִנָּצֵל מִכָּל זֶה, הֵן עַל כָּל אֵלֶּה אֲנִי צָרִיךְ עַתָּה נִסִּים נִפְלָאִים וִישׁוּעוֹת גְּדוֹלוֹת וְנוֹרָאוֹת, כַּאֲשֶׁר עָשִׂיתָ עִם כְּלַל יִשְׂרָאֵל לְדוֹרוֹת עוֹלָם נִסִּים נִפְלָאִים וְנוֹרָאִים אֲשֶׁר לֹא הָיוּ כְּמוֹתָם, בִּימֵי מָרְדְּכַי וְאֶסְתֵּר כְּשֶׁעָמַד עֲלֵיהֶם הָמָן הָרָשָׁע יִמַּח שְׁמוֹ וְזִכְרוֹ וְכוּ', אֲשֶׁר נֵס זֶה שֶׁל פּוּרִים גָּדוֹל מִכָּל הַנִּסִּים שֶׁעָשִׂיתָ עִמָּנוּ מֵעוֹלָם, כַּאֲשֶׁר הוֹדַעְתָּ לָנוּ עַל יְדֵי חֲכָמֶיךָ הַקְּדוֹשִׁים זִכְרוֹנָם לִבְרָכָה, וְכָל הַמּוֹעֲדִים יִהְיוּ בְּטֵלִים וִימֵי הַפּוּרִים לֹא נִבְטָלִים וּבַתְּחִלָּה הָיוּ כָּל הַהַתְחָלוֹת מִפֶּסַח, כִּי כָל הַמּוֹעֲדִים הֵם זֵכֶר לִיצִיאַת מִצְרַיִם, וְעַכְשָׁו וְכוּ':
<h3>תכא</h3>
רִבּוֹנוֹ שֶׁל עוֹלָם מָרֵיהּ דְעָלְמָא כֹּלָּא, אֲדוֹן הַנִּפְלָאוֹת מַצְמִיחַ יְשׁוּעוֹת, אַתָּה יוֹדֵעַ הָאֱמֶת, שֶׁכָּל הַנִּסִּים וְהַנִּפְלָאוֹת שֶׁעָשִׂיתָ עִמָּנוּ בִּיצִיאַת מִצְרַיִם וּבְמִלְחֶמֶת עֲמָלֵק בִּימֵי מֹשֶׁה וּבִימֵי מָרְדְּכַי וְאֶסְתֵּר, וְכָל הַנִּסִּים וְנִפְלָאוֹת שֶׁעָשִׂיתָ עִמָּנוּ בִּימֵי חֲנֻכָּה וּבְכָל דּוֹר וָדוֹר, עִקַּר הַנֵּס וְהַיְשׁוּעָה הוּא יְשׁוּעַת הַנֶּפֶשׁ כִּי עִקָּר הַקִּנְאָה וְהַשִּׂנְאָה, שֶׁל כָּל צָרֵינוּ וְרוֹדְפֵינוּ בְּגַשְׁמִיּוּת וְרוּחָנִיּוּת, הוּא רַק עַל אֲשֶׁר אָנוּ מַאֲמִינִים בְּךָ יְהֹוָה אֱלֹהֵינוּ, וּמִשְׁתּוֹקְקִים לֵילֵךְ בִּדְרָכֶיךָ הַקְּדוֹשִׁים וּלְקַיֵּם מִצְווֹתֶיךָ הַנּוֹרָאוֹת, וּלְגַלּוֹת וּלְפַרְסֵם אֲמִתַּת אֱמוּנַת אֱלָהוּתְךָ וְהַשְׁגָּחָתְךָ וּמֶמְשַׁלְתְּךָ בָּעוֹלָם, אֲשֶׁר רַק בִּשְׁבִיל זֶה לֹא אֶחָד בִּלְבָד עָמַד עָלֵינוּ לְכַלּוֹתֵנוּ אֶלָּא שֶׁבְּכָל דּוֹר וָדוֹר עוֹמְדִים עָלֵינוּ לְכַלּוֹתֵינוּ, וְהַקָּדוֹשׁ בָּרוּךְ הוּא מַצִּילֵנוּ מִיָּדָם וְעַל כֵּן עִקָּר הַנֵּס וְהַיְשׁוּעָה מִכָּל הַצָּרוֹת הוּא מַה שֶּׁאַתָּה מְקַנֵּא קִנְאָתְךָ וְאַתָּה עוֹשֶׂה נִסִּים וְנִפְלָאוֹת, כְּדֵי לְקַיֵּם הַתּוֹרָה וְהַמִּצְוֹת לְבַל יִתְבַּטְּלוּ מִן הָעוֹלָם חַס וְשָׁלוֹם כִּרְצוֹן הַשּׂוֹנְאִים וְהַכּוֹפְרִים יִמַּח שְׁמָם, שֶׁכֻּלָּם הֵם מִסִּטְרָא דְהָמָן וַעֲמָלֵק יִמַּח שְׁמוֹ:
<h3>תכב</h3>
וְעַתָּה מָה אוֹמַר לְפָנֶיךָ יוֹשֵׁב מָרוֹם, וּמָה אֲסַפֵּר לְפָנֶיךָ שׁוֹכֵן שְׁחָקִים, אִם אַחֲרֵי כָּל הַנִּסִּים וְהַנִּפְלָאוֹת הָאֵלֶּה אֲנִי בְּעַצְמִי רוֹדֵף אֶת עַצְמִי יוֹתֵר מִכָּל הַשּׂוֹנְאִים, כִּי לֹא הִתְגַּבַּרְתִּי נֶגֶד תַּאֲווֹתַי, אַף גַּם הִמְשַׁכְתִּי עָלַי אֶת הַיֵּצֶר הָרָע, וְעָשִׂיתִי מַה שֶּׁעָשִׂיתִי, עַד אֲשֶׁר הֵבֵאתִי עַצְמִי בְּיָדַיִם בְּצָרוֹת הָאֵלֶּה צָרוֹת נַפְשִׁי, אֲשֶׁר הֵם קָשִׁים וּמָרִים מִכָּל הַצָּרוֹת כִּי אֵין צָרָה כְּצָרוֹת הַנֶּפֶשׁ, כִּי זֶהוּ הָרַחֲמָנוּת הַגָּדוֹל מִכָּל הָרַחֲמָנוּת לְהוֹצִיא נֶפֶשׁ מִיִּשְׂרָאֵל מֵעֲווֹנוֹת וּפְגָמִים:
<h3>תכג</h3>
רִבּוֹנוֹ דְעָלְמָא כֹּלָּא יָחִיד קַדְמוֹן, "יְהֹוָה אֱלֹהִים אֱמֶת", אַתָּה לְבַד יוֹדֵעַ לְהֵיכָן נוֹגְעִים דְּבָרַי אֵלֶּה, כִּי בֶאֱמֶת בַּעַר אֲנִי וְלֹא אֵדַע תֹּקֶף הַנֵּס שֶׁל פּוּרִים בְּגַשְׁמִיּוּת וְרוּחָנִיּוּת, וּבִפְרָט אֵיךְ לִזְכּוֹת לְהַמְשִׁיךְ עָלַי תֹּקֶף הַנֵּס וְהַיְשׁוּעָה הַזֹּאת אֲבָל אַתָּה לְבַד יוֹדֵעַ הַכֹּל, וְאַתָּה מְרַמֵּז לִי מֵרָחוֹק לְהִתְקָרֵב אֵלֶיךָ בְּכָל עֵת, בְּכַמָּה מִינֵי הִתְנוֹצְצוּת וּרְמָזִים רַבִּים בְּלִי שִׁעוּר, וַאֲנִי בְּעֹצֶם קַשְׁיוּת עָרְפִּי עֲדַיִן לֹא שַׁבְתִּי מִטָּעוּתִי, אֲבָל זֹאת נֶחָמָתִי בְעָנְיִי הַמַּר מַה שֶּׁעֲדַיִן אֲנִי מִתְעַקֵּשׁ עוֹד לְדַבֵּר דִּבּוּרִים כָּאֵלֶּה לְפָנֶיךָ, וּלְצַפְצֵף אִמְרָתִי מֵעָפָר אֵלֶיךָ, וּלְצַפּוֹת עֲדַיִן לְרַחֲמֶיךָ וִישׁוּעָתֶךָ:
<h3>תכד</h3>
רִבּוֹנוֹ שֶׁל עוֹלָם אַתָּה לְבַד יוֹדֵעַ תֹּקֶף הַנֵּס שֶׁהָיָה אָז בִּימֵי מָרְדְּכַי וְאֶסְתֵּר שֶׁזָּכוּ לְנַצֵּחַ מִלְחֶמֶת הָמָן עֲמָלֵק, לִמְחוֹת שְׁמָם וְזִכְרָם מִן הָעוֹלָם, וְאֵיךְ זָכוּ לְהַמְשִׁיךְ עַל יְדֵי זֶה הֶאָרָה נִפְלָאָה וִישׁוּעָה נוֹרָאָה בְּכָל דּוֹר וָדוֹר וְאֵיךְ עַתָּה כָּל חַיּוּתֵנוּ וְתִקְוָתֵנוּ לָצֵאת מִגָּלוּתֵנוּ בְּגוּף וָנֶפֶשׁ, הוּא רַק עַל יְדֵי תֹּקֶף הַנֵּס הַזֶּה כִּי אָנוּ עוֹמְדִים וּמְצַפִּים לִישׁוּעָתֶךָ כַּאֲשֶׁר עֲזַרְתָּם אָז לְהַכְנִיעַ וּלְשַׁבֵּר קְלִפַּת הָמָן עֲמָלֵק לַעֲקֹר וּלְבַטֵּל וּלְהַכְנִיעַ זֻהֲמָתוֹ הַגְּדוֹלָה, וּלְגַלּוֹת אֱמוּנַת הַשְׁגָּחָתְךָ בָּעוֹלָם, וְלַחֲזוֹר וּלְקַיֵּם וּלְקַבֵּל מֵחָדָשׁ קְדֻשַּׁת תּוֹרָתְךָ הַקְּדוֹשָׁה כֵּן תַּעֲמֹד בְּעֶזְרָתֵנוּ סֶלָה בְּכָל דּוֹר וָדוֹר, עַד אֲשֶׁר תְּנַצֵּחַ הַמִּלְחָמָה בִּשְׁלֵמוּת לִמְחוֹת זֵכֶר עֲמָלֵק לְגַמְרֵי וּלְהַעֲבִיר רוּחַ הַטֻּמְאָה מִן הָאָרֶץ, וְלַהֲשִׁיבֵנוּ אֵלֶיךָ בֶּאֱמֶת וּלְהוֹצִיאֵנוּ מִגָּלוּתֵנוּ הַמַּר מְהֵרָה עַל כֵּן בָּאתִי לְפָנֶיךָ אֲדוֹן הַנִּפְלָאוֹת שֶׁתָּשִׂים לִבְּךָ לְגֹדֶל צָרוֹת נַפְשֵׁנוּ וְתַבִּיט בְּעָנְיֵנוּ וַעֲמָלֵנוּ, וְאַל תַּבִּיט בְּמַעֲלָלֵנוּ, וְתַעֲשֶׂה עִמָּנוּ נִסִּים נִפְלָאִים וְנוֹרָאִים, נִסִּים שֶׁל פּוּרִים, בְּאֹפֶן שֶׁתְּסַבֵּב סִבּוֹת לְטוֹבָה, שֶׁנִּזְכֶּה לָשׁוּב אֵלֶיךָ בְּחַיֵּינוּ חִישׁ קַל מְהֵרָה, וְלֹא נָשׁוּב עוֹד לְכִסְלָה:
<h3>תכה</h3>
רִבּוֹנוֹ שֶׁל עוֹלָם מְחַיֵּה מֵתִים, "אֱלֹהִים חַיִּים וּמֶלֶךְ עוֹלָם" רַחֵם עָלֵינוּ וְהַחֲיֵינוּ וְקַיְּמֵנוּ, וְקַדְּשֵׁנוּ וְטַהֲרֵנוּ מִטֻּמְאַת מֵת שֶׁהִיא אֲבִי אֲבוֹת הַטֻּמְאָה, שֶׁהֵם הִרְהוּרֵי נִאוּף שֶׁהִתְגַּבְּרוּ וְהִתְפַּשְּׁטוּ בָּעוֹלָם מְאֹד, עַד אֲשֶׁר "טָבַעְנוּ בִּיוֵן מְצוּלָה וְאֵין מָעֳמָד" בָּאנוּ בְּמַעֲמַקֵּי מַיִם וְשִׁבֹּלֶת שְׁטָפָתְנוּ זַכֵּנוּ בְּכֹחַ קְדֻשַּׁת מִצְוַת פּוּרִים שֶׁנִּזְכֶּה לְקַבֵּל וּלְהַמְשִׁיךְ עָלֵינוּ קְדֻשַּׁת וְטָהֳרַת הַפָּרָה אֲדֻמָּה תְמִימָה, לְטַהֲרֵנוּ בֶּאֱמֶת מִטֻּמְאַת מֵת בָּעוֹלָם הַזֶּה וּבָעוֹלָם הַבָּא וְאֶזְכֶּה עַל יְדֵי זֶה לְקַבֵּל חַג הַפֶּסַח הַקָּדוֹשׁ, זְמַן חֵרוּתֵנוּ, בִּקְדֻשָּׁה גְדוֹלָה וּבְשִׂמְחָה רַבָּה וַעֲצוּמָה וְנִזְכֶּה בְּרַחֲמֶיךָ לְקַיֵּם כָּל הַמִּצְווֹת שֶׁל פֶּסַח בִּקְדֻשָּׁה גְדוֹלָה וּבְשִׂמְחָה וְחֶדְוָה רַבָּה וְתַעַזְרֵנוּ וְתוֹשִׁיעֵנוּ וְתִשְׁמְרֵנוּ בְּרַחֲמֶיךָ הָרַבִּים, מִמַשֶּׁהוּ חָמֵץ וּשְׂאֹר שֶׁלֹּא יִמָּצֵא בִּגְבוּלֵנוּ וּבִרְשׁוּתֵנוּ מַשֶּׁהוּ דְּמַשֶּׁהוּ שְׂאֹר וְחָמֵץ כָּל יְמֵי הַפֶּסַח כִּי גָלוּי וְיָדוּעַ לְפָנֶיךָ רִבּוֹנוֹ דְעַלְמָא כֹלָּא, שֶׁאִי אֶפְשַׁר לְבָשָׂר וָדָם בְּעַצְמוֹ לִהְיוֹת נִזְהָר מִמַּשֶּׁהוּ חָמֵץ, אִם לֹא עַל יְדֵי יְשׁוּעָתֶךָ וְרַחֲמֶיךָ רַחֵם עָלֵינוּ בְּרַחֲמֶיךָ הָרַבִּים, גּוֹאֵל חָזָק, רַחֲמָן אֲמִתִּי, וְשָׁמְרֵנוּ וְהַצִּילֵנוּ מִמַּשֶּׁהוּ חָמֵץ כָּל יְמֵי הַפֶּסַח הַקְּדוֹשִׁים, וְתַעַזְרֵנוּ וּתְזַכֵּנוּ לָצֵאת מֵעַבְדוּת לְחֵרוּת מִיָּגוֹן לְשִׂמְחָה, מֵאֵבֶל לְיוֹם טוֹב מֵאֲפֵלָה לְאוֹר גָּדוֹל וְנִזְכֶּה לְסַדֵּר הַסֵּדֶר שֶׁל פֶּסַח בְּהִתְעוֹרְרוּת גָּדוֹל וּבְהִתְלַהֲבוּת נִפְלָא וּבְשִׂמְחָה רַבָּה וַעֲצוּמָה וְנִזְכֶּה שֶׁיָּבוֹאוּ עָלֵינוּ וְיָאִירוּ בָּנוּ בְּהֶאָרָה נִפְלָאָה כָּל הַמֹּחִין דְּגַדְלוּת וְקַטְנוּת הַמְּאִירִין בַּפֶּסַח בְּאוֹר גָּדוֹל וְנִפְלָא וְנוֹרָא
<h3>תכו</h3>
מָלֵא רַחֲמִים, עָזְרֵנוּ וְהוֹשִׁיעֵנוּ לְקַיֵּם הַמִּצְוֹת שֶׁל פּוּרִים בִּקְדֻשָּׁה וּבְשִׂמְחָה גְדוֹלָה כָּל כָּךְ, עַד שֶׁנִּזְכֶּה עַל יְדֵי זֶה לִהְיוֹת נִזְהָרִים בֶּאֱמֶת מִמַּשֶּׁהוּ חָמֵץ בַּפֶּסַח, וּלְקַיֵּם כָּל הַמִּצְוֹת הַנּוֹרָאוֹת שֶׁל פֶּסַח בִּקְדֻשָּׁה גְדוֹלָה וּבְשִׂמְחָה נוֹרָאָה וַעֲצוּמָה רַחֵם עָלֵינוּ לְמַעַן שְׁמֶךָ, וְזַכֵּנוּ עַתָּה לִפְעֹל בַּקָּשָׁתֵינוּ בְּרַחֲמִים אֶצְלְךָ, עָזְרֵנוּ וְהוֹשִׁיעֵנוּ עַל פִּי הַתּוֹרָה הַזֹּאת לָשׁוּב וּלְהִתְקָרֵב אֵלֶיךָ מְהֵרָה בֶּאֱמֶת, הוֹשִׁיעֵנוּ מִכֹּחַ קְדֻשַּׁת הַנֵּס וְהַיְשׁוּעָה הַנִּפְלָאָה שֶׁל פּוּרִים, שֶׁנִּזְכֶּה לְהִתְהַפֵּךְ מֵעַתָּה מֵרַע לְטוֹב, וְנִזְכֶּה לָצֵאת מִיָּגוֹן לְשִׂמְחָה וּמֵאֲפֵלָה לְאוֹר גָּדוֹל:
<h3>תכז</h3>
וְעָזְרֵנוּ וְהוֹשִׁיעֵנוּ לְהִתְעַנּוֹת תַּעֲנִית אֶסְתֵּר קוֹדֶם פּוּרִים בִּקְדֻשָּׁה גְדוֹלָה, וְלוֹמַר סְלִיחוֹת בְּכַוָּנָה גְדוֹלָה, וְלִצְעֹק וְלִזְעֹק אֵלֶיךָ מְאֹד מְאֹד וְתִפְתַּח אֶת לְבָבִי שֶׁאֶזְכֶּה לְהַרְגִּישׁ כְּאֵב עֲווֹנוֹתַי בֶּאֱמֶת בְּלִבִּי, וְעֹצֶם צָרַת נַפְשִׁי אֲשֶׁר אֵין לְשַׁעֵר, עַד שֶׁאֶזְכֶּה לִזְעֹק זְעָקָה גְדוֹלָה וּמָרָה כָּרָאוּי לִי לִזְעֹק לְפִי רִבּוּי עֲווֹנוֹתַי וּפְשָׁעַי הָעֲצוּמִים, וּפְגָמַי הַגְּדוֹלִים וְהָרַבִּים מְאֹד, עַד אֲשֶׁר יִתְעוֹרְרוּ רַחֲמֶיךָ עָלַי בֶּאֱמֶת, וּתְמַהֵר לְהוֹשִׁיעֵנִי וּלְגָאֳלֵנִי מִמֶּנִּי בְּעַצְמִי, וְתַעֲשֶׂה אֶת אֲשֶׁר בְּחֻקֶּיךָ אֵלֵךְ וְאֶת מִצְוֹתֶיךָ אֶשְׁמוֹר בֶּאֱמֶת וּבְלֵב שָׁלֵם אָבִי מַלְכִּי יוֹצְרִי וּבוֹרְאִי וְעוֹשִׂי, הוֹרֵנִי הַדֶּרֶךְ אֵיךְ לְהַתְחִיל מִבְּחִינַת קְדֻשַּׁת פּוּרִים, כַּאֲשֶׁר רָמַזְתָּ לָנוּ עַל יְדֵי חֲכָמֶיךָ הַקְּדוֹשִׁים, עָזְרֵנִי בְּדֶרֶךְ נֵס וִישׁוּעָה נִפְלָאָה וְנוֹרָאָה, בְּדֶרֶךְ חִדּוּשׁ נִפְלָא וְנוֹרָא, בְּאֹפֶן שֶׁאֶזְכֶּה מֵעַתָּה לָשׁוּב אֵלֶיךָ בִּתְשׁוּבָה שְׁלֵמָה בֶּאֱמֶת וְאֶזְכֶּה לְהַתְחִיל מֵחָדָשׁ הַתְחָלָה שְׁלֵמָה וַאֲמִתִּיִּית בְּכָל לֵב וָנֶפֶשׁ בַּעֲבוֹדָתְךָ בֶּאֱמֶת, וְתוֹרֵנִי וּתְלַמְּדֵנִי בֶּאֱמֶת מִמַּה לְהַתְחִיל וּבְאֵיזֶה דֶרֶךְ וְעֵצָה אֶזְכֶּה לָשׁוּב אֵלֶיךָ בֶּאֱמֶת:
<h3>תכח</h3>
רִבּוֹנוֹ שֶׁל עוֹלָם, "גְּדֹל הָעֵצָה וְרַב הָעֲלִילִיָּה", תַּקְּנֵנִי בְּעֵצָה טוֹבָה מִלְּפָנֶיךָ, וְהוֹשִׁיעֵנִי מְהֵרָה לְמַעַן שְׁמֶךָ, בְּאֹפֶן שֶׁאֶזְכֶּה מֵעַתָּה לִתְשׁוּבָה שְׁלֵמָה בֶּאֱמֶת כָּל יְמֵי חַיַּי, וְלֹא אָסוּר מֵעַתָּה מֵרְצוֹנְךָ יָמִין וּשְׂמֹאל וְאֶזְכֶּה לִלְמוֹד וּלְלַמֵּד לִשְׁמוֹר וְלַעֲשׂוֹת וּלְקַיֵּם אֶת כָּל דִּבְרֵי [תַלְמוּד] תוֹרָתֶךָ בְּאַהֲבָה, וּלְקַיֵּם כָּל הַמִּצְוֹת וְכָל הַדְּבָרִים שֶׁבִּקְּדֻשָּׁה, וְלַעֲשׂוֹת כָּל דָּבָר וְדָבָר בְּמוֹעֲדוֹ וּבִזְמַנּוֹ, וְהַכֹּל אֶעֱשֶׂה יָפֶה בְּעִתּוֹ בִּקְדֻשָּׁה וּבְטָהֳרָה גְדוֹלָה, וּתְחַזְּקֵנִי בְּשִׂמְחָה וְחֶדְוָה תָּמִיד וְאֶזְכֶּה בְּכֹחַ הַצַּדִּיקִים הָאֲמִתִּיִּים לְגָרֵשׁ וּלְבַטֵּל מִמֶּנִּי וּמִכָּל יִשְׂרָאֵל קְלִפַּת הָמָן עֲמָלֵק יִמַּח שְׁמוֹ, וּלְהַמְשִׁיךְ עָלַי קְדֻשַּׁת הַנֵּס וְהַיְשׁוּעָה שֶׁל פּוּרִים
<h3>תכט</h3>
וּתְרַחֵם עָלֵינוּ בְּכָל דּוֹר וָדוֹר וּבְכָל שָׁנָה וְשָׁנָה, שֶׁנִּזְכֶּה לִשְׂמֹחַ מְאֹד מְאֹד בִּימֵי הַפּוּרִים בְּשִׂמְחָה גְדוֹלָה וְחֶדְוָה רַבָּה וַעֲצוּמָה וְנִזְכֶּה לְקַיֵּם מִצְוַת קְרִיאַת הַמְּגִלָּה בִּקְדֻשָּׁה וּבְטָהֳרָה גְדוֹלָה וּבְשִׂמְחָה רַבָּה וַעֲצוּמָה וְנִזְכֶּה לְהִתְבּוֹנֵן גֹּדֶל עֹצֶם הַנֵּס הַנִּפְלָא וְהַיְשׁוּעָה הַנּוֹרָאָה וְהָעֲצוּמָה הַזֹּאת, וּלְפִרְסוּמֵי נִסָּא בִּפְנֵי כָּל עַם וְעֵדָה, וְנִזְכֶּה לְקַיֵּם מִצְוַת "מִשְׁלוֹחַ מָנוֹת אִישׁ לְרֵעֵהוּ וּמַתָּנוֹת לָאֶבְיוֹנִים" וּמִצְוַת סְעוּדַת פּוּרִים בִּשְׁלֵמוּת גָּדוֹל וּבְשִׂמְחָה רַבָּה וַעֲצוּמָה וְנִזְכֶּה לְקַיֵּם מִצְוַת הַשִּׁכְרוּת שֶׁל פּוּרִים כַּאֲשֶׁר צִוּוּנוּ חֲכָמֵינוּ זִכְרוֹנָם לִבְרָכָה וְתַעַזְרֵנוּ וְתִשְׁמְרֵנוּ שֶׁלֹּא יַזִּיק לָנוּ הַשְּׁתִיָּה וְהַשִּׁכְרוּת שֶׁל פּוּרִים כְּלָל לֹא בַּגּוּף וְלֹא בַּנֶּפֶשׁ, וְלֹא נַזִּיק שׁוּם אָדָם וְלֹא שׁוּם דָּבָר עַל יְדֵי הַשִּׁכְרוּת רַק נִזְכֶּה עַל יְדֵי הַשִּׁכְרוּת שֶׁל פּוּרִים לָבֹא לְתוֹךְ שִׂמְחָה גְדוֹלָה וְחֶדְוָה רַבָּה וַעֲצוּמָה מְאֹד, לְתוֹךְ שִׂמְחָה שֶׁל פּוּרִים, אֲשֶׁר אָז מֵאִיר הֶאָרָה נִפְלָאָה וַעֲצוּמָה שֶׁהוּא הֶאָרַת מָרְדְּכַי, אֲשֶׁר אֵין דֻּגְמָתָהּ בְּכָל יְמוֹת הַשָּׁנָה
<h3>תל</h3>
וְאֶזְכֶּה לִהְיוֹת שָׂמֵחַ בְּכָל לֵב, וּלְשַׂמֵּחַ גַּם אֲחֵרִים, לְשַׂמֵּחַ כָּל יִשְׂרָאֵל עַמֶּךָ בְּשִׂמְחַת פּוּרִים בְּחֶדְוָה רַבָּה וַעֲצוּמָה מְאֹד מְאֹד, נָגִילָה וְנִשְׂמְחָה בִּישׁוּעָתֶךָ בְּשִׂמְחָה אֲמִתִּיִּית בְּאֹפֶן שֶׁיִּהְיֶה לְךָ לְנַחַת וּלְרָצוֹן, וּתְקַבֵּל שַׁעֲשׁוּעִים גְּדוֹלִים מִשְּׁתִיָּתֵינוּ וְשִׂמְחוֹתֵינוּ בַּפּוּרִים הַקָּדוֹשׁ וְנִזְכֶּה גַּם עַתָּה בְּכָל שָׁנָה וְשָׁנָה לְהַנֵּס הַגָּדוֹל וְהַיְשׁוּעָה הַנִּפְלָאָה שֶׁל פּוּרִים, לְהַכְנִיעַ וּלְגָרֵשׁ וְלַעֲקוֹר וּלְבַטֵּל מֵאִתָּנוּ קְלִפַּת הָמָן עֲמָלֵק וְזֻהֲמָתוֹ הַגְּדוֹלָה וְלִמְחוֹת שְׁמוֹ וְזִכְרוֹ מִן הָעוֹלָם, וּלְטַהֵר עַצְמֵנוּ מִזֻּהֲמָתוֹ בִּקְדֻשָּׁה וּבְטָהֳרָה גְדוֹלָה, וּלְהַמְשִׁיךְ עָלֵינוּ קְדֻשַּׁת מָרְדְּכַי וְאֶסְתֵּר וְנִזְכֶּה לְהַמְשִׁיךְ שִׂמְחַת פּוּרִים עַל כָּל הַשָּׁנָה כֻּלָּהּ, לִשְׂמֹחַ תָּמִיד בְּךָ בְּשִׂמְחָה וְחֶדְוָה רַבָּה בֶּאֱמֶת וְעַל יְדֵי זֶה נִזְכֶּה לִקְדֻשַּׁת וְטָהֳרַת הַפָּרָה אֲדֻמָּה, וְלִקְדֻשַּׁת פֶּסַח בֶּאֱמֶת וְנִזְכֶּה לִהְיוֹת בְּשִׂמְחָה תָמִיד, וִיקֻיַּם בָּנוּ מִקְרָא שֶׁכָּתוּב: "כִּי בוֹ יִשְׂמַח לִבֵּנוּ כִּי בְשֵׁם קָדְשׁוֹ בָטָחְנוּ, יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה לח</h2>
<h3>תלא</h3>
{מיוסד ע"פ תורה עז} יְהִי רָצוֹן מִלְּפָנֶיךָ יְהֹוָה אֱלֹהַי וֵאלֹהֵי אֲבוֹתַי, שֶׁתִּהְיֶה בְעֶזְרִי וְתוֹשִׁיעֵנִי בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים, וּתְזַכֵּנִי לְשַׁבֵּר תַּאֲוַת אֲכִילָה לְגַמְרֵי, שֶׁאֶזְכֶּה שֶׁתִּהְיֶה אֲכִילָתִי וּשְׁתִיָּתִי בִּקְדֻשָּׁה וּבְטָהֳרָה גְדוֹלָה, בְּעִתּוֹ וּבִזְמַנּוֹ "בַּמִּדָּה וּבַמִּשְׁקָל וּבַמְּשׂוּרָה", כִּרְצוֹנְךָ הַטּוֹב בֶּאֱמֶת וְאֶזְכֶּה לְהַמְשִׁיךְ עָלַי תָמִיד הַיִּרְאָה הַקְּדוֹשָׁה הַנִּגֶּשֶׁת וּבָאָה אֶל הָאָדָם לְעֵת הָאֹכֶל דַיְקָא וְאֵשֵׁב עַל הַשֻּׁלְחָן בִּשְׁעַת סְעוּדָה בְּאֵימָה וּבְיִרְאָה גְדוֹלָה מִפָּנֶיךָ תָמִיד וְעַל יְדֵי זֶה תְּזַכֵּנִי בַּחֲסָדֶיךָ הָעֲצוּמִים לְהַמְתִּיק וּלְבַטֵּל כָּל מִינֵי צַעַר וְיִסּוּרִים, וְכָל הַדִּינִים שֶׁבָּעוֹלָם מֵעָלַי וּמֵעַל כָּל בְּנֵי בֵּיתִי, וּמֵעַל כָּל בְּנֵי יִשְׂרָאֵל עַמֶּךָ כִּי אַתָּה יָדַעְתָּ אֶת כָּל עֲמָלֵנוּ וְלַחֲצֵנוּ, אֶת כָּל מִינֵי צַעַר וְיִסּוּרִין הָעוֹבְרִים עָלֵינוּ עַל כָּל אֶחָד וְאֶחָד בְּכָל יוֹם וָיוֹם, וּבְעֹצֶם שִׁפְלוּת דַּעְתֵּנוּ, קָשֶׁה לָנוּ לִסְבֹּל הַצַּעַר וְהַיִּסּוּרִין שֶׁל כָּל יוֹם וָיוֹם
<h3>תלב</h3>
רַחֵם עָלֵינוּ לְמַעַן שְׁמֶךָ, וְזַכֵּנוּ לְהִתְעוֹרֵר מֵעַתָּה לְהַמְשִׁיךְ עָלֵינוּ קְדֻשָּׁתְךָ הָעֶלְיוֹנָה, וְנִזְכֶּה כֻלָּנוּ לְהַמְשִׁיךְ עָלֵינוּ יִרְאַת שָׁמַיִם בֶּאֱמֶת, וְתִהְיֶה יִרְאָתְךָ עַל פָּנֵינוּ לְבִלְתִּי נֶחֱטָא וּבִפְרַט בִּשְׁעַת אֲכִילָה תְּזַכֵּנוּ וְתוֹשִׁיעֵנוּ לֶאֱכֹל בִּקְדֻשָּׁה וּבְטָהֳרָה גְדוֹלָה עַד שֶׁנִּזְכֶּה לְהַמְשִׁיךְ עָלֵינוּ תָמִיד בִּשְׁעַת הָאֲכִילָה אֶת הַיִּרְאָה הַקְּדוֹשָׁה הַנִּגֶּשֶׁת וּבָאָה אֶל הָאָדָם אָז וְעַל יְדֵי זֶה נִזְכֶּה לְבַטֵּל וּלְהַמְתִּיק כָּל מִינֵי צַעַר וְיִסּוּרִין וְכָל הַדִּינִים שֶׁבָּעוֹלָם מֵעָלֵינוּ וּמֵעַל כָּל עַמְּךָ בֵּית יִשְׂרָאֵל, וְעַל יְדֵי זֶה תְזַכֵּנוּ לַעֲלוֹת מִבְּחִינַת מַדְרֵגַת חַי לְמַדְרֵגַת אָדָם דִּקְדֻשָּׁה בֶּאֱמֶת, שֶׁהוּא גֶּדֶר מְדַבֵּר וְנִזְכֶּה לְדִבּוּר דִּקְדֻשָּׁה תָמִיד וּתְזַכֵּנוּ לַעֲלוֹת בְּכָל פַּעַם מִדַּרְגָא לְדַרְגָא עַד שֶׁנִּזְכֶּה לַעֲלוֹת וּלְהִכָּלֵל בִּבְחִינַת אָדָם הָעֶלְיוֹן, שֶׁנִּזְכֶּה לִבְחִינַת שְׁכִינָה מְדַבֶּרֶת מִתּוֹךְ גְּרוֹנֵנוּ:
<h3>תלג</h3>
רִבּוֹנוֹ שֶׁל עוֹלָם, הִקְשֵׁיתִי לִשְׁאוֹל, אֲבָל לְפִי גֹּדֶל רַחֲמֶיךָ וַחֲנִינוֹתֶיךָ, אֵין שׁוּם דָּבָר רָחוֹק כִּי בֶּאֱמֶת יָדַעְתִּי אֲשֶׁר לְפִי שִׁפְלוּת פְּחִיתוּת מַדְרֵגָתִי, אֵין לִי פֶּה לְדַבֵּר וּלְבַקֵּשׁ אֲפִלּוּ עַל דָּבָר קָטָן שֶׁבַּקְּטַנִּים, וְאֵין שׁוּם דְּבַר קְדֻשָּׁה שֶׁבָּעוֹלָם שֶׁלֹּא יִהְיֶה עָצוּם וְנִשְׂגָּב וּמְרוֹמָם וּמְרֻחָק מִמֶּנִּי בְּתַכְלִית הַהִתְרַחֲקוּת וְהַהִתְרוֹמְמוּת אֲשֶׁר אִי אֶפְשַׁר לְבָאֵר אֲבָל כְּבָר שָׁמַעְנוּ מֵרָחוֹק גְּדֻלָּתְךָ וְעַנְוְתָנוּתְךָ וְרַחֲמֶיךָ וַחֲסָדֶיךָ הָרַבִּים בְּלִי שִׁעוּר, וּמְעַט רָאִיתִי בְּעֵינַי עַל כֵּן יֵשׁ לִי גַם כֵּן תִּקְוָה וּפִתְחוֹן פֶּה לִשְׁאוֹל וּלְבַקֵּשׁ מִמְּךָ אֲפִלּוּ עַל הַמַּדְרֵגָה הַגְּדוֹלָה שֶׁבַּגְּדוֹלוֹת, כִּי אֵין דָּבָר נִמְנַע מִמֶּךָּ, וּמִמְּךָ לֹא יִפָּלֵא כָּל דָּבָר, "הֵן כֹּל תּוּכָל וְלֹא יִבָּצֵר מִמְּךָ מְזִמָּה" וְרַק בִּשְׁבִיל זֶה בָּרָאתָ עוֹלָמֶךָ כְּדֵי לְהַרְאוֹת טוּבְךָ וְרַחֲמֶיךָ וַחֲסָדֶיךָ לְכָל הַחֲפֵצִים וּמִשְׁתּוֹקְקִים לְקַבְּלָם, וְכָל מַה שֶּׁאֲנִי רָחוֹק וְחַיָּב בְּיוֹתֵר, יִתְגַּלֶּה בְּיוֹתֵר עַל יָדִי דַיְקָא רַב טוּבְךָ וַחֲסָדֶיךָ וַחֲנִינוֹתֶיךָ אֲשֶׁר זֶהוּ עִקַּר גְּדֻלָּתֶךָ, וּבִשְׁבִיל זֶה בָּרָאתָ כָּל הָעוֹלָמוֹת כֻּלָּם כִּי לֹא יִתְגַּלּוּ נוֹרָאוֹת נִפְלְאוֹת טוּבְךָ וַחֲסָדֶיךָ עַל יְדֵי שֶׁאַתָּה גוֹמֵל חֶסֶד וָטוֹב לַצַּדִּיקִים אֲמִתִּיִּים הָעוֹבְדִים אוֹתְךָ בֶּאֱמֶת כָּל יְמֵי חַיֵּיהֶם בִּמְסִירוּת נֶפֶשׁ בֶּאֱמֶת, כִּי הֵם זוֹכִים לְמַה שֶׁזּוֹכִים עַל יְדֵי מַעֲשֵׂיהֶם הַטּוֹבִים אֲבָל בְּאִישׁ כָּמוֹנִי יִתְגַּלּוּ דַרְכֵי טוּבְךָ וַחֲסָדֶיךָ וְרַחֲמָנוּתֶיךָ וַחֲנִינוֹתֶיךָ הַנּוֹרָאִים וְנִפְלָאִים וְנִשְׂגָּבִים מִכָּל הַשִּׂכְלִיּוֹת בְּלִי שִׁעוּר וָעֵרֶךְ וּמִסְפָּר, כְּשֶׁתְּקָרֵב מְרֻחָק וּפָגוּם וְחַיָּב כָּמוֹנִי אֵלֶיךָ תִּתְבָּרַךְ, "בִּי יַכְתִּירוּ צַדִּיקִים כִּי תִגְמֹל עָלָי", עָזְרֵנִי עוֹזֵר דַּלִּים, הוֹשִׁיעֵנִי בַּעַל הַיְשׁוּעוֹת, "אַל תִּטְּשֵׁנִי וְאַל תַּעַזְבֵנִי אֱלֹהֵי יִשְׁעִי יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה לט</h2>
<h3>תלד</h3>
{מיוסד ע"פ תורה ע"ח} "וָאֶתְחַנַּן אֶל יְהֹוָה בָּעֵת הַהִיא לֵאמֹר אֲדֹנָי אֱלֹהִים אַתָּה הַחִלֹּתָ לְהַרְאוֹת אֶת עַבְדְּךָ, אֶת גָּדְלְךָ וְאֶת יָדְךָ הַחֲזָקָה, אֲשֶׁר מִי אֵל בַּשָּׁמַיִם וּבָאָרֶץ אֲשֶׁר יַעֲשֶׂה כְמַעֲשֶׂיךָ וְכִגְבוּרֹתֶיךָ אֶעְבְּרָה נָּא וְאֶרְאֶה אֶת הָאָרֶץ הַטּוֹבָה אֲשֶׁר בְּעֵבֶר הַיַּרְדֵּן הָהָר הַטּוֹב הַזֶּה וְהַלְּבָנֹן" רִבּוֹנוֹ שֶׁל עוֹלָם מָלֵא רַחֲמִים, חוֹנֵן אֶת מִי שֶׁאֵינוֹ רָאוּי לָחוֹן, מְרַחֵם אֶת מִי שֶׁאֵינוֹ רָאוּי לְרַחֵם, עוֹשֶׂה חֶסֶד חִנָּם בְּכָל דּוֹר וָדוֹר וּכְבָר עָשִׂיתָ חֲסָדִים רַבִּים בִּכְלָלִיּוּת וּבִפְרָטִיּוּת בְּכָל דּוֹר וָדוֹר, עַד הֵנָּה עֲזָרוּנוּ רַחֲמֶיךָ וְלֹא עֲזָבוּנוּ חֲסָדֶיךָ, וְגַם עִמִּי הַשָּׁפָל וְהַנִּבְזֶה גָמַלְתָּ חֲסָדִים וְטוֹבוֹת רַבּוֹת בְּלִי שִׁעוּר וָעֵרֶךְ וּמִסְפָּר וְאִלּוּ פִי מָלֵא שִׁירָה כַיָּם וּלְשׁוֹנִי רִנָּה כַּהֲמוֹן גַּלָּיו וְכוּ', לֹא אַסְפִּיק כָּל יָמַי לְהוֹדוֹת לְךָ וּלְשַׁבֵּחֲךָ וּלְפָאֶרְךָ וּלְבָרֵךְ וּלְקַדֵּשׁ אֶת שִׁמְךָ, לְהוֹדוֹת וּלְהַלֵּל וּלְסַפֵּר אַחַת מִנִּי אֶלֶף אַלְפֵי אֲלָפִים וְרִבֵּי רְבָבוֹת פְּעָמִים הַטּוֹבוֹת נִסִּים וְנִפְלָאוֹת וַחֲסָדִים רַבִּים וַעֲצוּמִים חַסְדֵי חִנָּם אֲשֶׁר עָשִׂיתָ עִמִּי מֵעוֹדִי עַד הַיּוֹם הַזֶּה מָה אוֹמַר וּמָה אֲדַבֵּר, "בַּמָּה אֲקַדֵּם יְהֹוָה אִכַּף לֵאלֹהֵי מָרוֹם", וּמֵאֵיזֶה אוֹצַר מַתְּנַת חִנָּם אֲשֶׁר גָּמַלְתָּ עִמִּי אַתְחִיל לְדַבֵּר תְּחִלָּה, כִּי כָל חֶסֶד וָחֶסֶד אֲשֶׁר עָשִׂיתָ עִמִּי הַחוֹטֵא וְהַפָּגוּם, הוּא אוֹצַר מָלֵא מַתְּנוֹת חִנָּם אֲשֶׁר בַּחֲסָדֶיךָ הָרַבִּים חִזַּקְתַּנִי בִּתְשׁוּקַת אֱמוּנָתֶךָ, וְזִכִּיתַנִי לִהְיוֹת בִּכְלַל יִשְׂרָאֵל עֲבָדֶיךָ אֲשֶׁר בָּהֶם בָּחַרְתָּ, וַעֲזַרְתַּנִי בְּכָל עֵת לַחְטֹף מִזֶּה הָעוֹלָם הָעוֹבֵר כַּמָּה וְכַמָּה נְקֻדּוֹת טוֹבוֹת, אֲשֶׁר זִכִּיתַנִי בְּרַחֲמֶיךָ בְּכָל יוֹם וּבְכָל עֵת לַעֲסוֹק מְעַט בַּתּוֹרָה וּתְפִלָּה, וּלְקַיֵּם כַּמָּה מִצְוֹת, וְלִפְרוֹשׁ וְלִבְדֹּל מִכַּמָּה עֲבֵרוֹת וְהָיִיתָ בְּעֶזְרִי לִבְלִי לֵילֵךְ בַּעֲצַת רְשָׁעִים, וְלִבְלִי לַעֲמוֹד בְּדֶרֶךְ חַטָּאִים, וְלִבְלִי לֵישֵׁב בְּמוֹשַׁב לֵצִים וְהִכְנַסְתָּ בִּי בְּכָל עֵת לְהִשְׁתּוֹקֵק וְלִכְסֹף וּלְהִתְגַּעְגֵּעַ אֵלֶיךָ, וּלְהִתְחַבֵּר לִירֵאֶיךָ וּתְמִימֶיךָ מָה רַב טוּבְךָ אֲשֶׁר עָשִׂיתָ עִמִּי בְּתוֹךְ כְּלָלִיּוּת יִשְׂרָאֵל עַמֶּךָ, אֲשֶׁר נָתַתָּ לָנוּ מַתָּנוֹת טוֹבוֹת כָּאֵלֶּה, מַתָּנוֹת יְקָרוֹת כָּאֵלֶּה, שֶׁהָיוּ גְנוּזִים בְּבֵית גְּנָזֶיךָ מֵעוֹלָם, עַד שֶׁבָּא מוֹשִׁיעַ וָרַב, נֶאֱמַן בֵּיתְךָ מֹשֶׁה רַבֵּנוּ עָלָיו הַשָּׁלוֹם, וְהֵבִיא לָנוּ חֶמְדָּה גְנוּזָה שַׁעֲשׁוּעִים יוֹם יוֹם, אֲשֶׁר אֵין עֲרֹךְ אֵלֶיהָ, "וְכָל חֲפָצִים לֹא יִשְׁווּ בָהּ, רַבּוֹת עָשִׂיתָ אַתָּה יְהֹוָה אֱלֹהַי" עִם כְּלָלִיּוּת יִשְׂרָאֵל, וְעִם כָּל אֶחָד וְאֶחָד בִּפְרָטִיּוּת בְּכָל יוֹם וָיוֹם, "נִפְלְאֹתֶיךָ וּמַחְשְׁבֹתֶיךָ אֵלֵינוּ אֵין עֲרֹךְ אֵלֶיךָ, אַגִּידָה וַאֲדַבֵּרָה עָצְמוּ מִסַּפֵּר" וְעַל כֻּלָּם יִתְבָּרֵךְ וְיִתְרוֹמֵם וְיִתְנַשֵּׂא שִׁמְךָ מַלְכֵּנוּ תָמִיד לְעוֹלָם וָעֶד, נוֹדֶה לְךָ וּנְסַפֵּר תְּהִלָּתֶךָ, עַל חַיֵּינוּ הַמְּסוּרִים בְּיָדֶךָ וְעַל נִשְׁמוֹתֵינוּ הַפְּקֻדּוֹת לָךְ, וְעַל נִסֶּיךָ שֶׁבְּכָל יוֹם עִמָּנוּ וְעַל נִפְלְאוֹתֶיךָ וְטוֹבוֹתֶיךָ שֶׁבְּכָל עֵת, עֶרֶב וָבֹקֶר וְצָהֳרָיִם, הַטּוֹב כִּי לֹא כָלוּ רַחֲמֶיךָ וְהַמְרַחֵם כִּי לֹא תַמּוּ חֲסָדֶיךָ כִּי מֵעוֹלָם קִוִּינוּ לָךְ:
<h3>תלה</h3>
וְעַתָּה אֲשֶׁר בָּאתִי לְפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ מָלֵא חַסְדֵי חִנָּם תָּמִיד חָנֵּנִי מֵאוֹצַר מַתְּנַת חִנָּם, וְזַכֵּנִי לַעֲלוֹת וְלָבוֹא לְאֶרֶץ יִשְׂרָאֵל חִישׁ קַל מְהֵרָה בַּשָּׁנָה הַזֹּאת, אוּלַי אֶזְכֶּה לְקַבֵּל שָׁם קְדֻשָּׁה וְטָהֳרָה מֵעֶשֶׂר קְדֻשּׁוֹת הַכְּלוּלוֹת שָׁם, בְּאֹפֶן שֶׁאֶזְכֶּה מֵעַתָּה לָשׁוּב אֵלֶיךָ בֶּאֱמֶת, וּלְקַדֵּשׁ וּלְטַהֵר עַצְמִי מֵעַתָּה וְעַד עוֹלָם, וְלִזְכּוֹת לְיִרְאַת שָׁמַיִם בֶּאֱמֶת:
<h3>תלו</h3>
רִבּוֹנוֹ שֶׁל עוֹלָם אֵין לִי "פֶּה לְדַבֵּר וְלֹא מֵצַח לְהָרִים רֹאשׁ", רַק בָּאתִי כְּעָנִי בַּפֶּתַח, הַחַיָּב וְהַחוֹטֵא וְהַפּוֹשֵׁעַ, שׁוֹאֵל וּמְבַקֵּשׁ בְּדַעַת מְבֻלְבָּל וּבִלְשׁוֹן עִלְּגִים, מַתְּנַת חִנָּם לְבַד, בְּכֹחַ וּזְכוּת הַצַּדִּיקִים הַגְּדוֹלִים שֶׁזָּכוּ לָבוֹא לְאֶרֶץ יִשְׂרָאֵל אַחֲרֵי מְנִיעוֹת רַבּוֹת, וְזָכוּ לַחְתֹּר וּלְהַמְשִׁיךְ הָאוֹצַר מַתְּנַת חִנָּם עַל כָּל בָּאֵי עוֹלָם בִּזְכוּתָם וְכֹחָם לְבַד תָּמַכְתִּי יְתֵדוֹתַי, לָבֹא לְפָנֶיךָ עַתָּה גַם עַתָּה, לִשְׁאוֹל וּלְבַקֵּשׁ מִמְּךָ מַתְּנַת חִנָּם, שֶׁתְּחָנֵּנִי מֵהָאוֹצַר מַתְּנַת חִנָּם, הַפָּתוּחַ וְעוֹמֵד לִפְנֵי הַצַּדִּיקִים הַקְּדוֹשִׁים מִשָּׁם תְּחָנֵּנִי בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים, וְתַעֲשֶׂה אֶת אֲשֶׁר בְּחֻקֶּיךָ אֵלֵךְ וְאֶת מִצְוֹתֶיךָ אֶשְׁמוֹר מֵעַתָּה וְעַד עוֹלָם
<h3>תלז</h3>
וּתְזַכֵּנִי וְתוֹרֵנִי וּתְלַמְּדֵנִי הַדֶּרֶךְ וְהַנָּתִיב וְהָעֵצָה, בְּאֹפֶן שֶׁאֶזְכֶּה חִישׁ קַל מְהֵרָה לַעֲבֹר וּלְדַלֵּג עַל כָּל הַמְּנִיעוֹת וְהָעִכּוּבִים וְהַסִּכְסוּכִים וְהַבִּלְבּוּלִים הַמּוֹנְעִים אוֹתִי מִלָּבֹא לְאֶרֶץ יִשְׂרָאֵל, הֵן מְנִיעוֹת מֵחֲמַת מָמוֹן, הֵן שְׁאָר כָּל מִינֵי מְנִיעוֹת שֶׁבָּעוֹלָם, וּבִפְרָט כָּל מִינֵי מְנִיעוֹת הַמֹּחַ, הַכֹּל כַּאֲשֶׁר לַכֹּל, אֶזְכֶּה לְשַׁבֵּר וּלְבַטֵּל מְהֵרָה מְהֵרָה, בְּאֹפֶן שֶׁאֶזְכֶּה מְהֵרָה בְּסָמוּךְ לֵילֵךְ וְלָבֹא לְאֶרֶץ יִשְׂרָאֵל וְאֶזְכֶּה לָבֹא לְשָׁם בְּשָׁלוֹם, וּלְהַמְשִׁיךְ שָׁם עָלַי קְדֻשָּׁה וְטָהֳרָה וְיִרְאָה שְׁלֵמָה מִכָּל הָעֶשֶׂר קְדֻשּׁוֹת הַכְּלוּלִים בְּאֶרֶץ יִשְׂרָאֵל, שֶׁהֵם בְּחִינוֹת עֲשָׂרָה מַאֲמָרוֹת שֶׁבָּהֶם בָּרָאתָ עוֹלָמֶךָ, אֲשֶׁר בָּהֶם כְּלוּלִים וְנֶעְלָמִים הָעֲשֶׂרֶת הַדִּבְּרוֹת שֶׁהֵם כְּלָלִיּוּת הַתּוֹרָה הַקְּדוֹשָׁה, אֲשֶׁר כָּל הָעֲשָׂרָה מַאֲמָרוֹת עֶשֶׂר קְדֻשּׁוֹת הָאֵלֶּה, כְּלוּלִים מִכָּל הַיִּרְאוֹת הַקְּדוֹשׁוֹת רִבּוֹנוֹ שֶׁל עוֹלָם, אַדִּיר אָיֹם וְנוֹרָא, זַכֵּנִי לְכָל הַקְּדֻשּׁוֹת וְהַיִּרְאוֹת הָאֵלֶּה, בְּאֹפֶן שֶׁאֶזְכֶּה לָשׁוּב אֵלֶיךָ בִּתְשׁוּבָה שְׁלֵמָה בֶּאֱמֶת, וּלְעָבְדְּךָ בֶּאֱמֶת בְּיִרְאָה וּבְאַהֲבָה לִלְמֹד וּלְלַמֵּד לִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי תוֹרָתֶךָ בְּאַהֲבָה:
<h3>תלח</h3>
רִבּוֹנוֹ שֶׁל עוֹלָם מָה אֲדַבֵּר וְאַתָּה יָדַעְתָּ אוֹתִי, אַךְ כְּבָר הוֹדַעְתָּנוּ שֶׁצְּרִיכִין לְהִתְפַּלֵּל בְּפֶה מָלֵא, וְאַתָּה שׁוֹמֵעַ תְּפִלַּת כָּל פֶּה, וְעַל זֶה תָּמַכְתִּי יְתֵדוֹתַי לָבֹא גַם עַתָּה בִּתְפִלָּה וְתַחֲנוּנִים לְפָנֶיךָ בַּעַל הָרַחֲמִים, בַּעַל הַחֶסֶד, בַּעַל הַחֶמְלָה וְהַחֲנִינָה, וַאֲנִי מְקַוֶּה מִמָּקוֹם שֶׁאֲנִי שָׁם, לַעֲלוֹת מְהֵרָה לְאֶרֶץ יִשְׂרָאֵל, אוּלַי אֶזְכֶּה שָׁם מַה שֶּׁאֶזְכֶּה, בְּאֹפֶן שֶׁאֶמְצָא דֶּרֶךְ וּנְתִיב וְכֹחַ וְעֵצָה אֲמִתִּיִּית שֶׁאֶזְכֶּה לְקַיְּמָהּ, בְּאֹפֶן שֶׁאֶזְכֶּה לְהִתְקָרֵב אֵלֶיךָ בֶּאֱמֶת בְּאַהֲבָה וּבְיִרְאָה, וְלָשׁוּב אֵלֶיךָ בֶּאֱמֶת מֵעַתָּה וְעַד עוֹלָם
<h3>תלט</h3>
אָבִי שֶׁבַּשָּׁמַיִם, חוֹשֵׁב מַחֲשָׁבוֹת לְבַל יִדַּח מִמְּךָ נִדָּח, אַל תְּבִישֵׁנִי מִשִּׂבְרִי, וְאַל תַּחְפִּירֵנִי מִתִּקְוָתִי, וְאַל תֶּאֶטוֹם אָזְנְךָ מִזַּעֲקָתִי, "לֹא תְּאַמֵּץ אֶת לְבָבְךָ מֵאָחִיךָ הָאֶבְיוֹן", וְאַל תַּסְתִּיר פָּנֶיךָ מִתְּשׁוּקָתִי וְכִסּוּפִי, אֲשֶׁר זֶה כַּמָּה אֲנִי נִכְסָף וּמִשְׁתּוֹקֵק לָשׁוּב אֵלֶיךָ בֶּאֱמֶת יֶהֱמוּ וְיִכְמְרוּ מֵעֶיךָ עָלַי, וּתְקָרְבֵנִי מֵעַתָּה אֵלֶיךָ וְלַעֲבוֹדָתְךָ בֶּאֱמֶת, וְאַל תַּעֲשֶׂה עִמִּי כַחֲטָאַי, וְאַל תִּגְמְלֵנִי כְּמִפְעָלַי כִּי אַתָּה יָדַעְתָּ אֶת יִצְרִי, וְאַתָּה יוֹדֵעַ מְקוֹמִי מִתְּחִלָּה וְעַד סוֹף, וּבְיָדְךָ הַכֹּל, וּבְיָדְךָ לְהָסִיר רוֹעַ לְבָבִי וְקַשְׁיוּת עָרְפִּי וְתֹקֶף תַּאֲוָתִי, וְעַזּוּת גּוּפִי, כְּמוֹ שֶׁכָּתוּב: "וַאֲשֶׁר הֲרֵעוֹתִי" כִּי בְּיָדְךָ הַכֹּל, וּבְיָדְךָ כֹּחַ וּגְבוּרָה וּבְיָדְךָ לְגַדֵּל וּלְחַזֵּק לַכֹּל וְעָלֶיךָ לְבַד הִשְׁלַכְתִּי אֶת יְהָבִי, עָלֶיךָ לְבַד אֲנִי נִשְׁעָן וְנִתְלֶה וְנִסְמָךְ, כִּי אַתָּה גִּבּוֹר וְרַב לְהוֹשִׁיעַ, "הֵן כֹּל תּוּכָל וְלֹא יִבָּצֵר מִמְּךָ מְזִמָּה", וּמִי יֹאמַר לְךָ מַה תַּעֲשֶׂה "הֲשִׁיבֵנִי וְאָשׁוּבָה כִּי אַתָּה [יְהֹוָה] אֱלֹהָי, רְפָאֵנִי יְהֹוָה וְאֵרָפֵא" רְפוּאַת הַנֶּפֶשׁ וּרְפוּאַת הַגּוּף, "הוֹשִׁיעֵנִי וְאִוָּשֵׁעָה כִּי תְהִלָּתִי אָתָּה", חָנֵּנִי מֵאוֹצַר מַתְּנַת חִנָּם בְּכֹחַ וּזְכוּת הַצַּדִּיקִים הַגְּדוֹלִים הָעֲנָוִים בֶּאֱמֶת, הַהוֹלְכִים בִּתְמִימוּת בֶּאֱמֶת, וְעוֹשִׂים עַצְמָם כַּאֲנָשִׁים פְּשׁוּטִים לְגַמְרֵי בֶּאֱמֶת, אֲשֶׁר אַתָּה לְבַד יוֹדֵעַ גֹּדֶל קְדֻשָּׁתָם וּמַעֲלָתָם וְעֹצֶם כֹּחָם, עַד אֲשֶׁר יֵשׁ לָהֶם כֹּחַ לְהָרִים וּלְהַגְבִּיהַּ גַּם אוֹתִי מִמָּקוֹם שֶׁאֲנִי שָׁם, לְקָרְבֵנִי אֵלֶיךָ, וְלַהֲבִיאֵנִי מְהֵרָה לְאֶרֶץ יִשְׂרָאֵל, וּלְזַכּוֹת אוֹתִי לְתַקֵּן כָּל מַה שֶּׁקִּלְקַלְתִּי וְלֹא אֵצֵא מִן הָעוֹלָם הַזֶּה עַד שֶׁאֲתַקֵּן בְּכֹחָם אֶת כָּל אֲשֶׁר שִׁחַתְתִּי, "לֵב טָהוֹר בְּרָא לִי אֱלֹהִים וְרוּחַ נָכוֹן חַדֵּשׁ בְּקִרְבִּי, הָשִׁיבָה לִי שְׂשׂוֹן יִשְׁעֶךָ וְרוּחַ נְדִיבָה תִסְמְכֵנִי", עָזְרֵנִי עָזְרֵנִי הוֹשִׁיעֵנִי הוֹשִׁיעֵנִי, כִּי אֵלֶיךָ לְבַד שִׁטַּחְתִּי כַפָּי "פֵּרַשְׂתִּי יָדַי כָּל הַיּוֹם נַפְשִׁי כְּאֶרֶץ עֲיֵפָה לְךָ סֶלָה, מִקְצֵה הָאָרֶץ אֵלֶיךָ אֶקְרָא בַּעֲטֹף לִבִּי בְּצוּר יָרוּם מִמֶּנִּי תַנְחֵנִי, נִכְסְפָה וְגַם כָּלְתָה נַפְשִׁי לְחַצְרוֹת יְהֹוָה לִבִּי וּבְשָׂרִי יְרַנְּנוּ אֶל אֵל חָי, אֱלֹהִים אֵלִי אַתָּה אֲשַׁחֲרֶךָ, צָמְאָה לְךָ נַפְשִׁי כָּמַהּ לְךָ בְשָׂרִי בְּאֶרֶץ צִיָּה וְעָיֵף בְּלִי מָיִם, כֵּן בַּקֹּדֶשׁ חֲזִיתִךָ לִרְאוֹת עֻזְּךָ וּכְבוֹדֶךָ":
<h3>תמ</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, רַב חֶסֶד וּמַרְבֶּה לְהֵיטִיב שֶׁתְּרַחֵם עָלַי בְּרַחֲמֶיךָ הָרַבִּים, וְתוֹרֵנִי וּתְלַמְּדֵנִי וְתַדְרִיכֵנִי בְּדַרְכֵי הַתְּמִימוּת וְהַפְּשִׁיטוּת בֶּאֱמֶת, שֶׁאֶזְכֶּה לִהְיוֹת תָּמִים עִם יְהֹוָה אֱלֹהָי, וְלַעֲשׂוֹת רְצוֹנְךָ בִּתְמִימוּת וּבִפְשִׁיטוּת בֶּאֱמוּנָה שְׁלֵמָה וִישָׁרָה בְּלִי שׁוּם חָכְמוֹת שֶׁל הֶבֶל כְּלָל כִּי אַתָּה יוֹדֵעַ שֶׁאֵין לָנוּ שׁוּם דֶּרֶךְ לְהִתְקָרֵב אֵלֶיךָ כִּי אִם עַל יְדֵי פְּשִׁיטוּת וּתְמִימוּת גָּמוּר בֶּאֱמֶת וֶאֱמוּנָה שְׁלֵמָה וַאֲנִי מַאֲמִין וּמֵבִין מֵרָחוֹק שֶׁאֲפִלּוּ בְּעֹמֶק נְפִילָתֵנוּ עַתָּה בְּתֹקֶף הַגָּלוּת הַמַּר הַזֶּה בְּגוּף וָנֶפֶשׁ, יֵשׁ דְּרָכִים שֶׁל תְּמִימוּת וּפְשִׁיטוּת וֶאֱמוּנָה, שֶׁכָּל אָדָם "בַּאֲשֶׁר הוּא שָׁם" יָכוֹל לְהַחֲיוֹת אֶת עַצְמוֹ עַל יְדֵי זֶה, וְלִמְצֹא לוֹ דֶרֶךְ יָשָׁר וְעֵצוֹת נְכוֹנוֹת עַל יְדֵי דַרְכֵי הַתְּמִימוּת וְהַפְּשִׁיטוּת אֵיךְ לִמְצֹא אוֹתְךָ בְּכָל מָקוֹם, אֲפִלּוּ מִי שֶׁנָּפַל לִמְקוֹם שֶׁנָּפַל, כֻּלָּם יְכוֹלִים לַעֲלוֹת מִנְּפִילָתָם וִירִידָתָם, וּלְהִתְקָרֵב וּלְהִתְדַּבֵּק אֵלֶיךָ, וּלְרַצּוֹת וּלְפַיֵּס אוֹתְךָ בִּתְמִימוּת וּפְשִׁיטוּת בִּתְפִלָּה וְתַחֲנוּנִים, בֶּאֱמֶת וּבֶאֱמוּנָה שְׁלֵמָה, כִּי בְאֵלֶּה חָפַצְתָּ, כְּמוֹ שֶׁכָּתוּב:
"עֵינַי בְּנֶאֶמְנֵי אֶרֶץ לָשֶׁבֶת עִמָּדִי הוֹלֵךְ בְּדֶרֶךְ תָּמִים הוּא יְשָׁרְתֵנִי" וְנֶאֱמַר:
"אַשְׁרֵי תְמִימֵי דָרֶךְ הַהֹלְכִים בְּתוֹרַת יְהֹוָה":
<h3>תמא</h3>
רִבּוֹנוֹ שֶׁל עוֹלָם עוֹשֶׂה חֶסֶד חִנָּם בְּכָל דּוֹר, אַתָּה בְּרַחֲמֶיךָ וַחֲסָדֶיךָ חִנָּם בָּרָאתָ וְקִיַּמְתָּ עוֹלָמְךָ כ"ו [עֶשְׂרִים וְשִׁשָּׁה] דוֹרוֹת קֹדֶם מַתַּן תּוֹרָה, שֶׁאָז הָיָה הָעוֹלָם מִתְקַיֵּם בְּלֹא תּוֹרָה, כִּי אִם בְּחֶסֶד חִנָּם לְבַד רַחֵם עָלֵינוּ גַם עַתָּה בְּרַחֲמֶיךָ הָרַבִּים, וּפְתַח לָנוּ אוֹצָרְךָ הַטּוֹב, אוֹצַר מַתְּנַת חִנָּם, וַעֲשֵׂה עִמָּנוּ צְדָקָה וְחֶסֶד חִנָּם בְּכָל עֵת, וַאֲפִלּוּ בָּעֵת שֶׁאָנוּ מִתְבַּטְּלִים מִדִּבְרֵי תוֹרָה, רַחֵם עָלֵינוּ בִּזְכוּת הַצַּדִּיקִים הַגְּדוֹלִים הָאֲמִתִּיִּים, וְתַשְׁפִּיעַ עָלֵינוּ כָּל טוּב, וּתְקַיֵּם אוֹתָנוּ בְּחֶסֶד חִנָּם, כְּמוֹ שֶׁקִּיַּמְתָּ עוֹלָמְךָ בְּחֶסֶד חִנָּם, כ"ו דוֹרוֹת קוֹדֶם מַתַּן תּוֹרָה
<h3>תמב</h3>
רִבּוֹנוֹ שֶׁל עוֹלָם, רַחֵם עָלֵינוּ לְמַעַן שְׁמֶךָ, וְעָזְרֵנוּ וְזַכֵּנוּ שֶׁנִּזְכֶּה לַהֲגוֹת בְּדִבְרֵי תוֹרָתְךָ יוֹמָם וָלָיְלָה וְאֶזְכֶּה לְהַרְבּוֹת בְּלִמּוּד הַתּוֹרָה בְּהַתְמָדָה גְדוֹלָה בִּקְדֻשָּׁה וּבְטָהֳרָה לְשִׁמְךָ הַגָּדוֹל בֶּאֱמֶת וְתִפְתַּח אֶת לִבִּי בְּתַלְמוּד תּוֹרָתֶךָ, שֶׁאֶזְכֶּה לְהָבִין וּלְהַשְׂכִּיל הָעַמְקוּת וְהַנְּעִימוּת וְהַמְּתִיקוּת שֶׁבְּתוֹרָתְךָ הַקְּדוֹשָׁה וְהַטְּהוֹרָה וְהַתְּמִימָה וְתוֹרֵנִי וּתְלַמְּדֵנִי בְּכָל עֵת שֶׁאֶזְכֶּה לֵידַע תָּמִיד בֶּאֱמֶת אֵיךְ לְהִתְנַהֵג בְּעִנְיַן בִּטּוּלָהּ שֶׁל תּוֹרָה זֶהוּ קִיּוּמָהּ, שֶׁאֶזְכֶּה לִלְמוֹד יוֹם וָלַיְלָה בְּהַתְמָדָה גְדוֹלָה, וְלֵידַע וּלְכַוֵּן הַזְּמַן הַמֻּכְרָח לְהִתְבַּטֵּל, שֶׁיִּהְיֶה הַכֹּל יָפֶה בְּעִתּוֹ בְּמוֹעֲדוֹ וּבִזְמַנּוֹ כִּי גָלוּי וְיָדוּעַ לְפָנֶיךָ אֲדוֹן כָּל, נוֹתֵן הַתּוֹרָה כִּי בָּשָׂר וָדָם אֲנַחְנוּ וּמֵחֹמֶר קֹרַצְנוּ, וּבְהֶכְרַח לְהִתְבַּטֵּל קְצַת לִפְעָמִים מִלִּמּוּד הַתּוֹרָה, כִּי צְרִיכִין זְמַן לֶאֱכֹל וְלִשְׁתּוֹת וְלִישַׁן בִּשְׁבִיל קִיּוּם הַגּוּף, וְלַעֲסוֹק בְּצָרְכֵי פַּרְנָסָה וּשְׁאָר הֶכְרֵחִיוּת הַגּוּף, אוֹ לְהִתְבַּטֵּל לִפְעָמִים לְפַקֵּחַ אֶת הַדַּעַת שֶׁלֹּא יִתְבַּלְבֵּל מֵרִבּוּי הַלִּמּוּד יוֹתֵר מֵהַמִּדָּה וּבֶאֱמֶת לְפִי עֹצֶם קְדֻשַּׁת מְתִיקוּת וּנְעִימַת תּוֹרָתְךָ הַקְּדוֹשָׁה, בְּוַדַּאי הָיָה רָאוּי לָנוּ לִבְלִי לְהִתְבַּטֵּל לְעוֹלָם מִדִּבְרֵי תוֹרָה אֲפִלּוּ שָׁעָה קַלָּה, כִּי הִיא חַיֵּינוּ וְאֹרֶךְ יָמֵינוּ, וְאֵיךְ אֶפְשַׁר לִפְרֹשׁ מֵחַיִּים אֲמִתִּיִּים אֲפִלּוּ רֶגַע אַחַת אַךְ כְּבָר גִּלִּיתָ לָנוּ שֶׁזֶּה אִי אֶפְשָׁר בְּשׁוּם אֹפֶן בָּעוֹלָם לִבְלִי לְהִתְבַּטֵּל כְּלָל, כִּי בְּהֶכְרֵחַ צְרִיכִין לְהִתְבַּטֵּל לִפְעָמִים בִּשְׁבִיל צָרְכֵי הַגּוּף הַמֻּכְרָחִים
<h3>תמג</h3>
עַל כֵּן רַחֵם עָלֵינוּ בְּרַחֲמֶיךָ הָרַבִּים, וְזַכֵּנוּ לְהִתְקָרֵב לְצַדִּיקִים אֲמִתִּיִּים הַמְקַיְּמִים אֶת כָּל הָעוֹלָם בְּתוֹרָתָם וּקְדֻשָּׁתָם וּבְדַרְכֵי פְּשִׁיטוּתָם הַנִּפְלָאִים, שֶׁנִּזְכֶּה בְּכֹחָם וּזְכוּתָם לְהַמְשִׁיךְ עָלֵינוּ קְדֻשָּׁה וְחַיּוּת וְכָל טוֹב בְּכָל עֵת, מֵהָאוֹצַר מַתְּנַת חִנָּם הַפָּתוּחַ וְעוֹמֵד לִפְנֵיהֶם אֲשֶׁר עַל יְדֵי זֶה הֵם מְחַיִּין אֶת עַצְמָם בְּעֵת שֶׁבְּטֵלִים מִן הַתּוֹרָה, וּבָזֶה הֵם מְחַיִּין אֶת כָּל הָאֲנָשִׁים הַפְּשׁוּטִים שֶׁבָּעוֹלָם (שֶׁקוֹרִין פְּרָאסְטַאקֶיס), הֵן בַּעֲלֵי תוֹרָה בְּעֵת שֶׁבְּטֵלִים מִן הַתּוֹרָה, וְהֵן אַנְשֵׁי הֶהָמוֹן וְעַמֵּי הָאָרֶץ, וַאֲפִלּוּ הַמֻּנָּחִים בִּשְׁאוֹל תַּחְתִּיּוֹת וּמִתַּחְתָּיו רַחֲמָנָא לִצְּלָן, וַאֲפִלּוּ אֻמִּין דְּעַלְמָא, כֻּלָּם הֵם מְחַיִּין עַל יְדֵי דַּרְכֵיהֶם הַנִּפְלָאִים, שֶׁעוֹשִים עַצְמָם לִפְעָמִים כַּאֲנָשִׁים פְּשׁוּטִים לְגַמְרֵי, וּמַמְשִׁיכִים חַיּוּת וְשֶׁפַע טוֹב מִקִּיּוּם הָעוֹלָם קֹדֶם מַתַּן תּוֹרָה שֶׁהָיָה מִתְקַיֵּם הָעוֹלָם בְּחֶסֶד חִנָּם עַל יְדֵי הַתּוֹרָה הַנֶּעֱלֶמֶת, שֶׁהוּא הַדֶּרֶךְ לִכְבֹּשׁ אֶרֶץ יִשְׂרָאֵל:
<h3>תמד</h3>
אָנָּא יְהֹוָה מָלֵא רַחֲמִים, זַכֵּנוּ וְעָזְרֵנוּ לְהִתְקָרֵב וּלְהִכָּלֵל תָּמִיד בַּצַּדִּיקִים הַנּוֹרָאִים הָאֵלּוּ, שֶׁיֵּשׁ לָהֶם כֹּחַ לְהַחֲיוֹת כָּל בְּנֵי הָעוֹלָם אֲפִלּוּ בְּעֵת רִחוּקָם מֵהַתּוֹרָה, כָּל אֶחָד וְאֶחָד כְּפִי רִחוּקוֹ, כִּי אַתָּה יוֹדֵעַ מָלֵא רַחֲמִים, כִּי עַתָּה אֵין לָנוּ שׁוּם כֹּחַ וְחַיּוּת וְקִיּוּם כִּי אִם בְּכֹחַ וּזְכוּת הַצַּדִּיקִים הַקְּדוֹשִׁים הַנּוֹרָאִים הָאֵלּוּ, וְעָזְרֵנוּ וְזַכֵּנוּ לְהִתְקָרֵב אֲלֵיהֶם, וּלְקַיֵּם דִּבְרֵיהֶם וְלֵילֵךְ בְּדַרְכֵיהֶם בֶּאֱמֶת, לְהִתְנַהֵג בְּדַרְכֵי הַתְּמִימוּת וְהַפְּשִׁיטוּת בֶּאֱמֶת וּבֶאֱמוּנָה שְׁלֵמָה, בְּלִי שׁוּם חָכְמוֹת שֶׁל הָעוֹלָם כְּלָל וְאֶזְכֶּה לְהַחֲיוֹת אֶת עַצְמִי וּלְשַׂמֵּחַ אֶת נַפְשִׁי תָמִיד עַל יְדֵי הָאֱמוּנָה לְבַד, שֶׁהִיא יְסוֹד וְעִקַּר הַכֹּל, וְאֶזְכֶּה לֵידַע וּלְהַאֲמִין תָּמִיד, כִּי אַתָּה בָּרָאתָ עוֹלָמְךָ בַּעֲשָׂרָה מַאֲמָרוֹת וּבָהֶם נֶעֱלָמִין עֲשֶׂרֶת הַדִּבְּרוֹת שֶׁהֵם כְּלַל תּוֹרָתֵנוּ הַקְּדוֹשָׁה, וּבְכָל הַדְּבָרִים וְהַחֲפָצִים שֶׁבָּעוֹלָם וּבְכָל הַמְּלָאכוֹת וְהָעֲסָקִים וְהַמַּשָּׂא וּמַתָּן, בְּכָל הַמַּחֲשָׁבוֹת וְדִבּוּרִים וַעֲשִׂיּוֹת שֶׁבָּעוֹלָם, בְּכֻלָּם יֵשׁ בָּהֶם הָעֲשָׂרָה מַאֲמָרוֹת שֶׁבָּהֶם נִבְרְאוּ כֻּלָּם, אֲשֶׁר בְּאֵלּוּ הָעֲשָׂרָה מַאֲמָרוֹת נֶעֱלָמִין הָעֲשֶׂרֶת הַדִּבְּרוֹת שֶׁהֵם כְּלָל הַתּוֹרָה וְעַל יְדֵי זֶה אֶזְכֶּה לְקַשֵּׁר וּלְדַבֵּק אֶת עַצְמִי אֶל הַשֵּׁם יִתְבָּרַךְ וְהַתּוֹרָה תָמִיד בְּכָל עֵת וָרֶגַע בְּדֶרֶךְ תְּמִימוּת וּפְשִׁיטוּת בֶּאֱמֶת, אֲפִלּוּ בָּעֵת שֶׁאֲנִי מֻכְרָח לְהִתְבַּטֵּל מִן הַתּוֹרָה
<h3>תמה</h3>
וּתְחַזֵּק וּתְאַמֵּץ אֶת לְבָבִי לִבְלִי לִפּוֹל מִשּׁוּם דָּבָר שֶׁבָּעוֹלָם, וְלֹא יוּכַל הַבַּעַל דָּבָר וְהַסִּטְרָא אַחֲרָא לְהַחֲלִישׁ אֶת דַּעְתִּי בְּשׁוּם אֹפֶן בָּעוֹלָם וְאֵדַע וְאַאֲמִין בֶּאֱמוּנָה שְׁלֵמָה וַחֲזָקָה תָמִיד, שֶׁאֵין שׁוּם יִאוּשׁ בָּעוֹלָם כְּלָל אֵיךְ שֶׁהוּא אֵיךְ שֶׁהוּא, כִּי רַחֲמֶיךָ לֹא כָלִים לְעוֹלָם וְאַתָּה מְנַסֶּה אֶת כָּל אָדָם בְּכָל עֵת, וְאַתָּה מְגַלְגֵּל וּמְסַבֵּב עִם כָּל אָדָם גִלְגּוּלִים וְסִבּוֹת נִפְלָאוֹת, וְאַתָּה חָפֵץ שֶׁהָאָדָם יְחַזֵּק יָדוֹ בְּהַשֵּׁם יִתְבָּרַךְ בְּכָל עֵת אַף אִם הוּא כְּמוֹ שֶׁהוּא, כִּי לֵית רְעוּתָא טָבָא דְאִתְאֲבִיד, וְיָקָר וְחָבִיב בְּעֵינֶיךָ מְאֹד מְאֹד, כָּל תְּנוּעָה וּתְנוּעָה שֶׁהָאָדָם מְנַשֵּׂא עַצְמוֹ לְהִתְקָרֵב אֵלֶיךָ מִמָּקוֹם שֶׁהוּא שָׁם, וּמְחַזֵּק אֶת עַצְמוֹ בְּרַחֲמֶיךָ וַחֲסָדֶיךָ לְקַוּוֹת וּלְצַפּוֹת בְּכָל עֵת לְהִתְקָרֵב אֵלֶיךָ בְּכָל פַּעַם מֵחָדָשׁ כַּאֲשֶׁר גִּלִּיתָ לָנוּ הִתְנוֹצְצוּת נִפְלָא מֵעֹצֶם פִּלְאֵי חֲסָדֶיךָ וְרַחֲמֶיךָ הָרַבִּים וְהָעֲצוּמִים מְאֹד, עַל יְדֵי צַדִּיקֶךָ הַקְּדוֹשִׁים הָאֲמִתִּיִּים, שֶׁאָחֲזוּ בָּנוּ וְחִזְּקוּ יָדֵינוּ בְּכָל עֵת, וְקָרְאוּ בְּקוֹל גָּדוֹל וְהִשְׁמִיעוּ אוֹתָנוּ "שֶׁאֵין שׁוּם יִאוּשׁ בָּעוֹלָם כְּלָל"
<h3>תמו</h3>
רִבּוֹנוֹ שֶׁל עוֹלָם מָלֵא רַחֲמִים, אַתָּה יוֹדֵעַ מַעֲמָד וּמַצָּב שֶׁל יִשְׂרָאֵל כָּעֵת בְּסוֹף הַגָּלוּת הַמַּר הַזֶּה, אֲשֶׁר קָרוֹב לָבוֹא עֵת קִצֵּנוּ, וְאַתָּה מְצַפֶּה בְּכָל יוֹם וּבְכָל עֵת וָרֶגַע שֶׁיָּבֹא גּוֹאֵל צִדְקֵנוּ, וְנַפְשׁוֹת עַמְּךָ בֵּית יִשְׂרָאֵל מִתְגַּעְגְּעִים וּמִשְׁתּוֹקְקִים וְנִכְסָפִים אֵלֶיךָ וְלַעֲבוֹדָתְךָ בִּכְלוֹת הַנֶּפֶשׁ אֲשֶׁר לֹא הָיְתָה כָּזֹאת מֵעוֹלָם אֲבָל הַבַּעַל דָּבָר הִנִּיחַ עַצְמוֹ לְאָרְכּוֹ וּלְרָחְבּוֹ, וּבִלְבֵּל אֶת הָעוֹלָם מְאֹד מְאֹד, וְהִכְנִיס מַחֲלֹקֶת גָּדוֹל בָּעוֹלָם, וְנַעֲשָׂה קַטֵּגוֹרְיָא גְדוֹלָה בֵּין הַתַּלְמִידֵי חֲכָמִים, וְרַבִּים מִבְּנֵי פָּרִיצֵי עַמְּךָ מִתְנַשְּׂאִים "לְהַעֲמִיד חָזוֹן וְנִכְשָׁלוּ" וַאֲפִלּוּ בֵּין הַתַּלְמִידֵי חֲכָמִים הָאֲמִתִּיִּים נַעֲשָׂה מַחֲלֹקֶת וּבִלְבּוּל גָּדוֹל, עַד אֲשֶׁר אֵין אֶחָד יוֹדֵעַ הֵיכָן הָאֱמֶת רַחֵם עָלֵינוּ לְמַעַן שְׁמֶךָ, וְזַכֵּנוּ שֶׁלֹּא יִהְיֶה לָנוּ שׁוּם חֵלֶק בְּמַחֲלֹקֶת עַל הַצַּדִּיקִים וְהַכְּשֵׁרִים הָאֲמִתִּיִּים, וְתָאִיר עָלֵינוּ בַּחֲסָדֶיךָ חִנָּם וּתְגַלֶּה לָנוּ הָאֱמֶת לַאֲמִתּוֹ, שֶׁנִּזְכֶּה לֵידַע מֵהַצַּדִּיקִים וְהַכְּשֵׁרִים הָאֲמִתִּיִּים שֶׁבַּדּוֹר הַזֶּה, וּלְהִתְקָרֵב אֲלֵיהֶם וּלְהִכָּלֵל בָּהֶם, וְלֵילֵךְ בְּדַרְכֵיהֶם בֶּאֱמֶת וּבִפְשִׁיטוּת וּבֶאֱמוּנָה שְׁלֵמָה, בִּתְמִימוּת גָּמוּר, בְּלִי שׁוּם חָכְמוֹת שֶׁל הֶבֶל הַנְּהוּגִים בָּעוֹלָם עַתָּה וְאֶזְכֶּה לָבֹא לְתוֹךְ שִׂמְחָה גְדוֹלָה בְּכָל עֵת, עַל יְדֵי הַפְּשִׁיטוּת וְהַתְּמִימוּת וְהָאֱמוּנָה שְׁלֵמָה בְּךָ וּבְתוֹרָתְךָ הַקְּדוֹשָׁה וּבְצַדִּיקֶיךָ וִירֵאֶיךָ הָאֲמִתִּיִּים הַטּוֹבִים וְהַתְּמִימִים הַיְשָׁרִים בְּלִבּוֹתָם, הַהוֹלְכִים בִּדְרָכֶיךָ בֶּאֱמֶת
<h3>תמז</h3>
וּתְרַחֵם עָלַי וּתְחַזֵּק אֶת לְבָבִי לִכְסֹף וּלְהִשְׁתּוֹקֵק וּלְהִתְגַּעְגֵּעַ בֶּאֱמֶת לְאֶרֶץ יִשְׂרָאֵל, וּלְהַרְבּוֹת בִּתְפִלָּה וְתַחֲנוּנִים עַל זֶה בְּכָל יוֹם, עַד שֶׁאֶזְכֶּה שֶׁתִּפְתַּח לִי הָאוֹצַר מַתְּנַת חִנָּם, וּתְחָנֵּנִי בְּחֶסֶד חִנָּם וְתוֹשִׁיעֵנִי מְהֵרָה לָבֹא לְשָׁם בְּשָׁלוֹם בְּלִי פֶגַע, וּלְהַמְשִׁיךְ שָׁם עָלַי כָּל הָעֶשֶׂר קְדֻשּׁוֹת שֶׁבְּאֶרֶץ יִשְׂרָאֵל:
<h3>תמח</h3>
אָבִי שֶׁבַּשָּׁמַיִם, עָזְרֵנִי וְהוֹשִׁיעֵנִי בְּדַרְכֵי נִפְלְאוֹתֶיךָ הַנּוֹרָאוֹת, בְּדַרְכֵי עֵצוֹתֶיךָ הַיְדוּעוֹת לָךְ, עַל פִּי דַּרְכֵי הַפְּשִׁיטוּת וְהַתְּמִימוּת שֶׁל הַצַּדִּיקִים הַגְּדוֹלִים הָאֲמִתִּיִּים, בְּאֹפֶן שֶׁאֶזְכֶּה לַעֲבוֹר וּלְדַלֵּג עַל כָּל מִינֵי קַטְנוּת דְּקַטְנוּת שֶׁכְּבָר נָפַלְתִּי וְעָבַרְתִּי בָּהֶם דַּי וְהוֹתֵר, הָאוֹמֵר לְעוֹלָמוֹ דַּי יֹאמַר לְצָרוֹתַי דָּי וְתוֹרֵנִי וּתְלַמְּדֵנִי בְּכָל עֵת עֵצוֹת נִפְלָאוֹת אֲמִתִּיּוֹת, בְּאֹפֶן שֶׁאֶזְכֶּה לְשַׂמֵּחַ אֶת עַצְמִי תָמִיד וַאֲפִלּוּ בְּמִלֵּי דִשְׁטוּתָא בְּמִלֵּי דִבְדִיחוּתָא, וְחֶדְוַת יְהֹוָה יִהְיֶה מָעֻזִּי תָמִיד, עַד אֲשֶׁר בְּרַחֲמֶיךָ הָרַבִּים וַחֲסָדֶיךָ חִנָּם, תִּשָּׂא אוֹתִי עַל כַּנְפֵי נְשָׁרִים וּתְבִיאֵנִי מְהֵרָה חוּשָׁה לֶאֶרֶץ יִשְׂרָאֵל לָאָרֶץ הַקְּדוֹשָׁה, אוּלַי אֶזְכֶּה שָׁם לְהִתְקָרֵב אֵלֶיךָ וּלְהַתְחִיל מֵחָדָשׁ בֶּאֱמֶת לְעָבְדְּךָ בְּיִרְאָה וְאַהֲבָה בִּתְמִימוּת וּבִפְשִׁיטוּת בֶּאֱמֶת וּבֶאֱמוּנָה שְׁלֵמָה כִּרְצוֹנְךָ הַטּוֹב:
<h3>תמט</h3>
אֲדוֹן יָחִיד מָלֵא רַחֲמִים, מַלְכִּי וֵאלֹהָי אֵלֶיךָ אֶתְפַּלָּל שְׁמַע תְּפִלָּתִי, וְקַבֵּל קוֹל פְּגִיעָתִי, וְהֵרָצֵה לִי בִּתְחִנָּתִי אִם מָצָאתִי חֵן בְּעֵינֶיךָ הַמֶּלֶךְ וְכָשֵׁר הַדָּבָר לְפָנֶיךָ, הַכֹּל בִּזְכוּת וְכֹחַ הַצַּדִּיקִים הָאֲמִתִּיִּים, עֲשֵׂה לְמַעֲנָם וּמַלֵּא אֶת שְׁאֵלָתִי וַעֲשֵׂה אֶת בַּקָּשָׁתִי, וֶהְיֵה עִמִּי וְעָזְרֵנִי מֵעַתָּה, שֶׁאֶזְכֶּה מֵעַתָּה לָסוּר מֵרָע לְגַמְרֵי בֶּאֱמֶת וְלַעֲשׂוֹת הַטּוֹב בְּעֵינֶיךָ תָּמִיד וְשַׂמֵּחַ אֶת נַפְשִׁי בְּכָל עֵת, וְאֶזְכֶּה לְהִתְחַזֵּק בְּעֹז וְחֶדְוָה תָמִיד, וּלְשַׂמֵּחַ אֶת עַצְמִי בְּכָל מִינֵי שִׂמְחָה שֶׁבָּעוֹלָם וַאֲפִלּוּ בְּמִלֵּי דִשְׁטוּתָא, בְּאֹפֶן שֶׁאֶזְכֶּה לִהְיוֹת בְּשִׂמְחָה תָמִיד, וְאֶזְכֶּה לֶאֱמוּנָה שְׁלֵמָה וִישָׁרָה, וְלֵילֵךְ בִּתְמִימוּת וּפְשִׁיטוּת בֶּאֱמֶת כִּרְצוֹנְךָ הַטּוֹב, עַד שֶׁאֶזְכֶּה לָעוּף מְהֵרָה לְאֶרֶץ יִשְׂרָאֵל, וְלָבֹא לְשָׁם בְּשָׁלוֹם, וְלִזְכּוֹת שָׁם לְכָל טוּב אֲמִתִּי וְנִצְחִי וְלֹא יִהְיֶה שׁוּם מְנִיעָה מִגַּשְׁמִיּוּת גּוּפִי עַל כָּל זֶה, רַק אֶזְכֶּה שֶׁהַצַּדִּיקִים אֲמִתִּיִּים יַעֲשׂוּ עִם נַפְשִׁי וְרוּחִי וְנִשְׁמָתִי וְעִם כָּל גּוּפִי כְּמוֹ שֶׁהֵם רוֹצִים, לֹא כְּמוֹ שֶׁתַּאֲוֹת גּוּפִי הַמְּגֻשָּׁם רוֹצִים חַס וְשָׁלוֹם רַק אֶזְכֶּה לְבַטֵּל רְצוֹנִי מִפְּנֵי רְצוֹנְךָ וּרְצוֹן הַצַּדִּיקִים הַקְּדוֹשִׁים הָאֲמִתִּיִּים זְכוּתָם יָגֵן עָלֵינוּ:
<h3>תנ</h3>
רִבּוֹנוֹ שֶׁל עוֹלָם רִבּוֹנוֹ דְעַלְמָא כֹּלָּא, רַחֵם עָלַי וּמַלֵּא מִשְׁאֲלוֹתַי לְטוֹבָה בְּרַחֲמִים שֶׁתְּחָנֵּנִי מֵאוֹצַר מַתְּנַת חִנָּם, וּתְקָרְבֵנִי אֵלֶיךָ מִמָּקוֹם שֶׁאֲנִי שָׁם עַתָּה בְּרַחֲמִים גְּמוּרִים וּבְחֶמְלָה גְדוֹלָה, וּתְבִיאֵנִי מְהֵרָה לְאֶרֶץ יִשְׂרָאֵל בְּחֶסֶד חִנָּם לְבַד כִּי בִּשְׁבִיל מִי בָּרָאתָ הָאוֹצַר מַתְּנַת חִנָּם, הֲלֹא הַצַּדִּיקִים אֵינָם צְרִיכִים מַתְּנַת חִנָּם, כִּי הֵם זוֹכִים עַל יְדֵי מַעֲשֵׂיהֶם הַטּוֹבִים לְמַה שֶּׁזּוֹכִים, כִּי הֵם אֵינָם אוֹכְלִים נַהֲמָא דְכִסּוּפָא כְּלָל וַאֲפִלּוּ בְּשָׁעָה שֶׁהֵם מִתְבַּטְּלִים מִדִּבְרֵי תוֹרָה וְעוֹשִׂין עַצְמָן כִּפְשׁוּטִים לְגַמְרֵי, וּמְחַיִּין אֶת עַצְמָן מֵהָאוֹצַר מַתְּנַת חִנָּם, הוּא גַּם כֵּן עֲבוֹדָה נִפְלָאָה וְנוֹרָאָה בְּדֶרֶךְ נִפְלָא וְנִשְׂגָּב מְאֹד, אֲשֶׁר אַתָּה מִשְׁתַּעְשֵׁעַ בָּזֶה מְאֹד מְאֹד, אֲשֶׁר בִּשְׁבִיל זֶה מַגִּיעַ לָהֶם עוֹד שָׂכָר נִפְלָא יוֹתֵר וְיוֹתֵר בְּכִפְלֵי כִפְלַיִם, עַל כֵּן הַצַּדִּיקִים בְּוַדַּאי אֵינָם צְרִיכִים מַתְּנַת חִנָּם וְאִם בִּשְׁבִיל רְשָׁעִים בָּרָאתָ הָאוֹצַר מַתְּנַת חִנָּם, הֲלֹא גִּלִּיתָ לָנוּ עַל יְדֵי צַדִּיקֶיךָ הָאֲמִתִּיִּים שֶׁהָרְשָׁעִים בְּוַדַּאי אֵינָם זוֹכִים לְקַבֵּל מִשָּׁם, עַל כֵּן בְּוַדַּאי עִקַּר הָאוֹצַר מַתְּנַת חִנָּם הוּא לַעֲשׂוֹת נַחַת רוּחַ לְהַצַּדִּיקִים הַחֲפֵצִים לְקָרֵב אֵלֶיךָ אֶת בָּנֶיךָ שֶׁנִּתְרַחֲקוּ מִמְּךָ, שֶׁהֵם יְקַבְּלוּ מִשָּׁם בְּעֵת פְּשִׁיטוּתָם, שֶׁהֵם מְחַיִּין עַצְמָן מִשָּׁם, כְּדֵי לְהַמְשִׁיךְ עַל יְדֵי זֶה חַיּוּת דִּקְדֻשָּׁה וְשֶׁפַע טוֹב לְכֹל אֲשֶׁר נָפְלוּ וְנִתְרַחֲקוּ מֵאִתְּךָ, לְתָמְכָם וּלְסַעֲדָם וּלְהַחֲיוֹתָם וּלְהַחֲזִיקָם בִּנְפִילָתָם וְרִחוּקָם הֶעָצוּם, לְקָרְבָם אֵלֶיךָ עַל יְדֵי הָאוֹצַר מַתְּנַת חִנָּם, שֶׁמִּשָּׁם יְכוֹלִים לְקַבֵּל חֶסֶד חִנָּם לְקָרֵב הַכֹּל אֵלֶיךָ, כַּאֲשֶׁר גִּלִּיתָ לָנוּ כָּל זֹאת בְּתוֹרָתְךָ הַקְּדוֹשָׁה הֵן עַל כָּל אֵלֶּה לְבַד אֲנִי נִשְׁעָן וְנִתְלֶה וְנִסְמָךְ עֲדַיִן, וְצוֹפֶה מֵרָחוֹק לְאַחֲרִית טוֹב וְתִקְוָה טוֹבָה, וַאֲנִי מֵעִיז פָּנַי נֶגְדְּךָ בְּעַזּוּת מֵצַח כָּזֶה כִּנְחֹשֶׁת וּבַרְזֶל בְּעַקְשָׁנוּת דְּעַקְשָׁנוּת לְבַקֵּשׁ עַתָּה מִלְּפָנֶיךָ שֶׁתַּעֲלֵנִי מְהֵרָה לְאֶרֶץ יִשְׂרָאֵל אֶרֶץ הַחַיִּים אֶרֶץ הַקְּדוֹשָׁה, וּתְקָרְבֵנִי אֵלֶיךָ בֶּאֱמֶת עַל פִּי דַרְכֵי הַפְּשִׁיטוּת וְהַתְּמִימוּת וְהָאֱמוּנָה שְׁלֵמָה בֶּאֱמֶת וּבְשִׂמְחָה גְדוֹלָה, כְּכֹל אֲשֶׁר שָׁאַלְתִּי מֵאִתְּךָ מָלֵא רַחֲמִים עַד הֵנָּה "יְהֹוָה יִגְמֹר בַּעֲדִי, יְהֹוָה חַסְדְּךָ לְעוֹלָם מַעֲשֵׂי יָדֶיךָ אַל תֶּרֶף יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן וְאָמֵן:
<h2>תפילה מ</h2>
<h3>תנא</h3>
{מיוסד ע"פ תורה פ"א} אֲדוֹן הַשִּׂמְחָה וְהַחֶדְוָה, אֲשֶׁר עֹז וְחֶדְוָה בִּמְקוֹמֶךָ, וְאֵין עַצְבוּת לְפָנֶיךָ כְּלָל עָזְרֵנִי וְהוֹשִׁיעֵנִי בְּרַחֲמֶיךָ הָרַבִּים שֶׁאֶזְכֶּה לְשַׂמֵּחַ אֶת עַצְמִי בְּכָל עֵת תָּמִיד, וּתְלַמְּדֵנִי דַעַת וְדֶרֶךְ עֵצָה תּוֹדִיעֵנִי, בְּאֹפֶן שֶׁאֶזְכֶּה לְהִתְגַּבֵּר וּלְהִתְחַזֵּק תָּמִיד עַל הַיָּגוֹן וְהָאֲנָחָה וְהָעַצְבוּת, לְהַרְחִיקָם מֵעָלַי וּמֵעַל גְּבוּלִי, לִבְלִי לַהֲנִיחָם לִכְנוֹס לֶאֱחוֹז וּלִגַּע בִּי כְּלָל חַס וְשָׁלוֹם, רַק לְהִתְגַּבֵּר בְּכָל עֹז לְהַמְשִׁיךְ עָלַי שִׂמְחָה וְחֶדְוָה תָמִיד, אָגִילָה וְאֶשְׂמְחָה בְּךָ וּבִישׁוּעָתְךָ הַגְּדוֹלָה, וּבְנִפְלְאוֹתֶיךָ וַחֲסָדֶיךָ הָרַבִּים וְהָעֲצוּמִים אֲשֶׁר עָשִׂיתָ עִמִּי וַאֲשֶׁר אַתָּה עָתִיד לַעֲשׂוֹת עִמִּי אֲשֶׁר בַּחֲסָדֶיךָ הַנִּפְלָאִים תָּמַכְתָּ גּוֹרָלִי לִהְיוֹת מִזֶּרַע יִשְׂרָאֵל עַם קָדְשֶׁךָ, אֲשֶׁר נָתַתָּ לָנוּ תוֹרַת אֱמֶת וְחַיֵּי עוֹלָם נָטַעְתָּ בְּתוֹכֵנוּ "חֲבָלִים נָפְלוּ לִי בַּנְּעִימִים אַף נַחֲלָת שָׁפְרָה עָלָי" זַכֵּנִי בְּרַחֲמֶיךָ הָרַבִּים לְהִתְגַּבֵּר וּלְהִתְחַזֵּק בְּכָל עֵת, לְהַמְשִׁיךְ עָלַי הַשִּׂמְחָה הַגְּדוֹלָה וְהַנִּפְלָאָה הַזֹּאת תָּמִיד וְאֶזְכֶּה לְחַזֵּק אֶת עַצְמִי בְּשִׂמְחָה גְדוֹלָה כָּל כָּךְ, עַד שֶׁתַּגִּיעַ הַשִּׂמְחָה לְרַגְלַי שֶׁאֶזְכֶּה לְרַקֵּד מֵחֲמַת שִׂמְחָה וּבִפְרַט בְּשַׁבְּתוֹת יְהֹוָה וּבְמוֹעֲדֵי יְהֹוָה מִקְרָאֵי קֹדֶשׁ וּבַחֲנֻכָּה וּפוּרִים וּבְשַׁאֲרֵי שְׂמָחוֹת שֶׁל מִצְוָה, תִּהְיֶה בְּעֶזְרִי תָמִיד לְשַׂמְּחֵנִי בְּכָל עֹז עַד שֶׁאֶזְכֶּה לְרַקֵּד הַרְבֵּה מֵחֲמַת שִׂמְחָה וְאֶזְכֶּה לַעֲסֹק בַּתּוֹרָה וְלַעֲשׂוֹת כָּל הַמִּצְווֹת בְּשִׂמְחָה גְדוֹלָה כָּל כָּךְ עַד שֶׁהַשִּׂמְחָה תַגִּיעַ עַד רַגְלַי, וְאֶזְכֶּה לְהַעֲלוֹת אֶת הָרַגְלִין לְמַעְלָה, וְעַל יְדֵי זֶה תְרַחֵם וְתַעֲלֶה וְתָקִים אֶת כָּל תּוֹמְכֵי אוֹרַיְתָא שֶׁהֵם סָמְכֵי קְשׁוֹט הַמַּחֲזִיקִים בְּלוֹמְדֵי תוֹרָה וְנוֹתְנִים לָהֶם מַתַּת יָדָם הַטּוֹבָה:
<h3>תנב</h3>
אָנָּא יְהֹוָה, עֲזוֹר לָהֶם וְתַשְׁפִּיעַ לָהֶם כָּל טוּב עֹשֶׁר וְכָבוֹד וְחַיִּים, בָּנִים וּבְנֵי בָנִים, וְיִתְרַבּוּ צֶאֱצָאֵיהֶם כְּחוֹל הַיָּם, וּתְבָרֵךְ אֶת כָּל מַעֲשֵׂה יְדֵיהֶם וּבְכֹל אֲשֶׁר יִפְנוּ יַצְלִיחוּ (וּבִפְרָט וְכוּ') וְתַעֲזֹר לָהֶם וְתַעֲלֶה אוֹתָם בְּכָל פַּעַם מַעְלָה מָּעְלָה וּתְחַזֵּק אֶת לְבָבָם שֶׁיִּזְכּוּ בְּכָל פַּעַם לְהַחֲזִיק בְּיוֹתֵר אֶת הַלּוֹמְדֵי תוֹרָה בֶּאֱמֶת, וּתְמַלֵּא יָדָם בִּרְכַּת יְהֹוָה שֶׁיּוּכְלוּ לְהַחֲזִיק אוֹתָם בִּשְׁלֵמוּת, לְמַלֹּאת לָהֶם כָּל צָרְכֵיהֶם לָתֵת לָהֶם כָּל מַחְסוֹרָם אֲשֶׁר יֶחְסַר לָהֶם, בְּאֹפֶן שֶׁיִּזְכּוּ הָעוֹסְקִים בַּתּוֹרָה לַעֲסוֹק בַּתּוֹרָה וַעֲבוֹדָה לִשְׁמָהּ תָּמִיד, בְּהַרְחָבַת הַלֵּב בְּלִי שׁוּם בִּלְבּוּל וְטִרְדַּת הַפַּרְנָסָה כְּלָל
<h3>תנג</h3>
עָזְרֵנִי הוֹשִׁיעֵנִי מָלֵא רַחֲמִים לִהְיוֹת בְּשִׂמְחָה תָמִיד, לַמְּדֵנִי דַּרְכֵי עֵצוֹתֶיךָ הָאֲמִתִּיּוֹת בְּכָל עֵת, וְתַזְכִּירֵנִי וּתְחַזְּקֵנִי וּתְאַמְּצֵנִי בְּכָל עֵת לְהִתְעוֹרֵר לִהְיוֹת בְּשִׂמְחָה תָמִיד, לִזְכֹּר בְּכָל עֵת טוֹבוֹתֶיךָ הַנּוֹרָאוֹת וְהַנִּשְׂגָּבוֹת אֲשֶׁר אַתָּה עוֹשֶׂה עִם כָּל אֶחָד מִיִּשְׂרָאֵל וְעִמִּי בִּפְרָטִיּוּת בְּכָל עֵת עֶרֶב וָבֹקֶר וְצָהֳרָיִם, מֵעוֹדִי עַד הַיּוֹם הַזֶּה, אֶת נִפְלְאוֹתֶיךָ וְטוֹבוֹתֶיךָ בְּלִי שִׁעוּר הַיְדוּעוֹת לִי מִקָּרוֹב וּמֵרָחוֹק, וְאֶת נִפְלְאוֹתֶיךָ וְטוֹבוֹתֶיךָ הַנֶּעֱלָמוֹת וְנִסְתָּרוֹת מִמֶּנִּי אֲשֶׁר אַתָּה לְבַדְּךָ עוֹשֶׂה עִמִּי נִפְלָאוֹת וְנִסִּים נוֹרָאִים וְטוֹבוֹת נִצְחִיּוֹת בְּכָל עֵת כְּדֵי לְחַיּוֹתֵנִי וּלְקַיְּמֵנִי בִּקְדֻשַּׁת יִשְׂרָאֵל לָנֶצַח אֲשֶׁר אֵין טוֹבָה וְשִׂמְחָה גְדוֹלָה מִזֹּאת, שֶׁכָּל אֶחָד מִיִּשְׂרָאֵל אֲפִלּוּ הַפָּחוּת שֶׁבַּפְּחוּתִים כָּמוֹנִי, זוֹכֶה לְכַמָּה נְקֻדּוֹת טוֹבוֹת בְּכָל יוֹם, לְקַיֵּם מִצְווֹת הַבּוֹרֵא יִתְבָּרַךְ אֲשֶׁר הֵם חַיֵּינוּ וְאֹרֶךְ יָמֵינוּ לְעוֹלְמֵי עַד וּלְנֵצַח נְצָחִים אַשְׁרֵינוּ מַה טּוֹב חֶלְקֵנוּ וּמַה נָּעִים גּוֹרָלֵנוּ וּמַה יָּפָה יְרֻשָּׁתֵנוּ
<h3>תנד</h3>
זַכֵּנוּ לִזְכֹּר וּלְהַאֲמִין בַּחֲסָדֶיךָ וְנִפְלְאוֹתֶיךָ וְטוּבְךָ הַגָּדוֹל שֶׁאֵינוֹ נִפְסַק לְעוֹלָם, וּלְשַׂמֵּחַ אֶת עַצְמִי עַל יְדֵי זֶה תָּמִיד פְּתַח לִבִּי וְדַעְתִּי, וְהָאֵר עֵינֵי שִׂכְלִי וְהוֹרֵנִי וְלַמְּדֵנִי בְּכָל עֵת כָּל הַדְּרָכִים וְהָעֵצוֹת שֶׁאֶפְשַׁר לְשַׂמֵּחַ עַצְמִי בָּהֶם בְּאוֹתָהּ הָעֵת וְהַשָּׁעָה בְּאֹפֶן שֶׁאֶזְכֶּה לִהְיוֹת בְּשִׂמְחָה תָמִיד, עַד שֶׁאֶזְכֶּה בְּכָל פַּעַם לְרַקֵּד הַרְבֵּה מֵחֲמַת שִׂמְחָה, וּלְהַעֲלוֹת כָּל הַבְּחִינוֹת הַנִּקְרָאִין רַגְלִין לִבְחִינַת לְבַב חָכְמָה, בִּבְחִינַת "וְנָבִיא לְבַב חָכְמָה" וְעַל יְדֵי זֶה יִהְיוּ נִמְתָּקִין כָּל הַדִּינִים שֶׁבָּעוֹלָם מֵעָלֵינוּ וּמֵעַל כָּל יִשְׂרָאֵל וְאֶזְכֶּה עַל יְדֵי הַשִּׂמְחָה וְהָרִקּוּדִין לְתַקֵּן פְּגַם הַדִּבּוּר הָרָע מַה שֶּׁפָּגַמְתִּי לְפָנֶיךָ מֵעוֹדִי עַד הַיּוֹם הַזֶּה בְּדִבּוּרִים רָעִים הַרְבֵּה, בִּפְרַט פְּגַם דִּבּוּרִים רָעִים שֶׁל לָשׁוֹן הָרָע וּרְכִילוּת, הַכֹּל אֶזְכֶּה לְהַעֲלוֹת וּלְתַקֵּן בִּשְׁלֵמוּת עַל יְדֵי שִׂמְחָה וְרִקּוּדִין דִּקְדֻשָּׁה וְתִשְׁמְרֵנִי וְתַצִּילֵנִי מֵעַתָּה מִלְּדַבֵּר שׁוּם דִּבּוּר רָע וּבִפְרָט מִלָּשׁוֹן הָרָע וּרְכִילוּת, וְאֶזְכֶּה לְקַדֵּשׁ אֶת דִּבּוּרִי בִּקְדֻשָּׁה גְדוֹלָה בְּתַכְלִית הַשְּׁלֵמוּת וְתִשְׁמְרֵנִי וְתַצִּילֵנִי מִפְּגַם אֱמוּנָה, וּתְזַכֵּנִי לְהַעֲלוֹת וּלְתַקֵּן כָּל פְּגָמֵי הָאֱמוּנָה עַל יְדֵי הַשִּׂמְחָה וְהָרִקּוּדִין דִּקְדֻשָּׁה, וְאֶזְכֶּה מֵעַתָּה לֶאֱמוּנָה שְׁלֵמָה בֶּאֱמֶת כָּרָאוּי בְּתַכְלִית הַשְּׁלֵמוּת כִּרְצוֹנְךָ הַטּוֹב וְתַעֲלֶה אוֹתִי גַם בְּמָמוֹן וְעֹשֶׁר, שֶׁתַּשְׁפִּיעַ לִי מָמוֹן וַעֲשִׁירוּת הַרְבֵּה דִּקְדֻשָּׁה, בְּאֹפֶן שֶׁאוּכַל לַעֲסֹק בְּתוֹרָתְךָ וַעֲבוֹדָתְךָ בְּלִי טִרְדָּא וּבִטּוּל כְּלָל, וְאֶזְכֶּה לְהַרְבּוֹת בִּצְדָקָה וּלְהַחֲזִיק יְדֵי הָעוֹסְקִים בַּתּוֹרָה וַעֲבוֹדָה בֶּאֱמֶת:
<h3>תנה</h3>
רִבּוֹנוֹ שֶׁל עוֹלָם אַתָּה יָדַעְתָּ דֹחַק פַּרְנָסָתֵנוּ כָּעֵת אֲשֶׁר "כָּשַׁל כֹּחַ הַסַּבָּל", רַחֵם עָלֵינוּ לְמַעַן שְׁמֶךָ, וּמַלֵּא מִשְׁאֲלוֹתֵינוּ לְטוֹבָה בְּרַחֲמִים, וְזַכֵּנוּ לִהְיוֹת בְּשִׂמְחָה תָמִיד, עַד שֶׁנִּזְכֶּה לְרִקּוּדִין דִּקְדֻשָּׁה וּלְהַעֲלוֹת כָּל בְּחִינוֹת הָרַגְלִין לְמַעְלָה לִקְדֻשָּׁה עֶלְיוֹנָה, בְּאֹפֶן שֶׁנִּזְכֶּה לְהַמְשִׁיךְ שֶׁפַע טוֹבָה וּפַרְנָסָה טוֹבָה וַעֲשִׁירוּת גָּדוֹל בִּקְדֻשָּׁה וּבְטָהֳרָה לָנוּ וּלְזַרְעֵנוּ וּלְכָל עַמְּךָ בֵּית יִשְׂרָאֵל, וּבִפְרָט לְכָל תּוֹמְכֵי אוֹרַיְתָא
<h3>תנו</h3>
וְתַעֲזֹר לְכָל חֲשׂוּכֵי בָנִים בְּזֶרַע שֶׁל קַיָּמָא לַעֲבוֹדָתְךָ וּלְיִרְאָתְךָ (וּבִפְרָט וְכוּ'), וְתַמְשִׁיךְ בְּרָכָה וְחַיִּים טוֹבִים לְכָל בָּנֵינוּ וְצֶאֱצָאֵינוּ, וְתַצִּיל אוֹתָנוּ וְאֶת כָּל דּוֹרוֹתֵינוּ וְאֶת כָּל יִשְׂרָאֵל מִצַּעַר גִּדּוּל בָּנִים לְעוֹלָם, וְנִזְכֶּה כֻלָּנוּ לְגַדֵּל כָּל יוֹצְאֵי חֲלָצֵינוּ בְּלִי שׁוּם צַעַר וָנֶזֶק, רַק תִּהְיֶה בְּעֶזְרֵנוּ לְגַדְּלָם בְּנַחַת בְּשָׁלוֹם וְשַׁלְוָה וְהַשְׁקֵט לְתוֹרָה וּלְחֻפָּה וּלְמַעֲשִׂים טוֹבִים, לְאֹרֶךְ יָמִים וְשָׁנִים טוֹבִים לַעֲבוֹדָתְךָ וּלְתוֹרָתְךָ וּלְיִרְאָתְךָ וְיֵלְכוּ יוֹנְקוֹתָם וִיהִי כַזַּיִת הוֹדָם, וְלֹא יִהְיֶה עָקָר וַעֲקָרָה בָּנוּ וּבְזַרְעֵנוּ לְעוֹלָם וְיִתְרַבּוּ צֶאֱצָאֵינוּ וְצֶאֱצָאֵי עַמְּךָ בֵּית יִשְׂרָאֵל כְּכוֹכְבֵי הַשָּׁמַיִם וּכְחוֹל הַיָּם לְדוֹר וָדוֹר עַד עוֹלָם, וְיִהְיוּ כֻלָּם עוֹסְקִים בַּתּוֹרָה לִשְׁמָהּ יוֹמָם וָלַיְלָה וְעוֹשֵׂי רְצוֹנְךָ בֶּאֱמֶת, וְלֹא יָסוּרוּ מִכָּל דִּבְרֵי הַתּוֹרָה יָמִין וּשְׂמֹאל אֲפִלּוּ כְּחוּט הַשַּׂעֲרָה כָּל יְמֵיהֶם לְעוֹלָם, וְיַכִּירוּ כֻלָּם אוֹתְךָ בֶּאֱמֶת, וְיֵדְעוּ אוֹתְךָ כֻּלָּם לְמִקְּטַנָּם וְעַד גְּדוֹלָם:
<h3>תנז</h3>
רִבּוֹנוֹ שֶׁל עוֹלָם מַלֵּא מִשְׁאֲלוֹתֵינוּ לְטוֹבָה בְּרַחֲמִים, וְזַכֵּנוּ לָבֹא לְכָל מַה שֶּׁבִּקַּשְׁנוּ מִלְּפָנֶיךָ, שֶׁנִּזְכֶּה לִהְיוֹת בְּשִׂמְחָה תָמִיד, "אָגִילָה וְאֶשְׂמְחָה בְּחַסְדֶּךָ אֲשֶׁר רָאִיתָ אֶת עָנְיִי יָדַעְתָּ בְּצָרוֹת נַפְשִׁי אֶשְׂמְחָה וְאֶעֶלְצָה בָךְ אֲזַמְּרָה שִׁמְךָ עֶלְיוֹן שַׂמֵּחַ נֶפֶשׁ עַבְדֶּךָ כִּי אֵלֶיךָ יְהֹוָה נַפְשִׁי אֶשָּׂא" שַׂבְּעֵנוּ מִטּוּבֶךָ וְשַׂמְּחֵנוּ בִּישׁוּעָתֶךָ וְטַהֵר לִבֵּנוּ לְעָבְדְּךָ בֶּאֱמֶת "תַּשְׁמִיעֵנִי שָׂשׂוֹן וְשִׂמְחָה תָּגֵלְנָה עֲצָמוֹת דִכִּיתָ הָשִׁיבָה לִי שְׂשׂוֹן יִשְׁעֶךָ וְרוּחַ נְדִיבָה תִסְמְכֵנִי יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן וְאָמֵן:
<h2>תפילה מא</h2>
<h3>תנח</h3>
{מיוסד ע"פ תורה פ"ב} "יְהֹוָה אִישׁ מִלְחָמָה יְהֹוָה שְׁמוֹ, יְהֹוָה עִזּוּז וְגִבּוֹר יְהֹוָה גִבּוֹר מִלְחָמָה", רִבּוֹנוֹ שֶׁל עוֹלָם מָרוֹם וְקָדוֹשׁ פּוֹעֵל גְּבוּרוֹת עוֹשֶׂה חֲדָשׁוֹת בַּעַל מִלְחָמוֹת, רַחֵם עָלַי לְמַעַן שְׁמֶךָ, וְהִלָּחֵם בַּעֲדִי מִלְחֲמוֹת יְהֹוָה, "רִיבָה יְהֹוָה אֶת יְרִיבַי לְחַם אֶת לוֹחֲמָי" כִּי בַּעֲוֹנוֹתַי הָרַבִּים כָּבְדָה עָלַי הַמִּלְחָמָה, וּרְאֵה "כִּי אָזְלַת יָד וְאֶפֶס עָצוּר וְעָזוּב", וּבַעֲוֹנוֹתַי הָעֲצוּמִים וְהָרַבִּים מְאֹד מְאֹד עַד גָּבְהֵי שְׁמֵי הַשָּׁמַיִם וְעָמְקוּ מִתְּהוֹם רַבָּה וְכוּ', הֶחְלִישׁוּ דַעְתִּי כָּל כָּךְ, עַד אֲשֶׁר מַטְעִין אוֹתִי בְּדַעְתִּי הַשְּׁפָלָה, שֶׁכִּמְעַט אֵין בְּיָדִי חַס וְשָׁלוֹם לִלְחוֹם מִלְחַמְתִּי שֶׁאֲנִי מֻכְרָח לְהִלָּחֵם בְּעוֹלָם הַמַּעֲשֶׂה הַזֶּה, וְאֵין בְּיָדִי לַעֲמֹד נֶגֶד שׂוֹנְאַי וְאֹיְבַי בְּגַשְׁמִיּוּת וְרוּחָנִיּוּת, בִּפְרַט נֶגֶד תַּאֲוֹתַי הָרָעוֹת אוֹי לִי וַי לִי, מָה אוֹמַר מָה אֲדַבֵּר מָה אֶצְטַדָּק, וְגַם זֶה מֵעֹצֶם נִפְלְאוֹתֶיךָ וְנוֹרְאוֹתֶיךָ אֲשֶׁר אֲנִי זוֹכֶה עַל כָּל פָּנִים עֲדַיִן לְדַבֵּר דְּבָרַי אֵלֶּה לְפָנֶיךָ, לְחַלּוֹת פָּנֶיךָ שֶׁתִּלְחוֹם בַּעֲדִי מִלְחַמְתִּי נֶגֶד אוֹיְבַי בְּגַשְׁמִיּוּת וְרוּחָנִיּוּת, כִּי בֶּאֱמֶת נִפְלֵאת הִיא בְּעֵינַי, "נִפְלְאוֹת תְּמִים דֵּעִים" "אוֹדְךָ עַל כִּי נוֹרָאוֹת נִפְלֵיתִי נִפְלָאִים מַעֲשֶׂיךָ וְנַפְשִׁי יֹדַעַת מְאֹד מַה גָּדְלוּ מַעֲשֶׂיךָ יְהֹוָה מְאֹד עָמְקוּ מַחְשְׁבֹתֶיךָ", אֲשֶׁר אַתָּה חוֹשֵׁב מַחֲשָׁבוֹת עֲדַיִן לְקָרְבֵנִי אֵלֶיךָ, וְאַתָּה מְחַזְּקֵנִי עֲדַיִן עֲדַיִן לְפָרֵשׁ שִׂיחָתִי זֹאת לְפָנֶיךָ, לָבוֹא לְפָנֶיךָ לְהִתְפַּלֵּל שֶׁתְּרַחֵם עָלַי וְתִלְחוֹם בַּעֲדִי מִלְחֲמוֹתֶיךָ, וְעַל חֲסָדֶיךָ וְנִסֶּיךָ וְנִפְלְאוֹתֶיךָ כָּאֵלֶּה וְכָאֵלֶּה אֲשֶׁר אֲנִי רוֹאֶה מֵרָחוֹק שֶׁאַתָּה עוֹשֶׂה עִמִּי תָמִיד בְּכָל יוֹם וּבְכָל עֵת וּבְכָל שָׁעָה, מִלְּבַד מַה שֶּׁאֲנִי מַאֲמִין בְּנִפְלְאוֹתֶיךָ וַחֲסָדֶיךָ וּגְדֻלָּתְךָ עַד אֵין חֵקֶר הַנֶּעְלָם מִמֶּנִּי לְגַמְרֵי, כְּמוֹ שֶׁכָּתוּב: "לְעֹשֵׂה נִפְלָאוֹת גְּדוֹלוֹת לְבַדּוֹ כִּי לְעוֹלָם חַסְדּוֹ" הֵן עַל כָּל אֵלֶּה אֲנִי מְחַזֵּק עַצְמִי עֲדַיִן לְצַפּוֹת לִישׁוּעָתֶךָ, וּלְצַפְצֵף אִמְרָתִי מֵעָפָר לְרַחֲמֶיךָ וַחֲסָדֶיךָ אֲשֶׁר לֹא תַמּוּ וְלֹא כָלוּ לְעוֹלָם:
<h3>תנט</h3>
עַל כֵּן בָּאתִי לְפָנֶיךָ מָלֵא רַחֲמִים, "מֶלֶךְ הַכָּבוֹד, פּוֹעֵל יְשׁוּעוֹת בְּקֶרֶב הָאָרֶץ", לַמְּדֵנִי אֵיךְ לְנַצֵּחַ אוֹתְךָ, שֶׁאֶזְכֶּה לִפְעוֹל בַּקָּשָׁתִי בְּרַחֲמִים אֶצְלְךָ, שֶׁתִּלְחוֹם בַּעֲדִי מִלְחֲמוֹת יְהֹוָה, וְתַכְנִיעַ וּתְשַׁבֵּר וּתְבַטֵּל כָּל אוֹיְבַי תַּחְתַּי בְּגַשְׁמִיּוּת וְרוּחָנִיּוּת, וּתְבַטֵּל מִמֶּנִּי כָּל תַּאֲוֹתַי הָרָעוֹת וְכָל מִדּוֹתַי הָרָעוֹת, וְתוֹרֵנִי וּתְלַמְּדֵנִי בְּכָל עֵת אֵיךְ לְמַלֵּט נַפְשִׁי מֵהֶם שֶׁלֹּא אַמְשִׁיכֵם עָלַי חַס וְשָׁלוֹם כִּי אַתָּה יוֹדֵעַ כִּי "רַבִּים רוֹדְפַי וְצָרָי, רַבּוּ מִשַּׂעֲרוֹת רֹאשִׁי שׂוֹנְאַי חִנָּם עָצְמוּ מַצְמִיתַי אוֹיְבַי שֶׁקֶר אֲשֶׁר לֹא גָזַלְתִּי אָז אָשִׁיב יְהֹוָה מָה רַבּוּ צָרָי רַבִּים קָמִים עָלָי", (בִּפְרָט וְכוּ' אִם יֵשׁ לוֹ יִסּוּרִים מִשּׂוֹנְאִים הַמּוֹנְעִין אוֹתוֹ מֵעֲבוֹדַת ה' יִפְרשׁ כָּאן שִׂיחָתוֹ וּתְפִלָּתוֹ עֲלֵיהֶם) "וַאֲנַחְנוּ לֹא נֵדַע מַה נַּעֲשֶׂה כִּי עָלֶיךָ עֵינֵינוּ, עָזְרֵנוּ אֱלֹהֵי יִשְׁעֵנוּ עַל דְּבַר כְּבוֹד שְׁמֶךָ, וְהַצִּילֵנוּ וְכַפֵּר עַל חַטֹּאתֵינוּ לְמַעַן שְׁמֶךָ, כִּי לֹא עַל צִדְקוֹתֵינוּ אֲנַחְנוּ מַפִּילִים תַּחֲנוּנֵנוּ לְפָנֶיךָ כִּי עַל רַחֲמֶיךָ הָרַבִּים" מָה אָנוּ מֶה חַיֵּינוּ מֶה חַסְדֵּנוּ מַה צִּדְקוֹתֵנוּ מַה יְּשׁוּעָתֵנוּ מַה כֹּחֵנוּ מַה גְּבוּרָתֵנוּ, מַה נֹּאמַר לְפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, הֲלֹא כָל הַגִּבּוֹרִים כְּאַיִן לְפָנֶיךָ וְאַנְשֵׁי הַשֵּׁם כְּלֹא הָיוּ וַחֲכָמִים כִּבְלִי מַדָּע וּנְבוֹנִים כִּבְלִי הַשְׂכֵּל מִכָּל שֶׁכֵּן וְכָל שֶׁכֵּן אַלְפֵי אֲלָפִים וְרִבֵּי רְבָבוֹת קַל וָחֹמֶר, עַד אֵין קֵץ, פָּגוּם וְנִשְׁחָת, דַּל וְאֶבְיוֹן כָּמוֹנִי, חֲלוּשׁ דֵּעָה חֲלוּשׁ כֹּחַ כָּמוֹנִי אוֹי מִי יָקוּם בַּעֲדִי לִלְחוֹם מִלְחָמָה גְּדוֹלָה וְנוֹרָאָה כָּזֹאת, אֲשֶׁר מִתְעוֹרֶרֶת כְּנֶגְדִּי בְּכָל עֵת בְּגַשְׁמִיּוּת וְרוּחָנִיּוּת, עַל מִי לִי לְהִשָּׁעֵן עַל אָבִי שֶׁבַּשָּׁמַיִם:
<h3>תס</h3>
רִבּוֹנוֹ שֶׁל עוֹלָם, מָה אוֹמַר מָה אֲדַבֵּר מָה אֶצְטַדָּק, "כִּי אֵין מִלָּה בִּלְשׁוֹנִי הֵן יְהֹוָה יָדַעְתָּ כֻלָּהּ, אָחוֹר וָקֶדֶם צַרְתָּנִי וַתָּשֶׁת עָלַי כַּפֶּכָה, פְּלִיאָה דַעַת מִמֶּנִּי נִשְׂגָּבָה לֹא אוּכַל לָהּ", אֵיךְ יִזְכֶּה נַעַר כָּמוֹנִי לְבַטֵּל בְּחִינַת שֶׁלֹּא כְסֵדֶר לִבְחִינַת כְּסֵדֶר, בַּמֶּה יִזְכֶּה נַעַר כָּמוֹנִי לְקַשֵּׁר עַצְמִי בְּכָל עֵת לְהַשֵּׁם יִתְבָּרַךְ בֶּאֱמֶת, לְקַשֵּׁר הַשֵּׁם יִתְבָּרַךְ בְּמַחֲשַׁבְתִּי תָמִיד, שֶׁאֶזְכֶּה בְּכָל עֵת לַחְשׁוֹב בּוֹ יִתְבָּרַךְ וּלְדָבְקָה בּוֹ בֶּאֱמֶת, וּלְבַטֵּל עַצְמִי וְכָל יֵשׁוּתִי וְכָל תַּאֲוֹתַי וּמִדּוֹתַי נֶגְדּוֹ יִתְבָּרַךְ בְּבִטּוּל גָּמוּר בֶּאֱמֶת וְלִהְיוֹת כְּאַיִן וּכְאֶפֶס מַמָּשׁ, וְלֵידַע שִׁפְלוּתִי בֶּאֱמֶת, עַד שֶׁאֶזְכֶּה לִהְיוֹת בִּבְחִינַת "מַה" בֶּאֱמֶת, וּלְהִתְקַשֵּׁר וּלְהִכָּלֵל בּוֹ יִתְבָּרַךְ בֶּאֱמֶת עַד שֶׁיָּשׁוּב הַכֹּל כְּסֵדֶר וְיִתְבַּטְּלוּ כָּל הָרְצוֹנוֹת שֶׁל כָּל הַמִּתְנַגְּדִים וְהַחוֹלְקִים כְּנֶגֶד רְצוֹנִי שֶׁיִּהְיֶה כִּרְצוֹנְךָ בֶּאֱמֶת:
<h3>תסא</h3>
רִבּוֹנוֹ שֶׁל עוֹלָם לַמְּדֵנִי דַרְכֵי הָעֲנָוָה הָאֲמִתִּיִּית, לַמְּדֵנִי אֵיךְ לְשַׁבֵּר וּלְבַטֵּל הַגַּאֲוָה שֶׁבְּלִבִּי וְדַעְתִּי כִּי בֶּאֱמֶת יָדַעְתִּי מְעַט שִׁפְלוּתִי, שֶׁאֵין רָאוּי לְהַעֲלוֹת עַל דַּעְתִּי מַחֲשָׁבוֹת שֶׁל גַּאֲוָה וְגַסּוּת וּפְנִיּוֹת, לְעֹצֶם רִבּוּי קִלְקוּלִי וּפְגָמִי בְּלִי שִׁעוּר אֲשֶׁר חָטָאתִי עָוִיתִי וּפָשַׁעְתִּי נֶגְדְּךָ הַרְבֵּה מְאֹד מֵעוֹדִי עַד הַיּוֹם הַזֶּה אַךְ אַף עַל פִּי כֵן אֵינִי נָקִי מִגַּאֲוָה וְגַבְהוּת, וַאֲנִי רָחוֹק מֵעֲנָוָה אֲמִתִּיִּית בְּתַכְלִית הָרִחוּק, וּמֵחֲמַת זֶה אֲנִי רָחוֹק מִבְּחִינַת כְּסֵדֶר, וּבְכָל פַּעַם מִתְגַּבֶּרֶת כְּנֶגְדִּי חַס וְשָׁלוֹם הַהַנְהָגָה שֶׁל בְּחִינַת שֶׁלֹּא כְּסֵדֶר, וְאֵין שׁוּם דָּבָר שֶׁיֵּלֵךְ לִי כְּסֵדֶר, רַק הַכֹּל בְּעַקְמִימִיּוּת וּבִלְבּוּלִים, כִּי מְעַקְּמִין וּמְבַלְבְּלִין אֶת דַּעְתִּי בְּכַמָּה מִינֵי בִּלְבּוּלִים וְיִסּוּרִים מִכַּמָּה צְדָדִים, וְגַם הַפַּרְנָסָה דְחוּקָה וּמְצֻמְצֶמֶת, וְנִמְשֶׁכֶת בְּכִלְיוֹן עֵינַיִם וְנוֹגְשִׂים וְחוֹבוֹת רַבִּים סְבָבוּנִי, וּשְׁאָר מִינֵי יִסּוּרִים שֶׁיֵּשׁ לִי וּלְכָל הַסְּמוּכִים אֵלַי, בְּכַמָּה אוֹפַנִּים, שֶׁכָּל זֶה נִמְשַׁךְ מִבְּחִינַת הַהַנְהָגָה שֶׁלֹּא כְסֵדֶר, עַל יְדֵי שֶׁפָּגַמְתִּי בַּעֲנָוָה וְנִכְשַׁלְתִּי בְּגֵאוּת וְגַדְלוּת, רַחֲמָנָא לִצְלָן מֵעַתָּה:
<h3>תסב</h3>
וּבְכֵן בָּאתִי לְפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתַּעַזְרֵנִי וְתוֹשִׁיעֵנִי בִּזְכוּת וְכֹחַ דֶרֶךְ הַתְּשׁוּבָה שֶׁהִמְשִׁיכוּ מֹשֶׁה רַבֵּנוּ עָלָיו הַשָּׁלוֹם וְכָל הַצַּדִּיקִים אֲמִתִּיִּים בָּעוֹלָם, שֶׁאֶזְכֶּה גַּם אָנֹכִי מֵעַתָּה לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת וּבְלֵב שָׁלֵם כִּי אַתָּה יוֹדֵעַ נִפְלָאוֹת הַדְּרָכִים שֶׁל תְּשׁוּבָה שֶׁהִמְשִׁיכוּ בָּעוֹלָם, שֶׁהוֹרִידוּ אֶת עַצְמָן וְקִשְּׁרוּ אֶת עַצְמָן עִם הַפָּחוּת שֶׁבַּפְּחוּתִים, אֲפִלּוּ עִם פָּחוּת כָּמוֹנִי בְּכָל מָקוֹם שֶׁאֲנִי שָׁם וַעֲדַיִן הֵם מְקַשְּׁרִים עַצְמָם עִמִּי בִּמְקוֹמִי שֶׁאֲנִי שָׁם עַתָּה, וּמִצִדָּם לֹא יִבָּצֵר לְהוֹצִיאֵנִי מִגָּלוּתִי, וּלְהַעֲלוֹתִי וּלְהַכְנִיסֵנִי לְתוֹךְ הַקְּדֻשָּׁה בֶּאֱמֶת, וּלְהַעֲלוֹת אוֹתִי מַעְלָה מַעְלָה רַחֵם עָלַי וְזַכֵּנִי לְהִתְקַשֵּׁר לְצַדִּיקִים קְדוֹשִׁים כָּאֵלּוּ תָמִיד, וְיִתְגַּלֶּה לִי דֶרֶךְ הַקֹּדֶשׁ דַּרְכֵי הַתְּשׁוּבָה שֶׁהֵם מַמְשִׁיכִים בָּעוֹלָם, בְּאֹפֶן שֶׁאֶזְכֶּה מֵעַתָּה לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת, וּלְקַשֵּׁר וּלְדַבֵּק עַצְמִי אֵלֶיךָ תָּמִיד בֶּאֱמֶת, בְּתַכְלִית הָעֲנָוָה וְהַבִּטּוּל בֶּאֱמֶת וְתִשְׁמְרֵנִי וְתַצִּילֵנִי בְּרַחֲמֶיךָ שֶׁלֹּא יִהְיֶה כֹּחַ לְשׁוּם בְּחִינַת יְרִידָה וְלֹא לְשׁוּם בְּחִינַת עֲלִיָּה לְרַחֲקֵנִי חַס וְשָׁלוֹם מִמְּךָ כִּי לִפְעָמִים נִתְרַחֵק הָאָדָם חַס וְשָׁלוֹם עַל יְדֵי הָעֲלִיָּה שֶׁאַתָּה מַעֲלֶה אוֹתוֹ, דְּהַיְנוּ עַל יְדֵי רִבּוּי הָעֹשֶׁר וְהַטּוֹב שֶׁאַתָּה מַשְׁפִּיעַ לוֹ, אוֹ עַל יְדֵי רִבּוּי הַדַּעַת בִּידִיעַת רוֹמְמוּתֶךָ, כִּי רִבּוּי הָאוֹר מַכְהֶה עֵינָיו וּמַזִּיק לוֹ חַס וְשָׁלוֹם
<h3>תסג</h3>
עַל כֵּן בָּאתִי לְבַקֵּשׁ מִמְּךָ שֶׁתָּגֵן עָלַי בְּכַפֶּךָ, וְתִשְׁמְרֵנִי וְתַצִּילֵנִי וְתָגֵן בַּעֲדִי שֶׁלֹּא יַזִּיק לִי שׁוּם דָּבָר, וְלֹא אֶתְרַחֵק מִמְּךָ לְעוֹלָם, הֵן בִּבְחִינַת יְרִידָה חַס וְשָׁלוֹם אֲפִלּוּ בִּדְיוּטָא הַתַּחְתּוֹנָה, אֲפִלּוּ בַּעֲשָׂרָה כִּתְרִין דִּמְסָאֲבוּתָא חַס וְשָׁלוֹם, גַּם שָׁם אֶזְכֶּה לִמְצוֹא אוֹתְךָ תָמִיד, כְּמוֹ שֶׁכָּתוּב: "וּמַלְכוּתוֹ בַּכֹּל מָשָׁלָה" וְהֵן בִּבְחִינַת עֲלִיָּה, כַּאֲשֶׁר תְּרַחֵם עָלַי וְתַעֲלֵנִי מַעְלָה מַעְלָה, בְּכָל עֲלִיָּה וַעֲלִיָּה אֶזְכֶּה לִמְצוֹא אוֹתְךָ תָּמִיד, וְאֶתְקָרֵב אֵלֶיךָ תָמִיד בְּכָל הַבְּחִינוֹת בֵּין בְּטִיבוּ בֵּין בְּעָקוּ חַס וְשָׁלוֹם, בֵּין בִּירִידָה בֵּין בַּעֲלִיָּה, כְּמוֹ שֶׁכָּתוּב: "אִם אֶסַּק שָׁמַיִם שָׁם אָתָּה וְאַצִּיעָה שְׁאוֹל הִנֶּךָּ" בְּאֹפֶן שֶׁאֶזְכֶּה לִתְשׁוּבָה שְׁלֵמָה בֶּאֱמֶת מֵעַתָּה וְעַד עוֹלָם, וּבִפְרָט בְּחֹדֶשׁ אֱלוּל הַקָּדוֹשׁ שֶׁהֵם יְמֵי רָצוֹן שֶׁעָלָה מֹשֶׁה לְקַבֵּל לוּחוֹת אַחֲרוֹנוֹת וּפָתַח דֶּרֶךְ כְּבוּשָׁה לֵילֵךְ בָּהּ רַחֵם עָלַי מֵעַתָּה שֶׁאֶזְכֶּה לְהָכִין אֶת עַצְמִי מֵהַיּוֹם לְהַמְשִׁיךְ עָלַי קְדֻשַּׁת חֹדֶשׁ אֱלוּל הַקָּדוֹשׁ, קְדֻשַּׁת הַדֶּרֶךְ תְּשׁוּבָה שֶׁהִמְשִׁיךְ מֹשֶׁה רַבֵּנוּ וְכָל הַצַּדִּיקִים אֲמִתִּיִּים בָּעוֹלָם בְּדַרְכֵי נִפְלְאוֹתֵיהֶם הַנּוֹרָאוֹת כִּי אֵין לִי שׁוּם תִּקְוָה כִּי אִם עַל פִּי דֶרֶךְ זֶה שֶׁהוּא יָדוּעַ לְךָ וּלְצַדִּיקֶיךָ הַגְּדוֹלִים הָאֲמִתִּיִּים לְבַד, וְהַטּוֹב בְּעֵינֵיכֶם עֲשׂוּ עִמִּי, "וַאֲנִי תָּמִיד אֲיַחֵל, עַד יַשְׁקִיף וְיֵרֶא יְהֹוָה מִשָּׁמָיִם":
<h3>תסד</h3>
חוֹמֵל דַּלִּים חוּס וַחֲמֹל נָא עָלַי וְעַל כָּל יִשְׂרָאֵל, וְהוֹשִׁיעֵנוּ מְהֵרָה לְמַעַן שְׁמֶךָ וְעָזְרֵנוּ מֵעַתָּה בְּרַחֲמֶיךָ וַחֲסָדֶיךָ הָרַבִּים וְהַגְּדוֹלִים וְהַנִּפְלָאִים מְאֹד מְאֹד, לְבַטֵּל כָּל הַדִּינִים וְהַיִּסּוּרִים וְהַמְּנִיעוֹת וְהַתַּאֲוֹת וְהַבִּלְבּוּלִים הַנִּמְשָׁכִין מִבְּחִינַת שֶׁלֹּא כְסֵדֶר, וְיִתְבַּטֵּל וְיֻכְלַל וְיִתְהַפֵּךְ בְּחִינַת שֶׁלֹּא כְּסֵדֶר לִבְחִינַת כְּסֵדֶר, עַד שֶׁמֵּעַתָּה יִתְנַהֵג עִמָּנּוּ הַכֹּל כְּסֵדֶר בְּגַשְׁמִיּוּת וְרוּחָנִיּוּת, בְּגוּף וְנֶפֶשׁ וּמָמוֹן וְתִשְׁמְרֵנוּ מֵעַתָּה וְתַצִּילֵנוּ מִכָּל מִינֵי מַחֲשָׁבוֹת זָרוֹת שֶׁל גֵּאוּת וְגַבְהוּת וְגַסּוּת וּפְנִיּוּת וְנִזְכֶּה לַעֲנָוָה בֶּאֱמֶת, וּלְקַשֵּׁר אוֹתְךָ בְּמַחֲשַׁבְתֵּנוּ תָמִיד, שֶׁתִּהְיֶה מַחֲשַׁבְתֵּנוּ קְשׁוּרָה בְךָ וּבַעֲבוֹדָתְךָ תָמִיד, עַד אֲשֶׁר יִתְבַּטְּלוּ כָּל הָרְצוֹנוֹת וְכָל הַמִּלְחָמוֹת נֶגֶד רְצוֹנֵנוּ וְנִזְכֶּה לִגְמוֹר תָּמִיד חֶפְצֵי שָׁמַיִם כִּרְצוֹנְךָ וְכִרְצוֹן צַדִּיקֶךָ הָאֲמִתִּיִּים בֶּאֱמֶת, וְלֹא יִהְיֶה כֹחַ לְשׁוּם מוֹנֵעַ וּמְעַכֵּב לִמְנוֹעַ אוֹתָנוּ חַס וְשָׁלוֹם מִשּׁוּם דָּבָר שֶׁבִּקְדֻשָּׁה, כִּי אַתָּה עוֹזֵר לְלֹא כֹחַ כָּמוֹנִי, וְ"נוֹתֵן לַיָּעֵף כֹּחַ" עָזְרֵנִי לִגְמוֹר רְצוֹנְךָ בֶּאֱמֶת, הֵן מַה שֶּׁנּוֹגֵעַ לִי בִּפְרָט, הֵן מַה שֶּׁנּוֹגֵעַ אֶל הַכְּלָל, עָזְרֵנִי לְמַעַן שְׁמֶךָ שֶׁיֻּגְמַר הַכֹּל כִּרְצוֹנְךָ הַטּוֹב "יְהֹוָה יִגְמוֹר בַּעֲדִי, יְהֹוָה חַסְדְּךָ לְעוֹלָם, מַעֲשֵׂי יָדֶיךָ אַל תֶּרֶף, יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי", עוֹשֶׂה שָׁלוֹם בִּמְרוֹמָיו הוּא בְּרַחֲמָיו יַעֲשֶׂה שָׁלוֹם עָלֵינוּ וְעַל כָּל יִשְׂרָאֵל וְאִמְרוּ אָמֵן:
<h2>תפילה מב</h2>
<h3>תסה</h3>
{מיוסד ע"פ תורה פ"ג}
רִבּוֹנוֹ שֶׁל עוֹלָם עָזְרֵנִי וְהוֹשִׁיעֵנִי מֵעַתָּה, וַעֲשֵׂה אֵת אֲשֶׁר תַּעֲשֶׂה בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים וְנִפְלְאוֹתֶיךָ הַנֶּעְלָמוֹת וּדְרָכֶיךָ הַנּוֹרָאִים, וְזַכֵּנִי מֵעַתָּה לִשְׁמֹר אֶת הַבְּרִית קֹדֶשׁ בֶּאֱמֶת, וְאֶזְכֶּה לָשׁוּב בִּתְשׁוּבָה שְׁלֵמָה בֶּאֱמֶת עַל הֶעָבָר, וְלִזְכּוֹת מֵעַתָּה לְתִקּוּן הַבְּרִית בֶּאֱמֶת, בְּכֹחַ וּזְכוּת הַצַּדִּיקִים אֲמִתִּיִּים אֲשֶׁר זָכוּ לְתִקּוּן הַבְּרִית בְּתַכְלִית הַשְּׁלֵמוּת:
<h3>תסו</h3>
רִבּוֹנוֹ שֶׁל עוֹלָם מָלֵא רַחֲמִים, אַתָּה הוֹדַעְתָּנוּ שֶׁכָּל הַתִּקּוּנִים וְכָל הַתּוֹרָה כֻּלָּהּ וְכָל תִּקּוּן הָעוֹלָמוֹת, הַכֹּל תָּלוּי בְּתִקּוּן הַבְּרִית קֹדֶשׁ שֶׁהוּא יְסוֹד הַכֹּל כִּמְבֹאָר בְּכָל סִפְרֵי קֹדֶשׁ אֲבָל מִגֹּדֶל הַהִתְגַּבְּרוּת שֶׁהִתְגַּבֵּר עָלֵינוּ הַיֵּצֶר הָרָע מִנְּעוּרֵנוּ פָּגַמְנוּ הַרְבֵּה בִּפְגַם הַבְּרִית, כָּל אֶחָד וְאֶחָד כְּפִי פְּגָמָיו כַּאֲשֶׁר יוֹדֵעַ כָּל אֶחָד וְאֶחָד בְּנַפְשׁוֹ (וּבִפְרָט וְכוּ') עַל כֵּן אֵין לִי עַתָּה שׁוּם דִּבּוּר אֵיךְ לְדַבֵּר בָּזֶה, "נֶאֱלַמְתִּי דוּמִיָּה הֶחֱשֵׁיתִי מִטּוֹב וּכְאֵבִי נֶעְכָּר" אַךְ כְּבָר הִזְהַרְתָּנוּ וְחִזַּקְתָּנוּ לָנֶצַח, לִזְעֹק וְלִצְעֹק אֵלֶיךָ תָמִיד, יִהְיֶה אֵיךְ שֶׁיִּהְיֶה עַל כֵּן בָּאתִי לִשְׁטוֹחַ כַּפַּי לְרַחֲמֶיךָ וִישׁוּעָתֶךָ, שֶׁתַּעַזְרֵנִי וְתוֹשִׁיעֵנִי שֶׁאֶזְכֶּה מֵעַתָּה לְתִקּוּן הַבְּרִית בֶּאֱמֶת בִּשְׁלֵמוּת כִּרְצוֹנְךָ הַטּוֹב חוּס וְחָנֵּנִי וְרַחֵם עָלַי וְהוֹשִׁיעֵנִי, וְלַמְּדֵנִי וְהוֹרֵנִי דַרְכֵי עֵצוֹתֶיךָ הַקְּדוֹשׁוֹת וְהַנִּפְלָאוֹת הַגְּלוּיוֹת וְהַנִּסְתָּרוֹת בְּסִפְרֵי צַדִּיקֶיךָ הָאֲמִתִּיִּים, וְתָאִיר עֵינֵי דַעְתִּי וְשִׂכְלִי בְּכָל עֵת, בְּאֹפֶן שֶׁאֶזְכֶּה לְהִתְרַחֵק מִתַּאֲוָה הַזֹּאת וּמֵהִרְהוּרִים הָאֵלֶּה וּלְמַלֵּט נַפְשִׁי מֵהֶם בֶּאֱמֶת, עַד שֶׁאֶזְכֶּה לְגָרְשָׁם וּלְבַטְּלָם מִמֶּנִּי לְגַמְרֵי, בְּאֹפֶן שֶׁאֶזְכֶּה מֵעַתָּה לְתִקּוּן הַבְּרִית בֶּאֱמֶת כִּרְצוֹנְךָ הַטּוֹב:
<h3>תסז</h3>
וּבְכֵן תַּעֲזְרֵנִי בְּכֹחַ וּזְכוּת כָּל הַצַּדִּיקִים הָאֲמִתִּיִּים שֶׁזָּכוּ לְתִקּוּן הַבְּרִית בִּשְׁלֵמוּת, שֶׁנִּזְכֶּה לְהוֹצִיא הַחִצִּים שֶׁהִיא הַתְּפִלָּה בְּתַכְלִית הַשְּׁלֵמוּת, שֶׁנִּזְכֶּה תָמִיד לְהִתְפַּלֵּל בְּכַוָּנָה גְדוֹלָה וַעֲצוּמָה בֶּאֱמֶת וּבֶאֱמוּנָה שְׁלֵמָה, בְּחַיּוּת וְהִתְלַהֲבוּת גָּדוֹל דִּקְדֻשָּׁה וְתִהְיֶה תְפִלָּתֵנוּ שְׁגוּרָה בְּפִינוּ תָמִיד, עַד שֶׁנִּזְכֶּה לְהוֹצִיא דִבּוּרִים הַקְּדוֹשִׁים שֶׁל הַתְּפִלָּה בְּחַיּוּת גָּדוֹל כְּחִצִּים בְּיַד גִּבּוֹר, שֶׁיִּפְרַח הַדִּבּוּר הַקָּדוֹשׁ מִפִּינוּ בְּחַיּוּת נִפְלָא כְּמוֹ חֵץ מֵהַקֶּשֶׁת וְיַעֲלֶה לְמַעְלָה לְמַעְלָה וְיִפְעוֹל וְיַעֲשֶׂה בִּשְׁלֵמוּת כָּל הַתִּקּוּנִים שֶׁצְּרִיכִים לְתַקֵּן עַל יְדֵי תְפִלּוֹתֵינוּ בְּכָל הָעוֹלָמוֹת כֻּלָּם עַד אֲשֶׁר נִזְכֶּה עַל יְדֵי הַתְּפִלָּה שֶׁתַּצְמִיחַ לָנוּ מְהֵרָה קֶרֶן מָשִׁיחַ בֶּן דָּוִד, וִיקֻיַּם מְהֵרָה מִקְרָא שֶׁכָּתוּב: "שָׁם אַצְמִיחַ קֶרֶן לְדָוִד, עָרַכְתִּי נֵר לִמְשִׁיחִי", וְעַל יְדֵי זֶה נִזְכֶּה לָצֵאת מֵעַבְדוּת לְחֵרוּת:
<h3>תסח</h3>
וּתְזַכֵּנוּ לִקְדֻשַּׁת שַׁבָּת קֹדֶשׁ, וּתְבַטֵּל מֵאִתָּנוּ כָּל עוֹבָדִין דְּחוֹל, שֶׁלֹּא נִצְטָרֵךְ לַעֲסֹק בְּשׁוּם מְלָאכָה וְעֵסֶק, רַק נַעֲסוֹק תָּמִיד בְּתוֹרָה וּתְפִלָּה וַעֲבוֹדַת יְהֹוָה בֶּאֱמֶת, וְנִהְיֶה כֻּלָּנוּ בְּנֵי חוֹרִין בֶּאֱמֶת מָלֵא רַחֲמִים, אַתָּה נָתַתָּ לָּנוּ מַתָּנָה טוֹבָה הַזֹּאת שֶׁהָיְתָה בְּבֵית גְּנָזֶיךָ וְשַׁבָּת שְׁמָהּ אַתָּה יוֹדֵעַ גֹּדֶל מַעֲלַת יִקְרַת קְדֻשַּׁת שַׁבָּת קֹדֶשׁ, הַמְחַיֶּה וּמְקַיֵּם כָּל הָעוֹלָמוֹת, וְאַתָּה יוֹדֵעַ כַּמָּה אֲנִי רָחוֹק מֵהַקְּדֻשָּׁה וְהַשִּׂמְחָה שֶׁל שַׁבָּת אָנָּא אָדוֹן יָחִיד, טוֹב וּמֵטִיב לַכֹּל, "גְּדוֹל הָעֵצָה וְרַב הָעֲלִילִיָּה", עָזְרֵנִי וְהוֹשִׁיעֵנִי וְלַמְּדֵנִי וְהוֹרֵנִי בְּאֹפֶן שֶׁאֶזְכֶּה תָּמִיד לְשִׂמְחָה שֶׁל שַׁבָּת בֶּאֱמֶת, שֶׁאֶזְכֶּה לִשְׂמֹחַ מְאֹד בְּכָל שַׁבָּת וְשַׁבָּת בְּשִׂמְחַת שַׁבָּת בֶּאֱמֶת הַטְעִימֵנִי נָא טַעַם שַׁבָּת קֹדֶשׁ, כִּי אַתָּה טוֹב וּמֵטִיב לַכֹּל רְצֵה וְהַחֲלִיצֵנוּ יְהֹוָה אֱלֹהֵינוּ בְּמִצְוֹתֶיךָ וּבְמִצְוַת יוֹם הַשְּׁבִיעִי הַשַּׁבָּת הַגָּדוֹל וְהַקָּדוֹשׁ הַזֶּה, כִּי [הוּא] יוֹם זֶה גָדוֹל וְקָדוֹשׁ הוּא לְפָנֶיךָ לִשְׁבּוֹת בּוֹ וְלָנוּחַ בּוֹ בְּאַהֲבָה כְּמִצְוַת רְצוֹנֶךָ קַדְּשֵׁנוּ בְּמִצְוֹתֶיךָ וְתֵן חֶלְקֵנוּ בְּתוֹרָתֶךָ, שַׂבְּעֵנוּ מִטּוּבֶךָ וְשַׂמְּחֵנוּ בִּישׁוּעָתֶךָ, וְטַהֵר לִבֵּנוּ לְעָבְדְּךָ בֶּאֱמֶת, וְהַנְחִילֵנוּ יְהֹוָה אֱלֹהֵינוּ בְּאַהֲבָה וּבְרָצוֹן שַׁבַּת קָדְשֶׁךָ זַכֵּנִי לִשְׂמֹחַ בְּכָל שַׁבָּת וְשַׁבָּת בְּשִׂמְחָה גְדוֹלָה וַעֲצוּמָה, עַד שֶׁאֶזְכֶּה לְהַמְשִׁיךְ הַשִּׂמְחָה שֶׁל שַׁבָּת לְשֵׁשֶׁת יְמֵי הַחוֹל וְאֶזְכֶּה לִזְכֹּר אֶת הַשַׁבָּת קֹדֶשׁ תָּמִיד, כְּמוֹ שֶׁכָּתוּב: "זָכוֹר אֶת יוֹם הַשַּׁבָּת לְקַדְּשׁוֹ", וּלְהַמְשִׁיךְ עָלַי קְדֻשַּׁת שַׁבָּת תָּמִיד בְּכָל שֵׁשֶׁת יְמֵי הַחוֹל, שֶׁיִּהְיוּ כָּל יְמֵי הַחוֹל קְדוֹשִׁים וּטְהוֹרִים בִּקְדֻשַּׁת שַׁבָּת קֹדֶשׁ וְעַל יְדֵי קְדֻשַּׁת שַׁבָּת נִזְכֶּה לְקַבֵּל כָּל הַבְּרָכוֹת מִמְּקוֹר הַבְּרָכוֹת:
<h3>תסט</h3>
וּתְזַכֵּנוּ בִּזְכוּת קְדֻשַּׁת שַּׁבָּת שֶׁנִּזְכֶּה לְהַגִּיעַ מְהֵרָה אֶל הַתַּכְלִית הָאֲמִתִּי, לְהַשִּׂיג בֶּאֱמֶת תַּכְלִית הַיְדִיעָה שֶׁלֹּא נֵדַע, שֶׁנָּבִין וְנַשְׂכִּיל בֶּאֱמֶת שֶׁרָחוֹק מִמֶּנּוּ הַחָכְמָה, כְּמוֹ שֶׁכָּתוּב: "אָמַרְתִּי אֶחְכָּמָה, וְהִיא רְחוֹקָה מִמֶּנִּי" וְנִזְכֶּה לְהִכָּלֵל בִּבְחִינַת מְקוֹמוֹ שֶׁל עוֹלָם שֶׁהוּא הַתַּכְלִית הַזֶּה הַמַּקִּיף אֶת כָּל הָעוֹלָם שֶׁנִּבְרָא בְּחָכְמָה:
<h3>תע</h3>
רִבּוֹנוֹ שֶׁל עוֹלָם בֶּאֱמֶת יָדַעְתִּי מֵרָחוֹק "כִּי בַעַר אָנֹכִי מֵאִישׁ, וְלֹא בִינַת אָדָם לִי" וְאִם לְשׁוֹנוֹת כָּאֵלּוּ אָמְרוּ דָּוִד וּשְׁלֹמֹה וּגְדוֹלֵי צַדִּיקִים הַקַּדְמוֹנִים בְּנֵי עֲלִיָּה, חַכְמֵי אֱמֶת, בַּעֲלֵי הַשָּׂגָה וְרוּחַ הַקֹּדֶשׁ, אֲשֶׁר אֵינִי כְדַאי וְרָאוּי לִשָּׂא שְׁמוֹתָם עַל שְׂפָתָי, אָנֹכִי מָה אוֹמַר וּמָה אֲדַבֵּר, אֲשֶׁר אֲנִי מָלֵא עֲוֹנוֹת, אֲשֶׁר עַל יְדֵי זֶה דַעְתִּי עֲכוּרָה מְאֹד, כִּי עֲדַיִן לֹא נִטְהַרְתִּי מֵהָרוּחַ שְׁטוּת הַבָּא עַל יְדֵי הָעֲוֹנוֹת רַחֲמָנָא לִצְלָן, וּמִכָּל שֶׁכֵּן שֶׁאֵין לִי שׁוּם דַּעַת וָשֵׂכֶל לְהָבִין שׁוּם דָּבָר וְהַנְהָגָה שֶׁבָּעוֹלָם, וְאַף עַל פִּי כֵן מְבַלְבְּלִין אוֹתִי הַחָכְמוֹת הַרְבֵּה מְאֹד, וַאֲנִי צָרִיךְ לְהִתְחַזֵּק הַרְבֵּה לְהַזְכִּיר אֶת עַצְמִי בְּכָל פַּעַם שֶׁאֵינִי יוֹדֵעַ כְּלָל וְכַמָּה פְּעָמִים שֶׁאֲנִי שׁוֹכֵחַ בָּזֶה וַאֲפִלּוּ כְּשֶׁאֲנִי מַזְכִּיר אֶת עַצְמִי, אֵינִי זוֹכֶה לָזֶה בִּשְׁלֵמוּת וּמִזֶּה בָּאִים כַּמָּה מִכְשׁוֹלוֹת וּבִלְבּוּלִים וּנְפִילוֹת בְּדַעְתָּם, לְכָל אֶחָד וְאֶחָד כְּפִי עֵרֶךְ טָעוּתוֹ בָּזֶה, כִּי אִם הָיָה יוֹדֵעַ כָּל אֶחָד הָאֱמֶת לַאֲמִתּוֹ שֶׁאֵינוֹ יוֹדֵעַ כְּלָל, לֹא הָיָה שׁוּם דָּבָר יָכוֹל לְהַפִּיל אוֹתוֹ וּלְבַלְבֵּל אוֹתוֹ כְּלָל וְהָיָה כָּל אֶחָד מִתְחַזֵּק הַרְבֵּה תָּמִיד לְעוֹלָם:
<h3>תעא</h3>
אָנָּא יְהֹוָה "חֲכַם לֵבָב וְאַמִּיץ כֹּחַ", אֲשֶׁר הַחָכְמָה וְהַתְּבוּנָה עִמְּךָ לְבַד, וְלִתְבוּנָתְךָ אֵין מִסְפָּר, וְכָל הַחֲכָמִים כִּבְלִי מַדָּע, מִכָּל שֶׁכֵּן וְכָל שֶׁכֵּן נִבְעָר מִדַּעַת כָּמוֹנִי, זַכֵּנִי וְהוֹרֵנִי וְלַמְּדֵנִי שֶׁאֶזְכֶּה לֵידַע בֶּאֱמֶת שֶׁאֵינִי יוֹדֵעַ כְּלָל, בְּאֹפֶן שֶׁאֶזְכֶּה לְהִתְחַזֵּק עַל יְדֵי זֶה בַּעֲבוֹדַת יְהֹוָה בְּכָל פַּעַם, וּלְהַתְחִיל בְּכָל עֵת מֵחָדָשׁ, בֵּין בִּבְחִינַת עֲלִיָּה וּבֵין בִּבְחִינַת יְרִידָה חַס וְשָׁלוֹם, יִהְיֶה אֵיךְ שֶׁיִּהְיֶה, אֶזְכֶּה לְהִתְחַזֵּק לְהַתְחִיל בְּכָל פַּעַם מֵחָדָשׁ וְכָל הַדְּבָרִים שֶׁהֵם רְצוֹנְךָ בֶּאֱמֶת, אֶזְכֶּה לַעֲשׂוֹתָם וְלַעֲסֹק בָּהֶם בִּשְׁלֵמוּת גָּדוֹל בְּהִתְחַזְּקוּת גָּדוֹל בְּלֵב שָׁלֵם בֶּאֱמֶת, וְלֹא יוּכַל לְבַלְבֵּל אוֹתִי שׁוּם דָּבָר שֶׁבָּעוֹלָם וְלֹא יוּכְלוּ עֲוֹנוֹתַי הָעֲצוּמִים וְהַמְרֻבִּים מְאֹד לְהַחֲלִישׁ אֶת דַּעְתִּי חַס וְשָׁלוֹם כְּלָל בְּשׁוּם דָּבָר שֶׁבָּעוֹלָם רַק אֵדַע וְאַבְחִין וְאָבִין וְאַשְׂכִּיל שֶׁאֵינִי יוֹדֵעַ כְּלָל מַה נַּעֲשָׂה בָּעוֹלָם, וּמַה נַּעֲשֶׂה עִמָּדִי, רַק כֹּל אֲשֶׁר תִּמְצָא יָדִי לַעֲשׂוֹת בְּכֹחִי דְּבָרִים שֶׁבִּקְדֻשָּׁה בָּזֶה הָעוֹלָם הָעוֹבֵר, אֶזְכֶּה לַעֲשׂוֹתָם בִּשְׁלֵמוּת, וּלְהִתְפַּלֵּל וּלְהִתְחַזֵּק וְלִזְעֹק וְלִצְעֹק אֵלֶיךָ תָמִיד, יִהְיֶה אֵיךְ שֶׁיִּהְיֶה וְלֹא יִהְיֶה כֹחַ לְהַדַּעַת וְהַחָכְמָה שֶׁל הֶבֶל לְבַלְבֵּל אוֹתִי מֵהָאֱמֶת חַס וְשָׁלוֹם, רַק אֶזְכֶּה לְדַעַת וְחָכְמָה וּבִינָה אֲמִתִּיִּית לְהָבִין וּלְהַשְׂכִּיל הָאֱמֶת שֶׁרָחוֹק מִמֶּנִּי הַחָכְמָה, וְאֵינִי יוֹדֵעַ כְּלָל וְאֶסְמֹךְ עָלֶיךָ לְבַד תָּמִיד בֶּאֱמֶת, וְלֹא אֶחְשׁוֹב מַחֲשָׁבוֹת יְתֵרוֹת כְּלָל (שֶׁקּוֹרִין אִיבֶּער טְרַאכְטִין), וְאַתָּה תַעֲשֶׂה עִמִּי כִּרְצוֹנְךָ תָמִיד, וְתִגְמוֹר עִמִּי חֶפְצֵי שָׁמַיִם כִּרְצוֹנְךָ הַטּוֹב בֶּאֱמֶת:
<h3>תעב</h3>
וּבְכֵן תַּעַזְרֵנִי בְּרַחֲמֶיךָ הָרַבִּים שֶׁאֶזְכֶּה לְהַפְשִׁיט גּוּפִי הַמְּצֹרָע שֶׁהוּא מִמִּשְׁכָא דְּחִוְיָא, וְלִלְבּוֹשׁ בִּגְדֵי שַׁבָּת דְּהַיְנוּ גּוּף קָדוֹשׁ מִגַּן עֵדֶן רִבּוֹנוֹ שֶׁל עוֹלָם, יוֹדֵעַ תַּעֲלוּמוֹת, אַתָּה לְבַד יוֹדֵעַ מֵהֵיכָן נִמְשָׁךְ גּוּפִי הַמְגֻשָּׁם, "הֵן בְּעָוֹן חוֹלָלְתִּי, וּבְחֵטְא יֶחֱמַתְנִי אִמִּי כִּי אָבִי וְאִמִּי עֲזָבוּנִי וַיהֹוָה יַאַסְפֵנִי" וּמִלְּבַד מַה שֶּׁגּוּפִי עָכוּר וּמְגֻשָּׁם מִתְּחִלַּת הַהוֹלָדָה, נוֹסַף לָזֶה הוֹסַפְתִּי זוֹהֲמָא וַעֲכִירוּת עַל עֲכִירוּת עַל יְדֵי מַעֲשַׂי הָרָעִים וְהַפְּגוּמִים מְאֹד, וּמֵעֹצֶם גַּשְׁמִיּוּת וַעֲכִירַת הַגּוּף הַמְּצֹרָע הַזֶּה, אֵינִי יָכוֹל לְנַקּוֹת עַצְמִי מִכְּסִילוּת דַּעְתִּי וַעֲכִירַת מַעֲשַׂי הָרָעִים, עַד אֲשֶׁר אֲנִי הוֹלֵךְ בָּעוֹלָם הַזֶּה נָע וָנָד מְבֻלְבָּל וּמְטֹרָף, וַאֲנִי מְחַפֵּשׂ וּמְבַקֵּשׁ אָנָה וְאָנָה לִמְצוֹא פֶּתַח הַצָּלָה לִבְרֹחַ מִזּוֹהֲמַת טִנּוּף גוּפִי וּמִתַּאֲוֹתָיו הָרָעִים וַעֲדַיִן לֹא נוֹשָׁעְתִּי וְאֵינִי יוֹדֵעַ אֵיךְ לְהַצִּיל אֶת עַצְמִי מִמֶּנִּי בְּעַצְמִי, עַד אֲשֶׁר קָשֶׁה וְכָבֵד עָלַי אֲפִלּוּ לְהִתְפַּלֵּל וּלְהִתְחַנֵּן עַל זֶה
<h3>תעג</h3>
אָבִי שֶׁבַּשָּׁמַיִם רַחֵם עָלַי, לַמְּדֵנִי אֵיךְ לְסַדֵּר תְּחִנָּתִי הַמָּרָה לְפָנֶיךָ עַתָּה, אֵיךְ לְעוֹרֵר רַחֲמֶיךָ הָאֲמִתִּיִּים עָלַי עַתָּה, בְּאֹפֶן שֶׁאֶזְכֶּה עַל כָּל פָּנִים מֵעַתָּה לַעֲזוֹב דַּרְכִּי הָרַע וּמַחְשְׁבוֹתַי הַמְגֻנּוֹת וְהַמְבֻלְבָּלוֹת וְאַפְשִׁיט אֶת עַצְמִי מֵעַתָּה מִגּוּפִי הַמְּצֹרָע הַמְּגֻשָּׁם וְהֶעָכוּר כָּל כָּךְ, וְאַתְחִיל לְטַהֵר וּלְקַדֵּשׁ אֶת עַצְמִי בְּכָל מִינֵי קְדֻשּׁוֹת וְטָהֳרוֹת, עַד שֶׁאֶזְכֶּה לְהִתְלַבֵּשׁ בְּגוּף קָדוֹשׁ מִגַּן עֵדֶן
<h3>תעד</h3>
מָרֵיהּ דְּעָלְמָא כֹּלָּא, רוֹפֵא חִנָּם, רְפָאֵנִי נָא בְּרַחֲמֶיךָ הָרַבִּים רְפוּאַת הַנֶּפֶשׁ וּרְפוּאַת הַגּוּף, "רְפָאֵנִי יְהֹוָה וְאֵרָפֵא הוֹשִׁיעֵנִי וְאִוָּשֵׁעָה כִּי תְהִלָּתִי אָתָּה" רְפָאֵנִי וְאָסְפֵנִי מִצָּרַעְתִּי וּמַהֵר לְהַפְשִׁיט מֵעָלַי, גּוּפִי הַמְּצוֹרָע, וְהַלְבֵּשׁ אוֹתִי בַּחֲסָדֶיךָ גּוּף קָדוֹשׁ מִגַּן עֵדֶן וְעַל יְדֵי זֶה יִתְרוֹמֵם מַזָּלִי וְאֶזְכֶּה לְעוֹשֶׁר, וּבְבִרְכוֹתֶיךָ תְבָרְכֵנִי וְתַשְׁפִּיעַ לִי עֲשִׁירוּת גָּדוֹל בִּקְדֻשָּׁה וּבְטָהֳרָה וְיִתְחַזֵּק יִצְרִי הַטּוֹב, וְתָסִיר לֵב אֶבֶן מִבְּשָׂרִי וְתִתֶּן לִי לֵב בָּשָׂר, וְיִתְבַּטֵּל הָעַצְבוּת וְהַלֵּיצָנוּת הַבָּאִים מִמָּרָה שְׁחוֹרָה וְיִתְבַּטֵּל מֵאִתָּנוּ הָעֲנִיּוּת וְהַדַּחֲקוּת, כִּי "כָּשַׁל כֹּחַ הַסַּבָּל" שֶׁל הָעֲנִיּוּת וְהַדַּחֲקוּת שֶׁל עַמְּךָ בֵּית יִשְׂרָאֵל, בִּפְרָט גֹּדֶל הָעֲנִיּוּת וְהַדַּחֲקוּת שֶׁל הַכְּשֵׁרִים הַחֲפֵצִים לִכְנוֹס בְּדֶרֶךְ הַקֹּדֶשׁ בֶּאֱמֶת רַחֵם עָלֵינוּ בַּחֲסָדֶיךָ הַנִּפְלָאִים, וְתָאִיר עָלֵינוּ מַזָּל שֶׁל עֲשִׁירוּת, וְיִהְיֶה כָּל הָעֲשִׁירוּת אֵצֶל בֵּית יִשְׂרָאֵל עַמְּךָ הַכְּשֵׁרִים הַחֲפֵצִים לְעָבְדְּךָ בֶּאֱמֶת, לְמַעַן יִתְגַּדֵּל וְיִתְקַדֵּשׁ שִׁמְךָ עַל יְדֵי זֶה וְיִתְבַּטֵּל מֵאִתָּנוּ כָּל מִינֵי עַצְבוּת וְלֵיצָנוּת הַבָּאִים מִמָּרָה שְׁחוֹרָה, וְיִתְבַּטֵּל הַלֵּיצָנוּת שֶׁל כָּל הַחוֹלְקִים עַל הַכְּשֵׁרִים וְהַיְרֵאִים, וְתִתֶּן כֹּחַ שֶׁיִּתְגַּבֵּר לֵב חָכָם לְיָמִין עַל לֵב הַכְּסִיל שֶׁהוּא מִשְּׂמֹאל, אֲשֶׁר מִשָּׁם כָּל הַלֵּיצָנוּת שֶׁלָּהֶם, שֶׁהוּא שְׂחוֹק הַכְּסִיל, וְיִתְבַּטֵּל הַשְּׂמֹאל לְגַבֵּי הַיָּמִין:
<h3>תעה</h3>
וְעַל יְדֵי הַיָּמִין הַזֶּה תָּקִים אֶת הַנּוֹפְלִים לְאַהֲבוֹת וְיִרְאוֹת רָעוֹת, לְהָקִים אוֹתָם לְאַהֲבוֹת וְיִרְאוֹת קְדוֹשׁוֹת, וְהַיָּמִין יַעֲבִיר הַחֹשֶׁךְ מֵעֵינֵיהֶם עַד אֲשֶׁר עֵינֵיהֶם יִרְאוּ נִפְלָאוֹת, וִיקֻיַּם מְהֵרָה מִקְרָא שֶׁכָּתוּב: "כִּימֵי צֵאתְךָ מֵאֶרֶץ מִצְרַיִם אַרְאֶנּוּ נִפְלָאוֹת" וְתַמְשִׁיךְ עָלַי קְדֻשַּׁת פֶּסַח תָּמִיד, וְתַעֲזֹר לָנוּ תָּמִיד לְסַפֵּר וְלָשׂוּחַ בְּנִפְלְאוֹתֶיךָ וְתוֹרָתְךָ הָאֲמִתִּיִּית, וְנִזְכֶּה לְדַבֵּר וּלְגַלּוֹת תָּמִיד תּוֹרַת אֱמֶת, וִיקֻיַּם בָּנוּ מִקְרָא שֶׁכָּתוּב: "תּוֹרַת אֱמֶת הָיְתָה בְּפִיהוּ" וּתְרַחֵם עָלֵינוּ וְתוֹשִׁיעֵנוּ וְתַעַזְרֵנוּ מְהֵרָה לְהַעֲבִיר הַחֹשֶׁךְ שֶׁכִּסָּה פְּנֵי תְהוֹם, וּלְהָאִיר אוֹר הָאֱמֶת בָּעוֹלָם, עַד שֶׁיִּהְיֶה נֶחְשָׁב כְּאִלּוּ בָּרָאנוּ אֶת הָעוֹלָם
<h3>תעו</h3>
רִבּוֹנוֹ שֶׁל עוֹלָם הַשָּׂם פֶּה לָאִלֵּם, תֵּן לָנוּ פֶּה לָשׂוּחַ בְּתוֹרָתְךָ וְנִפְלְאוֹתֶיךָ הָאֲמִתִּיּוֹת תָּמִיד, "לְמַעַן יֵדְעוּ דוֹר אַחֲרוֹן בָּנִים יִוָּלֵדוּ יָקוּמוּ וִיסַפְּרוּ לִבְנֵיהֶם" וְנִזְכֶּה לְהוֹדִיעַ לְבָנֵינוּ וְלִבְנֵי בָנֵינוּ וּלְכָל בְּנֵי יִשְׂרָאֵל לְדוֹרוֹתָם אֶת כָּל מַעֲשֵׂה יְהֹוָה וְנִפְלְאוֹתָיו אֲשֶׁר עָשָׂה עִמָּנוּ מִיּוֹם יְצִיאַת מִצְרַיִם עַד הַיּוֹם הַזֶּה, כְּמוֹ שֶׁכָּתוּב: "וְהוֹדַעְתָּם לְבָנֶיךָ וְלִבְנֵי בָנֶיךָ" מָלֵא רַחֲמִים זַכֵּנוּ אוֹתָנוּ וְאֶת כָּל יִשְׂרָאֵל לְאוֹר הָעֵינַיִם הָאֲמִתִּיִּים, לְהִסְתַּכֵּל וְלִרְאוֹת הָאֱמֶת תָּמִיד, וְנַבִּיט וְנִרְאֶה נִפְלְאוֹת יְהֹוָה תָּמִיד בֶּאֱמֶת, גַּל עֵינַי וְעֵינֵי כָל יִשְׂרָאֵל וְנַבִּיט נִפְלָאוֹת מִתּוֹרָתֶךָ, אֲשֶׁר גִּלִּיתָ עַל-יְדֵי צַדִּיקֶיךָ הָאֲמִתִּיִּים, אֲשֶׁר אַתָּה לְבַד יוֹדֵעַ נִפְלְאוֹת תּוֹרָתָם שֶׁגִּלּוּ בָּעוֹלָם וְעַל יְדֵי אוֹר הָעֵינַיִם יַעֲלוּ כָּל הַבַּקָּשׁוֹת וְהַתְּחִנּוֹת אֲשֶׁר אָנוּ מִתְפַּלְּלִים אֶל הַבֵּית הַמִּקְדָּשׁ וְעַל יְדֵי זֶה תְּעוֹרֵר הַגְּאֻלָּה הַתְּלוּיָה בַּלֵּב, כְּמוֹ שֶׁכָּתוּב: "כִּי יוֹם נָקָם בְּלִבִּי, וּשְׁנַת גְּאוּלַי בָּאָה" וְעַל יְדֵי זֶה תְּבַטֵּל מֵאִתָּנוּ שְׂאוֹר וְחָמֵץ שֶׁל יֵצֶר לֵב הָאָדָם רַע שֶׁנִּשְׁאַר לָנוּ מִנְּעוּרֵנוּ, אֲשֶׁר זֶה הַשְּׂאֹר וְהֶחָמֵץ שֶׁבַּלֵּב, הוּא הַמֵּסִית אֶת הָאָדָם לְהַרְהֵר אַחַר תַּלְמִידֵי חֲכָמִים שֶׁבַּדּוֹר וְלוֹמַר זֶה נָאֶה וְזֶה לֹא נָאֶה וְעַל יְדֵי זֶה חָלַק לִבֵּנוּ, וְנֶעֶלְמוּ מֵאִתָּנוּ הַשִּׁבְעִים וּשְׁנַיִם צַדִּיקִים שֶׁבְּדוֹרֵנוּ, וְאֵין אָנוּ יוֹדְעִים בְּבֵרוּר אֶחָד מֵהֶם רַחֵם עָלֵינוּ לְמַעַנְךָ וְתָסִיר וּתְבַעֵר וּתְבַטֵּל מֵאִתָּנוּ הַשְּׂאֹר וְהֶחָמֵץ שֶׁבַּלֵּב, עַד שֶׁנִּזְכֶּה לְהַאֲמִין בְּכָל הַצַּדִּיקִים וְלִבְלִי לְהַרְהֵר אַחֲרֵיהֶם כְּלָל, וְלֹא לַעֲשׂוֹת שׁוּם חִלּוּק בֵּינֵיהֶם כְּלָל, רַק כֻּלָּם יִהְיוּ נָאִים וַאֲהוּבִים וִיקָרִים בְּעֵינֵינוּ מְאֹד מְאֹד וְעַל יְדֵי זֶה נִזְכֶּה שֶׁיִּתְלַהֵב לִבֵּנוּ בְּלִמּוּד הַתּוֹרָה בְּשַׁלְהוּבִין דִּרְחִימוּתָא וּמַיִם רַבִּים שֶׁהֵם אַהֲבוֹת וְיִרְאוֹת חִיצוֹנִיּוֹת "לֹא יוּכְלוּ לְכַבּוֹת אֶת הָאַהֲבָה וּנְהָרוֹת לֹא יִשְׁטְפוּהָ", וְעַל יְדֵי אַהֲבָה הַזֹּאת תְּכַסֶּה הַשְּׁכִינָה בִּכְנָפֶיהָ עַל דִּמְהוֹן שֶׁל יִשְׂרָאֵל שֶׁלֹּא יִשְׁלְטוּ עֲלֵיהֶם זֶרַע מְרֵעִים שֶׁהֵם מֵי הַמַּבּוּל, וְתַעֲזֹר לִי שֶׁאֶתְבַּיֵּשׁ בְּעַצְמִי עַל רִבּוּי פְּשָׁעַי וַעֲוֹנוֹתַי הַגְּדוֹלִים, שֶׁפָּגַמְתִּי נֶגְדֶּךָ הַרְבֵּה עַד שֶׁאַרְגִּישׁ שֶׁנִּשְׁפָּכִין דָּמַי בְּקִרְבִּי מִגֹּדֶל הַצַּעַר וְהַבּוּשָׁה, עַד אֲשֶׁר הַשְּׁכִינָה תְּכַסֶּה בִּכְנָפֶיהָ אֶת דָּמַי הַנִּשְׁפָּכִין בְּאַהֲבָה הַקְּדוֹשָׁה וְעַל יְדֵי זֶה יִתְכַּסּוּ פְּשָׁעַי מִמֵּילָא כִּי "עַל כָּל פְּשָׁעִים תְּכַסֶּה אַהֲבָה", וְתִמְחֹל וְתִסְלַח לִי עַל כָּל חֲטָאַי וַעֲוֹנוֹתַי וּפְשָׁעַי בִּמְחִילָה גְּמוּרָה בֶּאֱמֶת עַל יְדֵי אַהֲבָה הַקְּדוֹשָׁה הַזֹּאת:
<h3>תעז</h3>
וּבְרַחֲמֶיךָ הָרַבִּים תִּזְכּוֹר אֶת כָּל הַדָּמִים שֶׁנִּשְׁפְּכוּ בְּיִשְׂרָאֵל בִּכְלָל וּבִפְרָט, הֵן שְׁפִיכוּת דָּמִים מַמָּשׁ שֶׁכְּבָר נִשְׁפַּךְ דַּם יִשְׂרָאֵל הַרְבֵּה הַרְבֵּה מְאֹד, מִיּוֹם הַחֻרְבָּן עַד הֵנָּה, "שָׁפְכוּ דָּמָם כַּמַּיִם סְבִיבוֹת יְרוּשָׁלַיִם וְאֵין קוֹבֵר", הֵן שְׁפִיכוּת דָּמִים עַל יְדֵי בּוּשׁוֹת וְחֶרְפּוֹת שֶׁסָּבְלוּ יִשְׂרָאֵל בְּכָל דּוֹר, וּבִפְרָט שְׁפִיכוּת דָּמִים הַרְבֵּה שֶׁל כָּל הַקְּדוֹשִׁים וְהַצַּדִּיקִים שֶׁנִּשְׁפַּךְ מֵהֶם דָּמָם כַּמַּיִם וְכָל אֵלּוּ הַדָּמִים יִהְיוּ בִּמְקוֹם תִּקּוּן הַשְּׁחִיטָה לְהַמַּטְעַמִּים שֶׁל הַמִּצְווֹת שֶׁלֹּא יִהְיוּ בִּבְחִינַת אֵבֶר מִן הַחַי, רַק יִהְיוּ נִתָּרִין בַּאֲכִילָה עַל יְדֵי שְׁפִיכוּת דָּמִים הָאֵלֶּה וְעַל יְדֵי זֶה תִּטְעֹם אֶת הַמַּטְעַמִּים הַקְּדוֹשִׁים שֶׁל כָּל הַמִּצְווֹת עֲשֵׂה שֶׁתִּקְּנוּ לְפָנֶיךָ כָּל הַצַּדִּיקִים שֶׁבְּכָל דּוֹר וְכָל יִשְׂרָאֵל בִּכְלָל, וְעַל יְדֵי זֶה יִתְעוֹרֵר אַהֲבָתְךָ עַל עַמְּךָ יִשְׂרָאֵל, וְאַהֲבָתְךָ אַל תָּסִיר מִמֶּנּוּ לְעוֹלָמִים, וּתְכַסֶּה עַל כָּל הַדָּמִים בָּאַהֲבָה הַקְּדוֹשָׁה הַזֹּאת, וְעַל יְדֵי זֶה יִתְכַּסּוּ כָּל פְּשָׁעֵינוּ מִמֵּילָא וּבְרַחֲמֶיךָ תַּעֲלֶה אֶת כָּל הַנְּשָׁמוֹת הַנְּפוּלוֹת שֶׁאֵין לָהֶם עֲלִיָּה כִּי אִם עַל יְדֵי שְׁפִיכוּת דָּמִים שֶׁל אָדָם גָּדוֹל רַחֵם עֲלֵיהֶם בִּזְכוּת וְכֹחַ הַשְּׁפִיכוּת דָּמִים הַרְבֵּה שֶׁנִּשְׁפַּךְ מִגְּדוֹלֵי הַצַּדִּיקִים הַנּוֹרָאִים בְּלִי שִׁעוּר בְּחִנָּם, בִּזְכוּתָם רַחֵם עַל כָּל אֵלּוּ הַנְּשָׁמוֹת הַנְּפוּלוֹת, כִּי אַתָּה לְבַד יוֹדֵעַ הָרַחֲמָנוּת שֶׁעֲלֵיהֶם, וְתַעֲלֶה אוֹתָם מִנְּפִלָּתָם, וּתְכַסֶּה עַל פִּשְׁעֵיהֶם בְּאַהֲבָה, וְיִתְהַפְּכוּ כָּל הָעֲוֹנוֹת לִזְכֻיּוֹת:
<h3>תעח</h3>
מָלֵא רַחֲמִים אוֹהֵב עַמּוֹ יִשְׂרָאֵל, הַבּוֹחֵר בְּעַמּוֹ יִשְׂרָאֵל בְּאַהֲבָה, עוֹרְרָה אַהֲבָתְךָ עָלֵינוּ, וְקוּמָה וְהוֹשִׁיעֵנוּ וּמַלֵּא מִשְׁאֲלוֹתֵינוּ לְטוֹבָה בְּרַחֲמִים, וְרַחֵם עַל כָּל נִשְׁמוֹת עַמְּךָ יִשְׂרָאֵל הַחַיִּים וְהַמֵּתִים וְתֵן בְּלֵב הַצַּדִּיקִים אֲמִתִּיִּים שֶׁיַּעַסְקוּ בְּתִקּוּנֵנוּ תָּמִיד, וִימַהֲרוּ לִפְעֹל חֶפְצָם וּרְצוֹנָם לְתַקְּנֵנוּ כֻּלָּנוּ מְהֵרָה, וְנָשׁוּב אֵלֶיךָ בֶּאֱמֶת מְהֵרָה וְנִזְכֶּה לִהְיוֹת כִּרְצוֹנְךָ הַטּוֹב תָּמִיד מֵעַתָּה וְעַד עוֹלָם אָמֵן סֶלָה:
<h2>תפילה מג</h2>
<h3>תעט</h3>
{מיוסד ע"פ תורה פ"ד} "אֲדֹנָי שְׂפָתַי תִּפְתָּח וּפִי יַגִּיד תְּהִלָּתֶךָ" רִבּוֹנוֹ שֶׁל עוֹלָם שׁוֹמֵעַ תְּפִלָּה, הַבּוֹחֵר בִּתְפִלַּת עַמּוֹ יִשְׂרָאֵל בְּרַחֲמִים, זַכֵּנִי בְּרַחֲמֶיךָ הָרַבִּים לְהַרְבּוֹת בִּתְפִלָּה תָמִיד, וְאֶזְכֶּה לְהִתְפַּלֵּל בְּכַוָּנָה גְדוֹלָה וּבִמְסִירַת נֶפֶשׁ וּבְכֹחַ גָּדוֹל, וְתַעַזְרֵנִי וְתוֹשִׁיעֵנִי שֶׁאֶזְכֶּה לְהַכְנִיס כָּל הַכֹּחוֹת שֶׁבְּקִרְבִּי בְּתוֹךְ דִּבּוּרֵי הַתְּפִלָּה, בְּאֹפֶן שֶׁאֶזְכֶּה לְהַגְבִּיר אֶת הַתְּפִלָּה שֶׁהִיא מַלְכוּת דִּקְדֻשָּׁה עַל מַלְכוּת הָרִשְׁעָה וְעַל יְדֵי זֶה אֶזְכֶּה לְהַכְנִיעַ וּלְשַׁבֵּר וּלְבַטֵּל כָּל הַמַּחֲשָׁבוֹת שֶׁל גַּדְלוּת וּפְנִיּוּת וְכָל הַמַּחֲשָׁבוֹת זָרוֹת הַבָּאִים לְבַלְבֵּל אֶת תְּפִלָּתִי חַס וְשָׁלוֹם, כִּי אַתָּה יוֹדֵעַ שֶׁאֵין בִּי כֹּחַ לְבַטְּלָם, כִּי אִם בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים רַחֵם עָלַי לְמַעַן שְׁמֶךָ, וְהוֹשִׁיעֵנִי וְעָזְרֵנִי וְחַזְּקֵנִי וְאַמְּצֵנִי בְּכֹחֲךָ הַגָּדוֹל שֶׁאֶזְכֶּה לְהַכְנִיס כָּל הַכֹּחוֹת שֶּׁבִּי בְּתוֹךְ הַתְּפִלָּה וְאֶתְפַּלֵּל לְפָנֶיךָ תְפִלָּתִי תָמִיד בְּכֹחַ גָּדוֹל, עַד שֶׁאֶזְכֶּה עַל יְדֵי זֶה לְבַטֵּל לְגַמְרֵי כָּל הַמַּחֲשָׁבוֹת שֶׁל גַּדְלוּת וּפְנִיּוּת וְכָל הַמַּחֲשָׁבוֹת זָרוֹת שֶׁבָּעוֹלָם, שֶׁלֹּא יִהְיֶה לָהֶם שׁוּם כֹּחַ לְבַלְבֵּל אֶת תְּפִלָּתִי חַס וְשָׁלוֹם, רַק אֶזְכֶּה לְגָרְשָׁם וּלְסַלְּקָם וּלְבַטְּלָם לְגַמְרֵי מֵעָלַי וּמֵעַל גְּבוּלִי שֶׁלֹּא יוּכְלוּ לַעֲלוֹת עַל דַּעְתִּי כְּלָל, בְּאֹפֶן שֶׁתִּהְיֶה תְפִלָּתִי זַכָּה וּנְכוֹנָה וּרְצוּיָה וּמְקֻבֶּלֶת לְפָנֶיךָ וְאֶזְכֶּה לְהוֹצִיא אֶת הַתְּפִלָּה מִכִּסּוּיִין דִּילָהּ מִלְּבוּשִׁין דִּקְלִפָּה, לְבָרְרָהּ וּלְזַכְּכָהּ מֵאֲחִיזַת הַקְּלִפּוֹת מֵאֲחִיזַת מַלְכוּת הָרִשְׁעָה, וּלְהַעֲלוֹתָהּ וּלְהַלְבִּישָׁהּ בִּלְבוּשִׁין דִּנְהִירִין שֶׁהֵם 'חִוָּר סֻמָּק יָרוֹק', שֶׁהֵם אוֹר הָאָבוֹת, עַד שֶׁתִּהְיֶה מְתֻקֶּנֶת בְּתַכְלִית הַתִּקּוּן, וְיִהְיֶה לָהּ כֹּחַ לְעוֹרֵר אַהֲבָתְךָ הָעֶלְיוֹנָה, שֶׁתְּחַבֵּר אוֹתָהּ עִמְּךָ בְּאַהֲבָה וְאַחֲוָה וְרֵעוּת וְיִהְיֶה נַעֲשֶׂה תָמִיד יִחוּד קֻדְּשָׁא בְּרִיךְ הוּא וּשְׁכִינְתֵּיהּ עַל יְדֵי תְפִלּוֹתֵנוּ, יִחוּדָא שְׁלִים בְּתַכְלִית הַשְּׁלֵמוּת וְתִזְכֹּר וּתְקַיֵּם אֶת בְּרִיתְךָ אֲשֶׁר נִשְׁבַּעְתָּ לַאֲבוֹתֵינוּ כַּיּוֹם הַזֶּה, וּתְחַדֵּשׁ הַשְּׁבוּעָה אֲשֶׁר נִשְׁבַּעְתָּ לָהֶם כְּאִלּוּ הַיּוֹם נִשְׁבַּעְתָּ לָהֶם וּתְרַחֵם עָלֵינוּ וּתְמַהֵר לְהוֹצִיאֵנוּ מֵהַגָּלוּת הָאָרֹךְ הַמַּר הַזֶּה, וְתִגְאָלֵנוּ גְאֻלַּת עוֹלָם לְחַבֵּר אֶת הָאֹהֶל לִהְיוֹת אֶחָד:
<h3>תפ</h3>
מָלֵא רַחֲמִים גּוֹאֵל יִשְׂרָאֵל, רַחֵם עַל כְּנֶסֶת יִשְׂרָאֵל אֲשֶׁר הִיא שְׁכִינַת עֻזֶּךָ, אֲשֶׁר כָּל הִתְגַּלּוּת אֱלָהוּתְךָ וִידִיעַת רוֹמְמוּתְךָ וּתְשׁוּקַת אֱמוּנָתֶךָ, הַכֹּל עַל יְדֵי יִשְׂרָאֵל עַמֶּךָ אֲשֶׁר בָּהֶם בָּחָרְתָּ וְגִלִּיתָ לָנוּ שֶׁעִקָּר הַהִתְחַבְּרוּת וְהַדְּבֵקוּת אֵלֶיךָ הוּא עַל יְדֵי הַתְּפִלָּה, כִּי הַתְּפִלָּה הִיא שַׁעַר שֶׁדֶּרֶךְ שָׁם נִכְנָסִין לְהַשֵּׁם יִתְבָּרַךְ, וּמִשָּׁם מַכִּירִין אוֹתוֹ רַחֵם עָלֵינוּ לְמַעַן שְׁמֶךָ, וְזַכֵּנוּ לִתְפִלָּה בִּשְׁלֵמוּת בְּכָל הַכֹּחוֹת בֶּאֱמֶת, וְנִזְכֶּה לְהַרְבּוֹת בִּתְפִלָּה תָמִיד, כְּמוֹ שֶׁגִּלִּיתָ לָנוּ עַל יְדֵי חֲכָמֶיךָ הַקְּדוֹשִׁים שֶׁאָמְרוּ, הַלְוַאי שֶׁיִּתְפַּלֵּל אָדָם כָּל הַיּוֹם כֻּלּוֹ קוּמָה בְּעֶזְרָתֵנוּ וְהוֹשִׁיעֵנוּ תָמִיד, בִּפְרַט בְּעֵת הַתְּפִלָּה, שֶׁאָז מִתְגַּבְּרִים עָלֵינוּ הַמַּחֲשָׁבוֹת זָרוֹת וְהַבִּלְבּוּלִים וְהַמְּנִיעוֹת הַרְבֵּה מְאֹד, אֲשֶׁר אֵין לְשַׁעֵר רַחֵם עָלֵינוּ וְהוֹשִׁיעֵנוּ וּמַלֵּא מִשְׁאֲלוֹתֵנוּ בְּרַחֲמִים, שֶׁנִּזְכֶּה לְהִתְפַּלֵּל בְּכֹחַ גָּדוֹל עַד שֶׁנִּזְכֶּה לְשַׁבֵּר וּלְבַטֵּל כָּל הַמַּחֲשָׁבוֹת זָרוֹת לְגַמְרֵי וְנִזְכֶּה לִתְפִלָּה בִּשְׁלֵמוּת תָּמִיד, עַד שֶׁנִּזְכֶּה עַל יְדֵי הַתְּפִלָּה לִכְנֹס וּלְהִתְקָרֵב אֵלֶיךָ וּלְהַכִּיר אוֹתְךָ בֶּאֱמֶת, וּלְהִתְחַבֵּר וּלְהִתְדַּבֵּק בְּךָ בְּתַכְלִית הַדְּבֵקוּת בִּשְׁלֵמוּת בֶּאֱמֶת, כִּרְצוֹנְךָ הַטּוֹב בְּעָלְמָא דֵין וּבְעָלְמָא דְאָתֵי, לְעוֹלְמֵי עַד וּלְנֵצַח נְצָחִים וִיקֻיַּם בָּנוּ מְהֵרָה מִקְרָא שֶׁכָּתוּב: "וְאַתֶּם הַדְּבֵקִים בַּיהֹוָה אֱלֹהֵיכֶם חַיִּים כֻּלְּכֶם הַיּוֹם, יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי", אָמֵן נֶצַח סֶלָה וָעֶד:
<h2>תפילה מד</h2>
<h3>תפא</h3>
{מיוסד ע"פ תורה פ"ז} "אֲנִי לְדוֹדִי וְדוֹדִי לִי הָרוֹעֶה בַּשּׁוֹשַׁנִּים" אָבִי שֶׁבַּשָּׁמַיִם, "מַלְכִּי וֵאלֹהָי אֵלֶיךָ אֶתְפַּלָּל, יְהֹוָה חֲקַרְתַּנִי וַתֵּדָע, אַתָּה יָדַעְתָּ שִׁבְתִּי וְקוּמִי בַּנְתָּה לְרֵעִי מֵרָחוֹק, אָרְחִי וְרִבְעִי זֵרִיתָ וְכָל דְּרָכַי הִסְכַּנְתָּה, כִּי אֵין מִלָּה בִּלְשׁוֹנִי הֵן יְהֹוָה יָדַעְתָּ כֻּלָּהּ, אָחוֹר וָקֶדֶם צַרְתָּנִי וַתָּשֶׁת עָלַי כַּפֶּכָה פְּלִיאָה דַּעַת מִמֶּנִּי נִשְׂגָּבָה לֹא אוּכַל לָהּ, אָנָה אֵלֵךְ מֵרוּחֶךָ וְאָנָה מִפָּנֶיךָ אֶבְרָח, אִם אֶסַּק שָׁמַיִם שָׁם אָתָּה וְאַצִּיעָה שְׁאוֹל הִנֶּךָּ":
<h3>תפב</h3>
רִבּוֹנוֹ שֶׁל עוֹלָם מָלֵא רַחֲמִים, חוֹשֵׁב מַחֲשָׁבוֹת לְבַל יִדַּח מִמְּךָ נִדָּח, רַחֵם עָלֵינוּ לְמַעַן שְׁמֶךָ, וְקַבֵּץ נִדָּחֵינוּ מֵאַרְבַּע כַּנְפוֹת הָאָרֶץ, בַּקֵּשׁ בְּרַחֲמֶיךָ צֹאן אוֹבְדוֹת, צֹאן נִדָּח וְאֵין מְקַבֵּץ:
רִבּוֹנוֹ שֶׁל עוֹלָם "תָּעִיתִי כְּשֶׂה אוֹבֵד בַּקֵּשׁ עַבְדֶּךָ" רִבּוֹנוֹ שֶׁל עוֹלָם מֵרֹב עָנְיִי וַעֲמָלִי וּמֵרֹב עֹצֶם עֲוֹנוֹתַי וּפְשָׁעַי הָרַבִּים וְהָעֲצוּמִים בְּלִי שִׁעוּר וָעֵרֶךְ וּמִסְפָּר, וּמֵעֹצֶם בִּלְבּוּל דַּעְתִּי מֵרִבּוּי הַפְּגָמִים שֶׁפָּגַמְתִּי בַּעֲוֹנוֹתַי מֵעוֹדִי עַד הַיּוֹם הַזֶּה, עַל כֵּן אֵינִי יָכוֹל לִפְתֹּחַ פִּי לְדַבֵּר כְּלָל, וְקָשֶׁה וְכָבֵד עָלַי מְאֹד מְאֹד לְפָרֵשׁ שִׂיחָתִי לְפָנֶיךָ, וְגַם אִי אֶפְשָׁר לְפָרֵשׁ כָּל שִׂיחָתִי לְפָנֶיךָ כְּכָל אֲשֶׁר עִם לְבָבִי, כִּי "צָרוֹת לְבָבִי הִרְחִיבוּ" מְאֹד, אֲשֶׁר לֹא יַסְפִּיק הַזְּמַן לְפָרְטָם, "כִּי רַבּוֹת אַנְחוֹתַי וְלִבִּי דַוָּי", אֲבָל אַף עַל פִּי כֵן הֱצִיקַתְנִי רוּחִי וַעֲצוֹר בְּמִלִּין לֹא אוּכָל, אָמַרְתִּי אָשִׂיחָה וְיִרְוַח לִי, אֲדַבְּרָה וְיַעֲבֹר עָלַי מָה, אוּלַי אֶזְכֶּה עַתָּה לִמְצֹא הַנְּקֻדָּה טוֹבָה הַשַּׁיָּךְ לְלִבִּי עַתָּה בֶּאֱמֶת, שֶׁאֶזְכֶּה עַל יָדָהּ לָשׁוּב אֵלֶיךָ מֵעַתָּה בֶּאֱמֶת וְאֵיךְ שֶׁהוּא אֵיךְ שֶׁהוּא, אֵיךְ שֶׁנָּפַלְנוּ וְיָרַדְנוּ בְּגָלוּת הַמַּר הַזֶּה לִמְקוֹמוֹת שֶׁיָּרַדְנוּ כָּל אֶחָד לְפִי יְרִידָתוֹ, עִם כָּל זֶה עֲדַיִן חוֹבָה עָלֵינוּ עַל כָּל אֶחָד וְאֶחָד, לַחְתֹּר וּלְבַקֵּשׁ וּלְחַפֵּשׂ אַחַר אֲבֵדוֹתֵינוּ הָרַבּוֹת וְהָעֲצוּמוֹת מְאֹד בְּלִי שִׁעוּר וָעֵרֶךְ, אֲשֶׁר אִבַּדְנוּ בְּגִלְגּוּל זֶה וּבְגִלְגּוּלִים אֲחֵרִים, עַל יְדֵי תַאֲוֹתֵינוּ הָרָעוֹת אוּלַי נִזְכֶּה לְעוֹרֵר רַחֲמִים גְּדוֹלִים אֵצֶל בַּעַל הָרַחֲמִים הַמְרַחֵם עַל כָּל הָאוֹבְדִים וְהַנִּדָּחִים, הַגּוֹזֵר בְּתוֹרָתוֹ לְהָשִׁיב אֲבֵדוֹת אוּלַי יֵשׁ תִּקְוָה לִמְצֹא אֵיזֶה אֲבֵדָה מֵאֲבֵדוֹת נַפְשֵׁנוּ הָרַבִּים, אוּלַי נִזְכֶּה לִמְצֹא מִקְצָתָם אוֹ כֻּלָּם וְאַף עַל פִּי שֶׁאֲנִי בְּעַצְמִי הַחַיָּב מִכָּל הַצְּדָדִים, כִּי אִבַּדְתִּי לָדַעַת מַה שֶּׁאִבַּדְתִּי, וּבַעֲוֹנוֹתַי הָרַבִּים מֵחֲמַת תַּאֲוֹתַי הָרָעוֹת, הָיִיתִי כְּמוֹ שׁוֹטֶה הַמְאַבֵּד מַה שֶׁנּוֹתְנִין לוֹ, אַף עַל פִּי כֵן אוּלַי אֶזְכֶּה בְּרַחֲמֶיךָ לִמְצֹא עוֹד אֵיזֶה נְקֻדָּה טוֹבָה אֲמִתִּיִּית שֶׁתּוּכַל לְהִתְגַּבֵּר עַל כָּל מַה שֶּׁאֲנִי צָרִיךְ לְהִתְגַּבֵּר, בְּאֹפֶן שֶׁאֶזְכֶּה מֵעַתָּה לָשׁוּב אֵלֶיךָ בֶּאֱמֶת, וּלְחַפֵּשׂ וּלְבַקֵּשׁ וְלִמְצֹא כָּל אֲבֵדוֹתַי וַאֲבֵדַת אֲחֵרִים לַהֲשִׁיבָם כֻּלָּם לִמְקוֹמָם הָרָאוּי לִמְקוֹר שֶׁנֶּחְצְבוּ מִשָּׁם, בְּאֹפֶן שֶׁיֻּתְקְנוּ כֻּלָּם בְּתַכְלִית הַתִּקּוּן בֶּאֱמֶת כִּרְצוֹנְךָ הַטּוֹב:
<h3>תפג</h3>
רִבּוֹנוֹ שֶׁל עוֹלָם מָלֵא רַחֲמִים, אַתָּה גִּלִּיתָ לָנוּ עַל יְדֵי חֲכָמֶיךָ הַקְּדוֹשִׁים, שֶׁהָעִקָּר הוּא תִּקּוּן הַבְּרִית, כִּי זֶה עִקָּר הַנִּסָּיוֹן וְהַמַּתְקְלָא שֶׁל כָּל אָדָם בָּעוֹלָם הַזֶּה, וְרַק בִּשְׁבִיל זֶה בָּא הָאָדָם לָעוֹלָם הַזֶּה כְּדֵי שֶׁיִּתְנַסֶּה בְּנִסָּיוֹן זֶה, וְעַל יְדֵי זֶה יִזְכֶּה לְמַה שֶּׁיִּזְכֶּה אִם יַעֲמֹד בְּנִסָּיוֹן וּבְצֵרוּף הַזֶּה, אֲשֶׁר כָּל הַתּוֹרָה כֻּלָּה תְּלוּיָה בָּזֶה, כִּי שְׁמִירַת הַבְּרִית הוּא יְסוֹד הַכֹּל וְעַתָּה מָה אוֹמַר וּמַה אֲדַבֵּר, אַחֲרֵי שֶׁפָּגַמְתִּי הַרְבֵּה בִּפְגַם הַבְּרִית כַּאֲשֶׁר פָּגַמְתִּי (וּבִפְרָט וְכוּ'), "עַל כֵּן דְּבָרַי לָעוּ", וְאֵינִי יוֹדֵעַ מֵהֵיכָן לְהַתְחִיל לְדַבֵּר אֲבָל כְּבָר גָּזַרְתָּ עָלֵינוּ עַל יְדֵי צַדִּיקֶיךָ הָאֲמִתִּיִּים לִצְעֹק אֵלֶיךָ תָּמִיד, וּלְהִתְפַּלֵּל וּלְהִתְחַנֵּן לְפָנֶיךָ תָּמִיד בֵּין בַּעֲלִיָּה בֵּין בִּירִידָה לְפִי בְּחִינָתֵנוּ, יִהְיֶה אֵיךְ שֶׁיִּהְיֶה לֹא נַחֲרִישׁ וְלֹא נִשְׁקֹט מִלִּזְעֹק וְלִצְעֹק וּלְהִתְחַנֵּן אֵלֶיךָ תָּמִיד, כִּי חֲסָדֶיךָ לֹא תַּמִּים וְרַחֲמֶיךָ לֹא כָלִים כִּי אַתָּה יְהֹוָה אֱלֹהֵינוּ גָדַלְתָּ מְאֹד, וְכִגְדֻלָּתְךָ כֵּן חֲסָדֶיךָ וְרַחֲמֶיךָ, וְכַאֲשֶׁר לִגְדֻלָּתְךָ אֵין חֵקֶר, כֵּן אֵין חֵקֶר לְרַחֲמֶיךָ וַחֲסָדֶיךָ
<h3>תפד</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהַי וֵאלֹהֵי אֲבוֹתַי, שֶׁתָּאִיר עֵינַי בְּתוֹרָתֶךָ, וְתוֹרֵנִי וּתְלַמְּדֵנִי שֶׁאֶזְכֶּה לֵידַע וּלְהַשִּׂיג וּלְהָבִין דִּבְרֵי תוֹרָתְךָ הַקְּדוֹשָׁה, אֲשֶׁר צִוִּיתָ עָלֵינוּ לְכַוֵּן כַּוָּנוֹת אֱלוּל בִּשְׁבִיל תִּקּוּן הַבְּרִית, "כִּי בַעַר אָנֹכִי מֵאִישׁ וְלֹא בִּינַת אָדָם לִי", וְאֵינִי יוֹדֵעַ הַדֶּרֶךְ כְּלָל לְכַוֵּן כַּוָּנוֹת רַחֵם עָלַי לְמַעַן שְׁמֶךָ, וְקַדְּשֵׁנִי בִּקְדֻשָּׁתְךָ הָעֶלְיוֹנָה, וּפְתַח לִבִּי בְּתַלְמוּד תּוֹרָתֶךָ, וְעָזְרֵנִי וְזַכֵּנִי לִלְמֹד וּלְהָבִין כָּל הַכַּוָּנוֹת אֱלוּל וְכָל הַתּוֹרוֹת הַשַּׁיָּכִים לָזֶה, וְאֶזְכֶּה לִמְצֹא בָּהֶם דֶּרֶךְ נָכוֹן וְיָשָׁר לְהִתְקָרֵב אֵלֶיךָ תָמִיד בְּכָל עֵת וְאֶזְכֶּה לִהְיוֹת בָּקִי בַּהֲלָכָה, בָּקִי בְּרָצוֹא בָּקִי בְשׁוֹב, בָּקִי בְּעַיִל בָּקִי בְּנָפִיק, וּלְקַיֵּם בֶּאֱמֶת וּבִשְׁלֵמוּת מִקְרָא שֶׁכָּתוּב: "אִם אֶסַּק שָׁמַיִם שָׁם אָתָּה וְאַצִּיעָה שְׁאוֹל הִנֶּךָּ", עַד שֶׁאֶזְכֶּה לֵילֵךְ בְּדַרְכֵי הַתְּשׁוּבָה בֶּאֱמֶת תָּמִיד וְאַתָּה בְּרַחֲמֶיךָ תִּפְתַּח יָדְךָ, וְתִהְיֶה יְמִינְךָ פְּשׁוּטָה לְקַבֵּל שָׁבִים, עַד אֲשֶׁר נִזְכֶּה לְהַמְשִׁיךְ וּלְתַקֵּן כָּל הַתִּקּוּנִים הַנִּמְשָׁכִין עַל יְדֵי הַיִּחוּדִים וְהַכַּוָּנוֹת שֶׁל אֱלוּל, בְּאֹפֶן שֶׁנִּזְכֶּה מְהֵרָה לְתִקּוּן הַבְּרִית בִּשְׁלֵמוּת וּבְרַחֲמֶיךָ הָרַבִּים תְּצַוֶּה לְמַלְאָכֶיךָ הַקְּדוֹשִׁים הָאוֹחֲזִים בְּיָדָם שׁוֹפָרוֹת הַמְמֻנִּים לְבַקֵּשׁ וּלְחַפֵּשׂ וְלַחְפֹּר וְלַחְתֹּר אַחַר אֲבֵדוֹת, שֶׁיִּשְׁתַּדְּלוּ בְּתִקּוּן נַפְשֵׁנוּ, וִיבַקְּשׁוּ וְיַחְפְּרוּ אַחַר כָל הָאֲבֵדוֹת שֶּׁאִבַּדְנוּ בְעָנְיֵנוּ מֵעוֹדֵנוּ עַד הַיּוֹם הַזֶּה, עַל יְדֵי תַאֲוֹתֵינוּ הָרָעוֹת, וּבִפְרַט עַל יְדֵי פְּגַם הַבְּרִית אֶת כָּל מַה שֶּׁאִבַּדְנוּ בְּגִלְגּוּל זֶה וּבְגִלְגּוּלִים אֲחֵרִים, הַכֹּל יַחְפְּרוּ וִיחַפְּשׂוּ וְיִמְצְאוּ כֻּלָּם מְהֵרָה, וְיַחֲזִירוּ אוֹתָם לָנוּ, בְּאֹפֶן שֶׁיְּתֻקְּנוּ נַפְשׁוֹתֵינוּ עַל יְדֵי זֶה בְּתַכְלִית הַתִּקּוּן בֶּאֱמֶת כִּרְצוֹנְךָ הַטּוֹב:
<h3>תפה</h3>
מָלֵא רַחֲמִים, מֵרֹב קִלְקוּלַי אֵינִי יָכוֹל לְהַאֲרִיךְ בִּתְפִלָּה זֹאת הַרְבֵּה, אַף עַל פִּי שֶׁלֹּא יַסְפִּיקוּ כָל יְרִיעוֹת שֶׁבָּעוֹלָם לְבָאֵר אֶפֶס קָצֶה מֵהַתְּחִנּוֹת וּבַקָּשׁוֹת וּוִדּוּיִם וְהַפְצָרוֹת וּפִיּוּסִים וּתְפִלּוֹת שֶׁאֲנִי צָרִיךְ לְהִתְפַּלֵּל בְּעִנְיַן זֶה עַל הֶעָבַר וְעַל הַהֹוֶה וְעַל הֶעָתִיד, אַךְ מָה אֶעֱשֶׂה כִּי דְבָרַי נִסְתַּתְּמִין אֲבָל עַל זֶה בָּאתִי לְפָנֶיךָ אֲדוֹן כֹּל, חוֹמֵל דַּלִּים, טוֹב וּמֵטִיב לָרָעִים וְלַטּוֹבִים, שֶׁתְּרַחֵם עַל כָּל עַמְּךָ יִשְׂרָאֵל שֶׁקָּשֶׁה לָהֶם לִמְצֹא זִוּוּגָם, וַאֲפִלּוּ כְּשֶׁמּוֹצְאִים הִיא מְנַגֶּדֶת אֵלָיו, וְאֵין לָהּ רָצוֹן אֵלָיו, וְאֵין שָׁלוֹם בְּבֵיתָם רַחֲמָנָא לִצְּלָן (וּבִפְרָט עַל פב"פ שֶׁיֵּשׁ לוֹ יִסּוּרִים אֵלּוּ), רַחֵם עָלָיו וְעַל כָּל זֶרַע עַמְּךָ בֵּית יִשְׂרָאֵל, בְּכֹחַ וּזְכוּת הַצַּדִּיקִים הָאֲמִתִּיִּים הָעוֹסְקִים בְּתִקּוּנֵנוּ תָמִיד, אֲשֶׁר שָׁמְרוּ אֶת הַבְּרִית קֹדֶשׁ בְּתַכְלִית הַשְּׁלֵמוּת שֶׁאֵין שְׁלֵמוּת אַחֲרָיו, רַחֵם עֲלֵיהֶם לְמַעֲנָם, וְתָשִׂים שָׁלוֹם בְּבֵיתָם, וְתַעֲזֹר לָהֶם וְתוֹשִׁיעֵם שֶׁיִּזְכּוּ כָּל אֶחָד וְאֶחָד לִמְצֹא זִוּוּגוֹ מְהֵרָה, זִוּוּגָם הֶהָגוּן לָהֶם מִן הַשָּׁמַיִם בֶּאֱמֶת וְלֹא תִהְיֶה מְנַגֶּדֶת כְּנֶגְדּוֹ כְּלָל, רַק תַּהֲפֹךְ רְצוֹנָהּ לִרְצוֹן בַּעֲלָהּ, וְלֹא יִהְיֶה בֵּינֵיהֶם שׁוּם שִׂנְאָה וְשׁוּם שִׁנּוּי רָצוֹן כְּלָל, וְיָדוּרוּ בְּאַהֲבָה וְאַחֲוָה וְרֵעוּת בְּשָׁלוֹם וְשַׁלְוָה בֶּאֱמֶת כִּרְצוֹנְךָ הַטּוֹב
<h3>תפו</h3>
מָלֵא רַחֲמִים, חוּס וַחֲמֹל וְרַחֵם עֲלֵיהֶם לְמַעַנְךָ וּלְמַעַן צַדִּיקֶיךָ הָאֲמִתִּיִּים, וְאַל תַּעֲשֶׂה לָהֶם כַּחֲטָאֵיהֶם וְלֹא תִגְמֹל עֲלֵיהֶם כַּעֲווֹנוֹתֵיהֶם, רַק תִּתְנַהֵג עִמָּהֶם בְּרַחֲמֶיךָ לִפְנִים מִשּׁוּרַת הַדִּין, כַּאֲשֶׁר אַתָּה מִתְנַהֵג עִם כָּל בְּרִיּוֹתֶיךָ בְּרַחֲמִים וַחֲסָדִים גְּדוֹלִים תָּמִיד וּבִזְכוּת אַבְרָהָם אָבִינוּ עָלָיו הַשָּׁלוֹם, שֶׁרָמַז הַסּוֹד הַזֶּה שֶׁל כַּוָּנַת אֱלוּל בְּעֵת שֶׁשָּׁלַח אֶת אֱלִיעֶזֶר עַבְדּוֹ לְבַקֵּשׁ הַזִּוּוּג שֶׁל יִצְחָק בְּנוֹ, וּבִזְכוּת הַצַּדִּיקִים שֶׁגִּלּוּ הַסּוֹד הַנּוֹרָא הַזֶּה, תָּגֵן עֲלֵיהֶם וְעָלֵינוּ וְעַל זַרְעֵנוּ, וּתְרַחֵם עַל כָּל יִשְׂרָאֵל עַמֶּךָ, וְתָשִׂים שָׁלוֹם בֵּין כָּל יִשְׂרָאֵל וּבִפְרָט בֵּין אִישׁ לְאִשְׁתּוֹ (וּבִפְרָט וְכוּ'), וְתַעֲזוֹר לְכָל יִשְׂרָאֵל הַצְּרִיכִים לִמְצֹא זִוּוּגָם שֶׁיִּזְכֶּה כָּל אֶחָד לִמְצֹא זִוּוּגוֹ בֶּאֱמֶת מְהֵרָה, וְתִהְיֶה כִּרְצוֹנוֹ וְלֹא תִהְיֶה מְנַגֶּדֶת כְּנֶגְדּוֹ כְּלָל, רַק תַּהֲפֹךְ רְצוֹנָהּ אֵלָיו בְּשָׁלוֹם וְאַהֲבָה בֶּאֱמֶת, בְּלִי עָרְמָה וּמִרְמָה וּבְלִי שׁוּם שִׂנְאָה וְשִׁנּוּי רָצוֹן בַּלֵּב כְּלָל, וְיִתְנַהֲגוּ בִּקְדֻשָּׁה וּבְטָהֳרָה וְיֵצְאוּ מֵהֶם דּוֹרוֹת רַבִּים, בָּנִים וּבָנוֹת חַיִּים וְקַיָּמִים, עוֹשֵׂי רְצוֹנְךָ בֶּאֱמֶת וְיַעַסְקוּ בְּתוֹרָתְךָ וַעֲבוֹדָתְךָ בֶּאֱמֶת כָּל יְמֵיהֶם לְעוֹלָם, וִיגַלּוּ וִיפַרְסְמוּ וְיוֹדִיעוּ אֱלָהוּתְךָ וּמֶמְשַׁלְתְּךָ בָּעוֹלָם כְּמוֹ שֶׁכָּתוּב: "דּוֹר לְדוֹר יְשַׁבַּח מַעֲשֶׂיךָ וּגְבוּרֹתֶיךָ יַגִּידוּ":
<h3>תפז</h3>
וְרַחֵם עָלֵינוּ וְהוֹשִׁיעֵנוּ שֶׁנִּזְכֶּה לִשְׁמֹר עַצְמֵנוּ תָמִיד שֶׁלֹּא לֶאֱכֹל שׁוּם פְּרִי קֹדֶם שֶׁנִּתְבַּשְּׁלָה, וְגַם שֶׁלֹּא נִתְלֹשׁ שׁוּם פְּרִי קֹדֶם זְמַנָּהּ כִּי אַתָּה גִּלִּיתָ לָנוּ עֹצֶם הַהֶפְסֵד וְהַהֶזֵּק שֶׁיּוּכַל לְהַגִּיעַ לְהָאָדָם עַל יְדֵי זֶה, כִּי יוּכַל לְאַבֵּד אֶת נַפְשׁוֹ חַס וְשָׁלוֹם עַל יְדֵי זֶה
<h3>תפח</h3>
רִבּוֹנוֹ שֶׁל עוֹלָם, רַחֵם עָלֵינוּ וְשָׁמְרֵנוּ וְהַצִּילֵנוּ מִזֶּה בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים וְעָזְרֵנוּ וְהוֹשִׁיעֵנוּ וְזַכֵּנוּ תָמִיד לְבָרֵךְ בִּרְכַּת הַנֶּהֱנִין וּבִפְרָט בִּרְכַּת הַפֵּרוֹת בְּכַוָּנָה גְדוֹלָה וַעֲצוּמָה וְלֹא נִזְרוֹק בְּרָכָה מִתּוֹךְ פִּינוּ חַס וְשָׁלוֹם, רַק נִזְכֶּה תָּמִיד לְהִתְגַּבֵּר וּלְהִתְחַזֵּק בְּכָל עֹז בְּכָל עֵת שֶׁנִּרְצֶה לֶאֱכֹל אֵיזֶה פְּרִי אוֹ לֵיהָנוֹת מֵהָעוֹלָם הַזֶּה אֵיזֶה הֲנָאָה, לְבָרֵךְ הַבְּרָכָה בְּכַוָּנָה גְדוֹלָה כָּרָאוּי, בְּאֹפֶן שֶׁלֹּא יַזִּיק לְנַפְשֵׁנוּ כְּלָל כָּל מַה שֶּׁנֹּאכַל וְנִשְׁתֶּה וְנֶהֱנֶה מִמֶּנּוּ, רַק אַדְרַבָּא נִזְכֶּה לְהַשְׁלִים אֶת נַפְשׁוֹתֵינוּ וּלְהוֹסִיף בְּנַפְשֵׁנוּ חַיּוּת דִּקְדֻשָּׁה וְהֶאָרָה גְדוֹלָה עַל יְדֵי כָּל דָּבָר שֶׁנֹּאכַל וְנִשְׁתֶּה וְנֶהֱנֶה מִמֶּנּוּ וְתַעַזְרֵנוּ וְתוֹשִׁיעֵנוּ שֶׁיִּהְיוּ כָּל אֲכִילוֹתֵינוּ וּשְׁתִיּוֹתֵינוּ וְכָל הֲנָאוֹתֵנוּ בִּקְדֻשָּׁה וּבְטָהֳרָה גְדוֹלָה לְשִׁמְךָ לְבַד בְּלִי שׁוּם הֲנָאַת הַגּוּף כְּלָל, וְנִהְיֶה בִּכְלַל הַצַּדִּיקִים הָאוֹכְלִים לְשֹׂבַע נַפְשָׁם דִּקְדֻשָּׁה:
<h3>תפט</h3>
אָנָּא יְהֹוָה מָלֵא רַחֲמִים עָזְרֵנוּ וְשָׁמְרֵנוּ מֵעַתָּה שֶׁלֹּא נְאַבֵּד עוֹד כְּלָל עַל יְדֵי תַאֲוֹת רָעוֹת חַס וְשָׁלוֹם, רַק נִזְכֶּה מֵעַתָּה לְשַׁבֵּר וּלְבַטֵּל מֵאִתָּנוּ כָּל הַתַּאֲוֹת רָעוֹת וּתְצַוֶּה בְּרַחֲמֶיךָ לְהַחֲזִיר וּלְהָשִׁיב לָנוּ כָּל הָאֲבֵדוֹת שֶׁאִבַּדְנוּ מִכְּבָר, הֵן בְּגִלְגּוּל זֶה הֵן בְּגִּלְגּוּלִים שֶׁעָבְרוּ
<h3>תצ</h3>
וְזַכֵּנוּ בְּרַחֲמֶיךָ הָרַבִּים לְקַיֵּם מִצְוַת תְּקִיעַת שׁוֹפָר בְּרֹאשׁ הַשָּׁנָה בִּשְׁלֵמוּת כָּרָאוּי בְּכָל פְּרָטֶיהָ וְדִקְדּוּקֶיהָ וְכַוָּנוֹתֶיהָ וְתַרְיַ"ג מִצְוֹת הַתְּלוּיִם בָּהּ, בְּאֵימָה וּבְיִרְאָה וּבְאַהֲבָה וּבְשִׂמְחָה וְחֶדְוָה גְדוֹלָה וְתַזְמִין לָנוּ תָמִיד תּוֹקְעִים הֲגוּנִים בְּרֹאשׁ-הַשָּׁנָה צַדִּיקִים וּכְשֵׁרִים, שֶׁיִּהְיֶה לָהֶם כֹּחַ לְעוֹרֵר עַל יְדֵי קוֹל הַשּׁוֹפָר אֶת קוֹל הַשּׁוֹפָר הָעֶלְיוֹן אֲשֶׁר אַתָּה עָתִיד לִתְקוֹעַ בּוֹ לְחֵרוּתֵנוּ וְעַל יְדֵי זֶה תְקַבֵּץ נִדָּחֵינוּ, וְתָשִׁיב לָנוּ אֶת כָּל אֲבֵדוֹתֵינוּ שֶּׁאִבַּדְנוּ מֵעוֹלָם עַד הַיּוֹם הַזֶּה
<h3>תצא</h3>
אֱלֹהֵינוּ וֵאלֹהֵי אֲבוֹתֵינוּ תְּקַע בְּשׁוֹפָר גָּדוֹל לְחֵרוּתֵנוּ וְשָׂא נֵס לְקַבֵּץ גָּלֻיּוֹתֵנוּ, וְקָרֵב פְּזוּרֵינוּ מִבֵּין הַגּוֹיִם וּנְפוּצוֹתֵינוּ כַּנֵּס מִיַּרְכְּתֵי אָרֶץ, וְקַבְּצֵנוּ יַחַד מְהֵרָה מֵאַרְבַּע כַּנְפוֹת הָאָרֶץ לְאַרְצֵנוּ, וִיקֻיַּם מְהֵרָה מִקְרָא שֶׁכָּתוּב: "וְהָיָה בַּיּוֹם הַהוּא יִתָּקַע בְּשׁוֹפָר גָּדוֹל וּבָאוּ הָאוֹבְדִים בְּאֶרֶץ אֲשׁוּר וְהַנִּדָּחִים בְּאֶרֶץ מִצְרָיִם וְהִשְׁתַּחֲווּ לַיהֹוָה בְּהַר הַקֹּדֶשׁ בִּירוּשָׁלָיִם", וְנֶאֱמַר:
"וַאדֹנָי אֱלֹהִים בַּשּׁוֹפָר יִתְקָע וְהָלַךְ בְּסַעֲרוֹת תֵּימָן יְהֹוָה צְבָאוֹת יָגֵן עֲלֵיהֶם", "כֵּן תָּגֵן עַל עַמְּךָ יִשְׂרָאֵל בִּשְׁלוֹמֶךָ" עוֹשֶׂה שָׁלוֹם בִּמְרוֹמָיו הוּא בְּרַחֲמָיו יַעֲשֶׂה שָׁלוֹם עָלֵינוּ וְעַל כָּל יִשְׂרָאֵל וְאִמְרוּ אָמֵן:
<h2>תפילה מה</h2>
<h3>תצב</h3>
{מיוסד ע"פ תורה פ"ט} אֵל בָּרוּךְ גְּדוֹל דֵּעָה, זַכֵּנוּ בְּרַחֲמֶיךָ הָרַבִּים וְגַלֵּה לָנוּ בַּחֲסָדֶיךָ הָעֲצוּמִים אֶת הַצַּדִּיק הָאֱמֶת שֶׁהוּא בַּעַל דַּעַת גָּדוֹל זַכֵּנוּ לִמְצוֹא אוֹתוֹ וּלְהִתְקָרֵב אֵלָיו בֶּאֱמֶת, וְלִשְׁמֹעַ תּוֹרָה מִפִּיו הַקָּדוֹשׁ, וְרַחֵם עַל כָּל יִשְׂרָאֵל אֲשֶׁר קָשֶׁה לָהֶם לִמְצוֹא זִוּוּגָם (וּבִפְרָט עַל פְּלוֹנִי בֶּן פְּלוֹנִי), וַעֲזוֹר לָהֶם וְהוֹשִׁיעָה לָהֶם מְהֵרָה שֶׁיִּזְכּוּ כָל אֶחָד וְאֶחָד לִמְצוֹא זִוּוּגוֹ הָאֲמִתִּי הֶהָגוּן לוֹ מִן הַשָּׁמַיִם חִישׁ קַל מְהֵרָה, בְּלִי שׁוּם עִכּוּב וּבְלִי שׁוּם צַעַר וְיִסּוּרִים כְּלָל כִּי אֵין אִתָּנוּ יוֹדֵעַ עַד מָה, שׁוּם עֵצָה וְתַחְבּוּלָה אֵיךְ לְבַקֵּשׁ הַזִּוּוּג לְכָל אֶחָד כִּי אַתָּה יוֹדֵעַ כַּמָּה קָשֶׁה לָאָדָם לִמְצוֹא זִוּוּגוֹ הָאֲמִתִּי, כִּי כָל הַזִּוּוּגִים הֵם שְׁנֵי הֲפָכִים, וּבִפְרָט כִּי לִפְעָמִים הֵם בְּהֵפֶךְ גָּדוֹל מְאֹד, אֲשֶׁר קָשֶׁה לְזַוְּגָן כִּקְרִיעַת יַם סוּף, וְאִי אֶפְשָׁר לְחַבְּרָם וּלְזַוְּגָם כִּי אִם עַל יְדֵי הַדַּעַת הָאֲמִתִּי הַמְשַׁדֵּךְ כָּל הַשִּׁדּוּכִים עַל כֵּן צְרִיכִים לִשְׁמֹעַ תּוֹרָה מִפִּי הַבַּר דַּעַת הָאֲמִתִּי שֶׁהוּא מְחַדֵּשׁ חִדּוּשִׁים נִפְלָאִים בַּתּוֹרָה, וּמְחַבֵּר וּמְיַחֵד אַתְוָן רַבְרְבִין וְאַתְוָן זְעִירִין, וּמְקַשֵּׁר וּמְשַׁדֵּךְ דִּבְרֵי תוֹרָה מִמָּקוֹם לְמָקוֹם, אֲשֶׁר עַל יָדוֹ נִגְמָרִים כָּל הַשִּׁדּוּכִים שֶׁבָּעוֹלָם בְּסוֹד "כִּי שִׂ'פְתֵי כֹ'הֵן יִ'שְׁמְרוּ דַּ'עַת וְ'תוֹרָה יְבַקְשׁוּ מִפִּיהוּ" רָאשֵׁי-תֵבוֹת שִׁידּוּ"ךְ, אֲבָל בַּעֲווֹנוֹתֵינוּ הָרַבִּים נֶעְלַם מֵאִתָּנוּ וְלֹא נֵדַע אֵיךְ לִמְצֹא אֶת הַבַּעַל דַּעַת הַקָּדוֹשׁ הַזֶּה וְלִשְׁמֹעַ תּוֹרָה מִפִּיו, וְעַתָּה מֵאַיִן יָבֹא עֶזְרֵנוּ, עַל כֵּן עֵינֵינוּ תְלוּיוֹת אֵלֶיךָ לְבַד מָלֵא רַחֲמִים יוֹשֵׁב וּמְזַוֵּג זִוּוּגִים, שֶׁתַּחְמֹל עַל כָּל עַמְּךָ יִשְׂרָאֵל הַצְּרִיכִים לִמְצוֹא זִוּוּגָם (וּבִפְרָט וְכוּ'), וְתִשְׁלַח לְכָל אֶחָד מְהֵרָה זִוּוּגוֹ הֶהָגוּן לוֹ מִן הַשָּׁמַיִם בֶּאֱמֶת, וְתִהְיֶה כִּרְצוֹנוֹ וְתִהְיֶה לוֹ לְעֵזֶר וּלְהוֹעִיל, וִיקֻיַּם בּוֹ וּבְכָל הַצְּרִיכִים לִמְצוֹא זִוּוּגָם "מָצָא אִשָּׁה מָצָא טוֹב וַיָּפֶק רָצוֹן מֵיְהֹוָה"
<h3>תצג</h3>
אָדוֹן יָחִיד, מָלֵא רַחֲמִים, צוֹפֶה וּמַבִּיט עַד סוֹף כָּל הַדּוֹרוֹת, הַמְנַהֵג עוֹלָמוֹ בְּחֶסֶד וּבְרִיּוֹתָיו בְּרַחֲמִים, חוּס וְרַחֵם וַחֲמֹל עַל יְמֵי הַנְּעוּרִים שֶׁל נַעֲרֵי עַמְּךָ בֵּית יִשְׂרָאֵל, וְהוֹדִיעֵנוּ נָא אֶת דְּרָכֶיךָ, אֵיךְ נִזְכֶּה לָדַעַת לִמְצוֹא זִוּוּגָם הָאֲמִתִּי שֶׁל כָּל הַתְּלוּיִם בָּנוּ זַכֵּנוּ וְעָזְרֵנוּ שֶׁבְּכֹחַ וּזְכוּת הַצַּדִּיקִים הַגְּדוֹלִים הָאֲמִתִּיִּים שֶׁהֵם הַדַּעַת הַקָּדוֹשׁ שֶׁל כָּל הָעוֹלָמוֹת, אֲשֶׁר הִמְשִׁיכוּ וְגִלּוּ דַּעַת גָּדוֹל וְנִפְלָא בֶּאֱמֶת גַּם בָּעוֹלָם הַזֶּה, בְּכֹחָם וּזְכוּתָם נִזְכֶּה מְהֵרָה לִמְצֹא בַּת זִוּוּגָם שֶׁל כָּל אֶחָד וְאֶחָד מֵעַמְּךָ בֵּית יִשְׂרָאֵל, וְנִזְכֶּה לְהַשִּׂיאָם מְהֵרָה לְמַזָּל טוֹב לְחַיִּים טוֹבִים אֲרוּכִים וּלְשָׁלוֹם וְתִהְיֶה כִּרְצוֹנוֹ, וְלֹא תִהְיֶה מְנַגֶּדֶת אֵלָיו כְּלָל חַס וְשָׁלוֹם, רַק יָדוּרוּ בְּאַהֲבָה וְשָׁלוֹם בִּקְדֻשָּׁה וּבְטָהֳרָה כִּרְצוֹנְךָ בֶּאֱמֶת וְיִזְכּוּ כָּל עַמְּךָ בֵּית יִשְׂרָאֵל לִשְׁמוֹר אֶת הַבְּרִית קֹדֶשׁ בִּקְדֻשָּׁה גְדוֹלָה בֶּאֱמֶת, אֲשֶׁר כָּל הַתּוֹרָה כֻּלָּהּ תְּלוּיָה בָּזֶה, וְהוּא עִקַּר הַנִּסָּיוֹן וְהַבְּחִירָה שֶׁל כָּל אָדָם בְּזֶה הָעוֹלָם, כַּאֲשֶׁר גִּלִּיתָ לָנוּ עַל יְדֵי חֲכָמֶיךָ הַקְּדוֹשִׁים וְיִזְכֶּה כָּל אֶחָד וְאֶחָד לְהוֹלִיד מֵאִשְׁתּוֹ בָּנִים וּבָנוֹת דּוֹרוֹת וְדוֹרֵי דוֹרוֹת עַד עוֹלָם, וְכֻלָּם יִהְיוּ חַיִּים וְקַיָּמִים לַעֲבוֹדָתְךָ וּלְיִרְאָתְךָ לְאֹרֶךְ יָמִים וְשָׁנִים טוֹבִים וְיַכִּירוּ וְיֵדְעוּ אוֹתְךָ וְאֶת גְּדֻלַּת צַדִּיקֶיךָ הָאֲמִתִּיִּים אֲשֶׁר בָּהֶם בָּחַרְתָּ, וְיִתְגַּלֶּה לָהֶם הַדַּעַת הַקָּדוֹשׁ שֶׁהִשְׁאִירוּ כָּל הַצַּדִּיקִים בָּזֶה הָעוֹלָם
<h3>תצד</h3>
רִבּוֹנוֹ שֶׁל עוֹלָם לֹא כַחֲטָאֵינוּ עָשִׂיתָ לָנוּ וְלֹא כַעֲווֹנוֹתֵינוּ גָמַלְתָּ עָלֵינוּ, גַם עַתָּה חוּס וַחֲמֹל עָלֵינוּ, וּשְׁמַע תְּפִלָּתֵנוּ, וְהַסְתֵּר פָּנֶיךָ מֵחֲטָאֵינוּ וְכָל עֲווֹנוֹתֵינוּ מְחֵה וְאַל תַּבִּיט עַל מַעֲשֵׂינוּ, רַק תַּבִּיט עַל זְכוּת הַצַּדִּיקִים הָאֲמִתִּיִּים שֶׁאָנוּ סוֹמְכִים עֲלֵיהֶם בְּכָל עֵת, אֲשֶׁר מֵימֵי דַעְתֵּיהֶם הַקָּדוֹשׁ אָנוּ שׁוֹתִין וּמִפִּיהֶם אָנוּ חַיִּין, עַד הַיּוֹם הַזֶּה וְעַל יְדֵי זֶה יִזְכֶּה כָּל אֶחָד מִיִּשְׂרָאֵל לִמְצוֹא זִוּוּגוֹ הָאֲמִתִּי מְהֵרָה וּתְמַלֵּא כָּל מִשְׁאֲלוֹתֵנוּ בְּרַחֲמִים, כְּכֹל אֲשֶׁר שָׁאַלְתִּי מֵאִתְּךָ בַּעַל הָרַחֲמִים בַּעַל הַחֶמְלָה בַּעַל הַחֲנִינָה כִּי רַחֲמֶיךָ לֹא כָלִים, וְאַתָּה חָפֵץ שֶׁגַּם גָּרוּעַ וּפָחוּת כָּמוֹנִי כָּמוֹנִי, יְבַקֵּשׁ אוֹתְךָ עַל כָּל הַטּוֹב וְהַחֶסֶד, כִּי אַתָּה טוֹב וּמֵטִיב לַכֹּל, וְזֶה עִקַּר גְּדֻלָּתְךָ כְּשֶׁאַתָּה עוֹשֶׂה חֶסֶד נִפְלָא עִם הָרְחוֹקִים מִמְּךָ וּבִפְרַט עִם רָחוֹק כָּמוֹנִי, כִּי אַתָּה חוֹנֵן אֶת מִי שֶׁאֵינוֹ רָאוּי לָחוֹן, וּמְרַחֵם עַל מִי שֶׁאֵינוֹ רָאוּי לְרַחֵם וּבִפְרַט שֶׁאֲנִי רוֹאֶה בְּכָל עֵת אֶת כָּל הַחֲסָדִים וְהַטּוֹבוֹת וְהַנִּפְלָאוֹת אֲשֶׁר אַתָּה מַפְלִיא חַסְדְּךָ עָלַי בְּכָל יוֹם וּבְכָל עֵת וּבְכָל שָׁעָה "כִּי חַסְדְּךָ גָּדוֹל עָלָי וְהִצַּלְתָּ נַפְשִׁי מִשְּׁאוֹל תַּחְתִּיָּה" "חַסְדְּךָ גָּדוֹל עָלָי" בְּלִי שִׁעוּר וָעֵרֶךְ וּמִסְפָּר, "כִּי גָבַר עָלֵינוּ חַסְדּוֹ וֶאֱמֶת יְהֹוָה לְעוֹלָם הַלְלוּיָהּ" עַל כֵּן מָצָא עַבְדְּךָ אֶת לִבּוֹ לְהִתְחַנֵּן לְפָנֶיךָ עַל כָּל אֵלֶּה, כִּי לֹא עַל צִדְקוֹתַי אֲנִי מַפִּיל תְּחִנָּתִי לְפָנֶיךָ כִּי עַל רַחֲמֶיךָ הָרַבִּים וְעַל כֹּחַ וּזְכוּת הַצַּדִּיקִים הָאֲמִתִּיִּים הַזּוֹכִים וּמְזַכִּים אֶת הָרַבִּים, אֲשֶׁר כֹּחָם וּזְכוּתָם מַסְפִּיק גַּם עָלַי, לְהוֹשִׁיעַ גַּם אוֹתִי וְאֶת זַרְעִי וְזֶרַע זַרְעִי וְכָל עַמְּךָ בֵּית יִשְׂרָאֵל עַד עוֹלָם בְּכָל הַיְשׁוּעוֹת שֶׁבָּעוֹלָם כִּי בְשֵׁם קָדְשְׁךָ הַגָּדוֹל וְהַנּוֹרָא בָּטָחְנוּ, נָגִילָה וְנִשְׂמְחָה בִּישׁוּעָתֶךָ, "יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי", אָמֵן וְאָמֵן:
<h2>תפילה מו</h2>
<h3>תצה</h3>
{מיוסד ע"פ תורה צ'} "אֵלֶיךָ יְהֹוָה אֶקְרָא וְאֶל יְהֹוָה אֶתְחַנָּן, מַה בֶּצַע בְּדָמִי בְּרִדְתִּי אֶל שַׁחַת הֲיוֹדְךָ עָפָר הֲיַגִּיד אֲמִתֶּךָ, שְׁמַע יְהֹוָה וְחָנֵּנִי יְהֹוָה הֱיֵה עוֹזֵר לִי" וְרַחֵם עָלַי וְעַל זַרְעִי וְעַל כָּל עַמְּךָ בֵּית יִשְׂרָאֵל, וְהַצִּילֵנוּ מִדִּינָהּ שֶׁל גֵּיהִנָּם רַחֵם עָלֵינוּ מֵעַתָּה עַל כָּל פָּנִים, וְהַצִּילֵנוּ מִתַּאֲוַת הַמִּשְׁגָּל, שָׁמְרֵנוּ וְהַצִּילֵנוּ בְּרַחֲמֶיךָ וַחֲסָדֶיךָ וְנִפְלְאוֹתֶיךָ הַנּוֹרָאוֹת, וֶהְיֵה בְּעֶזְרֵנוּ שֶׁלֹּא נַרְבֶּה תַאֲוָתֵנוּ אֲפִלּוּ בְּהֶתֵּר, רַק נִזְכֶּה לִזְכֹּר אָז בָּעֹנֶשׁ הַקָּשֶׁה וְהַמַּר שֶׁל הַגֵּיהִנָּם וְלֹא נְמַלֵּא תַאֲוָתֵנוּ חַס וְשָׁלוֹם, רַק נִזְכֶּה לְמַעֵט תַּאֲוָתֵנוּ בְּתַכְלִית הַמִּעוּט, עַד אֲשֶׁר נִזְכֶּה לְשַׁבְּרָהּ לְגַמְרֵי וְלֹא נִהְיֶה רְגִילִים בָּזֶה כְּלָל חַס וְשָׁלוֹם, כִּי אִם בִּשְׁבִיל קִיּוּם הַמִּין, בִּקְדֻשָּׁה וּבְטָהֳרָה גְדוֹלָה, בְּאֵימָה וְיִרְאָה בִּרְתֵת וְזִיעַ, בַּעֲנָוָה בְּבֹשֶׁת פָּנִים, בְּלִי שׁוּם חֲצִיפוּת וְעַזּוּת דְסִטְרָא אַחֲרָא כְּלָל מִכָּל שֶׁכֵּן וְכָל שֶׁכֵּן שֶׁנִּהְיֶה נִשְׁמָרִים בְּתַכְלִית הַשְּׁמִירָה מִתַּאֲוָה זֹאת בְּאֵיזֶה צַד אִסּוּר חַס וְשָׁלוֹם, שֶׁנִּזְכֶּה לְהִזָּהֵר וּלְהִשָּׁמֵר מִכָּל מִינֵי צַד הִרְהוּרִים וּמַחֲשָׁבוֹת רָעוֹת וּמִכָּל מִינֵי הִסְתַּכְּלוּת רָעִים, וּמִכָּל מִינֵי פְּגַם הַבְּרִית בְּמַחֲשָׁבָה דִבּוּר וּמַעֲשֶׂה, בְּכָל הַחוּשִׁים וּבְכָל הַכֹּחוֹת, בְּכֻלָּם נִהְיֶה נִזְהָרִים וְנִשְׁמָרִים בְּתַכְלִית הַשְּׁמִירָה מִכָּל מִינֵי פְּגַם הַבְּרִית, בְּאִסּוּר וּבְהֶתֵּר בְּשׁוֹגֵג וּבְמֵזִיד בְּאֹנֶס וּבְרָצוֹן, בְּאֹפֶן שֶׁנִּזְכֶּה לְהִנָּצֵל מִדִּינָהּ שֶׁל גֵּיהִנָּם
<h3>תצו</h3>
רַחֵם עָלֵינוּ בְּרַחֲמֶיךָ הָרַבִּים בְּרַחֲמֶיךָ הַגְּדוֹלִים בְּחֶמְלָתְךָ וַחֲנִינוֹתֶיךָ, כִּי אַתָּה יוֹדֵעַ גֹּדֶל הַצַּעַר הַמַּר וְהַקָּשֶׁה מְאֹד שֶׁל גֵּיהִנָּם אֲפִלּוּ שָׁעָה אַחַת רַחֵם עָלֵינוּ בְּחַיֵּינוּ, וְעָזְרֵנוּ וְהוֹשִׁיעֵנוּ וְזַכֵּנוּ שֶׁנִּתְגַּבֵּר וְנִכְבּוֹשׁ אֶת יִצְרֵנוּ, בְּאֹפֶן שֶׁנַּצִּיל עַצְמֵנוּ לְגַמְרֵי מִדִּינָהּ שֶׁל גֵּיהִנָּם וְכָל מַה שֶׁפָּגַמְנוּ נֶגְדְּךָ עַד הֵנָּה בִּפְרָט בִּפְגַם הַבְּרִית, עַד אֲשֶׁר "עֲוֹנוֹתֵינוּ רָבּוּ לְמַעְלָה רֹאשׁ" וְעָצְמוּ עַד גָּבְהֵי שָׁמַיִם, וְכָבְדוּ מֵחוֹל יַמִּים, וְרַבּוּ מֵעֲפַר הָאָרֶץ, עַל הַכֹּל תִּמְחֹל וְתִסְלַח לָנוּ אֱלוֹהַּ סְלִיחוֹת חַנּוּן הַמַּרְבֶּה לִסְלוֹחַ כִּי אֵין בְּיָדֵינוּ לְתַקֵּן אֶחָד מֵהֶם אַף כִּי כֻלָּם, כִּי אִם בִּתְפִלָּה וְתַחֲנוּנִים שֶׁתַּחְמֹל וְתָחוֹס עָלֵינוּ, וְתִמְחוֹל לָנוּ עַל הֶעָבָר בִּמְחִילָה גְמוּרָה בֶּאֱמֶת, וְתַעַזְרֵנוּ וְתוֹשִׁיעֵנוּ עַל הֶעָתִיד, שֶׁתִּהְיֶה בְּעֶזְרֵנוּ בְּכָל עֵת וְתִשְׁמְרֵנוּ שֶׁלֹּא נֶחֱטָא עוֹד, וְלֹא נִפְגֹּם עוֹד שׁוּם פְּגַם כְּלָל בִּפְרַט בִּבְרִית קֹדֶשׁ חֲמֹל עָלֵינוּ כִּי אֵין רַחֲמָנוּת בָּעוֹלָם כַּאֲשֶׁר עַל הַפּוֹגֵם בִּבְרִית קֹדֶשׁ חֲמֹל עָלֵינוּ אָבִינוּ שֶׁבַּשָּׁמַיִם, וַעֲשֵׂה אֶת אֲשֶׁר תַּעֲשֶׂה בְּרַחֲמֶיךָ הָרַבִּים בְּאֹפֶן שֶׁלֹּא נֶחֱטָא וְלֹא נִפְגֹּם עוֹד כְּלָל וְנִזְכֶּה לִשְׁמוֹר חֻקֶּיךָ וּמִצְוֹתֶיךָ כִּרְצוֹנְךָ הַטּוֹב כָּל יְמֵי חַיֵּינוּ לְעוֹלָם, בְּאֹפֶן שֶׁנִּזְכֶּה לְהִנָּצֵל לְגַמְרֵי מִדִּינָהּ שֶׁל גֵּיהִנָּם, וְלֹא נִרְאֶה פְּנֵי גֵּיהִנָּם כְּלָל כִּי רַחֲמֶיךָ רַבִּים מְאֹד מְאֹד, וְאַתָּה שׁוֹמֵעַ תְּפִלַּת כָּל פֶּה, וּבִפְרָט כִּי אֲנַחְנוּ בְטוּחִים וּסְמוּכִים עַל כֹּחָם שֶׁל הַצַּדִּיקִים הָאֲמִתִּיִּים שׁוֹמְרֵי הַבְּרִית בֶּאֱמֶת, אֲשֶׁר הֵם חִזְּקוּנוּ וְזֵרְזוּנוּ לְהַרְבּוֹת בִּתְפִלָּה וּבְבַקָּשׁוֹת וְתַחֲנוּנִים וּצְעָקָה וְשַׁוְעָה אֵלֶיךָ יִהְיֶה אֵיךְ שֶׁיִּהְיֶה, עַל כֵּן עֵינֵינוּ תְלוּיוֹת אֶל רַחֲמֶיךָ וַחֲסָדֶיךָ לְבַד כְּעֵינֵי עֲבָדִים אֶל יַד אֲדוֹנֵיהֶם, עַד אֲשֶׁר תְּרַחֵם עָלֵינוּ מִן הַשָּׁמַיִם וּתְזַכֵּנוּ מֵעַתָּה עַל כָּל פָּנִים לְתִקּוּן הַבְּרִית בֶּאֱמֶת, כִּרְצוֹנְךָ וְכִרְצוֹן צַדִּיקֶיךָ הָאֲמִתִּיִּים, זְכוּתָם יָגֵן עָלֵינוּ:
<h3>תצז</h3>
וּבְכֵן תְּרַחֵם עַל כָּל עַמְּךָ בֵּית יִשְׂרָאֵל הַצְּרִיכִים לִמְצוֹא זִוּוּגָם, שֶׁיִּזְכּוּ לִמְצוֹא זִוּוּגָם מְהֵרָה, זִוּוּגָם הָאֲמִתִּי, זִוּוּגָם הֶהָגוּן לָהֶם מִן הַשָּׁמַיִם, וְיִזְכֶּה כָּל אֶחָד לְהִתְעוֹרֵר אֵלֶיךָ בִּשְׁעַת הַהִתְקַשְּׁרוּת, לִזְכֹּר בְּהַתַּכְלִית וְהַסּוֹף בִּשְׁעַת שְׁבִירַת כְּלִי חֶרֶס בְּעֵת הַתְּנָאִים, שֶׁיִּזְכֹּר עַל יְדֵי זֶה בְּשַׁעַר הַחַרְסִית שֶׁהָיָה בִּירוּשָׁלַיִם שֶׁהוּא פִּתְחָהּ שֶׁל גֵּיהִנָּם, לְמַעַן לֹא יִבְגֹּד בְּאִשְׁתּוֹ הַכְּשֵׁרָה, וְיִזָּהֵר מִלְּגָרְשָׁהּ אֲפִלּוּ אִם יֵשׁ לוֹ יִסּוּרִים מִמֶּנָּהּ חַס וְשָׁלוֹם, כִּי יִזְכֹּר בְּעֹנֶשׁ הַמַּר שֶׁל גֵּיהִנָּם שֶׁיִּנָּצֵל מִמֶּנּוּ עַל יְדֵי זֶה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁמִּי שֶׁיֵּשׁ לוֹ אִשָּׁה רָעָה אֵינוֹ רוֹאֶה פְּנֵי גֵּיהִנָּם, וְצָרִיךְ לְקַבֵּל בְּאַהֲבָה וְכֵן יַזְכִּיר אֶת עַצְמוֹ שֶׁאִם תִּהְיֶה אִשָּׁה טוֹבָה כִּרְצוֹנוֹ, שֶׁיִּהְיֶה זָהִיר וְזָהִיר מִלְּהַרְבּוֹת תַּאֲוָתוֹ חַס וְשָׁלוֹם וְיִזְכֹּר שֶׁיֵּשׁ גֵּיהִנָּם, וְיַחְמֹל עַל עַצְמוֹ וִיקַדֵּשׁ אֶת עַצְמוֹ בְּזִוּוּגוֹ בְּתַכְלִית הַקְּדֻשָּׁה כָּרָאוּי לְאִישׁ יִשְׂרְאֵלִי וְיִזְכֹּר וְלֹא יִשְׁכַּח עֹנֶשׁ הַמַּר שֶׁל גֵּיהִנָּם שֶׁבָּא עַל פְּגַם הַבְּרִית חַס וְשָׁלוֹם רַחֲמָנָא לִצְּלָן רַחֵם עָלַי וְעַל זַרְעִי וְעַל כָּל יִשְׂרָאֵל, וּתְסַבֵּב בְּרַחֲמֶיךָ סִבּוֹת לְטוֹבָה, בְּאֹפֶן שֶׁנִּזְכֶּה לְמַלֵּט וּלְהַצִּיל נַפְשֵׁנוּ מִן הַגֵּיהִנָּם וּמִכָּל מִינֵי עֳנָשִׁים וְדִינִים בָּזֶה וּבַבָּא, כִּי "מַה בֶּצַע בְּדָמִי בְּרִדְתִּי אֶל שַׁחַת הֲיוֹדְךָ עָפָר הֲיַגִּיד אֲמִתֶּךָ" חוּסָה עָלֵינוּ כְּרוֹב רַחֲמֶיךָ וְהַצִּילֵנוּ מִזַּעְמֶךָ, "שָׁמְרָה נַפְשִׁי וְהַצִּילֵנִי אַל אֵבוֹשׁ כִּי חָסִיתִי בָךְ, הַצִּילָה מֵחֶרֶב נַפְשִׁי מִיַּד כֶּלֶב יְחִידָתִי" חוּס וְרַחֵם וַחֲמֹל עָלֵינוּ בִּזְכוּת וְכֹחַ הַצַּדִּיקִים אֲשֶׁר קֵרְבוּנוּ אֵלֶיךָ בְּרַחֲמֶיךָ "הַצִּילֵנִי מִטִּיט וְאַל אֶטְבָּעָה, אִנָּצְלָה מִשּׂוֹנְאַי וּמִמַּעֲמַקֵּי מָיִם אַל תִּשְׁטְפֵנִי שִׁבֹּלֶת מַיִם וְאַל תִּבְלָעֵנִי מְצוּלָה, וְאַל תֶּאְטַר עָלַי בְּאֵר פִּיהָ עֲנֵנִי יְהֹוָה כִּי טוֹב חַסְדֶּךָ כְּרֹב רַחֲמֶיךָ פְּנֵה אֵלָי וְאַל תַּסְתֵּר פָּנֶיךָ מֵעַבְדֶּךָ כִּי צַר לִי מַהֵר עֲנֵנִי קָרְבָה אֶל נַפְשִׁי גְּאָלָהּ לְמַעַן אוֹיְבַי פְּדֵנִי הֲשִׁיבֵנִי וְאָשׁוּבָה כִּי אַתָּה [יְהֹוָה] אֱלֹהָי הֲשִׁיבֵנוּ יְהֹוָה אֵלֶיךָ וְנָשׁוּבָה חַדֵּשׁ יָמֵינוּ כְּקֶדֶם יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה מז</h2>
<h3>תצח</h3>
תפילה זאת מיוסדת על פי הסוד הנורא שגילה (רבינו ז"ל) על גדולת רשב"י ז"ל, שהבטיח לישראל שלא תשכח התורה על ידו כי בזוהר דא יפקון מן גלותא, ע"ש בתחלת הספר, ומה טוב לאומרה על קברו הקדוש של רשב"י ז"ל, מי שזוכה לבוא לשם, אך גם בכל מקום האומרה לא הפסיד, כי התפשטות נשמת הצדיק הוא בכל העולם כמובן בזוה"ק:
{מיוסד ע"פ תורה "לכו חזו" בתחילת חלק א'} רַבִּי שִׁמְעוֹן בֶּן יוֹחָאִי עִיר וְקַדִּישׁ מִן שְׁמַיָּא נָחִית, בּוֹצִינָא קַדִּישָׁא, בּוֹצִינָא עִלָּאָה, בּוֹצִינָא רַבָּא, בּוֹצִינָא יַקִּירָא, אַתֶּם הִבְטַחְתֶּם לְיִשְׂרָאֵל שֶׁלֹּא תִּשְׁתַּכַּח הַתּוֹרָה מִיִּשְׂרָאֵל עַל יֶדְכֶם, כִּי בְּזֹהַר דָּא יִפְּקוּן מִן גָּלוּתָא, וַאֲפִלּוּ בְּתֹקֶף הַהַסְתָּרָה שֶׁבְּתוֹךְ הַסְתָּרָה בְּעִקְּבוֹת מְשִׁיחָא בְּאַחֲרִית הַיָּמִים הָאֵלֶּה, הִבְטַחְתֶּם שֶׁאַף עַל פִּי כֵן לֹא תִשָּׁכַח הַתּוֹרָה מִפִּי זַרְעֵנוּ, כְּמוֹ שֶׁכָּתוּב: "וְאָנֹכִי הַסְתֵּר אַסְתִּיר פָּנַי בַּיּוֹם הַהוּא עַל כָּל אֲשֶׁר עָשָׂה, וְעָנְתָה הַשִּׁירָה הַזֹּאת לְפָנָיו לְעֵד כִּי לֹא תִשָּׁכַח מִפִּי זַרְעוֹ" וְהִנֵּה עַתָּה הִגִּיעוּ הַיָּמִים אֲשֶׁר אֵין לָנוּ בָּהֶם חֵפֶץ, כִּי אָרַךְ עָלֵינוּ הַגָּלוּת וּמָשַׁךְ עָלֵינוּ הַשִּׁעְבּוּד, וּבְכָל יוֹם אָנוּ הוֹלְכִים וְדַלִּים, וּמָטָה יָדֵינוּ מְאֹד "כִּי אָזְלַת יָד וְאֶפֶס עָצוּר וְעָזוּב" כִּי נִשְׁאַרְנוּ כִּיתוֹמִים וְאֵין אָב, וְאֵין מִי יַעֲמוֹד בַּעֲדֵנוּ וְהִנֵּה בְּתֹקֶף סוֹף הַגָּלוּת הַמַּר הַזֶּה, וּכְבָר הִתְחִיל לְהִתְנוֹצֵץ הִתְנוֹצְצוּת מָשִׁיחַ מִימֵי הָאֱלָהִי הָאֲרִ"י זֵכֶר צַדִּיק לִבְרָכָה, וְעַמְּךָ בֵּית יִשְׂרָאֵל מִשְׁתּוֹקְקִים וּמִתְגַּעְגְּעִים מְאֹד לְהַשֵּׁם יִתְבָּרַךְ, וְהַכֹּל חֲפֵצִים לְיִרְאָה אֶת שְׁמֶךָ בְּהִשְׁתּוֹקְקוּת נִמְרָץ וְנִפְלָא אֲשֶׁר לֹא הָיְתָה כָּזֹאת מִימֵי קֶדֶם "הֱקִיצוֹתִי וְעוֹדִי עִמָּךְ", בָּאתִי עַד קֵץ כָּל הַדּוֹרוֹת וְעוֹדִי עִמָּךְ עֲדַיִן אָנוּ אֲחוּזִים בָּךְ, וּמִשְׁתּוֹקְקִים לַעֲבוֹדָתְךָ בִּכְלוֹת הַנֶּפֶשׁ אֲבָל אַף עַל פִּי כֵן, גַּם גֹּדֶל רִחוּקֵנוּ מִמְּךָ בָּעִתִּים הַלָּלוּ הוּא גַם כֵּן בְּלִי שִׁעוּר, כִּי טָבַעְנוּ בִּיוֵן מְצוּלָה וְאֵין מָעֳמָד בָּאנוּ בְמַעֲמַקֵּי מַיִם וְשִׁבֹּלֶת שְׁטָפָתְנוּ וּרְאֵה אֶת עַמְּךָ יִשְׂרָאֵל מְרוּדִים מְאֹד, אֲשֶׁר אִי אֶפְשַׁר לְבָאֵר וּלְסַפֵּר גֹּדֶל הִתְגָּרוּת הַבַּעַל דָּבָר אֲשֶׁר הִתְגָּרָה בָּנוּ מְאֹד, עַד אֲשֶׁר הִפִּיל אוֹתָנוּ מְאֹד וְהִנֵּה אָנֹכִי בְעָנְיִי מִי אָנֹכִי לְסַפֵּר צָרוֹת יִשְׂרָאֵל, רַק אַתֶּם לְבַד יְדַעְתֶּם אֶת כָּל הַמַּעֲמָד וּמַצָּב שֶׁל יִשְׂרָאֵל בְּאַחֲרִית הַיָּמִים הָאֵלֶּה אַךְ בָּאתִי לְסַפֵּר וְלִצְעֹק עָלַי וְעַל נַפְשִׁי, עַל עֹצֶם רִחוּקִי מֵהַשֵּׁם יִתְבָּרַךְ, וְעֹצֶם פְּגָמַי וַעֲווֹנוֹתַי הָרַבִּים וּפְשָׁעַי הָעֲצוּמִים, וְ"עַל אֵלֶּה אֲנִי בוֹכִיָּה עֵינִי עֵינִי יוֹרְדָה מַיִם", כִּי אֵינִי יוֹדֵעַ שׁוּם דֶּרֶךְ אֵיךְ לְהַחֲזִיר לִי הַכֹּחַ דִּקְדֻשָּׁה, וְאֵיךְ לִזְכּוֹת לִתְשׁוּבָה שְׁלֵמָה, וּבְאֵיזֶה דֶּרֶךְ אַתְחִיל לַעֲזוֹב דַּרְכִּי הָרָע וּמַחְשְׁבוֹתַי הַמְגֻנּוֹת, וְאֵיךְ וּבַמֶּה אֶזְכֶּה לְתַקֵּן קִלְקוּלִים וּפְגָמִים כָּאֵלֶּה "לֹא יָדַעְתִּי נַפְשִׁי, אָנָה אֲנִי בָא", אָנָה אוֹלִיךְ אֶת חֶרְפָּתִי הָעֲצוּמָה, אָנָה אֶבְרַח, אָנָה אֶטָּמֵן מִפְּנֵי בָשְׁתִּי וּכְלִמָּתִי, וָאֹמַר לֶהָרִים כַּסּוּנִי וְלַגְּבָעוֹת נִפְלוּ עָלָי, אוֹי מֶה הָיָה לִי, אוֹי מֶה הָיָה לִי, "עַל כֵּן אָמַרְתִּי שְׁעוּ מִנִּי אֲמָרֵר בַּבֶּכִי", אוּלַי יָחוֹס אוּלַי יְרַחֵם, כִּי אֵין מַעְצוֹר לַיהֹוָה לְהוֹשִׁיעַ גַּם אוֹתִי בָּעֵת הַזֹּאת, כִּי הַרְבֵּה רֶוַח וְהַצָּלָה לְפָנָיו, כְּמוֹ שֶׁכָּתוּב: "הֵן כֹּל תּוּכָל וְלֹא יִבָּצֵר מִמְּךָ מְזִמָּה, וּמִי יֹאמַר לְךָ מַה תַּעֲשֶׂה" עַל כֵּן בָּאתִי כְּעָנִי בַּפֶּתַח, רָשׁ דַּל וְאֶבְיוֹן, נָגוּעַ וּמְעֻנֶּה, מְבֻלְבָּל וּמְטֹרָף עָנִי וְכוֹאֵב, לִצְעֹק וְלִזְעוֹק לִפְנֵי הַדְרַת קְדֻשַּׁתְכֶם:
<h3>תצט</h3>
רַבִּי רַבִּי רַבִּי "אָבִי אָבִי רֶכֶב יִשְׂרָאֵל וּפָרָשָׁיו", נְהִירוּ דְבוֹצִינָא דְאוֹרַיְיתָא, "עוּרָה לָמָּה תִישַׁן", אֵיךְ תּוּכְלוּ לִסְבּוֹל צָרוֹת יִשְׂרָאֵל, קוּמוּ וְהִתְעוֹרְרוּ עִם כָּל הַצַּדִּיקֵי אֱמֶת לְהִסְתַּכֵּל וְלִרְאוֹת בִּמְרִירוּת צָרוֹת נַפְשֵׁנוּ, "הָקִיצוּ וְרַנְּנוּ שׁוֹכְנֵי עָפָר", קוּמוּ יְשֵׁינֵי מַכְפֵּל לְסַעֲדֵינוּ צַדִּיקֵי יְסוֹדֵי עוֹלָם, קוּמוּ בְּעֶזְרָתֵנוּ בְּעֵת צָרָה הַזֹּאת, חוּסוּ וְחִמְלוּ עַל כָּל עֲדַת בְּנֵי יִשְׂרָאֵל, וּבְתוֹכָם עָלַי הַחוֹטֵא וְהַפָּגוּם הַמָּלֵא, חַטָאִים מִכַּף רֶגֶל וְעַד רֹאשׁ אַתֶּם יְדַעְתֶּם "אֶת כָּל הַתְּלָאָה אֲשֶׁר מְצָאָתְנוּ" מִיּוֹם גְּלוֹת הָאָרֶץ עַד הֵנָּה, כָּל מַה שֶּׁעָבַר עַל כְּלָל יִשְׂרָאֵל בִּכְלָלִיּוּת, וּבִפְרָטִיּוּת מַה שֶּׁעָבַר עַל כָּל אֶחָד וְאֶחָד וּבִפְרַט מַה שֶּׁעָבַר עָלַי מִיּוֹם שֶׁנֶּאֶצְלוּ וְנִבְרְאוּ וְנוֹצְרוּ וְנַעֲשׂוּ נִשְׁמָתִי וְרוּחִי וְנַפְשִׁי וְגוּפִי, כָּל מַה שֶּׁעָבַר עָלַי בְּכָל גִּלְגּוּל וְגִלְגּוּל, וּבִפְרָט מַה שֶּׁעָבַר עָלַי בַּגּוּף הַזֶּה, כָּל מַה שֶׁעָבַרְתִּי מֵעוֹדִי עַד הַיּוֹם הַזֶּה, מַה שֶּׁאֲנִי זוֹכֵר עֲדַיִן וּמַה שֶּׁנִּשְׁכַּח מִמֶּנִּי, הֲיַסְפִּיקוּ כָּל אֵילֵי נְבָיוֹת לְבָאֵר וּלְסַפֵּר אֶפֶס קָצֶה מֵהַפְּגָמִים שֶׁפָּגַמְתִּי בְּיוֹם אֶחָד כְּפִי מַה שֶּׁנּוֹגְעִים הַפְּגָמִים בְּמָקוֹם שֶׁנּוֹגְעִים כְּפִי שֹׁרֶשׁ נִשְׁמָתִי, וּמִכָּל שֶׁכֵּן וְכָל שֶׁכֵּן מַה שֶּׁפָּגַמְתִּי בְּכָל הַיָּמִים שֶׁעָבְרוּ עָלַי מִיּוֹם הֱיוֹתִי עַד הַיּוֹם הַזֶּה, (וּבִפְרָט וְכוּ') מִי יוּכַל לְסַפֵּר, מִי יוּכַל לְשַׁעֵר, מָה אֲדַבֵּר מָה אֶתְאוֹנֵן, מָה אוֹמַר מָה אֲדַבֵּר וּמָה אֶצְטַדָּק:
<h3>תק</h3>
רִבּוֹנוֹ שֶׁל עוֹלָם, תֵּן בְּלֵב הַצַּדִּיק הַקָּדוֹשׁ וְהַנּוֹרָא הַזֶּה (אם יזכה להיות בא"י על קבר רשב"י יאמר:
הַשּׁוֹכֵן פֹּה) וּבְלֵב כָּל הַצַּדִּיקִים אֲמִתִּיִּים לְבַל יַסְתִּירוּ פְּנֵיהֶם מִמֶּנִּי, וְיַעַמְדוּ בַּעֲדִי לִמְלִיצֵי יֹשֶׁר, לַהֲפוֹךְ בִּזְכוּתִי וּלְבַקֵּשׁ וְלִמְצֹא בִּי נְקֻדּוֹת טוֹבוֹת, וְיַמְלִיצוּ טוֹב בַּעֲדִי שֶׁתְּקָרְבֵנִי אֵלֶיךָ בְּרַחֲמִים, וְתִתֵּן בִּי לֵב חָדָשׁ וְרוּחַ חֲדָשָׁה תִּתֵּן בְּקִרְבִּי, שֶׁאֶזְכֶּה לְהִתְעוֹרֵר מֵעַתָּה בֶּאֱמֶת לָשׁוּב אֵלֶיךָ בֶּאֱמֶת וּבְלֵב שָׁלֵם אִי שָׁמַיִם הַפְגִּינוּ בַּעֲדִי, כָּל בַּעֲלֵי רַחֲמִים וְחֶמְלָה חִמְלוּ עָלַי כָּל שׁוֹכְנֵי עָפָר הַעְתִּירוּ בְּעַד מֻטְבָּע "בִּיוֵן מְצוּלָה וְאֵין מַעֲמָד" כָּמוֹנִי:
<h3>תקא</h3>
רַבִּי רַבִּי שִׁמְעוֹן בֶּן יוֹחַאי, זִכְרוּ זֹאת וְתָשִׂימוּ עַל לֵב, שֶׁזָּכִינוּ בַּדּוֹרוֹת הַלָּלוּ לִשְׁמֹעַ נִפְלְאוֹת נוֹרְאוֹת גְּדֻלַּתְכֶם אֵיךְ מְרֻמָּז בַּתּוֹרָה שֶׁעַל יֶדְכֶם לֹא תִּשָּׁכַח הַתּוֹרָה, כִּי הַפָּסוּק שֶׁהֲבֵאתֶם רְאָיָה מִמֶּנּוּ, שֶׁהוּא כִּי' לֹא' תִשָּׁכַח' מִפִּי' זַרְעוֹ' הוּא סוֹפֵי תֵבוֹת יוֹחַא"י, וְשִׁמְכֶם הַקָּדוֹשׁ בְּעַצְמוֹ מְרֻמָּז בַּפָּסוּק "עִ'יר וְ'קַדִּישׁ מִ'ן שְׁ'מַיָּא נָ'חִית" אֲשֶׁר אַתֶּם לְבַד יוֹדְעִים סוֹד דְּבָרִים הָאֵלֶּה, אַתֶּם לְבַד יוֹדְעִים גְּדֻלַּת הַהַבְטָחָה שֶׁהִבְטַחְתֶּם לְיִשְׂרָאֵל שֶׁהַתּוֹרָה לֹא תִשָּׁכַח מִיִּשְׂרָאֵל עַל יֶדְכֶם, וְאֵיךְ מֹשֶׁה רַבֵּנוּ עָלָיו הַשָּׁלוֹם נִבָּא עַל זֶה בְּתוֹרָתוֹ הַקְּדוֹשָׁה מִקֹּדֶם עַל כֵּן בָּאתִי לְהַזְכִּיר, נָא רַבּוֹתַי הַקְּדוֹשִׁים, חִמְלוּ עָלַי וְאַל תִּסְתַּכְּלוּ עַל כָּל הָרַע שֶׁעָשִׂיתִי מֵעוֹדִי עַד הַיּוֹם הַזֶּה, בְּמַחֲשָׁבָה דִבּוּר וּמַעֲשֶׂה, אֲשֶׁר הִמְרֵיתִי אִמְרֵי אֵל וַעֲצַת עֶלְיוֹן נִאָצְתִּי אַל תַּבִּיטוּ בְּמַעֲשַׂי הָרָעִים, וְאַל תַּעֲשׂוּ עִמִּי כַּחֲטָאַי, וְאַל אָקוּץ בְּעֵינֵיכֶם, עַל אֲשֶׁר זֶה כַּמָּה אֲשֶׁר מְעוֹרְרִים אוֹתִי בַּאֲלָפִים וּרְבָבוֹת רְמָזִים וְהִתְעוֹרְרוּת, וּבְכַמָּה מִינֵי עֵצוֹת נְכוֹנוֹת בְּכָל יוֹם וּבְכָל עֵת, לְהִתְקָרֵב לְהַשֵּׁם יִתְבָּרַךְ, וַאֲנִי בְּעֹצֶם קַשְׁיוּת עָרְפִּי קִלְקַלְתִּי וּפָגַמְתִּי בְּכָל זֶה, וְלֹא הִטֵּיתִי אָזְנַי וְלִבִּי לְכָל זֶה חוּסוּ עָלַי וְאַל תָּשִׁיתוּ לֵב לְכָל זֶה, וְאַל יִחַר אַפְּכֶם בִּי חָלִילָה, רַק תַּחְשְׁבוּ מַחֲשָׁבוֹת עוֹד מֵעַתָּה לְבַל אֶהְיֶה נִדְחֶה מֵהַשֵּׁם יִתְבָּרַךְ וּמִכֶּם חָלִילָה כִּי עֲדַיִן "אֵין מַעְצוֹר לַיהֹוָה לְהוֹשִׁיעַ" גַּם בָּעֵת הַזֹּאת כִּי אֵין לִי שׁוּם כֹּחַ עַתָּה אֶלָּא בְּפִי לְבַד, וְגַם זֶה מֵאִתּוֹ יִתְבָּרַךְ אֲשֶׁר לֹא עָזַב חַסְדּוֹ וַאֲמִתּוֹ מֵעִמִּי, וְנָתַן כֹּחַ לְיָעֵף כָּמוֹנִי, לְדַבֵּר עַתָּה מְעַט דְּבָרִים הָאֵלֶּה וְעַל זֶה תָּמַכְתִּי יְתֵדוֹתַי, שֶׁתְּרַחֲמוּ עָלַי וְתַעֲשׂוּ אֶת אֲשֶׁר אֶזְכֶּה לָשׁוּב בֶּאֱמֶת לְהַשֵּׁם יִתְבָּרַךְ(וְלָבֹא לְאֶרֶץ יִשְׂרָאֵל מְהֵרָה בְּשָׁלוֹם, וּלְדַבֵּר כָּל זֶה וְיוֹתֵר מִזֶּה שָׁם עַל צִיּוּן שֶׁלָּכֶם הַקָּדוֹשׁ), וַיהֹוָה הַטּוֹב בְּרַחֲמָיו יִשְׁמַע תְּפִלַּתְכֶם וְיַעֲזֹר וְיָגֵן וְיוֹשִׁיעַ אוֹתִי וְאֶת כָּל יִשְׂרָאֵל לְמַעַנְכֶם, וְיַחֲזִירֵנִי בִּתְשׁוּבָה שְׁלֵמָה לְפָנָיו מְהֵרָה, וְיֹאחֲזֵנִי וְלֹא יַרְפֵּנִי, וְאַל יַעַזְבֵנִי וְאַל יִטְּשֵׁנִי בְּשׁוּם אֹפֶן, עַד שֶׁאֶזְכֶּה לָשׁוּב אֵלָיו בֶּאֱמֶת, וְלִהְיוֹת כִּרְצוֹנוֹ הַטּוֹב מֵעַתָּה וְעַד עוֹלָם, וּלְתַקֵּן בְּחַיַּי אֶת כָּל אֲשֶׁר פָּגַמְתִּי, בְּכֹחַ וּזְכוּת הַצַּדִּיקִים אֲמִתִּיִּים, אֲשֶׁר עֲלֵיהֶם לְבַד אֲנִי נִשְׁעָן לְסַדֵּר דְּבָרַי אֵלֶּה לִפְנֵיהֶם וְלִפְנֵי הַשֵּׁם יִתְבָּרַךְ, בַּעַל הָרַחֲמִים יוֹדֵעַ תַּעֲלוּמוֹת "יְהֹוָה יִגְמֹר בַּעֲדִי, יְהֹוָה חַסְדְּךָ לְעוֹלָם מַעֲשֵׂי יָדֶיךָ אַל תֶּרֶף, הוֹצִיאָה מִמַּסְגֵּר נַפְשִׁי לְהוֹדוֹת אֶת שְׁמֶךָ, בִּי יַכְתִּירוּ צַדִּיקִים כִּי תִגְמֹל עָלָי":
<h2>תפילה מח</h2>
<h3>תקב</h3>
{מיוסד ע"פ שיחות הר"ן פ"ט} "אַל תִּזְכָּר לָנוּ עֲוֹנוֹת רִאשׁוֹנִים מַהֵר יְקַדְּמוּנוּ רַחֲמֶיךָ כִּי דַלּוֹנוּ מְאֹד" רִבּוֹנוֹ שֶׁל עוֹלָם בַּעַל הָרַחֲמִים וּבַעַל הַסְּלִיחוֹת, אֵל מֶלֶךְ יוֹשֵׁב עַל כִּסֵּא רַחֲמִים מִתְנַהֵג בַּחֲסִידוּת מוֹחֵל עֲוֹנוֹת עַמּוֹ מַעֲבִיר רִאשׁוֹן רִאשׁוֹן מַרְבֶּה מְחִילָה לַחַטָּאִים וּסְלִיחָה לַפּוֹשְׁעִים רַב חֶסֶד וּמַרְבֶּה לְהֵטִיב, אֲשֶׁר רַחֲמֶיךָ וַחֲסָדֶיךָ אֵינָם כָּלִים לְעוֹלָם לַמְּדֵנוּ וְהוֹרֵנוּ אֵיךְ לְהַמְשִׁיךְ עָלֵינוּ בֶּאֱמֶת בִּשְׁלֵמוּת שְׁלֹשׁ עֶשְׂרֵה מִדּוֹתֶיךָ שֶׁל רַחֲמִים בְּאֹפֶן שֶׁנִּזְכֶּה כָּל אֶחָד וְאֶחָד אֲפִלּוּ הַגָּרוּעַ שֶׁבַּגְּרוּעִים וְהַפָּחוּת שֶׁבַּפְּחוּתִים אֲפִלּוּ כָּמוֹנִי הַיּוֹם, לְהַמְשִׁיךְ עָלֵינוּ רַחֲמֶיךָ וַחֲסָדֶיךָ הַפְּשׁוּטִים שֶׁאֵין בָּהֶם שׁוּם תַּעֲרֹבֶת דִּין כְּלָל, בְּאֹפֶן שֶׁתִּמְחֹל וְתִסְלַח וּתְכַפֵּר לָנוּ עַל כָּל חַטֹּאתֵינוּ וַעֲווֹנוֹתֵינוּ וּפְשָׁעֵינוּ שֶׁחָטָאנוּ וְשֶׁעָוִינוּ וְשֶׁפָּשַׁעְנוּ לְפָנֶיךָ מֵעוֹדֵינוּ עַד הַיּוֹם הַזֶּה, וְתַעֲבִיר רִאשׁוֹן רִאשׁוֹן, עַד אֲשֶׁר יִתְבַּטְּלוּ וְיִתְכַּפְּרוּ כָּל הָעֲווֹנוֹת מִמֵּילָא לְגַמְרֵי:
<h3>תקג</h3>
רִבּוֹנוֹ שֶׁל עוֹלָם מָה אוֹמַר לְפָנֶיךָ יוֹשֵׁב מָרוֹם וּמָה אֲסַפֵּר לְפָנֶיךָ שׁוֹכֵן שְׁחָקִים אַתָּה יוֹדֵעַ כַּמָּה וְכַמָּה חֲטָאִים וַעֲווֹנוֹת וּפְשָׁעִים וּפְגָמִים גְּדוֹלִים וְנוֹרָאִים שֶׁעָשִׂיתִי מֵעוֹדִי עַד הַיּוֹם הַזֶּה, עַד אֲשֶׁר נַעֲשׂוּ מֵהֶם כַּמָּה וְכַמָּה חֲבִילוֹת חֲבִילוֹת שֶׁל עֲבֵרוֹת וְאַתָּה לְבַד יוֹדֵעַ כָּל עֲבֵרָה וַעֲבֵרָה אֵיךְ נִגְרְרָה וְנִמְשְׁכָה מֵהָעֲבֵרָה הָרִאשׁוֹנָה הַשַּׁיָּכָה אֵלֶיהָ, וְכֵן מֵעֲבֵרָה לַעֲבֵרָה הַסְּמוּכָה לָהּ, עַד אֲשֶׁר נַעֲשֵׂית חֲבִילָה שֶׁל עֲבֵרוֹת וּבַעֲווֹנוֹתַי הָרַבִּים חָזַרְתִּי וְעָשִׂיתִי מֵחָדָשׁ עֲבֵרָה שֶׁהִיא רִאשׁוֹנָה לַחֲבִילָה שְׁנִיָּה, כִּי עַל יָדָהּ חָזְרוּ וְנִמְשְׁכוּ וְנִגְרְרוּ כַּמָּה וְכַמָּה עֲבֵרוֹת, וַעֲבֵרוֹת מֵעֲבֵרוֹת רַחֲמָנָא לִצְּלָן, עַד שֶׁחָזְרָה וְנַעֲשֵׂית חֲבִילָה שְׁנִיָּה שֶׁל עֲבֵרוֹת וְכֵן עָשִׂיתִי כַּמָּה פְּעָמִים, עַד אֲשֶׁר "הִשְׂתָּרְגוּ עָלוּ עַל צַוָּארִי" חֲבִילוֹת חֲבִילוֹת שֶׁל עֲבֵרוֹת אוֹי לִי וַי לִי, אוֹי מִי יַעֲצָר כֹּחַ לִזְכֹּר חֵלֶק אֶלֶף וּרְבָבָה מִמַּעֲשַׂי הָרָעִים וְיוּכַל לִחְיוֹת, אִם לֹא בְּדֶרֶךְ נִסֶּיךָ וְנִפְלְאוֹתֶיךָ הַנּוֹרָאוֹת וְעַתָּה אָבִי שֶׁבַּשָּׁמַיִם אָבִי שֶׁבַּשָּׁמַיִם מָה אֶעֱשֶׂה, אָבִי אָב הָרַחֲמָן מָה אֶפְעַל, לְהֵיכָן אֶפְנֶה, לְהֵיכָן אֲשׁוֹטֵט, לְהֵיכָן אֶבְרַח בַּמָּה אֶזְכֶּה לְהַמְשִׁיךְ פִּלְאֵי רַחֲמֶיךָ וַחֲסָדֶיךָ הַפְּשׁוּטִים עָלַי, בְּאֹפֶן שֶׁאֶזְכֶּה עַל כָּל פָּנִים מֵעַתָּה לְהִנָּצֵל וּלְהִשָּׁמֵר מִכָּל מַה שֶּׁאֲנִי צָרִיךְ לְהִנָּצֵל וּלְהִשָּׁמֵר:
<h3>תקד</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם רִבּוֹנוֹ דְעַלְמָא כֹלָּא, מִי כָמוֹךָ אַב הָרַחֲמִים, מִי כָמוֹךָ מַרְבֶּה לְהֵטִיב, מִי כָמוֹךָ רַב לְהוֹשִׁיעַ, רַב סְלִיחוֹת וּבַעַל הָרַחֲמִים עֲשֵׂה לְמַעַנְךָ וּסְלַח לָנוּ וּמְחַל לָנוּ וְכַפֶּר לָנוּ כָּל הָעֲווֹנוֹת הָרִאשׁוֹנִים שֶׁבְּכָל חֲבִילָה וַחֲבִילָה, וְתַעֲבִיר רִאשׁוֹן רִאשׁוֹן, בְּאֹפֶן שֶׁכָּל הָעֲווֹנוֹת הַנִּשְׁאָרִים שֶׁבְּכָל חֲבִילָה וַחֲבִילָה יָשׁוּבוּ אֵלֶיךָ, וְלֹא יְקַטְרְגוּ עוֹד עָלֵינוּ כְּלָל וְאַתָּה תְרַחֵם עָלֵינוּ וְתַחֲזֹר וְתִתֵּן אוֹתָם עַל הָרִאשׁוֹן לַעֲווֹנוֹת רִאשׁוֹנִים, שֶׁהוּא עֵשָׂו הוּא אֱדוֹם אֲשֶׁר אֲנַחְנוּ בְּגָלוּת אֶצְלוֹ אֲשֶׁר הוּא הַגּוֹרֵם הָרִאשׁוֹן לְכָל הָעֲווֹנוֹת הָרִאשׁוֹנִים וְהָאַחֲרוֹנִים, עַל יְדֵי עֹצֶם הַגָּלוּת הַמַּר שֶׁמִּתְגַּבֵּר עָלֵינוּ בְּכָל יוֹם, אֲשֶׁר "כָּשַׁל כֹּחַ הַסַּבָּל", אֲשֶׁר כִּמְעַט בְּכָל יוֹם מוֹצִיאִין הַדָּמִים מִקֶּרֶב עַמְּךָ יִשְׂרָאֵל עַל יְדֵי רִבּוּי הַמִּסִּים וְאַרְנוֹנִיּוֹת וְהַנְּתִינוֹת שׁוֹנוֹת וְהַגְּזֵלוֹת וְהַשְּׁחָדִים שֶׁמּוֹצִיאִין מֵעַמְּךָ יִשְׂרָאֵל, אֲשֶׁר זֹאת הָיָה בְּעוֹכְרֵינוּ, כִּי עַל יְדֵי זֶה בָּאנוּ לְכַמָּה וְכַמָּה עֲווֹנוֹת, כַּאֲשֶׁר הוֹדַעְתָּ לָנוּ עַל יְדֵי חֲכָמֶיךָ הַקְּדוֹשִׁים
<h3>תקה</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, רַחֵם עָלַי וְעַל כָּל יִשְׂרָאֵל בְּעֵת צָרָה הַזֹּאת, "כִּי בָאוּ בָנִים עַד מַשְׁבֵּר, וְכֹחַ אַיִן לְלֵדָה" רַחֵם עָלַי לְמַעַן שְׁמֶךָ, בְּאֹפֶן שֶׁאֶזְכֶּה עַל כָּל פָּנִים מֵעַתָּה לִפְעֹל בַּקָּשָׁתִי בְּרַחֲמִים אֶצְלְךָ שֶׁתַּעֲשֶׂה אֶת אֲשֶׁר בְּחֻקֶּיךָ אֵלֵךְ וְאֶת מִצְוֹתֶיךָ אֶשְׁמוֹר, וְלֹא אָשׁוּב עוֹד לְכִסְלָה רַחֵם עָלַי מָלֵא רַחֲמִים, בְּרַחֲמִים הַיְדוּעִים לְךָ שֶׁיֵּשׁ בָּהֶם כֹּחַ לְהוֹצִיאֵנִי מִכָּל הַמְּקוֹמוֹת שֶׁיָּרַדְתִּי בָּהֶם וְלָשׁוּב אֵלֶיךָ בֶּאֱמֶת מֵעַתָּה וְעַד עוֹלָם חֲמֹל עָלַי בַּחֲסָדֶיךָ וְהוֹרֵינִי דְּרָכֶיךָ, וְזַכֵּנִי לֶאֱחֹז בְּמִדּוֹתֶיךָ הַקְּדוֹשׁוֹת וּבְדַרְכֵי טוּבְךָ וְרַחֲמֶיךָ הַכְּלוּלִים בִּשְׁלֹשׁ עֶשְׂרֵה מִדּוֹת שֶׁל רַחֲמִים שֶׁאַתָּה מִתְנַהֵג בָּהֶם עִם בְּרִיּוֹתֶיךָ, שֶׁאֶזְכֶּה גַּם אָנֹכִי לֵילֵךְ בִּדְרָכֶיךָ, לְרַחֵם עַל הַבְּרִיּוֹת בְּרַחֲמָנוּת אֲמִתִּי, בְּכָל מִינֵי רַחֲמָנוּת הַכְּלוּלִים בִּשְׁלֹשׁ עֶשְׂרֵה מִדּוֹת שֶׁל רַחֲמִים וְאֶזְכֶּה לִהְיוֹת טוֹב לַכֹּל, וּלְהַשְׁפִּיעַ צְדָקָה וְטוֹב וָחֶסֶד וְרַחֲמִים לְכָל הַצְּרִיכִים חֶסֶד, בְּאֹפֶן שֶׁאֶזְכֶּה לְעוֹרֵר וּלְהַמְשִׁיךְ עָלַי שְׁלֹשׁ עֶשְׂרֵה מִדּוֹתֶיךָ שֶׁל רַחֲמִים, שֶׁתְּרַחֵם עָלַי וְעַל כָּל יִשְׂרָאֵל בְּכֻלָּם וְתִמְחֹל וְתִסְלַח וּתְכַפֶּר לָנוּ עַל [כָּל] חַטֹּאתֵינוּ וַעֲווֹנוֹתֵינוּ וּפְשָׁעֵינוּ הָרִאשׁוֹנִים וְהָאַחֲרוֹנִים, וְלֹא יִהְיֶה נִשְׁאַר מֵהֶם שׁוּם זֵכֶר וְרֹשֶׁם כְּלָל וּתְמַהֵר וְתָחִישׁ לְגָאֳלֵנוּ וּלְהוֹצִיאֵנוּ מֵהַגָּלוּת הַמַּר וְהָאָרֹךְ הַזֶּה וְתִשְׁמְרֵנוּ וְתַצִּילֵנוּ מֵעַתָּה מִכָּל מִינֵי חֲטָאִים וַעֲווֹנוֹת וּפְשָׁעִים בְּשׁוֹגֵג וּבְמֵזִיד בְּאֹנֶס וּבְרָצוֹן, וּתְשִׁיבֵנוּ אֵלֶיךָ בִּתְשׁוּבָה שְׁלֵמָה, עַד אֲשֶׁר נִזְכֶּה לִהְיוֹת כִּרְצוֹנְךָ הַטּוֹב בֶּאֱמֶת תָּמִיד, אֲנַחְנוּ וְזַרְעֵנוּ וְזֶרַע זַרְעֵנוּ מֵעַתָּה וְעַד עוֹלָם וְתִהְיֶה בְּעֶזְרִי וְתוֹשִׁיעֵנִי שֶׁאֶזְכֶּה לְזַכּוֹת גַּם אֲחֵרִים, שֶׁאֶזְכֶּה לְלַמֵּד פֹּשְׁעִים דְּרָכֶיךָ, שֶׁיֵּלְכוּ כֻּלָּם בִּדְרָכֶיךָ הַקְּדוֹשִׁים, לֶאֱחוֹז בְּדַרְכֵי טוּבְךָ וְרַחֲמֶיךָ לְרַחֵם עַל הַבְּרִיּוֹת בְּכָל מִינֵי רַחֲמָנוּת וָחֶסֶד הַכְּלוּלִים בִּשְׁלֹשׁ עֶשְׂרֵה מִדּוֹת שֶׁל רַחֲמִים, וִיקֻיַּם בִּי מִקְרָא שֶׁכָּתוּב:
"אֲלַמְּדָה פֹשְׁעִים דְּרָכֶיךָ וְחַטָּאִים אֵלֶיךָ יָשׁוּבוּ:
<h3>תקו</h3>
מָלֵא רַחֲמִים אַתָּה יוֹדֵעַ כַּמָּה אֲנִי רָחוֹק מֵרַחֲמָנוּת מִלְּרַחֵם עַל הַבְּרִיוֹת כָּרָאוּי, כִּי עָנִי וְאֶבְיוֹן אָנֹכִי דַּל וְנִשְׁחָת, וְאֵין בְּיָדִי לְרַחֵם עַל הַבְּרִיּוֹת וְלִגְמוֹל עִמָּהֶם חֶסֶד וּלְהַרְבּוֹת בִּצְדָקָה, אֲפִלּוּ חֵלֶק אֶחָד מֵאֶלֶף וּרְבָבָה מֵהָרָאוּי לְפִי רִבּוּי עֲווֹנוֹתַי וְגַם מְעַט דִּמְעַט שֶׁיֵּשׁ בְּיָדִי לִפְעָמִים לִתֵּן צְדָקָה וְלִגְמוֹל חֶסֶד, רַבּוּ הַמְּנִיעוֹת כְּנֶגְדִּי בְּלִי שִׁעוּר, כִּי נִתְקַלְקֵל הַרְבֵּה הָרַחֲמָנוּת אֶצְלִי עַל יְדֵי חֶסְרוֹן דַּעְתִּי וַעֲנִיּוּתִי בְּגַשְׁמִיּוּת וְרוּחָנִיּוּת, וְעַתָּה "מֵאַיִן יָבֹא עֶזְרִי", מֵאַיִן תָּבֹא תְּשׁוּעָתִי, בַּמָּה אֶזְכֶּה לְהַמְשִׁיךְ עָלַי שְׁלֹשׁ עֶשְׂרֵה מִדּוֹתֶיךָ שֶׁל רַחֲמִים עַל כֵּן בָּאתִי לְפָנֶיךָ בַּעַל הָרַחֲמִים, יֶהֱמוּ נָא מֵעֶיךָ וְרַחֲמֶיךָ עָלֵינוּ לְמַעַן שְׁמֶךָ, וְתַמְשִׁיךְ עָלֵינוּ שְׁלֹשׁ עֶשְׂרֵה מִדּוֹתֶיךָ שֶׁל רַחֲמִים בְּעַצְמְךָ וּבִכְבוֹדְךָ בְּלִי אִתְעֲרוּתָא דִלְתַתָּא כְּלָל, כִּי בְּדַלּוּתֵנוּ אֵין בָּנוּ כֹּחַ לְעוֹרְרָם מִלְּמַטָּה עַל יְדֵי רַחֲמָנוּתֵינוּ כִּי דַלּוֹנוּ מְאֹד, וְאָנוּ רְחוֹקִים מֵרַחֲמָנוּת לְמַעַנְךָ לְמַעַנְךָ עֲשֵׂה וְלֹא לָנוּ רְאֵה עֲמִידָתֵנוּ דַלִּים וְרֵקִים עוֹשֶׂה צְדָקוֹת עִם כָּל בָּשָׂר וְרוּחַ לֹא כְרָעוֹתֵינוּ תִגְמֹל "מַהֵר יְקַדְּמוּנוּ רַחֲמֶיךָ" מֵעַצְמְךָ "כִּי דַלּוֹנוּ מְאֹד" וְאֵין לָנוּ כֹּחַ לְעוֹרֵר רַחֲמֶיךָ עַל יְדֵי רַחֲמָנוּתֵינוּ
<h3>תקז</h3>
רַחֵם מָלֵא רַחֲמִים וּזְכֹר לָנוּ בְּרִית שְׁלֹשׁ עֶשְׂרֵה, וְהַעֲבֵר פְּשָׁעֵינוּ וְחַטֹּאתֵנוּ וַעֲווֹנוֹתֵינוּ מִנֶּגֶד עֵינֶיךָ, וְתִמְחֹל וְתִסְלַח וּתְכַפֶּר לָנוּ עַל כֻּלָּם, וְלֹא יִהְיֶה נִשְׁאָר מֵהֶם שׁוּם רֹשֶׁם כְּלָל, רַק תַּהֲפֹךְ אוֹתָם לְטוֹבָה, שֶׁיִּהְיוּ כָּל עֲווֹנוֹתֵינוּ נִתְהַפְּכִין לִזְכֻיּוֹת, כְּאִלּוּ עָשִׂינוּ תְּשׁוּבָה שְׁלֵמָה הָרְאוּיָה לַהֲפוֹךְ עֲווֹנוֹת לִזְכֻיּוֹת, "כִּי לֹא עַל צִדְקוֹתֵינוּ אֲנַחְנוּ מַפִּילִים תַּחֲנוּנֵינוּ לְפָנֶיךָ כִּי עַל רַחֲמֶיךָ הָרַבִּים", בְּכֹחַ וּזְכוּת הַצַּדִּיקִים הָאֲמִתִּיִּים אֲשֶׁר הִמְשִׁיכוּ דַרְכֵי טוּבְךָ וְרַחֲמֶיךָ בָּעוֹלָם, וְגִלּוּ לָנוּ לְבַקֵּשׁ אוֹתְךָ וְלִצְעֹק אֵלֶיךָ וּלְהַפְצִיר אוֹתְךָ תָּמִיד יִהְיֶה אֵיךְ שֶׁיִּהְיֶה, בְּכֹחָם הַגָּדוֹל לְבַד בָּטַחְנוּ לָבֹא וּלְהִתְחַנֵּן לְפָנֶיךָ עַל כָּל אֵלֶּה וְאַתָּה הַטּוֹב בְּעֵינֶיךָ עֲשֵׂה עִמָּנוּ, כִּי "אֲנַחְנוּ הַחֹמֶר וְאַתָּה יוֹצְרֵנוּ וּמַעֲשֵׂה יָדְךָ כֻּלָּנוּ, זְכוֹר רַחֲמֶיךָ יְהֹוָה וַחֲסָדֶיךָ כִּי מֵעוֹלָם הֵמָּה אַל תִּזְכָּר לָנוּ עֲוֹנוֹת רִאשׁוֹנִים מַהֵר יְקַדְמוּנוּ רַחֲמֶיךָ כִּי דַלּוֹנוּ מְאֹד אַתָּה יְהֹוָה לֹא תִכְלָא רַחֲמֶיךָ מִמֶּנִּי חַסְדְּךָ וַאֲמִתְּךָ תָּמִיד יִצְּרוּנִי יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה מט</h2>
<h3>תקח</h3>
{מיוסד ע"פ שיחות הר"ן פ"ט} "אַחַת שָׁאַלְתִּי מֵאֵת יְהֹוָה אוֹתָהּ אֲבַקֵּשׁ, שִׁבְתִּי בְּבֵית יְהֹוָה כָּל יְמֵי חַיַּי, לַחֲזוֹת בְּנוֹעַם יְהֹוָה וּלְבַקֵּר בְּהֵיכָלוֹ" רִבּוֹנוֹ שֶׁל עוֹלָם מָלֵא רַחֲמִים, חוּס וַחֲמֹל עָלַי, וְהוֹשִׁיעֵנִי וְעָזְרֵנִי וְחַזֵּק אֶת לְבָבִי שֶׁאַתְחִיל מֵעַתָּה לְהַרְגִּיל אֶת עַצְמִי לִהְיוֹת בָּעוֹלָם הַבָּא, שֶׁאַמְשִׁיךְ וְאַשְׁמִיט אֶת עַצְמִי מִתַּאֲווֹת עוֹלָם הַזֶּה וַהֲבָלָיו, רַק אַרְגִּיל אֶת עַצְמִי לִהְיוֹת בְּלֹא אֲכִילָה וּשְׁתִיָּה וּמִשְׁגָּל כְּמוֹ בָּעוֹלָם הַבָּא, שֶׁשָּׁם אֵין שׁוּם תַּאֲוָה מִתַּאֲווֹת עוֹלָם הַזֶּה כְּלָל כִּי כְבָר "כָּלוּ בְיָגוֹן חַיַּי", וְעָבְרוּ הַרְבֵּה הַרְבֵּה מִשְּׁנוֹתַי, וּכְבָר בָּאתִי בַּיָּמִים, וִימֵי הַחֲלִיפוֹת הוֹלְכִים וּבָאִים, וּבְכָל יוֹם וָיוֹם מִתְקָרְבִים לְיוֹם הַמִּיתָה, וּבְהֶכְרֵחַ לֵילֵךְ בַּדֶּרֶךְ הַזֶּה, "בְּדֶרֶךְ כָּל הָאָרֶץ" זַכֵּנִי שֶׁאַתְחִיל לְהִתְנַהֵג אֶת עַצְמִי בְּמִנְהַג הַמָּקוֹם הַהוּא שֶׁאֲנִי עָתִיד לֵילֵךְ לְשָׁם בְּלִי סָפֵק, אִם קָרוֹב וְאִם רָחוֹק, אִם מְעַט וְאִם הַרְבֵּה אֶחְיֶה עוֹד, אֲבָל עַל כָּל פָּנִים הַכֹּל יַעֲבֹר כְּצֵל עוֹבֵר, וַאֲנִי מֻכְרָח לֵילֵךְ לְשָׁם, אֲשֶׁר שָׁם אֵין שׁוּם תַּאֲוָה וּמִדָּה רָעָה, וְלֹא שׁוּם מִנְהָג מִמִּנְהֲגֵי עוֹלָם הַזֶּה וְלֹא שׁוּם כָּבוֹד וְהִתְנַשְּׂאוּת שֶׁל שֶׁקֶר, כִּי שָׁם עַלְמָא דִקְשׁוֹט עוֹלָם הָאֱמֶת וְאֵין מְלַוִּין לוֹ לָאָדָם לֹא כֶסֶף וְלֹא זָהָב וְלֹא אֲבָנִים טוֹבוֹת וּמַרְגָּלִיּוֹת, וְלֹא שׁוּם תַּאֲוָה וְכָבוֹד שֶׁל עוֹלָם הַזֶּה אַדְרַבָּא אִי אֶפְשָׁר לִזְכּוֹת וּלְהַצְלִיחַ שָׁם כִּי אִם כְּשֶׁנְּקִיִּים וְזַכִּים מִכָּל הַתַּאֲוֹת בִּקְדֻשָּׁה וּבְטָהֳרָה גְדוֹלָה, וְכַמָּה אֲנִי רָחוֹק מִזֶּה וְאִם כְּבָר עָבַר עָלַי מַה שֶּׁעָבַר וְעָשִׂיתִי מַה שֶּׁעָשִׂיתִי, זַכֵּנִי עַל כָּל פָּנִים מֵעַתָּה שֶׁאַתְחִיל לָחוֹס וּלְרַחֵם עָלַי בְּרַחֲמָנוּת אֲמִתִּי, וְאַתְחִיל לְהָכִין צְעָדַי וּפְעָמַי אֶל עַלְמָא דְאָתֵי, אֲשֶׁר אֲנִי מֻכְרָח לָבוֹא לְשָׁם בְּלִי סָפֵק וְאִם אֶלֶף שָׁנִים אֶחְיֶה אֵינוֹ מַסְפִּיק לְהָכִין צֵדָה לְדֶרֶךְ רָחוֹק כָּל כָּךְ, אֲפִלּוּ אִם לֹא הָיִיתִי פּוֹגֵם כָּל יָמַי שׁוּם פְּגָם כְּלָל, מִכָּל שֶׁכֵּן וְכָל שֶׁכֵּן שֶׁפָּגַמְתִּי כָּל כָּךְ, וַאֲנִי מָלֵא חֲטָאִים וַעֲווֹנוֹת וּפְשָׁעִים וְתַאֲווֹת רָעוֹת וּפְגָמִים גְּדוֹלִים וְקִלְקוּלִים הַרְבֵּה בְּלִי שִׁעוּר וָעֵרֶךְ וּמִסְפָּר וְרַחֵם עָלַי וְזַכֵּנִי עַל כָּל פָּנִים מֵעַתָּה שֶׁאַתְחִיל לְרַחֵם עָלַי בֶּאֱמֶת, וְאַתָּה תְרַחֵם עָלַי מִן הַשָּׁמַיִם, וְתַעַזְרֵנִי וְתוֹשִׁיעֵנִי בְּכָל עֵת וָרֶגַע, בְּאֹפֶן שֶׁלֹּא אָשׁוּב עוֹד לְכִסְלָה, רַק אֶזְכֶּה לְהַתְחִיל מֵעַתָּה לְהַרְגִּיל אֶת עַצְמִי לִהְיוֹת בָּעוֹלָם הַבָּא, לְהַרְגִּיל אֶת עַצְמִי לִהְיוֹת בְּלֹא אֲכִילָה וּשְׁתִיָּה וּמִשְׁגָּל וְשַׁאֲרֵי תַאֲווֹת
<h3>תקט</h3>
חוּסָה עָלַי כְּרוֹב רַחֲמֶיךָ, יֶהֱמוּ מֵעֶיךָ וְרַחֲמֶיךָ עָלַי, עַל פָּגוּם הָרוּס וְנִשְׁחָת כָּמוֹנִי, "לֵב נִשְׁבָּר וְנִדְכֶּה" כָמוֹנִי, "נִבְזֶה בְּעֵינָיו נִמְאָס" כָּמוֹנִי "זְכוֹר אַל תִּשְׁכַּח" אֶת כָּל הַצְּעָקוֹת וְהַזְּעָקוֹת וְהָאֲנָחוֹת וְהַתְּפִלּוֹת וּתְחִנּוֹת וּבַקָּשׁוֹת שֶׁשָּׁפַכְתִּי לְפָנֶיךָ בּוֹחֵן לִבּוֹת וּכְלָיוֹת, אֲשֶׁר אֵין שׁוּם דִּבּוּר נֶאֱבָד מֵהֶם כְּלָל חַס וְשָׁלוֹם וְאִם הֵם מְעוֹרָבִים בִּפְסֹלֶת הַרְבֵּה, הֲלֹא אַתָּה מִסְתַּכֵּל עַל מְעַט הַטּוֹב וְהַנְּקֻדּוֹת טוֹבוֹת שֶׁבָּהֶם, וְכַמָּה וְכַמָּה דִבּוּרִים אֲמִתִּיִּים וּנְקֻדּוֹת טוֹבוֹת שֶׁהָיוּ בָּהֶם, אֲשֶׁר בֶּאֱמֶת עוֹרְרוּ רַחֲמֶיךָ עָלַי כַּמָּה וְכַמָּה פְּעָמִים וַעֲזַרְתַּנִי הַרְבֵּה עַל יָדָם, כִּי לוּלֵא רַחֲמֶיךָ וּפִלְאֵי חֲסָדֶיךָ אֲשֶׁר הִפְלֵאתָ עִמִּי עַד הַיּוֹם הַזֶּה, כְּבָר אָבַדְתִּי בְעָנְיִי חָלִילָה, "לוּלֵא יְהֹוָה עֶזְרָתָה לִּי כִּמְעַט שָׁכְנָה דוּמָה נַפְשִׁי" אֲבָל עֲדַיִן "עָלַי לִבִּי דַוָּי, מַר לִי מְאֹד", כִּי עֲדַיִן אֲנִי רָחוֹק מֵהַתַּכְלִית מְאֹד מְאֹד וַעֲדַיִן לֹא יָצָאתִי מֵהַחוֹל אֶל הַקֹּדֶשׁ אֲפִלּוּ כִּמְלֹא הַחוּט מָה אוֹמַר מָה אֲדַבֵּר, מָה אוֹמַר מָה אֲדַבֵּר מָה אֶצְטַדָּק, מָה אוֹמַר לְפָנֶיךָ יוֹשֵׁב מָרוֹם וּמָה אֲסַפֵּר לְפָנֶיךָ שׁוֹכֵן שְׁחָקִים, וְאַתָּה אֶת עַבְדְּךָ יָדַעְתָּ, אֶת כָּל מַה שֶּׁעָבַר עָלַי, וְכָל מַה שֶּׁעָבַרְתִּי עַד הֵנָּה וְעַתָּה אַחֲרֵי כָּל אֵלֶּה עֲדַיִן אֲנִי מַאֲמִין בֶּאֱמֶת שֶׁאֵין שׁוּם יֵאוּשׁ בָּעוֹלָם כְּלָל, וְעַל זֶה אֲנִי סוֹמֵךְ עֲדַיִן בְּכֹחָם הַגָּדוֹל שֶׁל הַצַּדִּיקִים הָאֲמִתִּיִּים, לַחְתֹּר חֲתִירוֹת עֲדַיִן אוּלַי אֶמְצָא פֶּתַח תִּקְוָה לָשׁוּב אֵלֶיךָ, לְהַחֲיוֹת אֶת נַפְשִׁי, לְהַצִּיל וּלְמַלֵּט אֶת נַפְשִׁי מִמַּה שֶּׁאֲנִי צָרִיךְ לְהִנָּצֵל וּלְהִמָּלֵט:
<h3>תקי</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, יוֹדֵעַ מַחֲשָׁבוֹת, יוֹדֵעַ תַּעֲלוּמוֹת, בּוֹחֵן לִבּוֹת וּכְלָיוֹת, חוֹשֵׁב מַחֲשָׁבוֹת לְבַל יִדַּח מִמְּךָ נִדָּח, חָפֵץ חֶסֶד, מַרְבֶּה לְהֵטִיב, עוֹשֶׂה צְדָקוֹת עִם כָּל בָּשָׂר וְרוּחַ, מָלֵא רַחֲמִים בְּכָל עֵת, צוֹפֶה וּמַבִּיט עַד סוֹף כָּל הַדּוֹרוֹת אַתָּה יוֹדֵעַ אֶת כָּל מַצְפּוּנֵי לְבָבִי עַד הַסּוֹף יוֹתֵר מִמֶּנִּי, וְרַק אַתָּה יוֹדֵעַ בְּאֵיזֶה דֶּרֶךְ בְּאֵיזֶה עֵצָה לְהַחֲיּוֹת אֶת נַפְשִׁי הָעֲלוּבָה וְהָאֻמְלָלָה מְאֹד מְאֹד כִּי לְפָנֶיךָ נִגְלוּ כָּל תַּעֲלוּמוֹת לֵב וַהֲמוֹן נִסְתָּרוֹת שֶׁמִּבְּרֵאשִׁית, וְכַמָּה וְכַמָּה מַחֲשָׁבוֹת וְרַעְיוֹנוֹת עוֹבְרִים עָלַי, וְכַמָּה וְכַמָּה סְפֵקוֹת וַחֲלוּקוֹת הָעֵצָה, מַה שֶּׁאֲנִי חוֹשֵׁב בְּכָל פַּעַם לִמְצוֹא עֵצָה וְתַחְבּוּלָה לְהִתְגַּבֵּר עַל יִצְרִי וְלָצֵאת מִמַּה שֶּׁאֲנִי צָרִיךְ לָצֵאת וְלָשׁוּב אֵלֶיךָ בֶּאֱמֶת, וַעֲדַיִן לֹא נוֹשָׁעְתִּי "וְאַתָּה יְהֹוָה עַד מָתָי, עַד אָנָה אָשִׁית עֵצוֹת בְּנַפְשִׁי, יָגוֹן בִּלְבָבִי יוֹמָם, עַד אָנָה יָרוּם אֹיְבִי עָלָי, הַבִּיטָה עֲנֵנִי יְהֹוָה אֱלֹהָי הָאִירָה עֵינַי פֶּן אִישַׁן הַמָּוֶת" תֶּן לִי תִקְוָה וְלֹא אֹבַד, עָזְרֵנִי וְהוֹשִׁיעֵנִי מָלֵא רַחֲמִים בְּכָל מִינֵי יְשׁוּעוֹת הַיְדוּעוֹת לְךָ, בְּאֹפֶן שֶׁאֶזְכֶּה מֵעַתָּה לְהוֹצִיא אֶת עַצְמִי מֵהַבְלֵי הָעוֹלָם הַזֶּה, וְלָשׁוּב אֵלֶיךָ בֶּאֱמֶת:
<h3>תקיא</h3>
זַכֵּנִי לוֹמַר תְּהִלִּים בְּכָל יוֹם וָיוֹם בְּכַוָּנָה גְדוֹלָה בְּלֵב שָׁלֵם, וַאֲקַשֵּׁר דַּעְתִּי וּמַחֲשַׁבְתִּי וּלְבָבִי אֶל הַדִּבּוּרִים הַקְּדוֹשִׁים שֶׁל תְּהִלִּים, עַד שֶׁאֶתְקַשֵּׁר בֶּאֱמֶת בְּרוּחַ הַקֹּדֶשׁ שֶׁהִכְנִיס דָּוִד הַמֶּלֶךְ עָלָיו הַשָּׁלוֹם בְּהַדִּבּוּרִים הַקְּדוֹשִׁים שֶׁל תְּהִלִּים, עַד שֶׁיִּהְיֶה נֶחְשַׁב אֲמִירַת תְּהִלִּים שֶׁלִּי כְּאִלּוּ אֲמָרָם דָּוִד הַמֶּלֶךְ עָלָיו הַשָּׁלוֹם בְּעַצְמוֹ, זְכוּתוֹ יָגֵן עָלֵינוּ וְאֶזְכֶּה לִמְצֹא אֶת עַצְמִי בְּכָל יוֹם וּבְכָל עֵת בִּפְסוּקֵי תְהִלִּים שֶׁאֶעֱסוֹק בָּהֶם אָז, בְּאֹפֶן שֶׁאֶזְכֶּה עַל יְדֵי אֲמִירַת תְּהִלִּים לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת, כַּאֲשֶׁר גִּלִּיתָ לָנוּ שֶׁאֲמִירַת תְּהִלִּים מְסֻגָּל לִתְשׁוּבָה
<h3>תקיב</h3>
רַחֵם עָלַי מָלֵא רַחֲמִים, וְהַחֲיֵינִי וְקַיְּמֵנִי וְזַכֵּנִי מֵעַתָּה עַל כָּל פָּנִים לָשׁוּב אֵלֶיךָ בֶּאֱמֶת, הָשֵׁב אֶת נַפְשִׁי בְּ"שִׁבְעָה מְשִׁיבֵי טָעַם", בְּכָל מִינֵי מַטְעַמִּים הַמְּשִׁיבִין אֶת הַנֶּפֶשׁ דִּקְדֻשָּׁה חוּס וַחֲמֹל עַל פִּזּוּר נַפְשִׁי, עַל מְרִירוּת נַפְשִׁי, עַל חֲלִישׁוּת דַּעְתִּי, עַל חֲלֻקַּת עֲצָתִי, יֶהֱמוּ וְיִכְמְרוּ מֵעֶיךָ וְרַחֲמֶיךָ עָלַי, כִּי "מַה בֶּצַע בְּדָמִי בְּרִדְתִּי אֶל שַׁחַת" מַה בֶּצַע כִּי תְיַסֵּר וְתַעֲנֹשׁ אֶת בָּנֶיךָ בְּעֳנָשֶׁיךָ הַקָּשִׁים וְהַמָּרִים רַחֲמָנָא לִצְּלָן מַה בֶּצַע כִּי תְבַזֶּה וּתְבַיֵּשׁ חַס וְשָׁלוֹם אֶת נַפְשִׁי, הֲלֹא אַתָּה חָפֵץ בְּתִקּוּנִי וְאַתָּה וְצַדִּיקֶיךָ הָאֲמִתִּיִּים הָעוֹסְקִים בְּתִקּוּנֵנוּ חֲפֵצִים לְהֵיטִיב עִמִּי בְּכָל הַטּוֹבוֹת שֶׁבְּכָל הָעוֹלָמוֹת בְּתוֹךְ כְּלַל יְרֵאֶיךָ וּתְמִימֶיךָ הַחֲפֵצִים לֵילֵךְ בִּדְרָכֶיךָ, וְלָמָּה "זָנַחְתָּ וַתִּמְאָס", וְאַתָּה מַנִּיחַ אוֹתִי כָּל כָּךְ זֶה יָמִים וְשָׁנִים בִּמְקוֹמוֹת כָּאֵלּוּ הָרְחוֹקִים מִמְּךָ כָּל כָּךְ וְאִם בֶּאֱמֶת אֵין שׁוּם תֵּרוּץ בָּעוֹלָם, אַף עַל פִּי כֵן אַתָּה יָכוֹל לְלַמֵּד עָלַי זְכוּת, וּלְעוֹרֵר רַחֲמֶיךָ הָאֲמִתִּיִּים עָלַי, וּלְקָרְבֵנִי אֵלֶיךָ מֵעַתָּה, וּלְהַדְרִיכֵנִי בַּאֲמִתֶּךָ בְּכָל עֵת וּבְכָל שָׁעָה, בְּאֹפֶן שֶׁאָשׁוּב אֵלֶיךָ בֶּאֱמֶת מֵעַתָּה וְעַד עוֹלָם, עַד שֶׁאֶזְכֶּה גַם אָנֹכִי לְחַיֵּי עוֹלָם הַבָּא בֶּאֱמֶת, וְלִהְיוֹת נִכְלָל בִּכְלַל הַצַּדִּיקִים הָאֲמִתִּיִּים הַזּוֹכִים לְשַׁ"י עוֹלָמוֹת, כְּמוֹ שֶׁכָּתוּב: "לְהַנְחִיל אוֹהֲבַי יֵ"שׁ וְאוֹצְרוֹתֵיהֶם אֲמַלֵּא" וְאִם אֲנִי רָחוֹק מֵעוֹלָם אֶחָד מִבַּיִת אֶחָד כְּמוֹ שֶׁאֲנִי רָחוֹק, עִם כָּל זֶה מִמְּךָ לֹא יִפָּלֵא כָּל דָּבָר:
<h3>תקיג</h3>
וְשָׁמְרֵנִי וְהַצִּילֵנִי מֵרִיב וּמַחֲלֹקוֹת, וֶהְיֵה בְעֶזְרִי שֶׁלֹּא יַזִּיק לִי הַמַּחֲלֹקֶת כְּלָל לֹא בְּרוּחָנִיּוּת וְלֹא בְּגַשְׁמִיּוּת, רַק אֶזְכֶּה לְהִתְקַשֵּׁר וּלְהִכָּלֵל בְּהַצַּדִּיקִים אֲמִתִּיִּים שֶׁיּוֹדְעִים לְהַטּוֹת כְּלַפֵּי חֶסֶד, וְלָדוּן אֶת הַכֹּל לְכַף זְכוּת אֲפִלּוּ אֶת הַחוֹלְקִים עֲלֵיהֶם, וּמַמְשִׁיכִים אַהֲבָה וְשָׁלוֹם בָּעוֹלָם, וּמַמְתִּיקִים כָּל מִינֵי מַחֲלֹקֶת וְעוֹשִׂים מֵהַמַּחֲלֹקֶת שְׁלוֹם בַּיִת, וּבוֹנִים מֵהֶם בָּתִּים נִפְלָאִים וְנוֹרָאִים עַד שֶׁנִּבְנִין מֵהֶם שַׁ"י עוֹלָמוֹת עָזְרֵנוּ שֶׁנִּזְכֶּה לֵילֵךְ בְּדַרְכֵי הַצַּדִּיקִים הָאֵלּוּ, וּלְהִתְקַשֵּׁר לָהֶם וּלְהִכָּלֵל בָּהֶם, עַד שֶׁנִּזְכֶּה גַם אֲנַחְנוּ עַל יָדָם לְשַׁ"י עוֹלָמוֹת
<h3>תקיד</h3>
חֲמֹל עָלֵינוּ וְעָזְרֵנוּ שֶׁנַּזְכִּיר אֶת עַצְמֵנוּ בְּכָל עֵת בְּנִפְלְאוֹת עֲרֵבַת נְעִימַת הַתַּעֲנוּגִים וְהַשַּׁעֲשׁוּעִים שֶׁיִּהְיֶה לְהַצַּדִּיקִים לֶעָתִיד, שֶׁיִּזְכֶּה כָּל אֶחָד לִנְחֹל שַׁ"י עוֹלָמוֹת וְנַעֲמִיק דַּעְתֵּנוּ בָּזֶה, וּנְשַׁעֵר בְּדַעְתֵּנוּ גְדֻלַּת עוֹלָם אֶחָד, וְכַמָּה וְכַמָּה כּוֹכָבִים וּמַזָּלוֹת וְגַלְגַּלִּים נִפְלָאִים וְנוֹרָאִים שֶׁיֵּשׁ בְּכָל עוֹלָם וְעוֹלָם, וְכַמָּה וְכַמָּה עֲיָרוֹת וּמְדִינוֹת, וְכַמָּה וְכַמָּה מְבוֹאוֹת וַחֲצֵרוֹת וּבָתִּים וְחִדּוּשִׁים נִפְלָאִים וְעִנְיָנִים נוֹרָאִים שֶׁיֵּשׁ בְּכָל עוֹלָם וְעוֹלָם, מִכָּל שֶׁכֵּן וְכָל שֶׁכֵּן שַׁ"י עוֹלָמוֹת שֶׁיֵּשׁ לְכָל צַדִּיק, מִי יְשַׁעֵר גְּדֻלַּת הַצַּדִּיק הַזּוֹכֶה לָזֶה, וְתַעֲנוּגָיו וְשַׁעֲשׁוּעָיו אַשְׁרֵי לוֹ זַכֵּנוּ שֶׁלֹּא נַחֲלִיף עוֹלָמוֹת כָּאֵלּוּ הַקַּיָּמִים לָעַד בָּעוֹלָם הָעוֹבֵר הַזֶּה חֲמֹל עָלֵינוּ וְעַל כָּל עַמְּךָ יִשְׂרָאֵל שֶׁנִּזְכֶּה כֻּלָּנוּ לִהְיוֹת בִּכְלַל צַדִּיקֵי אֱמֶת הַזּוֹכִים לְשַׁ"י עוֹלָמוֹת, כִּי אַתָּה חָפֵץ לְהֵיטִיב לַכֹּל, וְאֵין מַעְצוֹר לְךָ לְהוֹשִׁיעַ גַּם אוֹתִי, לִזְכּוֹת לְכָל טוּב אֲמִתִּי וְנִצְחִי, לְמַעַן אֶזְכֶּה לְגַדֵּל וּלְקַדֵּשׁ אֶת שִׁמְךָ הַגָּדוֹל לְעוֹלְמֵי עַד וּלְנֵצַח נְצָחִים:
<h3>תקטו</h3>
וְזַכֵּנִי לְבַשֵּׂר בְּשׂוֹרוֹת טוֹבוֹת תָּמִיד לְעַמְּךָ יִשְׂרָאֵל, וְעַל יְדֵי זֶה אֶזְכֶּה לוֹמַר תְּהִלִּים בְּכַוָּנָה גְדוֹלָה:
וְעָזְרֵנוּ וְהוֹשִׁיעֵנוּ שֶׁנִּזְכֶּה לְרַחֵק אֶת עַצְמֵנוּ מֵרוֹפְאִים וְדָאקְטוֹרִים בְּתַכְלִית הָרִחוּק וְתִשְׁמְרֵנוּ וְתַצִּילֵנוּ מִכָּל מִינֵי חֳלָאִים וּמַכְאוֹבִים וּמֵחוּשִׁים וְאִם בְּרַחֲמֶיךָ נִצְטָרֵךְ לִפְעָמִים לְאֵיזֶה רְפוּאָה, תְּרַחֵם עָלֵינוּ וּתְחַזֵּק אֶת לְבָבֵנוּ שֶׁלֹּא יַעֲלֶה עַל דַּעְתֵּנוּ לְהִשְׁתַּמֵּשׁ עִם שׁוּם רוֹפֵא וְדָאקְטוֹר, רַק לִסְמוֹךְ עָלֶיךָ לְבַד, וּלְהַרְבּוֹת בַּאֲמִירַת תְּהִלִּים בִּשְׁבִיל הַחוֹלֶה, וְלִהְיוֹת נָכוֹן וּבָטוּחַ וְנִשְׁעָן עַל אֲמִירַת תְּהִלִּים, שֶׁעַל יְדֵי זֶה תִּשְׁלַח רְפוּאָה שְׁלֵמָה לְכָל הַצְּרִיכִים רְפוּאָה וְתִתֶּן לָנוּ כֹּחַ, וְתַעַזְרֵנוּ וְתוֹשִׁיעֵנוּ לוֹמַר תְּהִלִּים בְּכַוָּנָה גְדוֹלָה כָּל כָּךְ עַד שֶׁנִּזְכֶּה לְעוֹרֵר וּלְהָקִיץ אֶת דָּוִד הַמֶּלֶךְ עָלָיו הַשָּׁלוֹם בְּעַצְמוֹ שֶׁהוּא "רוּחַ אַפֵּנוּ מְשִׁיחַ יְהֹוָה", וְיִהְיֶה נֶחְשָׁב כְּאִלּוּ אֲמָרָם דָּוִד הַמֶּלֶךְ עָלָיו הַשָּׁלוֹם בְּעַצְמוֹ, עַד שֶׁיִּהְיֶה כֹחַ לְעַמְּךָ יִשְׂרָאֵל לְהַחֲיּוֹת מֵתִים עַל יְדֵי אֲמִירַת תְּהִלִּים וְיָשׁוּבוּ כָּל חוֹלֵי עַמְּךָ בֵּית יִשְׂרָאֵל לְאֵיתָנָם, וְתִרְפָּאֵם וְתַחֲלִימֵם וּתְחַיֵּם בְּחַיִּים טוֹבִים וַאֲרוּכִים בֶּאֱמֶת וְנִזְכֶּה כֻלָּנוּ לָשׁוּב אֵלֶיךָ בֶּאֱמֶת, וְלִהְיוֹת כִּרְצוֹנְךָ וְכִרְצוֹן צַדִּיקֶיךָ הָאֲמִתִּיִּים כָּל יְמֵי חַיֵּינוּ לְעוֹלָם, הֲשִׁיבֵנִי וְאָשׁוּבָה כִּי אַתָּה [יְהֹוָה] אֱלֹהָי, הֲשִׁיבֵנוּ אָבִינוּ לְתוֹרָתֶךָ וְקָרְבֵנוּ מַלְכֵּנוּ לַעֲבוֹדָתֶךָ וְהַחֲזִירֵנוּ בִּתְשׁוּבָה שְׁלֵמָה לְפָנֶיךָ זַכֵּנִי מֵעַתָּה לְהַרְגִּיל אֶת עַצְמִי לִהְיוֹת בָּעוֹלָם הַבָּא כְּכֹל אֲשֶׁר שָׁאַלְתִּי מֵאִתְּךָ אָבִי מַלְכִּי וּקְדוֹשִׁי צוּרִי וְגוֹאֲלִי, זַכֵּנִי שֶׁאֶזְכֶּה לִשְׁמֹעַ אֶת קוֹל הַשִּׁיר הַקָּדוֹשׁ שֶׁיִּתְעַר לֶעָתִיד "אַל תַּשְׁלִיכֵנִי מִלְּפָנֶיךָ, וְרוּחַ קָדְשְׁךָ אַל תִּקַּח מִמֶּנִּי אַל תַּשְׁלִיכֵנִי לְעֵת זִקְנָה, כִּכְלוֹת כֹּחִי אַל תַּעַזְבֵנִי אַל תַּעַזְבֵנִי יְהֹוָה, אֱלֹהַי אַל תִּרְחַק מִמֶּנִּי חוּשָׁה לְעֶזְרָתִי אֲדֹנָי תְּשׁוּעָתִי":
<h2>תפילה נ</h2>
<h3>תקטז</h3>
{מיוסד ע"פ תורה כ"ט
"אֱלֹהִים מוֹשִׁיב יְחִידִים בַּיְתָה מוֹצִיא אֲסִירִים בַּכּוֹשָׁרוֹת, אַךְ סוֹרְרִים שָׁכְנוּ צְחִיחָה אֱלֹהִים אֵלִי אַתָּה אֲשַׁחֲרֶךָּ, צָמְאָה לְךָ נַפְשִׁי כָּמַהּ לְךָ בְשָׂרִי, בְּאֶרֶץ צִיָּה וְעָיֵף בְּלִי מָיִם כֵּן בַּקֹּדֶשׁ חֲזִיתִךָ לִרְאוֹת עֻזְּךָ וּכְבוֹדֶךָ" רִבּוֹנוֹ שֶׁל עוֹלָם, מָלֵא רַחֲמִים קָרְבֵנִי לַעֲבוֹדָתֶךָ, וְהַחֲזִירֵנִי בִּתְשׁוּבָה שְׁלֵמָה לְפָנֶיךָ וְיַחֵד לְבָבִי לְאַהֲבָה וּלְיִרְאָה אֶת שְׁמֶךָ וְעָזְרֵנִי וְזַכֵּנִי לְיַחֵד יִחוּדִים קְדוֹשִׁים בְּכָל עֵת, שֶׁאֶזְכֶּה לְהֵיטִיב מַעֲשַׂי וּלְקַדֵּשׁ מַחֲשַׁבְתִּי בִּקְדֻשָּׁתְךָ הָעֶלְיוֹנָה עַד שֶׁיִּהְיֶה נִתְיַחֵד [וְיִהְיוּ נַעֲשִׂים] עַל יָדִי יִחוּדִים עֶלְיוֹנִים קְדוֹשִׁים וּטְהוֹרִים בְּכָל הָעוֹלָמוֹת כֻּלָּם, כִּי לְכָךְ נוֹצָרְתִּי לְיַחֵד וּלְחַבֵּר כָּל הָעוֹלָמוֹת וְכָל הַשֵּׁמוֹת הַקְּדוֹשִׁים בְּיִחוּדָא שְׁלִים, בְּאֹפֶן שֶׁיִּתְגַּלֶּה וְיִתְפַּשֵּׁט וְיָאִיר יִחוּדְךָ וְאַחְדוּתְךָ לְכָל בָּאֵי עוֹלָם, וְיֵדְעוּ כֻּלָּם אוֹתְךָ לְמִקְּטַנָּם וְעַד גְּדוֹלָם
<h3>תקיז</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, עוֹשֵׂה נִפְלָאוֹת בְּכָל עֵת, שֶׁתִּהְיֶה עִמִּי תָמִיד וְתִשְׁמֹר אוֹתִי שֶׁלֹּא אֶכָּשֵׁל לְעוֹלָם בְּשׁוּם מַאֲכָלוֹת אֲסוּרוֹת חַס וְשָׁלוֹם, וְלֹא יִזְדַמֵּן שׁוּם תַּעֲרֹבוֹת אִסּוּר בְּהֶתֵּר בְּבֵיתִי לְעוֹלָם וַאֲפִלּוּ אִם לִפְעָמִים בְּאֵיזֶה אֹנֶס יִתְעָרֵב מְעַט אִסּוּר בְּהֶתֵּר, יִהְיֶה בָּטֵל בְּמִעוּטוֹ בְּהֶתֵּר, שֶׁיִּהְיֶה הַהֶתֵּר מְרֻבֶּה מִמֶּנּוּ כְּשִׁעוּר שֶׁיּוּכַל לְבַטְּלוֹ כְּפִי דִינֵי תוֹרָתְךָ הַקְּדוֹשָׁה וְתִשְׁמְרֵנִי תָמִיד שֶׁלֹּא אֶפְגֹּם בְּשׁוּם יִחוּד שֶׁלְּמַעְלָה, וְכָל מַה שֶּׁפָּגַמְתִּי עַד הֵנָּה בְּיִחוּדֵי שְׁמוֹתֶיךָ הַקְּדוֹשִׁים עַל יְדֵי מַעֲשַׂי הָרָעִים, הַכֹּל תְּתַקֵּן בְּרַחֲמֶיךָ, וְיִתְהַפְּכוּ הָעֲווֹנוֹת לִזְכֻיּוֹת וְיִתְבַּטְּלוּ עֲווֹנוֹתַי בְּרִבּוּי טוּבְךָ וַחֲסָדֶיךָ הַנִּפְלָאִים, שֶׁאַתָּה מַשְׁפִּיעַ וּמֵאִיר עָלֵינוּ בְּכָל עֵת, בְּכֹחַ וּזְכוּת צַדִּיקֶיךָ הָאֲמִתִּיִּים אֲשֶׁר הֵם מְיַחֲדִים כָּל הַיִּחוּדִים הָעֶלְיוֹנִים בְּתַכְלִית הַשְּׁלֵמוּת, וּמְגַלִּין וּמְפַרְסְמִין יִחוּדְךָ וְאַחְדוּתְךָ לְכָל בָּאֵי עוֹלָם בְּכֹחָם וּזְכוּתָם אָנוּ נִשְׁעָנִים שֶׁגַּם פְּשָׁעֵינוּ וְחַטֹּאתֵינוּ וַעֲווֹנוֹתֵינוּ הַמְרֻבִּים וְהָעֲצוּמִים מְאֹד מְאֹד, כֻּלָּם יִתְבַּטְּלוּ בְּבִטּוּל גָּמוּר בְּתוֹךְ עֹצֶם רִבּוּי קְדֻשָּׁתָם וְצִדְקָתָם עַד שֶׁיִּתְהַפְּכוּ הָעֲווֹנוֹת לִזְכֻיּוֹת
<h3>תקיח</h3>
רִבּוֹנוֹ שֶׁל עוֹלָם אֶחָד יָחִיד וּמְיֻחָד, רַחֵם עָלֵינוּ לְמַעַן שְׁמֶךָ וְזַכֵּנוּ לְהַכִּיר אוֹתְךָ בֶּאֱמֶת, וּלְהוֹדִיעַ שִׁמְךָ לְכָל בָּאֵי עוֹלָם, "לְמַעַן דַּעַת כָּל עַמֵּי הָאָרֶץ כִּי יְהֹוָה הוּא הָאֱלֹהִים אֵין עוֹד בָּרוּךְ יְהֹוָה אֱלֹהִים אֱלֹהֵי יִשְׂרָאֵל עוֹשֵׂה נִפְלָאוֹת לְבַדּוֹ וּבָרוּךְ שֵׁם כְּבוֹדוֹ לְעוֹלָם וְיִמָּלֵא כְבוֹדוֹ אֶת כָּל הָאָרֶץ אָמֵן וְאָמֵן":
<h2>תפילה נא</h2>
<h3>תקיט</h3>
{מיוסד ע"פ תורה מ"ד}
"תְּהִלַּת יְהֹוָה יְדַבֵּר פִּי, וִיבָרֵךְ כָּל בָּשָׂר שֵׁם קָדְשׁוֹ לְעוֹלָם וָעֶד יִמָּלֵא פִי תְּהִלָּתֶךָ כָּל הַיּוֹם תִּפְאַרְתֶּךָ חַסְדֵי יְהֹוָה עוֹלָם אָשִׁירָה, לְדוֹר וָדוֹר אוֹדִיעַ אֱמוּנָתְךָ בְּפִי" רִבּוֹנוֹ שֶׁל עוֹלָם רַחֵם עָלַי וְעַל כָּל יִשְׂרָאֵל, וְזַכֵּנִי לְהַאֲמִין בְּךָ בֶּאֱמוּנָה שְׁלֵמָה תָּמִיד, וְלֹא יַעֲלֶה עַל לִבִּי שׁוּם כְּפִירָה וְסָפֵק וּבִלְבּוּל בֶּאֱמוּנָתְךָ הַקְּדוֹשָׁה וְאֶהְיֶה רָגִיל תָּמִיד לוֹמַר הָאֱמוּנָה בְּפִי בְּפֵרוּשׁ, לְדַבֵּר בְּכָל עֵת בְּפֶה מָלֵא שֶׁאֲנִי מַאֲמִין בְּךָ יְהֹוָה אֱלֹהֵינוּ שֶׁאַתָּה הוּא יָחִיד קַדְמוֹן בְּלִי רֵאשִׁית בְּלִי תַכְלִית, וּבִרְצוֹנְךָ בָּרָאתָ עוֹלָמְךָ יֵשׁ מֵאַיִן הַמֻּחְלָט אַחַר הֶעְדֵּר הַגָּמוּר, וְאַתָּה מוֹשֵׁל בַּכֹּל וּמַנְהִיג וּמַשְׁגִּיחַ בְּעוֹלָמְךָ כִּרְצוֹנֶךָ, וְאַתָּה עָתִיד לְחַדֵּשׁ אֶת עוֹלָמֶךָ, וְאַתָּה נָתַתָּ לָנוּ תוֹרָתְךָ הַקְּדוֹשָׁה בִּכְתָב וּבְעַל פֶּה עַל יְדֵי מֹשֶׁה נְבִיאֶךָ נֶאֱמַן בֵּיתֶךָ, וְעַל יָדוֹ בָּחַרְתָּ בָּנוּ מִכָּל הָאֻמּוֹת וְקִדַּשְׁתָּנוּ בְּמִצְוֹתֶיךָ, וְנָתַתָּ לָנוּ נְבִיאִים וְצַדִּיקִים אֲמִתִּיִּים וְתַנָּאִים וַאֲמוֹרָאִים וְכָל חַכְמֵי יִשְׂרָאֵל הַקְּדוֹשִׁים הָאֲמִתִּיִּים שֶׁהָיוּ בְּכָל הַדּוֹרוֹת עַד הַיּוֹם הַזֶּה רַחֵם עָלֵינוּ לְמַעַן שְׁמֶךָ, וְחַזְּקֵנוּ וְאַמְּצֵנוּ בֶּאֱמוּנָתְךָ הַקְּדוֹשָׁה תָמִיד, כִּי אַתָּה יָדַעְתָּ שֶׁכָּל חַיּוּתֵנוּ וּמְגַמָּתֵנוּ הוּא רַק הָאֱמוּנָה הַקְּדוֹשָׁה שֶׁהִיא יְסוֹד כָּל הַתּוֹרָה כֻּלָּהּ כְּמוֹ שֶׁכָּתוּב: "כָּל מִצְוֹתֶיךָ אֱמוּנָה" וּכְמוֹ שֶׁכָּתוּב: "וְצַדִּיק בֶּאֱמוּנָתוֹ יִחְיֶה" וְהוּא יְסוֹד כָּל הָעוֹלָמוֹת כְּמוֹ שֶׁכָּתוּב: "וְכָל מַעֲשֵׂהוּ בֶּאֱמוּנָה" וּבִפְרַט אָנֹכִי הַפָּגוּם אֲשֶׁר בַּעֲווֹנוֹתַי הָרַבִּים קִלְקַלְתִּי כְּמוֹ שֶׁקִּלְקַלְתִּי, וְכָל חַיּוּתִי וְתִקְוָתִי הוּא רַק הָאֱמוּנָה הַקְּדוֹשָׁה
<h3>תקכ</h3>
רַחֵם רַחֵם מָלֵא רַחֲמִים, רַחֵם רַחֵם חוֹשֵׁב מַחֲשָׁבוֹת לְבַל יִדַּח מִמְּךָ נִדָּח חוּס וַחֲמֹל עָלַי וְזַכֵּנִי לֶאֱמוּנָה חֲזָקָה כָּזֹאת בְּכָל עֵת וָרֶגַע, עַד שֶׁאֶזְכֶּה עַל יְדֵי הָאֱמוּנָה לָשׁוּב אֵלֶיךָ בֶּאֱמֶת וּבְלֵב שָׁלֵם כִּי אַתָּה יוֹדֵעַ גֹּדֶל כֹּחַ אֲמִתַּת אֱמוּנָה הַקְּדוֹשָׁה שֶׁיֵּשׁ לָהּ כֹּחַ לְהוֹצִיא גַם אוֹתִי מִכָּל הַמְּקוֹמוֹת וְהָעִנְיָנִים שֶׁיָּרַדְתִּי לְשָׁם עַל יְדֵי מַעֲשַׂי הָרָעִים רִבּוֹנוֹ שֶׁל עוֹלָם, "הֲלֹא אַתָּה תָּשׁוּב תְּחַיֵּינוּ וְעַמְּךָ יִשְׂמְחוּ בָךְ", תֶּן לִי עֵצָה שְׁלֵמָה עַתָּה בִּמְקוֹמִי בְּאֹפֶן שֶׁאֶזְכֶּה לְהַתְחִיל לָשׁוּב אֵלֶיךָ בֶּאֱמֶת, וְלֹא אָשׁוּב עוֹד לְכִסְלָה זַכֵּנִי לְהַחֲיוֹת אֶת עַצְמִי עַל יְדֵי הָאֱמוּנָה הַקְּדוֹשָׁה בֶּאֱמֶת, בְּאוֹפֶן שֶׁאֶזְכֶּה לְהִתְדַבֵּק בְּךָ בְּכָל עֵת וְלִהְיוֹת סָמוּךְ וְקָרוֹב אֵלֶיךָ תָּמִיד בְּכָל הַמְּקוֹמוֹת וְהַדַּרְגּוֹת שֶׁבָּעוֹלָם, כִּי מְלֹא כָל הָאָרֶץ כְּבוֹדֶךָ וּבְכָל מְקוֹמוֹת מֶמְשַׁלְתֶּךָ, וְאַתָּה מְחַיֶּה אֶת כֻּלָּם, וְאַתָּה מְמַלֵּא כָל עָלְמִין וְסוֹבֵב כָּל עָלְמִין וְלֵית אֲתַר פָּנוּי מִמָּךְ, "אֵל אֱמוּנָה וְאֵין עָוֶל צַדִּיק וְיָשָׁר הוּא"
<h3>תקכא</h3>
אָיוֹם וְנוֹרָא, תֶּן לִי אֱמוּנָה שְׁלֵמָה, תֶּן לִי אֱמוּנָה חֲזָקָה וּנְכוֹנָה בֶּאֱמֶת, תֶּן לִי אֱמוּנָה כָּזֹאת שֶׁיִּהְיֶה לָהּ כֹּחַ לְהַחֲיוֹת אוֹתִי בְּכָל עֵת בְּכָל מַה שֶּׁעוֹבֵר עָלַי, בְּאֹפֶן שֶׁאֶזְכֶּה תָּמִיד לְהִתְקָרֵב אֵלֶיךָ וּלְהִתְדַּבֵּק בְּךָ תָּמִיד בְּכָל [מִכָּל] הַמְּקוֹמוֹת שֶׁבָּעוֹלָם, עַד שֶׁאֶזְכֶּה חִישׁ קַל מְהֵרָה לִתְשׁוּבָה שְׁלֵמָה בֶּאֱמֶת, וּלְתַקֵּן כָּל מַה שֶּׁקִּלְקַלְתִּי, וְלָא אֵיעוּל בְּכִסּוּפָא קַמָּךְ כְּכֹל אֲשֶׁר שָׁאַלְתִּי מֵאִתְּךָ בַּעַל הָרַחֲמִים זֶה כַּמָּה וְכַמָּה
<h3>תקכב</h3>
רִבּוֹנוֹ שֶׁל עוֹלָם אֲדוֹנִי מַלְכִּי וֵאלֹהָי, אָבִי גוֹאֲלִי וּפוֹדִי צוּר לְבָבִי וְחֶלְקִי הֲלֹא אַתָּה יוֹדֵעַ בְּעַצְמְךָ עֹצֶם רַחֲמֶיךָ וְאַהֲבָתְךָ אֵלַי, וְכַמָּה נִפְלָאוֹת וְנִסִּים וְטוֹבוֹת בְּלִי שִׁעוּר עָשִׂיתָ עִמָּדִי, וְאֵיךְ תּוּכַל לְהִתְאַפֵּק כָּל כָּךְ מִלַּעֲזוֹר וּמִלְּהוֹשִׁיעַ לִי יְשׁוּעָה שְׁלֵמָה לְגָאֳלֵנִי גְאֻלָּה שְׁלֵמָה שֶׁאֵין אַחֲרֶיהָ גָּלוּת, שֶׁאֶזְכֶּה לָשׁוּב אֵלֶיךָ בֶּאֱמֶת בִּבְחִינַת תְּשׁוּבָה שֶׁל שַׁבָּת הֲלֹא אֵין דָּבָר נִמְנַע מִמֶּךָּ, כְּמוֹ שֶׁכָּתוּב: "הֲיִפָּלֵא מֵיְהֹוָה דָּבָר" רַחֵם עָלַי מָלֵא רַחֲמִים, וְאַל תַּשְׁלִיכֵנִי מִן הָאֱמוּנָה לְעוֹלָם, וְאַל תַּעֲשֶׂה עִמִּי כַּחֲטָאַי וְאַל תִּגְמְלֵנִי כְּמִפְעָלַי, רַק תְּחָנֵּנִי בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים וּתְחַזְּקֵנִי וּתְאַמְּצֵנִי בֶּאֱמוּנָתְךָ הַקְּדוֹשָׁה תָמִיד, וְאֶזְכֶּה בְּכָל עֵת לְדַבֵּר וּלְהוֹדִיעַ הָאֱמוּנָה בְּפִי, עַד שֶׁאֶזְכֶּה לְתַכְלִית שְׁלֵמוּת הָאֱמוּנָה בֶּאֱמֶת בְּאֹפֶן שֶׁאֶזְכֶּה לָשׁוּב עַל יְדֵי זֶה אֵלֶיךָ בֶּאֱמֶת, בִּתְשׁוּבָה שְׁלֵמָה כִּרְצוֹנְךָ וְכִרְצוֹן צַדִּיקֶיךָ הָאֲמִתִּיִּים וְזַכֵּנִי לֵילֵךְ וּלְהִתְנַהֵג בִּתְמִימוּת וּבִפְשִׁיטוּת בְּלִי שׁוּם חָכְמוֹת שֶׁל הָעוֹלָם כְּלָל, וְלֹא אֲדַקְדֵּק יוֹתֵר מִדַּאי בְּחֻמְרוֹת יְתֵרוֹת (שקורין איבר טראכטין) שֶׁאֵינָם כִּרְצוֹנְךָ, וְלֹא אֶחְשׁוֹב מַחֲשָׁבוֹת יְתֵרוֹת
<h3>תקכג</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, שִׁטַּחְתִּי אֵלֶיךָ כַּפָּי, עֲזֹר עֲזֹר הוֹשִׁיעָה הוֹשִׁיעָה, הוֹשִׁיעֵנִי עַל כָּל פָּנִים מֵעַתָּה אַחֲרֵי שֶׁלֹּא זָכִיתִי לְהִוָּשֵׁעַ בֶּאֱמֶת [בִּשְׁלֵמוּת] עַד הֵנָּה רַחֵם עָלַי מֵעַתָּה בַּעַל הָרַחֲמִים בַּעַל הַיְשׁוּעוֹת "אַל תַּשְׁלִיכֵנִי מִלְּפָנֶיךָ וְרוּחַ קָדְשֶׁךָ אַל תִּקַּח מִמֶּנִּי, אַל תַּשְׁלִיכֵנִי לְעֵת זִקְנָה כִּכְלוֹת כֹּחִי אַל תַּעַזְבֵנִי" עָזְרֵנִי לְמַעַן שְׁמֶךָ הוֹשִׁיעֵנִי לְמַעַן רַחֲמֶיךָ לְמַעַן חֲסָדֶיךָ הָעֲצוּמִים שֶׁאֵינָם תַּמִּים וְאֵינָם כָּלִים לְעוֹלָם, כְּמוֹ שֶׁכָּתוּב: "חַסְדֵי יְהֹוָה כִּי לֹא תָמְנוּ כִּי לֹא כָלוּ רַחֲמָיו כִּי שָׁחָה לֶעָפָר נַפְשֵׁנוּ דָּבְקָה לָאָרֶץ בִּטְנֵנוּ קוּמָה עֶזְרָתָה לָנוּ וּפְדֵנוּ לְמַעַן חַסְדֶּךָ יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה נב</h2>
<h3>תקכד</h3>
{מיוסד ע"פ תורה נ"ו} "מִי לִי בַשָּׁמָיִם וְעִמְּךָ לֹא חָפַצְתִּי בָאָרֶץ, כָּלָה שְׁאֵרִי וּלְבָבִי צוּר לְבָבִי וְחֶלְקִי אֱלֹהִים לְעוֹלָם" רִבּוֹנוֹ שֶׁל עוֹלָם אֲדוֹן כָּל אֲשֶׁר בְּכָל מְקוֹמוֹת מֶמְשַׁלְתֶּךָ, כִּי אַתָּה מְקוֹמוֹ שֶׁל עוֹלָם וְאֵין הָעוֹלָם מְקוֹמֶךָ רַחֵם עָלַי לְמַעַן שְׁמֶךָ, וְתֵן לִי בֶּאֱמֶת לֵב כָּשֵׁר וְטָהוֹר לַעֲבוֹדָתְךָ וּלְיִרְאָתְךָ לֵב יִשְׂרְאֵלִי בֶּאֱמֶת, עַד שֶׁאֶזְכֶּה שֶׁיִּהְיֶה לִבִּי מִשְׁכַּן כְּבוֹדְךָ [שֶׁיִּהְיֶה נִמְשָׁךְ לְתוֹךְ לִבִּי שְׁכִינַת כְּבוֹדְךָ] הַגָּדוֹל וְהַקָּדוֹשׁ הַשּׁוֹכֵן בְּתוֹךְ לְבָבוֹת שֶׁל כָּל אֶחָד וְאֶחָד מִיִּשְׂרָאֵל עַמְּךָ הַקָּדוֹשׁ, כְּמוֹ שֶׁכָּתוּב: "וְשָׁכַנְתִּי בְּתוֹכָם", וְדָרְשׁוּ רַבּוֹתֵינוּ זִכְרוֹנָם לִבְרָכָה:
'מְלַמֵּד שֶׁהַקָּדוֹשׁ-בָּרוּךְ-הוּא מַשְׁרֶה שְׁכִינָתוֹ בְּתוֹךְ כָּל אֶחָד וְאֶחָד מִיִּשְׂרָאֵל" וְעִקָּר הָאֱלָהוּת הוּא בַּלֵּב כְּמוֹ שֶׁנֶּאֱמַר: "צוּר לְבָבִי וְחֶלְקִי אֱלֹהִים לְעוֹלָם" רַחֵם עָלַי וְעָזְרֵנִי וְזַכֵּנִי שֶׁיִּהְיֶה לִבִּי מָלֵא מֵאֱלָהוּתְךָ עַד שֶׁלֹּא יוּכַל שׁוּם מָקוֹם בָּעוֹלָם לְבַלְבֵּל וְלִמְנֹעַ אוֹתִי מֵעֲבוֹדָתֶךָ וּמִיִּרְאָתֶךָ, רַק אֶזְכֶּה לְהַכִּיר אוֹתְךָ וְלִמְצֹא אוֹתְךָ בְּכָל הַמְּקוֹמוֹת שֶׁבָּעוֹלָם וּבְכָל דַּרְגָּא וְדַרְגָּא שֶׁבָּעוֹלָם, כִּי לֵית אֲתַר פָּנוּי מִנָּךְ זַכֵּנִי לִהְיוֹת נִכְלָל בְּךָ בְּכָל לְבָבִי בֶּאֱמֶת עַד שֶׁאֶהְיֶה גַּם כֵּן בִּבְחִינַת מְקוֹמוֹ שֶׁל עוֹלָם וְאֵין הָעוֹלָם מְקוֹמוֹ, עַד שֶׁכָּל הַמְּקוֹמוֹת שֶׁבָּעוֹלָם יִהְיוּ בְּטֵלִין וּמְבֻטָּלִין נֶגְדִּי בְּתַכְלִית הַבִּטּוּל, וְלֹא יִהְיֶה לָהֶם שׁוּם כֹּחַ לְבַלְבֵּל אוֹתִי חַס וְשָׁלוֹם מִשּׁוּם דָּבָר שֶׁבִּקְדֻשָּׁה רַק אוּכַל לְהַשִּׂיג אוֹתְךָ וְלִמְצֹא אוֹתְךָ וּלְהִתְדַּבֵּק בְּךָ בֶּאֱמֶת בְּכָל הַמְּקוֹמוֹת שֶׁבָּעוֹלָם
<h3>תקכה</h3>
וְתוֹרֵנִי וּתְלַמְּדֵנִי בְּכָל עֵת וָעֵת אֵיךְ לְהִתְנַהֵג בְּעִנְיַן כָּל הַטִּלְטוּלִים וּנְסִיעוֹת לִדְרָכִים שֶׁיִּהְיֶה הַכֹּל עַל פִּי רְצוֹנְךָ בֶּאֱמֶת, עַל פִּי יְהֹוָה אֶחֱנֶה בְּבֵיתִי, וְעַל פִּי יְהֹוָה אֶסַּע כָּל נְסִיעָה וּנְסִיעָה וְכָל סֵדֶר הַנְהָגַת הַנְּסִיעָה וְהַחֲנִיָּה בִּכְלָלִיּוּת וּבִפְרָטִיּוּת וּבִפְרָטֵי פְרָטִיּוּת יִהְיֶה הַכֹּל כִּרְצוֹנְךָ בֶּאֱמֶת וּבְכָל מָקוֹם וּמָקוֹם שֶׁאָבוֹא לְשָׁם בַּחֲנִיָּה וּבַנְּסִיעָה כְּפִי רְצוֹנְךָ, אֶזְכֶּה לִמְצוֹא שָׁם אֱלָהוּתְךָ בֶּאֱמֶת וּלְהִתְקָרֵב אֵלֶיךָ וּלְהִתְדַּבֵּק בְּךָ בֶּאֱמֶת, וְאַל יְבַלְבֵּל אוֹתִי שׁוּם מָקוֹם שֶׁבָּעוֹלָם מֵעֲבוֹדָתְךָ וּמִיִּרְאָתְךָ, רַק אֶהְיֶה סָמוּךְ וְקָרוֹב וְדָבוּק אֵלֶיךָ בֶּאֱמֶת בְּכָל הַמְּקוֹמוֹת שֶׁבָּעוֹלָם בְּכָל דַּרְגָּא וְדַרְגָא שֶׁבָּעוֹלָם רַחֵם עָלַי לְמַעַן שְׁמֶךָ וּמַלֵּא מִשְׁאֲלוֹת לִבִּי לְטוֹבָה בְּרַחֲמִים, כִּי צְרָכַי מְרֻבִּים מְאֹד וְדַעְתִּי קְצָרָה מְאֹד לְבָאֵר חֵלֶק אֶלֶף וּרְבָבָה מֵהֶם רַחֲמָן מָלֵא רַחֲמִים, טַהֵר לִבִּי לְעָבְדְּךָ בֶּאֱמֶת, "יַחֵד לְבָבִי לְיִרְאָה שְׁמֶךָ, לֵב טָהוֹר בְּרָא לִי אֱלֹהִים וְרוּחַ נָכוֹן חַדֵּשׁ בְּקִרְבִּי, יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן:
<h2>תפילה נג</h2>
<h3>תקכו</h3>
{מיוסד על תורה ס'} יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתְּבַטֵּל מִלְחָמוֹת וּשְׁפִיכוּת דָּמִים מִן הָעוֹלָם, וְתַמְשִׁיךְ שָׁלוֹם גָּדוֹל וְנִפְלָא בָּעוֹלָם, וְלֹא יִשְׂאוּ עוֹד "גּוֹי אֶל גּוֹי חֶרֶב וְלֹא יִלְמְדוּ עוֹד מִלְחָמָה", רַק יַכִּירוּ וְיֵדְעוּ כָּל יוֹשְׁבֵי תֵבֵל הָאֱמֶת לַאֲמִתּוֹ, אֲשֶׁר לֹא בָּאנוּ לָזֶה הָעוֹלָם בִּשְׁבִיל רִיב וּמַחֲלֹקֶת חַס וְשָׁלוֹם, וְלֹא בִּשְׁבִיל שִׂנְאָה וְקִנְאָה וְקִנְטוּר וּשְׁפִיכוּת דָּמִים חַס וְשָׁלוֹם, רַק בָּאנוּ לָעוֹלָם כְּדֵי לְהַכִּיר וְלָדַעַת אוֹתְךָ תִּתְבָּרַךְ לָנֶצַח
<h3>תקכז</h3>
וּבְכֵן תְּרַחֵם עָלֵינוּ, וְתִתֵּן הַגֶּשֶׁם וְהַמָּטָר בְּעִתּוֹ וּבִזְמַנּוֹ, וְלֹא תַעֲצֹר הַשָּׁמַיִם מִן הַמָּטָר בְּכָל עֵת שֶׁהָעוֹלָם צְרִיכִין לוֹ, וִיקֻיַּם מִקְרָא שֶׁכָּתוּב: "וְנָתַתִּי גִשְׁמֵיכֶם בְּעִתָּם, וְנָתְנָה הָאָרֶץ יְבוּלָהּ, וְעֵץ הַשָּׂדֶה יִתֵּן פִּרְיוֹ, וְנָתַתִּי שָׁלוֹם בָּאָרֶץ וּשְׁכַבְתֶּם וְאֵין מַחֲרִיד וְהִשְׁבַּתִּי חַיָּה רָעָה מִן הָאָרֶץ, וְחֶרֶב לֹא תַעֲבֹר בְּאַרְצְכֶם" וְתַשְׁגִּיחַ בְּרַחֲמֶיךָ הָרַבִּים שֶׁיַעֲלוּ כָּל הָאֵדִים מִן הָאָרֶץ לְטוֹבָה, שֶׁיִּהְיוּ נַעֲשִׂים מִן הָאֵדִים תָּמִיד גִּשְׁמֵי בְּרָכָה וּנְדָבָה בְּעִתָּם וּבִזְמַנָּם, וְלֹא יִתְהַפְּכוּ הָאֵדִים לִשְׁפִיכַת דָּמִים חַס וְשָׁלוֹם וְתוֹצִיא אֶת הָאֲדָמָה מִקִּלְלוֹתֶיהָ שֶׁנִּתְקַלְּלָה בַּעֲוֹן אֲבוֹתֵינוּ וּבַעֲווֹנֵינוּ, וְתַהֲפֹךְ כָּל הַקְּלָלוֹת לִבְרָכוֹת, "כִּי אַתָּה כֹל תּוּכָל וְלֹא יִבָּצֵר מִמְּךָ מְאוּמָה"
<h3>תקכח</h3>
רִבּוֹנוֹ שֶׁל עוֹלָם רַחֵם עָלֵינוּ וּבָרְכֵנוּ בְּכָל מַעֲשֵׂי יָדֵינוּ, וְתֵן לָנוּ פַרְנָסָתֵנוּ מֵאִתְּךָ בְּהַרְחָבָה גְדוֹלָה בִּקְדֻשָּׁה וּבְטָהֳרָה וְתִתֶּן לָנוּ כָּל מַחְסוֹרֵנוּ וְכָל הִצְטָרְכוּתֵינוּ קוֹדֶם שֶׁנִּצְטָרֵךְ לָהֶם, וְתַצִּילֵנוּ וְתִשְׁמְרֵנוּ תָמִיד מֵחוֹבוֹת וְהַלְוָאוֹת כִּי הֵם מַטְרִידִים וּמְבַלְבְּלִים אֶת דַּעְתֵּנוּ מְאֹד רַחֵם עָלַי וְעָלֵינוּ מֵעַתָּה וְעָזְרֵנוּ וְהוֹשִׁיעֵנוּ בִּישׁוּעָתְךָ הַנּוֹרָאָה לְסַלֵּק כָּל הַחוֹבוֹת שֶׁאָנוּ חַיָּבִים מִכְּבָר, וְהַצִּילֵנוּ מֵעַתָּה מֵחוֹבוֹת וְהַלְוָאוֹת וְלֹא נִצְטָרֵךְ לִלְווֹת שׁוּם הַלְוָאָה מֵאֲחֵרִים, רַחֵם עָלֵינוּ מָלֵא רַחֲמִים זָן וּמְפַרְנֵס לַכֹּל, וְאַל תַּצְרִיכֵנוּ לִידֵי מַתְּנַת בָּשָׂר וָדָם וְלֹא לִידֵי הַלְוָאָתָם
<h3>תקכט</h3>
וּבְכֵן תְּרַחֵם עָלַי וְתוֹשִׁיעֵנִי שֶׁאֶזְכֶּה לִהְיוֹת בִּכְלַל הַתַּלְמִידִים הַהֲגוּנִים אֵצֶל הַצַּדִּיקִים הָאֲמִתִּיִּים כִּי בְּרַחֲמֶיךָ וּבְחֶמְלָתֶךָ עֲזַרְתַּנִי הַרְבֵּה לִשְׁמֹעַ וּלְקַבֵּל כָּל כַּךְ תּוֹרָה קְדוֹשָׁה וְנוֹרָאָה וְנִשְׂגָּבָה מִפִּי הַצַּדִּיקִים הָאֲמִתִּיִּים מִימוֹת אֲבוֹתֵינוּ עַד הַיּוֹם הַזֶּה רַחֵם עָלַי וְעַל כָּל יִשְׂרָאֵל וְעָזְרֵנוּ וְהוֹשִׁיעֵנוּ שֶׁנִּזְכֶּה עַל יְדֵי הַתּוֹרָה הַקְּדוֹשָׁה לְהַמְשִׁיךְ עָלֵינוּ אֱלָהוּתְךָ לְכָל הַמְּקוֹמוֹת אֲשֶׁר אֲנַחְנוּ בָּהֶם כִּי בְּאַהֲבָתְךָ הַגְּדוֹלָה שֶׁאַתָּה אוֹהֵב אֶת עַמְּךָ יִשְׂרָאֵל, אַתָּה נוֹתֵן רְשׁוּת לְהַצַּדִּיקִים אֲמִתִּיִּים לְהַמְשִׁיךְ אֱלָהוּתְךָ לְתוֹךְ מֹחֵנוּ וְשִׂכְלֵנוּ, וְלִתְפֹּס וְלֶאֱסֹר אוֹתְךָ אֶצְלֵנוּ כִּבְיָכוֹל, בִּבְחִינַת: "מֶלֶךְ אָסוּר בָּרְהָטִים", בִּבְחִינַת: "עָלִיתָ לַמָּרוֹם שָׁבִיתָ שֶׁבִי" רַחֵם עָלֵינוּ לְמַעַן שְׁמֶךָ וְעָזְרֵנוּ וְהוֹשִׁיעֵנוּ שֶׁיִּגְמְרוּ הַצַּדִּיקִים עִמָּנוּ מַה שֶּׁהִתְחִילוּ לַעֲסוֹק בְּתִקּוּנֵנוּ לְגַלּוֹת לָנוּ אֱלָהוּתֶךָ, זַכֵּנוּ לְדַבֵּק מַחְשְׁבוֹתֵינוּ תָמִיד בְתוֹרָתְךָ הַקְּדוֹשָׁה יוֹמָם וָלָיְלָה, בְּקֶשֶׁר אַמִּיץ וְחָזָק וּבִדְבֵקוּת נִפְלָא, בְּאֹפֶן שֶׁיִּהְיֶה נִמְשָׁךְ וְנִתְפָּס אֱלָהוּתְךָ לְתוֹךְ מֹחֵנוּ וְשִׂכְלֵנוּ בִּקְדֻשָּׁה וּבְטָהֳרָה גְדוֹלָה, בֶּאֱמֶת בֶּאֱמוּנָה בְּאֵימָה וְיִרְאָה וּרְתֵת וְזִיעַ, וִיקֻיַּם בִּי מִקְרָא שֶׁכָּתוּב: "אֲחַזְתִּיו וְלֹא אַרְפֶּנּוּ"
<h3>תקל</h3>
וַחֲמֹל עָלַי בְּחֶמְלָתְךָ הַגְּדוֹלָה וְעָזְרֵנוּ וְהוֹשִׁיעֵנוּ לְהַתְמִיד בְּתוֹרָתְךָ הַקְּדוֹשָׁה לִשְׁמָהּ וְלַהֲגוֹת בָּהּ יוֹמָם וָלָיְלָה, עַד שֶׁנִּזְכֶּה בְּעַצְמֵנוּ לְחַדֵּשׁ חִדּוּשִׁים רַבִּים אֲמִתִּיִּים בְּתוֹרָתְךָ הַקְּדוֹשָׁה עַל פִּי הַדְּרָכִים שֶׁקִּבַּלְנוּ מֵאֲבוֹתֵינוּ וְרַבּוֹתֵינוּ הַצַּדִּיקִים הַקְּדוֹשִׁים הָאֲמִתִּיִּים, זְכוּתָם יָגֵן עָלֵינוּ רַחֵם עָלֵינוּ לְמַעַן שְׁמֶךָ שֶׁנִּזְכֶּה לְקַשֵּׁר מַחְשְׁבוֹתֵינוּ תָמִיד בְּתוֹרָתְךָ הַקְּדוֹשָׁה, וְלַחְשֹׁב וּלְעַיֵּן בָּהּ בְּעִיּוּן גָּדוֹל לִשְׁמָהּ וּלְהִתְפַּלֵּל לְפָנֶיךָ הַרְבֵּה שֶׁתָּאִיר עֵינֵינוּ בְּתוֹרָתֶךָ, וְתִפְקַח עֵינֵי שִׂכְלֵנוּ וְדַעְתֵּנוּ לְטוֹבָה, עַד שֶׁנִּזְכֶּה לְחַדֵּשׁ חִדוּשִׁים אֲמִתִּיִּים בְּתוֹרָתְךָ הַקְּדוֹשָׁה וְהַנּוֹרָאָה וְהַנִּשְׂגָּבָה מְאֹד מְאֹד וְנִזְכֶּה עַל יְדֵי כָּל הַחִדּוּשִׁים שֶׁנְּחַדֵּשׁ בְּתוֹרָתֶךָ, לְהַמְשִׁיךְ אֵלֵינוּ תָּמִיד אֱלָהוּתְךָ לְתוֹךְ מֹחֵנוּ וְשִׂכְלֵנוּ, וְיִמָּלֵא כְבוֹדֶךָ אֶת כָּל מֹחֵנוּ וְשִׂכְלֵנוּ וְדַעְתֵּנוּ וּלְבָבֵנוּ וּרְמַ"ח אֵבָרֵנוּ וּשְׁסָ"ה גִידֵנוּ וְכָל קוֹמָתֵנוּ וְאֶהְיֶה מֶרְכָּבָה לְשְׁכִינַת אֱלָהוּתְךָ, וְלֹא אֵצֵא עוֹד מִן הַקְּדֻשָּׁה חַס וְשָׁלוֹם אֲפִלּוּ כְּחוּט הַשַּׂעֲרָה וְלֹא אֶחְשֹׁב שׁוּם מַחֲשֶׁבֶת חוּץ חַס וְשָׁלוֹם, רַק אֶהְיֶה תָמִיד דָּבוּק בְּךָ וּבְתוֹרָתְךָ הַקְּדוֹשָׁה עַד שֶׁאֶזְכֶּה לְהַכְנִיס גַּם בַּאֲחֵרִים יְדִיעַת אֲמִתַּת אֱלָהוּתְךָ, לְהוֹדִיעַ לִבְנֵי הָאָדָם גְּבוּרוֹתֶךָ וּכְבוֹד הֲדַר מַלְכוּתֶךָ, שֶׁאֶזְכֶּה לְהַמְשִׁיךְ אֱלָהוּתְךָ לְתוֹךְ מֹחָם וְשִׂכְלָם וּלְבָבָם עַל יְדֵי דִבְרֵי הַתּוֹרָה הַקְּדוֹשָׁה שֶׁתְּזַכֵּנִי לְהַשְׁמִיעַ בְּאָזְנֵיהֶם וּבִלְבָבֵיהֶם וְתִפְתַּח עֵינָם וְשִׂכְלָם וּלְבָבָם שֶׁיַּרְגִּישׁוּ נְעִימוּת הַתּוֹרָה, וְתַטְעִימֵם נוֹעַם זִיוָךְ עַד שֶׁנִּזְכֶּה כֻלָּנוּ, עַמְּךָ בֵּית יִשְׂרָאֵל, לְהַכִּיר אוֹתְךָ בֶּאֱמֶת מְהֵרָה "לַחֲזוֹת בְּנֹעַם יְהֹוָה וּלְבַקֵּר בְּהֵיכָלוֹ תּוֹדִיעֵנִי אוֹרַח חַיִּים, שֹׂבַע שְׂמָחוֹת אֶת פָּנֶיךָ, נְעִימוֹת בִּימִינְךָ נֶצַח"
<h3>תקלא</h3>
וְשָׁמְרֵנוּ וְהַצִּילֵנוּ תָמִיד מִתַּלְמִידִים שֶׁאֵינָם הֲגוּנִים, כִּי אַתָּה יָדַעְתָּ כִּי בָשָׂר וָדָם אֲנַחְנוּ וְאֵין אִתָּנוּ יוֹדֵעַ עַד מָה אֵיךְ לְהִזָּהֵר וּלְהִשָּׁמֵר מֵהֶם חוּסָה עַל כְּבוֹד הַתּוֹרָה הַקְּדוֹשָׁה שֶׁלֹּא תַגִּיעַ לְתַלְמִידִים שֶׁאֵינָם הֲגוּנִים שֶׁאֵינָם רְאוּיִם לְקַבְּלָהּ [וְתָחוֹס] וּתְרַחֵם עֲלֵיהֶם, וּתְשִׁיבֵם מְהֵרָה בִּתְשׁוּבָה שְׁלֵמָה לְפָנֶיךָ, בְּאֹפֶן שֶׁיּוּכְלוּ בְּרַחֲמֶיךָ לְקַבֵּל אֲמִתַּת נְעִימוּת הַתּוֹרָה הַקְּדוֹשָׁה וּתְגַלֶּה הָאֱמֶת בָּעוֹלָם וְלֹא יִהְיֶה כֹּחַ לְהַשֶּׁקֶר לְהַסְתִּיר וּלְהַעֲלִים הָאֱמֶת חַס וְשָׁלוֹם וְשָׁמְרֵנוּ וְהַצִּילֵנוּ בְּרַחֲמֶיךָ כָּל יָמֵינוּ לְעוֹלָם מֵעוֹנֶשׁ תְּפִיסָה וּבֵית הָאֲסוּרִים חַס וְשָׁלוֹם שֶׁלֹּא נָבֹא לְעוֹלָם לִתְפִיסָה וּבֵית הָאֲסוּרִים וּתְרַחֵם עַל כָּל עַמְּךָ בֵּית יִשְׂרָאֵל שֶׁכְּבָר נִתְפְּסוּ בְּבֵית הָאֲסוּרִים שֶׁתְּמַהֵר לְהוֹצִיאָם מִשָּׁם בְּשָׁלוֹם וָנַחַת, כִּי אַתָּה יוֹדֵעַ צַעֲרָם וּמַכְאוֹבָם, וְעֹצֶם הָרַחֲמָנוּת אֲשֶׁר עֲלֵיהֶם, הוֹצִיאֵם מֵחֹשֶׁךְ וְצַלְמָוֶת וּמוֹסְרוֹתֵיהֶם תְּנַתֵּק "יְהֹוָה מַתִּיר אֲסוּרִים, אֱמוֹר לַאֲסוּרִים צֵאוּ וְלַאֲשֶׁר בַּחֹשֶךְ הִגָּלוּ" וְתֵן לָנוּ פַרְנָסָתֵנוּ בְהַרְחָבָה גְדוֹלָה מֵאִתְּךָ לְחַיִּים טוֹבִים וּלְשָׁלוֹם, בְּאֹפֶן שֶׁנִּזְכֶּה לִהְיוֹת כִּרְצוֹנְךָ הַטּוֹב בֶּאֱמֶת כָּל יְמֵי חַיֵּינוּ לְעוֹלָם "וִיהִי נֹעַם יְהֹוָה אֱלֹהֵינוּ, עָלֵינוּ וּמַעֲשֵׂה יָדֵינוּ כּוֹנְנָה עָלֵינוּ, וּמַעֲשֵׂה יָדֵינוּ כּוֹנְנֵהוּ יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה, צוּרִי וְגוֹאֲלִי וַאֲנִי תְפִלָּתִי לְךָ יְהֹוָה עֵת רָצוֹן אֱלֹהִים בְּרָב חַסְדֶּךָ עֲנֵנִי בֶּאֱמֶת יִשְׁעֶךָ יְהֹוָה עֹז לְעַמּוֹ יִתֵּן יְהֹוָה יְבָרֵךְ אֶת עַמּוֹ בַשָּׁלוֹם בָּרוּךְ יְהֹוָה לְעוֹלָם אָמֵן וְאָמֵן":
<h2>תפילה נד</h2>
<h3>תקלב</h3>
{מיוסד על תורה ס"ו} אֵל רַחוּם שְׁמֶךָ, אֵל חַנּוּן שְׁמֶךָ, בָּנוּ נִקְרָא שְׁמֶךָ, "יְהֹוָה עֲשֵׂה לְמַעַן שְׁמֶךָ "אִם עֲוֹנֵינוּ עָנוּ בָנוּ יְהֹוָה עֲשֵׂה לְמַעַן שְׁמֶךָ, לְמַעַן שִׁמְךָ יְהֹוָה וְסָלַחְתָּ לַעֲוֹנֵינוּ כִּי רַב הוּא", יַעֲנֵנוּ יְהֹוָה בְּיוֹם צָרָה יְשַׂגְּבֵנוּ שֵׁם אֱלֹהֵי יַעֲקֹב, "אַל יָשֹׁב דַּךְ נִכְלָם עָנִי וְאֶבְיוֹן יְהַלְלוּ שְׁמֶךָ, לֹא לָנוּ יְהֹוָה לֹא לָנוּ כִּי לְשִׁמְךָ תֵּן כָּבוֹד עַל חַסְדְּךָ עַל אֲמִתֶּךָ, לְמַעַן שִׁמְךָ יְהֹוָה תְּחַיֵּנִי, בְּצִדְקָתְךָ תּוֹצִיא מִצָּרָה נַפְשִׁי יְהֹוָה שִׁמְךָ לְעוֹלָם יְהֹוָה זִכְרְךָ לְדוֹר וָדוֹר", הַבִּיטָה וּרְאֵה "לְמִי עוֹלַלְתָּ כֹּה", רְאֵה נָא בְּעָנְיֵנוּ וְרִיבָה רִיבֵנוּ, כִּי צָרוֹת סְבָבוּנוּ בִּכְלָל וּבִפְרָט כִּי אָנוּ רְחוֹקִים מִמְּךָ כְּמוֹ שֶׁאָנוּ רְחוֹקִים, כַּאֲשֶׁר יוֹדֵעַ כָּל אֶחָד בְּנַפְשׁוֹ, וּבְתוֹךְ כַּךְ יָצְאוּ עָלֵינוּ גְּזֵרוֹת קָשׁוֹת וּמָרוֹת כָּאֵלּוּ, אֲשֶׁר אִי אֶפְשָׁר לְסָבְלָן, וּזְכוּת וּמַעֲשִׂים טוֹבִים אֵין בָּנוּ לְרַצּוֹתְךָ בָּהֶם וּבַעֲווֹנוֹתֵינוּ הָרַבִּים כָּשַׁל כֹּחֵנוּ אֲפִלּוּ לִצְעֹק וְלִזְעֹק אֵלֶיךָ כָּרָאוּי, וּבַמֶּה נִתְרַצֶּה אֶל אֲדוֹנֵנוּ מַלְכֵּנוּ עַל כֵּן עַתָּה אֵין לָנוּ שׁוּם פִּתְחוֹן פֶּה וְלֹא שׁוּם דֶּרֶךְ לָבוֹא לְפָנֶיךָ וְלֹא שׁוּם מִשְׁעָן וּמִבְטָח, כִּי אִם בְּשִׁמְךָ לְבַד בְּשִׁמְךָ בָּאנוּ לְפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, אֲשֶׁר בְּרַחֲמֶיךָ הָרַבִּים קָרָאתָ שִׁמְךָ עָלֵינוּ מִימוֹת אֲבֹתֵינוּ, שֶׁתַּעֲשֶׂה לְמַעַן שִׁמְךָ הַגָּדוֹל הַמְשֻׁתָּף בִּשְׁמֵנוּ וּלְמַעַן שֵׁם כָּל הַצַּדִּיקִים הָאֲמִתִּיִּים אֲשֶׁר הֵם שְׁמֶךָ, וְתָחוֹס וְתַחְמֹל וּתְרַחֵם עָלֵינוּ וְתַמְתִּיק וְתָקֵל וּתְבַטֵּל כָּל הַדִּינִים וְכָל הַגְּזֵרוֹת מֵעָלֵינוּ וּמֵעַל עַמְּךָ בֵּית יִשְׂרָאֵל, וּבִפְרָט הַגְּזֵרָה הַקָּשָׁה וְהַמָּרָה שֶׁיָּצְאָה בְּסָמוּךְ רַחֵם עָלֵינוּ לְמַעַן שְׁמֶךָ וּתְסִירָהּ וּתְבַטְּלָהּ מֵעָלֵינוּ מְהֵרָה, כִּי אֵין מִי יַעֲמֹד בַּעֲדֵנוּ שִׁמְךָ הַגָּדוֹל יַעֲמוֹד לָנוּ בְּעֵת צָרָה, כִּי כְבָר גִּלִּיתָ לָנוּ כִּי אֵין טוֹב בְּעֵינֶיךָ לַהֲמִיתֵנוּ אוֹ לְהַעֲנִישֵׁנוּ חַס וְשָׁלוֹם, כִּי "בְּכָל צָרָתָם לוֹ צָר", וּכְתִיב: "גַּם עֲנוֹשׁ לַצַּדִּיק לֹא טוֹב" כִּי שִׁמְךָ מְשֻׁתָּף בָּנוּ, וְכָל הָעֳנָשִׁים חַס וְשָׁלוֹם נוֹגְעִים בְּךָ כִּבְיָכוֹל וּבְהַצַּדִּיקֵי אֱמֶת, בִּפְרַט גְּזֵרָה קָשָׁה וּמָרָה כָּזֹאת, אֲשֶׁר עִקָּרָהּ עַל דָּתְךָ הַקָּדוֹשׁ, כִּי לֹא עָלֵינוּ תְלֻנָּתָם וְשִׂנְאָתָם, כִּי אִם עָלֶיךָ וְעַל דַּת תּוֹרָתְךָ הַקְּדוֹשָׁה וְהַטְּהוֹרָה וְהַתְּמִימָה
<h3>תקלג</h3>
רַחֵם רַחֵם מָלֵא רַחֲמִים, כִּי שִׁמְךָ נִקְרָא עָלֵינוּ אַל תַּנִּיחֵנוּ יֶהֱמוּ מֵעֶיךָ וְרַחֲמֶיךָ עָלֵינוּ בְּעֵת צָרָה כָּזֹאת, "הַצִּילֵנוּ מִיַּד אוֹיְבֵנוּ וְנַעַבְדֶּךָּ" רַחֵם עָלֵינוּ בִּזְכוּת הַצַּדִּיקִים הַגְּדוֹלִים הָאֲמִתִּיִּים שֶׁסָּבְלוּ יִסּוּרִים קָשִׁים הַרְבֵּה וְעָשׂוּ תְשׁוּבָה שְׁלֵמָה עֲבוּר כָּל יִשְׂרָאֵל, אֲשֶׁר רִבּוּי יִסּוּרֵיהֶם וּתְשׁוּבָתָם הַגְּדוֹלָה שֶׁעָשׂוּ עֲבוּר כָּל יִשְׂרָאֵל הוּא כְדַאי וְהָגוּן לְכַפֵּר וְלִסְלֹחַ עֲוֹנוֹת וּפְשָׁעִים שֶׁל כָּל יִשְׂרָאֵל מֵרֹאשׁ וְעַד סוֹף כִּי רַק אַתָּה לְבַד יוֹדֵעַ גֹּדֶל הַכֹּחַ הַנּוֹרָא וְהַנִּשְׂגָּב שֶׁל תְּשׁוּבָתָם הַנִּפְלָאָה שֶׁעָשׂוּ עֲבוּר כָּל יִשְׂרָאֵל וּבַעֲווֹנוֹתֵנוּ הָרַבִּים עַתָּה וּבַחֲלִישׁוּתֵנוּ הֶעָצוּם, אֵין לָנוּ שׁוּם סְמִיכָה כִּי אִם עֲלֵיהֶם וְעַל כֹּחַ תְּשׁוּבָתָם הַגְּדוֹלָה שֶׁעָשׂוּ עֲבוּרֵנוּ, כִּי שְׁמָם הַקָּדוֹשׁ נִקְרָא עָלֵינוּ וּבִזְכוּת שְׁמוֹתָם הַקְּדוֹשִׁים אֲשֶׁר הֵם שִׁמְךָ אֲשֶׁר נִקְרָא עָלֵינוּ, עַל זֶה לְבַד תָּמַכְנוּ יְתֵדוֹתֵנוּ עַתָּה לָבוֹא לְפָנֶיךָ שֶׁתָּחוֹס וְתַחְמֹל וּתְרַחֵם עַל דּוֹר עָנִי כָּזֶה דּוֹר חָלוּשׁ כָּזֶה, וּתְמַהֵר וְתָחִישׁ לַעֲקֹר וּלְשַׁבֵּר וּלְבַטֵּל [הגזרה הקשה שיצאה עלינו ליקח בני ישראל לחיל עם שאר] כָּל הַגְּזֵרוֹת שֶׁיָּצְאוּ כְּבָר וְשֶׁרוֹצִים לְהוֹצִיא חַס וְשָׁלוֹם, חֲמֹל עַל שְׁאֵרִית עַמְּךָ יִשְׂרָאֵל לְמַעַן שִׁמְךָ וְשֵׁם הַצַּדִּיקִים שֶׁנִּקְרָאִים עָלֵינוּ, כִּי אַתָּה הוּא מַלְכֵּנוּ מֶלֶךְ אֲבוֹתֵינוּ גוֹאֲלֵנוּ גוֹאֵל אֲבוֹתֵינוּ, צוּרֵנוּ צוּר יְשׁוּעָתֵנוּ, פּוֹדֵנוּ וּמַצִּילֵנוּ מֵעוֹלָם הוּא שְׁמֶךָ, וְאֵין לָנוּ עוֹד אֱלֹהִים זוּלָתֶךָ סֶלָה
<h3>תקלד</h3>
עֲשֵׂה לְמַעַן שְׁמֶךָ וְקַדֵּשׁ אֶת שְׁמֶךָ, וֶהְיֵה עִמָּנוּ וְעָזְרֵנוּ שֶׁנִּזְכֶּה מְהֵרָה לָשׁוּב אֵלֶיךָ בֶּאֱמֶת וְלֵב שָׁלֵם, וּבִפְרָט בַּיָּמִים הַנּוֹרָאִים הַקְּדוֹשִׁים וְהַמְּאֻיָּמִים מְאֹד מְאֹד שֶׁהֵם יְמֵי אֱלוּל וְרֹאשׁ הַשָּׁנָה, וַעֲשֶׂרֶת יְמֵי תְשׁוּבָה וְיוֹם הַכִּפּוּרִים, שֶׁהֵם אַרְבָּעִים יְמֵי רָצוֹן, שֶׁבָּהֶם נִתְרַצֵּיתָ לְמֹשֶׁה רַבֵּנוּ עָלָיו הַשָּׁלוֹם וְנָתַתָּ לוֹ אֶת הַלּוּחוֹת [שְׁנִיּוֹת] הָאַחֲרוֹנִים, עַד שֶׁבַּיּוֹם הָאַחֲרוֹן נִתְרַצֵּיתָ לוֹ בִּשְׁלֵמוּת וְאָמַרְתָּ לוֹ בְּשִׂמְחָה 'סָלַחְתִּי כִּדְבָרֶךָ', וְנִקְבַּע לְיוֹם מְחִילָה וּסְלִיחָה לַדּוֹרוֹת, הוּא יוֹם הַכִּפּוּרִים הַקָּדוֹשׁ וְהַנּוֹרָא וְהַנִּשְׂגָּב, יוֹם אֶחָד בַּשָּׁנָה וְהַכֹּל עָשִׂיתָ לְמַעַן שִׁמְךָ הַגָּדוֹל וְהַקָּדוֹשׁ שֶׁנִּקְרָא עָלֵינוּ רַחֵם עָלֵינוּ וְעָזְרֵנוּ וְהוֹשִׁיעֵנוּ שֶׁנִּזְכֶּה לְקַבֵּל הַיָּמִים הַקְּדוֹשִׁים הַנּוֹרָאִים הַלָּלוּ בִּקְדֻשָּׁה וּבְטָהֳרָה גְדוֹלָה, וְנִזְכֶּה לָשׁוּב בָּהֶם בִּתְשׁוּבָה שְׁלֵמָה בֶּאֱמֶת, וּלְקַבֵּל עָלֵינוּ בֶּאֱמֶת וּבְלֵב שָׁלֵם לֵילֵךְ בִּדְרָכֶיךָ וּלְקַיֵּם מִצְווֹתֶיךָ וְלַעֲסוֹק בְּתוֹרָתְךָ בֶּאֱמֶת כֹּל יְמֵי חַיֵּינוּ, וּלְהִתְפַּלֵּל בְּכַוָּנָה שְׁלֵמָה וְנִשְׁפֹּךְ לִבֵּנוּ כַּמַּיִם נֹכַח פְּנֵי יְהֹוָה, פַּלְגֵי מַיִם תֵּרֵד עֵינֵינוּ עַל חַטֹּאתֵינוּ וַעֲווֹנוֹתֵינוּ וּפְשָׁעֵינוּ וְעַל רִבּוּי צָרוֹתֵינוּ, עַד אֲשֶׁר נִזְכֶּה לְרַצּוֹת וּלְפַיֵּס אוֹתְךָ שֶׁתִּמְחֹל וְתִסְלַח וּתְכַפֵּר לָנוּ אֶת כָּל חַטֹּאתֵינוּ וַעֲווֹנוֹתֵינוּ וּפְשָׁעֵינוּ שֶׁחָטָאנוּ וְשֶׁעָוִינוּ וְשֶׁפָּשַׁעְנוּ לְפָנֶיךָ, וּתְעַקֵּר וּתְשַׁבֵּר וּתְבַטֵּל כָּל הַגְּזֵרוֹת שֶׁאֵינָם טוֹבוֹת מֵעָלֵינוּ, הֵן אוֹתָם שֶׁכְּבָר נִגְזְרוּ הֵן אוֹתָם שֶׁרוֹצִים לִגְזֹר חַס וְשָׁלוֹם, עַד שֶׁנִּזְכֶּה שֶׁיִּתְגַּדֵּל וְיִתְקַדֵּשׁ שִׁמְךָ הַגָּדוֹל עַל יָדֵינוּ תָמִיד וּכְשֵׁם שֶׁעָנִיתָ לְמֹשֶׁה רַבֵּנוּ וְאָמַרְתָּ לוֹ בְּיוֹם הַכִּפּוּרִים בְּשִׂמְחָה 'סָלַחְתִּי', כֵּן תִּתְרַצֶּה וְתִתְפַּיֵּס לְעַמְּךָ יִשְׂרָאֵל בְּיוֹם הַכִּפּוּרִים וְתַעֲנֶה וְתֹאמַר לָהֶם 'סָלַחְתִּי' בְּשִׂמְחָה וְחֶדְוָה רַבָּה, וְיִגְדַּל שִׁמְךָ עַד עוֹלָם, עַד שֶׁנִּזְכֶּה בְּמָחֳרָת יוֹם הַכִּפּוּרִים שֶׁיִּהְיֶה רָאוּי לִקְרוֹתוֹ "שֵׁם יְהֹוָה" בֶּאֱמֶת לַאֲמִתּוֹ, עַל יְדֵי שֶׁיֻּגְדַּל בּוֹ שֵׁם יְהֹוָה לָנֶצַח עַל יְדֵי הַמְּחִילָה וְהַסְּלִיחָה שֶׁל יוֹם הַכִּפּוּרִים, וְעַל יְדֵי בִּטּוּל כָּל הַגְּזֵרוֹת וְכָל הַצָּרוֹת מֵעָלֵינוּ, שֶׁאָז דַּיְקָא שִׁמְךָ הַגָּדוֹל בִּשְׁלֵמוּת, כַּאֲשֶׁר הוֹדַעְתָּ לָנוּ עַל יְדֵי חֲכָמֶיךָ הַקְּדוֹשִׁים [זִכְרוֹנָם לִבְרָכָה] זְכוּתָם יָגֵן עָלֵינוּ
<h3>תקלה</h3>
וְנִזְכֶּה עַל יְדֵי זֶה לְקַבֵּל יְמֵי חַג הַסֻּכּוֹת וּשְׁמִינִי עֲצֶרֶת וְשִׂמְחַת תּוֹרָה בְּשִׂמְחָה וְחֶדְוָה גְדוֹלָה, בִּקְדֻשָּׁה וּבְטָהֳרָה בְּיִרְאָה וְאַהֲבָה, וּלְקַיֵּם כָּל הַמִּצְווֹת הַנּוֹרָאוֹת הַנּוֹהֲגוֹת בַּיָּמִים הָאֵלּוּ בִּשְׁלֵמוּת גָּדוֹל וּבְשִׂמְחָה עֲצוּמָה בְּשִׁמְךָ הַגָּדוֹל וְהַקָּדוֹשׁ, "אֶשְׂמְחָה וְאֶעֶלְצָה בָךְ אֲזַמְּרָה שִׁמְךָ עֶלְיוֹן יוֹדוּ שִׁמְךָ גָּדוֹל וְנוֹרָא קָדוֹשׁ הוּא" רַחֵם עָלֵינוּ אָבִינוּ מַלְכֵּנוּ לְמַעַן שִׁמְךָ לְבַד, בַּטֵּל מֵעָלֵינוּ כָּל גְּזֵרוֹת קָשׁוֹת וְהַחֲזִירֵנוּ בִּתְשׁוּבָה שְׁלֵמָה לְפָנֶיךָ, וְהַצִּילֵנוּ מִכָּל מִינֵי עֳנָשִׁים בְּגוּף וָנֶפֶשׁ וּמָמוֹן בָּעוֹלָם הַזֶּה וּבָעוֹלָם הַבָּא, וְתֵן לָנוּ חַיִּים טוֹבִים וַאֲרוּכִים, בָּנֵי חַיֵּי וּמְזוֹנֵי וְעֹשֶׁר וְכָבוֹד וְכָל טוּב לָנֶצַח בָּזֶה וּבַבָּא וְהַכֹּל לְמַעַן שְׁמֶךָ, כִּי בְשֵׁם קָדְשְׁךָ לְבַד בָּטָחְנוּ, נָגִילָה וְנִשְׂמְחָה בִישׁוּעָתֶךָ "אֱלֹהִים בְּשִׁמְךָ הוֹשִׁיעֵנִי וּבִגְבוּרָתְךָ תְּדִינֵנִי, עָזְרֵנוּ אֱלֹהֵי יִשְׁעֵנוּ עַל דְּבַר כְּבוֹד שְׁמֶךָ, וְהַצִּילֵנוּ וְכַפֵּר עַל חַטֹּאתֵינוּ לְמַעַן שְׁמֶךָ, הוֹשִׁיעֵנוּ יְהֹוָה אֱלֹהֵינוּ וְקַבְּצֵנוּ מִן הַגּוֹיִם לְהוֹדוֹת לְשֵׁם קָדְשֶׁךָ לְהִשְׁתַּבֵּחַ בִּתְהִלָּתֶךָ" וִיקֻיַּם בָּנוּ מִקְרָא שֶׁכָּתוּב: "וַיּוֹשִׁיעֵם לְמַעַן שְׁמוֹ לְהוֹדִיעַ אֶת גְּבוּרָתוֹ" וְנֶאֱמַר: "וְאַתָּה אֱלֹהִים אֲדֹנָי עֲשֵׂה אִתִּי לְמַעַן שְׁמֶךָ כִּי טוֹב חַסְדְּךָ הַצִּילֵנִי", וְנֶאֱמַר: "כָּל גּוֹיִם סְבָבוּנִי, בְּשֵׁם יְהֹוָה כִּי אֲמִילַם, סַבּוּנִי גַם סְבָבוּנִי, בְּשֵׁם יְהֹוָה כִּי אֲמִילַם, סַבּוּנִי כִדְבוֹרִים דֹּעֲכוּ כְּאֵשׁ קוֹצִים בְּשֵׁם יְהֹוָה כִּי אֲמִילַם" וְנֶאֱמַר:
"וְלֹא נָסוֹג מִמֶּךָּ תְּחַיֵּנוּ וּבְשִׁמְךָ נִקְרָא", וְנֶאֱמַר: "עֶזְרֵנוּ בְּשֵׁם יְהֹוָה עוֹשֵׂה שָׁמַיִם וָאָרֶץ" וְנֶאֱמַר: "וְיֵדְעוּ כִּי אַתָּה שִׁמְךָ יְהֹוָה לְבַדֶּךָ, עֶלְיוֹן עַל כָּל הָאָרֶץ", וְנֶאֱמַר: "יְהִי שֵׁם יְהֹוָה מְבֹרָךְ מֵעַתָּה וְעַד עוֹלָם הוֹצִיאָה מִמַּסְגֵּר נַפְשִׁי לְהוֹדוֹת אֶת שְׁמֶךָ, בִּי יַכְתִּירוּ צַדִּיקִים כִּי תִגְמֹל עָלָי בָּרוּךְ יְהֹוָה אֱלֹהִים אֱלֹהֵי יִשְׂרָאֵל עוֹשֵׂה נִפְלָאוֹת לְבַדּוֹ, וּבָרוּךְ שֵׁם כְּבוֹדוֹ לְעוֹלָם, וְיִמָּלֵא כְבוֹדוֹ אֶת כָּל הָאָרֶץ אָמֵן וְאָמֵן":
<h2>תפילה נה</h2>
<h3>תקלו</h3>
{מיוסד על תורה ע"ו} "בַּיהֹוָה חָסִיתִי אֵיךְ תֹּאמְרוּ לְנַפְשִׁי נוּדִי הַרְכֶם צִפּוֹר" רִבּוֹנוֹ שֶׁל עוֹלָם, אֱלֹהֵי יִשְׂרָאֵל, אַתָּה יוֹדֵעַ גֹּדֶל עֹצֶם מְרִירוּת הַגָּלוּת בִּכְלָל וּבִפְרָט וּבִפְרָטֵי פְּרָטִיּוּת, כִּי מִפְּנֵי חֲטָאֵינוּ גָּלִינוּ מֵאַרְצֵנוּ וְנִתְרַחַקְנוּ מֵעַל אַדְמָתֵנוּ, וּמִגּוֹלָה אֶל גּוֹלָה הָלַכְנוּ וּמִכְּלִי אֶל כְּלִי הוּרַקְנוּ, הֵן כְּלַל יִשְׂרָאֵל בִּכְלָל וְהֵן כָּל אֶחָד וְאֶחָד בִּפְרָטִיּוּת, כִּי כַמָּה וְכַמָּה גָלֻיּוֹת וְטִלְטוּלִים עוֹבְרִים עַל כָּל אֶחָד וְאֶחָד מִיִּשְׂרָאֵל בְּגַשְׁמִיּוּת וּבְרוּחָנִיּוּת, "כְּצִפּוֹר נוֹדֶדֶת מִן קִנָּהּ, כֵּן אִישׁ נוֹדֵד מִמְּקוֹמוֹ" וּבְעֹצֶם צָרוֹתֵינוּ בְּגוּף וָנֶפֶשׁ וּמָמוֹן, גַּם כְּשֶׁאָנוּ יוֹשְׁבִים בְּבָתֵּינוּ אָנוּ נָעִים וְנָדִים כִּי אֵין לָנוּ שׁוּם מְנוּחָה מֵרוֹדְפֵינוּ וְשׂוֹנְאֵינוּ בְּגַשְׁמִיּוּת וְרוּחָנִיּוּת, בִּפְרָט עַתָּה בְּעֵת צָרָה הַמָּרָה הַזֹּאת אֲשֶׁר כָּל אֶחָד חוֹשֵׁב מַחֲשָׁבוֹת אֵיךְ לִבְרֹחַ וּלְהִטָּמֵן וּלְהִסָּתֵר מִפְּנֵי הַצָּרוֹת הַקָּשׁוֹת הָאֵלֶּה, אֲשֶׁר "כָּשַׁל כֹּחַ הַסַּבָּל" רַחֵם עָלַי וְעַל כָּל יִשְׂרָאֵל הַכְּבוּשִׁים בַּגּוֹלָה, שֶׁבְּכָל מָקוֹם שֶׁנָּבוֹא שָׁם בְּגָלוּת וְטִלְטוּל בְּגַשְׁמִיּוּת וְרוּחָנִיּוּת, שֶׁתִּהְיֶה עִמָּנוּ, וְתַעַזְרֵנוּ לְהָרִים וּלְנַשֵּׂא וּלְהַגְבִּיהַּ כָּל הַמְּקוֹמוֹת הָאֵלֶּה אֵלֶיךָ וּלְתוֹרָתֶךָ וְלַעֲבוֹדָתֶךָ, עַד שֶׁגַּם כָּל הַמְּקוֹמוֹת הָרְחוֹקִים מֵהַקְּדֻשָּׁה מְאֹד שֶׁאָנוּ כְּבוּשִׁים בַּגּוֹלָה שָׁם, יָשׁוּבוּ כֻּלָּם אֵלֶיךָ תִּתְבָּרַךְ לָנֶצַח, עַד שֶׁבְּכָל הַמְּקוֹמוֹת הָרְחוֹקִים מִמְּךָ מְאֹד יַעַסְקוּ בָּהֶם בַּתּוֹרָה וּבַעֲבוֹדָה בֶּאֱמֶת וְיִלְמְדוּ בָּהֶם תּוֹרָה בָּרַבִּים, וִיקֻיַּם מְהֵרָה מִקְרָא שֶׁכָּתוּב: "וְנִשְׁאָר גַּם הוּא לֵאלֹהֵינוּ"
<h3>תקלז</h3>
מָלֵא רַחֲמִים, רְאֵה נָא בְעָנְיֵנוּ וְרִיבָה רִיבֵנוּ וּמַהֵר לְגָאֳלֵנוּ גְאֻלָּה שְׁלֵמָה מְהֵרָה לְמַעַן שְׁמֶךָ, רְאֵה "כִּי אָזְלַת יָד וְאֶפֶס עָצוּר וְעָזוּב", רְאֵה אֶת עַמְּךָ מְרוּדִים מְאֹד בִּכְלָל וּבִפְרָט, הַבֵּט יָמִין וְאֵין עוֹזֵר לִשְׂמֹאל וְאֵין סוֹמֵךְ, "כִּי שָׁחָה לֶעָפָר נַפְשֵׁנוּ, דָּבְקָה לָאָרֶץ בִּטְנֵנוּ קוּמָה עֶזְרָתָה לָנוּ וּפְדֵנוּ לְמַעַן חַסְדֶּךָ יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי בָּרוּךְ יְהֹוָה אֱלֹהִים אֱלֹהֵי יִשְׂרָאֵל עוֹשֶׂה נִפְלָאוֹת לְבַדּוֹ וּבָרוּךְ שֵׁם כְּבוֹדוֹ לְעוֹלָם וְיִמָּלֵא כְבוֹדוֹ אֶת כָּל הָאָרֶץ אָמֵן וְאָמֵן":
<h2>תפילה נו</h2>
<h3>תקלח</h3>
{מיוסד על תורה צ"א} "מִי יָקוּם לִי עִם מְרֵעִים מִי יִתְיַצֵּב לִי עִם פּוֹעֲלֵי אָוֶן לוּלֵי יְהֹוָה עֶזְרָתָה לִי כִּמְעַט שָׁכְנָה דּוּמָה נַפְשִׁי אִם אָמַרְתִּי מָטָה רַגְלִי חַסְדְּךָ יְהֹוָה יִסְעָדֵנִי בְּרוֹב שַׂרְעַפַּי בְּקִרְבִּי תַּנְחוּמֶיךָ יְשַׁעַשְׁעוּ נַפְשִׁי" רִבּוֹנוֹ שֶׁל עוֹלָם מָלֵא רַחֲמִים, חָפֵץ חֶסֶד וּמַרְבֶּה לְהֵטִיב, טוֹב וּמֵטִיב לָרָעִים וְלַטּוֹבִים, הַחוֹשֵׁב מַחֲשָׁבוֹת לְבַל יִדַּח מִמְּךָ נִדָּח "פְּקַח עֵינֶיךָ וּרְאֵה שׁוֹמְמוֹתֵינוּ", רְאֵה "כִּי אָזְלַת יָד וְאֶפֶס עָצוּר וְעָזוּב", כִּי אֵין מִי יַעֲמוֹד בַּעֲדֵנוּ מַה נַּעֲשֶׂה וּמַה נִּפְעָל אַחֲרֵי אֲשֶׁר [לָקַחְתָּ] לֻקַּח מֵאִתָּנוּ עֲטֶרֶת רֹאשֵׁנוּ גְאוֹנֵי עֻזֵּנוּ מַחֲמַדֵּי עֵינֵינוּ, הֵן הֵמָּה צַדִּיקֵי אֱמֶת אֲשֶׁר נִסְתַּלְּקוּ בְּדוֹרוֹתֵינוּ אֲשֶׁר כָּל יְמֵי חַיֵּיהֶם הַקְּדוֹשִׁים הָיִינוּ עוֹמְדִים וּמְצַפִּים לִישׁוּעָה, שֶׁבְּדִבְרֵיהֶם [שֶׁבְּדַרְכֵיהֶם] הַנּוֹרָאִים וּבְתַחְבּוּלוֹתֵיהֶם הַנִּפְלָאוֹת יְקַרְבוּ אוֹתָנוּ כֻּלָּנוּ לְהַשֵּׁם יִתְבָּרַךְ וּבַעֲווֹנוֹתֵינוּ הָעֲצוּמִים וְהָרַבִּים וְהַכְּבֵדִים מְאֹד, חָשַׁךְ הַשֶּׁמֶשׁ בַּצָּהֳרַיִם וְנִשְׁאַרְנוּ כִיתוֹמִים וְאֵין אָב, וּמַה נַּעֲשֶׂה עַתָּה אֶל מִי מִקְּדוֹשִׁים נִפְנֶה
<h3>תקלט</h3>
מָלֵא רַחֲמִים לַמְּדֵנוּ אֵיךְ לִזְעֹק וְלִבְכּוֹת וּלְקוֹנֵן וְלִסְפּוֹד עַל הִסְתַּלְּקוּת הַצַּדִּיקִים הָאֲמִתִּיִּים, בְּאֹפֶן שֶׁנִּזְכֶּה לְעוֹרֵר רַחֲמֶיךָ עַל עֲנִיִּים כָּמוֹנוּ הַיּוֹם, שֶׁתּוֹרֵנוּ וּתְלַמְּדֵנוּ אֵיךְ לְבַקֵּשׁ וּלְחַפֵּשׂ וְלִמְצֹא אֶת הַצַּדִּיקִים הָאֲמִתִּיִּים שֶׁבַּדּוֹר הַזֶּה, שֶׁיֵּשׁ לָהֶם כֹּחַ לְהַנְהִיג אוֹתָנוּ בְּדֶרֶךְ הָאֱמֶת, וּלְקָרְבֵנוּ לְתוֹרָתֶךָ וְלַהֲשִׁיבֵנוּ אֵלֶיךָ בֶּאֱמֶת וְנִזְכֶּה לְהִתְקָרֵב אֲלֵיהֶם בֶּאֱמֶת וּבִשְׁלֵמוּת לְהַאֲמִין בְּדִבְרֵיהֶם [הַנֶּאֱמָנִים] הַנְּעִימִים בֶּאֱמוּנָה שְׁלֵמָה בֶּאֱמֶת שֶׁכָּל דִּבְרֵיהֶם וְשִׂיחוֹתֵיהֶם צְרִיכִים לִמּוּד, כִּי גַם בְּשִׂיחָתָם שִׂיחַת חֻלִּין נֶעְלַם בָּהֶם תּוֹרָה נִפְלָאָה וְסוֹדוֹת עִלָּאִין וְרָזִין הַרְבֵּה וְאַטֶּה אָזְנִי וַאֲקַשֵּׁר דַּעְתִּי הֵיטֵב לְשִׂיחָתָם הַקְּדוֹשָׁה, עַד שֶׁאֶזְכֶּה שֶׁיְּקַשְּׁרוּ אוֹתִי עַל יְדֵי שִׂיחָתָם אֵלֶיךָ בֶּאֱמֶת
<h3>תקמ</h3>
רַחֵם עָלַי מָלֵא רַחֲמִים, וַעֲשֵׂה אֶת אֲשֶׁר תַּעֲשֶׂה בְּרַחֲמֶיךָ וּבְנִפְלְאוֹתֶיךָ הַנּוֹרָאוֹת, בְּאֹפֶן שֶׁאֶזְכֶּה עַל כָּל פָּנִים מֵעַתָּה לָשׁוּב אֵלֶיךָ בֶּאֱמֶת וְלָנוּחַ וְלִשְׁקֹט מִמַּחְשְׁבוֹתַי הָרָעוֹת וּמִמַּעֲשַׂי הָרָעִים וְהַפְּגוּמִים, וְלֹא אֶפְגֹּם עוֹד כְּלָל רַחֵם רַחֵם הַצֵּל הַצֵּל, עָזְרֵנִי וְהוֹשִׁיעֵנִי שֶׁאֶזְכֶּה לְקַשֵּׁר כָּל מַחֲשַׁבְתִּי וְדִבּוּרִי וַעֲשִׂיָּתִי וְכָל חָכְמָתִי וְדַעְתִּי וְשִׂכְלִי אֵלֶיךָ בֶּאֱמֶת וּמִכָּל הַמְּקוֹמוֹת אֲשֶׁר אֲנִי שָׁם בְּכָל עֵת וָעֵת, אֶזְכֶּה לְקַשֵּׁר מַחֲשַׁבְתִּי וְשִׂכְלִי וְדַעְתִּי אֵלֶיךָ וּלְתוֹרָתֶךָ וְלַעֲבוֹדָתֶךָ בֶּאֱמֶת, בְּאֹפֶן שֶׁאֶזְכֶּה לְקַשֵּׁר חָכְמָה תַתָּאָה בְּחָכְמָה עִלָּאָה
<h3>תקמא</h3>
רַחֲמָן מָלֵא רַחֲמִים הֱיֵה בְעֶזְרֵנוּ בְּעֵת צָרָה הַזֹּאת בְּעִקְּבוֹת מְשִׁיחָא, אֲשֶׁר אַתָּה לְבַד יוֹדֵעַ מְרִירוּת נַפְשֵׁנוּ בְּצוֹק הָעִתִּים הָאֵלֶּה, אֲשֶׁר נִתְרַחַקְנוּ מִמְּךָ כְּמוֹ שֶׁנִּתְרַחַקְנוּ, כַּאֲשֶׁר יוֹדֵעַ כָּל אֶחָד וְאֶחָד בִּלְבָבוֹ אֶת נִגְעֵי לְבָבוֹ וּמַכְאוֹבָיו
<h3>תקמב</h3>
רַחֵם עָלֵינוּ לְמַעַן שְׁמֶךָ, חוּסָה עָלֵינוּ כְּרוֹב רַחֲמֶיךָ וְהַדְרִיכֵנוּ בַּאֲמִתֶּךָ, וְלַמְּדֵנוּ אֵיךְ לְבַקֵּשׁ וּלְחַפֵּשׂ אֶת הַצַּדִּיקִים הָאֲמִתִּיִּים שֶׁבַּדּוֹר הַזֶּה, וְאֵיךְ לְהִתְפַּלֵּל וּלְהִתְחַנֵּן לְפָנֶיךָ עַל זֶה בֶּאֱמֶת בְּאֹפֶן שֶׁנִּזְכֶּה לְמָצְאָם וּלְהִתְקָרֵב אֲלֵיהֶם בֶּאֱמֶת וְהֵם יְרַחֲמוּ עָלֵינוּ בְּרַחֲמֵיהֶם הַגְּדוֹלִים וִיקָרְבוּ אוֹתָנוּ כֻּלָּנוּ, כָּל אֶחָד וְאֶחָד מִמְּקוֹמוֹ בַּאֲשֶׁר הוּא שָׁם, אֵלֶיךָ לְתוֹרָתֶךָ וְלַעֲבוֹדָתֶךָ בֶּאֱמֶת, עַד אֲשֶׁר יוֹצִיאוּ אוֹתָנוּ לְגַמְרֵי מִכָּל הַמְּקוֹמוֹת הָרָעִים שֶׁנָּפַלְנוּ לְשָׁם, כָּל אֶחָד וְאֶחָד לְפִי מְקוֹמוֹ שֶׁיָּרַד לְשָׁם וְנִתְרַחֵק מִמְּךָ כְּמוֹ שֶׁנִּתְרַחֵק, מִכֻּלָּם יוֹצִיאוּ אוֹתָנוּ, וִיקָרְבוּנוּ אֵלֶיךָ, וְיָשִׁיבוּ אוֹתָנוּ בִּתְשׁוּבָה שְׁלֵמָה בֶּאֱמֶת וּבְלֵב שָׁלֵם, בְּאֹפֶן שֶׁתִּתְקַשֵּׁר וְתִתְחַבֵּר חָכְמָה תַתָּאָה בְּחָכְמָה עִלָּאָה, וְיִהְיוּ נַעֲשִׂים יִחוּדִים גְּדוֹלִים וְנוֹרָאִים עַל יָדֵינוּ תָמִיד
<h3>תקמג</h3>
וּתְמַלֵּא פְּגִימַת הַלְּבָנָה וְתוֹצִיא וְתָקִים הַשְּׁכִינָה מִגָּלוּתָהּ וְיִהְיֶה נַעֲשֶׂה יִחוּד קֻדְשָׁא בְּרִיךְ הוּא וּשְׁכִינְתֵּיהּ תָמִיד בְּיִחוּדָא שְׁלִים, וְתַמְתִּיק וּתְבַטֵּל כָּל הַדִּינִים שֶׁבָּעוֹלָם, וְתִמְחֹל וְתִסְלַח וּתְכַפֵּר כָּל חַטֹּאתֵנוּ וַעֲווֹנוֹתֵינוּ וּפְשָׁעֵינוּ, וְיִהְיוּ כָּל הָאַנְפִּין נְהִירִין, וְכָל חֵידוּ וְכָל חֵירוּ יִשְׁתַּכַּח בְּכָל עָלְמִין, וְיִתְקַיֵּם: "וַתֶּרֶב חָכְמַת שְׁלֹמֹה" וְיָאִירוּ כָּל הָאוֹרוֹת בְּאוֹר גָּדוֹל וְנִפְלָא וְיִתְתַּקְּנוּ כָּל הָעוֹלָמוֹת בִּשְׁלֵמוּת, וְיִתְגַּדֵּל וְיִתְגַּלֶּה הַדַּעַת וְהַשֵּׂכֶל הָאֱמֶת בָּעוֹלָם וְיֵדַע כָּל פָּעוּל כִּי אַתָּה פְּעַלְתּוֹ, וְיָבִין כָּל יְצוּר כִּי אַתָּה יְצַרְתּוֹ וְיֹאמַר כָּל אֲשֶׁר נְשָׁמָה בְּאַפּוֹ, יְהֹוָה אֱלֹהֵי יִשְׂרָאֵל מֶלֶךְ וּמַלְכוּתוֹ בַּכֹּל מָשָׁלָה וְנִהְיֶה מְקֻשָּׁרִים בְּךָ בְּקֶשֶׁר אַמִּיץ וְחָזָק תָּמִיד לְעוֹלָם וָעֶד, וְנִזְכֶּה לְקַיֵּם מִקְרָא שֶׁכָּתוּב: "אֲחַזְתִּיו וְלֹא אַרְפֶּנּוּ עַד שֶׁהֲבֵאתִיו אֶל בֵּית אִמִּי וְאֶל חֶדֶר הוֹרָתִי"
<h3>תקמד</h3>
חוֹמֵל דַּלִּים חֲמֹל עָלֵינוּ בְּרַחֲמֶיךָ וְקָרְבֵנוּ מְהֵרָה לְצַדִּיקִים אֲמִתִּיִּים שֶׁבַּדּוֹר הַזֶּה, אֲשֶׁר כָּל תִּקְוֹתֵינוּ בָּעוֹלָם הַזֶּה וּבָעוֹלָם הַבָּא עַל יָדָם, כִּי הֵם חַיֵּינוּ וְאֹרֶךְ יָמֵינוּ לְעוֹלָם וָעֶד, רַחֵם עָלֵינוּ לְמַעַן שְׁמֶךָ וּמַלֵּא מִשְׁאֲלוֹתֵנוּ לְטוֹבָה בְּרַחֲמִים חָנֵּנוּ וַעֲנֵנוּ וּשְׁמַע תְּפִלָּתֵנוּ, כִּי אַתָּה שׁוֹמֵעַ תְּפִלַּת כָּל פֶּה, בָּרוּךְ אַתָּה שׁוֹמֵעַ תְּפִלָּה:
<h2>תפילה נז</h2>
<h3>תקמה</h3>
{מיוסד על שיחות הר"ן פ"ז} "שִׁמְעָה תְפִלָּתִי יְהֹוָה וְשַׁוְעָתִי הַאֲזִינָה אֶל דִּמְעָתִי אַל תֶּחֱרַשׁ, כִּי גֵר אָנֹכִי עִמָּךְ תּוֹשָׁב כְּכָל אֲבוֹתַי, סוּרוּ מִמֶּנִּי כָּל פּוֹעֲלֵי אָוֶן, כִּי שָׁמַע יְהֹוָה קוֹל בִּכְיִי" רִבּוֹנוֹ שֶׁל עוֹלָם מָלֵא רַחֲמִים שׁוֹמֵעַ קוֹל בִּכְיוֹת עַמּוֹ יִשְׂרָאֵל בְּרַחֲמִים, עָזְרֵנוּ לִבְכּוֹת הַרְבֵּה בְּכָל יוֹם וָיוֹם בְּלֵב נִשְׁבָּר וְנִדְכֶּה בֶּאֱמֶת, בְּלֵב נִשְׁבָּר הַבָּא מִתּוֹךְ שִׂמְחָה עָזְרֵנִי שֶׁאֶזְכֶּה לִבְכּוֹת לְפָנֶיךָ בְּכָל עֵת בִּדְמָעוֹת שָׁלִישׁ כְּבֵן הַבּוֹכֶה לִפְנֵי אָבִיו, עַל גֹּדֶל רִחוּקִי מִמְּךָ, בְּאֹפֶן שֶׁיֶּהֱמוּ מֵעֶיךָ וְיִכְמְרוּ רַחֲמֶיךָ הָאֲמִתִּיִּים עָלַי, וַהֲשִׁיבֵנוּ אֵלֶיךָ בִּתְשׁוּבָה שְׁלֵמָה מְהֵרָה
<h3>תקמו</h3>
רִבּוֹנוֹ שֶׁל עוֹלָם בַּעַל הָרַחֲמִים מֶלֶךְ מִתְרַצֶּה בִּדְמָעוֹת, אַתָּה יוֹדֵעַ עֹצֶם הָרַחֲמָנוּת שֶׁעָלַי, וְכַמָּה וְכַמָּה אֲנִי צָרִיךְ לִבְכּוֹת לְפָנֶיךָ עַל גֹּדֶל רִחוּקִי מִמְּךָ בְּלִי שִׁעוּר כַּאֲשֶׁר אַתָּה יָדַעְתָּ רַחֵם עָלַי וּפְתַח לִבִּי שֶׁאֶזְכֶּה לְהַרְגִּישׁ כְּאֵבִי בֶּאֱמֶת, עַד שֶׁאֶבְכֶּה לְפָנֶיךָ הַרְבֵּה בְּכָל יוֹם וָיוֹם וּבִפְרָט בַּיָּמִים הַנּוֹרָאִים שֶׁהֵם יְמֵי אֱלוּל וְרֹאשׁ הַשָּׁנָה וַעֲשֶׂרֶת יְמֵי תְשׁוּבָה וְיוֹם הַכִּפּוּרִים וְהוֹשַׁעְנָא רַבָּה שֶׁהֵם יְמֵי רָצוֹן יְמֵי תְשׁוּבָה, יָמִים קְדוֹשִׁים וְנוֹרָאִים מְאֹד, עָזְרֵנִי וְהוֹשִׁיעֵנִי בְּרַחֲמֶיךָ הָרַבִּים לִבְכּוֹת בָּהֶם הַרְבֵּה בְּלֵב שָׁלֵם בֶּאֱמֶת "פַּלְגֵי מַיִם תֵּרֵד עֵינַי עַל לֹא שָׁמְרוּ תוֹרָתֶךָ" וְאֶזְכֶּה לְהַשְׁלִיךְ מֵאִתִּי כָּל הַחָכְמוֹת וְכָל הַמַּחֲשָׁבוֹת הַמְבַלְבְּלִים וּמַטְרִידִים וּמוֹנְעִים מִתְּמִימוּת [מִנְּקֻדַּת הָאֱמֶת] בְּכָל עֵת, כֻּלָּם אֶזְכֶּה לְשַׁבֵּר וּלְבַטֵּל וּלְהַשְׁלִיכָם מֵאִתִּי לְגַמְרֵי וְאֶזְכֶּה לְהִתְפַּלֵּל וְלַעֲסוֹק בַּעֲבוֹדָתֶךָ בִּפְשִׁיטוּת וּבִתְמִימוּת בֶּאֱמֶת מָלֵא רַחֲמִים, זַכֵּנִי בִּכְלָל יִשְׂרָאֵל שֶׁאֶהְיֶה בְּכָל הַיָּמִים הַנּוֹרָאִים בִּבְחִינַת "נַעַר בּוֹכֶה" וְאַתָּה תַּחְמֹל עָלַי בְּחֶמְלָה גְדוֹלָה וּבְרַחֲמִים רַבִּים, בְּאֹפֶן שֶׁאֶזְכֶּה מֵעַתָּה עַל כָּל פָּנִים לְהַשְׁלִיךְ כָּל הָרַע וְכָל הַבִּלְבּוּלִים מֵאִתִּי, וְאֶעֱזֹב דַּרְכִּי הָרָע וּמַחְשְׁבוֹתַי הַמְּגֻנּוֹת וְהַמְבֻלְבָּלוֹת
<h3>תקמז</h3>
רַחֵם עָלַי לְמַעַן שְׁמֶךָ מָלֵא רַחֲמִים, וְתֵן לִי יָמִים נוֹרָאִים טוֹבִים קְדוֹשִׁים וּטְהוֹרִים בֶּאֱמֶת זַכֵּנִי לְהִתְקַדֵּשׁ מֵעַתָּה בִּפְרָט בְּאֵלּוּ הַיָּמִים הַנּוֹרָאִים הַקְּדוֹשִׁים הַנִּשְׂגָּבִים מְאֹד זַכֵּנִי לִשְׁפּוֹךְ אֶת לִבִּי כַּמַּיִם "נוֹכַח פְּנֵי [פָּנֶיךָ] יְהֹוָה" תָמִיד, בִּפְרָט בְּרִבּוּי הַסְּלִיחוֹת וְהַתְּפִלּוֹת שֶׁמַּרְבִּים בְּאֵלּוּ הַיָּמִים הַנּוֹרָאִים הַמַּרְעִידִים וּמַרְעִישִׁים מְאֹד מִי לֹא יִירָא מִי לֹא יִפְחַד בְּיָמִים כָּאֵלּוּ הַמְּלֵאִים פַּחַד וְאֵימָה וְיִרְאָה, חִיל וּרְעָדָה וְחַלְחָלָה מִפָּנֶיךָ מִי לֹא נִפְקָד בַּיָּמִים הָהֵם כִּי הֵם נוֹרָאִים וַאֲיֻמִּים מְאֹד מְאֹד, וּמַלְאָכִים בָּהֶם יֵחָפֵזוּן וְחִיל וּרְעָדָה יֹאחֵזוּן, וְיֹאמְרוּ הִנֵּה יוֹם הַדִּין:
<h3>תקמח</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם אָיֹם וְנוֹרָא, תֵּן לִי דִבּוּרִים חֲדָשִׁים עַתָּה, תֵּן לִי דִבּוּרִים עַתָּה לְרַצּוֹתְךָ בָּהֶם מִמָּקוֹם שֶׁאֲנִי שָׁם עַתָּה עַתָּה, שֶׁאֶזְכֶּה לָשׁוּב אֵלֶיךָ בֶּאֱמֶת מֵעַתָּה עָזְרֵנִי מָלֵא רַחֲמִים, הוֹשִׁיעֵנִי הוֹשִׁיעֵנִי מָלֵא יְשׁוּעוֹת, מָשְׁכֵנִי לְתוֹךְ תְּמִימוּת וּפְשִׁיטוּת בֶּאֱמֶת וְלֹא אֶחְשֹׁב שׁוּם מַחֲשָׁבוֹת חִיצוֹנִיּוֹת וְלֹא שׁוּם מַחֲשָׁבוֹת יְתֵרוֹת (שקורין איבר טראכטין), רַק אֶעֱשֶׂה עַצְמִי כְּאֵינִי יוֹדֵעַ כִּי בֶּאֱמֶת [אֵין אֲנִי יוֹדֵעַ] אֵינוֹ יָדוּעַ לִי כְּלָל מַה נַּעֲשֶׂה עִמִּי, מִכָּל שֶׁכֵּן מַה שֶׁנַּעֲשֶׂה בָּעוֹלָם כִּי מְאֹד עָמְקוּ מַחְשְׁבוֹתֶיךָ רַחֵם עָלַי מָלֵא רַחֲמִים, וְזַכֵּנִי לְהִתְנַהֵג בִּתְמִימוּת בֶּאֱמֶת בְּכָל עֵת, בְּאֹפֶן שֶׁאָשׁוּב עַל יְדֵי זֶה אֵלֶיךָ בֶּאֱמֶת מְהֵרָה זַכֵּנִי לִבְכּוֹת הַרְבֵּה בְּרֹאשׁ הַשָּׁנָה וְיוֹם הַכִּפּוּרִים וְהוֹשַׁעְנָא רַבָּה וּבְכָל יְמֵי אֱלוּל וַעֲשֶׂרֶת יְמֵי תְשׁוּבָה, בְּאֹפֶן שֶׁיִּתְעוֹרְרוּ רַחֲמֶיךָ עָלַי, וְתַחְמֹל עָלַי וְעַל כָּל יִשְׂרָאֵל בְּחֶמְלָה גְדוֹלָה וְאַהֲבָה יְתֵרָה
<h3>תקמט</h3>
וְזַכֵּנוּ לְאֶתְרוֹג נָאֶה בְּחַג הַסֻּכּוֹת הַקָּדוֹשׁ, שֶׁיִּהְיֶה לָנוּ אֶתְרוֹג נָאֶה וְכָשֵׁר בֶּאֱמֶת וּמְהֻדָּר בְּכָל מִינֵי הִדּוּר, וְלוּלָב וַהֲדַס וַעֲרָבָה כְּשֵׁרִים וְנָאִים וּמְהֻדָּרִים, וְנִזְכֶּה לְקַיֵּם מִצְוַת נְטִילַת אַרְבַּע מִינִים בִּזְמַנּוֹ בְּתַכְלִית הַשְּׁלֵמוּת בִּקְדֻשָּׁה וּבְטָהֳרָה גְדוֹלָה, בְּאַהֲבָה וּבְיִרְאָה בְּשִׂמְחָה וְחֶדְוָה רַבָּה וַעֲצוּמָה וְאֶזְכֶּה לוֹמַר הַלֵּל שָׁלֵם בְּכַוָּנָה גְדוֹלָה בֶּאֱמֶת עִם כָּל הָאַרְבָּעָה מִינִים וְהוֹשַׁעְנוֹת, וּלְנַעְנֵעַ כָּל הַנַּעְנוּעִים הַקְּדוֹשִׁים וּלְהַקִּיף הַהַקָּפוֹת הַנּוֹרָאוֹת, וְהַכֹּל בְּאַהֲבָה וּבְיִרְאָה וּבְשִׂמְחָה רַבָּה וַעֲצוּמָה, בְּכַוָּנַת הַלֵּב בֶּאֱמֶת וּבִדְבֵקוּת נִפְלָא וּבְהִתְלַהֲבוּת גָּדוֹל לְשִׁמְךָ הַגָּדוֹל וְהַקָּדוֹשׁ וְהַנּוֹרָא בֶּאֱמֶת וּבְתָמִים, כִּרְצוֹנְךָ וְכִרְצוֹן צַדִּיקֶיךָ הָאֲמִתִּיִּים, וְאֶזְכֶּה עַל יְדֵי הַנַּעְנוּעִים לְהַמְשִׁיךְ הֶאָרָה מֵהַמֹּחִין שֶׁבָּרֹאשׁ לְתוֹךְ הַשִּׁשָּׁה קְצָווֹת, וּמִשָּׁם יִהְיוּ נִמְשָׁכִין הַמֹּחִין לִבְחִינַת מַלְכוּת, וְיִתְגַּלֶּה מַלְכוּתְךָ לְעֵין כֹּל, וְנִזְכֶּה לְהוֹדִיעַ לִבְנֵי הָאָדָם גְּבוּרוֹתֶךָ וּכְבוֹד הֲדַר מַלְכוּתֶךָ, וְיֵדַע כָּל פָּעוּל כִּי אַתָּה פְעַלְתּוֹ וְיָבִין כָּל יְצוּר כִּי אַתָּה יְצַרְתּוֹ וְכָל אֲשֶׁר נִשְׁמַת רוּחַ חַיִּים בְּאַפָּיו יִתְּנוּ כָבוֹד וְהָדָר לְמַלְכוּתֶךָ
<h3>תקנ</h3>
וְתַעַזְרֵנוּ וְתוֹשִׁיעֵנוּ וּתְזַכֵּנוּ לְקַיֵּם מִצְוַת סֻכָּה בִּזְמַנָּהּ בְּכָל פְּרָטֶיהָ וְדִקְדּוּקֶיהָ וְכַוָּנוֹתֶיהָ וְתַרְיַ"ג מִצְוֹת הַתְּלוּיִים בָּהּ וּבְלֵב טוֹב וּבְשִׂמְחָה גְדוֹלָה וּתְדַבְּקֵנוּ בְּמִצְוֹתֶיךָ הַקְּדוֹשִׁים וּתְחַבְּקֵנוּ בִּימִינְךָ הַקָּדוֹשׁ בְּאַהֲבָה וּבְחֶמְלָה גְדוֹלָה, וְתִפְרֹס עָלֵינוּ סֻכַּת שְׁלוֹמֶךָ וּבְצֵל כְּנָפֶיךָ תַּסְתִּירֵנוּ וְנִזְכֶּה עַל-יְדֵי מִצְוַת סֻכָּה הַקְּדוֹשָׁה וְהַנּוֹרָאָה לֵישֵׁב בְּצִלְּךָ בְּצִלָּא קַדִּישָׁא צִלָּא דִּמְהֵמְנוּתָא וְיִתְגַּלֶּה וְיִתְוַדַּע לְעֵין כֹּל עֹצֶם אַהֲבָתְךָ וְחֶמְלָתְךָ עָלֵינוּ, וְיוֹדוּ הַכֹּל וְיֹאמְרוּ "כִּי יַעֲקֹב בָּחַר לוֹ יָהּ, יִשְׂרָאֵל לִסְגֻלָּתוֹ כִּי חֵלֶק יְהֹוָה עַמּוֹ, יַעֲקֹב חֶבֶל נַחֲלָתוֹ" וְנִתְפָּאֵר אֲנַחְנוּ בְּךָ וְאַתָּה בָּנוּ תָמִיד כְּמוֹ שֶׁנֶּאֱמַר: "אֶת יְהֹוָה הֶאֱמַרְתָּ הַיּוֹם לִהְיוֹת לְךָ לֵאלֹהִים וְלָלֶכֶת בִּדְרָכָיו וְלִשְׁמֹר חֻקָּיו וּמִצְוֹתָיו וּמִשְׁפָּטָיו וְלִשְׁמֹעַ בְּקֹלוֹ, וַיהֹוָה הֶאֱמִירְךָ הַיּוֹם לִהְיוֹת לוֹ לְעַם סְגֻלָּה כַּאֲשֶׁר דִּבֶּר לָךְ, וְלִשְׁמֹר כָּל מִצְווֹתָיו, וּלְתִתְּךָ עֶלְיוֹן עַל כָּל הַגּוֹיִם אֲשֶׁר עָשָׂה לִתְהִלָּה וּלְשֵׁם וּלְתִפְאָרֶת, וְלִהְיֹתְךָ עַם קָדוֹשׁ לַיהֹוָה אֱלֹהֶיךָ כַּאֲשֶׁר דִּבֵּר", וְנִזְכֶּה לַעֲבוֹד אוֹתְךָ תָמִיד בֶּאֱמֶת וּבְתָמִים וּלְגַלּוֹת אֱלָהוּתְךָ וּמַלְכוּתְךָ לְעֵין כֹּל, וְתַטֶּה לֵב הַמֶּלֶךְ וְהַשָּׂרִים וְהַיּוֹעֲצִים עָלֵינוּ לְטוֹבָה, וּתְבַטֵּל מֵעָלֵינוּ כָּל הַגְּזֵרוֹת קָשׁוֹת, וִיקֻיַּם מִקְרָא שֶׁכָּתוּב: "כִּי יִצְפְּנֵנִי בְּסֻכּוֹ בְּיוֹם רָעָה, יַסְתִּירֵנִי בְּסֵתֶר אָהֳלוֹ בְּצוּר יְרוֹמְמֵנִי"
<h3>תקנא</h3>
מָרָא דְעָלְמָא כֹלָּא, מָלֵא רַחֲמִים חֲדָשִׁים בְּכָל עֵת, "שִׁטַּחְתִּי אֵלֶיךָ כַפָּי פֵּרַשְׂתִּי יָדַי אֵלֶיךָ נַפְשִׁי כְּאֶרֶץ עֲיֵפָה לְךָ סֶלָה" עָזְרֵנוּ וְהוֹשִׁיעֵנוּ אוֹתִי וְאֶת כָּל עַמְּךָ בֵּית יִשְׂרָאֵל בִּזְכוּת וְכֹחַ הַדְּמָעוֹת וְהַבְּכִיּוֹת שֶׁל הַצַּדִּיקִים הָאֲמִתִּיִּים וְשֶׁל כְּלָל יִשְׂרָאֵל, עָזְרֵנוּ שֶׁיִּגְמְרוּ הַצַּדִּיקִים הָאֲמִתִּיִּים עִמָּנוּ מַה שֶּׁרָצוּ, שֶׁיְּתַקְּנוּ אוֹתָנוּ כֻּלָּנוּ מְהֵרָה בִּשְׁלֵמוּת כִּרְצוֹנָם הַטּוֹב וְהַקָּדוֹשׁ, לֹא כְמַעֲשֵׂינוּ הָרָעִים עָזְרֵנוּ לְמַעֲנְךָ וּלְמַעֲנָם, וְהַחֲזִירֵנוּ בִּתְשׁוּבָה שְׁלֵמָה לְפָנֶיךָ מְהֵרָה "הַדְרִיכֵנִי בַאֲמִתֶּךָ וְלַמְּדֵנִי כִּי אַתָּה אֱלֹהֵי יִשְׁעִי אוֹתְךָ קִוִּיתִי כָּל הַיּוֹם" זַכֵּנוּ לִתְמִימוּת וּפְשִׁיטוּת בֶּאֱמֶת, עֲשֵׂה לְמַעַן שְׁמֶךָ עֲשֵׂה לְמַעַן תּוֹרָתֶךָ "עָזְרֵנוּ אֱלֹהֵי יִשְׁעֵנוּ עַל דְּבַר כְּבוֹד שְׁמֶךָ וְהַצִּילֵנוּ וְכַפֵּר עַל חַטֹּאתֵנוּ לְמַעַן שְׁמֶךָ, בָּרוּךְ יְהֹוָה אֱלֹהִים אֱלֹהֵי יִשְׂרָאֵל עוֹשֵׂה נִפְלָאוֹת לְבַדּוֹ, וּבָרוּךְ שֵׁם כְּבוֹדוֹ לְעוֹלָם וְיִמָּלֵא כְבוֹדוֹ אֶת כָּל הָאָרֶץ אָמֵן וְאָמֵן":
<h2>תפילה נח</h2>
<h3>תקנב</h3>
{מיוסד על שיחות הר"ן פ"ז} סוֹמֵךְ נוֹפְלִים עֲנֵנוּ בְיוֹם קָרְאֵנוּ, סוֹמֵךְ נוֹפְלִים הוֹשִׁיעֵנוּ, סוֹמֵךְ נוֹפְלִים הוֹשִׁיעֵנוּ מִכָּל צָרוֹתֵינוּ, רְאֵה נָא בְעָנְיֵנוּ וְרִיבָה רִיבֵנוּ "כִּי עָלֶיךָ הֹרַגְנוּ כָל הַיּוֹם נֶחְשַׁבְנוּ כְּצֹאן טִבְחָה" עֲזֹר עֲזֹר עֶזְרַת יִשְׂרָאֵל, הוֹשִׁיעָה הוֹשִׁיעָה גוֹאֵל יִשְׂרָאֵל, עֲנֵנוּ עֲנֵנוּ עוֹנֶה לְעַמּוֹ יִשְׂרָאֵל רִבּוֹנוֹ שֶׁל עוֹלָם, מֶלֶךְ עוֹזֵר וּמוֹשִׁיעַ וּמָגֵן, אַתָּה יָדַעְתָּ כַּמָּה וְכַמָּה הִכְבִּיד עָלֵינוּ הַבַּעַל דָּבָר עֲבוֹדָתְךָ הַתְּמִימָה, אֲשֶׁר בֶּאֱמֶת "דְּרָכֶיהָ דַרְכֵי נֹעַם", אַךְ בַּעֲווֹנוֹתַי הָרַבִּים בִּלְבַּלְתִּי אֶת דַּעְתִּי כָּל כַּךְ כָּל כַּךְ, עַד אֲשֶׁר קָשֶׁה וְכָבֵד עָלַי כָּל דָּבָר שֶׁבִּקְדֻשָּׁה שֶׁאֲנִי רוֹצֶה לַעֲשׂוֹת, עַד אֲשֶׁר "כָּשַׁל כֹּחַ הַסַּבָּל" וְרַק אַתָּה יוֹדֵעַ בְּכַמָּה וְכַמָּה מִינֵי כְבֵדוּת וְקַשְׁיוּת וּמְנִיעוֹת וְעִכּוּבִים הוּא מַכְבִּיד וּמוֹנֵעַ וּמְעַכֵּב אוֹתִי מִכָּל דָּבָר שֶׁבִּקְדֻשָּׁה שֶׁאֲנִי רוֹצֶה לַעֲשׂוֹת דָּבָר גָּדוֹל וְדָבָר קָטָן וּבִפְרָט לְהִתְפַּלֵּל, שֶׁזֶּה קָשֶׁה וְכָבֵד עָלַי מִן הַכֹּל כִּי בַּעֲווֹנוֹתַי הָרַבִּים אֵינִי יָכוֹל לִפְתּוֹחַ פִּי בִּתְפִלָּתִי, וְאֵינִי מִתְגַּבֵּר לִתְפֹּס אֶת מַחֲשַׁבְתִּי וּמַחֲשַׁבְתִּי מְשׁוֹטֶטֶת בַּמֶּה שֶׁמְּשׁוֹטֶטֶת בְּדִבְרֵי הֶבֶל וְרַעְיוֹנוֹת רָעוֹת וְזָרוֹת וְתַאֲווֹת וְהִרְהוּרִים, וְכַמָּה וְכַמָּה מִינֵי מַחֲשָׁבוֹת חוּץ שֶׁאֵינָם שַׁיָּכִים לְדִבּוּרֵי הַתְּפִלָּה כְּלָל, עַד אֲשֶׁר מַחֲשַׁבְתִּי חֲלוּקָה מִדִּבּוּרִי מְאֹד מְאֹד, עַד שֶׁעַל פִּי רֹב אֵינִי יוֹדֵעַ כְּלָל מַה שֶּׁאֲנִי מְדַבֵּר בִּתְפִלָּה אוֹי לִי וַי לִי אוֹי לִי וַי לִי מְאֹד מְאֹד, מָה אוֹמַר, מָה אֲדַבֵּר, מָה אֶצְטַדָּק וְאִם אָמְנָם אֲנִי בְּעַצְמִי הַחַיָּב בְּכָל זֶה, אַךְ עִם כָּל זֶה "לְךָ יְהֹוָה הַצְּדָקָה", לְדִינֵנִי גַם עַתָּה לְכַף זְכוּת, כִּי נִתְפֹּס נִתְפַּסְתִּי כָּל כַּךְ בְּמַחְשְׁבוֹת חוּץ, עַד שֶׁקָּשֶׁה עָלַי לַעֲמֹד כְּנֶגְדָּם אֲפִלּוּ בְּכָל הַיּוֹם, וּבִפְרָט בְּעֵת הַתְּפִלָּה, שֶׁאָז הֵם מִשְׁתַּטְּחִים וּמִתְפַּשְּׁטִים כְּנֶגְדִּי לְאֹרֶךְ וּלְרֹחַב וְכָל מִינֵי בִּלְבּוּלִים וּשְׁטוּתִים וְעִרְבּוּב הַדַּעַת שֶׁיֵּשׁ לִי בְּכָל פַּעַם, כֻּלָּם בָּאִים וְנִשְׁמָעִים לְלִבִּי וְדַעְתִּי בְּעֵת הַתְּפִלָּה דַיְקָא וּמַה יַעֲשֶׂה אֵזוֹב קִיר כָּמוֹנִי, חָלוּשׁ כָּמוֹנִי מְבֻלְבָּל יוֹתֵר מִשִּׁכּוֹר כָּמוֹנִי, אוֹי אוֹי אוֹי, אוֹי אוֹי אוֹי וַאֲבוֹי, מָה אוֹמַר, מָה אֲדַבֵּר, מָה אֶצְטַדָּק, הָאֱלֹהִים מָצָא אֶת עֲוֹנִי
<h3>תקנג</h3>
רַחֵם עָלַי בְּרַחֲמֶיךָ הָעֲצוּמִים בְּכֹחַ וּזְכוּת הַצַּדִּיקִים הָאֲמִתִּיִּים שֶׁאָנוּ נִשְׁעָנִים רַק עֲלֵיהֶם וּבִזְכוּתָם אָנוּ קַיָּמִים [בִּמְרִירוּת הַגָּלוּת] בְּגָלוּת הַמַּר הַזֶּה בְּגוּף וָנֶפֶשׁ, וְעָזְרֵנוּ מֵעַתָּה עַל כָּל פָּנִים שֶׁאֶזְכֶּה לְהִתְגַּבֵּר בְּכָל הַיּוֹם וּבִפְרָט בִּשְׁעַת הַתְּפִלָּה עַל כָּל הַמַּחֲשָׁבוֹת זָרוֹת הַבָּאִים לְבַלְבֵּל, שֶׁלֹּא אַטֶּה לְבָבִי אֲלֵיהֶם כְּלָל רַק אַכְנִיס כָּל מַחְשְׁבוֹת לִבִּי וְדַעְתִּי בְּתוֹךְ דִּבּוּרֵי הַתְּפִלָּה, וַאֲקַשֵּׁר מַחֲשַׁבְתִּי אֶל דִּבּוּרֵי הַתְּפִלָּה בְּקֶשֶׁר אַמִּיץ וְחָזָק וְתַעַזְרֵנִי מָלֵא רַחֲמִים שֶׁאַכְנִיס כָּל כֹּחוֹתַי בְּדִבּוּרֵי הַתְּפִלָּה וְאֶמְסֹר נַפְשִׁי וְגוּפִי בִּשְׁעַת הַתְּפִלָּה וְלֹא תְהֵא הַתְּפִלָּה עָלַי כְּמַשָּׂא חַס וְשָׁלוֹם, וְאֶתְיַגֵּעַ בְּכָל כֹּחוֹתַי וּבְכָל מִינֵי עֵצוֹת אֲמִתִּיּוֹת לְהִתְפַּלֵּל לְפָנֶיךָ בְּאֱמֶת וְאַתָּה בְּרַחֲמֶיךָ וַחֲסָדֶיךָ הָעֲצוּמִים תְּקַבֵּל תְּשׁוּקוֹתַי וְטִרְחוֹתַי וִיגִיעוֹתַי עַל הַתְּפִלָּה כְּאִלּוּ הִקְרַבְתִּי לְפָנֶיךָ קָרְבָּנוֹת וּקְטֹרֶת לְרָצוֹן וְתַעַזְרֵנִי וְתוֹשִׁיעֵנִי וּתְחַזְּקֵנִי וּתְאַמְּצֵנִי בְּכָל עֵת לְהִתְפַּלֵּל בְּכַוָּנַת לִבִּי בֶּאֱמֶת לְפָנֶיךָ בְּשִׂמְחָה וּבְטוּב לֵבָב בְּלִי שׁוּם עַקְמִימִיּוּת שֶׁבַּלֵּב כְּלָל
<h3>תקנד</h3>
רַחֵם עָלַי מָלֵא רַחֲמִים וְאַל יִמְעֲטוּ לְפָנֶיךָ תְּלָאוֹתַי, "רְאֵה עָנְיִי וַעֲמָלִי וְשָׂא לְכָל חַטֹּאתָי, כִּי דִּכִּיתָנוּ בִּמְקוֹם תַּנִּים וַתְּכַס עָלֵינוּ בְּצַלְמָוֶת, אִם שָׁכַחְנוּ שֵׁם אֱלֹהֵינוּ וַנִּפְרֹשׂ כַּפֵּינוּ לְאֵל זָר, הֲלֹא אֱלֹהִים יַחֲקָר זֹאת כִּי הוּא יוֹדֵעַ תַּעֲלוּמוֹת לֵב, כִּי עָלֶיךָ הֹרַגְנוּ כָל הַיּוֹם נֶחְשַׁבְנוּ כְּצֹאן טִבְחָה" חוּסָה עָלַי כְּרוֹב רַחֲמֶיךָ וְקַבֵּל מְעַט יְגִיעוֹתַי וְטִרְחוֹתַי וּתְלָאוֹתַי מַה שֶּׁאֲנִי חוֹתֵר כְּדֵי לִהְיוֹת כִּרְצוֹנֶךָ, כְּאִלּוּ הָיִיתִי מִתְיַגֵּעַ וְטוֹרֵחַ כָּרָאוּי, מַהֵר יְקַדְּמוּנִי רַחֲמֶיךָ כִּי דַלּוֹתִי מְאֹד, פְּנֵה נָא אֶל הַתְּלָאוֹת וְאַל לַחַטָּאוֹת, פְּנֵה נָא בְּעִצְבוֹן רוּחַ צְפֵה בְּשִׁבְרוֹן לֵב, קַבֵּל מְעַט יְגִיעוֹתַי [וְטִרְחוֹתַי] וְטִרְדּוֹתַי לַעֲשׂוֹת רְצוֹנֶךָ כְּאִלּוּ הִקְרַבְתִּי קָרְבָּנוֹת עַל מִזְבַּחֲךָ לְרָצוֹן, כִּי בָּשָׂר וָדָם אֲנִי, וּמֵחֹמֶר קֹרַצְתִּי וְיִצְרִי רוֹדֵף אַחֲרַי מֵעוֹדִי "כַּאֲשֶׁר יִרְדֹּף הַקֹּרֵא בֶּהָרִים" אוֹי לִי מִיִּצְרִי אוֹי לִי מִיּוֹצְרִי אִם לֹא לְמַעַנְךָ תַּעַשׂ, וְתָסִיר מִמֶּנִי חֲרוֹן אַף וָכַעַס, אֵין לְבַקֵּשׁ וְלִמְצֹא מַעַשׂ אוֹחִילָה לָאֵל אֲחַלֶּה פָנָיו אֶשְׁאֲלָה מִמֶּנּוּ מַעֲנֵה לָשׁוֹן, שֶׁאֶזְכֶּה מֵעַתָּה לְהִתְפַּלֵּל תְּפִלּוֹתַי כָּרָאוּי בְּכַוָּנָה שְׁלֵמָה, שֶׁאֶזְכֶּה לִתְפֹּס אֶת מַחֲשַׁבְתִּי, בִּפְרָט בְּעֵת הַתְּפִלָּה לְבַל תֵּצֵא חוּצָה כְּלָל וְלֹא אֶחְשֹׁב שׁוּם מַחְשְׁבוֹת חוּץ שֶׁאֵינָם שַׁיָּכִים לְדִבּוּרֵי הַתְּפִלָּה, רַק תִּהְיֶה מַחֲשַׁבְתִּי קְשׁוּרָה בְּדִבּוּרֵי הַתְּפִלָּה בְּקֶשֶׁר אַמִּיץ וְחָזָק, וּתְקַבֵּל תְּפִלָּתִי בְּרָצוֹן "אֲדֹנָי שְׂפָתַי תִּפְתָּח וּפִי יַגִּיד תְּהִלָּתֶךָ, כִּי לֹא תַחְפּוֹץ זֶבַח וְאֶתֵּנָה עוֹלָה לֹא תִּרְצֶה, זִבְחֵי אֱלֹהִים רוּחַ נִשְׁבָּרָה, לֵב נִשְׁבָּר וְנִדְכֶּה אֱלֹהִים לֹא תִבְזֶה" וְנֶאֱמַר: "כִּי לֹא בָזָה וְלֹא שִׁקַּץ עֱנוּת עָנִי וְלֹא הִסְתִּיר פָּנָיו מִמֶּנּוּ וּבְשַׁוְּעוֹ אֵלָיו שָׁמֵעַ, יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן:
<h2>תפילה נט</h2>
<h3>תקנה</h3>
תְּפִלָּה לְאָמְרָהּ אַחַר הַזְכָּרַת שְׁמוֹת הַצַּדִּיקִים יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁבִּזְכוּת כָּל הַצַּדִּיקִים הָאֵלּוּ שֶׁהִזְכַּרְתִּי לְפָנֶיךָ, חֲסִידִים גִּבּוֹרִים מָארֵי תוֹרָה חוֹזִים נְבִיאִים צַדִּיקִים בִּזְכוּת שְׁמוֹתָם הַקְּדוֹשִׁים, וּבִזְכוּת תּוֹרָתָם וּמַעֲשֵׂיהֶם הַטּוֹבִים שֶׁעָשׂוּ לְפָנֶיךָ, שֶׁתְּרַחֵם עָלֵינוּ בְּרַחֲמֶיךָ הָרַבִּים, וּתְזַכֵּנוּ שֶׁיֻּמְשַׁךְ עָלֵינוּ אוֹר קְדֻשָּׁתָם, שֶׁנִּזְכֶּה לֵילֵךְ בְּעִקְבוֹתָם וְלִדְרֹךְ בִּנְתִיבוֹתָם וְנִזְכֶּה מֵעַתָּה בְכֹחָם הַגָּדוֹל לָשׁוּב אֵלֶיךָ בֶּאֱמֶת וְלָלֶכֶת בְּדַרְכֵי יְשָׁרִים לְפָנֶיךָ וְתִתֵּן בְּלֵב כָּל הַצַּדִּיקִים, הֵן אוֹתָם שֶׁהִזְכַּרְתִּי לְפָנֶיךָ, הֵן אוֹתָם הַצַּדִּיקִים הַגְּנוּזִים שֶׁהָיוּ בְּכָל דּוֹר וָדוֹר שֶׁלֹא זָכִיתִי לֵידַע מִשְּׁמוֹתָם, שֶׁכֻּלָּם כְּאֶחָד יָגֵנּוּ עָלֵינוּ וְיַמְלִיצוּ טוֹב בַּעֲדֵנוּ לִפְנֵי כִסֵּא כְבוֹדֶךָ, שֶׁתָּחוֹס וּתְרַחֵם עָלֵינוּ, וְתִתֵּן בְּלִבֵּנוּ לָשׁוּב אֵלֶיךָ בֶּאֱמֶת וְתָסִיר מִמֶּנּוּ לֵב הָאֶבֶן וְתִתֶּן לָנוּ לֵב בָּשָׂר, וְתַחֲזִירֵנוּ בִּתְשׁוּבָה שְׁלֵמָה לְפָנֶיךָ, וְנִזְכֶּה לֵילֵךְ בְּאֹרַח צַדִּיקִים, וְיִהְיֶה חֶלְקֵנוּ עִמָּהֶם לָעוֹלָם הַבָּא בְּגַן עֵדֶן וְלֹא נֵעוֹל בְּכִסּוּפָא קַמָּךְ
<h3>תקנו</h3>
וְתַעֲזֹר לָנוּ בִּזְכוּת הַזְכָּרַת שְׁמוֹת הַצַַּדִּיקִים, שֶׁנִּזְכֶּה לִפְעֹל כָּל בַּקָּשָׁתֵנוּ לְפָנֶיךָ, בְּכָל מַה שֶּׁאָנוּ צְרִיכִים בְּגַשְׁמִיּוּת וְרוּחָנִיּוּת וּתְבַטֵּל הַטֶּבַע וְתַשְׁגִּיחַ עָלֵינוּ בְהַשְׁגָּחָתְךָ לְטוֹבָה וְלִבְרָכָה לְחַיִּים וּלְשָׁלוֹם וְיֻמְשַׁךְ עָלֵינוּ שֶׁפַע טוֹבָה בְּרָכָה וְחַיִּים וּרְפוּאָה וּפַרְנָסָה וּבְרִיאוּת הַגּוּף וְכָל טוֹב, שֶׁלֹּא כְּדֶרֶךְ הַטֶּבַע כְּלָל וְכָל הַנְהָגַת תּוֹלְדוֹת הַשָּׁמַיִם וְהָאָרֶץ, כֻּלָּם יִשְׁתַּנּוּ לְטוֹבָה עָלֵינוּ בִּזְכוּת שְׁמוֹת הַצַּדִּיקִים הַנּוֹרָאִים הַלָּלוּ שֶׁהִזְכַּרְתִּי לְפָנֶיךָ, כַּאֲשֶׁר הוֹדַעְתָּנוּ עַל יְדֵי צַדִּיקֶיךָ הָאֲמִתִּיִּים, שֶׁהַזְכָּרַת שְׁמוֹת הַצַּדִּיקִים יֵשׁ לָהֶם כֹּחַ לְהָבִיא שִׁנּוּי בְּמַעֲשֵׂה בְרֵאשִׁית, לְשַׁנּוֹת הַטֶּבַע לְטוֹבָה כִּי אֵין לָנוּ עַל מִי לְהִשָּׁעֵן עַתָּה, כִּי אִם עַל זְכוּת הַצַּדִּיקִים הַקְּדוֹשִׁים שׁוֹכְנֵי עָפָר, "לִקְדוֹשִׁים אֲשֶׁר בָּאָרֶץ הֵמָּה, וְאַדִּירֵי כָּל חֶפְצִי בָם"
<h3>תקנז</h3>
מָלֵא רַחֲמִים, זָכְרֵנוּ בְּזִכָּרוֹן טוֹב לְפָנֶיךָ וּפָקְדֵנוּ בִּפְקֻדַּת יְשׁוּעָה וְרַחֲמִים מִשְּׁמֵי שְׁמֵי קֶדֶם, וּזְכָר לָנוּ יְהֹוָה אֱלֹהֵינוּ אַהֲבַת הַקַּדְמוֹנִים, זְכוּת כָּל הַצַּדִּיקִים וְהַחֲסִידִים וְהַקְּדוֹשִׁים הָאֵלּוּ שֶׁהִזְכַּרְתִּי לְפָנֶיךָ, בִּזְכוּתָם תּוֹשִׁיעֵנוּ בְּכָל מַה שֶּׁאָנוּ צְרִיכִים לְהִוָּשַׁע, בְּגוּף וָנֶפֶשׁ וּמָמוֹן בְּגַשְׁמִיּוּת וּבְרוּחָנִיּוּת, וְתַחֲזִירֵנוּ בִּתְשׁוּבָה שְׁלֵמָה לְפָנֶיךָ, [וְנִזְכֶּה לִרְאוֹת בְּהִתְגָּלּוּת מֶלֶךְ הַמָּשִׁיחַ שֶׁיָּבוֹא בִּמְהֵרָה בְיָמֵינוּ] וְתָשִׂים חֶלְקֵנוּ עִם [כָּל] הַצַּדִּיקִים לְעוֹלָם וָעֶד וּלְעוֹלָם לֹא נֵבוֹשׁ כִּי בְךָ בָּטָחְנוּ, וְעַל חַסְדְּךָ הַגָּדוֹל בֶּאֱמֶת נִשְׁעָנְנוּ, בָּרוּךְ אַתָּה מִשְׁעָן וּמִבְטָח לַצַּדִּיקִים:
חזק חזק חזק ונתחזק