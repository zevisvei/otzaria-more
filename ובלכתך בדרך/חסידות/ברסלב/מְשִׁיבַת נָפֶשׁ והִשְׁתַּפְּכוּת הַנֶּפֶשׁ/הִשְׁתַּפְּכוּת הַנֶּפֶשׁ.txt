<h1>הִשְׁתַּפְּכוּת הַנֶּפֶשׁ</h1>

<h2>א</h2>
מִי שֶׁרוֹצֶה לִזְכּוֹת לִתְשׁוּבָה יִהְיֶה רָגִיל בַּאֲמִירַת תְּהִלִּים. כִּי אֲמִירַת תְּהִלִּים מְסֻגָּל לִתְשׁוּבָה. כִּי יֵשׁ נוּ"ן [חֲמִשִּׁים] שַׁעֲרֵי תְּשׁוּבָה; אַרְבָּעִים וְתִשְׁעָה שְׁעָרִים יָכוֹל כָּל אָדָם לִכְנֹס בָּהֶם וּלְהַשִּׂיגָם, אַךְ שַׁעַר הַחֲמִשִּׁים הוּא בְּחִינַת הַתְּשׁוּבָה שֶׁל הַשֵּׁם יִתְבָּרַךְ בְּעַצְמוֹ כִּבְיָכוֹל. כִּי גַּם אֶצְלוֹ יִתְבָּרַךְ מָצִינוּ בְּחִינַת תְּשׁוּבָה, כְּמוֹ שֶׁכָּתוּב (מַלְאֲכִי ג'): "שׁוּבוּ אֵלַי וְאָשׁוּבָה אֲלֵיכֶם".
וְאֵלּוּ הָאַרְבָּעִים וְתִשְׁעָה שַׁעֲרֵי תְּשׁוּבָה הֵם בְּחִינַת אַרְבָּעִים וְתֵשַׁע אוֹתִיּוֹת שֶׁיֵּשׁ בִּשְׁמוֹת שְׁנֵים עָשָׂר שִׁבְטֵי יָהּ. כִּי כָּל שַׁעַר וָשַׁעַר יֵשׁ לוֹ אוֹת מֵאַרְבָּעִים וְתֵשַׁע אוֹתִיּוֹת הַשְּׁבָטִים.
וְהִנֵּה הַכֹּל חֲפֵצִים לְיִרְאָה אֶת שְׁמֶךָ, וְאַף־עַל־פִּי־כֵן לָאו כָּל אָדָם זוֹכֶה לַעֲשׂוֹת תְּשׁוּבָה. כִּי יֵשׁ אֶחָד שֶׁאֵין לוֹ הִתְעוֹרְרוּת כְּלָל לִתְשׁוּבָה, וַאֲפִלּוּ מִי שֶׁיֵּשׁ לוֹ הִתְעוֹרְרוּת לִתְשׁוּבָה, אֵינוֹ זוֹכֶה לְהַגִּיעַ אֶל הָאוֹת וְהַשַּׁעַר שֶׁל תְּשׁוּבָה הַשַּׁיָּךְ לוֹ. וַאֲפִלּוּ אִם מַגִּיעַ לְשָׁם יוּכַל לִהְיוֹת שֶׁהַשַּׁעַר שֶׁל תְּשׁוּבָה סָגוּר. וּמַחֲמַת כָּל זֶה אֵין הָאָדָם זוֹכֶה לִתְשׁוּבָה.
וְעַל־יְדֵי אֲמִירַת תְּהִלִּים אֲפִלּוּ מִי שֶׁאֵין לוֹ שׁוּם הִתְעוֹרְרוּת לִתְשׁוּבָה הוּא מִתְעוֹרֵר לַעֲשׂוֹת תְּשׁוּבָה. וְגַם זוֹכֶה עַל־יְדֵי תְּהִלִּים לְהַגִּיעַ אֶל הַשַּׁעַר וְהָאוֹת הַשַּׁיָּךְ לוֹ. וְלִפְתֹּחַ הַשַּׁעַר הַנִּמְצָא שֶׁזּוֹכֶה עַל־יְדֵי תְּהִלִּים לַעֲשׂוֹת תְּשׁוּבָה.
וְזֶה בְּחִינַת (שְׁמוּאֵל־ב כ"ג) "נְאֻם הַגֶּבֶר הֻקַם עָל" וְדָרְשׁוּ רַבּוֹתֵינוּ זִכְרוֹנָם לִבְרָכָה (מוֹעֵד קָטָן ט"ז) שֶׁהֵקִים עֻלָּהּ שֶׁל תְּשׁוּבָה וּנְעִים זְמִירוֹת יִשְׂרָאֵל. כִּי עַל־יְדֵי בְּחִינַת נְעִים זְמִירוֹת יִשְׂרָאֵל, דְּהַיְנוּ סֵפֶר תְּהִלִּים שֶׁיָּסַד עַל־יְדֵי־זֶה הוּקַם עֻלָּהּ שֶׁל תְּשׁוּבָה, כִּי עַל־יְדֵי תְּהִלִּים זוֹכֶה לִתְשׁוּבָה כַּנִּזְכָּר לְעֵיל.
וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה (עֲבוֹדָה־זָרָה ד:) לֹא הָיָה דָּוִד רָאוּי לְאוֹתוֹ מַעֲשֶׂה אֶלָּא כְּדֵי לְהוֹרוֹת תְּשׁוּבָה לְיָחִיד וְכוּ'. נִמְצָא שֶׁעִקַּר הוֹרָאַת הַתְּשׁוּבָה עַל־יְדֵי דָּוִד הַמֶּלֶךְ הוּא סֵפֶר תְּהִלִּים, שֶׁאֲמָרוֹ בְּהִתְעוֹרְרוּת גָּדוֹל מְאֹד וּבְרוּחַ הַקֹּדֶשׁ, עַד שֶׁכָּל אֶחָד וְאֶחָד כְּפִי מַה שֶּׁהוּא יָכוֹל לִמְצֹא אֶת עַצְמוֹ בְּתוֹךְ סֵפֶר תְּהִלִּים וְלִזְכּוֹת לִתְשׁוּבָה עַל־יְדֵי אֲמִירַת תְּהִלִּים כַּנִּזְכָּר לְעֵיל.
וְעִקַּר הִזְדַּכְּכוּת שְׁנֵים עָשָׂר שִׁבְטֵי יָהּ, שֶׁהֵם אַרְבָּעִים וְתֵשַׁע אוֹתִיּוֹת שֶׁהֵם בְּחִינַת אַרְבָּעִים וְתִשְׁעָה שַׁעֲרֵי תְּשׁוּבָה הָיָה בְּמִצְרַיִם. שֶׁהוּא בְּחִינַת מֵצַר הַגָּרוֹן שֶׁהוּא בְּחִינַת תְּשׁוּבָה עִלָּאָה (כַּמּוּבָא בְּכִתְבֵי הָאֲרִ"י זִכְרוֹנוֹ לִבְרָכָה, וְעַיֵּן שָׁם וְהָבֵן הֵיטֵב.) וְעַל כֵּן אַחַר שֶׁנִּזְדַּכְּכוּ שָׁם בְּמִצְרַיִם וְזָכוּ לָצֵאת מִשָּׁם. סָפְרוּ אַרְבָּעִים וְתִשְׁעָה יְמֵי הַסְּפִירָה, שֶׁהֵם כְּנֶגֶד אַרְבָּעִים וְתֵשַׁע אוֹתִיּוֹת הַנַּ"ל, שֶׁהֵם אַרְבָּעִים וְתִשְׁעָה שַׁעֲרֵי תְּשׁוּבָה. וּבְיוֹם הַחֲמִשִּׁים אָז וַיֵּרֶד הַשֵּׁם עַל הַר סִינַי (שְׁמוֹת י"ט) זֶה בְּחִינַת וְאָשׁוּבָה אֲלֵיכֶם. בְּחִינַת הַתְּשׁוּבָה שֶׁל הַשֵּׁם יִתְבָּרַךְ בְּעַצְמוֹ כִּבְיָכוֹל, בְּחִינַת שַׁעַר הַחֲמִישִּׁים כַּנִּזְכָּר לְעֵיל.
וְזֶהוּ "וְאֵלֶּה שְׁמוֹת בְּנֵי יִשְׂרָאֵל הַבָּאִים" - סוֹפֵי תֵּבוֹת הֵם אוֹתִיּוֹת תְּהִלִּים, "מִצְרָיְמָה אֶת יַעֲקֹב אִישׁ וּבֵיתוֹ" - סוֹפֵי תֵּבוֹת הֵם אוֹתִיּוֹת תְּשׁוּבָה, כִּי עַל־יְדֵי תְּהִלִּים זוֹכֶה לִתְשׁוּבָה, שֶׁהוּא בְּחִינַת שְׁמוֹת בְּנֵי יִשְׂרָאֵל הַבָּאִים מִצְרַיְמָה וְכוּ'. כִּי אַרְבָּעִים וְתִשְׁעָה שַׁעֲרֵי תְּשׁוּבָה הֵם בְּחִינַת אַרְבָּעִים וְתֵשַׁע אוֹתִיּוֹת שֶׁיֵּשׁ בִּשְׁמוֹת בְּנֵי יִשְׂרָאֵל הַבָּאִים מִצְרַיְמָה לְהִזְדַּכֵּךְ שָׁם כַּנִּזְכָּר לְעֵיל.
וְזֶה שֶׁאָנוּ רוֹאִין שֶׁבִּימֵי תְּשׁוּבָה, דְּהַיְנוּ בֶּאֱלוּל וַעֲשֶׂרֶת יְמֵי תְּשׁוּבָה כָּל יִשְׂרָאֵל עוֹסְקִין אָז בַּאֲמִירַת תְּהִלִּים. כִּי אֲמִירַת תְּהִלִּים מְסֻגָּל לִתְשׁוּבָה כַּנַּ"ל. וְעַל כֵּן הוּא דָּבָר גָּדוֹל מְאֹד לַעֲסֹק תָּמִיד בַּאֲמִירַת תְּהִלִּים. כִּי תְּהִלִּים הִיא הִתְעוֹרְרוּת גָּדוֹל מְאֹד מְאֹד לְהַשֵּׁם יִתְבָּרַךְ. אַשְׁרֵי שֶׁיֹּאחֵז בּוֹ (לִיקּוּטֵי מוֹהֲרַ"ן תִּנְיָנָא סִימָן ע"ג):
אָמַר הַמַּעְתִּיק, עַיֵּן בְּ"לִקּוּטֵי עֵצוֹת" אוֹת תְּשׁוּבָה סִימָן ל"ב, שֶׁכָּתוּב שָׁם הָעִנְיָן הַזֶּה בִּקְצָרָה בְּזוֹ הַלָּשׁוֹן: וְיֵשׁ שֶׁאֵינוֹ יוֹדֵעַ לְהַגִּיעַ אֶל הַשַּׁעַר הַשַּׁיָּךְ לוֹ, שֶׁדֶּרֶךְ שָׁם דַּוְקָא צָרִיךְ לָשׁוּב לְהַשֵּׁם יִתְבָּרַךְ וְכוּ', וְעַל־יְדֵי אֲמִירַת תְּהִלִּים יִזְכֶּה וְכוּ' וְלָבוֹא לְהַשַּׁעַר שֶׁל תְּשׁוּבָה הַשַּׁיָּךְ לְנִשְׁמָתוֹ וְכוּ' עַיֵּן שָׁם וְהַנִּרְאֶה מִדְּבָרָיו הַקְּדוֹשִׁים שָׁם כִּי הָאַרְבָּעִים וְתִשְׁעָה שְׁעָרִים הַנַּ"ל הֵם בְּחִינַת אַרְבָּעִים וְתִשְׁעָה דְּרָכִים לִתְשׁוּבָה. כִּי כָּל אָדָם לְפִי שֹׁרֶשׁ נִשְׁמָתוֹ יֵשׁ לוֹ דֶּרֶךְ מְיֻחָד וַעֲבוֹדָה מְיֻחֶדֶת שֶׁצָּרִיךְ לוֹ לֵילֵךְ דַּיְקָא בְּאוֹתוֹ הַדֶּרֶךְ, וְעַל־יְדֵי־זֶה יִזְכֶּה לָשׁוּב לְהַשֵּׁם יִתְבָּרַךְ וְכַמּוּבָן בְּהַתּוֹרָה אָנֹכִי "לִקּוּטֵי מוֹהֲרַ"ן" חֵלֶק א' סִימָן ד' עַל מַאֲמַר חֲכָמֵינוּ זִכְרוֹנָם לִבְרָכָה, וְאֵינוֹ יוֹדֵעַ בְּאֵיזֶה דֶּרֶךְ הוּא מְהַלֵּךְ, עַיֵּן שָׁם.
וְלָאו כָּל אָדָם זוֹכֶה לִמְצֹא דַּרְכּוֹ הַמְיֻחָד לוֹ לְפִי שֹׁרֶשׁ נִשְׁמָתוֹ לָשׁוּב בּוֹ לְהַשֵּׁם יִתְבָּרַךְ, וְעַל זֶה צָעַק דָּוִד הַמֶּלֶךְ, עָלָיו הַשָּׁלוֹם, בַּמֶּה יְזַכֶּה נַעַר אֶת אָרְחוֹ (דַּיְקָא) לִשְׁמֹר כִּדְבָרֶיךָ, וְגִלָּה לָנוּ אֲדוֹנֵנוּ מוֹרֵנוּ וְרַבֵּנוּ הַקָּדוֹשׁ, זֵכֶר צַדִּיק לִבְרָכָה, שֶׁעַל־יְדֵי אֲמִירַת תְּהִלִּים יַשְׁפִּיעַ לוֹ הַשֵּׁם יִתְבָּרַךְ חָכְמָה וּבִינָה וָדַעַת לְהַשִּׂיג מֵעַצְמוֹ דַּרְכּוֹ הַמְיֻחָד לוֹ דַּיְקָא לְפִי שֹׁרֶשׁ נִשְׁמָתוֹ מַה לּוֹ לַעֲשׂוֹת בְּזֶה הָעוֹלָם עַד שֶׁיִּזְכֶּה עַל־יְדֵי־זֶה לִתְשׁוּבָה שְׁלֵמָה וְעַיֵּן לְקַמָּן בְּסִימָן ע"ה.
<h2>ב</h2>
הַהִתְבּוֹדְדוּת הִיא מַעֲלָה גְּדוֹלָה עֶלְיוֹנָה מִן הַכֹּל, דְּהַיְנוּ לִקְבֹּעַ לוֹ עַל כָּל פָּנִים שָׁעָה אוֹ יוֹתֵר לְהִתְבּוֹדֵד לְבַדּוֹ בְּאֵיזֶה חֶדֶר אוֹ בַּשָּׂדֶה וּלְפָרֵשׁ שִׂיחָתוֹ בֵּינוֹ לְבֵין קוֹנוֹ בִּטְעָנוֹת וַאֲמַתְלָאוֹת בְּדִבְרֵי חֵן וְרִצּוּי וּפִיּוּס. לְבַקֵּשׁ וּלְהִתְחַנֵּן מִלְּפָנָיו יִתְבָּרַךְ, שֶׁיְּקָרְבֵהוּ אֵלָיו לַעֲבוֹדָתוֹ בֶּאֱמֶת.
וּתְפִלָּה וְשִׂיחָה זוֹ יִהְיֶה בְּלָשׁוֹן שֶׁמְּדַבְּרִים בּוֹ, דְּהַיְנוּ בִּמְדִינָתֵנוּ בִּלְשׁוֹן אַשְׁכְּנַז. כִּי בִּלְשׁוֹן הַקֹּדֶשׁ קָשֶׁה לוֹ לְפָרֵשׁ כָּל שִׂיחָתוֹ. וְגַם אֵין הַלֵּב נִמְשָׁךְ אַחֲרֵי הַדִּבּוּרִים מֵחֲמַת שֶׁאֵינוֹ מֻרְגָּל לְדַבֵּר בְּהַלָּשׁוֹן כָּל כָּךְ, כִּי אֵין דַּרְכֵּנוּ לְדַבֵּר בִּלְשׁוֹן־הַקֹּדֶשׁ. אֲבָל בִּלְשׁוֹן אַשְׁכְּנַז שֶׁמְּסַפְּרִים וּמְדַבְּרִים בּוֹ קַל וְקָרוֹב יוֹתֵר לְשַׁבֵּר בּוֹ. כִּי הַלֵּב נִמְשָׁךְ וְקָרוֹב יוֹתֵר אֶל לְשׁוֹן אַשְׁכְּנַז מֵחֲמַת שֶׁהוּא מֻרְגָּל בּוֹ. וּבִלְשׁוֹן אַשְׁכְּנַז יָכוֹל לְפָרֵשׁ כָּל שִׂיחָתוֹ וְאֶת כָּל אֲשֶׁר עִם לְבָבוֹ יָשִׂיחַ וִיסַפֵּר לְפָנָיו יִתְבָּרַךְ, הֵן חֲרָטָה וּתְשׁוּבָה עַל הֶעָבָר וְהֵן בַּקָּשַׁת תַּחֲנוּנִים לִזְכּוֹת לְהִתְקָרֵב אֵלָיו יִתְבָּרַךְ מֵהַיּוֹם וָהָלְאָה בֶּאֱמֶת. וְכַיּוֹצֵא בָּזֶה כָּל חָד לְפוּם דַּרְגֵּהּ.
וְיִזָּהֵר מְאֹד לְהַרְגִּיל עַצְמוֹ לְהַתְמִיד בָּזֶה מִדֵּי יוֹם בְּיוֹם שָׁעָה מְיֻחֶדֶת כַּנַּ"ל. וּשְׁאָר כָּל הַיּוֹם יִהְיֶה בְּשִׂמְחָה (כְּמוֹ שֶׁכָּתוּב בַּסִּימָן הַקּוֹדֵם הַמַּתְחִיל - מִצְוָה גְּדוֹלָה לִהְיוֹת בְּשִׂמְחָה תָּמִיד עַיֵּן שָׁם). וְהַנְהָגָה זוֹ הִיא גְּדוֹלָה בְּמַעֲלָה מְאֹד מְאֹד. וְהִיא דֶּרֶךְ וְעֵצָה טוֹבָה מְאֹד לְהִתְקָרֵב אֵלָיו יִתְבָּרַךְ. כִּי זֹאת הִיא עֵצָה כְּלָלִית שֶׁכּוֹלֵל הַכֹּל. כִּי עַל כָּל מַה שֶּׁיֶּחְסַר לוֹ בַּעֲבוֹדַת הַשֵּׁם אוֹ אִם הוּא רָחוֹק לְגַמְרֵי מִכֹּל וָכֹל מֵעֲבוֹדָתוֹ יִתְבָּרַךְ, עַל הַכֹּל יְפָרֵשׁ שִׂיחָתוֹ וִיבַקֵּשׁ מֵאִתּוֹ יִתְבָּרַךְ כַּנַּ"ל.
וַאֲפִלּוּ אִם לִפְעָמִים נִסְתַּתְּמִין דְּבָרָיו וְאֵינוֹ יָכוֹל לִפְתֹּחַ פִּיו לְדַבֵּר לְפָנָיו יִתְבָּרַךְ כְּלָל, אַף־עַל־פִּי־כֵן זֶה בְּעַצְמוֹ טוֹב מְאֹד, דְּהַיְנוּ הַהֲכָנָה שֶׁהוּא מוּכָן וְעוֹמֵד לְפָנָיו יִתְבָּרַךְ וְחָפֵץ וּמִשְׁתּוֹקֵק לְדַבֵּר אַף שֶׁאֵינוֹ יָכוֹל, זֶה בְּעַצְמוֹ גַּם כֵּן טוֹב מְאֹד.
וְגַם יוּכַל לַעֲשׂוֹת לוֹ שִׂיחָה וּתְפִלָּה מִזֶּה בְּעַצְמוֹ. וְעַל זֶה בְּעַצְמוֹ יִצְעַק וְיִתְחַנֵּן לְפָנָיו יִתְבָּרַךְ, שֶׁנִּתְרַחֵק כָּל כָּךְ עַד שֶׁאֵינוֹ יָכוֹל אֲפִלּוּ לְדַבֵּר. וִיבַקֵּשׁ מֵאִתּוֹ יִתְבָּרַךְ רַחֲמִים וְתַחֲנוּנִים שֶׁיַּחְמֹל עָלָיו וְיִפְתַּח פִּיו, שֶׁיּוּכַל לְפָרֵשׁ שִׂיחָתוֹ לְפָנָיו יִתְבָּרַךְ.
וְדַע שֶׁכַּמָּה וְכַמָּה צַדִּיקִים גְּדוֹלִים וּמְפֻרְסָמִים סִפְּרוּ, שֶׁלֹּא בָּאוּ לְמַדְרֵגָתָם רַק עַל־יְדֵי הַנְהָגָה זוֹ. וְהַמַּשְׂכִּיל יָבִין מֵעַצְמוֹ גֹּדֶל מַעֲלַת הַנְהָגָה זוֹ הָעוֹלָה לְמַעְלָה לְמַעְלָה. וְהוּא דָּבָר הַשָּׁוֶה לְכָל נֶפֶשׁ מִקָּטֹן וְעַד גָּדוֹל. כִּי כֻּלָּם יְכוֹלִים לִנְהֹג הַנְהָגָה זוֹ וְעַל־יְדֵי־זֶה יָבוֹאוּ לְמַעֲלָה גְּדוֹלָה. אַשְׁרֵי שֶׁיֹּאחֵז בָּזֶה.
גַּם טוֹב לַעֲשׂוֹת מֵהַתּוֹרָה תְּפִלָּה. דְּהַיְנוּ כְּשֶׁלּוֹמֵד אוֹ שׁוֹמֵעַ אֵיזֶה מַאֲמַר תּוֹרָה מִצַּדִּיק הָאֱמֶת אֲזַי יַעֲשֶׂה מִזֶּה תְּפִלָּה. דְּהַיְנוּ לְבַקֵּשׁ וּלְהִתְחַנֵּן לְפָנָיו יִתְבָּרַךְ עַל כָּל מַה שֶּׁנֶּאֱמַר שָׁם בְּאוֹתוֹ הַמַּאֲמָר. מָתַי יִזְכֶּה גַּם הוּא לָבוֹא לְכָל זֶה וְכַמָּה הוּא רָחוֹק מִזֶּה, וִיבַקֵּשׁ מֵאִתּוֹ יִתְבָּרַךְ שֶׁיְּזַכֵּהוּ לָבוֹא לְכָל הַנֶּאֱמַר שָׁם בְּאוֹתוֹ הַמַּאֲמָר:
וְהַמַּשְׂכִּיל וְהֶחָפֵץ בֶּאֱמֶת יוֹלִיכוֹ הַשֵּׁם בְּדֶרֶךְ אֱמֶת וְיָבִין בְּעַצְמוֹ דָּבָר מִתּוֹךְ דָּבָר אֵיךְ לְהִתְנַהֵג בָּזֶה, בְּאֹפֶן שֶׁיִּהְיוּ דְּבָרָיו דִּבְרֵי חֵן, וּטְעָנוֹת נְכוֹנוֹת לְרַצּוֹתוֹ יִתְבָּרַךְ שֶׁיְּקָרְבֵהוּ לַעֲבוֹדָתוֹ בֶּאֱמֶת. וְעִנְיַן שִׂיחָה זוֹ עוֹלֶה לְמָקוֹם גָּבוֹהַּ מְאֹד. וּבִפְרָט כְּשֶׁעוֹשֶׂה מִתּוֹרָה תְּפִלָּה מִזֶּה נַעֲשֶׂה שַׁעֲשׁוּעִים גְּדוֹלִים מְאֹד לְמַעְלָה: (שָׁם סִימָן כה):
עַיֵּן בְּסֵפֶר "עָלִים לִתְרוּפָה" (מִכְתָּב שעב), שֶׁכָּתַב שָׁם: וְהָעִקָּר לַעֲשׂוֹת מִתּוֹרוֹת תְּפִלּוֹת לְבַקֵּשׁ בְּכָל יוֹם וּלְפָרֵשׁ שִׂיחָתוֹ לְפָנָיו יִתְבָּרַךְ עַל־פִּי אֵיזֶה תּוֹרָה, שֶׁיִּלְמוֹד בִּסְפָרָיו הַקְּדוֹשִׁים, שֶׁבְּכֻלָּם יְכוֹלִים לִמְצֹא אֶת עַצְמוֹ בְּכָל יוֹם. אֲהָהּ, הַשֵּׁם! מָתַי נִזְכֶּה לָזֶה. כִּי כָּל יָמֵינוּ פּוֹרְחִים וְהוֹלְכִים כְּצֵל עוֹבֵר וּכְעָנָן כָּלֶה וּכְרוּחַ נוֹשָׁבֶת וְכַחֲלוֹם יָעוּף וְכוּ', וְאֵין לָנוּ בַּמֶּה לְתָפְסָם וּלְהַחֲזִיקָם, שֶׁיִּהְיוּ נִשְׁאָרִים קַיָּמִים לָנוּ, שֶׁנִּחְיֶה בָּהֶם לָנֶצַח כָּל אֶחָד עַל־יְדֵי תְּפִלָּה וְתַחֲנוּנִים. וְהָעִקָּר עַל־פִּי הַדֶּרֶךְ הַקָּדוֹשׁ הַזֶּה, שֶׁהוּא יָשָׁן וְחָדָשׁ מְאֹד, שֶׁהוּא לַעֲשׂוֹת מֵהַתּוֹרוֹת תְּפִלּוֹת כַּנַּ"ל. וְכָל אֶחָד רָחוֹק בְּעֵינֵי עַצְמוֹ מִזֶּה, וּבֶאֱמֶת אֵינוֹ כֵּן, כִּי קָרוֹב אֵלֶיךָ הַדָּבָר מְאֹד, בְּפִיךָ וּבִלְבָבְךָ לַעֲשׂוֹתוֹ. וְאִם אַף־עַל־פִּי־כֵן אֵין יְכוֹלִים לְהַתְחִיל לְדַבֵּר כְּלָל, הֲלֹא גַּם מִזֶּה דִּבַּרְנוּ הַרְבֵּה בְּעֵצוֹת אֲמִתִּיּוֹת, שֶׁהֵם בְּדוּקִים וּמְנֻסִּים, שֶׁכְּבָר הוֹעִילוּ לָנוּ הַרְבֵּה וְכוּ'. אַשְׁרֵינוּ, שֶׁזָּכִינוּ לִשְׁמֹעַ כָּל זֹאת וְלַעֲסֹק בָּזֶה קְצָת. מִי יִתֵּן, שֶׁנִּזְכֶּה לְקַיֵּם רְצוֹנוֹ בֶּאֱמֶת וְלָלֶכֶת בְּכָל דְּרָכָיו, לִשְׂמֹחַ בְּכָל יוֹם וּלְבַקֵּשׁ וְלִצְעֹק לַה' וְלַעֲשׂוֹת מֵהַתּוֹרוֹת תְּפִלּוֹת וְכוּ', עַיֵּן שָׁם. (עַיֵּן בְּסוֹף הַסֵּפֶר הַדְּרוּשׁ הַנִּפְלָא מִסֵּפֶר "לִקּוּטֵי הֲלָכוֹת" אֹרַח־חַיִּים הִלְכוֹת רֹאשׁ חֹדֶשׁ הֲלָכָה ה' שֶׁנִּתְיַסֵּד עַל יְסוֹד שְׁנֵי הַמַּאֲמָרִים הַנַּ"ל בְּסִימָן א' וּבְסִימָן ב).
שִׂיחוֹתָיו הַקְּדוֹשִׁים הַכְּתוּבִים בְּסוֹף הַסֵּפֶר "לִקּוּטֵּי־מוֹהֲרַ"ן":
<h2>ג</h2>
וּלְעִנְיַן הִתְבּוֹדְדוּת וְשִׂיחָה בֵּינוֹ לְבֵין קוֹנוֹ וַאֲמִירַת תְּהִלִּים וּתְחִנּוֹת וּבַקָּשׁוֹת. טוֹב מְאֹד כְּשֶׁזּוֹכִין לְאָמְרָן בְּלֵב שָׁלֵם בֶּאֱמֶת עַד שֶׁיִּזְכֶּה לִבְכּוֹת לִפְנֵי הַשֵּׁם יִתְבָּרַךְ כְּבֵן הַבּוֹכֶה לִפְנֵי אָבִיו. אֲבָל אָמַר שֶׁכְּשֶׁהָאָדָם אוֹמֵר תְּהִלִּים וּתְחִנּוֹת וּבַקָּשׁוֹת וְחוֹשֵׁב בְּלִבּוֹ וּמְצַפֶּה שֶׁיִּבְכֶּה. זֹאת הַמַּחֲשָׁבָה אֵינָהּ טוֹבָה. וְהִיא מְבַלְבֶּלֶת גַּם כֵּן אֶת דַּעְתּוֹ. כִּי מֵחֲמַת זֶה אֵינוֹ יָכוֹל לוֹמַר הַבַּקָּשׁוֹת בְּלֵב שָׁלֵם בִּשְׁלֵמוּת. כִּי צְרִיכִין בִּשְׁעַת אֲמִירַת תְּחִנּוֹת וּבַקָּשׁוֹת לְהַרְחִיק מֵעַצְמוֹ כָּל מִינֵי מַחְשְׁבוֹת חוּץ שֶׁבָּעוֹלָם, רַק לְכַוֵּן דַּעְתּוֹ אֶל הַדִּבּוּרִים שֶׁהוּא מְדַבֵּר לִפְנֵי הַשֵּׁם יִתְבָּרַךְ כַּאֲשֶׁר יְדַבֵּר אִישׁ אֶל רֵעֵהוּ. וְאָז מִמֵּילָא בְּקַל יִתְעוֹרֵר לִבּוֹ עַד שֶׁיָּבֹא לִבְכִיָּה גְדוֹלָה בֶּאֱמֶת.
אֲבָל כְּשֶׁחוֹשֵׁב וּמְצַפֶּה עַל זֶה שֶׁיִּבְכֶּה אֲזַי זֶה וָזֶה אֵינוֹ עוֹלֶה בְּיָדוֹ. כִּי הָאֲמִירָה בְּעַצְמָהּ נִתְבַּלְבְּלָה עַל־יְדֵי־זֶה כַּנַּ"ל. כִּי זֶה שֶׁחוֹשֵׁב וּמְצַפֶּה שֶׁיִּבְכֶּה הוּא גַּם כֵּן בְּחִינַת מַחֲשָׁבָה זָרָה שֶׁמְּבַלְבֶּלֶת הַכַּוָּנָה. שֶׁאֵינוֹ יָכוֹל לִשְׁמֹעַ הֵיטֵב מַה שֶּׁהוּא מְדַבֵּר עַל־יְדֵי־זֶה. כִּי הָעִקָּר לְדַבֵּר הַדִּבּוּר בֶּאֱמֶת לִפְנֵי הַשֵּׁם יִתְבָּרַךְ בְּלִי שׁוּם מְדַבֵּר עַל־יְדֵי־זֶה. כִּי הָעִקָּר לְדַבֵּר הַדִּבּוּר בֶּאֱמֶת לִפְנֵי הַשֵּׁם יִתְבָּרַךְ בְּלִי שׁוּם מַחֲשָׁבוֹת אֲחֵרוֹת כְּלָל כַּנַּ"ל וְאִם יִזְכֶּה לִבְכִיָּה בֶּאֱמֶת מֵהַטּוֹב. וְאִם לָאו לָאו. וְלֹא יְבַלְבֵּל אֲמִירָתוֹ בִּשְׁבִיל זֶה כַּנַּ"ל (שָׁם, סִימָן צ"ה).:
<h2>ד</h2>
עוֹד אָמַר לְעִנְיַן הִתְבּוֹדְדוּת שֶׁהָיָה דַּרְכּוֹ זִכְרוֹנוֹ לִבְרָכָה, לְזָרֵז מְאֹד בָּזֶה: לִהְיוֹת רָגִיל מְאֹד בְּהִתְבּוֹדְדוּת לְפָרֵשׁ שִׂיחָתוֹ לִפְנֵי הַשֵּׁם יִתְבָּרַךְ בְּכָל יוֹם וָיוֹם. וְאָמַר שֶׁאֲפִלּוּ אִם אֵין יְכוֹלִין לְדַבֵּר כְּלָל. אֲפִלּוּ כְּשֶׁמְדַבְּרִין רַק דִּבּוּר אֶחָד גַּם כֵּן טוֹב מְאֹד. וְאָמַר שֶׁאֲפִלּוּ אִם אֵינוֹ יָכוֹל לְדַבֵּר רַק דִּבּוּר אֶחָד יִהְיֶה חָזָק בְּדַעְתּוֹ וִידַבֵּר אוֹתוֹ הַדִּבּוּר כַּמָּה וְכַמָּה פְּעָמִים בְּלִי שִׁעוּר וָעֵרֶךְ. וַאֲפִלּוּ אִם יְבַלֶּה כַּמָּה וְכַמָּה יָמִים בְּדִבּוּר זֶה לְבַד גַּם זֶה טוֹב. וְיִהְיֶה חָזָק וְאַמִּיץ וְיַרְבֶּה לְדַבֵּר אוֹתוֹ הַדִּבּוּר פְּעָמִים אֵין מִסְפָּר. עַד שֶׁיְּרַחֵם עָלָיו הַשֵּׁם יִתְבָּרַךְ וְיִפְתַּח פִּיו וְיוּכַל לְפָרֵשׁ שִׂיחָתוֹ.
וְאָמַר שֶׁהַדִּבּוּר יֵשׁ לוֹ כֹּחַ גָּדוֹל מְאֹד. כִּי הֲלֹא יְכוֹלִין לִלְחֹשׁ עַל קְנֵה שְׂרֵפָה שֶׁלֹּא תּוּכַל לִירוֹת. וְהָבֵן. וְאָז כְּשֶׁדִּבֵּר מִזֶּה דִּבֵּר הַרְבֵּה מֵהִתְבּוֹדְדוּת וְהֶאֱרִיךְ מְאֹד בְּשִׂיחָה נִפְלָאָה בְּכַמָּה מִינֵי לְשׁוֹנוֹת. וְחִזֵּק וְזֵרֵז אוֹתָנוּ מְאֹד מְאֹד בָּזֶה לְהִתְחַזֵּק לְהַרְבּוֹת בְּהִתְבּוֹדְדוּת וְשִׂיחָה בֵּינוֹ לְבֵין קוֹנוֹ. וְאָמַר: שֶׁרְצוֹנוֹ שֶׁיִּהְיֶה לָנוּ כָּל הַיּוֹם כֻּלּוֹ הִתְבּוֹדְדוּת. וּלְבַלּוֹת כָּל הַיּוֹם עַל זֶה. אַךְ לָאו כָּל אָדָם יָכוֹל לְקַיֵּם זֹאת. עַל כֵּן בְּהֶכְרֵחַ לְצַוּוֹת לָהֶם שֶׁיִּהְיֶה לָהֶם עַל כָּל פָּנִים אֵיזֶה שָׁעָה הִתְבּוֹדְדוּת, כִּי גַּם זֶה טוֹב מְאֹד. אֲבָל מִי שֶׁלִּבּוֹ חָזָק בָּזֶה וְרוֹצֶה לְקַבֵּל עָלָיו עֹל עֲבוֹדָתוֹ יִתְבָּרַךְ בֶּאֱמֶת. רְצוֹנוֹ שֶׁיִּהְיֶה לוֹ כָּל הַיּוֹם הִתְבּוֹדְדוּת. וְהִזְכִּיר אָז מַאֲמַר חֲכָמֵינוּ זִכְרוֹנָם לִבְרָכָה, (בְּרָכוֹת כ"א) וּלְוַאי שֶׁיִּתְפַּלֵּל אָדָם כָּל הַיּוֹם כֻּלּוֹ (שָׁם, סִימָן צ"ו).
<h2>ה</h2>
עוֹד שָׁמַעְתִּי בִּשְׁמוֹ שֶׁאָמַר לְעִנְיַן מַעֲלַת הַשִּׂיחָה בֵּינוֹ לְבֵין קוֹנוֹ. כִּי עַל תְּפִלּוֹת וּתְחִנּוֹת וּבַקָּשׁוֹת הַסְּדוּרוֹת מִכְּבָר כְּבָר יוֹדְעִים מֵהֶם כָּל הַמְחַבְּלִים וְהַמְקַטְרְגִים וְהֵם אוֹרְבִים עַל הַדְּרָכִים שֶׁל אֵלּוּ הַתְּפִלּות. מֵחֲמַת שֶׁיּוֹדְעִים מֵהֶם מִכְּבָר, כְּמוֹ לְמָשָׁל עַל הַדֶּרֶךְ הַכְּבוּשָׁה הַיָּדוּעַ וּמְפֻרְסָם לַכֹּל. שָׁם אוֹרְבִים רוֹצְחִים וְגַזְלָנִים תָּמִיד מֵחֲמַת שֶׁיּוֹדְעִים מִדֶּרֶךְ זֶה כְּבָר. אֲבָל כְּשֶׁהוֹלְכִים בְּנָתִיב וְדֶרֶךְ חָדָשׁ שֶׁלֹּא נוֹדַע עֲדַיִן שָׁם אֵין יוֹדְעִים לֶאֱרֹב שָׁם כְּלָל. כְּמוֹ כֵן לָעִנְיָן הַנַּ"ל. כִּי הַשִּׂיחָה שֶׁמְּדַבֵּר הָאָדָם מֵעַצְמוֹ בֵּינוֹ לְבֵין קוֹנוֹ הִיא דֶּרֶךְ חָדָשׁ וּתְפִלָּה חֲדָשָׁה. שֶׁהָאָדָם אוֹמְרָהּ מִלִּבּוֹ מֵחָדָשׁ. עַל כֵּן אֵין הַמְקַטְרְגִים מְצוּיִים כָּל־כָּךְ לֶאֱרֹב. וְאַף־עַל־פִּי־כֵן הִזְהִיר מְאֹד גַּם עַל אֲמִירַת שְׁאָר תְּחִנּוֹת וּבַקָּשׁוֹת כַּמְבֹאָר בִּדְבָרֵינוּ כַּמָּה פְּעָמִים (שָׁם, סִימָן צ"ז).
<h2>ו</h2>
עוֹד אָמַר לְעִנְיַן הִתְחַזְּקוּת בְּהִתְבּוֹדְדוּת וּתְחִנּוֹת וּבַקָּשׁוֹת, כִּי הַדִּבּוּר יֵשׁ לוֹ כֹּחַ גָּדוֹל לְעוֹרֵר אֶת הָאָדָם. אַף־עַל־פִּי שֶׁנִּדְמֶה לְהָאָדָם שֶׁאֵין לוֹ לֵב, אַף־עַל־פִּי־כֵן כְּשֶׁיְּדַבֵּר הַרְבֵּה דִּבְרֵי הִתְעוֹרְרוּת וּתְחִנּוֹת וּבַקָּשׁוֹת וְכַיּוֹצֵא זֶהוּ בְּעַצְמוֹ שֶׁמְּדַבֵּר הוּא בְּחִינַת הִתְגַּלּוּת הִתְעוֹרְרוּת לִבּוֹ וְנַפְשׁוֹ לְהַשֵּׁם יִתְבָּרַךְ, בִּבְחִינַת נַפְשִׁי יָצְאָה בְּדַבְּרוֹ. שֶׁהַדִּבּוּר בְּעַצְמוֹ הוּא הִתְגַּלּוּת הַנֶּפֶשׁ וְהַלֵּב. וְלִפְעָמִים עַל־יְדֵי שֶׁיְּדַבֵּר הַרְבֵּה אַף־עַל־פִּי שֶׁיִּהְיֶה בְּלֹא לֵב כְּלָל. אַף־עַל־פִּי־כֵן יָבוֹא אַחַר־כָּךְ עַל־יְדֵי־זֶה לְהִתְעוֹרְרוּת גָּדוֹל בְּלֵב וָנֶפֶשׁ. וְהַכְּלָל כִּי הַדִּבּוּר בְּעַצְמוֹ יֵשׁ לוֹ כֹּחַ גָּדוֹל (שָׁם, סִימָן צ"ח).
<h2>ז</h2>
אָמַר שֶׁעִקַּר הַהִתְבּוֹדְדוּת וְהַשִּׂיחָה בֵּינוֹ לְבֵין קוֹנוֹ בִּשְׁלֵמוּת הוּא כְּשֶׁיְּפָרֵשׁ שִׂיחָתוֹ כָּל כָּךְ לִפְנֵי הַשֵּׁם יִתְבָּרַךְ עַד שֶׁיִּהְיֶה סָמוּךְ מְאֹד שֶׁתֵּצֵא נִשְׁמָתוֹ חַס וְשָׁלוֹם, עַד שֶׁכִּמְעַט יִגְוַע חַס וְשָׁלוֹם, עַד שֶׁלֹּא תִּהְיֶה נִשְׁמָתוֹ קְשׁוּרָה בְּגוּפוֹ כִּי אִם כְּחוּט הַשַּׂעֲרָה מֵעֹצֶם צַעֲרוֹ וְגַעְגּוּעוֹ וְכִסּוּפָיו לְהַשֵּׁם יִתְבָּרַךְ בֶּאֱמֶת. וְכֵן מְבֹאָר בְּדִבְרֵי רַבּוֹתֵינוּ, זִכְרוֹנָם לִבְרָכָה (תַּעֲנִית ח'), שֶׁאָמְרוּ אֵין תְּפִלָּתוֹ שֶׁל אָדָם נִשְׁמַעַת אֶלָּא אִם כֵּן מֵשִׂים נַפְשׁוֹ בְּכַפּוֹ. הַיְנוּ כַּנַּ"ל. וְאָמַר: הֲלֹא כְּשֶׁהַשֵּׁם יִתְבָּרַךְ עוֹזֵר בְּהִתְבּוֹדְדוּת, יוּכַל לְפָרֵשׁ שִׂיחָתוֹ לִפְנֵי הַשֵּׁם יִתְבָּרַךְ כַּאֲשֶׁר יְדַבֵּר אִישׁ אֶל רֵעֵהוּ. וּצְרִיכִין לְהַרְגִּיל עַצְמוֹ, שֶׁיְּדַבֵּר עִם הַשֵּׁם יִתְבָּרַךְ כְּמוֹ שֶׁמְּדַבֵּר עִם רַבּוֹ וְעִם חֲבֵרוֹ כִּי מְלֹא כָל הָאָרֶץ כְּבוֹדוֹ וְהַשֵּׁם יִתְבָּרַךְ נִמְצָא בְּכָל מָקוֹם (שָׁם, סִימָן צ"ט).
<h2>ח</h2>
סִפְּרוּ לִי שֶׁאָמַר שֶׁמִּקָּטֹן וְעַד גָּדוֹל אִי אֶפְשָׁר לִהְיוֹת אִישׁ כָּשֵׁר בֶּאֱמֶת כִּי אִם עַל־יְדֵי הִתְבּוֹדְדוּת. וְהָיָה מַזְכִּיר כַּמָּה וְכַמָּה צַדִּיקִים מְפֻרְסָמִים אֲמִתִּיִּים וְאָמַר, שֶׁכֻּלָּם לֹא בָּאוּ לְמַדְרֵגָתָם כִּי אִם עַל־יְדֵי הִתְבּוֹדְדוּת וְגַם תָּפַס אִישׁ אֶחָד פָּשׁוּט מִנֶּכְדֵי הַבַּעַל־שֵׁם־טוֹב, זֵכֶר צַדִּיק לִבְרָכָה, וְאָמַר: גַּם זֶה מְפָרֵשׁ שִׂיחָתוֹ בְּכָל פַּעַם לִפְנֵי הַשֵּׁם יִתְבָּרַךְ בִּבְכִיָּה גְּדוֹלָה. וְאָמַר: שֶׁזֶּרַע הַבַּעַל־שֵׁם־טוֹב רְגִילִים בָּזֶה בְּיוֹתֵר כִּי הֵם מִזֶּרַע דָּוִד הַמֶּלֶךְ, עָלָיו הַשָּׁלוֹם, וְכָל עִסְקוֹ שֶׁל דָּוִד הָיָה עִנְיָן זֶה שֶׁהָיָה מְשַׁבֵּר לִבּוֹ מְאֹד לִפְנֵי הַשֵּׁם יִתְבָּרַךְ תָּמִיד שֶׁזֶּהוּ עִקַּר סֵפֶר תְּהִלִּים שֶׁיָּסַד. כַּמְבֹאָר בְּמָקוֹם אַחֵר (שָׁם, סִימָן ק').
<h2>ט</h2>
אָמַר שֶׁעַל־יְדֵי אֲמִירַת תִּקּוּן חֲצוֹת יְכוֹלִין לְפָרֵשׁ שִׂיחָתוֹ אֶת כָּל אֲשֶׁר עִם לְבָבוֹ כְּמוֹ עַל יְדֵי הִתְבּוֹדְדוּת. כִּי מִסְּתָמָא אֵין אוֹמְרִים עַל הֶעָבָר. וְעִקַּר אֲמִירַת חֲצוֹת הוּא עַל מַה שֶּׁנַּעֲשֶׂה עַכְשָׁו עִם הָאָדָם. וּכְשֶׁיֹּאמַר חֲצוֹת בִּבְחִינָה זוֹ. יְכוֹלִין לִמְצֹא כָּל אֲשֶׁר עִם לְבָבוֹ בְּתוֹךְ אֲמִירַת חֲצוֹת:
וְכֵן אֲמִירַת תְּהִלִּים וְכַיּוֹצֵא. צָרִיךְ לִרְאוֹת שֶׁיִּמְצָא אֶת עַצְמוֹ בְּתוֹךְ כָּל מִזְמוֹרֵי תְּהִלִּים וּבְתוֹךְ כָּל הַתְּחִנּוֹת וּבַקָּשׁוֹת וּסְלִיחוֹת וְכַיּוֹצֵא. וּבְקַל בִּפְשִׁיטוּת בְּלִי חָכְמוֹת יְכוֹלִין לִמְצֹא אֶת עַצְמוֹ בְּתוֹךְ כָּל הַתְּחִנּוֹת וּבַקָּשׁוֹת. וּבִפְרָט בִּתְהִלִּים שֶׁנֶּאֱמַר בִּשְׁבִיל כְּלַל יִשְׂרָאֵל. בִּשְׁבִיל כָּל אֶחָד וְאֶחָד בִּפְרָט. וְכָל אָדָם כָּל מִלְחֲמוֹת הַיֵּצֶר שֶׁיֵּשׁ עָלָיו וְכָל מַכָּה שֶּׁנַּעֲשֶׂה עִמּוֹ. הַכֹּל מְבֹאָר וּמְפֹרָשׁ בַּתְּהִלִּים. כִּי עִקָּרוֹ נֶאֱמַר עַל מִלְחֲמוֹת הַיֵּצֶר הָרָע וְחֵילוֹתָיו. שֶׁהֵם עִקַּר הָאוֹיְבִים וְהַשּׂוֹנְאִים שֶׁל הָאָדָם שֶׁרוֹצִים לְמָנְעוֹ מִדֶּרֶךְ הַחַיִּים וּלְהוֹרִידוֹ לִשְׁאוֹל תַּחְתִּיּוֹת חַס וְשָׁלוֹם, אִם לֹא יִשְׁמֹר עַצְמוֹ מֵהֶם. וְרַק עַל עִנְיַן מִלְחָמָה זֹאת נִתְיַסֵּד כָּל סֵפֶר תְּהִלִּים. כִּי עִקָּר כְּלָל וְשֹׁרֶשׁ וִיסוֹד שֶׁל כָּל הָעֵצוֹת, לְהִתְקָרֵב לְהַשֵּׁם יִתְבָּרַךְ הוּא רַק אֲמִירַת תְּהִלִּים וּשְׁאָרֵי תְּחִנּוֹת וּבַקָּשׁוֹת וְהִתְבּוֹדְדוּת לְפָרֵשׁ שִׂיחָתוֹ בֵּינוֹ לְבֵין קוֹנוֹ. לְבַקֵּשׁ מִלְּפָנָיו שֶׁיְּקָרְבֵהוּ לַעֲבוֹדָתוֹ יִתְבָּרַךְ וְרַק עַל־יְדֵי־זֶה זוֹכִין לְנַצֵּחַ הַמִּלְחָמָה אִם יִהְיֶה חָזָק וְאַמִּיץ מְאֹד תָּמִיד לְהַעְתִּיר וּלְהִתְפַּלֵּל וּלְהִתְחַנֵּן לִפְנֵי הַשֵּׁם יִתְבָּרַךְ תָּמִיד יִהְיֶה אֵיךְ שֶׁיִּהְיֶה. אֲזַי בְּוַדַּאי יְנַצַּח הַמִּלְחָמָה. אַשְׁרֵי לוֹ, כָּךְ הֵבַנּוּ מִדִּבְרֵי רַבֵּנוּ זִכְרוֹנוֹ לִבְרָכָה.
כִּי אַף־עַל־פִּי שֶׁנִּמְצָאִים כַּמָּה עֵצוֹת טוֹבוֹת בְּסִפְרֵי רַבֵּנוּ זִכְרוֹנוֹ לִבְרָכָה, שֶׁהֵם מְלֵאִים עֵצוֹת לְהִתְקָרֵב לְהַשֵּׁם יִתְבָּרַךְ. אַף־עַל־פִּי־כֵן עַל־פִּי רֹב קָשֶׁה לְהָאָדָם לְקַיֵּם הָעֵצָה בְּעַצְמָהּ. עַל כֵּן הָעִקָּר הוּא תְּפִלּוֹת וּתְחִנּוֹת וּבַקָּשׁוֹת. יִהְיֶה אֵיךְ שֶׁיִּהְיֶה. עַל כָּל פָּנִים יְדַבֵּר בְּפִיו בְּאֵיזֶה בְּחִינָה שֶׁהוּא. וִיבַקֵּשׁ מֵהַשֵּׁם יִתְבָּרַךְ תָּמִיד שֶׁיּוֹצִיא אוֹתוֹ מֵחֹשֶׁךְ לְאוֹר וְיַחֲזִירֵהוּ בִּתְשׁוּבָה שְׁלֵמָה בֶּאֱמֶת וְאַל יִתֵּן דֳּמִי לוֹ עַד שֶׁיַּעֲנֵהוּ. וְאַף־עַל־פִּי שֶׁהוּא קוֹרֵא וְצוֹעֵק לְהַשֵּׁם יִתְבָּרַךְ זֶה זְמַן רַב וַעֲדַיִן הוּא רָחוֹק מְאֹד מְאֹד. אַף־עַל־פִּי־כֵן אִם יִהְיֶה חָזָק וְאַמִּיץ בִּתְפִלּוֹת וּבַקָּשׁוֹת, בְּוַדַּאי סוֹף כָּל סוֹף יַעֲנֵהוּ הַשֵּׁם יִתְבָּרַךְ וִיקָרְבֵהוּ לַעֲבוֹדָתוֹ בֶּאֱמֶת בְּוַדַּאי בְּלִי סָפֵק. רַק חֲזַק וֶאֱמַץ. כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (בְּרָכוֹת לב) שֶׁתְּפִלָּה צָרִיךְ חִזּוּק, כְּמוֹ שֶׁכָּתוּב "קַוֵּה אֶל ה' חֲזַּק וְיַאֲמֵץ לִבֶּךָ וְקַוֵּה אֶל ה'. וּפֵרֵשׁ רַשִׁ"י אִם לֹא נִתְקַבֵּל תְּפִלָּתְךָ חֲזֹר וְקַוֵּה. וְכֵן לְעוֹלָם עַד יַשְׁקִיף וְיֵרֶא ה' מִשָּׁמַיִם וּכְמוֹ שֶׁכָּתוּב: "יַחֵל יִשְׂרָאֵל אֶל ה' מֵעַתָּה וְעַד עוֹלָם".
וּכְבָר מְבֹאָר זֹאת בִּדְבָרֵינוּ כַּמָּה פְּעָמִים, אַךְ צְרִיכִין לִכְפֹּל וְלִשְׁנוֹת זֹאת וְלִזְכֹּר זֹאת בְּכָל יוֹם וָיוֹם. כִּי יֵשׁ כַּמָּה וְכַמָּה מִינֵי חֲלִישׁוּת וּבִלְבּוּלִים עַל זֶה בְּלִי שִׁעוּר מַה שֶּׁאֵין הַפֶּה יָכוֹל לְדַבֵּר וְהַלֵּב לַחֲשֹׁב. עַל כֵּן צְרִיכִין לַחֲזֹר זֹאת אֶלֶף פְּעָמִים, כְּדֵי שֶׁיִּתְחַזֵּק וְיִתְאַמֵּץ לַעֲמֹד עַל עָמְדוֹ לְהִתְפַּלֵּל וּלְהִתְחַנֵּן לִפְנֵי הַשֵּׁם יִתְבָּרַךְ תָּמִיד, שֶׁיְּקָרְבֵהוּ לַעֲבוֹדָתוֹ יִהְיֶה אֵיךְ שֶׁיִּהְיֶה. "נִשָּׂא לְבָבֵנוּ אֶל כַּפָּיִם אֶל אֵל בַּשָּׁמַיִם". "כִּי לֹא יִטֹּשׁ ה' אֶת עַמּוֹ וְנַחֲלָתוֹ לֹא יַעֲזֹב". "חַסְדֵּי ה' כִּי לֹא תָמְנוּ כִּי לֹא כָלוּ רַחֲמָיו" (שָׁם, סִימָן ק"א).
<h2>י</h2>
בִּשְׁעַת הַתְּפִלָּה. כָּל זְמַן שֶׁהָאָדָם שׁוֹמֵעַ עוֹד אָז אֵיזֶה אָדָם. דְּהַיְנוּ שֶׁשּׁוֹמֵעַ וּמַרְגִּישׁ שֶׁעוֹמֵד עוֹד אָדָם אֶחָד בִּשְׁעַת תְּפִלָּתוֹ הוּא לֹא טוֹב. כִּי צָרִיךְ כָּל אָדָם בִּשְׁעַת תְּפִלָּתוֹ שֶׁיְּצַיֵּר בְּדַעְתּוֹ שֶׁאֵין שָׁם אֶלָּא אֲנִי וְהַשֵּׁם יִתְבָּרַךְ לְבַד. וּבְ"לִקּוּטֵי מוֹהֲרַ"ן" חֵלֶק א' סִימָן נ"ה מְבֹאָר עוֹד יוֹתֵר שֶׁמְּחֻיָּב הָאָדָם לְבַטֵּל אֶת עַצְמוֹ כָּל כָּךְ בִּשְׁעַת הַתְּפִלָּה עַד שֶׁלֹּא יַרְגִּישׁ אֲפִלּוּ אֶת עַצְמוֹ כְּלָל רַק אֶת הַשֵּׁם יִתְבָּרַךְ לְבַדּוֹ. עַיֵּן שָׁם (שָׁם, סִימָן ק"ג).
<h2>יא</h2>
הָיָה אוֹהֵב מְאֹד אֶת הָעֲבוֹדוֹת הַפְּשִׁוּטוֹת שֶׁל סְתָם בְּנֵי אָדָם הָאֲנָשִׁים הַפְּשׁוּטִים הַכְּשֵׁרִים, וְהָיָה אוֹהֵב מְאֹד מִי שֶׁיָּכוֹל לוֹמַר הַרְבֵּה תְּחִנּוֹת וּבַקָּשׁוֹת בְּתוֹךְ הַסִּדּוּרִים הַגְּדוֹלִים כְּדֶרֶךְ הַהֲמוֹן עַם הַכְּשֵׁרִים: וְהָיָה מַזְהִיר וּמוֹכִיחַ אוֹתָנוּ כַּמָּה פְּעָמִים לְזַמֵּר זְמִירוֹת בְּשַׁבָּת. וְהָיָה מַקְפִּיד וְכוֹעֵס מְאֹד, עַל מִי שֶׁהוּא חָכָם בְּעֵינָיו וְאֵינוֹ מִתְאַמֵּץ לְזַמֵּר זְמִירוֹת בְּשַׁבָּת וּבְמוֹצָאֵי שַׁבָּת אוֹ שְׁאָר עֲבוֹדוֹת פְּשׁוּטוֹת. כִּי עִקַּר הַיַּהֲדוּת הוּא בִּפְשִׁיטוּת וּבִתְמִימוּת גָּמוּר בְּלִי שׁוּם חָכְמוֹת כַּמְבֹאָר אֶצְלֵנוּ כְּבָר כַּמָּה פְּעָמִים: וְגַם הוּא בְּעַצְמוֹ כָּל יָמָיו קֹדֶם שֶׁהִגִּיעַ לוֹ הַחוֹלַאַת הַכָּבֵד שֶׁנִּסְתַּלֵּק עַל יָדוֹ הָיָה מְזַמֵּר זְמִירוֹת הַרְבֵּה בְּכָל שַׁבָּת וְשַׁבָּת וּבְמוֹצָאֵי שַׁבָּת (שָׁם, סִימָן ק"ד).
<h2>יב</h2>
אֶחָד שָׁאַל אוֹתוֹ בְּעִנְיַן הַנְהָגַת הִתְקָרְבוּת לְהַשֵּׁם יִתְבָּרַךְ וְצִוָּה לוֹ לִלְמֹד וְכוּ'. וְשָׁאַל אוֹתוֹ הֲלֹא אֵינִי יָכוֹל לִלְמֹד, הֵשִׁיב לוֹ. עַל־יְדֵי תְּפִלָּה יְכוֹלִין לָבוֹא לַכֹּל. לְכָל טוּב. לְתוֹרָה וַעֲבוֹדָה וּלְכָל הַקְּדֻשּׁוֹת וּלְכָל הָעֲבוֹדוֹת וּלְכָל הַטּוֹבוֹת שֶׁבְּכָל הָעוֹלָמוֹת.
אָמַר הַמַּעְתִּיק: עַיֵּן בַּסֵּפֶר "יֶרַח הָאֵתָנִים" כְּתַב יָד מֵהָרַב הַקָּדוֹשׁ מִטְּשֶׁערִין, זֵכֶר צַדִּיק לִבְרָכָה, עַל הַתּוֹרָה תְּהוֹמוֹת יְכַסְיֻמוּ בְּ"לִקּוּטֵי מוֹהֲרַ"ן" חֵלֶק א' סִימָן ט' שֶׁכָּתַב שָׁם לְעִנְיַן יוֹם הַדִּין שֶׁל רֹאשׁ הַשָּׁנָה. שֶׁעִקַּר דִּינוֹ שֶׁל אָדָם הוּא עַל שֶׁלֹּא הָיָה זָהִיר בְּעִנְיַן הַתְּפִלָּה. כִּי עַל־יְדֵי תְּפִלָּה יְכוֹלִין לָבוֹא לְכָל טוּב לְתוֹרָה וּלְמַעֲשִׂים טוֹבִים וְלִתְשׁוּבָה וּלְהִנָּצֵל מִן הַחֵטְא וּכְמוֹ שֶׁתִּקְּנוּ רַבּוֹתֵינוּ זִכְרוֹנָם לִבְרָכָה, תְּפִלּוֹת הַרְבֵּה עַל זֶה. וְזֶה מוּבָן בְּדִבְרֵי רַבּוֹתֵינוּ זִכְרוֹנָם לִבְרָכָה (עֵרוּבִין ס"ה), שֶׁאָמַר רַבִּי אֶלְעָזָר בֶּן עֲזַרְיָה: יָכוֹל אֲנִי לִפְטֹר אֶת כָּל הָעוֹלָם מִן הַדִּין וְכוּ' וּמַסְקוּ מַאי אֲנִי יָכוֹל לִפְטֹר דְּקָאֲמַר מִדִּין תְּפִלָּה. כִּי דִּין תְּפִלָּה הוּא כְּלַל הַדִּין וְהַחֶשְׁבּוֹן שֶׁל אָדָם. כִּי אִלְמָלֵי הָיָה זָהִיר וְרָגִיל בִּתְפִלָּה כָּרָאוּי הָיָה זוֹכֶה לְתַקֵּן הַכֹּל. וְכַמְבֹאָר גַּם בַּמְפָרְשִׁים מֵעֵין זֶה. וְכַמְבֹאָר אֶצְלֵנוּ בְּמָקוֹם אַחֵר. שֶׁזֶּה נִלְמָד מֵעִנְיַן נַעֲרָה הַמְאֹרָסָה שֶׁעִקַּר הַחִיּוּב שֶׁלָּהּ לְמִיתָה רַחֲמָנָא לִצְלָן, הוּא עַל דְּבַר אֲשֶׁר לֹא צָעֲקָה וְכוּ' (עַיֵּן שָׁם) פַּעַם אַחַת אָמַר. אִם הָיָה מַנִּיחִין מֵת לָעוֹלָם הַזֶּה לְהִתְפַּלֵּל בְּוַדַּאי הָיָה מִתְפַּלֵּל יָפֶה יָפֶה בְּכָל כֹּחוֹ (שָׁם, סִימָן קי"א).
<h2>יג</h2>
אָמַר כִּי עִקַּר הַתְּפִלָּה הוּא דְּבֵקוּת לְהַשֵּׁם יִתְבָּרַךְ וְהָיָה טוֹב יוֹתֵר לְהִתְפַּלֵּל בִּלְשׁוֹן אַשְׁכְּנַז שֶׁמְּדַבְּרִים בּוֹ. כִּי כְּשֶׁמִּתְפַּלְּלִים בְּלָשׁוֹן שֶׁמְּדַבְּרִים בּוֹ, אֲזַי הַלֵּב סָמוּךְ וְדָבוּק מְאֹד בְּדִבּוּרֵי הַתְּפִלָּה, וְיָכוֹל לְדַבֵּק עַצְמוֹ בְּיוֹתֵר לְהַשֵּׁם יִתְבָּרַךְ. אַךְ כְּבָר תִּקְּנוּ לָנוּ אַנְשֵׁי כְּנֶסֶת הַגְּדוֹלָה סֵדֶר הַתְּפִלָּה (מֵחֲמַת שֶׁלָּאו כָּל אָדָם יָכוֹל לְסַדֵּר סֵדֶר הַתְּפִלָּה לְעַצְמוֹ כַּמּוּבָא) עַל כֵּן אָנוּ חַיָּבִים לְהִתְפַּלֵּל בִּלְשׁוֹן הַקֹּדֶשׁ כְּמוֹ שֶׁסִּדְּרוּ לָנוּ. אֲבָל הָעִקָּר הוּא רַק לְכַוֵּן פֵּרוּשׁ הַמִּלּוֹת כִּפְשׁוּטוֹ. שֶׁזֶּהוּ עִקַּר הַתְּפִלָּה שֶׁמִּתְפַּלְּלִים לִפְנֵי הַשֵּׁם יִתְבָּרַךְ עַל כָּל דָּבָר וְדָבָר. וְעַל־יְדֵי־זֶה מִתְדַּבְּקִין בּוֹ יִתְבָּרַךְ. (וּמִי שֶׁמִּתְפַּלֵּל עִם כַּוָּנוֹת הַנִּסְתָּר שֶׁבְּתֵבַת הַתְּפִלָּה וְאֵינוֹ רָאוּי לָזֶה הוּא פְּגָם גָּדוֹל וְכוּ' עַיֵּן שָׁם) וְהִנֵּה מִי שֶׁמְּדַבֵּר בִּלְשׁוֹן הַקֹּדֶשׁ תָּמִיד כְּגוֹן יְרוּשַׁלְמִי. אֵין צָרִיךְ לַחֲשֹׁב בְּדַעְתּוֹ פֵּרוּשׁ הַמִּלּוֹת, רַק שֶׁיַּטֶּה אָזְנוֹ לְמַה שֶּׁהוּא אוֹמֵר. וְזֶה עִקַּר כַּוָּנָתוֹ בִּתְפִלָּתוֹ. וְאֵצֶל הַצַּדִּיקִים אֲמִתִּיִּים הַגְּדוֹלִים בְּמַעֲלָה אֶצְלָם כָּל הַכַּוָּנוֹת שֶׁל הָאֲרִ"י זִכְרוֹנוֹ לִבְרָכָה, וְכוּ' הֵם פֵּרוּשׁ הַמִּלּוֹת. שֶׁבְּפֵרוּשׁ הַמִּלּוֹת שֶׁלָּהֶם כְּלוּלִים כָּל הַכַּוָּנוֹת (שָׁם, סִימָן ק"כ).
<h2>יד</h2>
הָיָה מְחַזֵּק אֶת אֲנָשָׁיו שֶׁקָּבְלוּ לְפָנָיו בְּקֻבְלָנָא גְּדוֹלָה עַל שֶׁהֵם רְחוֹקִים מִתְּפִלָּה מְאֹד וְקָשֶׁה עֲלֵיהֶם מְאֹד לְהִתְפַּלֵּל. וְהָיָה מְחַזֵּק וּמְנַחֵם אוֹתָם בְּכַמָּה לְשׁוֹנוֹת. שֶׁלֹּא יִפְּלוּ בְּדֵעוֹתֵיהֶם בִּשְׁבִיל זֶה. אָמַר: הֲלֹא אֵצֶל הַגֵּר שֶׁנִּתְגַּיֵּר, כַּמָּה זְכִיָּה הוּא אֶצְלוֹ לֵידַע אֲמִירַת הַתֵּבוֹת לְבַד עַד בָּרוּךְ שֶׁאָמַר עַל כֵּן רָאוּי לְאָדָם לְנַחֵם אֶת עַצְמוֹ וּלְשַׂמֵּחַ אֶת עַצְמוֹ אֲשֶׁר עַל כָּל פָּנִים הוּא זוֹכֶה לוֹמַר הַתֵּבוֹת שֶׁל הַתְּפִלָּה:
וְשָׁמַעְתִּי שֶׁהָיָה מְדַבֵּר עִם אִישׁ פָּשׁוּט אֶחָד מֵעִנְיַן תְּפִלָּה שֶׁקָּשֶׁה לוֹ מְאֹד לְהִתְפַּלֵּל. וְנָתַן לוֹ עֵצָה. וְאָמַר לוֹ שֶׁיַּחֲשֹׁב בְּלִבּוֹ שֶׁאֵינוֹ צָרִיךְ לְהִתְפַּלֵּל כִּי אִם עַד בָּרוּךְ שֶׁאָמַר. כִּי אוּלַי הוּא צָרִיךְ בְּגִלְגּוּל זֶה לְתַקֵּן רַק חֵלֶק זֶה מֵהַתְּפִלָּה. כִּי אוּלַי בַּגִּלְגּוּל הָרִאשׁוֹן כְּבָר הִתְפַּלֵּל בְּכַוָּנָה שְׁאָר חֶלְקֵי הַתְּפִלָּה. רַק חֵלֶק זֶה עַד בָּרוּךְ שֶׁאָמַר הוּא צָרִיךְ עַכְשָׁו בְּגִלְגּוּל זֶה לְהִתְפַּלֵּל בְּכַוָּנָה. וְעַל כֵּן יַכְנִיס כָּל כֹּחוֹ בְּזֶה הַמְּעַט לְהִתְפַּלֵּל בְּכַוָּנָה עַד בָּרוּךְ שֶׁאָמַר. וְאַחַר־כָּךְ כְּשֶׁיַּגִּיעַ לְבָרוּךְ שֶׁאָמַר יַחֲשֹׁב אוּלַי צָרִיךְ לְתַקֵּן חֵלֶק זֶה, כְּגוֹן מִבָּרוּךְ שֶׁאָמַר עַד וַיְבָרֶךְ דָּוִד. וְיִתְפַּלֵּל עַד אוֹתוֹ הַחֵלֶק בְּכַוָּנָה וְכֵן לְהַלָּן. וְהַכְּלָל שֶׁלֹּא יְבַלְבֵּל דַּעְתּוֹ בַּתְּחִלָּה בְּכָל הַתְּפִלָּה כִּי יִהְיֶה קָשֶׁה וְכָבֵד עָלָיו. רַק יִתְאַמֵּץ בְּכָל פַּעַם לוֹמַר מְעַט מְעַט בְּכַוָּנָה. כִּי מְעַט יְכוֹלִים לְהִתְפַּלֵּל בְּכַוָּנָה. וְאַחַר־כָּךְ עוֹד מְעַט וְכוּ' כַּנַּ"ל (שָׁם, סִימָן קי"א).
וְגַם כְּבָר מְבֹאָר בְּ"שִׂיחוֹת הָרַ"ן" סִימָן ע"ה שֶׁבֶּאֱמֶת עַל פִּי רֹב אֵין יְכוֹלִים לְהִתְפַּלֵּל כָּל הַתְּפִלָּה בְּכַוָּנָה. רַק מְעַט. כִּי כָּל אֶחָד מִתְפַּלֵּל אֵיזֶה חֵלֶק מֵהַתְּפִלָּה לְפִי בְּחִינָתוֹ. כִּי אִית מָארֵי דְּיָדִין וְאִית מָארֵי דְּרַגְלִין וְכוּ'. וְזֶה הוּא בְּחִינָה הַנַּ"ל שֶׁכָּל אֶחָד מִתְעוֹרֵר וְזוֹכֶה לְהִתְפַּלֵּל בְּכַוָּנָה חֵלֶק מֵהַתְּפִלָּה לְפִי בְּחִינָתוֹ. עַל כֵּן אַל יִפֹּל לֵב הָאָדָם בִּרְאוֹתוֹ שֶׁזָּכָה לְהִתְפַּלֵּל קְצָת בְּכַוָּנָה אֵיזֶה חֵלֶק מֵהַתְּפִלָּה. וּפִתְאֹם נִפְסַק וְאֵינוֹ יָכוֹל עוֹד לְהִתְפַּלֵּל כָּרָאוּי בְּשׁוּם אֹפֶן כִּי עַל פִּי רֹב מֻכְרָח לִהְיוֹת כֵּן כַּנַּ"ל. וְיִשְׁתַּדֵּל לְהִתְפַּלֵּל שְׁאָר הַתְּפִלָּה בִּפְשִׁיטוּת גָּמוּר וְכוּ' וְעַל־יְדֵי־זֶה יִזְכֶּה בְּרַחֲמָיו יִתְבָּרַךְ לְהִתְעוֹרֵר מִזֶּה עַד שֶׁיַּחֲזֹר וְיִתְלַהֵב לִבּוֹ מְאֹד וְיַתְחִיל לְהִתְפַּלֵּל עוֹד הַפַּעַם בְּהִתְעוֹרְרוּת כָּרָאוּי וְכוּ'. וְאִם לִפְעָמִים אֵינוֹ זוֹכֶה בְּכָל הַתְּפִלָּה לְהִתְעוֹרְרוּת מַה לַּעֲשׂוֹת אִם יִזְכֶּה יוּכַל לְדַבֵּר אַחַר־כָּךְ אֵיזֶה קַפִּיטְל תְּהִלִּים אוֹ בַּקָּשָׁה וּתְחִנָּה אַחֶרֶת בְּכַוָּנָה. כִּי בְּוַדַּאי כָּל אֶחָד וְאֶחָד כְּפִי מַה שֶּׁיּוֹדֵעַ בְּנַפְשׁוֹ פְּחִיתוּתוֹ. רָאוּי לוֹ לָדַעַת שֶׁהוּא רָחוֹק מְאֹד מְאֹד מֵהַתְּפִלָּה שֶׁהִיא גָּבוֹהַּ מְאֹד מְאֹד. וּמֵהֵיכָן יִזְכֶּה לַעֲבוֹדָה גָּבוֹהַּ כָּזוֹ שֶׁהִיא גָּבוֹהַ יוֹתֵר מִלִּמּוּד הַתּוֹרָה. עַל כֵּן עָלָיו לַעֲשׂוֹת אֶת שֶׁלּוֹ. אִם אֵינוֹ יָכוֹל לְהִתְפַּלֵּל בְּכַוָּנָה כָּרָאוּי יַתְחִיל לְהִתְפַּלֵּל דִּבּוּרֵי הַתְּפִלָּה בִּפְשִׁיטוּת גָּמוּר וְיַטֶּה אָזְנוֹ לְמַה שֶּׁהוּא אוֹמֵר וְעַל־פִּי רֹב יָבוֹא עַל־יְדֵי־זֶה לְהִתְעוֹרְרוּת כָּרָאוּי וְכוּ' עַיֵּן שָׁם.
וְעַיֵּן גַּם בְּ"לִקּוּטֵי מוֹהֲרַ"ן" חֵלֶק רִאשׁוֹן סִימָן צ"ט שֶׁכָּתַב שָׁם, שֶׁצָּרִיךְ הָאָדָם לְהִתְחַזֵּק בִּתְפִלָּה אֲפִלּוּ בְּשָׁעָה שֶׁאֵינוֹ זוֹכֶה לְהִתְפַּלֵּל בִּדְבֵקוּת וְאֵין תְּפִלָּתוֹ שְׁגוּרָה בְּפִיו חַס וְשָׁלוֹם, אַף־עַל־פִּי־כֵן יִתְחַזֵּק גַּם אָז לְהִתְפַּלֵּל בְּכָל כֹּחוֹ וְכַוָּנָתוֹ כִּי בְּעֵת שֶׁיִּזְכֶּה לְהִתְפַּלֵּל בִּדְבֵקוּת וְתִהְיֶה תְּפִלָּתוֹ שְׁגוּרָה בְּפִיו כָּרָאוּי אָז יַעֲלֶה כָּל הַתְּפִלּוֹת עִם הַתְּפִלָּה הַהוּא שֶׁהִתְפַּלֵּל כָּרָאוּי. וְזֶה "וָאֶתְחַנַּן אֶל ה'" - תָּמִיד בֵּין בִּדְבֵקוּת וּבֵין שֶׁלֹּא בִּדְבֵקוּת. "בָּעֵת הַהִיא לֵאמֹר" - הַיְנוּ כִּי בְּעֵת שֶׁאֶזְכֶּה לְהִתְפַּלֵּל בִּדְבֵקוּת וְהַדְּבָרִים יִהְיוּ נֶאֱמָרִים וּמְרֻצִּים בְּפִי בְּחִינַת שְׁגוּרָה תְּפִלָּתִי בְּפִי אָז יַעֲלוּ גַּם כָּל הַתְּפִלּוֹת שֶׁהִתְפַּלֵּל עַד עַתָּה שֶׁלֹּא כָּרָאוּי עִם הַתְּפִלָּה הַהֲגוּנָה הַהוּא:
וְעַיֵּן בְּ"שִׂיחוֹת הָרַ"ן" סִימָן ע"ד מַה שֶּׁכָּתַב בְּעִנְיַן הַתְּפִלָּה. שֶׁלִּפְעָמִים אֵין לְהָאָדָם שׁוּם הִתְלַהֲבוּת בִּתְפִלָּה וּצְרִיכִין לַעֲשׂוֹת לְעַצְמוֹ הִתְלַהֲבוּת וַחֲמִימוּת וְלֵב בּוֹעֵר לִתְפִלָּה. כְּמוֹ לְמָשָׁל שֶׁנִּמְצָא לִפְעָמִים שֶׁהָאָדָם עוֹשֶׂה לְעַצְמוֹ רֹגֶז עַד שֶׁבָּא בְּכַעַס וְנִתְרַגֵּזכְּמוֹ שֶׁאוֹמְרִים הָעוֹלָם בִּלְשׁוֹן אַשְׁכְּנַז עֶר שְׁנִיצְט זִיךְ אַ רֹגֶז. כְּמוֹ כֵן מַמָּשׁ בִּקְדֻשָּׁה בְּעִנְיַן הַתְּפִלָּה צְרִיכִין לִפְעָמִים לַעֲשׂוֹת לְעַצְמוֹ רֹגֶז וְיַעֲשֶׂה לוֹ חֲמִימוּת וְתַבְעֵרַת הַלֵּב בְּדִבּוּרֵי הַתְּפִלָּה אַזוֹי וִויא אֵיינֶער שְׁנִיצְט זִיךְ אַ רֹגֶז. וְעַל־יְדֵי־זֶה יָבוֹא אַחַר־כָּךְ בֶּאֱמֶת לְהִתְלַהֲבוּת גָּדוֹל בִּתְפִלָּה בֶּאֱמֶת.
<h2>טו</h2>
שָׁמַעְתִּי בִּשְׁמוֹ שֶׁאָמַר, שֶׁלִּפְעָמִים מַגִּיעַ לָאָדָם הִרְהוּר תְּשׁוּבָה וְהִשְׁתּוֹקְקוּת לְהַשֵּׁם יִתְבָּרַךְ בְּאֵיזֶה מָקוֹם שֶׁצָּרִיךְ שָׁם בְּאוֹתוֹ הַמָּקוֹם דַּיְקָא לְהִתְחַזֵּק בְּזֶה הַהִרְהוּר תְּשׁוּבָה וְהִשְׁתּוֹקְקוּת. כְּגוֹן לְדַבֵּר שָׁם אֵיזֶה דִּבּוּרִים שֶׁל תְּחִנּוֹת וּבַקָּשׁוֹת אוֹ דִּבְרֵי הִשְׁתּוֹקְקוּת בַּפֶּה וּבַלֵּב כְּפִי הָעִנְיָן. וְלֹא יַמְתִּין וְלֹא יָזוּז מִמְּקוֹמוֹ. אַף־עַל־פִּי שֶׁאֵין זֶה הַמָּקוֹם מוּכָן לְכָךְ. כְּגוֹן שֶׁלֹּא בִּמְקוֹם קְבִיעוּת לְתוֹרָה וּתְפִלָּה. רַק בְּדֶרֶךְ הִלּוּךְ וְכַיּוֹצֵא. כִּי כְּשֶׁיָּזוּז מִמְּקוֹמוֹ יָכוֹל לִהְיוֹת שֶׁיִּפְסֹק. וְכֵן רָאִינוּ מִמֶּנּוּ זַ"ל בְּעַצְמוֹ עִנְיָן כָּזֶה כַּמָּה פְּעָמִים (שָׁם, סִימָן קכ"ד).
<h2>טז</h2>
מְעִנְיַן אֲמִירַת תְּהִלִּים דִּבֵּר עִם אֶחָד וְאָמַר לוֹ, שֶׁעִקַּר אֲמִירַת תְּהִלִּים לוֹמַר כָּל מִזְמוֹרֵי תְּהִלִּים עַל עַצְמוֹ. וּפֵרֵשׁ לוֹ רַבֵּנוּ זִכְרוֹנוֹ לִבְרָכָה, קְצָת כִּי כָּל הַמִּלְחָמוֹת שֶׁבִּקֵּשׁ דָּוִד הַמֶּלֶךְ, עָלָיו הַשָּׁלוֹם, שֶׁיַּצִּילֵהוּ הַשֵּׁם יִתְבָּרַךְ מֵהֶם הַכֹּל צְרִיכִין לְפָרֵשׁ עַל עַצְמוֹ עַל מִלְחֲמוֹת הַיֵּצֶר הָרָע וְחֵילוֹתָיו עִמּוֹ. (וְכַמְבֹאָר מִזֶּה לְעֵיל בְּסִימָן ט') וְשָׁאַל הָאִישׁ אוֹתוֹ זִכְרוֹנוֹ לִבְרָכָה, אֵיךְ יְפָרֵשׁ לְעַצְמוֹ בְּהַפְּסוּקִים שֶׁדָּוִד הַמֶּלֶךְ, עָלָיו הַשָּׁלוֹם, מְשַׁבֵּחַ אֶת עַצְמוֹ. כְּגוֹן שָׁמְרָה נַפְשִׁי כִּי חָסִיד אָנִי וְכַיּוֹצֵא בָּזֶה. הֵשִׁיב לוֹ. גַּם זֶה צְרִיכִין לְפָרֵשׁ עַל עַצְמוֹ. כִּי צְרִיכִין לָדוּן אֶת עַצְמוֹ לְכַף זְכוּת וְלִמְצֹא בְּעַצְמוֹ אֵיזֶה זְכוּת וּנְקֻדָּה טוֹבָה. שֶׁבָּזֶה הוּא בְּחִינַת חָסִיד וְכַיּוֹצֵא. וְאָמַר לוֹ רַבֵּנוּ זִכְרוֹנוֹ לִבְרָכָה, הֲלֹא אֵצֶל יְהוֹשָׁפָט כְּתִיב (דִּבְרֵי־הַיָּמִים ב' י"ז): וַיִּגְבַּהּ לִבּוֹ בְּדַרְכֵי ה'. שֶׁבְּדַרְכֵי הַשֵּׁם וַעֲבוֹדָתוֹ יִתְבָּרַךְ הִגְבִּיהַּ לִבּוֹ קְצָת; עוֹד אָמַר לוֹ רַבֵּנוּ זִכְרוֹנוֹ לִבְרָכָה, הֲלֹא בַּבֹּקֶר אָנוּ אוֹמְרִים בַּתְּחִלָּה מָה אָנוּ מַה חַיֵּינוּ וְכוּ' וְאָנוּ מַקְטִינִים עַצְמֵנוּ מְאֹד. וְאַחַר־כָּךְ אָנוּ אוֹמְרִים, אֲבָל אֲנַחְנוּ עַמְּךָ בְּנֵי בְרִיתֶךָ וְכוּ'. שֶׁאַחַר־כָּךְ אָנוּ מְחַזְּקִים עַצְמֵנוּ וּמְסַפְּרִים אֶת גְּדֻלָּתֵנוּ שֶׁאֲנַחְנוּ עַמּוֹ בְּנֵי בְּרִיתוֹ זֶרַע אַבְרָהָם יִצְחָק וְיַעֲקֹב וְכוּ'. כִּי כָּךְ צְרִיכִין לְהִתְנַהֵג בַּעֲבוֹדַת הַשֵּׁם כַּנַּ"ל; וְעַיֵּן בְּ"לִקּוּטֵי מוֹהֲרַ"ן" חֵלֶק רִאשׁוֹן סִימָן רפ"ב מַה שֶׁכָּתַב עַל פָּסוּק: "אֲזַמְּרָה לֵאלֹקַי בְּעוֹדִי" וּמוּבָא לְקַמָּן בְּאוֹת ס"ז (שָׁם, סִימָן קכ"ה.
<h2>יז</h2>
טוֹב מְאֹד מִי שֶׁיָּכוֹל לִשְׁפֹּךְ שִׂיחוֹ לִפְנֵי הַשֵּׁם יִתְבָּרַךְ בְּרַחֲמִים וְתַחֲנוּנִים כְּבֵן הַמִּתְחַטֵּא לִפְנֵי אָבִיו. כִּי הֲלֹא הַשֵּׁם יִתְבָּרַךְ כְּבָר קְרָאָנוּ בָּנִים, כְּמוֹ שֶׁכָּתוּב (דְּבָרִים י"ד): "בָּנִים אַתֶּם לַה' אֱלֹהֵיכֶם". עַל כֵּן טוֹב מְאֹד לְפָרֵשׁ שִׂיחָתוֹ וְצַעֲרוֹ לְפָנָיו יִתְבָּרַךְ כְּבֵן שֶׁקּוֹבֵל לִפְנֵי אָבִיו בִּתְנוּעוֹת שֶׁל חֵן וְרַחֲמִים (שֶׁקּוֹרִין פְּיֶעסְטִין) וְאַף אִם נִדְמֶה לְהָאָדָם שֶׁלְּפִי מַעֲשָׂיו אֵינוֹ כְּבֵן לְפָנָיו יִתְבָּרַךְ. עִם כָּל זֶה הֲלֹא הַשֵּׁם יִתְבָּרַךְ קְרָאָנוּ בָּנִים כַּנַּ"ל, כִּי בֵּין כָּךְ וּבֵין כָּךְ קְרוּיִים לְךָ בָּנִים וְכוּ' עָלַי לַעֲשׂוֹת שֶׁלִּי לַעֲשׂוֹת עַצְמִי כְּבֵן כַּנַּ"ל. וּמָה טּוֹב כְּשֶׁיָּכוֹל לְעוֹרֵר לִבּוֹ בְּתַחֲנוּנִים עַד שֶׁיִּבְכֶּה וְיוֹרִיד דְּמָעוֹת כְּבֵן לִפְנֵי אָבִיו (שִׁיחוֹת הָרַ"ן ז').
וְעַיֵּן בְּסֵפֶר "עָלִים לִתְרוּפָה" (מִכְתָּב רנ"ד), שֶׁכָּתַב שָׁם: וְרָאִיתִי בְּמִדְרָשׁ רַבָּה, שֶׁמֵּבִיא שָׁם אֶת הַכָּתוּב: הֲבֵן יַקִּיר לִי אֶפְרַיִם, אִם יֶלֶד שַׁעֲשׁוּעִים, כִּי מִדֵּי דַבְּרִי בוֹ זָכוֹר אֶזְכְּרֶנּוּ עוֹד. וְאִיתָא שָׁם: אֵיזֶה יֶלֶד שַׁעֲשׁוּעִים, כְּבֶן שְׁתַּיִם, כְּבֶן שָׁלֹשׁ שָׁנִים, וְחָד אָמַר כְּבֶן אַרְבַּע וְחָמֵשׁ שָׁנִים; וּפִּרְשׁוּ שָׁם הַמְּפָרְשִׁים שֶׁאֶחָד אָמַר כְּבֶּן שְׁתַּיִם אוֹ שְׁלֹשָׁה שָׁנִים שֶׁאַף־עַל־פִּי שֶׁתִּנּוֹק קָטָן כָּזֶה אֵינוֹ יָכוֹל לְדַבֵּר כִּי אִם בְּרֶמֶז וּמְדַבֵּר רַק חַצִי דִבּוּר אַף־עַל־פִּי־כֵן אָבִיו מְשַׁעֲשֵׁעַ בּוֹ בְּדִבּוּרָיו וּמְמַלֵּא חֶפְצוֹ. וְחָד אָמַר: כְּבֶן אַרְבַּע וְחָמֵשׁ שָׁנִים; שֶׁאָז דִּבּוּרוֹ שָׁלֵם וּמְבַקֵּשׁ מֵאָבִיו בְּפֶה מָלֵא: תֵּן לִי חֵפֶץ פְּלוֹנִי אוֹ חֵפֶץ פְּלוֹנִי, וְאָבִיו מְמַלֵּא בַּקָּשָׁתוֹ. וְאַף־עַל־פִּי שֶׁאֵין שָׁם מְבֹאָר כָּל־כָּךְ, בֵּאַרְתִּי הָעִנְיָן יוֹתֵר, כִּי אֲנִי בְּעָנְיִי הוֹצֵאתִי מִזֶּה הִתְעוֹרְרוּת הַרְבֵּה לְעִנְיַן מַה שֶּׁהִזְהִירָנוּ הוּא, זִכְרוֹנוֹ לִבְרָכָה, לְפָרֵשׁ שִׂיחָתוֹ לְפָנָיו יִתְבָּרַךְ בְּכָל יוֹם וְכוּ', כִּי תְּהִלָּה לָאֵל הֵבַנְתִּי מִמֶּדְרָשׁ זֶה הִתְחַזְּקוּת וְהִתְעוֹרְרוּת עָצוּם לָזֶה. כִּי מוּבָן וּמְבֹאָר מִזֶּה, שֶׁאֲפִלּוּ כֶּשֶׁאָדָם אֵינוֹ יָכוֹל לְדַבֵּר כְּלָל לְפָנָיו יִתְבָּרַךְ וּלְפָרֵשׁ שִׂיחָתוֹ הֵיטֵב, אַף־עַל־פִּי־כֵן יָקָר בְּעֵינָיו יִתְבָּרַךְ אֲפִלּוּ אִם מְדַבֵּר רַק בְּרֶמֶז וּבַחֲצִי דִּבּוּר כְּמוֹ תִּינוֹק בֶּן שְׁתַּיִם אוֹ שָׁלֹשׁ שָׁנִים, וְלִפְעָמִים עוֹזֵר הַשֵּׁם יִתְבָּרַךְ וּמְדַבֵּר דִּבּוּרִים שְׁלֵמִים כְּתִינוֹק בֶּן אַרְבַּע אוֹ חָמֵשׁ שָׁנִים. וְכָךְ יִשְׂרָאֵל יְקָרִים בְּעֵינָיו יִתְבָּרַךְ, כְּשֶׁמְּדַבְּרִים וּמְשִׂיחִים צָרְכֵיהֶם לְפָנָיו יִתְבָּרַךְ, וְנִקְרָאִים יֶלֶד שַׁעֲשׁוּעִים. וְעַיֵּן שָׁם מַה שֶּׁכָּתוּב שָׁם עַל סִיּוּם הַמִּקְרָא: כִּי מִדֵּי דַבְּרִי בוֹ; דַּי דִּבּוּרִי בּוֹ וְכוּ'. מוּבָן שָׁם עֹצֶם יִקְרַת הַדִּבּוּר, וְאִי אֶפְשָׁר לְבָאֵר בִּכְתָב כָּל כָּךְ, וְהַהֶכְרֵחַ לְקַצֵּר, אַךְ מֵאֲלֵיכֶם תָּבִינוּ רְמָזִים מִזֶּה לְהִתְחַזֵּק בְּהַדִּבּוּר וְהַשִּׂיחָה בֵּינוֹ לְבֵין קוֹנוֹ אֵיךְ שֶׁתּוּכְלוּ. אָמְנָם בְּוַדַּאי טוֹב יוֹתֵר לְדַבֵּר בְּפֵרוּשׁ דִּבּוּרִים שְׁלֵמִים, אַךְ גַּם כְּשֶׁאֵינָם יְכוֹלִים לְדַבֵּר הֵיטֵב, יָקָר בְּעֵינָיו יִתְבָּרַךְ גַּם הַדִּבּוּר, (שֶׁקּוֹרִין "פְּיֶעסְטִין"), כְּמוֹ יֶלֶד שַׁעֲשׁוּעִים, שֶׁהוּא בֶּן שְׁתַּיִם אוֹ שָׁלֹשׁ שָׁנִים. וְהָבֵן הֵיטֵב לְקַיֵּם כָּל זֹאת בִּפְשִׁיטוּת, כִּי הוּא חַיֵּיכֶם לָנֶצַח, כִּי אִי אֶפְשָׁר לַעֲבֹר זֶה הָעוֹלָם בְּשָׁלוֹם כִּי אִם עַל־יְדֵי זֶה שֶׁכָּתַבְנוּ כָּאן, כִּי אֵין כֹּחֵנוּ אֶלָּא בַּפֶּה וְכוּ', עַיֵּן שָׁם.
<h2>יח</h2>
כְּשֶׁאָדָם כָּל הַיּוֹם בְּשִׂמְחָה אָז בְּנָקֵל לוֹ לְיַחֵד שָׁעָה בַּיּוֹם לְשַׁבֵֹּר אֶת לִבּוֹ וּלְהַשִׂיח אֶת אֲשֶׁר עִם לְבָבוֹ לִפְנֵי הַשֵּׁם יִתְבָּרַךְ, כַּמְבֹאָר אֶצְלֵנוּ כַּמָּה פְּעָמִים, אֲבָל כְּשֶׁיֵּשׁ לוֹ עַצְבוּת חַס וְשָׁלוֹם, קָשֶׁה לוֹ מְאֹד לְהִתְבּוֹדֵד וּלְפָרֵשׁ שִׂיחָתוֹ לְפָנָיו יִתְבָּרַךְ (שָׁם, סִימָן כ').
<h2>יט</h2>
לֵב נִשְׁבָּר וְעַצְבוּת אֵינוֹ עִנְיָן אֶחָד כְּלָל, כִּי לֵב נִשְׁבָּר הוּא בַּלֵּב, אֲבָל עַצְבוּת הוא בָּא מִן הַטְּחוֹל וְהוּא סִטְרָא־אַחֲרָא וְהַקָּדוֹשׁ־בָּרוּךְ־הוּא שׂוֹנֵא אוֹתָהּ, אֲבָל לֵב נִשְׁבָּר הוּא חָבִיב לִפְנֵי הַשֵּׁם יִתְבָּרַךְ וְיָקָר מְאֹד בְּעֵינָיו יִתְבָּרַךְ. וְהָיָה טוֹב שֶׁיִּהְיֶה לְהָאָדָם לֵב נִשְׁבָּר כָּל הַיּוֹם, אַךְ אֲנָשִׁים כְּעֶרְכְּכֶם אֵין יְכוֹלִים לְקַיֵּם זֹאת כִּי יְכוֹלִים לָבוֹא מִלֵּב נִשְׁבָּר לְעַצְבוּת חַס וְשָׁלוֹם, שֶׁזֶּה אָסוּר לְהָאָדָם לְגַמְרֵי. עַל כֵּן צְרִיכִין לְיַחֵד אֵיזֶה שָׁעָה בַּיּוֹם שֶׁיִּהְיֶה לוֹ לֵב נִשְׁבָּר, דְּהַיְנוּ לְהִתְבּוֹדֵד וּלְשַׁבֵּר לִבּוֹ לְפָנָיו יִתְבָּרַךְ אֲבָל שְׁאָר כָּל הַיּוֹם כֻּלּוֹ יִהְיֶה רַק בְּשִׂמְחָה (שָׁם, סִימָן מ"א).
<h2>כ</h2>
עַצְבוּת הוּא כְּמוֹ מִי שֶׁהוּא בְּכַעַס וּבְרֹגֶז כְּמִי שֶׁמִּתְרַעֵם וּמִתְלוֹנֵן עָלָיו יִתְבָּרַךְ, חַס וְשָׁלוֹם, עַל שֶׁאֵינוֹ עוֹשֶׂה לוֹ רְצוֹנוֹ. אֲבָל לֵב נִשְׁבָּר הוּא כְּבֵן הַמִּתְחַטֵּא לִפְנֵי אָבִיו כְּתִינוֹק שֶׁקּוֹבֵל וּבוֹכֶה לִפְנֵי אָבִיו עַל שֶׁנִּתְרַחֵק מִמֶּנּוּ, וְעַיֵּן עוֹד לְקַמָּן סִימָן ל"ד (שָׁם, סִימָן מ"ב):
<h2>כא</h2>
אַחַר לֵב נִשְׁבָּר בָּא שִׂמְחָה וְזֶה סִימָן אִם הָיָה לוֹ לֵב נִשְׁבָּר כְּשֶׁבָּא אַחַר־כָּךְ לְשִׂמְחָה (שָׁם, סִימָן מ"ה).
<h2>כב</h2>
צָרִיךְ לָזֶה זְכִיָּה גְּדוֹלָה שֶׁיִּזְכֶּה לְיַשֵּׁב עַצְמוֹ שָׁעָה אַחַת בַּיּוֹם וְשֶׁיִּהְיֶה לוֹ חֲרָטָה עַל מַה שֶּׁצְּרִיכִין לְהִתְחָרֵט כִּי לָאו כָּל אָדָם זוֹכֶה לָזֶה, כִּי הַיּוֹם חוֹלֵף וְעוֹבֵר אֶצְלוֹ וְאֵין לוֹ פְּנַאי לְיַשֵּׁב עַצְמוֹ אֲפִלּוּ פַּעַם אַחַת כָּל יְמֵי חַיָּיו, עַל כֵּן צְרִיכִין לְהִתְגַּבֵּר לִרְאוֹת לְיַחֵד לוֹ פְּנַאי וּלְיַשֵּׁב עַצְמוֹ הֵיטֵב עַל כָּל מַעֲשָׂיו אֲשֶׁר הוּא עוֹשֶׂה בָּעוֹלָם אִם כָּךְ רָאוּי לוֹ לְבַלּוֹת יָמָיו בְּמַעֲשִׂים כָּאֵלּוּ (שָׁם, סִימָן מ"ז).
וְעַיֵּן בְּסֵפֶר "נַחַת הַשֻּׁלְחָן" כְּתַב־יָד מֵהָרַב הַקָּדוֹשׁ מִטְּשֶׁערִין זִכְרוֹנוֹ לִבְרָכָה, בְּהִלְכוֹת פֶּסַח שֶׁמְּבֹאָר שָׁם, שֶׁעִקַּר הִתְגַּבְּרוּת הַסִּטְרָא־אַחֲרָא הוּא לְסַמּוֹת עֵינֵי הָאָדָם שֶׁלֹּא לְהִתְבּוֹנֵן כְּלָל עַל דְּרָכָיו, בִּבְחִינַת לֹא יַחְפֹּץ כְּסִיל בִּתְבוּנָה וְכוּ'. אֲבָל תֵּכֶף שֶׁמְּעוֹרֵר כֹּחַ וְהֶאָרַת הַנְּשָׁמָה שֶׁהוּא בְּחִינַת אוֹר הַנֵּר בְּחִינַת נֵר ה' נִשְׁמַת אָדָם וּמַתְחִיל לְפַשְׁפֵּשׁ בְּמַעֲשָׂיו וּלְהִתְבּוֹנֵן עַל דְּרָכָיו, אֲזַי הַבָּא לִטָּהֵר מְסַיְּעִין לוֹ וּמְעַט מִן הָאוֹר דּוֹחֶה הַרְבֵּה מִן הַחֹשֶׁךְ, וְזֶה שֶׁמְּבָרְכִין עַל בִּעוּר חָמֵץ בְּעֵת הַבְּדִיקָה כִּי הַבְּדִיקָה בְּעַצְמָהּ שֶׁל הֶחָמֵץ (שֶׁהוּא מִצַּד הַיֵּצֶר הָרָע) הַיְנוּ כְּשֶׁמַּתְחִיל לְחַפֵּשׂ וּלְפַשְׁפֵּשׁ בְּמַעֲשָׂיו זֶה כְּבָר הוּא הַתְחָלַת הַבִּעוּר.
<h2>כג</h2>
אָמַר דָּוִד הַמֶּלֶךְ, עָלָיו הַשָּׁלוֹם, יָסַד כָּל סֵפֶר תְּהִלִּים מִזֶּה שֶׁהָיָה חָזָק מְאֹד בְּעִנְיַן הִתְבּוֹדְדוּת וְאָמַר, שֶׁעִקַּר הִתְבּוֹדְדוּת שֶׁל דָּוִד הַמֶּלֶךְ, עָלָיו הַשָּׁלוֹם, הָיָה בְּעֵת שֶׁשָּׁכַב עַל מִטָּתוֹ וְכִסָּה עַצְמוֹ בְּסָדִין אָז הָיָה מְדַבֵּר וּמֵשִׂיחַ כָּל לִבּוֹ לִפְנֵי הַשֵּׁם יִתְבָּרַךְ כְּמוֹ שֶׁכָּתוּב: "אַשְׂחֶה בְּכָל לַיְלָה מִטָּתִי בְּדִמְעָתִי עַרְשִׂי אַמְסֶה". אַשְׁרֵי מִי שֶׁיַּרְגִּיל עַצְמוֹ לְקַיֵּם הַנְהָגָה זוֹ הָעוֹלָה עַל הַכֹּל (שָׁם, סִימָן ס"ח).
עוֹד כָּתַב בַּשִּׂיחוֹת הַקְּדוֹשׁוֹת, שֶׁטּוֹב לְהָאָדָם, בְּשָׁעָה שֶׁשּׁוֹכֵב עַל מִטָּתוֹ לִישֹׁן, לְהַרְגִּיל עַצְמוֹ לִשְׁפֹּךְ שִׂיחוֹ לִפְנֵי הַשֵּׁם יִתְבָּרַךְ וּלְבַקְּשׁוֹ, שֶׁיִּזְכֶּה לְהִתְקָרֵב לַעֲבוֹדָתוֹ יִתְבָּרַךְ. וְאִם אֵינוֹ זוֹכֶה אָז לְדַבֵּר דִּבּוּרִים לְפָנָיו יִתְבָּרַךְ מֵחֲמַת הִתְגַּבְּרוּת לִבּוֹ הָאֶבֶן, עַל כָּל פָּנִים יַרְגִּיל עַצְמוֹ לְהִתְאַנֵּחַ וְלִגְנֹחַ גְּנִיחוֹת הַרְבֵּה תְּכוּפוֹת זֶה אַחַר זֶה עַל שֶׁרָחוֹק מְאֹד מֵהַשֵּׁם יִתְבָּרַךְ וְשֶׁיִּזְכֶּה לְהִתְקָרֵב אֵלָיו יִתְבָּרַךְ. (וְעַיֵּן לְקַמָּן אוֹת מ"ו). וּכְבָר מְבֹאָר בְּסִפְרוֹ הַקָּדוֹשׁ "לִקּוּטֵי מוֹהֲרַ"ן" כַּמָּה תּוֹרוֹת מַה שֶּׁיְּכוֹלִין לִזְכּוֹת עַל־יְדֵי אֲנָחָה דִּקְדֻשָּׁה, עַיֵּן שָׁם.
<h2>כד</h2>
אָמְרוּ רַבּוֹתֵינוּ זִכְרוֹנָם לִבְרָכָה (פְּסָחִים קי"ט), זַמְּרוּ לְמִי שֶׁמְּנַצְּחִין אוֹתוֹ וְשָׂמֵחַ. כִּי צְרִיכִין לְנַצֵּחַ אוֹתוֹ יִתְבָּרַךְ כִּבְיָכוֹל. כִּי אַף־עַל־פִּי שֶׁנִּדְמֶה לְהָאָדָם שֶׁהַשֵּׁם יִתְבָּרַךְ אֵינוֹ רוֹצֶה לְקָרְבוֹ מֵחֲמַת שֶׁקִּלְקֵל הַרְבֵּה וְגַם עַכְשָׁו אֵינוֹ מִתְנַהֵג כָּרָאוּי כִּרְצוֹנוֹ יִתְבָּרַךְ אַף־עַל־פִּי־כֵן צָרִיךְ הָאָדָם לְחַזֵּק עַצְמוֹ בְּיוֹתֵר וּלְהִשְׁתַּטֵּחַ עַצְמוֹ לְפָנָיו וְלִפְרֹשׁ כַּפָּיו אֵלָיו יִתְבָּרַךְ שֶׁיְּרַחֵם עָלָיו וִיקָרְבֵהוּ לַעֲבוֹדָתוֹ כִּי אַף־עַל־פִּי־כֵן אֲנִי רוֹצֶה לִהְיוֹת אִישׁ יִשְׂרְאֵלִי. נִמְצָא שֶׁרוֹצֶה לְנַצֵּחַ אֶת הַשֵּׁם יִתְבָּרַךְ כִּבְיָכוֹל וְהַשֵּׁם יִתְבָּרַךְ יֵשׁ לוֹ שִׂמְחָה מִזֶּה שֶׁמְּנַצְּחִין אוֹתוֹ כִּבְיָכוֹל (וְעַיֵּן בְּ"לִקּוּטֵי מוֹהֲרַ"ן" חֵלֶק א' סִימָן קכ"ד שֶׁכָּתַב שָׁם, שֶׁמֵּחֲמַת הַשִּׂמְחָה שֶׁיֵּשׁ לוֹ לְהַשֵּׁם יִתְבָּרַךְ מִזֶּה עַל כֵּן הוּא בְּעַצְמוֹ שׁוֹלֵחַ לוֹ דִּבּוּרִים בְּפִיו שֶׁיּוּכַל לְנַצֵּחַ אוֹתוֹ. כִּי בְּלִי זֶה בְּוַדַּאי לֹא הָיָה אֶפְשָׁר לְבָשָׂר וָדָם לְנַצֵּחַ אֶת הַקָּדוֹשׁ־בָּרוּךְ־הוּא אַךְ הַשֵּׁם יִתְבָּרַךְ בְּעַצְמוֹ מְסַיֵּעַ לוֹ בָּזֶה כַּנַּ"ל).
<h2>כה</h2>
כְּשֶׁאֶחָד מִיִּשְׂרָאֵל רוֹצֶה לְדַבֵּר עִם הַשֵּׁם יִתְבָּרַךְ לְפָרֵשׁ שִׂיחָתוֹ לְפָנָיו יִתְבָּרַךְ וּלְבַקֵּשׁ מִמֶּנּוּ שֶׁיְּקָרְבוֹ לַעֲבוֹדָתוֹ יִתְבָּרַךְ, אָז הַשֵּׁם יִתְבָּרַךְ כִּבְיָכוֹל מַשְׁלִיךְ כָּל עִנְיָנָיו וְכָל הַגְּזֵרוֹת שֶׁרוֹצֶה לִגְזֹר חַס וְשָׁלוֹם, וְכָל הָעֲסָקִים שֶׁלּוֹ שֶׁהוּא יִתְבָּרַךְ עוֹסֵק בָּהֶם כִּבְיָכוֹל. וְהוּא מַשְׁלִיךְ הַכֹּל וּפוֹנֶה עַצְמוֹ רַק לְזֶה הָאִישׁ שֶׁרוֹצֶה לְדַבֵּר עִמּוֹ וּלְפָרֵשׁ שִׂיחָתוֹ לְפָנָיו, לְבַקֵּשׁ מֵאִתּוֹ שֶׁיַּעְזְרֵהוּ לְהִתְקָרֵב אֵלָיו יִתְבָּרַךְ. נִמְצָא שֶׁעַל־יְדֵי־זֶה מִמֵּילָא נִצּוֹלִין יִשְׂרָאֵל מִכָּל הַגְּזֵרוֹת קָשׁוֹת רַחֲמָנָא לִצְלָן (שָׁם, סִימָן ע').
<h2>כו</h2>
עַל־יְדֵי בְּשׂוֹרוֹת טוֹבוֹת יְכוֹלִים לוֹמַר תְּהִלִּים (שָׁם, סִימָן צ"ז).
<h2>כז</h2>
אֲמִירַת תְּהִלִּים מַעֲלָה גְּדוֹלָה כְּאִלּוּ אֲמָרָם דָּוִד הַמֶּלֶךְ, עָלָיו הַשָּׁלוֹם, בְּעַצְמוֹ. כִּי הוּא אֲמָרָם בְּרוּחַ הַקֹּדֶשׁ. וְהָרוּחַ הַקֹּדֶשׁ מֻנָּח בְּתוֹךְ הַתֵּבוֹת וּכְשֶׁאוֹמֵר הַמִּזְמוֹרֵי תְּהִלִּים הוּא מְעוֹרֵר בְּרוּחַ פִּיו אֶת הָרוּחַ הַקֹּדֶשׁ, עַד שֶׁנֶּחֱשָׁב כְּאִלּוּ אֲמָרָם דָּוִד הַמֶּלֶךְ, עָלָיו הַשָּׁלוֹם, בְּעַצְמוֹ. וְהוּא מְסֻגָּל מְאֹד לְרַפְּאוֹת אֶת הַחוֹלֶה לִהְיוֹת לוֹ בִּטָּחוֹן רַק עַל הַשֵּׁם יִתְבָּרַךְ שֶׁעַל־יְדֵי אֲמִירַת תְּהִלִּים יוֹשִׁיעוֹ הַשֵּׁם. וְהַבִּטָּחוֹן הוּא בְּחִינַת מִשְׁעֶנֶת, כְּמוֹ שֶׁהָאָדָם נִשְׁעָן עַל הַמַּטֶּה כֵּן הוּא נִשְׁעָן עַל הַבִּטָּחוֹן שֶׁבּוֹטֵחַ שֶׁיּוֹשִׁיעוֹ הַשֵּׁם. כְּמוֹ שֶׁאָמַר דָּוִד וַיְהִי ה' לְמִשְׁעָן לִי. וְעַל־כֵּן עַל־יְדֵי־זֶה נִתְרַפֵּא הַחוֹלֶה. כְּמוֹ שֶׁכָּתוּב: אִם יָקוּם וְהִתְהַלֵּךְ בַּחוּץ עַל מִשְׁעַנְתּוֹ וְנִקָּה. וְזֶה בְּחִינַת וְיָצָא חֹטֶר מִגֶּזַע יִשַּׁי הַנֶּאֱמַר עַל מָשִׁיחַ שֶׁהוּא מִזֶּרַע דָּוִד. וְזֶה בְּחִינַת עֲתִידִין צַדִּיקִים שֶׁיְּחַיּוּ מֵתִים עַל־יְדֵי הַמִּשְׁעֶנֶת בְּחִינַת וְאִישׁ מִשְׁעַנְתּוֹ בְּיָדוֹ בְּחִינַת וְנָתַתָּ הַמִּשְׁעֶנֶת עַל פְּנֵי הַנַּעַר.
גַּם דִּבֵּר אָז, חֹרֶף הוּא בְּחִינַת עִבּוּר וְאָז כָּל הָעֲשָׂבִים וְהַצְּמָחִים כֻּלָּם מֵתִים, כִּי בָּטֵל כֹּחָם בַּחֹרֶף וְהֵם אָז בִּבְחִינַת מִיתָה. וּכְשֶׁבָּא הַקַּיִץ שֶׁהוּא בְּחִינַת לֵדָה אָז כָּל הָעֲשָׂבִים נִתְעוֹרְרִים וְחַיִּים וְאָז טוֹב וְיָפֶה מְאֹד כְּשֶׁיּוֹצְאִים לָשׂוּחַ בַּשָּׂדֶה. שִׂיחָה זוֹ תְּפִלָּה וְתַחֲנוּנִים וּתְשׁוּקָה וְגַעְגּוּעִים לְהַשֵּׁם יִתְבָּרַךְ וְאָז כָּל שִׂיחַ הַשָּׂדֶה הַמַּתְחִילִים לִחְיוֹת וְלִצְמֹחַ אָז כֻּלָּם נִכְסָפִים וְנִכְלָלִים בְּתוֹךְ שִׂיחָתוֹ וּתְפִלָּתוֹ (שָׁם, סִימָן צ"ח). (וְעַיֵּן בְּלִקּוּטֵי מוֹהֲרַ"ן חֵלֶק ב' סִימָן א' שֶׁזֶּה בְּחִינַת וַיֵּצֵא יִצְחָק לָשׂוּחַ בַּשָּׂדֶה שֶׁתְּפִלָּתוֹ הָיְתָה עִם כָּל שִׂיחַ הַשָּׂדֶה שֶׁכָּל שִׂיחַ הַשָּׂדֶה חִזְּרוּ כֹּחָם לְתוֹךְ תְּפִלָּתוֹ עַיֵּן שָׁם).
<h2>כח</h2>
אָמַר אִם הָיָה הָאָדָם זוֹכֶה לִשְׁמֹעַ הַשִּׁירוֹת וְהַתִּשְׁבָּחוֹת שֶׁל הָעֲשָׂבִים, אֵיךְ כָּל עֵשֶׂב וָעֵשֶׂב אוֹמֵר שִׁירָה לְהַשֵּׁם יִתְבָּרַךְ בְּלִי שׁוּם פְּנִיָּה וּבְלִי שׁוּם מַחֲשֶׁבֶת חוּץ כְּלָל, כַּמָּה יָפֶה וְנָאֶה כְּשֶׁשּׁוֹמְעִין אֶת הַשִּׁירָה שֶׁלָּהֶם. וְעַל כֵּן טוֹב מְאֹד בֵּינֵיהֶם לַעֲבֹד אֶת הַשֵּׁם בְּיִרְאָה (וְאָמַר בְּזוֹ הַלָּשׁוֹן סֶע אִיז זֶעהֶר גִּיט פְרוּם צוּ זַיין צְוִישִׁין זֵייא) וּלְהִתְבּוֹדֵד עַל פְּנֵי הַשָּׂדֶה בֵּין גִּדּוּלֵי הָאָרֶץ וְלִשְׁפֹּךְ שָׁם שִׂיחָתוֹ לִפְנֵי הַשֵּׁם יִתְבָּרַךְ בֶּאֱמֶת, וְעַיֵּן עוֹד בְּהַשִּׂיחוֹת סִימָן רכ"ו שֶׁאָמַר גַּם כֵּן, שֶׁטּוֹב יוֹתֵר שֶׁהַהִתְבּוֹדְדוּת יִהְיֶה מִחוּץ לָעִיר בִּמְקוֹם עֲשָׂבִים כַּנַּ"ל. כִּי הָעֲשָׂבִים גּוֹרְמִים שֶׁיִּתְעוֹרֵר הַלֵּב (שָׁם, סִימָן קס"ג).
<h2>כט</h2>
אָמַר צָרִיךְ כָּל אָדָם לִצְעֹק לְהַשֵּׁם יִתְבָּרַךְ וְלִשָּׂא לִבּוֹ אֵלָיו יִתְבָּרַךְ, כְּאִלּוּ הוּא בְּאֶמְצַע הַיָּם תָּלוּי עַל חוּט הַשַּׂעֲרָה וְרוּחַ סְעָרָה סוֹעֵר עַד לֵב הַשָּׁמַיִם עַד שֶׁאֵין יוֹדְעִין מַה לַּעֲשׂוֹת וְכִמְעַט שֶׁאֵין פְּנַאי אֲפִלּוּ לִצְעֹק. אֲבָל בֶּאֱמֶת בְּוַדַּאי אֵין לוֹ עֵצָה לִמְנוֹס כִּי אִם לִשָּׂא עֵינָיו וְלִבּוֹ לְהַשֵּׁם יִתְבָּרַךְ וְלִצְעֹק אֵלָיו יִתְבָּרַךְ. וְכָךְ צְרִיכִין בְּכָל עֵת לְהִתְבּוֹדֵד וְלִצְעֹק לְהַשֵּׁם יִתְבָּרַךְ כִּי הָאָדָם בְּסַכָּנָה גְּדוֹלָה מְאֹד בְּזֶה הָעוֹלָם כַּאֲשֶׁר יוֹדֵעַ כָּל אֶחָד בְּנַפְשׁוֹ (שָׁם, סִימָן קי"ז).
<h2>ל</h2>
פַּעַם אַחַת עָמַדְתִּי לְפָנָיו וְהוּא זִכְרוֹנוֹ לִבְרָכָה, הָיָה מֻנָּח עַל מִטָּתוֹ וְנִזְרְקוּ דִּבּוּרִים אֵלּוּ מִתּוֹךְ פִּיו הַקָּדוֹשׁ וְאָמַר בְּזוֹ הַלָּשׁוֹן: דֶּער עִיקֶר אִיז [הָעִקָּר זֶה] מִבֶּטֶן שְׁאוֹל שִׁוַּעְתִּי. וְעַיֵּן בְּסֵפֶר "עָלִים לִתְרוּפָה", שֶׁמֵּבִיא שָׁם הַדִּבּוּר הַזֶּה, וְכָתַב שָׁם בְּזוֹ הַלָּשׁוֹן: וְכָל אֶחָד נוֹפֵל בְּדַעְתּוֹ כָּל כָּךְ, עַד שֶׁנִּדְמֶה לוֹ כְּאִלּוּ עָלָיו לֹא נֶאֱמַר זֹאת, כְּאִלּוּ יָרַד יוֹתֵר מִבֶּטֶן שְׁאוֹל חַס וְשָׁלוֹם, וּכְאִלּוּ אֵין בְּכֹחוֹ לִצְעֹק עוֹד, וּכְאִלּוּ כְּבָר צָעַק הַרְבֵּה מְאֹד וְאֵינוֹ מוֹעִיל לוֹ, וְעוֹד דְּחִיּוֹת הַרְבֵּה כָּאֵלֶּה וְכָאֵלֶּה. וּבֶאֱמֶת לֹא כֵן הוּא, כִּי אֲנִי יוֹדֵעַ הָאֱמֶת, שֶׁהוּא זִכְרוֹנוֹ לִבְרָכָה, כִּוֵּן בְּכָל דְּבָרָיו גַּם וְכוּ'. וְעַל כָּל אֶחָד וְאֶחָד וְכוּ' עַיֵּן שָׁם (שָׁם, סִימָן ש"ב).
<h2>לא</h2>
לְכָל אֶחָד וְאֶחָד יֵשׁ הַנְהָגוֹת מְיֻחָדוֹת שֶׁצָּרִיךְ לִנְהֹג כְּפִי שֶׁצָּרִיךְ לְתַקֵּן מַה שֶּׁפָּגַם וּכְפִי שֹׁרֶשׁ נִשְׁמָתוֹ. אֲבָל הַהִתְבּוֹדְדוּת וְלִשְׁפֹּךְ שִׂיחָתוֹ לִפְנֵי הַשֵּׁם יִתְבָּרַךְ בְּכָל יוֹם וּבְלָשׁוֹן שֶׁמְּדַבְּרִים בּוֹ, זֶה הוּא הַנְהָגָה כְּלָלִית שֶׁמְּחֻיָּב בָּזֶה כָּל אֶחָד מִיִּשְׂרָאֵל בְּכָל יוֹם כָּל יְמֵי חַיָּיו. וְכֵן לִמּוּד שֻׁלְחָן עָרוּךְ בְּכָל יוֹם זֶה הוּא גַּם כֵּן הַנְהָגָה כְּלָלִית כַּנַּ"ל. (וְעַיֵּן לְקַמָּן סוֹף אוֹת נ"ט שֶׁמְּבֹאָר שָׁם שֶׁתְּלוּיִים זֶה בָּזֶה) (שָׁם, סִימָן קפ"ה).
<h2>לב</h2>
אָמַר בְּוַדַּאי נִמְצָאִים כְּשֵׁרִים אַף־עַל־פִּי שֶׁאֵין לָהֶם הִתְבּוֹדְדוּת, אֲבָל אֲנִי קוֹרֵא אוֹתָם מְבֹהָלִים וּמְבֻלְבָּלִים (פְּלוּטִים) וּפִתְאֹם כְּשֶׁיָּבוֹא מָשִׁיחַ וְיִקְרְאוּ אוֹתָם יִהְיוּ מְעֹרָבִים וּמְבֻלְבָּלִים. אֲבָל מִי שֶׁמִּתְנַהֵג בְּהַהַנְהָגָה הַקְּדוֹשָׁה שֶׁל הִתְבּוֹדְדוּת, יִהְיֶה דּוֹמֶה כְּמוֹ הָאָדָם אַחַר הַשֵּׁנָה שֶׁדַּעְתּוֹ נוֹחָה וּמְיֻשֶּׁבֶת הֵיטֵב כֵּן יִהְיֶה דַּעְתּוֹ נוֹחָה וּמְיֻשֶּׁבֶת עָלָיו בְּלִי מְהוּמָה וּבִלְבּוּל (שָׁם, סִימָן רכ"ח).
<h2>לג</h2>
רָאוּי לְאִישׁ יִשְׂרְאֵלִי שֶׁיִּהְיֶה לִבּוֹ נִמְשָׁךְ כָּל כָּךְ לְהַשֵּׁם יִתְבָּרַךְ עַד שֶׁאֲפִלּוּ כְּשֶׁהוּא בֵּין אֲנָשִׁים יִתְעוֹרֵר בְּכָל פַּעַם לְהַשֵּׁם יִתְבָּרַךְ בִּתְשׁוּקָה גְּדוֹלָה וּבְהִתְעוֹרְרוּת נִמְרָץ וְיִשָּׂא יָדָיו וְלִבּוֹ לְהַשֵּׁם וְיִצְעַק אֵלָיו לְהַשֵּׁם יִתְבָּרַךְ בִּכְלוֹת הַנֶּפֶשׁ וּבְהִתְעוֹרְרוּת נִפְלָא, אַל תַּעַזְבֵנִי ה' אֱלֹהָי, וְהֵרִים אָז יָדָיו וְאָמַר הַפָּסוּק הַזֶּה בְּקוֹל נָעִים שֶׁל תְּחִנָּה וְגַעְגּוּעִים לִפְנֵי הַשֵּׁם יִתְבָּרַךְ (שָׁם, סִימָן ר"ל).
<h2>לד</h2>
אָמַר הַחִלּוּק שֶׁבֵּין לֵב נִשְׁבָּר לְמָרָה שְׁחֹרָה. כִּי לֵב נִשְׁבָּר הוּא כָּךְ שֶׁאֲפִלּוּ כְּשֶׁעוֹמֵד בֵּין הָעוֹלָם יַחֲזִיר פָנָיו וְיֹאמַר, רִבּוֹנוֹ שֶׁל עוֹלָם וְכוּ', וּבְאוֹתָהּ שָׁעָה בְּעַצְמָהּ בְּתוֹךְ כָּךְ אָמַר רַבֵּנוּ זִכְרוֹנוֹ לִבְרָכָה, בְּעַצְמוֹ רִבּוֹנוֹ שֶׁל עוֹלָם בְּהִתְעוֹרְרוּת נִפְלָא וּבִנְשִׂיאַת יָדַיִם בְּהִשְׁתּוֹקְקוּת נִמְרָץ כְּדַרְכּוֹ (שָׁם, סִימָן רל"א).
<h2>לה</h2>
אָמַר לְמָשָׁל, גִּבּוֹר אֶחָד חָגַר מָתְנָיו לִכְבֹּשׁ חוֹמָה חֲזָקָה וְאַחַר־כָּךְ כְּשֶׁבָּא אֶל הַשַּׁעַר הָיָה אָרוּג עַל הַשַּׁעַר מַטְוֶה מִקּוּרֵי עַכָּבִישׁ שֶׁסָּתַם אֶת הַשַּׁעַר. וְכִי יֵשׁ שְׁטוּת יוֹתֵר מִזֶּה שֶׁיַּחֲזֹר מִמִּלְחַמְתּוֹ מֵחֲמַת הַסְּתִימָה שֶׁל הַקּוּרֵי עַכָּבִישׁ. וְאַחַר־כָּךְ אָמַר הָעִקָּר הוּא הַדִּבּוּר שֶׁעַל־יְדֵי הַדִּבּוּר יְכוֹלִים לִכְבֹּשׁ הַכֹּל וּלְנַצֵּחַ כָּל הַמִּלְחָמוֹת. וְאָמַר אַף־עַל־פִּי שֶׁיְּכוֹלִין לְהִתְבּוֹדֵד בַּמַּחֲשָׁבָה אֲבָל הָעִקָּר הוּא הַדִּבּוּר. וּמְבֹאָר הַנִּמְשָׁל מִמֵּילָא לְעִנְיַן מַה שֶּׁקָּשֶׁה עַל הָאָדָם לְדַבֵּר לִפְנֵי הַשֵּׁם יִתְבָּרַךְ מַה שֶּׁבְּלִבּוֹ, וְכָל זֶה מֵחֲמַת בּוּשָׁה וּכְבֵדוּת שֶׁלּוֹ, שֶׁאֵין לוֹ עַזּוּת דִּקְדֻשָּׁה. וּבְוַדַּאי הוּא שְׁטוּת גָּדוֹל, כִּי הֲלֹא הוּא רוֹצֶה לִכְבֹּשׁ בְּדִבּוּרוֹ מִלְחָמָה חֲזָקָה שֶׁהוּא מִלְחֶמֶת הַיֵּצֶר, וְעַכְשָׁו כְּשֶׁהוּא סָמוּךְ לְהַתְחִיל לְדַבֵּר לִפְנֵי הַשֵּׁם יִתְבָּרַךְ וְלִכְבֹּשׁ וּלְשַׁבֵּר חוֹמוֹת וְלִפְתֹּחַ שְׁעָרִים עַל־יְדֵי הַדִּבּוּר. וּבִשְׁבִיל מְנִיעָה קַלָּה מֵחֲלִישׁוּת דַּעְתּוֹ וְכַיּוֹצֵא יִמְנַע חַס וְשָׁלוֹם, אֶת עַצְמוֹ מִלְּדַבֵּר. הֲלֹא הַמְּנִיעָה הַזֹּאת נֶחֱשֶׁבֶת לִסְתִימָה שֶׁל קוּרֵי עַכָּבִישׁ כְּנֶגֶד הַחוֹמוֹת שֶׁרוֹצֶה לְשַׁבֵּר בְּדִבּוּרוֹ. וְאָמַר שֶׁטּוֹב שֶׁיִּהְיֶה לְהָאָדָם הִתְבּוֹדְדוּת שְׁתֵּי שָׁעוֹת בַּיּוֹם. שָׁעָה אַחַת שֶׁיֵּלֵךְ וְיִשְׁתּוֹקֵק וְיָכִין עַצְמוֹ לְדַבֵּר וְיַעֲרֹךְ לִבּוֹ לְכָךְ. וְאַחַר־כָּךְ יְדַבֵּר שָׁעָה אֶחָת (שָׁם, סִימָן רל"ב)).
<h2>לו</h2>
אָמַר: עַל כָּל דָּבָר צְרִיכִין לְהִתְפַּלֵּל, הַיְנוּ אִם בִּגְדוֹ קָרוּעַ וְצָרִיךְ לְבֶגֶד, יִתְפַּלֵּל לְהַשֵּׁם יִתְבָּרַךְ שֶׁיִּתֵּן לוֹ בֶּגֶד לִלְבֹּשׁ. וְכֵן כָּל כַּיּוֹצֵא בָּזֶה דָּבָר גָּדוֹל וְדָבָר קָטָן. עַל הַכֹּל יַרְגִּיל עַצְמוֹ לְהִתְפַּלֵּל תָּמִיד לְהַשֵּׁם יִתְבָּרַךְ עַל כָּל מַה שֶּׁיֶּחְסַר לוֹ. אַף־עַל־פִּי שֶׁהָעִקָּר לְהִתְפַּלֵּל עַל הָעִקָּר, דְּהַיְנוּ עַל עֲבוֹדַת הַשֵּׁם יִתְבָּרַךְ לְהִתְקָרֵב אֵלָיו יִתְבָּרַךְ. אַף־עַל־פִּי־כֵן גַּם עַל זֶה צְרִיכִין לְהִתְפַּלֵּל. וְאָמַר, מִי שֶׁאֵינוֹ מִתְנַהֵג כָּךְ, אַף־עַל־פִּי שֶׁהַשֵּׁם יִתְבָּרַךְ נוֹתֵן לוֹ בְּגָדִים וּפַרְנָסָה וְהִצְטָרְכוּת חִיּוּתוֹ אֲבָל כָּל חִיּוּתוֹ הוּא כְּמוֹ בְּהֵמָה שֶׁגַּם כֵּן הַשֵּׁם יִתְבָּרַךְ נוֹתֵן לָהּ לַחְמָהּ וְכוּ'. כִּי מֵאַחַר שֶׁאֵינוֹ מַמְשִׁיךְ כָּל חִיּוּתוֹ עַל־יְדֵי תְּפִלָּה מֵהַשֵּׁם יִתְבָּרַךְ, עַל כֵּן כָּל חִיּוּתוֹ הוּא כְּמוֹ חִיּוּת בְּהֵמָה מַמָּשׁ כִּי הָאָדָם צָרִיךְ לְהַמְשִׁיךְ כָּל חִיּוּתוֹ וְהִצְטָרְכוּתוֹ מֵהַשֵּׁם יִתְבָּרַךְ עַל־יְדֵי תְּפִלָּה וְתַחֲנוּנִים דַּוְקָא. וּפַעַם אַחַת אָמַר לְתַלְמִידוֹ מוֹרֵנוּ הָרַב רַבִּי נָתָן, זֵכֶר צַדִּיק לִבְרָכָה, עַל דָּבָר קָטָן וּפָחוּת מְאֹד שֶׁהָיָה קְצָת מֻכְרָח לוֹ הִתְפַּלַּלְתָּ עַל זֶה לְהַשֵּׁם יִתְבָּרַךְ וְעָמַד מִשְׁתּוֹמֵם, כִּי הָיָה הַדָּבָר לְפֶלֶא בְּעֵינָיו לְהִתְפַּלֵּל לְהַשֵּׁם יִתְבָּרַךְ עַל דָּבָר פָּחוּת כָּזֶה וְגַם כִּי לֹא הָיָה מֻכְרָח בְּיוֹתֵר. עָנָה וְאָמַר לוֹ (בִּלְשׁוֹן תֵּמַהּ) אֵין זֶה כְּבוֹדְךָ שֶׁתִּתְפַּלֵּל לְהַשֵּׁם יִתְבָּרַךְ עַל דָּבָר קָטָן כָּזֶה וְהַכְּלָל שֶׁעַל כָּל הַדְּבָרִים שֶׁבָּעוֹלָם צְרִיכִין לְהִתְפַּלֵּל לְהַשֵּׁם יִתְבָּרַךְ (שָׁם, סִימָן רל"ג).
<h2>לז</h2>
אָמַר לְעִנְיַן הִתְחַזְּקוּת בְּהִתְבּוֹדְדוּת וְשִׂיחָה בֵּינוֹ לְבֵין קוֹנוֹ. אֲפִלּוּ אִם עוֹבְרִים יָמִים וְשָׁנִים הַרְבֵּה וְנִדְמֶה לוֹ שֶׁלֹּא פָּעַל עֲדַיִן בְּשִׂיחָתוֹ וְדִבּוּרָיו כְּלוּם אַף־עַל־פִּי־כֵן אַל יִפֹּל מִזֶּה כְּלָל. כִּי בֶּאֱמֶת בְּוַדַּאי הַדִּבּוּרִים עוֹשִׂים רֹשֶׁם, עַל דֶּרֶךְ מָשָׁל כְּמוֹ מַיִם הַיּוֹרְדִים עַל הָאֶבֶן, אַף־עַל־פִּי שֶׁנִּדְמֶה שֶׁאֵין לְהַמַּיִם כֹּחַ כְּנֶגֶד הָאֶבֶן הַקָּשָׁה וְאֵין נִכָּר רֹשֶׁם הַמַּיִם בְּהָאֶבֶן אַף־עַל־פִּי־כֵן כְּשֶׁהַמַּיִם יוֹרְדִים עַל הָאֶבֶן כַּמָּה וְכַמָּה זְמַנִּים רְצוּפִים הֵם עוֹשִׂים נֶקֶב בְּהָאֶבֶן כַּנִּרְאֶה בְּחוּשׁ. כְּמוֹ כֵן אֲפִלּוּ אִם לִבּוֹ לֵב הָאֶבֶן וְאֵין נִכָּר בּוֹ רֹשֶׁם דִּבּוּרָיו וּתְפִלָּתוֹ. אַף־עַל־פִּי־כֵן בִּרְבוֹת הַיָּמִים וְהַשָּׁנִים יִנָּקֵב לִבּוֹ הָאֶבֶן עַל־יְדֵי שִׂיחָתוֹ וְדִבּוּרָיו כְּמוֹ אֲבָנִים שָׁחֲקוּ מָיִם כַּנַּ"ל (שָׁם, סִימָן רל"ד).
<h2>לח</h2>
אָמַר: בְּ"הוֹדוּ" שֶׁאוֹמְרִים בְּעֶרֶב שַׁבָּת קֹדֶם מִנְחָה יְכוֹלִין לְשַׁבֵּר לִבּוֹ מְאֹד וּלְפָרֵשׁ כָּל שִׂיחָתוֹ שָׁם. כִּי שָׁם מְדַבֵּר מֵעִנְיַן צָרוֹת הַנֶּפֶשׁ וּמֵעִנְיַן צְעָקָה עַל כָּל דָּבָר (שָׁם, סִימָן ע"ר).
<h2>לט</h2>
טוֹב מְאֹד לְהָאָדָם שֶׁיִּהְיֶה לוֹ חֶדֶר מְיֻחָד לוֹ לְבַדּוֹ לַעֲסֹק שָׁם בַּעֲבוֹדַת הַשֵּׁם וּבִפְרָט בְּהִתְבּוֹדְדוּת וְשִׂיחָה בֵּינוֹ לְבֵין קוֹנוֹ. וְאָמַר שֶׁאֲפִלּוּ הַיְשִׁיבָה בְּעַצְמָהּ שֶׁיּוֹשְׁבִין בְּחֶדֶר מְיֻחָד לְבַדּוֹ גַּם זֶה טוֹב מְאֹד. אַךְ אֲפִלּוּ מִי שֶׁאֵינוֹ זוֹכֶה שֶׁיִּהְיֶה לוֹ חֶדֶר מְיֻחָד אַף־עַל־פִּי־כֵן גַּם הוּא יָכוֹל לִמְצֹא כַּמָּה תַּחְבּוּלוֹת לְהַנְהָגָה זוֹ שֶׁל הִתְבּוֹדְדוּת וּלְדַבֵּר בֵּינוֹ לְבֵין קוֹנוֹ. וְאָמַר. כִּי תַּחַת הַטַּלִּית הוּא גַּם כֵּן חֶדֶר מְיֻחָד כִּי כְּשֶׁמְּשַׁלְשְׁלִין הַטַּלִּית עַל עֵינָיו יְכוֹלִים לְדַבֵּר בֵּינוֹ לְבֵין קוֹנוֹ מַה שֶּׁרוֹצֶה. גַּם יְכוֹלִין לְפָרֵשׁ שִׂיחָתוֹ לְפָנָיו יִתְבָּרַךְ כְּשֶׁשּׁוֹכֵב עַצְמוֹ עַל מִטָּתוֹ וּמְכַסֶּה עַצְמוֹ בְּהַסָּדִין כַּמְבֹאָר לְעֵיל אוֹת כ"ג שֶׁכָּךְ נָהַג עַצְמוֹ דָּוִד הַמֶּלֶךְ, עָלָיו הַשָּׁלוֹם. גַּם יְכוֹלִין לֵישֵׁב עַל הַסֵּפֶר וְיִסְבְּרוּ אֲחֵרִים שֶׁהוּא לוֹמֵד וְהוּא יָכוֹל אָז לְדַבֵּר בֵּינוֹ לְבֵין קוֹנוֹ. וְעוֹד יְכוֹלִים לִמְצֹא כַּמָּה תַּחְבּוּלוֹת מִי שֶׁחָפֵץ בֶּאֱמֶת לִנְהֹג עַצְמוֹ בְּהַהַנְהָגָה זוֹ שֶׁל הִתְבּוֹדְדוּת הָעוֹלָה עַל הַכֹּל שֶׁהִיא יְסוֹד שֹׁרֶשׁ הַקְּדֻשָּׁה וְהַטָּהֳרָה כַּמְבֹאָר כְּבָר כַּמָּה פְּעָמִים, אֲבָל טוֹב יוֹתֵר לְהִשְׁתַּדֵּל שֶׁיִּהְיֶה לוֹ חֶדֶר מְיֻחָד כַּנַּ"ל (שָׁם, סִימָן רע"ד רע"ה).
<h2>מ</h2>
יְכוֹלִים לִצְעֹק לְהַשֵּׁם יִתְבָּרַךְ בְּקוֹל דְּמָמָה דַּקָּה בִּצְעָקָה גְּדוֹלָה מְאֹד וְשׁוּם אָדָם לֹא יִשְׁמַע כְּלָל. כִּי אֵינוֹ מוֹצִיא שׁוּם קוֹל לַחוּץ רַק הוּא מְצַיֵּר הֵיטֵב הַצְּעָקָה בַּמַּחֲשָׁבָה, וְעַיֵּן בִּפְנִים כָּל הָעִנְיָן (שָׁם, סִימָן ט"ז).
<h2>מא</h2>
אָמַר הֲלֹא הַחֶנְוָנִי דַּרְכּוֹ לְהַקִּיף בְּהַקָּפָה שֶׁיִּתְּנוּ לוֹ לְאַחַר זְמַן, וּמַדּוּעַ לֹא יֹאמַר הָאָדָם אֵיזֶה קַפִּיטְלִיךְ תְּהִלִּים אוֹ לִלְמֹד אוֹ לַעֲשׂוֹת שְׁאָר מִצְווֹת וְיִהְיֶה מֻנָּח וּמוּכָן אֶצְלוֹ לְעֵת הַצֹּרֶךְ כִּי יִהְיֶה זְמַן שֶׁיִּצְטָרֵךְ לָזֶה שֶׁיִּגְבֶּה שְׂכָרוֹ וּפְעֻלָּתוֹ, וּמַדּוּעַ לֹא יִהְיֶה כְּמוֹ שֶׁנּוֹתֵן הַחֶנְוָנִי סְחוֹרָה בְּהַקָּפָה (שָׁם, סִימָן רס"ט).
<h2>מב</h2>
אָמַר: אֲפִלּוּ אִם הָאָדָם כְּמוֹ שֶׁהוּא אַף־עַל־פִּי־כֵן יְחַזֵּק וִיאַמֵּץ אֶת לְבָבוֹ לְהִתְפַּלֵּל לְהַשֵּׁם יִתְבָּרַךְ. וְאָמַר שֶׁיַּחֲשֹׁב בְּלִבּוֹ, הֲלֹא אִם אֲנִי רָחוֹק בְּעֵינַי מֵהַשֵּׁם יִתְבָּרַךְ כָּל כָּךְ מֵחֲמַת רִבּוּי עֲווֹנוֹתַי, אִם כֵּן אַדְּרַבָּא, עִקַּר שְׁלֵמוּת הַתְּפִלָּה עַל יְדֵי דַּיְקָא כִּי הֲלֹא אָמְרוּ רַבּוֹתֵינוּ זִכְרוֹנָם לִבְרָכָה, כָּל תְּפִלָּה שֶׁאֵין בָּהּ מִתְּפִלַּת פּוֹשְׁעֵי יִשְׂרָאֵל אֵינָהּ תְּפִלָּה וְיַלְפִינַן מִקְּטֹרֶת שֶׁהָיָה בָּהּ חֶלְבְּנָה. וְאִם כֵּן אִם אֲנִי כְּפוֹשְׁעֵי יִשְׂרָאֵל חַס וְשָׁלוֹם, אִם כֵּן אַדְּרַבָּא, כָּל שְׁלֵמוּת הַתְּפִלָּה עַל יָדִי דַּיְקָא וְכַנַּ"ל וּבְוַדַּאי אֲנִי צָרִיךְ לְהִתְחַזֵּק בְּיוֹתֵר לְהִתְפַּלֵּל לְהַשֵּׁם יִתְבָּרַךְ וְלִבְטֹחַ בְּחַסְדֵּי הַשֵּׁם שֶׁיִּשְׁמַע וִיקַבֵּל גַּם אֶת תְּפִלָּתִי כִּי אַדְּרַבָּא, דַּיְקָא עַל יָדִי עִקַּר שְׁלֵמוּת הַתְּפִלָּה כִּי אִי אֶפְשָׁר לְהַקְטִיר קְטֹרֶת בְּלֹא חֶלְבְּנָה נִמְצָא שֶׁגַּם חֶלְבְּנָה הוּא שְׁלֵמוּת הַקְּטֹרֶת וּכְמוֹ כֵן הוּא לְעִנְיַן תְּפִלָּה וְכַנַּ"ל שֶׁבְּלֹא תְּפִלָּתִי הַגְּרוּעָה הַמִּצְטָרֶפֶת לִתְפִלַּת יִשְׂרָאֵל לֹא הָיָה שְׁלֵמוּת לְהַתְּפִלָּה (שָׁם, סִימָן רצ"ה).
וְעַיֵּן עוֹד הִתְחַזְּקוּת גָּדוֹל לְעִנְיַן תְּפִלָּה בְּ"שִׂיחוֹת־הָרַ"ן" (אוֹת רפ"ג) מַה שֶּׁאָמַר לְעִנְיַן בְּנֵי־הַנְּעוּרִים, שֶׁעַל־פִּי־רֹב מְבַלְבֵּל אוֹתָם בִּתְפִלָּתָם מֵחֲמַת שֶׁלֹּא זָכוּ לְהִתְקַדֵּשׁ כָּרָאוּי בִּקְדֻשַּׁת הַזִּוּוּג, וְעַל כֵּן כְּשֶׁעוֹמְדִים אַחַר־כָּךְ לְהִתְפַּלֵּל, קָשֶׁה עֲלֵיהֶם מְאֹד לְהִתְפַּלֵּל. וְהוּא זִכְרוֹנוֹ לִבְרָכָה, הִזְהִיר עַל זֶה כַּמָּה פְּעָמִים לִבְלִי לִפֹּל בְּדַעְתּוֹ מִזֶּה כְּלָל, וּמָה דַהֲוָה הֲוָה, וּבִשְׁעַת הַתְּפִלָּה צְרִיכִין לִשְׁכֹּחַ הַכֹּל לְגַמְרֵי וּלְהִתְגַּבֵּר לְהִתְפַּלֵּל בְּשִׂמְחָה כָּרָאוּי תָּמִיד אֵיךְ שֶׁהוּא וְלִבְטֹחַ בַּה' יִתְבָּרַךְ, שֶׁסּוֹף כָּל סוֹף יִזְכֶּה עַל־יְדֵי הַתְּפִלָּה לְנַצֵּחַ הַמִּלְחָמָה וּלְהִתְקַדֵּשׁ כָּרָאוּי. וְאָמַר, שֶׁעַל זֶה הִצְטַעֵר אַבָּא בִּנְיָמִין עַל תְּפִלָּתִי שֶׁתְּהֵא סָמוּךְ לְמִטָּתִי; מִטָּה הִוא לְשׁוֹן זִוּוּג, וְזֶהוּ עַל תְּפִלָּתִי שֶׁתְּהֵא סְמוּכָה לְמִטָּתִי, הַיְנוּ שֶׁאוּכַל לְהִתְפַּלֵּל אַחַר־כָּךְ בְּסָמוּךְ מִיָּד, וְלֹא יְבַלְבֵּל הָעִנְיָן הַזֶּה אֶת תְּפִלָּתִי כְּלָל.
<h2>מג</h2>
הָאָדָם הַזּוֹכֶה לִהְיוֹת רָגִיל לְהִתְבּוֹדֵד בֶּאֱמֶת וּלְפָרֵשׁ שִׂיחָתוֹ לִפְנֵי הַשֵּׁם יִתְבָּרַךְ כָּרָאוּי בִּפְרָט אִם זוֹכֶה לְהִתְבּוֹדֵד בַּשָּׂדוֹת וּבַיְּעָרִים, אֲזַי הוּא מַרְגִּישׁ בְּכָל פְּסִיעָה וּפְסִיעָה שֶׁפּוֹסֵעַ שָׁם טַעַם גַּן עֵדֶן. גַּם אַחַר־כָּךְ כְּשֶׁחוֹזֵר מִשָּׁם אָז כָּל הָעוֹלָם חָדָשׁ בְּעֵינָיו וְנִדְמֶה לוֹ כְּאִלּוּ הוּא עוֹלָם אַחֵר חָדָשׁ לְגַמְרֵי וְאֵין הָעוֹלָם נִרְאֶה בְּעֵינָיו כְּלָל כַּאֲשֶׁר מִקֹּדֶם (חַיֵּי מוֹהֲרַ"ן י"ז).
<h2>מד</h2>
כְּשֶׁהוֹדִיעַ עִנְיַן הִתְבּוֹדְדוּת וְהַשִּׂיחָה בֵּינוֹ לְבֵין קוֹנוֹ, דִבֵּר עִמּוֹ מוֹרֵנוּ הָרַב הַצַּדִּיק מוֹרֵנוּ הָרַב רַבִּי נָתָן, זֵכֶר צַדִּיק לִבְרָכָה, וְשָׁאַל אוֹתוֹ הֲלֹא הָאָדָם הוּא בַּעַל בְּחִירָה וְלֹא הֵשִׁיב לוֹ בְּפֵרוּשׁ רַק כִּלְאַחַר יָד, כְּאוֹמֵר אַף־עַל־פִּי־כֵן, כְּלוֹמַר אַף־עַל־פִּי שֶׁאִי אֶפְשָׁר לְבָאֵר לְךָ הָעִנְיָן בִּשְׁלֵמוּת. אַף־עַל־פִּי־כֵן צְרִיכִין לִנְהֹג כָּךְ. וּמוֹרֵנוּ הָרַב רַבִּי נָתָן, זֵכֶר צַדִּיק לִבְרָכָה, לֹא הָיָה יָכוֹל לִשְׁאֹל יוֹתֵר, כִּי יָדַע כִּי קֻשְׁיָא זוֹ יְכוֹלִין לְהַקְשׁוֹת גַּם עַל הַתְּפִלּוֹת שֶׁסִּדְּרוּ לָנוּ רַבּוֹתֵינוּ זִכְרוֹנָם לִבְרָכָה, מִכְּבָר עַל עִנְיַן תְּשׁוּבָה וְהִתְקָרְבוּת לְהַשֵּׁם יִתְבָּרַךְ, כְּגוֹן בִּרְכַּת הֲשִׁיבֵנוּ וְכַיּוֹצֵא (וְעַיֵּן לְקַמָּן בְּאוֹת צ"ג מַה שֶּׁהֵבֵאתִי מִסֵּפֶר "לִקּוּטֵי הֲלָכוֹת" חֹשֶׁן מִשְׁפָּט הִלְכוֹת פִּקָּדוֹן הֲלָכָה ג') (שָׁם).
<h2>מה</h2>
אָמַר טוֹב שֶׁיֹּאמַר הָאָדָם בִּשְׁעַת הִתְבּוֹדְדוּת, כְּשֶׁמִּתְבּוֹדֵד בֵּינוֹ לְבֵין קוֹנוֹ יֹאמַר, הַיּוֹם אֲנִי מַתְחִיל לְהִתְדַבֵּק בְּךָ וְיַעֲשֶׂה בְּכָל פַּעַם הַתְחָלָה. כִּי כָּל הַהַמְשָׁכוֹת הוֹלְכִין אַחַר הַהַתְחָלוֹת וַאֲפִלּוּ הַמְחַקְּרִים אוֹמְרִים, שֶׁהַהַתְחָלָה הִיא כְּמוֹ חֲצִי דָּבָר שֶׁל כָּל הַמַּעֲשֶׂה נִמְצָא מִמָּה נַפְשָׁךְ יַעֲשֶׂה בְּכָל פַּעַם הַתְחָלָה וְיֹאמַר כַּנַּ"ל. כִּי מִמָּה נַפְשָׁךְ אִם הָיָה מִקֹּדֶם טוֹב עַכְשָׁו יִהְיֶה טוֹב יוֹתֵר. וְאִם חַס וְשָׁלוֹם, מִקֹּדֶם לֹא הָיָה טוֹב בְּוַדַּאי צָרִיךְ וּמֻכְרָח לַעֲשׂוֹת הַתְחָלָה חֲדָשָׁה (שָׁם).
<h2>מו</h2>
בְּרֹאשׁ הַשָּׁנָה הָאַחֲרוֹן בְּאוּמַן הָיָה אֶצְלוֹ נֶכְדּוֹ הֶחָכָם כְּמַר יִשְׂרָאֵל בֶּן בִּתּוֹ הַצַּדֶּקֶת מָרַת שָׂרָה זִכְרוֹנָהּ לִבְרָכָה, וְנֶכְדּוֹ הָיָה עֲדַיִן נַעַר קָטָן בֶּן שָׁלֹשׁ אוֹ אַרְבַּע שָׁנִים וְאָז הָיָה חָזָק מְאֹד הַחוֹלַאַת שֶׁל רַבֵּנוּ זִכְרוֹנוֹ לִבְרָכָה, כִּי הָיָה סָמוּךְ לְהִסְתַּלְּקוּתוֹ שֶׁנִּסְתַּלֵּק תֵּכֶף אַחַר כָּךְ בְּחֹל־הַמּוֹעֵד סֻכּוֹת וְאָמַר רַבֵּנוּ זִכְרוֹנוֹ לִבְרָכָה, לְנֶכְדּוֹ הַנַּ"ל: יִשְׂרָאֵל, הִתְפַּלֵּל עָלַי לְהַשֵּׁם יִתְבָּרַךְ שֶׁאָשׁוּב לִבְרִיאוּתִי. הֵשִׁיב: תֵּן לִי הַזֵּייגֶערִיל שֶׁלְּךָ וְאֶתְפַּלֵּל עָלֶיךָ. עָנָה רַבֵּנוּ זִכְרוֹנוֹ לִבְרָכָה הֲרְאִיתֶם שֶׁכְּבָר הוּא גּוּטֶער יוּד [יְהוּדִי טוֹב - אֲדְמוֹ"ר]. כִּי מְצַוֶּה שֶׁאֶתֵּן לוֹ חֵפֶץ בִּשְׁבִיל שֶׁיִּתְפַּלֵּל. וְנָתַן לוֹ וְלָקַח הַנַּעַר הַזֵּייגֶערִיל וְהָלַךְ לוֹ. וְאָמַר בְּזוֹ הַלָּשׁוֹן: "גָּאט גָּאט לָאז דֶּער זֵיידֶע זַיין גִּיזוּנְד" [ה' ה' תַּעֲשֶׂה שֶׁהַסַבָּא יִהְיֶה בָּרִי]. וְהִתְחִילוּ לִשְׂחוֹק הָעוֹמְדִים שָׁם. עָנָה רַבֵּנוּ זִכְרוֹנוֹ לִבְרָכָה, וְאָמַר, כָּךְ צְרִיכִין לְבַקֵּשׁ מֵהַשֵּׁם יִתְבָּרַךְ. וְכִי אֵיךְ מִתְפַּלְּלִין לְהַשֵּׁם יִתְבָּרַךְ בְּעִנְיַן אַחֵר. כְּלוֹמַר שֶׁכָּךְ עִקַּר הַתְּפִלָּה לְהַשֵּׁם יִתְבָּרַךְ בְּפַשְׁטוּת גָּמוּר כְּתִינוֹק לִפְנֵי אָבִיו כַּאֲשֶׁר יְדַבֵּר אִישׁ אֶל רֵעֵהוּ (שָׁם).
<h2>מז</h2>
אָמַר אֲפִילוּ כְּשֶׁאֵין יְכוֹלִין לְדַבֵּר בְּהִתְבּוֹדְדוּת רַק תֵּבַת רִבּוֹנוֹ שֶׁל עוֹלָם בִּלְבַד גַּם כֵּן טוֹב מְאֹד (וְעַיֵּן לְעֵיל אוֹת ב' מְבֹאָר שֶׁאֲפִלּוּ הַהֲכָנָה לְבַד שֶׁמֵּכִין עַצְמוֹ לְדַבֵּר וְאֵינוֹ יָכוֹל לְדַבֵּר כְּלָל הוּא גַּם כֵּן טוֹב מְאֹד), וְאָמַר שֶׁיְּכוֹלִין לְהַכִּיר בְּאֶחָד אִם יֵשׁ לוֹ הִתְבּוֹדְדוּת (וְעַיֵּן מִזֶּה בַּהַקְדָּמָה וּלְקַמָּן אוֹת נ"ו) (שָׁם).
<h2>מח</h2>
לְאֶחָד צִוָּה לוֹ רַבֵּנוּ זִכְרוֹנוֹ לִבְרָכָה, שֶׁיִּהְיֶה לוֹ הִתְבּוֹדְדוּת פַּעַם אַחַת בַּיּוֹם וּפַעַם אַחַת בַּלַּיְלָה. פַּעַם אַחַת שָׁאַל רַבֵּנוּ זִכְרוֹנוֹ לִבְרָכָה, לְאִישׁ אֶחָד מֵאֲנָשָׁיו אִם הוּא רָגִיל לִהְיוֹת גּוֹנֵחַ וּמִתְאַנֵּחַ (שֶׁקּוֹרִין קְרֶעכְצִין) בִּשְׁעַת הִתְבּוֹדְדוּת, וְהֵשִׁיב לוֹ הֵן. שָׁאַל אוֹתוֹ עוֹד אִם הוּא גּוֹנֵחַ וּמִתְאַנֵּחַ מֵעֹמֶק הַלֵּב. עָנָה וְאָמַר לוֹ רַבֵּנוּ זִכְרוֹנוֹ לִבְרָכָה, כְּשֶׁאֲנִי עוֹשֶׂה גְּנִיחָה וַאֲנָחָה: אִם אֲנִי אוֹחֵז יָדַי עַל הַשֻּׁלְחָן אָז בִּשְׁעַת הָאֲנָחָה אָז אִי אֶפְשָׁר לִי אַחַר־כָּךְ לְהָרִים וְלִטֹּל אֶת יָדַי מֵעַל הַשֻּׁלְחָן וְצָרִיךְ אֲנִי לְהַמְתִּין אֵיזֶה שָׁעָה עַד שֶׁחוֹזֵר בִּי כֹּחִי.
פַּעַם אַחַת אָחַז רַבֵּנוּ זִכְרוֹנוֹ לִבְרָכָה, אֶת הָרַב הַצַּדִּיק רַבִּי שְׁמוּאֵל אַיְזִיק זִכְרוֹנוֹ לִבְרָכָה, כְּנֶגֶד לִבּוֹ, וְאָמַר לוֹ, בִּשְׁבִיל מְעַט דָּם כָּזֶה (הַיְנוּ שֶׁבַּחֲלַל הַלֵּב) תְּאַבֵּד אֶת הָעוֹלָם הַזֶּה וְהָעוֹלָם הַבָּא.וּבִלְשׁוֹן אַשְׁכְּנַז אִיבֶּער אַ בִּיסֶעלֶע בְּלִיט זָאלְסְט אָהן וֶוערִין דִיא וֶועלט אָוֶן יֶענֶע וֶועלְט. קְרֶעכְץ דָּאס אוֹיס. תַּרְגִּיל עַצְמְךָ לְהִתְאַנֵּחַ הַרְבֵּה לִפְנֵי הַשֵּׁם יִתְבָּרַךְ עַד שֶׁתִּפְטֹר אֶת הַדָּם הַזֶּה וְתַכְנִיעַ אֶת הָרָע שֶׁבּוֹ. וְתִזְכֶּה לִבְחִינַת וְלִבִּי חָלַל בְּקִרְבִּי (שָׁם).
פַּעַם אַחַת דִּבֵּר רַבֵּנוּ זִכְרוֹנוֹ לִבְרָכָה, עִם הָרַב יַעֲקֹב יוֹסֵף מֵעִנְיַן עֲבוֹדַת הַשֵּׁם כְּדַרְכּוֹ תָּמִיד. וְסִפֵּר לוֹ, מָשָׁל לְמֶלֶךְ שֶׁשָּׁלַח אֶת בְּנוֹ לְמֶרְחַקִּים לִלְמֹד חָכְמוֹת, אַחַר־כָּךְ בָּא הַבֵּן לְבֵית הַמֶּלֶךְ מְלֻמָּד בְּכָל הַחָכְמוֹת. פַּעַם אַחַת צִוָּה הַמֶּלֶךְ עַל הַבֵּן לִקַּח אֵיזֶה אֶבֶן גָּדוֹל מְאֹד (כְּמוֹ אֶבֶן הָרֵחַיִם) וְלִשָּׂא אוֹתוֹ עַל עֲלִיּוֹת בֵּיתוֹ. וּמִסְּתָמָא לֹא הָיָה יָכוֹל הַבֵּן לִשָּׂא וּלְהָרִים אֶת הָאֶבֶן כִּי הָיָה אֶבֶן גָּדוֹל וְכָבֵד מְאֹד. וְנִצְטַעֵר הַבֵּן מְאֹד עַל שֶׁאִי אֶפְשָׁר לוֹ לְמַלְּאוֹת רְצוֹן אָבִיו הַמֶּלֶךְ עַד שֶׁגִּלָּה לוֹ הַמֶּלֶךְ דַּעְתּוֹ אַחַר־כָּךְ וְאָמַר לוֹ, הֲיַעֲלֶה עַל דַּעְתְּךָ שֶׁאֲנִי אֲצַוֶּה עָלֶיךָ דָּבָר כָּבֵד כָּזֶה לָקַחַת הָאֶבֶן כְּמוֹ שֶׁהוּא וְלִשָּׂא וּלְהָרִים אוֹתוֹ, הֲתוּכַל לַעֲשׂוֹת דָּבָר כָּזֶה עַל־פִּי חָכְמָתְךָ הַגְּדוֹלָה, רַק כָּל כַּוָּנָתִי הָיָה שֶׁתִּקַּח פַּטִּישׁ חָזָק וְתַכֶּה וּתְפוֹצֵץ אֶת הָאֶבֶן לַחֲתִיכוֹת קְטַנּוֹת, וּבָזֶה תּוּכַל לְהַעֲלוֹת אוֹתוֹ עַל הָעֲלִיָּה. כְּמוֹ כֵן הַשֵּׁם יִתְבָּרַךְ צִוָּה עָלֵינוּ שֶׁנִּשָּׂא לְבָבֵנוּ אֶל כַּפַּים אֶל אֵל בַּשָּׁמָיִם וּלְבָבֵנוּ הוּא לֵב אֶבֶן גָּדוֹל וְכָבֵד מְאֹד וְאִי אֶפְשָׁר לְהָרִים אוֹתוֹ בְּשׁוּם אֹפֶן. רַק עַל־יְדֵי שֶׁיִּקַּח פַּטִּישׁ שֶׁהוּא הַדִּבּוּר וְעַל יָדוֹ יְכוֹלִין לְשַׁבֵּר וּלְפוֹצֵץ אֶת לֵב הָאֶבֶן וְאָז נוּכַל לְהָרִים אוֹתוֹ לְהַשֵּׁם יִתְבָּרַךְ וְהָבֵן.
עוֹד פַּעַם אַחַת דִּבֵּר רַבֵּנוּ, זִכְרוֹנוֹ לִבְרָכָה, מֵעִנְיָן שֶׁצְּרִיכִין לַעֲסֹק הַרְבֵּה בַּאֲמִירַת תְּהִלִּים וּתְחִנּוֹת וּבַקָּשׁוֹת וְהִתְבּוֹדְדוּת וְכוּ'. וְשָׁאַל אוֹתוֹ הָרַב הַצַּדִּיק רַבִּי יוּדִיל, זֵכֶר צַדִּיק לִבְרָכָה, אֵיךְ לוֹקְחִין לֵב (רְצוֹנוֹ לוֹמַר אֵיךְ זוֹכִין שֶׁיִּהְיוּ הַדִּבּוּרִים בְּהִתְעוֹרְרוּת הַלֵּב), הֵשִׁיב לוֹ רַבֵּנוּ זִכְרוֹנוֹ לִבְרָכָה, תֹּאמְרוּ לִי אֵצֶל אֵיזֶה צַדִּיק קִבַּלְתֶּם הִתְעוֹרְרוּת הַלֵּב, ֹֹֹהָעִקָּר הוּא הָאֲמִירָה בַּפֶּה לְהַרְבּוֹת בַּפֶּה דִּבּוּרִים שֶׁל תְּחִנּוֹת וּבַקָּשׁוֹת. וְהִתְעוֹרְרוּת הַלֵּב בָּא מִמֵּילָא.
לְאֶחָד מִגְּדוֹלֵי מְקֹרָבָיו צִוָּה לוֹ בִּימֵי נְעוּרָיו שֶׁל הַמְקֹרָב הַנַּ"ל, שֶׁבִּשְׁעַת הִתְבּוֹדְדוּת יְדַבֵּר הַרְבֵּה בִּפְרָטִיּוּת עִם כָּל אֵיבְרֵי גּוּפוֹ וְיַסְבִּיר לָהֶם שֶׁכָּל תַּאֲווֹת הַגּוּף הֶבֶל, כִּי הֲלֹא סוֹף כָּל אָדָם לָמוּת וְהַגּוּף לִקְבָרוֹת יוּבָל. וְכָל הָאֵיבָרִים יִבְּלוּ וְיִתְרַקְּבוּ וְכוּ' וְעוֹד דִּבּוּרִים כַּיּוֹצֵא בָּאֵלֶּה. וְהִתְנַהֵג כָּךְ אֵיזֶה זְמַן. וְאַחַר־כָּךְ סִפֵּר עִם רַבֵּנוּ זִכְרוֹנוֹ לִבְרָכָה, וְהִתְנַצֵּל לְפָנָיו בַּאֲשֶׁר שֶׁהַגּוּף אֵינוֹ שׁוֹמֵעַ וּמַרְגִּישׁ כְּלָל כָּל טַעֲנוֹתָיו וּדְבָרָיו עִמּוֹ. אָמַר לוֹ רַבֵּנוּ זִכְרוֹנוֹ לִבְרָכָה, חֲזַק בְּעִנְיָן זֶה וְאַל תַּרְפֶּה יָד מִזֶּה וְתִרְאֶה אַחַר־כָּךְ מַה שֶּׁיִּהְיֶה מֵהַדִּבּוּרִים הָאֵלֶּה, וְשָׁמַע לַעֲצָתוֹ וְקִיֵּם דְּבָרָיו, עַד שֶׁזָּכָה אַחַר־כָּךְ שֶׁכָּל אֵיבָר וְאֵיבָר שֶׁדִּבֵּר עִמּוֹ בִּפְרָטִיּוּת נִמְשַׁךְ אַחַר דְּבָרָיו כָּל כָּךְ. עַד שֶׁיָּצָא מֵהָאֵיבָר הַזֶּה שֶׁדִּבֵּר עִמּוֹ כָּל הַחִיּוּת מַמָּשׁ וְנִשְׁאַר בְּלֹא כֹּחַ וְהַרְגָּשָׁה כְּלָל. וְזֶה רָאָה בְּחוּשׁ בָּאֵיבָרִים הַחִיצוֹנִים, כְּגוֹן אֶצְבְּעוֹת יָדָיו וְרַגְלָיו וְכַיּוֹצֵא בָּזֶה. עַד שֶׁכְּשֶׁהִתְחִיל לְדַבֵּר עִם הָאֵיבָרִים הַפְּנִימִיִּים שֶׁהַחִיּוּת תָּלוּי בָּהֶם, כְּגוֹן הַלֵּב וְכַיּוֹצֵא הָיָה צָרִיךְ לְצַמְצֵם דְּבָרָיו מְאֹד בִּכְדֵי שֶׁלֹּא תֵּצֵא מִמֶּנּוּ הַחִיּוּת מַמָּשׁ כַּנַּ"ל.
וְשָׁמַעְתִּי שֶׁפַּעַם אַחַת דִּבֵּר הָאִישׁ הַנַּ"ל עִם הַמְקֹרָבִים אֵלָיו מֵעִנְיָן אֵיךְ שֶׁהָעוֹלָם הַזֶּה אֵינוֹ כְלוּם. וּמָה הוּא הַתַּכְלִית מִכָּל עִנְיְנֵי הַגּוּף וְכוּ' כַּנַּ"ל וּבְתוֹךְ דְּבָרָיו נִתְעַלֵּף וְהִתְחִיל לִגְוֹעַ (וּבִלְשׁוֹן אַשְׁכְּנַז שֶׁנִּשְׁאָר חַלָּשׁוּת) וּבִיגִיעוֹת גְּדוֹלוֹת שָׁב וְנִתְעוֹרֵר בּוֹ חִיּוּתוֹ, וְאָמַר אָז שֶׁזָּכָה עַל־יְדֵי קְדֻשַּׁת רַבֵּנוּ זִכְרוֹנוֹ לִבְרָכָה, לְמַדְרֵגָה זוֹ אֲשֶׁר בְּכָל עֵת שֶׁמַּזְכִּיר עַצְמוֹ הֵיטֵב מִיִּרְאַת הָעֹנֶשׁ וְהַסּוֹף וְהַתַּכְלִית שֶׁל כָּל עִנְיְנֵי הָעוֹלָם הַזֶּה. אֲזַי מַרְגִּישִׁין כָּל אֵיבָרָיו אֲפִלּוּ אֶצְבַּע הַקָּטָן שֶׁבְּרַגְלָיו מַמָּשׁ כְּמוֹ שֶׁשּׁוֹכְבִין כְּבָר וּמַרְקִיבִין וְכוּ'. עַד שֶׁצָּרִיךְ הִתְחַזְּקוּת גָּדוֹל לְהַחֲזִיק חִיּוּתוֹ בְּקִרְבּוֹ שֶׁלֹּא תֵּצֵא נַפְשׁוֹ מַמָּשׁ רַחֲמָנָא לִצְלָן, וְשָׁמַעְתִּי בְּשֵׁם רַבֵּנוּ זִכְרוֹנוֹ לִבְרָכָה, שֶׁאָמַר גַּם לְכַמָּה אֲנָשִׁים אֲחֵרִים, מֵחֲמַת שֶׁהַגּוּף שֶׁלָּכֶם עָב מְאֹד וְחָזָק בְּהַתַּאֲווֹת, עַל כֵּן דַּארְפְט אִיר אִיהם אַסַאךְ אָהן דּוּלֶען עִם דִּבּוּרִים קְדוֹשִׁים מֵעִנְיַן הַתַּכְלִית. וּמִמֵּילָא מוּבָן שֶׁצְּרִיכִין לְדַבֵּר גַּם כֵּן עִם עַצְמוֹ דִּבּוּרִים הַרְבֵּה מֵעִנְיַן הִתְחַזְּקוּת כְּדֵי שֶׁלֹּא יִרְפּוּ יָדָיו לְגַמְרֵי חַס וְשָׁלוֹם, (וְעַיֵּן לְעֵיל אוֹת ט"ז).
עוֹד מוּבָא שָׁם דַּף כ' אֲשֶׁר פַּעַם אַחַת אָמַר מוֹרֵנוּ הָרַב רַבִּי נָתָן, זֵכֶר צַדִּיק לִבְרָכָה, לַאֲדוֹנֵנוּ מוֹרֵנוּ וְרַבֵּנוּ הַקָּדוֹשׁ, זֵכֶר צַדִּיק לִבְרָכָה, בְּדֶרֶךְ קֻבְלָנָא: יָגַעְתִּי בְקָרְאִי נִחַר גְּרוֹנִי כָּלוּ עֵינַי מְיַחֵל לֵאלֹקָי. וְהֵרִים אֲדוֹנֵנוּ מוֹרֵנוּ וְרַבֵּנוּ זֵכֶר צַדִּיק לִבְרָכָה, אֶת יָדָיו מְעַט וְאָמַר בְּלָשׁוֹן רַכָּה, אִם כֵּן מַה לַּעֲשׂוֹת (כְּלוֹמַר כִּי בְּוַדַּאי אָסוּר לְהַרְהֵר אַחֲרָיו יִתְבָּרַךְ וּבְוַדַּאי צַדִּיק הַשֵּׁם). אַחַר־כָּךְ אָמַר לוֹ הֲלֹא אִם דָּוִד הַמֶּלֶךְ עָלָיו הַשָּׁלוֹם, אָמַר יָגַעְתִּי בְקָרְאִי נִחַר גְּרוֹנִי הָיָה כִּפְשׁוּטוֹ שֶׁכְּבָר קָרָא כָּל כָּךְ עַד שֶׁהָיָה עָיֵף וְיָגֵעַ מַמָּשׁ בְּקָרְאוֹ גְּרוֹנוֹ מַמָּשׁ בְּפַשְׁטוּת, אֲבָל אַתָּה תְּהִלָּה לָקֵל עֲדַיִן בְּכֹחֲךָ וְכוּ'.
(מַאֲמָרִים הַמְדַבְּרִים מֵעִנְיַן תְּפִלָּה וְהִתְבּוֹדְדוּת כְּמוֹ שֶׁכָּתְבוּ בְּסֵפֶר "לִקּוּטֵי עֵצוֹת" הַנּוֹבְעִים וְהַיּוֹצְאִים מֵהַתּוֹרוֹת הַנִּפְלָאוֹת שֶׁבְּסֵפֶר "לִקּוּטֵי מוֹהֲרַ"ן" חֵלֶק רִאשׁוֹן. וְרָשַׁמְתִּי אֵצֶל כָּל אוֹת מְקוֹר מוֹצָאוֹ מֵאֵיזֶה תּוֹרָה הוּא לְמַעַן אִם יִרְצֶה הַקּוֹרֵא לֵידַע הַדְּבָרִים בְּשָׁרְשָׁם וּרְאָיוֹתֵיהֶם יְעַיֵּן בִּפְנִים הַסֵּפֶר "לִקּוּטֵי מוֹהֲרַ"ן" בְּעַצְמוֹ).
<h2>מט</h2>
עִקַּר הַכְּלֵי זַיִן שֶׁל אִישׁ יִשְׂרְאֵלִי הוּא הַתְּפִלָּה וְכָל הַמִּלְחָמוֹת שֶׁצָּרִיךְ הָאָדָם לִכְבֹּשׁ הֵן מִלְחֶמֶת הַיֵּצֶר הָרָע הֵן שְׁאָר מִלְחָמוֹת עִם הַמּוֹנְעִים וְהַחוֹלְקִים הַכֹּל עַל־יְדֵי תְּפִלָּה וּמִשָּׁם כָּל חִיּוּתוֹ. עַל כֵּן מִי שֶׁרוֹצֶה לִזְכּוֹת לִקְדֻשַּׁת יִשְׂרָאֵל בֶּאֱמֶת צָרִיךְ לְהַרְבּוֹת בִּתְפִלּוֹת וּבַקָּשׁוֹת וְשִׂיחוֹת בֵּינוֹ לְבֵין קוֹנוֹ כִּי זֶה עִקַּר הַכְּלֵי זַיִן לְנַצֵּחַ הַמִּלְחָמָה (לִקּוּטֵי מוֹהֲרַ"ן חֵלֶק רִאשׁוֹן סִימָן ב).
וְעַיֵּן בְּסֵפֶר "עָלִים לִתְרוּפָה" מִמּוֹרֵנוּ הַקָּדוֹשׁ הָרַב רַבִּי נָתָן, זֵכֶר צַדִּיק לִבְרָכָה, מִכְתָּב קי"ז שֶׁכָּתַב שָׁם, אֲשֶׁר כָּל לָשׁוֹן וְלָשׁוֹן הַקָּדוֹשׁ שֶׁל רַבֵּינוּ, זֵכֶר צַדִּיק לִבְרָכָה, שֶׁמַּזְכִּיר אֵצֶל כָּל דָּבָר יֵשׁ לוֹ כֹּחַ מְיֻחָד לְעוֹרֵר וּלְחַזֵּק אֶת לֵב הַיִּשְׂרְאֵלִי לַעֲסֹק בָּזֶה. וּמִי שֶׁמֵּשִׂים אֶל לִבּוֹ שֶׁכָּל כְּלֵי זַיִן שֶׁלּוֹ הוּא הַתְּפִלָּה וְכוּ' מִתְעוֹרֵר מֵחָדָשׁ לַעֲסֹק בָּזֶה. כִּי יַחֲשֹׁב בְּלִבּוֹ אִם אֵין לִי כֹּחַ לִלְחֹם כָּל כָּךְ כְּמוֹ הַשָּׂרִים הַגְּדוֹלִים, אֲבָל הֲלֹא אֲנִי כְּמוֹ אִישׁ חַיִל פָּשׁוּט שֶׁגַּם הוּא לוֹקֵחַ כְּלֵי זַיִן מִבֵּית הַמֶּלֶךְ וּמֻכְרָח לִלְמֹד תַּכְסִיסֵי מִלְחָמָה וְכוּ' בְּכָל יוֹם וְהַכֹּל בְּכֹחַ הַמֶּלֶךְ וְהַשָּׂרִים הַמְלַמְּדִים אוֹתוֹ וְכוּ' וְאֵיךְ שֶׁהוּא אֲנִי יוֹדֵעַ שֶׁהַמִּלְחָמָה אֲרֻכָּה וַחֲזָקָה מְאֹד וְאֵין לִי שׁוּם כְּלֵי זַיִן וְכוּ' כִּי אִם מְעַט דִּבּוּר פִּי. וְגַם זֶה בִּישׁוּעַת הַשֵּׁם וְנִפְלְאוֹתָיו הָעֲצוּמִים וְכוּ' עַיֵּן שָׁם).
וְאִם הָאָדָם מַרְבֶּה בִּתְפִלָּה וְהִתְבּוֹדְדוּת יָמִים וְשָׁנִים הַרְבֵּה וְאַף־עַל־פִּי־כֵן הוּא רוֹאֶה בְּעַצְמוֹ שֶׁעֲדַיִן הוּא רָחוֹק מְאֹד מֵהַשֵּׁם יִתְבָּרַךְ וְנִדְמֶה לוֹ שֶׁהַשֵּׁם יִתְבָּרַךְ כְּמַסְתִּיר פָּנִים מִמֶּנּוּ חַס וְשָׁלוֹם, אַל יִטְעֶה חַס וְשָׁלוֹם, שֶׁהַשֵּׁם יִתְבָּרַךְ אֵינוֹ שׁוֹמֵעַ תְּפִלּוֹתָיו וְשִׂיחוֹתָיו כְּלָל, רַק יַאֲמִין בֶּאֱמוּנָה שְׁלֵמָה, שֶׁהַשֵּׁם יִתְבָּרַךְ שׁוֹמֵעַ וּמַאֲזִין וּמַקְשִׁיב כָּל דִּבּוּר וְדִבּוּר שֶׁל כָּל תְּפִלָּה וּתְחִנָּה וְשִׂיחָה וְאֵין שׁוּם דִּבּוּר נֶאֱבָד חַס וְשָׁלוֹם, רַק כָּל דִּבּוּר וְדִבּוּר עוֹשֶׂה רֹשֶׁם לְמַעְלָה מְעַט וּמְעוֹרֵר רַחֲמָיו יִתְבָּרַךְ בְּכָל פַּעַם. אַךְ עֲדַיִן לֹא נִגְמָר בִּנְיַן הַקְּדֻשָּׁה שֶׁהוּא צָרִיךְ לִכְנֹס בּוֹ. וּבִרְבוֹת הַיָּמִים וְהַשָּׁנִים אִם לֹא יִהְיֶה טִפֵּשׁ וְלֹא יִפֹּל בְּדַעְתּוֹ בְּשׁוּם אֹפֶן בָּעוֹלָם, וְיִתְגַּבֵּר וְיִתְחַזֵּק וְיִתְאַמֵּץ בִּתְפִלָּה יוֹתֵר וְיוֹתֵר, אָז עַל־יְדֵי רִבּוּי הַתְּפִלּוֹת יִכָּמְרוּ רַחֲמָיו יִתְבָּרַךְ, עַד שֶׁהַשֵּׁם יִתְבָּרַךְ יִפְנֶה אֵלָיו וְיָאִיר לוֹ פָּנָיו וּיְמַלֵא חֶפְצוֹ וּרְצוֹנוֹ בְּכֹחַ הַצַּדִּיקִים הָאֲמִתִּיִּים וִיקָרְבֵהוּ בְּרַחֲמִים וּבְחֶמְלָה גְּדוֹלָה:
וַאֲפִלּוּ אִם הָאָדָם זוֹכֶה לִפְעָמִים לְאֵיזֶה יְשׁוּעָה וְהִתְקָרְבוּת קְצָת, אַל יַחֲשֹׁב שֶׁזָּכָה לָזֶה עַל יְדֵי תְּפִלָּתוֹ וּמַעֲשָׂיו הַטּוֹבִים, כִּי כָּל הַמַעֲשִׂים טוֹבִים מֵאִתּוֹ יִתְבָּרַךְ כְּמוֹ שֶׁאָמְרוּ רַבּוֹתִינוּ זִכְרוֹנָם לִבְרָכָה עַל הַפָּסוּק "מִי הִקְדִּימַנִי וַאֲשַׁלֵּם" מִי עָשָׂה לִי מְזוּזָה טֶרֶם שֶׁנָּתַתִּי לוֹ בַּיִת וְכוּ'. וְלוּלֵא חַסְדּוֹ הַגָּדוֹל כְּבָר הָיָה נִטְבָּע חַס וְשָׁלוֹם, בַּמֶּה שֶּׁהָיָה נִטְבָּע רַחֲמָנָא לִצְלָן (וְעַיֵּן לְקַמָּן אוֹת צ"א).
<h2>נ</h2>
עִקַּר הַחִיּוּת מְקַבְּלִין מֵהַתְּפִלָּה, כְּמוֹ שֶׁכָּתוּב: "תְּפִלָּה לְאֵל חַיָּי". גַּם עַל־יְדֵי תְּפִלָּה מַשְׁפִּיעַ חִיּוּת לְכָל שְׁלֹשָׁה חֶלְקֵי עוֹלָם, שֶׁהֵם: עוֹלָם הַשָּׁפָל, עוֹלַם־הַכּוֹכָבִים וְעוֹלַם־הַמַּלְאָכִים. וְעַל כֵּן עַל־יְדֵי תְּפִלָּה מְעוֹרֵר כֹּחַ הַמַּלְאָכִים, הַמְנַהֲגִים אֶת הַכּוֹכָבִים הַמְמֻנִּים עַל הָעֲשָׂבִים וְהַצְּמָחִים שֶׁבָּעוֹלָם הַשָּׁפָל הַזֶּה וּמַכִּים אוֹתָם וְאוֹמְרִים לָהֶם שֶׁיִּגְדְּלוּ, כְּמוֹ שֶׁאָמְרוּ חֲכָמֵינוּ זַ"ל אֵין לְךָ עֵשֶׂב מִלְּמַטָּה, שֶׁאֵין לוֹ כּוֹכָב וּמַלְאָךְ, שֶׁמַּכֶּה אוֹתוֹ וְאוֹמֵר לוֹ: גְּדַל. גַּם יִשְׂרָאֵל מְפַרְנְסִין לַאֲבִיהֶם שֶׁבַּשָּׁמַיִם בִּתְפִלָּתָם, וּכְפִי שֶׁמְּפַרְנֵס לְאָבִיו שֶׁבַּשָּׁמַיִם בִּתְפִלָּתוֹ, כֵּן זוֹכֶה הָאָדָם לִמְצֹא אֶת פַּרְנָסָתוֹ. וְזֶה שֶׁאָמַר הַכָּתוּב: "שָׁמְרוּ עֵדוֹתָיו", הַיְנוּ שָׁמְרוּ אֶת הַתְּפִלָּה, שֶׁעַל־יָדָהּ אָנוּ מְעִידִין עַל אַחְדוּתוֹ, וְעַל־יְדֵי זֶה: "וְחֹק נָתַן לָמוֹ", וְחֹק לִשָּׁנָא דִּמְזוֹנָא הוּא (בֵּיצָה ט"ז). גַּם עַל־יְדֵי תְּפִלָּה זוֹכֶה הָאָדָם לִמְצֹא אֶת זִוּוּגוֹ, אַךְ כְּשֶׁאָדָם עוֹמֵד לְהִתְפַּלֵּל אָז בָּאִים מַחֲשָׁבוֹת זָרוֹת וּקְלִפּוֹת וּמְסַבְּבִים אוֹתוֹ וְנִשְׁאָר בַּחֹשֶׁךְ וְאֵינוֹ יָכוֹל לְהִתְפַּלֵּל. וְתַכְלִית הַתַּקָּנָה לָזֶה שֶׁתִּרְאֶה שֶׁיֵּצְאוּ הַדִּבּוּרִים מִפִּיךָ בֶּאֱמֶת. וְעַל־יְדֵי־זֶה הַתֵּבָה הַיּוֹצֵאת מִפִּיךָ בֶּאֱמֶת, הִיא תָּשִׂים לְךָ פֶּתַח בַּחֹשֶׁךְ שֶׁאַתָּה נִצּוֹד בּוֹ וְתִזְכֶּה לְהִתְפַּלֵּל הֵיטֵב. וְהָעִקָּר שֶׁבִּתְפִלָּתוֹ וּתְחִנָּתוֹ וְשִׂיחָתוֹ בֵּינוֹ לְבֵין קוֹנוֹ, אַף־עַל־פִּי שֶׁאִי אֶפְשָׁר לוֹ לְדַבֵּר שׁוּם דִּבּוּר מִגֹּדֶל הַחֹשֶׁךְ וְהַבִּלְבּוּל הַמְסַבֵּב אוֹתוֹ מְאֹד מְאֹד מִכָּל צַד, אַף־עַל־פִּי־כֵן עַל כָּל פָּנִים יִרְאֶה לְדַבֵּר הַדִּבּוּר בֶּאֱמֶת בְּאֵיזֶה מַדְרֵגָה נְמוּכָה, כְּגוֹן לְמָשָׁל שֶׁיֹּאמַר ה' הוֹשִׁיעָה וְכוּ' בֶּאֱמֶת. אַף־עַל־פִּי שֶׁאֵינוֹ יָכוֹל לְדַבֵּר בְּחִיּוּת כָּרָאוּי אַף־עַל־פִּי־כֵן יַכְרִיחַ עַצְמוֹ עַל כָּל פָּנִים לְדַבֵּר הַדִּבּוּר בֶּאֱמֶת בִּפְשִׁיטוּת כְּפִי מַה שֶּׁהוּא. וְעַל־יְדֵי־זֶה יָאִיר לוֹ הָאֱמֶת שֶׁיּוּכַל לְהִתְפַּלֵּל וּלְפָרֵשׁ שִׂיחָתוֹ הֵיטֵב בְּחַסְדּוֹ הַגָּדוֹל יִתְבָּרַךְ. וְעַל־יְדֵי־זֶה הוּא מְתַקֵּן וּמְקַיֵּם כָּל הָעוֹלָמוֹת גַּם עַל־יְדֵי־זֶה יִזְכֶּה לִבְקֹעַ פְּתָחִים לְהַחֲזִיר גַּם אֲחֵרִים בִּתְשׁוּבָה לְהוֹצִיאָם מִמְּצוּדוֹת שֶׁהֵם נִצּוֹדִים בָּהֶם (שָׁם, סִימָן ט).
וְעַיֵּן בְּסֵפֶר "עָלִים לִתְרוּפָה" (מִכְתָּב ש"א), שֶׁכָּתַב שָׁם: נָא מְאֹד בְּנִי, הִזָּהֵר וְהִזָּהֵר לְקַיֵּם הָעֵצָה הַנִּזְכֶּרֶת לְעֵיל בְּאֹפֶן שֶׁתּוּכַל לַחֲטֹף מִתּוֹךְ הַחֹשֶׁךְ לְהִתְפַּלֵּל בְּכַוָּנָה, כִּי הָעֵצָה הַזֹּאת בְּדוּקָה וּמְנֻסָּה אֲלָפִים פְּעָמִים. אַךְ אַף־עַל־פִּי־כֵן הַבַּעַל־דָּבָר מִתְגַּבֵּר מְאֹד מְאֹד בְּכָל פַּעַם בְּחֹשֶׁךְ עָצוּם בְּכָל תְּפִלָּה וּמְסַדֵּר בְּמַחֲשַׁבְתּוֹ מַחֲשָׁבוֹת מְבֻלְבָּלוֹת הַרְבֵּה בְּלִי שִׁעוּר, וּצְרִיכִין בְּכָל תְּפִלָּה לִזְכֹּר כַּמָּה פְּעָמִים עֵצָה הַזֹּאת לִפְנוֹת עֹרֶף מֵהַחֹשֶׁךְ וְהַבִּלְבּוּלִים וּלְהִשְׁתַּדֵּל לְדַבֵּר הַדִּבּוּר בֶּאֱמֶת כְּפִי מַה שֶּׁהוּא, וְאָז יָאִיר לוֹ הַשֵּׁם יִתְבָּרַךְ הַפְּתָחִים וְכוּ', עַד שֶׁיְּקַיֵּם כָּל הָעוֹלָמוֹת בִּתְפִלּוֹתָיו. רְאֵה בְּנִי, וַחֲכַם, הַחִלּוּק בְּרֶגַע אַחַת אֵצֶל הָאָדָם, כִּי קֹדֶם סִבֵּב אוֹתוֹ הַחֹשֶׁךְ כָּל כָּךְ, וּבְרֶגַע קַלָּה שֶׁהִמְשִׁיךְ עַצְמוֹ לְדַבֵּר דִּבּוּר אֱמֶת, זָכָה לְקַיֵּם כָּל הָעוֹלָמוֹת, כִּי זֶה כָּל הָאָדָם, שֶׁתְּלוּיִים בּוֹ כָּל הָעוֹלָמוֹת בְּכָל רֶגַע, אַךְ גֹּדֶל הַהִתְגָּרוּת שֶׁמִּתְגָּרִין בּוֹ הוּא בְּלִי שִׁעוּר. אַךְ כְּבָר הִקְדִּים לָנוּ הַשֵּׁם יִתְבָּרַךְ רְפוּאָה עַל־יְדֵי צַדִּיקֵי אֱמֶת וְכוּ'. וְאַחֲרֵי הוֹדִיעַ אֱלֹקִים לָנוּ אֶת כָּל זֹאת, רָאוּי לָנוּ וְכוּ' לַחֲתֹר בְּכָל עֵת לְקַיֵּם דִּבְרֵיהֶם בֶּאֱמֶת, עַיֵּן שָׁם.
<h2>נא</h2>
צָרִיךְ לְהַרְגִּיל עַצְמוֹ לְהִתְפַּלֵּל עַל כָּל מַה שֶּׁיֶּחְסַר לוֹ בְּכָל עֵת, הֵן פַּרְנָסָה אוֹ בָּנִים אוֹ כְּשֶׁיֵּשׁ לוֹ חוֹלֶה חַס וְשָׁלוֹם, בְּבֵיתוֹ וְצָרִיךְ רְפוּאָה וְכוּ', עַל כֻּלָּם יִהְיֶה עִקַּר עֲצָתוֹ רַק לְהִתְפַּלֵּל לְהַשֵּׁם יִתְבָּרַךְ וְיַאֲמִין בְּהַשֵּׁם יִתְבָּרַךְ שֶׁהוּא טוֹב לַכֹּל. כְּמוֹ שֶׁכָּתוּב טוֹב ה' לַכֹּל, הַיְנוּ לְכָל הַדְּבָרִים הֵן לִרְפוּאָה הֵן לְפַרְנָסָה הֵן לְכָל הַדְּבָרִים, כְּשֶׁמַּאֲמִין כָּךְ, בְּוַדַּאי יִהְיֶה עִקַּר הִשְׁתַּדְּלוּתוֹ בָּתַר קֻדְשָׁא בְּרִיךְ הוּא וְלֹא יִרְדֹּף אַחַר תַּחְבּוּלוֹת רַבּוֹת, כִּי רֻבָּם אֵינָם מוֹעִילִים כְּלוּם. וּמְעַט דִּמְעַט הַמּוֹעִילִים אֵינוֹ יוֹדֵעַ מֵהֶם וְאֵינוֹ יָכוֹל לְמָצְאָם. אֲבָל לִקְרֹא לְהַקָּדוֹשׁ־בָּרוּךְ־הוּא זֶה טוֹב וּמוֹעִיל לְכָל דָּבָר שֶׁבָּעוֹלָם. וְזֶה יָכוֹל לִמְצֹא תָּמִיד כִּי הוּא יִתְבָּרַךְ בַּנִּמְצָא תָּמִיד (שָׁם, סִימָן י"ד).
<h2>נב</h2>
מִי שֶׁרוֹצֶה לִטְעֹם טַעַם אוֹר הַגָּנוּז, הַיְנוּ סוֹדוֹת הַתּוֹרָה שֶׁיִּתְגַּלֶּה לֶעָתִיד, יַרְבֶּה בְּהִתְבּוֹדְדוּת בֵּינוֹ לְבֵין קוֹנוֹ וְיָדִין וְיִשְׁפֹּט אֶת עַצְמוֹ עַל כָּל עֲסָקָיו וּמַעֲשָׂיו, אִם כָּךְ רָאוּי וְהָגוּן לוֹ לַעֲשׂוֹת וּלְהִתְנַהֵג כָּךְ כְּנֶגֶד הַשֵּׁם יִתְבָּרַךְ הַגּוֹמֵל עִמּוֹ טוֹבוֹת בְּכָל עֵת וָרֶגַע. וִיכַלְכֵּל דְּבָרָיו בְּמִשְׁפָּט וְעַל הַכֹּל יָבוֹא בְּמִשְׁפָּט עִם עַצְמוֹ וְהוּא בְּעַצְמוֹ יָדִין וְיִשְׁפֹּט אֶת עַצְמוֹ עַל כָּל עֲסָקָיו וּמַעֲשָׂיו. וּבָזֶה יָסִיר מֵעָלָיו כָּל הַפְּחָדִים וְיִנָּצֵל מִיִּרְאוֹת הַנְּפוּלוֹת, הַיְנוּ שֶׁלֹּא יִירָא וְלֹא יִפְחַד מִשּׁוּם שַׂר וְאָדוֹן וְחַיָּה רָעָה וְלִסְטִים וְלֹא מִשּׁוּם דָּבָר שֶׁבָּעוֹלָם. רַק מֵהַשֵּׁם יִתְבָּרַךְ לְבַד יִירָא וְיִפְחַד. וּבָזֶה יַעֲלֶה אֶת הַיִּרְאָה לְשָׁרְשָׁהּ, דְּהַיְנוּ לַדַּעַת, שֶׁיִּזְכֶּה לְדַעַת שָׁלֵם שֶׁיֵּדַע מִמִּי יִתְיָרֵא, הַיְנוּ לְיִרְאָה אֶת הַשֵּׁם הַנִּכְבָּד יִרְאַת הָרוֹמְמוּת. וְעַל־יְדֵי־זֶה יִזְכֶּה לְהַשָּׂגַת הַתּוֹרָה שֶׁבַּנִּגְלֶה. וְיִזְכֶּה עַל־יְדֵי־זֶה לְשִׁפְלוּת בֶּאֱמֶת. וְעַל־יְדֵי־זֶה יִזְכֶּה לִתְפִלָּה בִּמְסִירוּת נֶפֶשׁ שֶׁיְּבַטֵּל כָּל גַּשְׁמִיּוּתוֹ וְיֵשׁוּתוֹ בִּשְׁעַת הַתְּפִלָּה וְיִתְפַּלֵּל בְּלִי שׁוּם כַּוָּנַת תּוֹעֶלֶת עַצְמוֹ וְלֹא יַחֲשֹׁב לִכְלוּם אֶת עַצְמוֹ, רַק יְבַטֵּל כָּל גַּשְׁמִיּוּתוֹ וְעַצְמִיּוּתוֹ כְּאִלּוּ אֵינוֹ בָּעוֹלָם. וְעַל־יְדֵי־זֶה יִזְכֶּה לְהַשָּׂגַת סִתְרֵי תּוֹרָה שֶׁהוּא אוֹר הַגָּנוּז שֶׁיִּתְגַּלֶּה לֶעָתִיד. וְכָל זֶה זוֹכִין עַל־יְדֵי הִתְבּוֹדְדוּת הַנַּ"ל (שָׁם, סִימָן ט"ו).
<h2>נג</h2>
הַקָּדוֹשׁ־בָּרוּךְ־הוּא מִתְאַוֶּה לִתְפִלָּתָם שֶׁל יִשְׂרָאֵל וּכְשֶׁיִּשְׂרָאֵל מִתְפַּלְּלִים לְפָנָיו הֵם מְמַלְּאִים תַּאֲוָתוֹ וְהוּא מְקַבֵּל תַּעֲנוּג מֵאִתָּם (שָׁם).
<h2>נד</h2>
כָּל אָדָם יֵשׁ לוֹ בְּחִינַת נִגְלֶה וְנִסְתָּר וְכוּ' וְצָרִיךְ כָּל אָדָם לַעֲלוֹת בְּכָל פַּעַם מִדַּרְגָּא לְדַרְגָּא לַעֲשׂוֹת מֵהַנִּסְתָּר נִגְלֶה. וְזֶה זוֹכִין עַל־יְדֵי לִמּוּד תּוֹרָה וְרִבּוּי תְּפִלּוֹת שֶׁצָּרִיךְ לִלְמֹד תּוֹרָה וּלְהַרְבּוֹת בִּתְפִלָּה לִפְנֵי הַשֵּׁם יִתְבָּרַךְ עַד שֶׁיְּגַלֶּה לוֹ הַנִּסְתָּר מִמֶּנּוּ. וְיִהְיֶה נַעֲשֶׂה מֵהַנִּסְתָּר נִגְלֶה, וְיִהְיֶה לוֹ נִסְתָּר גָּבוֹהַּ יוֹתֵר וְאַחַר־כָּךְ יִתְפַּלֵּל עוֹד עַד שֶׁיִּתְגַּלֶּה לוֹ גַּם הַנִּסְתָּר הַזֶּה. וְכֵן בְּכָל פַּעַם לֵילֵךְ מִדַּרְגָּא לְדַרְגָּא גָּבוֹהַּ יוֹתֵר. לְבַקֵּשׁ בְּכָל פַּעַם מֵהַשֵּׁם יִתְבָּרַךְ לְהַשִּׂיג הַנִּסְתָּר הַגָּבוֹהַּ יוֹתֵר וְכוּ' וְעַל־יְדֵי־זֶה זוֹכִין לְשִׂמְחָה וּלְעַזּוּת דִּקְדֻשָּׁה שֶׁעַל־יְדֵי־זֶה נִכְנָסִין אֶל הַקְּדֻשָּׁה לְהִתְקָרֵב לְצַדִּיקֵי אֱמֶת לְקַבֵּל מֵהֶם הָאֱמוּנָה הַקְּדוֹשָׁה בִּשְׁלֵמוּת גָּדוֹל. וְכָל זֶה זוֹכִין עַל־יְדֵי תְּפִלָּה בְּכַוָּנָה שְׁלֵמָה כִּי תְּפִלָּה בְּכַוָּנָה כּוֹלֵל הַכֹּל וְכוּ' עַיֵּן שָׁם (שָׁם סִימָן כ"ב).
<h2>נה</h2>
עִקַּר הַתְּפִלָּה הוּא עַל־יְדֵי עַזּוּת דִּקְדֻשָּׁה שֶׁצָּרִיךְ לְהָעֵז פָּנָיו נֶגֶד הַשֵּׁם יִתְבָּרַךְ לְבַקֵּשׁ מִלְּפָנָיו עַל כָּל מַה שֶּׁצָּרִיךְ וַאֲפִלּוּ לַעֲשׂוֹת נִסִּים וְנִפְלָאוֹת. כִּי אִי אֶפְשָׁר לַעֲמֹד לְהִתְפַּלֵּל לִפְנֵי הַשֵּׁם יִתְבָּרַךְ כִּי אִם עַל־יְדֵי עַזּוּת דִּקְדֻשָּׁה כִּי כָּל חָד כְּפוּם מַה דִּמְשָׁעֵר בְּלִבֵּהּ אֶת גְּדֻלַּת הַבּוֹרֵא יִתְבָּרַךְ וְרוֹאֶה פְּחִיתוּתוֹ וּגְרִיעוּתוֹ. אֵיךְ הָיָה יָכוֹל לַעֲמֹד וּלְהִתְפַּלֵּל לְפָנָיו. עַל כֵּן בִּשְׁעַת הַתְּפִלָּה צָרִיךְ הָאָדָם לְסַלֵּק אֶת הַבּוּשָׁה וְיָעֵז פָּנָיו לְבַקֵּשׁ מֵהַשֵּׁם יִתְבָּרַךְ כָּל מַה שֶּׁצָּרִיךְ כַּנַּ"ל וְזֶה בְּחִינַת "אֵלֶיךָ זָעֲקוּ וְנִמְלָטוּ בְּךָ בָּטְחוּ וְלֹא בוֹשׁוּ".
<h2>נו</h2>
עַל־יְדֵי הַשִּׂיחָה שֶׁמְּשִׂיחִים וּמְדַבְּרִים בֵּינוֹ לְבֵין קוֹנוֹ וּמוֹצִיאִין בַּפֶּה הַכִּסּוּפִים וְהָרְצוֹנוֹת טוֹבִים שֶׁלּוֹ, מַה שֶּׁהוּא נִכְסָף וּמִשְׁתּוֹקֵק וּמִתְגַּעְגֵּעַ לָצֵאת מֵהָרָע שֶׁלּוֹ וְלִזְכּוֹת לְטוֹב אֲמִתִּי וּמִתְפַּלֵּל וּמִתְחַנֵּן לִפְנֵי ה' יִתְבָּרַךְ עַל זֶה. עַל־יְדֵי־זֶה הוּא מוֹצִיא הַנְּפָשׁוֹת טוֹבוֹת מִכֹּחַ אֶל הַפֹּעַל. כִּי עַל־יְדֵי הַכִּסּוּפִין לְבַד נַעֲשִׂין נְפָשׁוֹת בְּכֹחַ. כִּי הַכִּסּוּפִין הֵם הַנֶּפֶשׁ בְּחִינַת נִכְסְפָה וְגַם כָּלְתָה נַפְשִׁי. וְעַל־יְדֵי הַדִּבּוּר הַנַּ"ל נִגְמָרִין וְיוֹצְאִין מִכֹּחַ אֶל הַפֹּעַל בְּחִינַת וַיְהִי הָאָדָם לְנֶפֶשׁ חַיָּה וְתַרְגּוּמוֹ לְרוּחַ מְמַלְּלָא וּכְמוֹ שֶׁכָּתוּב: נַפְשִׁי יָצְאָה בְדַבְּרוֹ וְעַל־יְדֵי־זֶה זוֹכֶה לִפְעֹל בַּקָּשָׁתוֹ וְזוֹכֶה לְצַיֵּר אוֹתִיּוֹת הַתּוֹרָה לְטוֹב וּמְחַיֶּה וּמְקַיֵּם הַכֹּל וּמַמְשִׁיךְ טוֹבָה וּבְרָכָה בְּכָל הָעוֹלָמוֹת וְנַעֲשִׂים פְּעֻלּוֹת טוֹבוֹת בָּעוֹלָם וּמְעוֹרֵר לִתְשׁוּבָה כַּמָּה נְפָשׁוֹת עַל־יְדֵי הַדִּבּוּר הַזֶּה שֶׁמְּדַבֵּר בֵּינוֹ לְבֵין קוֹנוֹ.
כִּי עִנְיָן זֶה שֶׁל כִּסּוּפִין וּרְצוֹנוֹת טוֹבִים וּלְהוֹצִיאָם בְּפֶה מָלֵא הוּא יָקָר מְאֹד. וְצָרִיךְ כָּל אָדָם לְהַרְגִּיל עַצְמוֹ לַעֲסֹק בָּזֶה הַרְבֵּה בְּכָל יוֹם. וְעַל־יְדֵי־זֶה יְכוֹלִים לְהַחֲזִיר כָּל הָעוֹלָם לְמוּטָב. וְזֶה יֵשׁ הֶבֶל אֲשֶׁר נַעֲשֶׂה עַל הָאָרֶץ, הַיְנוּ הֶבֶל הַיּוֹצֵא מֵהַפֶּה מֵהַדִּבּוּרִים קְדוֹשִׁים הַנַּ"ל. שֶׁיֵּשׁ רְשָׁעִים שֶׁמַּגִּיעַ אֲלֵיהֶם כְּמַעֲשֵׂה הַצַּדִּיקִים, הַיְנוּ כַּנַּ"ל כִּי עַל־יְדֵי־זֶה מְעוֹרֵר כַּמָּה רְשָׁעִים לִתְשׁוּבָה וְיֵשׁ לְהִפּוּךְ שֶׁמּוֹצִיאִין בַּהֶבֶל הַיּוֹצֵא מֵהַפֶּה דִּבּוּרִים שֶׁל כִּסּוּפִים רָעִים חַס וְשָׁלוֹם, וְעַל־יְדֵי־זֶה יֵשׁ צַדִּיקִים שֶׁמַּגִּיעַ אֲלֵיהֶם כְּמַעֲשֵׂה הָרְשָׁעִים. כִּי הַדִּבּוּר שֶׁהוּא הַנֶּפֶשׁ שֶׁהוּא הָרוּחַ מְמַלְּלָא מִתְגַּלְגֶּלֶת בַּאֲנָשִׁים אֲחֵרִים כְּפִי הַהֶבֶל כְּמוֹ כֵן שֶׁנַּעֲשֶׂה עַל הָאָרֶץ.
(וְעַיֵּן בְּ"לִקּוּטֵי הֲלָכוֹת" הִלְכוֹת אָמָּנִים הֲלָכָה ד' שֶׁמְּבֹאָר שָׁם, אֲשֶׁר עַל כֵּן צְרִיכִין לִשְׁמֹר עַצְמוֹ מְאֹד מִכִּסּוּפִים רָעִים וּבִפְרָט מִלְּהוֹצִיאָם בַּפֶּה. כִּי הוֹלְכִים וּמְעוֹרְרִים אֶת אַנְשֵׁי הָעוֹלָם לְתַאֲווֹת רָעוֹת. וְזֶה שֶׁאָמַר דָּוִד הַמֶּלֶךְ עָלָיו הַשָּׁלוֹם בָּחַנְתָּ לִבִּי פָּקַדְתָּ לַיְלָה צְרַפְתָּנִי בַל תִּמְצָא, הַיְנוּ שֶׁאָמַר בִּשְׁבִיל כְּלַל יִשְׂרָאֵל, יָדַעְתִּי שֶׁלֹּא עָמַדְתִּי בַּנִּסָּיוֹן כָּרָאוּי, כִּי לֹא זָכִיתִי עֲדַיִן לְהִנָּצֵל מִכִּסּוּפִים דְּהַאי עָלְמָא, אַךְ זַמּוֹתִי בַּל יַעֲבָר פִּי כִּי עַל כָּל פָּנִים אֲנִי שׁוֹמֵר עַצְמִי שֶׁלֹּא לְהוֹצִיא הַכִּסּוּפִים אֵלּוּ עַל הַדִּבּוּר פִּי חַס וְשָׁלוֹם, בִּכְדֵי שֶׁלֹּא יִהְיוּ נַעֲשִׂים עַל־יְדֵי־זֶה פְּעֻלּוֹת רָעוֹת בָּעוֹלָם חַס וְשָׁלוֹם, רַק אֲנִי מַרְגִּיל עַצְמִי לְדַבֵּר תָּמִיד דִּבּוּרִים קְדוֹשִׁים שֶׁל כִּסּוּפִים טוֹבִים לִקְרוֹת אֵלֶיךָ תָּמִיד שֶׁתְּשִׁיבֵנִי אֵלֶיךָ בֶּאֱמֶת וְעַל־יְדֵי־זֶה נִמְשָׁךְ פְּעֻלּוֹת טוֹבוֹת וּבְרָכָה לְכָל הָעוֹלָמוֹת. וְזֶה לִפְעֻלּוֹת אָדָם בִּדְבַר שְׂפָתֶיךָ שֶׁאֲנִי נִשְׁמָר לְדַבֵּר רַק דִּבּוּרִים קְדוֹשִׁים שֶׁהֵם דִּבְרֵי שְׂפָתֶיךָ כְּדֵי שֶׁעַל־יְדֵי־זֶה יִהְיוּ נִגְרָמִים כָּל פְּעֻלּוֹת אָדָם לְטוֹבָה. וְזֶה אֲנִי שָׁמַרְתִּי אָרְחוֹת פָּרִיץ כִּי עַל־יְדֵי־זֶה שֶׁאֲנִי מַרְגִּיל לְשׁוֹנִי לְדַבֵּר תָּמִיד דִּבּוּרִים שֶׁל כִּסּוּפִים טוֹבִים כַּנַּ"ל, עַל־יְדֵי־זֶה אֲנִי זוֹכֶה לְהִנָּצֵל וּלְהִשָּׁמֵר מִכָּל אָרְחוֹת פָּרִיץ שֶׁהֵם כָּל הַדְּרָכִים רָעִים רַחֲמָנָא לִצְלָן, רַק תְּמֹךְ אֲשׁוּרַי בְּמַעְגְּלוֹתֶיךָ וְכוּ' כִּי הַדִּבּוּרִים טוֹבִים תּוֹמְכִים וְסוֹעֲדִים אוֹתִי לִתְמֹךְ אֲשׁוּרַי בְּמַעְגְּלוֹתֶיךָ. וְזֶה שֶׁמְּבָאֵר בְּיוֹתֵר עַל־יְדֵי מָה זָכִיתִי לָזֶה. אֲנִי קְרָאתִיךָ כִּי תַּעֲנֵנִי אֵל. שֶׁזֶּהוּ כָּל עִנְיַן הַהִתְבּוֹדְדוּת וְהַשִּׂיחָה בֵּינוֹ וּבֵין קוֹנוֹ שֶׁצְּרִיכִין לְהַרְגִּיל אֶת עַצְמוֹ בָּזֶה הַרְבֵּה לִכְסֹף תָּמִיד כִּסּוּפִים טוֹבִים וּלְהוֹצִיאָם מִפִּיו בְּכָל יוֹם כַּנַּ"ל).
וְעַיֵּן עוֹד בְּסֵפֶר "עָלִים לִתְרוּפָה" מִמּוֹרֵנוּ הָרַב רַבִּי נָתָן זַ"ל (מִכְתָּב שכ"ג) שֶׁכָּתַב שָׁם, כִּי הַכֹּל יְכוֹלִים לִפְעֹל עַל־יְדֵי רְצוֹנוֹת וְכִסּוּפִים וּלְהַרְגִּיל אֶת עַצְמוֹ לְדַבֵּר הַכִּסּוּפִין וְהָרְצוֹנוֹת בְּפִיו. קוּמוּ נָא עִמְדוּ נָא עוֹרְרוּ נָא לְבַבְכֶם הַטּוֹב הֵיטֵב הֵיטֵב לְהַרְגִּיל עַצְמְכֶם לֵילֵךְ בַּדֶרֶךְ הַזֶּה לִכְסֹף וּלְהִשְׁתּוֹקֵק הַרְבֵּה לַה' יִתְבָּרַךְ בְּכָל עֵת וּלְדַבֵּר הַכִּסּוּפִּים בַּפֶּה, שֶׁעַל־יְדֵי־זֶה נֶאֱרָגִים עוֹלָמוֹת וְחִדּוּשִׁים נִפְלָאִים עַל־יְדֵי צֵרוּפֵי אוֹתִיּוֹת בְּמָאתַיִם שְׁלֹשִׁים וְאֶחָד הַשְּׁעָרִים הַמִּצְטָרְפִין וְנִזְדַּוְּגִין בְּצֵרוּפִים חֲדָשִׁים נִפְלָאִים עַל־יְדֵי דִּבּוּרֵי הַכִּסּוּפִים לַה' וּלְתוֹרָתוֹ וְלִדְרָכָיו הַקְּדוֹשִׁים, כַּמּוּבָן וּמְבֹאָר בְּלִקּוּטֵי א' סִימָן ל"א כִּי לֹא דָּבָר רֵק הוּא מִכֶּם כִּי הוּא חַיֵּיכֶם וְכוּ', וּמֵחֲמַת שֶׁהַיּוֹם לָמַדְתִּי בְּסִפְרֵי קַבָּלָה מֵעִנְיַן הִתְהַוּוּת וַאֲרִיגַת כָּל הָעוֹלָמוֹת עַל־יְדֵי צֵרוּפֵי הָאוֹתִיּוֹת בְּמָאתַיִם שְׁלֹשִׁים וְאֶחָד שְׁעָרִים פָּנִים וְאָחוֹר וְכוּ' וְעַל־יְדֵי־זֶה נִתְעוֹרַרְתִּי עַתָּה הַרְבֵּה הַרְבֵּה מִדֵּי דַבְּרִי עִם אֶחָד מִבְּנֵי הַנְּעוּרִים שֶׁלָּנוּ כַּמָּה וְכַמָּה מַעֲלוֹת טוֹבוֹת לְהַזּוֹכֶה לֵילֵךְ בְּדַרְכֵי רַבֵּנוּ זַ"ל, בִּפְרָט בְּעִנְיַן הָרְצוֹנוֹת וְהַכִּסּוּפִים לְהַשֵּׁם יִתְבָּרַךְ וּלְתוֹרָתוֹ בִּכְלָלִיּוּת וּבִפְרָטִיּוּת וּלְדַבְּרָם בַּפֶּה. הֵן בְּדֶרֶךְ כְּלָל שֶׁרְצוֹנוֹ לִהְיוֹת יְהוּדִי בֶּאֱמֶת הֵן בִּפְרָטִיּוּת מַה שֶּׁחָסֵר לוֹ בִּפְרָט בְּאוֹתוֹ הָעֵת וְכוּ' וְכוּ'. אַשְׁרֵי שֶׁיֹּאחֵז בָּזֶה לֵית כָּל מֹחָא סָבֵל דָּא מַה שֶּׁנַּעֲשֶׂה וְנֶאֱרָג מִזֶּה בָּעוֹלָמוֹת הָעֶלְיוֹנִים וְנִפְלְאוֹת הַשַּׁעֲשׁוּעִים הָעוֹלִים לְפָנָיו עַל־יְדֵי־זֶה. חִזְקוּ וְאִמְצוּ לְקַיֵּם הַנְהָגָה זֹאת בְּכָל עֵת לְמַעַן יִיטַב לָכֶם לָעַד.
<h2>נז</h2>
בְּכָל אֶחָד מִיִּשְׂרָאֵל יֵשׁ נְקֻדָּה טוֹבָה יְקָרָה מְאֹד שֶׁרְצוֹנָהּ חָזָק תָּמִיד רַק לַעֲשׂוֹת רְצוֹן קוֹנָהּ, אַךְ הַתַּאֲווֹת שׁוֹבְרִין לִבּוֹ, וְעַל־יְדֵי־זֶה לִבּוֹ רָחוֹק מֵהַנְּקֻדָּה עַל כֵּן צָרִיךְ כָּל אֶחָד לְדַבֵּר בֵּינוֹ לְבֵין קוֹנוֹ. כְּדֵי שֶׁיָּאִיר בְּחִינַת הַנְּקֻדָּה שֶׁיֵּשׁ בּוֹ לְלִבּוֹ. וְעַל יְדֵי זֶה יִתְבַּטֵּל עָרְלַת לִבּוֹ, דְּהַיְנוּ הָאַהֲבוֹת רָעוֹת שֶׁהֵם חֶרְפַּת לֵב שֶׁהֵם שׁוֹבְרִים לִבּוֹ שֶׁל אָדָם בִּבְחִינַת חֶרְפָּה שָׁבְרָה לִבִּי (שָׁם, סִימָן ל"ד).
<h2>נח</h2>
צָרִיךְ הָאָדָם לְהַרְגִּיל אֶת עַצְמוֹ לְדַבֵּר בֵּינוֹ לְבֵין קוֹנוֹ בֶּאֱמֶת גָּדוֹל לַאֲמִתּוֹ עַד שֶׁיְּעוֹרֵר אֶת לְבָבוֹ בֶּאֱמֶת עַד שֶׁיַּתְחִיל לְדַבֵּר בַּחֲמִימוּת שֶׁבַּלֵּב דִּבְרֵי אֱמֶת שֶׁבִּלְבָבוֹ בְּהִתְעוֹרְרוּת בִּתְשׁוּבָה עַד שֶׁיִּרְאֶה פְּחִיתוּתָיו וּגְדֻלַּת הַבּוֹרֵא עַד שֶׁיִּתְבַּיֵּשׁ מְאֹד מִלְּפָנָיו יִתְבָּרַךְ, כִּי עַד עַכְשָׁו הִשְׁלִיךְ חַטֹּאתָיו אַחֲרֵי כְּתֵפָיו וְלֹא עִיֵּן בָּהֶם וְעַכְשָׁו כְּשֶׁיּוֹדֵעַ אוֹתָם, אֲזַי נִכְנָס בּוֹ בּוּשָׁה גְּדוֹלָה עַל גֹּדֶל פְּשָׁעָיו כְּנֶגֶד רָב וְשַׁלִּיט עִקָּרָא וְשָׁרְשָׁא דְּכָל עָלְמִין וְהַבּוּשָׁה הַזֹּאת נִתְגַּלֶּה עַל פָּנָיו וְהַבּוּשָׁה הַזֹּאת הִיא בְּחִינַת אוֹר הַתְּפִלִּין שֶׁהֵם סִימָן עַל דְּבֵקוּת יִשְׂרָאֵל בְּהַבּוֹרֵא יִתְבָּרַךְ וְהִיא בְּחִינַת קֵרוּן אוֹר הַפָּנִים וְעַל־יְדֵי הַבּוּשָׁה הַזֹּאת מוֹחֲלִין לוֹ עַל כָּל עֲוֹנוֹתָיו (שָׁם, סִימָן ל"ח).
[אָמַר הַמַּעְתִּיק: מִכָּאן סַעַד לְמַה שֶׁמּוּבָא לְעֵיל בְּאוֹת מ"ה, מַה שֶּׁאָמַר שֶׁיְּכוֹלִים לְהַכִּיר בְּאֶחָד אִם יֵשׁ לוֹ הִתְבּוֹדְדוּת כִּי עַל־יְדֵי־זֶה נִתְגַּלָּה עַל פָּנָיו בּוּשָׁה גְּדוֹלָה מֵהַשֵּׁם יִתְבָּרַךְ כַּנַּ"ל]:
<h2>נט</h2>
עִקַּר הַהִתְבּוֹדְדוּת הוּא בַּלַּיְלָה שֶׁאָז הַכֹּל יְשֵׁנִים וְגַם שֶׁיִּהְיֶה הַמָּקוֹם מֵחוּץ לְהָעִיר שֶׁיֵּלֵךְ בַּדֶּרֶךְ יְחִידִי, דְּהַיְנוּ בְּמָקוֹם שֶׁאֵין בְּנֵי אָדָם הוֹלְכִים שָׁם אֲפִלּוּ בַּיּוֹם וְעַל־יְדֵי־זֶה שֶׁמִּתְבּוֹדֵד בַּלַּיְלָה בַּדֶּרֶךְ יְחִידִי כַּנַּ"ל וּמַפְנֶה לִבּוֹ וְדַעְתּוֹ מִכָּל עִסְקֵי הָעוֹלָם הַזֶּה וּמְבַטֵּל הַכֹּל עַד שֶׁמְּבַטֵּל אֶת עַצְמוֹ לְגַמְרֵי, דְּהַיְנוּ שֶׁבַּתְּחִלָּה מִתְפַּלֵּל הַרְבֵּה עַד שֶׁמְּבַטֵּל מִדָּה זֹאת וְאַחַר־כָּךְ מִתְפַּלֵּל הַרְבֵּה עוֹד עַד שֶׁמְּבַטֵּל מִדָּה אַחֶרֶת. וְאַחַר־כָּךְ מִתְפַּלֵּל הַרְבֵּה עוֹד עַד שֶׁמְּבַטֵּל אֶת עַצְמוֹ לְגַמְרֵי שֶׁלֹּא יִהְיֶה בּוֹ שׁוּם גֵּאוּת וְשׁוּם מַמָּשׁוּת עַד שֶׁיִּהְיֶה בְּעֵינָיו כְּאַיִן וּכְאֶפֶס מַמָּשׁ וְזוֹכֶה עַל־יְדֵי־זֶה לָבוֹא לִבְחִינַת בִּטּוּל בֶּאֱמֶת עַל־יְדֵי־זֶה נִכְלָל נַפְשׁוֹ בְּשָׁרְשׁוֹ בְּאַחְדוּתוֹ יִתְבָּרַךְ הָאֵין סוֹף שֶׁנִּקְרָא מְחֻיַּב הַמְּצִיאוּת כַּיָּדוּעַ. וְעַל־יְדֵי־זֶה נִכְלָלִין כָּל הָעוֹלָמוֹת הַתְּלוּיִים בְּנַפְשׁוֹ גַּם כֵּן בְּאַחְדוּתוֹ יִתְבָּרַךְ הָאֵין סוֹף שֶׁנִּקְרָא מְחֻיַּב הַמְּצִיאוּת. וְזֶה פֵּרוּשׁ הַמִּשְׁנָה, הַנֵּעוֹר בַּלַּיְלָה וְהַמְהַלֵּךְ בַּדֶּרֶךְ יְחִידִי, הַיְנוּ כַּנַּ"ל. וּמַפְנֶה לִבּוֹ מִכָּל עִסְקֵי הָעוֹלָם הַזֶּה כְּדֵי שֶׁיָּבוֹא לִבְחִינַת בִּטּוּל בֶּאֱמֶת. וְזֶה לְבַטָּלָה, הַיְנוּ כַּנַּ"ל, הֲרֵי זֶה הָאָדָם מִתְחַיֵּב הַיְנוּ שֶׁנִּכְלָל בְּאַחְדוּתוֹ יִתְבָּרַךְ שֶׁנִּקְרָא מְחֻיַּב הַמְּצִיאוּת וְזֶה בְּנַפְשׁוֹ. הַיְנוּ שֶׁנַּפְשׁוֹ עִם כָּל הָעוֹלָמוֹת הַתְּלוּיִים בְּנַפְשׁוֹ נִכְלָלִים בִּמְחֻיַּב הַמְּצִיאוּת כַּנַּ"ל:
וְעַיֵּן בְּסֵפֶר "עָלִים לִתְרוּפָה" (מִכְתָּב רצ"ג) אַחַר שֶׁמֵּבִיא שָׁם בִּקְצָרָה דְּבָרִים מוּעָטִים מֵהַתּוֹרָה "הַנֵּעוֹר בַּלַּיְלָה" הַנַּ"ל, כָּתַב שָׁם בְּזֶה הַלָּשׁוֹן: הֵיכָן אֲנַחְנוּ בָּעוֹלָם, שֶׁזָּכִינוּ לִשְׁמֹעַ כָּזֹאת, וַעֲדַיִן מִתּוֹרָתוֹ אָנוּ רְחוֹקִים. וַאֲנִי צוֹעֵק בְּלִבִּי עַתָּה עַל הַיָּמִים שֶׁעָבְרוּ, כַּמָּה שָׁנִים שֶׁלֹּא זָכִיתִי לְקַיֵּם זֹאת מֵרִבּוּי הַמְּנִיעוֹת, אֲבָל אֲנִי מְשַׂמֵּחַ עַצְמִי עַל הַמְּעַט דִּמְעַט, שֶׁזָּכִיתִי לִפְעָמִים לְקַיֵּם מְעַט מִזֶּה. וְגַם מַה שֶּׁזָּכִינוּ לְפָרֵשׁ שִׂיחָתֵנוּ בַּיּוֹם לְפָנָיו יִתְבָּרַךְ, הוּא גַּם כֵּן יָקָר מְאֹד מְאֹד, כִּי לָאו כָּל אָדָם זוֹכֶה לְקַיֵּם כָּל הַנַּ"ל בִּשְׁלֵמוּת. וְאַשְׁרֵי הַזּוֹכֶה לְהִתְבּוֹדְדוּת אֲפִלּוּ בַּיּוֹם, אֲבָל אַשְׁרֵי וְאַשְׁרֵי הַזּוֹכֶה לְקַיֵּם בִּפְשִׁיטוּת הַנֵּעוֹר בַּלַּיְלָה וְכוּ', עַד שֶׁיִּזְכֶּה לְהִכָּלֵל עַל־יְדֵי־זֶה בְּחִיּוּב הַמְּצִיאוּת וּלְהַעֲלוֹת כָּל הָעוֹלָם הַתָּלוּי בּוֹ, לְהִכָּלֵל בּוֹ יִתְבָּרַךְ, שֶׁהוּא מְחֻיַּב הַמְּצִיאוּת. יְהִי חֶלְקִי עִמָּהֶם לְעוֹלָם וְכוּ', עַיֵּן שָׁם כָּל הַמִּכְתָּב. וּפַעַם אַחַת דִּבֵּר מוֹרֵנוּ הָרַב רַבִּי נָתָן, זֵכֶר צַדִּיק לִבְרָכָה, מֵהַדֶּרֶךְ הַקָּדוֹשׁ הַזֶּה שֶׁל הַנִּעוּר בַּלַּיְלָה כְּפִי שֶׁגִּלָּה זֹאת אַדְמוֹ"ר הַקָּדוֹשׁ זְצַ"ל וְאָמַר אָז בְּזֶה הַלָּשׁוֹן: עוֹד יִהְיֶה זְמַן, שֶׁיִּהְיֶה הַדֶּרֶךְ הַזֶּה דֶּרֶךְ כְּבוּשָׁה לָרַבִּים. (כְּמוֹ עַכְשָׁו הוּא דֶּרֶךְ כְּבוּשָׁה בְּכָל בֹּקֶר לְהַנִּיחַ טַלִּית וּתְפִלִּין). וְאוֹדוֹת הַפְּחָדִים שֶׁיֵּשׁ בָּזֶה, אָמַר אֲדוֹנֵנוּ מוֹרֵנוּ וְרַבֵּנוּ, זִכֶר צַדִּיק וְקָדוֹשׁ לִבְרָכָה, שֶׁאִם הָיָה לוֹ בֵּן יָחִיד, הָיָה מְשַׁלְּחוֹ יְחִידִי בַּלַּיְלָה לַשָּׂדֶה, וְלֹא הָיָה חוֹשֵׁשׁ לְשׁוּם דָּבָר. וְאָמַר זֹאת עַל כָּל אָדָם, שֶׁאֵין לוֹ לִפְחֹד כְּלָל (כִּי שְׁלוּחֵי מִצְוָה אֵינָם נִזּוֹקִים). וּמוֹרֵנוּ הָרַב רַבִּי נָתָן, זֵכֶר צַדִּיק לִבְרָכָה, הוֹסִיף לְדַבֵּר בָּזֶה וְאָמַר עַל זֶה כְּמוֹ שֶׁכָּתוּב בַּזֹּהַר הַקָּדוֹשׁ לְעִנְיַן הֲלִיכַת כָּלֵב לְחֶבְרוֹן לְהִשְׁתַּטֵּחַ עַל קִבְרֵי הָאָבוֹת, וְאֵיךְ לֹא יָרֵא מֵהָעֲנָקִים שֶׁהָיוּ שָׁם. וְכָתַב שָׁם הַזֹּהַר הַקָּדוֹשׁ: מָאן דְּאִיהוּ בְּדָחְקָא לָא מִסְתַּכֵּל מִידֵי; כָּךְ כָּלֵב, בְּגִין דַּהֲוָה בְּדָחְקָא לָא אִסְתַּכֵּל מִידֵי וְאָתֵי לְצַלָּאָה עַל קִבְרֵי אֲבָהַן וְכוּ', עַיֵּן שָׁם. וְכֵן בָּעִנְיָן הַזֶּה, כָּל מִי שֶׁיּוֹדֵעַ וּמְחַשֵּׁב אֶת עַצְמוֹ הֵיטֵב, שֶׁכְּהֶרֶף עַיִן יִפְרְחוּ יָמָיו וְיִצְטָרֵךְ לָתֵת דִּין וְחֶשְׁבּוֹן מִכָּל מַעֲשָׂיו, וְלֹא יְוַתְּרוּ לוֹ עַל שׁוּם דָּבָר וְכוּ', מִי שֶׁמְּחֲשֵׁב אֶת עַצְמוֹ בְּכָל זֶה בְּוַדַּאי לֹא יַבִּיט עַל שׁוּם פַּחַד מֵהַפְּחָדִים וְכַיּוֹצֵא. וּמִכָּל שֶׁכֵּן שֶׁבֶּאֱמֶת אֵין בָּזֶה פַּחַד כְּלָל, כַּנִּזְכָּר לְעֵיל.
גַּם סִפֵּר מוֹרֵנוּ הָרַב רַבִּי נָתָן, זֵכֶר צַדִּיק לִבְרָכָה, מַעֲשֶׂה מֵהַבַּעַל־שֵׁם־טוֹב הַקָּדוֹשׁ, זֵכֶר צַדִּיק וְקָדוֹשׁ לִבְרָכָה: פַּעַם אַחַת הִתְפַּלֵּל עִם הַחֶבְרַיָּא שֶׁלּוֹ וְהִתְפַּלְּלוּ בְּהִתְלַהֲבוּת גָּדוֹל מְאֹד, כְּדַרְכָּם. אַחַר־כָּךְ, כְּשֶׁגָּמְרוּ תְּפִלָּתָם, רָאוּ שֶׁהַבַּעַל־שֵׁם־טוֹב הַקָּדוֹשׁ, זֵכֶר צַדִּיק וְקָדוֹשׁ לִבְרָכָה, הוּא בְּפָנִים זוֹעֲפוֹת מְאֹד. וְאַחַר־כָּךְ עָנָה וְאָמַר לָהֶם: בְּעֵת שֶׁהִתְפַּלַּלְתֶּם, הִכְנִיס הַבַּעַל־דָּבָר בְּכָל אֶחָד מִכֶּם מַחֲשָׁבוֹת שֶׁל גֵּאוּת וּרְמוּת רוּחָא בָּזֶה שֶׁאַתֶּם מִתְפַּלְּלִים בְּהִתְלַהֲבוּת וּבִדְבֵקוּת כָּזֶה, וְעַל־יְדֵי־זֶה נִתְעוֹרֵר לְמַעְלָה קִטְרוּג עֲלֵיכֶם וְהָיָה לִי יְגִיעָה גְּדוֹלָה, עַד שֶׁהִמְתַּקְתִּי זֹאת. וְסִפֵּר זֹאת לְמַעַן דַּעַת כַּמָּה וְכַמָּה צְרִיכִין לְהַרְבּוֹת בִּתְפִלָּה לְהִנָּצֵל מִגֵּאוּת. שֶׁהִיא תּוֹעֲבַת הַשֵּׁם, כִּי יָכוֹל לִהְיוֹת, שֶׁאֲפִלּוּ שֶׁכְּבַר נְקִיִּם מִכָּל הַתַּאֲווֹת וְהַמִּדּוֹת רָעוֹת אַף־עַל־פִּי־כֵן יָכוֹל לְהִשָּׁאֵר בַּלֵּב גַּאֲוָה טְמוּנָה חַס וְשָׁלוֹם, וְכַמְבֹאָר בְּהַתּוֹרָה "הַנֵּעוֹר בַּלַּיְלָה" הַנַּ"ל. וְעַל כֵּן צְרִיכִין בִּשְׁבִיל זֶה לְהַרְבּוֹת מְאֹד בְּהִתְבּוֹדְדוּת בִּתְפִלּוֹת וּצְעָקוֹת לַה' יִתְבָּרַךְ בַּלַּיְלָה וּבַדֶּרֶךְ יְחִידִי, עַד שֶׁיִּזְכֶּה לִבְחִינַת בִּטּוּל בֶּאֱמֶת, שֶׁלֹּא יִהְיֶה בּוֹ שׁוּם גֵּאוּת וְשׁוּם מַמָּשׁוּת. עַד שֶׁיִּזְכֶּה עַל־יְדֵי־זֶה לִהְיוֹת נִכְלָל עִם כָּל הָעוֹלָמוֹת הַתְּלוּיִים בְּנַפְשׁוֹ בְּאַחְדוּתוֹ יִתְבָּרַךְ הָאֵין־סוֹף, שֶׁהוּא מְחֻיַּב הַמְּצִיאוּת כַּנַּ"ל.
<h2>ס</h2>
בַּלַּיְלָה אָז עִקַּר הַזְּמַן שֶׁל הִתְבּוֹדְדוּת לְפָרֵשׁ שִׂיחָתוֹ לִפְנֵי הַשֵּׁם יִתְבָּרַךְ וְלִשְׁפֹּךְ לִבּוֹ כַּמַּיִם נֹכַח פְּנֵי ה'. וּלְחַפֵּשׂ הָרוּחַ טוֹב הַיְנוּ הַנְּקֻדּוֹת טוֹבוֹת שֶׁיֵּשׁ בּוֹ עֲדַיִן וּלְבָרְרָם מִתּוֹךְ הָרוּחַ רָעָה, וְעַל־יְדֵי־זֶה יִזְכֶּה לְשִׂמְחָה וּלְהַכְנִיעַ הַמְדַמֶּה שֶׁמִּשָּׁם כָּל הַתַּאֲווֹת וְעַל־יְדֵי־זֶה יִזְכֶּה לְזִכָּרוֹן לִזְכֹּר תָּמִיד בְּעָלְמָא דְּאָתֵי וְלַחֲשֹׁב בְּכָל עֵת עַל תַּכְלִיתוֹ וְסוֹפוֹ אַחֲרוֹן לָעוֹלָם הַבָּא עַד שֶׁיִּזְכֶּה לָשׁוּב אֵלָיו יִתְבָּרַךְ בֶּאֱמֶת (שָׁם, סִימָן נ"ד).
<h2>סא</h2>
עַל־יְדֵי לִמּוּד הַפּוֹסְקִים זוֹכִין לְהִתְפַּלֵּל כָּרָאוּי בְּכָל לְבָבוֹ. כִּי בֶּאֱמֶת אִם הָיָה הָאָדָם יוֹדֵעַ וּמַאֲמִין בְּלֵב שָׁלֵם שֶׁמְּלֹא כָל הָאָרֶץ כְּבוֹדוֹ וְהוּא יִתְבָּרַךְ עוֹמֵד עָלָיו בִּשְׁעַת הַתְּפִלָּה וְשׁוֹמֵעַ וּמַאֲזִין וּמַקְשִׁיב כָּל דִּבּוּר וְדִבּוּר שֶׁל הַתְּפִלָּה, בְּוַדַּאי הָיָה מְדַקְדֵּק מְאֹד לְכַוֵּן אֶת דְּבָרָיו וְהָיָה מִתְפַּלֵּל בְּהִתְלַהֲבוּת גָּדוֹל. רַק מֵחֲמַת שֶׁלִּבּוֹ חָלוּק בְּחִינַת חָלַק לִבָּם וְאֵינוֹ חָזָק בִּידִיעָה זֹאת בְּלֵב שָׁלֵם בִּשְׁבִיל זֶה אֵינוֹ מְדַקְדֵּק כָּל כָּךְ וְאֵינוֹ מְכַוֵּן לִבּוֹ בִּתְפִלָּתוֹ. וְכָל זֶה נִמְשָׁךְ מֵהַקֻּשְׁיוֹת וְהַכְּפִירוֹת שֶׁבַּלֵּב שֶׁהֵם בְּחִינַת מַחֲלֹקֶת הַיֵּצֶר הָרָע שֶׁבַּלֵּב. וְעַל כֵּן הַתִּקּוּן לָזֶה לִמּוּד הַפּוֹסְקִים שֶׁעַל־יְדֵי־זֶה מְבַטְּלִים מַחֲלֹקֶת הַיֵּצֶר הָרָע שֶׁבַּלֵּב בְּשָׁרְשׁוֹ. כִּי שֹׁרֶשׁ מַחֲלֹקֶת הַיֵּצֶר הָרָע שֶׁבַּלֵּב בְּהִשְׁתַּלְשְׁלוּת מִדַּרְגָּא לְדַרְגָּא נִמְשָׁךְ מִמַּחֲלֹקֶת שֶׁבִּקְּדֻשָּׁה שֶׁהוּא מַחֲלֹקֶת הַתַּנָאִים וְהָאֲמוֹרָאִים שֶׁזֶּה אוֹסֵר וְזֶה מַתִּיר וְעַל־יְדֵי לִמּוּד הַפּוֹסְקִים מְתַקֵּן הַמַּחֲלֹקֶת שֶׁבִּקְדֻשָּׁה הַנַּ"ל, כִּי הַפְּסַק הֲלָכָה הוּא הַשָּׁלוֹם וְהַהַכְרָעָה שֶׁל מַחֲלֹקֶת תַּנָּאִים וַאֲמוֹרָאִים. וְעַל כֵּן עַל־יְדֵי־זֶה נִתְבַּטֵּל גַּם מַחֲלֹקֶת הַיֵּצֶר הָרָע שֶׁבַּלֵּב וְזוֹכֶה לְיֹשֶׁר לֵבָב שֶׁלֹּא יִהְיֶה לִבּוֹ חָלוּק עָלָיו, רַק לְהַאֲמִין שֶׁהַשֵּׁם יִתְבָּרַךְ שׁוֹמֵעַ כָּל דִּבּוּרֵי הַתְּפִלָּה וְאָז זוֹכֶה לְהִתְפַּלֵּל כָּרָאוּי. וְזֶה: אוֹדְךָ בְּיֹשֶׁר לֵבָב. לֵבָב דַּיְקָא בִּשְׁנֵי יְצָרִין (כְּמוֹ שֶׁדָּרְשׁוּ חֲכָמֵינוּ זִכְרוֹנָם לִבְרָכָה, עַל פָּסוּק בְּכָל לְבָבְךָ בִּשְׁנֵי יְצָרֶיךָ אֵימָתַי בְּלָמְדִי מִשְׁפְּטֵי צִדְקֶךָ עַיֵּן שָׁם. (אָמַר הַמַּעְתִּיק מִכָּאן סַעַד לְמַה שֶּׁמּוּבָא לְעֵיל אוֹת ל' מִשִּׂיחוֹתָיו הַקְּדוֹשׁוֹת אֲשֶׁר שְׁנֵי הָעִנְיָנִים הָאֵלֶּה, הַיְנוּ לְהִתְפַּלֵּל וּלְפָרֵשׁ שִׂיחָתוֹ לְפָנָיו יִתְבָּרַךְ וְגַם לִמּוּד שֻׁלְחָן עָרוּךְ הֵם הַנְהָגָה כְּלָלִית עַל כָּל אִישׁ וָאִישׁ בְּכָל יוֹם וָיוֹם מִימֵי חַיָּיו, כִּי כְּפִי הַנַּ"ל הֵם תְּלוּיִים זֶה בָּזֶה) (שָׁם, סִימָן ס"ב).
<h2>סב</h2>
הַדִּבּוּר הוּא בְּחִינַת אֵם הַבָּנִים, הַיְנוּ כְּמוֹ שֶׁהָאֵם הוֹלֶכֶת תָּמִיד עִם בְּנָהּ אֲפִלּוּ לַמְּקוֹמוֹת הַמְטֻנָּפִים וְאֵינָהּ שׁוֹכַחַת אוֹתָם, כְּמוֹ כֵן הַדִּבּוּר הוֹלֵךְ עִם הָאָדָם תָּמִיד אֲפִלּוּ בִּמְקוֹמוֹת הַמְטֻנָּפִים וּמַזְכִּיר אוֹתוֹ תָּמִיד אֶת הַשֵּׁם יִתְבָּרַךְ בְּחִינַת כִּי מִדֵּי דַבְּרִי בוֹ זָכוֹר אֶזְכְּרֶנּוּ עוֹד, הַיְנוּ שֶׁאֲפִלּוּ אִם הָאָדָם מֻנָּח חַס וְשָׁלוֹם, בְּשֵׁפֶל הַמַּדְרֵגָה מְאֹד בְּמָקוֹם שֶׁהוּא חַס וְשָׁלוֹם, אַף־עַל־פִּי־כֵן עַל־יְדֵי הַדִּבּוּר יָכוֹל לְהַזְכִּיר אֶת עַצְמוֹ בְּהַשֵּׁם יִתְבָּרַךְ לְעוֹלָם, דְּהַיְנוּ שֶׁאֲפִלּוּ אִם הוּא בְּמָקוֹם שֶׁהוּא אִם יִתְחַזֵּק גַּם שָׁם לְדַבֵּר עַל כָּל פָּנִים דִּבּוּרִים קְדוֹשִׁים שֶׁל תּוֹרָה וּתְפִלָּה וְשִׂיחָה בֵּינוֹ לְבֵין קוֹנוֹ אוֹ לָשִׂיחַ עִם רַבּוֹ אוֹ עִם חֲבֵרוֹ בְּיִרְאַת שָׁמַיִם יָכוֹל לְהַזְכִּיר אֶת עַצְמוֹ בְּהַשֵּׁם יִתְבָּרַךְ לְעוֹלָם אֲפִלּוּ שָׁם בַּמְּקוֹמוֹת הַמְטֻנָּפִים, אֲפִלּוּ אִם נָפַל לְמָקוֹם שֶּׁנָּפַל רַחֲמָנָא לִצְלָן. כִּי הַדִּבּוּר אֵינוֹ מַנִּיחַ אוֹתוֹ לִשְׁכֹּחַ אֶת הַשֵּׁם יִתְבָּרַךְ. וְהָבֵן הַדָּבָר הֵיטֵב מִגֹּדֶל כֹּחַ הַדִּבּוּר וְהִיא עֵצָה נִפְלָאָה וְנוֹרָאָה לְמִי שֶׁחָפֵץ בֶּאֱמֶת לְבַל יְאַבֵּד עוֹלָמוֹ לְגַמְרֵי חַס וְשָׁלוֹם, (שָׁם, סִימָן ע"ח).
<h2>סג</h2>
כְּשֶׁאָדָם מִתְפַּלֵּל אוֹ מִתְבּוֹדֵד כָּרָאוּי וּבְאֶמְצַע הוּא נוֹפֵל מִמַּדְרֵגָתוֹ זֶה נִמְשָׁךְ מִפְּגַם הָאֱמוּנָה. וְאָז צָרִיךְ שֶׁיְּשַׁבֵּר לִבּוֹ בְּקִרְבּוֹ וְיִתְבַּיֵּשׁ בְּעַצְמוֹ עַל שֶׁנָּפַל מִשָּׁמַיִם לָאָרֶץ וִירַחֵם עַל עַצְמוֹ עַד שֶׁיִּתְאַנֵּחַ וְעַל־יְדֵי הָאֲנָחָה יַחֲזֹר לְמַדְרֵגָתוֹ (שָׁם, סִימָן ק"ח).
<h2>סד</h2>
הַדִּבּוּרִים שֶׁאָדָם מֵשִׂיחַ וּמְדַבֵּר בֵּינוֹ לְבֵין קוֹנוֹ הֵם בְּחִינַת רוּחַ הַקֹּדֶשׁ. כִּי עַל־יְדֵי שֶׁנִּכְנָס לָזֶה וּמַכְרִיחַ עַצְמוֹ וּמֵכִין עַצְמוֹ לְדַבֵּר לִפְנֵי הַשֵּׁם יִתְבָּרַךְ. שׁוֹלֵחַ לוֹ הַשֵּׁם יִתְבָּרַךְ דִּבּוּרִים בְּפִיו שֶׁהֵם בְּחִינַת רוּחַ הַקֹּדֶשׁ. וְצָרִיךְ לִרְאוֹת וּלְהִשְׁתַּדֵּל תָּמִיד לְבַקֵּשׁ בְּכָל עֵת בְּדִבְרֵי רִצּוּיִים וְתַחֲנוּנִים חֲדָשִׁים וְזֶה זוֹכִין עַל יְדֵי טָהֳרַת הַלֵּב שֶׁזּוֹכִין עַל־יְדֵי תְּנוּעוֹת הַשֵּׂכֶל בִּקְדֻשָּׁה. וְזֶה - "לֵב טָהוֹר בְּרָא לִי אֱלֹהִים אָז וְרוּחַ נָכוֹן חַדֵּשׁ בְּקִרְבִּי", שֶׁיִּזְכֶּה לְחַדֵּשׁ בְּכָל פַּעַם דִּבּוּרִים חֲדָשִׁים שֶׁהֵם בְּחִינַת רוּחַ הַקֹּדֶשׁ כַּנַּ"ל (שָׁם, סִימָן קנ"ו).
<h2>סה</h2>
אָסוּר לְאָדָם לַעֲמֹד עַצְמוֹ עַל שׁוּם דָּבָר, הַיְנוּ שֶׁאָסוּר לְהִתְעַקֵּשׁ בִּתְפִלָּתוֹ שֶׁהַשֵּׁם יִתְבָּרַךְ יַעֲשֶׂה לוֹ דַּוְקָא אֶת בַּקָּשָׁתוֹ הֵן פַּרְנָסָה אוֹ בָּנִים אוֹ שְׁאָר צְרָכָיו, רַק צָרִיךְ לְהִתְפַּלֵּל לְפָנָיו יִתְבָּרַךְ בְּרַחֲמִים וְתַחֲנוּנִים. אִם יִתֵּן הַשֵּׁם יִתְבָּרַךְ יִתֵּן וְאִם לָאו לָאו. וְזֶה אַל תַּעַשׂ תְּפִלָּתְךָ קֶבַע לְשׁוֹן גְּזֵלָה כְּמוֹ שֶׁכָּתוּב: "וְקָבַע אֶת קֹבְעֵיהֶם נָפֶשׁ" הַיְנוּ לִקַּח הַדָּבָר בְּחָזְקָה בִּגְזֵלָה אֶלָּא רַחֲמִים וְתַחֲנוּנִים כַּנַּ"ל (שָׁם, סִימָן קצ"ו).
<h2>סו</h2>
כְּשֶׁאָדָם מִתְבּוֹדֵד וּמְפָרֵשׁ שִׂיחָתוֹ וְצַעֲרוֹ לִפְנֵי הַשֵּׁם יִתְבָּרַךְ וּמִתְוַדֶּה וּמִתְחָרֵט עַל גֹּדֶל הַפְּגָמִים שֶׁפָּגַם, אָז גַּם הַשְּׁכִינָה כְּנֶגְדּוֹ מְפָרֶשֶׁת לְפָנָיו שִׂיחָתוֹ וְצַעֲרוֹ. כִּי כָּל פְּגָם וּפְגָם בְּנִשְׁמָתוֹ פָּגַם אֶצְלָהּ, כִּבְיָכוֹל, וְהִיא מְנַחֶמֶת אוֹתוֹ שֶׁיְּבַקֵּשׁ תַּחְבּוּלוֹת לְתַקֵּן כָּל הַפְּגָמִים (שָׁם, סִימָן רנ"ט).
<h2>סז</h2>
כְּמוֹ שֶׁיֵּשׁ הִתְעוֹרְרוּת מֵאָדָם לַחֲבֵרוֹ כְּגוֹן כְּשֶׁרוֹאִים שֶׁאֶחָד אוֹמֵר בַּקָּשׁוֹת וּסְלִיחוֹת בְּהִתְעוֹרְרוּת בְּלֵב נִשְׁבָּר אָז חֲבֵרוֹ מִתְעוֹרֵר מִמֶּנּוּ גַּם כֵּן, כִּי מַתְחִיל לְהִסְתַּכֵּל עַל עַצְמוֹ וְנִתְעוֹרֵר גַּם כֵּן וּמַתְחִיל לוֹמַר גַּם כֵּן בַּקָּשׁוֹת בְּהִתְעוֹרְרוּת הַלֵּב, כְּמוֹ כֵן יֵשׁ אֵצֶל הָאָדָם עַצְמוֹ הִתְעוֹרְרוּת מִנֵּהּ וּבֵהּ שֶׁמִּתְעוֹרֵר מִתּוֹךְ דִּבְרֵי עַצְמוֹ, דְּהַיְנוּ שֶׁאוֹמֵר בַּקָּשׁוֹת וּתְחִנּוֹת בְּהִתְעוֹרְרוּת וְצוֹעֵק וַי לִי, וּבְתוֹךְ כָּךְ נִתְעוֹרֵר מִזֶּה וּמַתְחִיל לְהִסְתַּכֵּל עַצְמוֹ הֵיכָן אֲנִי. וּמִי צוֹעֵק כָּךְ הֲלֹא וַי לִי מַמָּשׁ וּמַתְחִיל שֵׁנִית לִצְעֹק וַי לִי, לִי דַּיְקָא. וְאַף שֶׁבַּתְּחִלָּה נִדְמֶה לוֹ כְּאִלּוּ גַּם כֵּן אוֹמֵר בֶּאֱמֶת כָּרָאוּי. עִם כָּל זֶה אַחַר־כָּךְ רוֹאִים הַהֶפְרֵשׁ בֵּין קֹדֶם לְאַחַר־כָּךְ וְהָבֵן (שָׁם, סִימָן ע"ר).
<h2>סח</h2>
אַף־עַל־פִּי שֶׁאֵין הָאָדָם יָכוֹל לְדַבֵּר כְּלָל וְנִדְמֶה לוֹ שֶׁאֵינוֹ יָכוֹל לִפְתֹּחַ פִּיו בִּתְפִלָּתוֹ וְהִתְבּוֹדְדוּתוֹ מִגֹּדֶל הַגַּשְׁמִיּוּת שֶׁלּוֹ וּמִכֹּבֶד צָרוֹת הַנֶּפֶשׁ וְהַגּוּף שֶׁעוֹבְרִים עָלָיו, אַף־עַל־פִּי־כֵן צָרִיךְ לְהִתְחַזֵּק אָז דַּיְקָא לְהַכְרִיחַ אֶת עַצְמוֹ לִקְרֹא לַה' מִתּוֹךְ הַמֵּצַר וְהַדֹּחַק בְּחִינַת מִן הַמֵּצַר קָרָאתִי יָּהּ. עִקַּר הִתְעוֹרְרוּת הוּא שֶׁיִּתְעוֹרֵר הָאָדָם מִן הַמֵּצַר וְהַדֹּחַק תְּחִלָּה וְעַל־יְדֵי־זֶה יִזְכֶּה אַחַר־כָּךְ עַל פִּי רֹב לָבוֹא לְהַרְחָבָה גְּדוֹלָה עַד שֶׁיָּכוֹל לְהִתְפַּלֵּל וּלְפָרֵשׁ שִׂיחָתוֹ כָּרָאוּי עַד שֶׁיּוּכַל לָבוֹא לִבְחִינַת רוּחַ הַקֹּדֶשׁ עַל־יְדֵי־זֶה דַּיְקָא שֶׁנִּתְעוֹרֵר לְהַשֵּׁם יִתְבָּרַךְ מִתּוֹךְ הַמֵּצַר וְהַמְּרִירוּת כָּזֶה. וּכְמוֹ שֶׁמָּצִינוּ אֵצֶל דָּוִד הַמֶּלֶךְ, עָלָיו הַשָּׁלוֹם, בְּכָל תְּפִלּוֹתָיו, שֶׁהַהַתְחָלָה הָיָה מִן הַמֵּצַר וְהַדֹּחַק שֶׁהָיָה צַר לוֹ מְאֹד, כְּגוֹן מֵחֲמַת שֶׁנָּפַל עָלָיו צָרוֹת אַבְשָׁלוֹם אוֹ צָרוֹת נָבָל וְכַדּוֹמֶה, וְאַחַר־כָּךְ בָּא בְּאוֹתוֹ תְּפִלָּה לְרוּחַ הַקֹּדֶשׁ. וְזֶה בְּחִינַת שׁוֹפָר שֶׁהָרָחָב הוּא לְמַעְלָה וְהַקָּצָר הוּא לְמַטָּה אֵצֶל הַפֶּה. וְזֶה בְּחִינַת (תְּהִלִּים ס"ו) "וְדִבֶּר פִּי בַּצַּר לִי", הַיְנוּ כַּנַּ"ל (שָׁם, סִימָן רע"ט).
<h2>סט</h2>
כְּשֶׁמַּתְחִיל הָאָדָם לְהִסְתַּכֵּל עַל עַצְמוֹ וְרוֹאֶה שֶׁרָחוֹק מִטּוֹב וְהוּא מָלֵא עֲווֹנוֹת אָז יוּכַל לִפֹּל עַל־יְדֵי־זֶה וְלֹא יוּכַל לְהִתְפַּלֵּל וּלְהִתְבּוֹדֵד כְּלָל. עַל כֵּן הוּא מְחֻיָּב לְחַפֵּשׂ וּלְבַקֵּשׁ וְלִמְצֹא בְּעַצְמוֹ אֵיזֶה טוֹב כִּי אֵיךְ אֶפְשָׁר שֶׁלֹּא עָשָׂה מִיָּמָיו אֵיזֶה מִצְוָה אוֹ דָּבָר טוֹב, וְאַף כְּשֶׁמַּתְחִיל לְהִסְתַּכֵּל בְּאוֹתוֹ טוֹב שֶׁעָשָׂה, הוּא רוֹאֶה שֶׁהַטּוֹב בְּעַצְמוֹ הוּא מָלֵא פְּצָעִים כִּי הַטּוֹב מְעֹרָב בִּפְנִיּוֹת וּבִפְסֹלֶת הַרְבֵּה, אַף־עַל־פִּי־כֵן אֵיךְ אֶפְשָׁר שֶׁלֹּא יִהְיֶה בְּהַמְּעַט טוֹב אֵיזֶה נְקֻדָּה טוֹבָה. וְכֵן יְחַפֵּשׂ וִיבַקֵּשׁ עוֹד עַד שֶׁיִּמְצָא בְּעַצְמוֹ עוֹד אֵיזֶה נְקֻדּוֹת טוֹבוֹת. וְעַל־יְדֵי־זֶה שֶׁמּוֹצֵא בְּעַצְמוֹ אֵיזֶה זְכוּת וְטוֹב, עַל־יְדֵי־זֶה יוֹצֵא בֶּאֱמֶת מִכַּף חוֹבָה לְכַף זְכוּת וְיָכוֹל לָשׁוּב בִּתְשׁוּבָה עַל־יְדֵי־זֶה, בִּבְחִינַת וְעוֹד מְעַט וְאֵין רָשָׁע, הַיְנוּ עַל יְדֵי שֶׁמּוֹצֵא בְּעַצְמוֹ עוֹד מְעַט שֶׁשָּׁם אֵינוֹ רָשָׁע עַל־יְדֵי־זֶה וְהִתְבּוֹנַנְתָּ עַל מְקוֹמוֹ וְאֵינֶנּוּ עַל מַדְרֵגָתוֹ הָרִאשׁוֹנָה. וְעַל־יְדֵי־זֶה יוּכַל לְהַחֲיוֹת אֶת עַצְמוֹ וּלְשַׂמֵּחַ אֶת עַצְמוֹ אֵיךְ שֶׁהוּא וְאָז יוּכַל לְהִתְפַּלֵּל וּלְזַמֵּר וּלְהוֹדוֹת לַה'. וְזֶה: "אֲזַמְּרָה לֵאלֹקַי בְּעוֹדִי", הַיְנוּ בְהָעוֹד מְעַט הַנְּקֻדּוֹת טוֹבוֹת שֶׁיֵּשׁ בִּי עֲדַיִן, עַל־יְדֵי־זֶה אוּכַל לְזַמֵּר וּלְהִתְפַּלֵּל לְהַשֵּׁם יִתְבָּרַךְ (שָׁם, סִימָן רפ"ב).
[וְעַיֵּן בְּסֵפֶר "עָלִים לִתְרוּפָה" מִמּוֹרֵנוּ הָרַב הַקָּדוֹשׁ רַבִּי נָתָן, זֵכֶר צַדִּיק לִבְרָכָה, שֶׁכָּתַב שָׁם בְּמִכְתָּב תל"ג בִּלְשׁוֹן טַייטְשׁ אֵיךְ שֶׁאֲדוֹנֵנוּ מוֹרֵנוּ וְרַבֵּנוּ זֵכֶר צַדִּיק לִבְרָכָה, אָמַר הָעִנְיָן הַזֶּה כְּדֵי שֶׁיִּכָּנְסוּ הַדְּבָרִים בְּלֵב כָּל אִישׁ לֵילֵךְ בָּזֶה בִּתְמִימוּת וּבִפְשִׁיטוּת וְכָתַב שָׁם וְכָךְ הָיָה אוֹמֵר אֲדוֹנֵנוּ מוֹרֵנוּ וְרַבֵּנוּ הַקָּדוֹשׁ, זֵכֶר צַדִּיק לִבְרָכָה: אַז אַמֶענְטְשׁ זֶעהט עֶר אִיז זֶעהֶר שָׁפְל טָאר עֶר נִיט אַרָאפּ פַאלִין, נָאר עֶר מוּז זִיךְ מְחַיֶּה זַיִן, אִין זָאל זִיךְ מְיַשֵּׁב זַיין וִויא הָאבּ אִיךְ נִיט עֶפֶּעס אַמִצְוָה גִּיטָאן וִויא הָאבּ אִיךְ פָארְט נִיט אַמָאהל עֶפֶּעס גִּיטְץ גִּיטָאן אִיךְ פַאסְט אִם יוֹם כִּפּוּר אִין תִּשְׁעָה בְּאָב אוֹיךְ. אוּן כָּל הַדָּלֶ"ת תַּעֲנֵיתִים אוֹיךְ חָטְשֶׁע דָּאס הַארְץ טִיט מִיר זֶעהֶר וֵוייא. אוּן גֶּעה אַמָאל אִין מִקְוֶה אַרַיין. אוּן אֲפִלּוּ אֵין כָּל הַקִּלְקוּלִים רַחֲמָנָא לִצְלָן, מוּטְשֶׁע אִיךְ מִיךְ זֶעהֶר אוּן וִויל מִיךְ זֶעהֶר מַצִּיל זַיין וְכוּ' אִין וִויא סֶע אִיז. עַל כָּל פָּנִים עֶפֶּעס נְקֻדּוֹת טוֹבוֹת הָאבּ אִיךְ אִין מִיר וָואס אִיךְ הָאבּ כַּמָּה פְּעָמִים גִּיטָאן רְצוֹן הַבּוֹרֵא יִתְבָּרַךְ. אִין דֶּער מִיט מִיז מֶען זִיךְ מְחַיֶּה זַיין אִין זִיךְ נִישְׁט מְיָאֵשׁ זַיין בְּשׁוּם אֹפֶן וְכוּ' [כְּשֶׁהָאָדָם רוֹאֶה שֶׁהוּא מְאֹד שָׁפָל, אָסוּר לוֹ לִפּוֹל רַק הוּא מְחֻיָּיב לְהַחֲיּוֹת אֶת עַצְמוֹ וּלְיַשֵׁב עַצְמוֹ, הַאִם לֹא עָשִׂיתִי אֵיזֶה מִצְוָה, הַאִם לֹא עָשִׂיתִי בְּכָל זֹאת אֵיזֶה טוֹב, אֲנִי מִתְעַנֶּה בְּיוֹם כִּפּוּר, וְגַם בְּתִשְׁעָה בְּאָב, וְכֵן גַּם כָּל הָאַרְבָּעָה צוֹמוֹת, אַף שֶׁלִבִּי כּוֹאֵב לִי מְאֹד. וְהוֹלֵךְ גַּם פַּעַם לַמִּקְוֶה, וַאֲפִלּוּ בְּכָל הַקִּלְקוּלִים רַחֲמָנָא לִצְלַן מִתְיַגֵּעַ אֲנִי מְאֹד וְרוֹצֶה אֲנִי לְהַצִּיל אֶת עַצְמִי וְכוּ' וְאֵיךְ שֶׁהוּא עַל כָּל פָּנִים מַשֶׁהוּ נְקוּדוֹת טוֹבוֹת נִמְצָא אֶצְלִי, מַה שֶׁעָשִׂיתִי כַּמָּה פְּעָמִים רְצוֹן הַבּוֹרֵא יִתְבָּרַךְ, עִם זֶה מוּכְרָחִים לְהַחֲיּוֹת אֶת עַצְמוֹ וְלֹא לְהִתְיָאֵשׁ בְּשׁוּם אֹפֶן וְכוּ'] עַיֵּן שָׁם בְּ"לִקּוּטֵי מוֹהֲרַ"ן" סִימָן רפ"ב, כָּל הַדְּבָרִים הָאֵלֶּה וְתַכְנִיס הַדְּבָרִים הָאֵלֶּה בְּלִבְּךָ מֵחָדָשׁ.
וְאִם, חַס וְשָׁלוֹם, אַף־עַל־פִּי־כֵן הַבַּעַל דָּבָר מִתְגַּבֵּר צְרִיכִין אַחַר־כָּךְ לַחֲזֹר וְלֵילֵךְ בָּזֶה. וְכֵן בְּכָל יוֹם וָיוֹם וּבְכָל פַּעַם. וּבְתוֹךְ כָּךְ עוֹזֵר הַשֵּׁם יִתְבָּרַךְ הַרְבֵּה, וּבִפְרָט לְהִתְגַּבֵּר וְלָשׂוּחַ וְלוֹמַר כָּל זֶה לִפְנֵי הַשֵּׁם יִתְבָּרַךְ וְלוֹמַר רִבּוֹנוֹ שֶׁל עוֹלָם! וִויא אַזוֹי אִיךְ בִּין וִויא אַזוֹי אִיךְ בִּין. אַזוֹי וִויא דִּיא וֵוייסְט אִין אִיךְ וֵוייס מַיין וֵוייטָאג דִּיא הָאסְט זִיךְ פָארְט מִיט מִיר חֶסֶד עוֹלָם גִּיטָאן אִין הָאסְט מִיךְ בַּאשַׁאפְן מִזֶּרַע יִשְׂרָאֵל וְלֹא עָשַׂנִי וְכוּ'. אוּן מֶע הָאט מִיךְ פָארְט גִּישְׁנִיטִין אוּן בְּלִיט פַארְגָאסִין צִיא אַכְט טָאג. אִין אוּן חֶדֶר הָאבּ אִיךְ גִּילֶערִינְט אַלֶף־בֵּית אִין סִדּוּר אִין חֻמָּשׁ אִין גְּמָרָא וְכוּ'. וִויפִיל יִסּוּרִים אִין שְׁמִיץ הָאבּ אִיךְ גִּילִיטֶען פוּן דִּיא מְלַמְּדִים. אוּן אַלֵיין הָאבּ אִיךְ מִיךְ אוֹיךְ גִּימִיטְשֶׁעט כַּמָּה פְּעָמִים. וָואס טִיט מֶען [רִבּוֹנוֹ שֶׁל עוֹלָם! אֵיךְ שֶׁאֲנִי אֵיךְ שֶׁאֲנִי כְּמוֹ שֶׁאַתָּה יוֹדֵעַ וַאֲנִי יוֹדֵעַ אֶת כְּאֵבִי, בְּכָל אוֹפֶן עָשִׂיתָ עִמָּדִי חֶסֶד עוֹלָם וּבָּרָאתָ אוֹתִי מִזֶּרַע יִשְׂרָאֵל וְכוּ' וְכֵן מָלוּ אוֹתִי וְשָׁפְכוּ דָמִי לִשְּׁמוֹנָה יָמִים וְלָמַדְתִּי בְּחֵדֶר אַלֶף־בֵּית וְסִדּוּר וְחֻמָּשׁ וְגְמָרָא וְכוּ'. כַּמָּה יִסּוּרִים וְמַכּוֹת סָבַלְתִּי מֵהַמְּלַמְּדִים, וְכֵן סָבַלְתִּי בְּעַצְמִי כַּמָּה פְּעָמִים מַה עוֹשִׂים] רְצוֹנִי לַעֲשׂוֹת רְצוֹנְךָ אַךְ שְׂאוֹר שֶׁבָּעִיסָה מְעַכֵּב אוֹתִי. וְאִם הַתַּנָּא הַקָּדוֹשׁ שֶׁבְּהַגְּמָרָא לֹא הִתְבַּיֵּשׁ לוֹמַר זֶה בַּאדַארְפִין מִיר זִיךְ בְּוַדַּאי נִישְׁט שֶׁעמִין שְׁרַיֶיען דָּאס פַאר הַשֵּׁם יִתְבָּרַךְ בְּכָל מִינֵי לְשׁוֹנוֹת שֶׁל צְעָקָה בִּיטֶער בִּיטֶער וְכוּ' גִּיוַואלְד גִּיוַואלְד וְכוּ'. [בְּוַודַּאי אֵין אָנוּ צְרִיכִין לְהִתְבַּיֵּישׁ לִצְעוֹק זֹאת לְהַשֵּׁם יִתְבָּרַךְ בְּכָל מִינֵי לְשׁוֹנוֹת שֶׁל צְעָקָה מַר מַר וְכוּ' אֲהָה אֲהָה וְכוּ'] וְאִם חַס וְשָׁלוֹם חַס וְשָׁלוֹם, אַף־עַל־פִּי־כֵן הַבַּעַל דָּבָר מִתְגַּבֵּר, צְרִיכִין לִצְעֹק עוֹד יוֹתֵר וְיוֹתֵר וְכֵן בְּכָל פַּעַם עַד שֶׁיַּשְׁקִיף וְיֵרֶא ה' מִשָּׁמַיִם. כִּי לֹא יִזְנַח לְעוֹלָם ה'. וּמַה שֶּׁמִּתְעַכֵּב הַיְּשׁוּעָה יֵשׁ בָּזֶה דְּבָרִים נֶעְלָמִים מְאֹד מְאֹד כִּי מְאֹד עָמְקוּ מַחְשְׁבוֹתָיו יִתְבָּרַךְ (עַיֵּן לְקַמָּן אוֹת ק'), וּבְוַדַּאי הַמְּנִיעָה מִצִּדֵּנוּ מַה שֶּׁאֵין אָנוּ מִתְעוֹרְרִים לְהִתְגַּבֵּר עַל מַה שֶּׁצְּרִיכִין לְהִתְגַּבֵּר כָּרָאוּי, וְגַם הַשֵּׁם יִתְבָּרַךְ חָפֵץ וּמִתְאַוֶּה לִתְפִלָּתָם שֶׁל יִשְׂרָאֵל אֲפִלּוּ שֶׁל הַגָּרוּעַ שֶׁבַּגְּרוּעִים וְרוֹצֶה שֶׁיַּרְבֶּה לְהִתְפַּלֵּל וְלִצְעֹק אֵלָיו יִתְבָּרַךְ יוֹתֵר וְכוּ' עַיֵּן שָׁם).
<h2>ע</h2>
עַל־יְדֵי שְׁלֵמוּת לְשׁוֹן הַקֹּדֶשׁ (הַיְנוּ שֶׁיִּשְׁמֹר אֶת הַלָּשׁוֹן לְקַדֵּשׁ אוֹתוֹ בְּדִבּוּרִים קְדוֹשִׁים שֶׁל תּוֹרָה וּתְפִלָּה וּתְחִנּוֹת וּבַקָּשׁוֹת וְשִׂיחָה בֵּינוֹ לְבֵין קוֹנוֹ וַאֲפִלּוּ בְּלָשׁוֹן שֶׁמְּדַבֵּר בּוֹ, כִּי אַדְּרַבָּא, כְּשֶׁמְּדַבֵּר בֵּינוֹ לְבֵין קוֹנוֹ צָרִיךְ דַּוְקָא לְדַבֵּר בְּלָשׁוֹן שֶׁהוּא מְדַבֵּר בּוֹ, כִּי עַל־יְדֵי־זֶה מְעוֹרֵר לִבּוֹ בְּיוֹתֵר וְכַנַּ"ל), עַל־יְדֵי־זֶה זוֹכִין לְתִקּוּן הַבְּרִית וּלְהַכְנִיעַ אֶת הָרָע הַכּוֹלֵל כָּל הַתַּאֲווֹת רָעוֹת שֶׁהוּא תַּאֲוַת נִאוּף. כִּי מְקָרֵר אֶת חֲמִימוּתוֹ בְּדִבּוּר שֶׁל לְשׁוֹן הַקֹּדֶשׁ הַנַּ"ל בִּבְחִינַת חַם לִבִּי בְּקִרְבִּי וְכוּ' דִּבַּרְתִּי בִּלְשׁוֹנִי, אֲבָל מִי שֶׁאֵינוֹ מְקָרֵר אֶת חֲמִימוּתוֹ בְּדִבּוּר שֶׁל לְשׁוֹן הַקֹּדֶשׁ הַנַּ"ל אָז הָרוּחַ סְעָרָה מְקָרֵר אוֹתוֹ בִּמִקְרֵה לַיְלָה רַחֲמָנָא לִצְלָן. וְכֵן לְהִפּוּךְ עַל־יְדֵי תִּקּוּן הַבְּרִית זוֹכִין לִשְׁלֵמוּת לְשׁוֹן הַקֹּדֶשׁ הַנַּ"ל, כִּי הֵם תְּלוּיִים זֶה בָּזֶה וְעַל־יְדֵי־זֶה זוֹכֶה הָאָדָם לְזַכֵּךְ אֶת פָּנָיו שֶׁיִּהְיוּ פָּנָיו מְאִירוֹת כָּל כָּךְ, עַד שֶׁיּוּכַל כָּל אֶחָד לִרְאוֹת אֶת עַצְמוֹ בְּפָנָיו שֶׁל זֶה הָאִישׁ שֶׁזּוֹכֶה לְתִקּוּן הַבְּרִית וְלִשְׁלֵמוּת לְשׁוֹן הַקֹּדֶשׁ הַנַּ"ל כְּמוֹ בְּמַרְאָה אֵיךְ פָּנָיו מְשֻׁקָּע בַּחֹשֶךְ וְיָשׁוּב בִּתְשׁוּבָה שְׁלֵמָה לְהַשֵּׁם יִתְבָּרַךְ אֲפִלּוּ בְּלֹא תּוֹכָחָה וּבְלֹא מוּסָר וְרַק עַל־יְדֵי הַהַבָּטָה בְּפָנָיו לְבַד (שָׁם, סִימָן י"ט).
<h2>עא</h2>
כָּל אֶחָד כְּפִי תִּקּוּן הַבְּרִית וּכְפִי הִתְקַשְּׁרוּתוֹ לַצַּדִּיקֵי אֱמֶת שֶׁהֵם שׁוֹמְרֵי הַבְּרִית כְּמוֹ כֵן הוּא יָכוֹל לִטְעֹם מְתִיקוּת בְּדִבּוּרֵי הַתְּפִלָּה. וְאָז אַרְיֵה נָחִית לֶאֱכֹל קָרְבָּנוֹ הַיְנוּ תְּפִלָּתוֹ. אֲבָל עַל־יְדֵי פְּגַם הַבְּרִית הוּא בִּבְחִינַת מַיִן מְרִירִין וְכוּ' וְאָז אֵינוֹ יָכוֹל לִטְעֹם מְתִיקוּת בְּדִבּוּרֵי הַתְּפִלָּה. וְאָז כַּלְבָּא נָחִית לֶאֱכֹל קָרְבָּנוֹ הַיְנוּ תְּפִלָּתוֹ. וְדַע, שֶׁעַזֵּי פָּנִים שֶׁיֵּשׁ בַּדּוֹר הֵם הֵם הַכְּלָבִים הָעוֹמְדִים וְחוֹלְקִים עַל תְּפִלָּתוֹ שֶׁל אִישׁ הַיִּשְׂרְאֵלִי שֶׁעֲדַיִן לֹא תִּקֵּן בְּרִיתוֹ בִּשְׁלֵמוּת (שָׁם, סִימָן נ').
(וְכָתַב עַל זֶה בְּסֵפֶר "לִקּוּטֵי עֵצוֹת" אוֹת תְּפִלָּה סִימָן מ"ט. וּמִזֶּה תָּבִין כַּמָּה גָּדוֹל עֲווֹנָם שֶׁל הַחוֹלְקִים עַל תְּפִלַּת אִישׁ הַיִּשְׂרְאֵלִי וְרוֹצִים לְבַלְבֵּל אֶת תְּפִלָּתוֹ כִּי אַף־עַל־פִּי שֶׁזֶּה הָאִישׁ שֶׁהִתְפַּלֵּל לֹא זָכָה עֲדַיִן לְתִקּוּן הַבְּרִית וּמֵחֲמַת זֶה בָּא עָלָיו הַמַּחֲלֹקֶת הַזֹּאת שֶׁהִוא בְּחִינַת כַּלְבָּא נָחִית וְכוּ' כַּנַּ"ל, אֲבָל הַחוֹלְקִים אֵינָם פְּטוּרִים מֵחֲמַת זֶה מֵעָנְשָׁם כִּי הֵם עוֹקְרִים אֶת נַפְשָׁם מִן הַקְּדֻשָּׁה וּמַכְנִיסִים עַצְמָם לִהְיוֹת נִקְרָאִים בְּשֵׁם כְּלָבִים מַמָּשׁ, רַחֲמָנָא לִצְלָן, בְּחִינַת וְהַכְּלָבִים עַזֵּי נֶפֶשׁ עַל־יְדֵי שֶׁחוֹלְקִים עַל תְּפִלָּתוֹ אַף־עַל־פִּי שֶׁלֹּא תִּקֵּן בְּרִיתוֹ בִּשְׁלֵמוּת וְכַנַּ"ל. כִּי בְּוַדַּאי הָאָדָם צָרִיךְ לְיַגֵּעַ עַצְמוֹ לְהִתְפַּלֵּל בְּכָל כֹּחוֹ אַף־עַל־פִּי שֶׁהוּא כְּמוֹ שֶׁהוּא וְאֵינוֹ יָכוֹל לְהַרְגִּישׁ מְתִיקוּת בְּדִבּוּרֵי הַתְּפִלָּה, וְגַם הַיְגִיעָה בְּעַצְמָהּ יְקָרָה מְאֹד, כִּי עַל זֶה נֶאֱמַר: "כִּי עָלֶיךָ הֹרַגְנוּ כָּל הַיּוֹם" וְכוּ', כַּמְבֹאָר בְּמָקוֹם אַחֵר בִּדְבָרָיו זִכְרוֹנוֹ לִבְרָכָה).
וְהִנֵּה עוֹד מוּבָן מִדְּבָרָיו, זִכְרוֹנוֹ לִבְרָכָה, בְּ"לִקּוּטֵי מוֹהֲרַ"ן" חֵלֶק רִאשׁוֹן סִימָן ב' אֲשֶׁר כָּל הַפּוֹגֵם בַּבְּרִית נוֹטְלִין מִמֶּנּוּ הַתְּפִלָּה עַל־יְדֵי הִתְגַּבְּרוּת מַחֲשָׁבוֹת זָרוֹת שֶׁבָּאִים לְבַלְבֵּל תְּפִלָּתוֹ, וְכֵן כָּתַב שָׁם בְּסִימָן ל',אֲשֶׁר כָּל הַבִּלְבּוּלִים שֶׁמֵּעוֹלָם וְכָל הַשְּׁטוּתִים וְכָל עִרְבּוּב דַּעַת שֶׁיֵּשׁ לְהָאָדָם בְּכָל הַיּוֹם בְּאֵיזֶה עֵת שֶׁיִּהְיֶה הַכֹּל כַּאֲשֶׁר לַכֹּל בָּא דַּיְקָא בְּעֵת הַתְּפִלָּה וּמַשְׁמִיעַ אֶת עַצְמוֹ אָז דַּיְקָא, לְבַלְבֵּל אֶת הָאָדָם בִּשְׁעַת תְּפִלָּתוֹ בִּבְחִינַת מִי יְמַלֵּל גְּבוּרוֹת ה', הַיְנוּ מִי שֶׁמְּמַלֵּל גְּבוּרוֹת ה' בְּעֵת הַתְּפִלָּה אָז יַשְׁמִיעַ כָּל תְּהִלָּתוֹ, הַיְנוּ שֶׁמַּשְׁמִיעַ לְעַצְמוֹ כָּל עִרְבּוּבֵי הַדַּעַת שֶׁלּוֹ וְכָל הַבִּלְבּוּלִים שֶׁלּוֹ כִּי תְּהִלָּה הוּא לְשׁוֹן עִרְבּוּב וּבִלְבּוּל כְּמוֹ שֶׁכָּתוּב: "וּבְמַלְאָכָיו יָשִׂים תָּהֳלָה", עַל כֵּן צְרִיכִין הִתְגַּבְּרוּת גָּדוֹל מְאֹד מְאֹד בִּשְׁעַת הַתְּפִלָּה עַל אֵלּוּ הַבִּלְבּוּלִים וְהַמַּחֲשָׁבוֹת זָרוֹת שֶׁבָּאִים וְעוֹלִים עַל לִבּוֹ אָז דַּיְקָא.
וְאִיתָא בִּדְבָרָיו זִכְרוֹנוֹ לִבְרָכָה, בְּ"לִקּוּטֵי מוֹהֲרַ"ן" - תִּנְיָנָא סִימָן קכ"ב לְעִנְיַן הַמַּחֲשָׁבוֹת הַזָּרוֹת שֶׁבַּתְּפִלָּה, כִּי כָּל מַחֲשָׁבָה זָרָה הִיא קְלִפָּה וְקוֹמָה שְׁלֵמָה כַּמּוּבָא, וּכְשֶׁאָדָם עוֹמֵד וּמִתְפַּלֵּל כְּסֵדֶר וְאֵינוֹ מַשְׁגִּיחַ עַל הַמַּחֲשָׁבוֹת זָרוֹת אָז בְּדֶרֶךְ הִלּוּכוּ בִּתְפִלָּתוֹ הוּא מַפִּיל אוֹתָם; לָזֶה חוֹתֵךְ יָד וְלָזֶה חוֹתֵךְ רֶגֶל וְכַיּוֹצֵא בָּזֶה בִּשְׁאָר הָאֵיבָרִים, כְּמוֹ לְמָשָׁל בְּעִנְיַן מִלְחָמָה כְּשֶׁצָּרִיךְ לֵילֵךְ וְלַעֲבֹר בֵּין הַרְבֵּה רוֹצְחִים וְאוֹרְבִים וּכְשֶׁהוּא גִּבּוֹר וְעוֹבֵר בֵּינֵיהֶם, אָז בְּדֶרֶךְ הִלּוּכוּ הוּא מַפִּיל אוֹתָם; לָזֶה חוֹתֵךְ יָד בְּדֶרֶךְ הִלּוּכוּ וּמַפִּילוֹ וְלָזֶה רֶגֶל וְכוּ' וְכֵן הוּא מַמָּשׁ בְּעִנְיַן הַתְּפִלָּה, כְּשֶׁמִּתְגַּבֵּר לְהִתְפַּלֵּל כְּסֵדֶר וְלִבְלִי לְהִסְתַּכֵּל עַל הַמַּחֲשָׁבוֹת זָרוֹת כְּלָל אָז הוֹרֵג אוֹתָם אוֹ חוֹתֵךְ מֵהֶם אֵיבָרִים אֵיבָרִים כַּנַּ"ל.
וְכֵן מְבֹאָר עוֹד בִּדְבָרָיו זִכְרוֹנוֹ לִבְרָכָה, בְּלִקּוּטֵי א' סִימָן ע"ב, שֶׁאֵין צְרִיכִין לְהִסְתַּכֵּל עֲלֵיהֶם כְּלָל וְלִבְלִי לְהַבִּיט לְאַחֲרָיו כְּלָל, רַק לֵילֵךְ כְּסֵדֶר בִּתְפִלָּתוֹ וְעַל־יְדֵי־זֶה מִמֵּילָא יִסְתַּלְּקוּ וְאִם לֹא יַסִּיחַ דַּעְתּוֹ מֵהֶם אָז אַדְּרַבָּא, יִתְגַּבְּרוּ עָלָיו בְּיוֹתֵר כְּמוֹ הָאָדָם הַבּוֹרֵחַ מֵאֵיזֶה דָּבָר וּמִסְתַּכֵּל מִן הַצַּד כִּלְאַחַר יָד עַל זֶה הַדָּבָר שֶׁבָּרַח מִמֶּנּוּ אָז הַדָּבָר הַזֶּה מִתְגַּבֵּר עָלָיו בְּיוֹתֵר כֵּן הוּא מַמָּשׁ בְּעִנְיַן הַמַּחֲשָׁבוֹת.
וְכֵן מְבֹאָר עוֹד בִּדְבָרָיו זִכְרוֹנוֹ לִבְרָכָה, שֶׁהַמַּחֲשָׁבָה בְּיַד הָאָדָם לְהַטּוֹתָהּ כִּרְצוֹנוֹ. וַאֲפִלּוּ אִם כְּבָר הֻרְגְּלָה מַחֲשַׁבְתּוֹ לָצֵאת לַחוּץ הַרְבֵּה, אַף־עַל־פִּי־כֵן בְּיַד הָאָדָם לְהַטּוֹתָהּ בְּכָל פַּעַם לְהַדֶּרֶךְ הַיָּשָׁר כִּי אִי אֶפְשָׁר שֶׁיִּהְיוּ שְׁנֵי מַחֲשָׁבוֹת בְּיַחַד בְּשׁוּם אֹפֶן עַיֵּן שָׁם. וְעַל כֵּן בְּוַדַּאי כְּשֶׁיִּתְגַּבֵּר לַחֲשֹׁב רַק בְּדִבּוּרֵי הַתְּפִלָּה בְּוַדַּאי תִּדָּחֶה הַמַּחֲשָׁבָה זָרָה.
וְעַיֵּן בְּ"לִקּוּטֵי הֲלָכוֹת" הִלְכוֹת תְּפִלִּין הֲלָכָה ו' שֶׁזֶּה בְּחִינַת עֹמֶר שְׂעוֹרִים שֶׁצְּרִיכִין אַחַר יְצִיאַת מִצְרַיִם לִסְפֹּר הַיָּמִים לָעֹמֶר. הַיְנוּ כִּי הַשְּׂעוֹרִים שֶׁהוּא מַאֲכַל בְּהֵמָה שֶׁהִיא בְּחִינַת כֹּחַ הַמְדַמֶּה שֶׁמִּשָּׁם כָּל הַבִּלְבּוּלִים וְכָל הַהִרְהוּרִים וְכָל הַמַּחֲשָׁבוֹת זָרוֹת שֶׁהֵם בְּחִינַת שְׂעָרוֹת מוֹתְרֵי מֹחִין כַּיָּדוּעַ. כֻּלָּם הֵם בִּבְחִינַת עֹמֶר וּמִדָּה כְּמוֹ כְּלִי שֶׁמַּחֲזֶקֶת מִדָּה אַחַת וְיוֹתֵר מִזֶּה אִי אֶפְשָׁר לִכְנֹס בָּהּ, כְּמוֹ כֵן הַמֹּחַ הוּא כְּלִי שֶׁאֵינוֹ יָכוֹל לִכְנֹס בּוֹ כִּי־אִם מַחֲשָׁבָה אַחַת וְיוֹתֵר מִזֶּה אִי אֶפְשָׁר לִכְנֹס בּוֹ בְּבַת אַחַת וְזֶה שְׂעוֹרִים לְשׁוֹן שְׂעָרוֹת שֶׁהֵם הַמַּחֲשָׁבוֹת כַּנַּ"ל. וְזֶה שֶׁסּוֹפְרִין הַיָּמִים לָעֹמֶר, הַיְנוּ כִּי הַיָּמִים שֶׁהֵם הַחִיּוּת שֶׁל הָאָדָם כִּי כָּל יְמֵי חַיָּיו שֶׁל הָאָדָם נִכְלָלִים בַּיָּמִים וּבַזְּמַן וְעִקַּר הַחִיּוּת הוּא הַחָכְמָה שֶׁבַּמֹּחַ, כְּמוֹ שֶׁכָּתוּב הַחָכְמָה תְּחַיֶּה וּמִשָּׁם כָּל הַמַּחֲשָׁבוֹת וְכֻלָּם הֵם בִּבְחִינַת עֹמֶר וּמִדָּה כַּנַּ"ל.
וְעַל כֵּן אַחַר יְצִיאַת מִצְרַיִם צְרִיכִין לְהָבִיא עֹמֶר שְׂעוֹרִים וְלַהֲנִיפוֹ וְלִמְנוֹת יְמֵי הַסְּפִירָה מֵאוֹתוֹ הַיּוֹם, כִּי עִקַּר הַטָּהֳרָה מִזֻּהֲמַת מִצְרַיִם שֶׁהִיא עֶרְוַת הָאָרֶץ פְּגַם הַבְּרִית הוּא עַל־יְדֵי טָהֳרַת הַמַּחֲשָׁבָה כַּיָּדוּעַ, וְעַל־יְדֵי מִצְוַת הָעֹמֶר שְׂעוֹרִים וִימֵי הַסְּפִירָה יְכוֹלִים לִזְכּוֹת לְבָרֵר הַמְדַמֶּה שֶׁמִּמֶּנּוּ כָּל הַמַּחֲשָׁבוֹת וְהַבִּלְבּוּלִים. וּלְהַמְשִׁיךְ עַל עַצְמוֹ קְדֻשָּׁה שֶׁיִּשְׁמֹר אֶת עַצְמוֹ מֵעַתָּה עַל כָּל פָּנִים לִתְפֹּס מַחֲשַׁבְתּוֹ לְבַל תֵּצֵא לַחוּץ וְשֶׁיֵּדַע הֵיטֵב, כִּי אִי אֶפְשָׁר שֶׁיִּהְיוּ שְׁנֵי מַחֲשָׁבוֹת בְּיַחַד בְּשׁוּם אֹפֶן וְהַמֹּחַ הוּא רַק עֹמֶר וּמִדָּה וּכְלִי שֶׁאֵינוֹ יָכוֹל לִכְנֹס בָּהּ רַק מַחֲשָׁבָה אַחַת וְעַל כֵּן יָכוֹל לִבְרֹחַ מֵהַמַּחֲשָׁבוֹת רָעוֹת רַק בְּשֵׁב וְאַל תַּעֲשֶׂה, הַיְנוּ שֶׁלֹּא לַחֲשֹׁב אוֹתָהּ מַחֲשָׁבָה רַק יַעֲמִיק מַחֲשַׁבְתּוֹ הֵיטֵב בְּדִבְרֵי תְּפִלָּתוֹ וְעַל־יְדֵי־זֶה בְּוַדַּאי תִּדָּחֶה הַמַּחֲשָׁבָה הָרָעָה כַּנַּ"ל.
וְעַיֵּן בְּסֵפֶר "עָלִים לִתְרוּפָה" מִכְתָּב שי"ב וּבְמִכְתָּב שי"ג שֶׁכָּתַב שָׁם, וְהַסִּימָן שֶׁל עֹמֶר שְׂעוֹרִים אַל יַעֲבֹר מִדַּעְתְּךָ, וּמְחַזֵּק שָׁם בָּזֶה אֶת הָאָדָם גַּם לְעִנְיַן הִתְבּוֹדְדוּת וְשִׂיחָה בֵּינוֹ לְבֵין קוֹנוֹ. וְכָתַב שָׁם וְהָעִקָּר שֶׁלֹּא לַחֲשֹׁב הַרְבֵּה עַל הֶעָבָר וְעַל לְהַבָּא רַק לְהִסְתַּכֵּל עַל הַתַּכְלִית בְּאוֹתָהּ שָׁעָה וְלַעֲשׂוֹת מַה שֶּׁתּוּכַל שֶׁיַּצְלִיחַ לְךָ לָנֶצַח, כִּי כָּל דִּבּוּר וְדִבּוּר שֶׁל תּוֹרָה וּתְפִלָּה וְשִׂיחָה בֵּינוֹ לְבֵין קוֹנוֹ הַכֹּל הוּא הַצְלָחַת הַנֶּפֶשׁ הַצְלָחָה נִפְלָאָה שֶׁאֵין לָהּ שִׁעוּר עַיִן לֹא רָאֲתָה וְכוּ'. וּבִפְרָט שֶׁאָנוּ רוֹאִים שֶׁהַבַּעַל דָּבָר עוֹשֶׂה אֶת שֶׁלּוֹ הָרַחֲמָן יַצִּילֵנוּ אָנוּ מְחֻיָּבִים לַעֲשׂוֹת אֶת שֶׁלָּנוּ לְדַבֵּר בֵּינוֹ לְבֵין קוֹנוֹ לְפָרֵשׁ שִׂיחָתוֹ לְפָנָיו יִתְבָּרַךְ, וְעַל־יְדֵי־זֶה יַמְשִׁיךְ עַל עַצְמוֹ הֶאָרַת וּקְדֻשַּׁת הַנְּקֻדָּה טוֹבָה שֶׁיֵּשׁ בּוֹ לְקַשְּׁרָהּ אֶל לִבּוֹ בְּקֶשֶׁר אַמִּיץ וְחָזָק וְכוּ'. עַיֵּן שָׁם. וְעַל־יְדֵי־זֶה יִזְכֶּה לְהָסִיר מִלִּבּוֹ כָּל הַחֲרָפוֹת שֶׁהֵם הַתַּאֲווֹת רָעוֹת וְהָאַהֲבוֹת רָעוֹת הַשּׁוֹבְרִים לִבּוֹ שֶׁל הָאָדָם בְּחִינַת חֶרְפָּה שָׁבְרָה לִבִּי וְכַנַּ"ל בְּסִימָן נ"ז, עַיֵּן שָׁם.
מַאֲמָרִים מֵהִתְבּוֹדְדוּת מִסִּפְרֵי לִקּוּטֵי הֲלָכוֹת
<h2>עב</h2>
עִקַּר הַמֹּחִין שֶׁל הַתְּפִלִּין שֶׁהֵם בְּחִינַת דְּבֵקוּת (כַּנַּ"ל בְּסִימָן נ"ח) הוּא בְּחִינַת תְּפִלָּה וְהִתְבּוֹדְדוּת. כִּי עִקַּר הַדְּבֵקוּת הוּא תְּפִלָּה, כְּמוֹ שֶׁמְּבֹאָר בְּמָקוֹם אַחֵר וְעַל שֵׁם זֶה נִקְרָאִין תְּפִלִּין לְשׁוֹן תְּפִלָּה. בְּחִינַת נַפְתּוּלֵי אֱלֹהִים נִפְתַּלְתִּי, וּפֵרֵשׁ רַשִׁ"י מִלְּשׁוֹן עִקֵּשׁ וּפְתַלְתֹּל נִתְעַקַּשְׁתִּי וְהִפְצַרְתִּי פְּצִירוֹת וּפְתִילִים הַרְבֵּה לַמָּקוֹם לִהְיוֹת שָׁוָה עִם אֲחוֹתִי. וְגַם יָכֹלְתִּי שֶׁהִסְכִּים עַל יָדִי.
וּבִבְחִינָה זוֹ צְרִיכִין לְהַרְבּוֹת בִּתְפִלָּה וְהִתְבּוֹדְדוּת מְאֹד מְאֹד כָּל יָמָיו שֶׁזֶּה הָעִקָּר, וְצָרִיךְ לִהְיוֹת עַקְשָׁן גָּדוֹל בָּזֶה מְאֹד מְאֹד. שֶׁאַף־עַל־פִּי שֶׁנִּדְמֶה לוֹ שֶׁדְּבָרָיו אֵינָם מוֹעִילִים כְּלָל וְהוּא רָחוֹק מִדְּבָרָיו מְאֹד. וְזֶה יָמִים וְשָׁנִים שֶׁעוֹסֵק בָּזֶה וַעֲדַיִן לֹא פָּעַל כְּלָל. אַף־עַל־פִּי־כֵן צָרִיךְ לִהְיוֹת עַקְשָׁן בָּזֶה. כְּמוֹ הָעַקְשָׁן מַמָּשׁ שֶׁעוֹשֶׂה הַדָּבָר בְּלִי שׁוּם טַעַם, כֵּן צְרִיכִין עַקְשָׁנוּת גָּדוֹל מְאֹד בְּכָל עֲבוֹדַת הַשֵּׁם בְּכָל עֻבְדָּא וְעֵצָה, אֲבָל עִקַּר עַקְשָׁנוּת בְּיוֹתֵר צְרִיכִין בִּתְפִלָּה וְתַחֲנוּנִים וְהָעִקָּר בְּשִׂיחוֹת שֶׁל הִתְבּוֹדְדוּת. כִּי צְרִיכִין לְהִתְחַזֵּק מְאֹד לְהַרְבּוֹת בְּהִתְבּוֹדְדוּת וְשִׂיחָה בֵּינוֹ לְבֵין קוֹנוֹ. אַף־עַל־פִּי שֶׁתִּהְיֶה בְּדֶרֶךְ עִקֵּשׁ וּפְתַלְתֹּל כַּמָּה פְּעָמִים בְּלִי טַעַם וָרֵיחַ. כִּי לֹא בָזָה וְלֹא שִׁקַּץ עֱנוּת עָנִי אַף־עַל־פִּי שֶׁרָאוּי לְבַזּוֹתוֹ וּלְשַׁקְּצוֹ אַף־עַל־פִּי־כֵן הַשֵּׁם יִתְבָּרַךְ מָלֵא רַחֲמִים בְּכָל עֵת.
וְעַיֵּן בַּזֹּהַר הַקָּדוֹשׁ פָּרָשַׁת בָּלָק דַּף קצ"ה מַאֲרִיךְ מְאֹד בְּגֹדֶל יִקְרַת תְּפִלַּת הֶעָנִי. עַיֵּן שָׁם וְכָל זֶה נֶאֱמַר אֲפִלּוּ בְּעָנִי סְתַּם שֶׁמִּתְפַּלֵּל עַל צְרָכָיו עַל דָּחְקוֹ וַעֲנִיּוּתוֹ בְּגַשְׁמִיּוּת, מִכָּל שֶׁכֵּן וְכָל שֶׁכֵּן כְּשֶׁמַּתְחִיל הָאָדָם לְרַחֵם עַל עַצְמוֹ וּמַרְגִּישׁ עֲנִיּוּתוֹ וְדָחְקוֹ בְּמַעֲשִׂים טוֹבִים וְטוֹעֵן לִפְנֵי הַשֵּׁם יִתְבָּרַךְ וּמִתְחַנֵּן אֵלָיו לְקָרְבוֹ לַעֲבוֹדָתוֹ. וְשׁוֹפֵךְ לִבּוֹ לְפָנָיו בִּבְכִיָּה וְתַחֲנוּנִים. כַּמָּה וְכַמָּה יְקָרָה תְּפִלָּה זוֹ בְּעֵינֵי הַשֵּׁם יִתְבָּרַךְ יוֹתֵר מִכָּל הַתְּפִלּוֹת שֶׁבָּעוֹלָם. וְאַף־עַל־פִּי שֶׁזֶּה כַּמָּה שֶׁמִּתְפַּלֵּל וּמִתְבּוֹדֵד וְנִדְמֶה לוֹ שֶׁלֹּא פָּעַל כְּלָל, אַף־עַל־פִּי־כֵן כָּל דִּבּוּר וְדִבּוּר אֵינוֹ נֶאֱבָד וְכֻלָּם מְנוּיִים וּסְפוּרִים וּגְנוּזִים בְּאוֹצְרוֹתָיו יִתְבָּרַךְ וְגַם כִּי אִי אֶפְשָׁר לְהָאָדָם כְּלָל לֵידַע בְּזֶה הַגּוּף אִם פָּעַל בַּעֲבוֹדַת הַשֵּׁם אִם לָאו. וַאֲפִלּוּ אִם לֹא פָּעַל כָּל יָמָיו כִּי אִם כְּחוּט הַשַּׂעֲרָה אַחַת גַּם זֶה יָקָר מִכָּל חַיֵּי הָעוֹלָם הַזֶּה וְעַל כֵּן צְרִיכִין לְהִתְחַזֵּק בָּזֶה מְאֹד בְּלִי שִׁעוּר, וּכְשֶׁיִּהְיֶה חָזָק כַּנַּ"ל בִּבְחִינַת: "נַפְתּוּלֵי אֱלֹהִים נִפְתַּלְתִּי", אָז סוֹף כָּל סוֹף בְּוַדַּאי יִזְכֶּה לִפְעֹל בַּקָּשָׁתוֹ וּלְהִתְקָרֵב לְהַשֵּׁם יִתְבָּרַךְ בֶּאֱמֶת וְלִהְיוֹת שָׁוֶה עִם אֶחָיו הַכְּשֵׁרִים וְהַצַּדִּיקִים (לִקּוּטֵי הַלָכוֹת, הִלְכוֹת תְּפִלִּין, הֲלָכָה ה').
<h2>עג</h2>
הַהִתְבּוֹדְדוּת צָרִיךְ לִהְיוֹת עַד שֶׁיְּבַטֵּל אֶת עַצְמוֹ אֶל הַשֵּׁם יִתְבָּרַךְ לְגַמְרֵי שֶׁיְּבַטֵּל כָּל רְצוֹנוֹתָיו לִרְצוֹן הַשֵּׁם יִתְבָּרַךְ. וְזֶה בְּחִינַת מִשְׁפָּט שֶׁצָּרִיךְ הָאָדָם לִשְׁפֹּט אֶת עַצְמוֹ וּלְיַשֵּׁב אֶת עַצְמוֹ עַל כָּל דָּבָר, אִם כָּךְ רָאוּי לוֹ לְבַלּוֹת יָמָיו וְכוּ', וְעִקַּר הִתְבּוֹדְדוּת וְהַשִּׂיחָה צָרִיךְ לִהְיוֹת בְּהִתְחַזְּקוּת רְצוֹנוֹת טוֹבִים לְהַשֵּׁם יִתְבָּרַךְ וִיסַלֵּק מַחֲשַׁבְתּוֹ מִכָּל הַבְלֵי הָעוֹלָם וִיבַטֵּל רְצוֹנוֹ אֵלָיו יִתְבָּרַךְ, עַד שֶׁמִּכָּל אַרְבַּע רוּחוֹת הָעוֹלָם שֶׁנִּתְפַּזֵּר דַּעְתּוֹ לְשָׁם יָשׁוּב מִכֻּלָּם לְדָלֶ"ת דְּאֶחָד לְהִכָּלֵל בְּאַחְדוּתוֹ וּרְצוֹנוֹ יִתְבָּרַךְ, וְעַל־פִּי רֹב בִּשְׁעַת הִתְבּוֹדְדוּת וְיִשּׁוּב הַדַּעַת רוֹאֶה בְּעַצְמוֹ שֶׁאֵין לוֹ שׁוּם מָקוֹם בְּכָל אַרְבַּע רוּחוֹת הָעוֹלָם לִבְרֹחַ לְשָׁם וּלְהִתְחַבֵּא שָׁם מִפִּגְעֵי הָעוֹלָם בְּגַשְׁמִיּוּת וּבְרוּחָנִיּוּת בְּגוּף וָנֶפֶשׁ וּמָמוֹן בְּחִינַת אָנָה אֵלֵךְ מֵרוּחֶךָ וְכוּ' עַד שֶׁרוֹאֶה שֶׁאֵין לוֹ מָנוֹס כִּי אִם אֵלָיו יִתְבָּרַךְ לְבַד בִּבְחִינַת כִּי מִמְּךָ נַסְתִּי וְשַׁבְתִּי עָדֶיךָ. כִּי הַשֵּׁם יִתְבָּרַךְ נִמְצָא בְּכָל עֵת לְכָל קוֹרְאָיו, אֲפִלּוּ אִם נִתְעוּ כְּמוֹ שֶׁנִּתְעוּ. כִּי רַחֲמָיו אֵינָם כָּלִים לְעוֹלָם וְכָל מִי שֶׁזּוֹכֶה לְהִתְחַזֵּק בָּזֶה לִהְיוֹת רְצוֹנוֹ חָזָק תָּמִיד אֶל הָאֱמֶת וְלֹא יַרְפֶּה אֶת הָרָצוֹן הַטּוֹב אֲפִלּוּ אִם יַעֲבֹר עָלָיו מָה בְּוַדַּאי סוֹף כָּל סוֹף יִהְיֶה אַחֲרִיתוֹ טוֹב. וְאֵלּוּ שֶׁרְגִילִין בְּהִתְבּוֹדְדוּת הֵם בְּטוּחִים מִכָּל צַר וְאוֹיֵב וּמַשְׂטִין כִּי הֵם מַסְתִּירִים עַצְמָם בְּצֵל כְּנָפָיו יִתְבָּרַךְ תָּמִיד וּמִי זֶה עָרֵב אֶת לִבּוֹ לָגֶשֶׁת אֶל הַשֵּׁם יִתְבָּרַךְ שֶׁהֵם מַסְתִּירִים עַצְמָם אֶצְלוֹ יִתְבָּרַךְ בְּחִינַת כִּי אַתָּה ה' מַחְסִי.
וְזֶה בְּחִינַת וַיִּשְׁכֹּן יִשְׂרָאֵל בֶּטַח בָּדָד וְכוּ' בְּחִינַת: "כִּי אַתָּה ה' לְבָדָד לָבֶטַח תּוֹשִׁיבֵנִי", שֶׁעַל־יְדֵי הִתְבּוֹדְדוּת שׁוֹכְנִים בֶּטַח. עַיֵּן שָׁם שֶׁמְּפָרֵשׁ בָּזֶה אֶת הַכָּתוּב הֶן עָם לְבָדָד יִשְׁכֹּן, שֶׁהֵם מִתְבּוֹדְדִים בֵּינָם לְבֵין עַצְמָם הֵיטֵב הֵיטֵב מַה יִהְיֶה סוֹפָם וְתַכְלִיתָם שֶׁזֶּהוּ כָּל עִנְיַן הַשִּׂיחָה בֵּינוֹ לְבֵין קוֹנוֹ, וּבַגּוֹיִם לֹא יִתְחַשָּׁב שֶׁאֵינָם חוֹשְׁבִים בְּדַעְתָּם מַעֲשֵׂה הַגּוֹיִים שֶׁרוֹדְפִים אַחַר הַמָּמוֹן, מִי מָנָה עֲפַר יַעֲקֹב, מַה שֶּׁנַּעֲשֶׂה מִכָּל פְּסִיעָה וּפְסִיעָה מִזֶּה שֶׁהוֹלְכִים לִדְבַר מִצְוָה לְהִתְבּוֹדֵד וּלְיַשֵּׁב עַצְמוֹ הֵיטֵב וּמִסְפָּר אֶת רֹבַע יִשְׂרָאֵל בְּחִינַת אַרְבָּעָה דְּגָלִים בְּחִינַת דָּלֶ"ת דְּאֶחָד כַּנַּ"ל, עַיֵּן שָׁם כָּל זֶה בַּאֲרִיכוּת (שָׁם, הִלְכוֹת בִּרְכוֹת הַשַּׁחַר, הֲלָכָה ה).
<h2>עד</h2>
כְּשֶׁבָּא לְפָרֵשׁ שִׂיחָתוֹ לִפְנֵי הַשֵּׁם יִתְבָּרַךְ וְאֵינוֹ יָכוֹל לִפְתֹּחַ פִּיו כְּלָל אַף־עַל־פִּי־כֵן הוּא צָרִיךְ לְהִתְחַזֵּק לְבַקֵּשׁ רַחֲמִים שֶׁיְּסַיְּעוּהוּ מִלְּמַעְלָה וִיאַמְּצוּ אֶת כֹּחוֹ שֶׁיִּהְיֶה יָכוֹל לְבַקֵּשׁ רַחֲמִים וּכְמוֹ שֶׁאָמְרוּ חֲזַ"ל בְּסַנְהֶדְרִין, לְעוֹלָם יְבַקֵּשׁ אָדָם רַחֲמִים שֶׁיִּהְיֶה הַכֹּל מְאַמְּצִין אֶת כֹּחוֹ, וּפֵרֵשׁ רַשִׁ"י שֶׁיְּסַיְּעוּהוּ מַלְאֲכֵי הַשָּׁרֵת לְבַקֵּשׁ רַחֲמִים וְכוּ', עַיֵּן שָׁם (שָׁם, אוֹת צ"ז).
<h2>עה</h2>
עַל־יְדֵי אֲמִירַת תְּהִלִּים שֶׁכּוֹלֵל כָּל הַמ"ט שַׁעֲרֵי תְּשׁוּבָה שֶׁהֵם בְּחִינַת אַרְבָּעִים וְתִשְׁעָה אוֹתִיּוֹת הַשְּׁבָטִים כַּמּוּבָא לְעֵיל בְּסִימָן א', וְנִתְיַסֵּד עַל־יְדֵי דָּוִד מֶלֶךְ יִשְׂרָאֵל שֶׁהוּא בְּחִינַת מָשִׁיחַ, שֶׁיִּזְכֶּה לְהַשִּׂיג שַׁעַר הַחֲמִשִּׁים שֶׁל קְדֻשָּׁה כַּמּוּבָא וְעַל־יְדֵי הִתְבּוֹדְדוּת וְשִׂיחָה בֵּינוֹ לְבֵין קוֹנוֹ שֶׁזֶּה גַּם כֵּן בְּחִינַת תְּהִלִּים כַּמְבֹאָר בְּמָקוֹם אַחֵר, נִמְשָׁךְ הֶאָרָה מֵהִתְנוֹצְצוּת מָשִׁיחַ, שֶׁעַל־יְדֵי־זֶה יִהְיוּ יְכוֹלִין לְפָרֵשׁ שִׂיחָתוֹ עַל הַכֹּל וּלְבַקֵּשׁ מֵהַשֵּׁם יִתְבָּרַךְ עַל זֶה בְּעַצְמוֹ שֶׁנּוּכַל לְבַקְשׁוֹ, הֲשִׁיבֵנוּ ה' אֵלֶיךָ בֶּאֱמֶת. עַד שֶׁזֶּה בְּעַצְמוֹ יִהְיֶה נֶחֱשָׁב לְהִתְעוֹרְרוּת מִלְּמַטָּה שֶׁלָּנוּ וְעַל־יְדֵי־זֶה יִהְיֶה נִמְשָׁךְ עָלֵינוּ הֶאָרָה גְדוֹלָה לִתְשׁוּבָה גַּם מִלְּמַעְלָה, בְּחִינַת: "שׁוּבוּ אֵלַי וְאָשׁוּבָה אֲלֵיכֶם".
כִּי בֶּאֱמֶת כָּל צַעֲקָתוֹ שֶׁל הַשֵּׁם יִתְבָּרַךְ שֶׁצּוֹעֵק אֵלֵינוּ שׁוּבוּ אֵלַי וְכוּ' כַּוָּנָתוֹ זֶה בְּעַצְמוֹ שֶׁאֲנַחְנוּ נִצְעַק אֵלָיו תָּמִיד הֲשִׁיבֵנוּ וְכוּ', וְזֶה יִהְיֶה נֶחֱשָׁב לְהִתְעוֹרְרוּת שֶׁלָּנוּ כְּאִלּוּ אָנוּ שָׁבִים אֵלָיו מֵעַצְמֵנוּ, רַק שֶׁאֵין אָנוּ מְבִינִים כַּוָּנָתוֹ הַקְּדוֹשָׁה וְעַל־יְדֵי אֲמִירַת תְּהִלִּים וְהִתְבּוֹדְדוּת נִמְשָׁךְ הֶאָרָה מִשַּׁעַר הַחֲמִשִּׁים שֶׁל הַקְּדֻשָּׁה שֶׁהוּא הַשֵּׂכֶל הַנִּפְלָא הַזֶּה הַנַּ"ל שֶׁכּוֹלֵל הַכֹּל מִתַּתָּא לְעֵלָּא וּמֵעֵלָּא לְתַתָּא.
כִּי אָמְרוּ רַבּוֹתֵינוּ זִכְרוֹנָם לִבְרָכָה, "מִזְמוֹר לְדָוִד" "לְדָוִד מִזְמוֹר". לִפְעָמִים אוֹמֵר שִׁירָה וְאַחַר־כָּךְ שׁוֹרָה עָלָיו רוּחַ הַקֹּדֶשׁ וְלִפְעָמִים לְהִפּוּךְ, הַיְנוּ כַּנַּ"ל שֶׁמִּזְמוֹרֵי תְּהִלִּים כְּלוּלִים מִשְּׁנֵי הַבְּחִינוֹת מֵאִתְעָרוּתָא דִּלְתַתָּא קֹדֶם וּמֵאִתְעָרוּתָא דִּלְעֵלָּא קֹדֶם, וְעַל כֵּן עַל־יְדֵי אֲמִירַת תְּהִלִּים וְהִתְבּוֹדְדוּת נִתַּקֵּן הַכֹּל שֶׁנּוּכַל לְבַקְּשׁוֹ הֲשִׁיבֵנוּ וְכוּ' נִמְצָא שֶׁהַכֹּל מֵאִתּוֹ יִתְבָּרַךְ וְאַף־עַל־פִּי־כֵן יִהְיֶה נֶחֱשָׁב לְהִתְעוֹרְרוּת שֶׁלָּנוּ מֵאַחַר שֶׁאָנוּ מִתְעוֹרְרִים עַל כָּל פָּנִים לְבַקֵּשׁ אוֹתוֹ עַל זֶה, וְעַל־יְדֵי־זֶה נִזְכֶּה בְּוַדַּאי לִתְשׁוּבָה שְׁלֵמָה.
וּבְוַדַּאי הוּא עֵצָה גְּדוֹלָה וְקַלָּה שֶׁהַכֹּל יְכוֹלִין לִזְכּוֹת לִתְשׁוּבָה וּלְחַיֵּי עוֹלָם הַבָּא עַל־יְדֵי הַדִּבּוּר לְבַד, אַךְ גַּם עַל זֶה יֵשׁ מְנִיעָה גְּדוֹלָה, כִּי הַבַּעַל דָּבָר הִנִּיחַ עַצְמוֹ עַל זֶה מְאֹד לְהַטְרִיד אֶת כָּל אָדָם בְּטִרְדַּת הַפַּרְנָסָה שֶׁעַל־יְדֵי־זֶה עִקַּר הַנְּפִילָה לִכְנֶסֶת יִשְׂרָאֵל לְשַׁעַר הַחֲמִשִּׁים שֶׁל הַטֻּמְאָה, עַד שֶׁאֵינוֹ מַנִּיחוֹ לַעֲסֹק אֲפִלּוּ בְּעֵצָה קַלָּה כָּזֹאת לִצְעֹק לְהַשֵּׁם יִתְבָּרַךְ כָּרָאוּי, אֲבָל בֶּאֱמֶת גַּם זֶה אֵינוֹ מְנִיעָה כְּלָל כִּי צְרִיכִין לְהַזְכִּיר אֶת עַצְמוֹ שֶׁאִי אֶפְשָׁר בְּשׁוּם אֹפֶן לְהַמְשִׁיךְ לְעַצְמוֹ פַּרְנָסָתוֹ עַל־יְדֵי יְגִיעָתוֹ וְטָרְחוֹ כִּי זֶהוּ כְּפִירָה לוֹמַר חַס וְשָׁלוֹם, כֹּחִי וְעֹצֶם יָדִי עָשָׂה וְכוּ', רַק צְרִיכִין לְהַאֲמִין שֶׁכָּל הַפַּרְנָסָה נִמְשֶׁכֶת רַק מֵאִתּוֹ יִתְבָּרַךְ בִּישׁוּעַת הַשֵּׁם וּבְחַסְדּוֹ, וְעַל־יְדֵי־ זֶה אֲפִלּוּ הַבַּעַל מְלָאכָה וּמַשָּׂא וּמַתָּן יָכוֹל לִמְצֹא לְנַפְשׁוֹ כַּמָּה שָׁעוֹת בְּיוֹם שֶׁיַּעֲסֹק בָּהֶם בַּאֲמִירַת תְּהִלִּים וְהִתְבּוֹדְדוּת לְפָרֵשׁ שִׂיחָתוֹ לְפָנָיו יִתְבָּרַךְ כַּנַּ"ל, וְעַל־יְדֵי־זֶה יִזְכֶּה בְּוַדַּאי לִתְשׁוּבָה שְׁלֵמָה בִּבְחִינַת: "קְחוּ עִמָּכֶם דְּבָרִים וְשׁוּבוּ אֶל ה'", וְאָמְרוּ רַבּוֹתֵינוּ זִכְרוֹנָם לִבְרָכָה: אֵינִי מְבַקֵּשׁ אֶלָּא דְּבָרִים כִּי עַל־יְדֵי שֶׁנִּתְעוֹרֵר עַל כָּל פָּנִים בְּדִבּוּרִים קְדוֹשִׁים לְבַקְּשׁוֹ הֲשִׁיבֵנוּ וְכוּ' וְכַנַּ"ל זֶה יִהְיֶה נֶחֱשָׁב לְהִתְעוֹרְרוּת שֶׁלָּנוּ וְנִזְכֶּה עַל־יְדֵי־זֶה לִתְשׁוּבָה שְׁלֵמָה וְהָבֵן הֵיטֵב, כִּי בְּלִי שׁוּם הִתְעוֹרְרוּת כְּלָל בְּוַדַּאי אִי אֶפְשָׁר לְהִתְקָרֵב.
גַּם עַל־יְדֵי אֲמִירַת תְּהִלִּים זוֹכִין לְקַבֵּל הֶאָרָה מֵהָעֵצוֹת הַקְּדוֹשׁוֹת, הַנִּמְשָׁכִים מֵהִתְנוֹצְצוּת מָשִׁיחַ מִשַּׁעַר הַחֲמִשִּׁים שֶׁל הַקְּדֻשָּׁה, וּכְלַל הָעֵצוֹת כְּלוּלִים בְּסֵפֶר תְּהִלִּים (שֶׁהֵם חַסְדֵּי דָּוִד הַנֶּאֱמָנִים שֶׁהֵם בְּחִינַת נֶצַח וָהוֹד בְּחִינַת עֵצוֹת קְדוֹשׁוֹת וְנִפְלָאוֹת מְאֹד כַּיָּדוּעַ, שֶׁחַסְדֵּי דָּוִד הֵם בְּחִינַת נֶצַח וָהוֹד בְּחִינַת עֵצוֹת) הַיְנוּ לִצְעֹק תָּמִיד לְהַשֵּׁם יִתְבָּרַךְ יִהְיֶה אֵיךְ שֶׁיִּהְיֶה כַּנַּ"ל וְעַל־יְדֵי־זֶה יְכוֹלִין לָצֵאת וְלַעֲלוֹת מִכָּל הַנְּפִילוֹת וְהַיְרִידוֹת שֶׁבָּעוֹלָם אֲפִלּוּ מִבְּחִינַת שַׁעַר הַחֲמִשִּׁים שֶׁל הַטֻּמְאָה שֶׁהַבַּעַל דָּבָר מַטְרִיד אֶת כָּל אָדָם בְּתַאֲווֹת מָמוֹן וְטִרְדַּת הַפַּרְנָסָה כָּל יְמֵי חַיָּיו, עַד שֶׁאֵין לוֹ פְּנַאי כְּלָל אֲפִלּוּ לִצְעֹק לְהַשֵּׁם יִתְבָּרַךְ כַּנַּ"ל.
וְזֶה בְּחִינַת מַעֲלַת הַמִּזְמוֹר תְּהִלָּה לְדָוִד שֶׁאָמְרוּ רַבּוֹתֵינוּ זִכְרוֹנָם לִבְרָכָה, כָּל הָאוֹמְרוֹ שָׁלֹשׁ פְּעָמִים בְּכָל יוֹם מֻבְטָח לוֹ שֶׁהוּא בֶּן עוֹלָם הַבָּא, וּמַסְקֵי שָׁם מִשּׁוּם דְּאִית בֵּהּ אָלֶף־בֵּית וְאִית בֵּהּ פַּרְנָסָה עֵינֵי כֹל אֵלֶיךָ יְשַׂבֵּרוּ וְכַוָּנָתָם הִיא מִשּׁוּם שֶׁכְּלוּלִים שְׁנֵי הַבְּחִינוֹת הַנַּ"ל בְּיַחַד בַּמִּזְמוֹר הַזֶּה. הַיְנוּ כִּי עַל־יְדֵי שְׁנֵי הַבְּחִינוֹת הָאֵלֶּה שֶׁיֵּשׁ בְּזֶה הַמִּזְמוֹר בְּיַחַד נִזְכֶּה בְּוַדַּאי לִתְשׁוּבָה שְׁלֵמָה וּלְחַיֵּי עוֹלָם הַבָּא. כִּי עַל־יְדֵי כְּלַל הָעֶשְׂרִים וּשְׁתַּיִם אוֹתִיּוֹת שֶׁבָּהֶם כְּלוּלִים כָּל הַדִּבּוּרִים שֶׁבָּעוֹלָם יַמְשִׁיךְ עַל עַצְמוֹ קְדֻשָּׁה שֶׁיְּקַדֵּשׁ הַדִּבּוּר מְאֹד לְהַרְבּוֹת בִּתְהִלִּים וְהִתְבּוֹדְדוּת לְהַשֵּׁם יִתְבָּרַךְ וְעַל־יְדֵי־ זֶה יִזְכֶּה בְּוַדַּאי לְתַקֵּן כָּל הַפְּגָמִים שֶׁל כָּל הַחֲטָאִים שֶׁהֵם גַּם כֵּן מִבְּחִינַת הָעֶשְׂרִים וּשְׁתַּיִם אוֹתִיּוֹת שֶׁהִמְשִׁיךְ חַס וְשָׁלוֹם, הָאוֹתִיּוֹת שֶׁיֵּשׁ בְּאוֹתוֹ הַדָּבָר שֶׁעָבַר עָלָיו לְהַסִּטְרָא־אַחֲרָא כַּיָּדוּעַ וְכַמּוּבָן בִּדְבָרָיו זִכְרוֹנוֹ לִבְרָכָה, בְּהַתּוֹרָה אָנֹכִי סִימָן ד' בְּ"לִקּוּטֵי מוֹהֲרַ"ן" חֵלֶק א'. אַךְ טִרְדַּת הַפַּרְנָסָה מוֹנֵעַ אֶת הָאָדָם מִזֶּה כַּנַּ"ל, אֲבָל הֲלֹא הַמִּזְמוֹר הַזֶּה מַזְכִּיר אֶת הָאָדָם שֶׁכָּל הַפַּרְנָסָה רַק מֵאִתּוֹ יִתְבָּרַךְ כְּמוֹ שֶׁכָּתוּב: "עֵינֵי כֹל אֵלֶיךָ יְשַׂבֵּרוּ וְאַתָּה" וְכוּ' "פּוֹתֵחַ" וְכוּ' "וּמַשְׂבִּיעַ" וְכוּ', וּבְוַדַּאי עַל־יְדֵי־זֶה יִזְכֶּה בְּוַדַּאי לְהִתְחַזֵּק בְּהַדִּבּוּר דִּקְדֻשָּׁה וְיִזְכֶּה עַל־יְדֵי־זֶה לִתְשׁוּבָה שְׁלֵמָה וּלְחַיֵּי עוֹלָם הַבָּא.
וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, מִפְּנֵי מָה לֹא נֶאֱמַר נוּ"ן בְּאַשְׁרֵי, מִפְּנֵי שֶׁיֵּשׁ בָּהּ מַפָּלָה לִכְנֶסֶת יִשְׂרָאֵל, שֶׁנֶּאֱמַר: נָפְלָה וְכוּ' וַאֲפִלּוּ הָכֵי חָזַר דָּוִד וּסְמָכָהּ בְּרוּחַ הַקֹּדֶשׁ, שֶׁנֶּאֱמַר: "סוֹמֵךְ ה' לְכָל הַנּוֹפְלִים". הַיְנוּ כִּי לָא רָצָה לְהַזְכִּיר הַנּוּ"ן בְּפֵרוּשׁ שֶׁמְּרַמֵּז עַל שַׁעַר הַחֲמִשִּׁים שֶׁל הַקְּדֻשָּׁה שֶׁעַל־יְדֵי־זֶה עִקַּר הַתִּקְוָה מִפְּנֵי שֶׁיֵּשׁ בָּהּ מַפָּלָה לִכְנֶסֶת־יִשְׂרָאֵל, כִּי גַּם עִקַּר הַנְּפִילָה שֶׁל כְּנֶסֶת־יִשְׂרָאֵל הוּא עַל־יְדֵי שַׁעַר הַחֲמִשִּׁים שֶׁל הַטֻּמְאָה שֶׁהוּא תַּאֲוַת מָמוֹן וְטִרְדַּת הַפַּרְנָסָה כַּנַּ"ל, וְעַל כֵּן אִי אֶפְשָׁר לְהַזְכִּיר הַנּוּ"ן בְּפֵרוּשׁ כִּי יִתְגַּבֵּר הַמִּתְנַגֵּד מְאֹד רַק בְּרֶמֶז רְמָזָהּ בַּפָּסוּק שֶׁאַחֲרָיו "סוֹמֵךְ ה' לְכָל הַנּוֹפְלִים" וְכוּ', וְזֶה עַל־יְדֵי שֶׁיַּשְׁלִיךְ יְהָבוֹ עַל הַשֵּׁם וְיִבְטַח שֶׁהַשֵּׁם יִתְבָּרַךְ יְפַרְנְסוֹ בְּוַדַּאי אֲפִלּוּ אִם יַעֲסֹק כַּמָּה שָׁעוֹת בַּיּוֹם בְּהַדִּבּוּר הַקָּדוֹשׁ שֶׁל תְּפִלָּה וְתוֹרָה, כִּי כָּל הַפַּרְנָסָה אֲפִלּוּ שֶׁל הַבַּעֲלֵי מְלָאכָה וּמַשָּׂא וּמַתָּן הוּא רַק מֵאִתּוֹ יִתְבָּרַךְ וְזֶה שֶׁנִּסְמָךְ לָזֶה עֵינֵי כֹל אֵלֶיךָ יְשַׂבֵּרוּ כַּנַּ"ל.
וְזֶה שֶׁאָנוּ רוֹאִין שֶׁיֵּשׁ לָזֶה הַרְבֵּה עֲשִׁירוּת מְאֹד וְלָזֶה עֲנִיּוּת וְדַחֲקוּת גָּדוֹל הַכֹּל מֵאִתּוֹ יִתְבָּרַךְ לְפִי הַבְּחִירָה שֶׁל כָּל אֶחָד וְאֶחָד כַּיָּדוּעַ, וְ"צַדִּיק ה' בְּכָל דְּרָכָיו וְחָסִיד בְּכָל מַעֲשָׂיו", שֶׁכָּל מַה שֶּׁעוֹשֶׂה עִם הָאָדָם הַכֹּל חֶסֶד גָּדוֹל מֵאִתּוֹ יִתְבָּרַךְ. וְעִקַּר הַתִּקְוָה שֶׁל כָּל אָדָם הוּא לִזְכּוֹת לְחַיִּים נִצְחִיִּים שֶׁל עוֹלָם הַבָּא וְעַל־יְדֵי מָה זוֹכִין לָזֶה, עַל־יְדֵי "קָרוֹב ה' לְכָל קוֹרְאָיו לְכָל אֲשֶׁר יִקְרָאֻהוּ" דַּיְקָא יִהְיֶה מִי שֶׁיִּהְיֶה וְזֶה: "תְּהִלַּת ה' יְדַבֵּר פִּי וִיבָרֵךְ כָּל בָּשָׂר שֵׁם קָדְשׁוֹ לְעוֹלָם וָעֶד", לְפָרֵשׁ שִׂיחָתוֹ לִפְנֵי הַשֵּׁם יִתְבָּרַךְ בְּכָל עֵת וְעַל־יְדֵי־זֶה בְּוַדַּאי יִתְתַּקֵּן הַכֹּל וְיִזְכֶּה עַל־יְדֵי־זֶה לְחַיֵּי עוֹלָם הַבָּא. וְעַל כֵּן הָאוֹמֵר מִזְמוֹר הַזֶּה שָׁלֹשׁ פְּעָמִים בְּכָל יוֹם מֻבְטָח לוֹ שֶׁהוּא בֶּן עוֹלָם הַבָּא, כִּי עַל־יְדֵי שְׁנֵי הַבְּחִינוֹת הַכְּלוּלִים בְּמִזְמוֹר זֶה בְּוַדַּאי יִזְכֶּה לָשׁוּב לְהַשֵּׁם יִתְבָּרַךְ וּלְחַיֵּי עוֹלָם הַבָּא כַּנַּ"ל (שָׁם, הִלְכוֹת קְרִיאַת־שְׁמַע, הֲלָכָה ה).
<h2>עו</h2>
יַעֲקֹב אָבִינוּ כְּשֶׁפָּגַע בַּמָּקוֹם הַהוּא עַל־יְדֵי שֶׁנָּתַן אֶל לִבּוֹ לַחֲזֹר לִמְקוֹם הַמִּקְדָּשׁ וּמִיָּד קָפְצָה לוֹ הָאָרֶץ כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, עַל־יְדֵי־זֶה זָכָה לְהַשִּׂיג אָז עֹצֶם מַעֲלַת הָאִתְעָרוּתָא דִּלְתַתָּא שֶׁעַל־יְדֵי־זֶה תֵּכֶף בָּא לוֹ סִיּוּעַ מִלְּעֵילָא בִּבְחִינַת הַבָּא לִטָּהֵר מְסַיְּעִין לוֹ, וְעַל כֵּן תִּקֵּן אָז תְּפִלַּת עַרְבִית שֶׁהוּא בְּעֵת הַחֹשֶׁךְ הַגָּמוּר, כִּי זָכָה בְּגֹדֶל קְדֻשָּׁתוֹ לְהוֹרִיד אֶת עַצְמוֹ לְעֹמֶק הַנְּפִילוֹת שֶׁל כָּל יִשְׂרָאֵל בִּכְלָל וּפְרָט וְשֶׁבְּכָל דּוֹר וָדוֹר עַד עִקְבוֹת מְשִׁיחָא וּמֵאִיר בְּלֵב יִשְׂרָאֵל, שֶׁאֲפִלּוּ בְּחֶשְׁכַת לַיְלָה וַאֲפִלּוּ מַמָּשׁ בְּגַשְׁמִיּוּת וּבְרוּחָנִיּוּת צְרִיכִין לְהִתְחַזֵּק לְהִתְעוֹרֵר בְּאִתְעָרוּתָא דִּלְתַתָּא בִּצְעָקָה וּתְפִלָּה אֵלָיו יִתְבָּרַךְ בִּבְחִינַת מִבֶּטֶן שְׁאוֹל שִׁוַּעְתִּי וְלֵית רְעוּתָא טָבָא דְּיִתְאֲבֵד [אֵין שׁוּם רָצוֹן טוֹב שֶׁנֶּאֱבַד], וּכְמוֹ שֶׁאָמַר אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה, בְּהַשִּׂיחָה הַנּוֹרָאָה שֶׁהִפְלִיג אָז מְאֹד בִּגְדֻלַּת הַבּוֹרֵא יִתְבָּרַךְ שֶׁאֵין יוֹדְעִין כְּלָל, וְסִיֵּם אָז בְּזוֹ הַלָּשׁוֹן: אֲפִלּוּ אַיֶיער זַאךְ וִויא אַהִין אִיטְלִיכֶער אִיז גִּיפַאלִין אַבִּי מֶע אִיז זִיךְ נִיט מְיָאֵשׁ פִין שְׁרַיֶיען מֶע שְׁרַייט מֶע בֶּעט וְכוּ' [אֵיפָה שֶׁכָּל אֶחָד נָפַל הָעִקָּר שֶׁלֹּא מִתְיָאַשִׁים מִתְּפִלָּה וְצוֹעֲקִים וּמְבַקְּשִׁים], יֵשׁ עִנְיָן שֶׁנִּתְהַפֵּךְ הַכֹּל לְטוֹבָה כִּי גָּדוֹל הַשֵּׁם יִתְבָּרַךְ וְאֵין יוֹדְעִין כְּלָל וְכוּ', וְיָקָר וְחָשׁוּב מְאֹד אֵצֶל הַשֵּׁם יִתְבָּרַךְ כָּל הִתְעוֹרְרוּת וְהִתְעוֹרְרוּת שֶׁל כָּל אָדָם בְּכָל מָקוֹם שֶׁהוּא, וְתֵכֶף כְּשֶׁאָדָם מִתְעוֹרֵר בְּאִתְעָרוּתָא דִּלְתַתָּא בִּתְפִלָּה וַעֲבוֹדָה כָּל שֶׁהוּא מִתְעוֹרֵר תֵּכֶף אִתְעָרוּתָא דִּלְעֵלָּא הַרְבֵּה וְעַל־יְדֵי־זֶה יֵשׁ לוֹ כֹּחַ לְהִתְעוֹרֵר עוֹד וּכְמוֹ כֵן נִמְשָׁךְ אִתְעָרוּתָא דִּלְעֵלָּא יוֹתֵר וְכוּ'.
וְזֶה בְּחִינַת תְּפִלַּת עַרְבִית רְשׁוּת. כִּי לִפְעָמִים גּוֹבֵר הַחֲשֵׁכָה וְהֶעְדֵּר הַדַּעַת כָּל כָּךְ עַל הָאָדָם עַד שֶׁהוּא בִּבְחִינַת הֶעְדֵּר הַדִּבּוּר בְּחִינַת יוֹנַת אֵלֶם, שֶׁאֵינוֹ יָכוֹל לִפְתֹּחַ פִּיו כְּלָל לְהִתְפַּלֵּל וּלְהִתְבּוֹדֵד וּלְפָרֵשׁ שִׂיחָתוֹ כָּרָאוּי לוֹ בִּבְחִינַת נֶאֱלַמְתִּי לֹא אֶפְתַּח פִּי וְנֶאֱמַר נֶאֱלַמְתִּי דּוּמִיָּה וְכוּ', וּבֶאֱמֶת לוּלֵא כֹּחַ הַצַּדִּיקִים הַגְּדוֹלִים הָיוּ מִתְיָאֲשִׁים אָז לְגַמְרֵי מִלְּהִתְפַּלֵּל וְלָשׁוּב אֶל הַשֵּׁם, וְזֶה עִקַּר תִּקּוּן הַצַּדִּיקֵי אֱמֶת שֶׁהֵם בִּבְחִינַת יַעֲקֹב אָבִינוּ, שֶׁהֵם מְעוֹרְרִים וּמְחַזְּקִים אוֹתָנוּ וּמַכְנִיסִים בְּלֵב יִשְׂרָאֵל, שֶׁגַּם בְּתֹקֶף מְרִירוּת הַגָּלוּת בְּגַשְׁמִיּוּת וּבְרוּחָנִיּוּת שֶׁהוּא בְּחִינַת תֹּקֶף חֶשְׁכַת לַיְלָה יִתְפַּלֵּל וְיָשׁוּב אֶל הַשֵּׁם וְלִבְלִי לְהִתְיָאֵשׁ מִן הַצְּעָקָה וְהַתְּפִלָּה לְעוֹלָם כַּנַּ"ל, וְאַף־עַל־פִּי שֶׁהוּא אָז בִּבְחִינַת הֶעְדֵּר הַדִּבּוּר כַּנַּ"ל אַף־עַל־פִּי־כֵן יִסְתַּכֵּל כָּל אֶחָד עַל נְקֻדַּת הָאֱמֶת לַאֲמִתּוֹ עַד שֶׁכָּל אֶחָד יִתְחַזֵּק מִכָּל מָקוֹם שֶׁהוּא עַל כָּל פָּנִים בִּרְצוֹנוֹת חֲזָקִים וְכִסּוּפִים טוֹבִים לְהַשֵּׁם יִתְבָּרַךְ בִּבְחִינַת: "זָכַרְתִּי בַּלַּיְלָה שִׁמְךָ ה'" וּבִבְחִינַת: "עַל מִשְׁכָּבִי בַּלֵילוֹת בִּקַּשְׁתִּי אֶת שֶׁאַהֲבָה נַפְשִׁי" וְכוּ' שֶׁגַּם בְּתֹקֶף חֶשְׁכַת הַלַּיְלָה נְבַקֵּשׁ וּנְחַפֵּשׂ אֶת הַשֵּׁם יִתְבָּרַךְ בִּרְצוֹנוֹת חֲזָקִים מְאֹד, כִּי סוֹף כָּל סוֹף מַה תִּהְיֶה הַתַּכְלִית מֵאִתָּנוּ עַד עַל־יְדֵי־זֶה מִמֵּילָא יִתְחַזֵּק לִפְתֹּחַ פִּיו בְּדִבּוּרֵי תְּפִלָּה גַּם אָז בִּבְחִינַת נֶאֱלַמְתִּי דּוּמִיָּה הֶחֱשֵׁיתִי מִטּוֹב וּכְאֵבִי נֶעְכָּר, וְאַחַר־כָּךְ עַל־יְדֵי־זֶה בְּעַצְמוֹ שֶׁהוּא כּוֹסֵף וּמִשְׁתּוֹקֵק אַף־עַל־פִּי־כֵן מְאֹד לְהַשֵּׁם יִתְבָּרַךְ וּמִצְטַעֵר עַל־זֶה שֶׁהוּא בִּבְחִינַת הֶעְדֵּר הַדִּבּוּר עַל־יְדֵי־זֶה חַם לִבִּי בְקִרְבִּי וְכוּ' דִּבַּרְתִּי בִּלְשׁוֹנִי שֶׁזּוֹכֶה אַחַר־כָּךְ עַל־יְדֵי־זֶה לְדַבֵּר דִּבּוּרִים קְדוֹשִׁים בַּחֲמִימוּת גָּדוֹל בִּקְדֻשָּׁה, מֵאַחַר שֶׁיָּצְאוּ הַדִּבּוּרִים עַל־יְדֵי רְצוֹנוֹת טוֹבִים וְכִסּוּפִים גְּדוֹלִים לְהַשֵּׁם יִתְבָּרַךְ.
וּבֶאֱמֶת זֶה עִקַּר שְׁלֵמוּת הַתְּפִלָּה תָּמִיד וְזֶה עִקַּר הָעֵצָה לִתְפִלָּה וְשִׂיחָה וְהִתְבּוֹדְדוּת, שֶׁלֹּא יִהְיֶה הַדָּבָר עָלָיו כְּחוֹבָה כְּמוֹ שֶׁצָּרִיךְ לָצֵאת יְדֵי חוֹבָתוֹ שֶׁזֶּה בְּחִינַת אַל תַּעַשׂ תְּפִלָּתְךָ קֶבַע אֶלָּא רַחֲמִים וְתַחֲנוּנִים, שֶׁבַּתְּחִלָּה יְעוֹרֵר לִבּוֹ בִּרְצוֹנוֹת וְכִּסּוּפִים טוֹבִים מְאֹד לְהַשֵּׁם יִתְבָּרַךְ שֶׁאָז מִתְפַּלֵּל וּמְבַקֵּשׁ אַחַר־כָּךְ בֶּאֱמֶת מִקִּירוֹת לִבּוֹ בִּרְשׁוּתוֹ וּרְצוֹנוֹ הַטּוֹב לֹא בְּדֶרֶךְ עֹל וְחִיּוּב לְבַד.
וְזֶה בְּחִינַת תְּפִלַּת עַרְבִית רְשׁוּת, הַיְנוּ כַּנַּ"ל. רַק שֶׁאַף־עַל־פִּי־כֵן תִּקְּנוּ לָנוּ רַבּוֹתֵינוּ זִכְרוֹנָם לִבְרָכָה, תְּפִלַּת חוֹבָה בִּשְׁבִיל הֲמוֹן עַם כִּי בְּלֹא זֶה לֹא יִתְפַּלֵּל כְּלָל. אֲבָל עִקַּר שְׁלֵמוּת הַתְּפִלּוֹת אֵלּוּ בְּעַצְמָם - לְהִתְפַּלֵּל אוֹתָם בְּרַחֲמִים וְתַחֲנוּנִים שֶׁלֹּא בְּדֶרֶךְ קֶבַע. וְעַל כֵּן תְּפִלּוֹת שֶׁל יוֹם שַׁחֲרִית וּמִנְחָה שֶׁהֵם בַּיּוֹם, הַיְנוּ בִּשְׁעַת הֶאָרַת הַמֹּחִין עֲדַיִן עַל כֵּן הֵם בִּבְחִינַת חוֹבָה. וְיַעֲקֹב תִּקֵּן תְּפִלַּת עַרְבִית, הַיְנוּ לְהִתְפַּלֵּל גַּם בְּתֹקֶף חֶשְׁכַת לַיְלָה, בִּשְׁעַת הִסְתַּלְּקוּת הַמֹּחִין לְגַמְרֵי. וְאָז אִי אֶפְשָׁר לְתַקֵּן תְּפִלַּת חוֹבָה, דְּהַיְנוּ לְהַטִּיל עָלָיו חִיּוּב לְהִתְפַּלֵּל אָז מֵחֲמַת שֶׁהוּא אָז בִּבְחִינַת הֶעְדֵּר הַדַּעַת וְהֶעְדֵּר הַדִּבּוּר וְאִי אֶפְשָׁר לוֹ לִפְתֹּחַ פִּיו כְּלָל. וְעַל כֵּן אָז עִקַּר תִּקּוּן הַתְּפִלָּה עַל־יְדֵי בְּחִינַת תְּפִלַּת עַרְבִית רְשׁוּת שֶׁתִּקֵּן יַעֲקֹב אָבִינוּ, עָלָיו הַשָּׁלוֹם, לְהַמְשִׁיךְ עַל עַצְמוֹ גַּם אָז הֶאָרַת הָאֱמֶת מֵאוֹר הַפָּנִים שֶׁל הַצַּדִּיקֵי אֱמֶת שֶׁהֵם בִּבְחִינַת יַעֲקֹב שֶׁהוּא בִּבְחִינַת: "תִּתֵּן אֱמֶת לְיַעֲקֹב" וְזָכָה לְאוֹר הַפָּנִים בְּחִינַת שֶׁאָמְרוּ רַבּוֹתֵינוּ זִכְרוֹנָם לִבְרָכָה: 'שׁוּפְרֵהּ דְּיַעֲקֹב' וְכוּ', וְאוֹר הַפָּנִים הַנַּ"ל הוּא בְּחִינַת רָצוֹן כַּמּוּבָא בִּדְבָרָיו זִכְרוֹנוֹ לִבְרָכָה, כְּמוֹ שֶׁכָּתוּב: "וְאוֹר פָּנֶיךָ כִּי רְצִיתָם". וְעַל־יְדֵי־זֶה יִזְכֶּה לְחַזֵּק אֶת עַצְמוֹ עַל כָּל פָּנִים בִּרְצוֹנוֹת וְכִסּוּפִין טוֹבִים וְאָז מִמֵּילָא יִהְיֶה נִפְתָּח פִּיו בְּדִבּוּרִים קְדוֹשִׁים וְיִשְׁפֹּךְ לִבּוֹ כַּמַּיִם לִפְנֵי הַשֵּׁם מֵחֲמַת תֹּקֶף הָרָצוֹן וְכִסּוּפִין הַטּוֹבִים, שֶׁזֶּה עִקַּר שְׁלֵמוּת הַתְּפִלָּה תָּמִיד, וְזֶה בְּחִינַת וַיָּלֶן שָׁם כִּי בָא הַשֶּׁמֶשׁ, שֶׁמְּרַמֵּז עַל חֶשְׁכַת הַגָּלוּת בְּגוּף וָנֶפֶשׁ כַּמּוּבָא בְּדִבְרֵי רַבּוֹתֵינוּ זִכְרוֹנָם לִבְרָכָה, וְאָז וַיִּפְגַּע בַּמָּקוֹם וְזָכָה לְהַשִּׂיג אָז עֹצֶם מַעֲלַת הָאִתְעָרוּתָא דִּלְתַתָּא וְתִקֵּן תְּפִלַּת עַרְבִית, הַיְנוּ כַּנַּ"ל (שָׁם, הִלְכוֹת תְּפִלַּת הַמִּנְחָה, הֲלָכָה ז):
<h2>עז</h2>
מִי שֶׁרוֹצֶה לָחוּס עַל נַפְשׁוֹ שֶׁלֹּא יְאַבֵּד אֶת עוֹלָמוֹ חַס וְשָׁלוֹם, צָרִיךְ לְחַפֵּשׂ וְלַחֲקֹר מְאֹד אַחַר הָאֱמֶת כְּדֵי לָשׁוּב אֶל הַשֵּׁם בֶּאֱמֶת. כִּי אוּלַי מַטְעָה אוֹתוֹ דַּעְתּוֹ בְּאֵיזֶה דֶּרֶךְ לֹא טוֹב חַס וְשָׁלוֹם, מֵחֲמַת שֶׁלֹּא זָכָה לְצַיֵּר אוֹר הַתּוֹרָה כָּרָאוּי, מֵחֲמַת שֶׁכְּלֵי הַמֹּחִין שֶׁלּוֹ אֵינָם בִּשְׁלֵמוּת מֵחֲמַת פְּגַם הַבְּרִית. וְעִקַּר הַתִּקּוּן לְכָל זֶה הוּא צְעָקָה וּתְפִלָּה וְשִׂיחָה וְהִתְבּוֹדְדוּת בֵּינוֹ לְבֵין קוֹנוֹ, שֶׁצְּרִיכִין לִצְעֹק הַרְבֵּה לַשֵּׁם יִתְבָּרַךְ שֶׁיּוֹלִיכֵהוּ בְּדֶרֶךְ הַיָּשָׁר וְהָאֱמֶת תָּמִיד, כְּמוֹ שֶׁצָּעַק דָּוִד הַמֶּלֶךְ, עָלָיו הַשָּׁלוֹם, הַרְבֵּה עַל־זֶה, הוֹרֵנִי ה' דַּרְכֶּךָ אֲהַלֵּךְ בַּאֲמִתֶּךָ הוֹרֵנִי ה' דַּרְכֶּךָ וּנְחֵנִי בְּאֹרַח מִישׁוֹר וְכוּ' הוֹרֵנִי ה' דֶּרֶךְ חֻקֶּיךָ וְכוּ' שְׁלַח אוֹרְךָ וַאֲמִתְּךָ הֵמָּה יַנְחוּנוּ וְכֵן הַרְבֵּה מְאֹד.
כִּי צְרִיכִין לִזְכוּת גָּדוֹל וִישׁוּעָה וְרַחֲמִים גְּדוֹלִים וְהִשְׁתַּדְּלוּת וִיגִיעָה גְּדוֹלָה כָּל יְמֵי חַיָּיו, שֶׁיִּזְכֶּה לֵילֵךְ בְּכָל עֵת בְּדֶרֶךְ הַקֹּדֶשׁ בֶּאֱמֶת לַאֲמִתּוֹ וּצְרִיכִין לִצְעֹק הַרְבֵּה לְהַשֵּׁם יִתְבָּרַךְ עַל־זֶה בִּמְסִירַת נֶפֶשׁ, עַד שֶׁכִּמְעַט תֵּצֵא נַפְשׁוֹ מַמָּשׁ חַס וְשָׁלוֹם, וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אֵין תְּפִלָּתוֹ שֶׁל אָדָם נִשְׁמַעַת אֶלָּא אִם כֵּן מֵשִׂים נַפְשׁוֹ בְּכַפּוֹ. כִּי עִקַּר תִּקּוּן הַבְּרִית לִזְכּוֹת לָצֵאת מִגָּלוּת הַתַּאֲוָה הַזֹּאת בִּשְׁלֵמוּת הוּא עַל יְדֵי צְעָקָה הַרְבֵּה לְהַשֵּׁם יִתְבָּרַךְ, שֶׁצְּרִיכִין לִצְעֹק שִׁבְעִין קָלִין לְפָחוֹת וּבְאֵלּוּ שִׁבְעִין קָלִין כְּלוּלִין קוֹלוֹת וּצְעָקוֹת וּתְפִלּוֹת וְתַחֲנוּנִים לְאֵין מִסְפָּר כָּל יְמֵי חַיָּיו שֶׁל הָאָדָם. כִּי שִׁבְעִים שָׁנִים שֶׁל הָאָדָם הֵם כְּנֶגֶד שִׁבְעִים פָּנִים לַתּוֹרָה שֶׁצָּרִיךְ לִזְכּוֹת לָהֶם. וְכָל אֶחָד יָכוֹל לְהָבִין בְּנַפְשׁוֹ כַּמָּה הוּא רָחוֹק עֲדַיִן אֲפִלּוּ מִבְּחִינַת פָּנִים אֶחָד לַתּוֹרָה, מִכָּל שֶׁכֵּן מִכֻּלָּם.
וְעַל כֵּן אֲפִלּוּ אִם לֹא פָּגַם הַרְבֵּה וַאֲפִלּוּ אִם כְּבָר צָעַק הַרְבֵּה לְהַשֵּׁם יִתְבָּרַךְ וְעָסַק הַרְבֵּה בְּתוֹרָה וּמִצְווֹת, אַף־עַל־פִּי־כֵן מֵאַחַר שֶׁעֲדַיִן לֹא הִשִּׂיג אֲפִלּוּ פָּנִים אֶחָד לַתּוֹרָה וְלֹא אֲפִלּוּ חֵלֶק אֶלֶף וּרְבָבָה מִזֶּה בְּוַדַּאי כַּמָּה וְכַמָּה הוּא צָרִיךְ עֲדַיִן לִצְעֹק לְהַשֵּׁם יִתְבָּרַךְ כָּל יְמֵי חַיָּיו. וּכְבָר יָדוּעַ שֶׁאָסוּר לְיָאֵשׁ אֶת עַצְמוֹ מִן הַצְּעָקָה לְעוֹלָם. כִּי אֲפִלּוּ אִם פָּגַם הַרְבֵּה מְאֹד וַאֲפִלּוּ אִם עֲדַיִן הוּא כְּמוֹ שֶׁהוּא אִם לֹא יִתְיָאֵשׁ אֶת עַצְמוֹ מִן הַצְּעָקָה וּתְפִלָּה וְתַחֲנוּנִים, יָכוֹל לִזְכּוֹת לְהִתְגַּלּוּת אֵיזֶה פָּנִים לַתּוֹרָה בֶּאֱמֶת וַאֲפִלּוּ לְכָל הַשִּׁבְעִים פָּנִים, כִּי הַשֵּׁם יִתְבָּרַךְ טוֹב לַכֹּל רַק שֶׁצְּרִיכִין אֵיזֶה אִתְעָרוּתָא דִּלְתַתָּא, וְהָעִקָּר לִצְעֹק הַרְבֵּה לְהַשֵּׁם יִתְבָּרַךְ עַד שֶׁיִּזְכֶּה לְשַׁבֵּר כָּל הַתַּאֲווֹת וְהָעִקָּר הוּא תַּאֲוָה הַנַּ"ל וְאָז יִזְכֶּה לְהִתְגַּלּוּת הַתּוֹרָה בְּחִינַת שִׁבְעִים פָּנִים לַתּוֹרָה (שָׁם הִלְכוֹת יֵין נֶסֶךְ הֲלָכָה ד).
<h2>עח</h2>
צְרִיכִין תָּמִיד לְהִתְחַזֵּק לְהַרְבּוֹת בִּתְפִלָּה וְתַחֲנוּנִים וְשִׂיחָה בֵּינוֹ לְבֵין קוֹנוֹ כְּדֵי לְעוֹרֵר בְּכָל עֵת נְקֻדָּתוֹ הַטּוֹבָה שֶׁתָּאִיר לְלִבּוֹ, עַד שֶׁיִּתְבַּטְּלוּ מִמֶּנּוּ עַל־יְדֵי־זֶה כָּל הַחֲרָפוֹת וְאַהֲבוֹת רָעוֹת הַשּׁוֹרִין עַל לִבּוֹ שֶׁהֵם בְּחִינַת עָרְלַת לֵב כַּנַּ"ל בְּסִימָן נ', אַךְ מֵחֲמַת שֶׁבְּכָל עֵת מִתְגַּבְּרִים הַחֶרְפּוֹת לֵב לְהַעֲלִים וּלְהַסְתִּיר אוֹר נְקֻדָּתוֹ הַקְּדוֹשָׁה הַשַּׁיָּךְ לְלִבּוֹ בָּעֵת הַהִיא, עַל כֵּן עַל־פִּי רֹב דֶּרֶךְ הָאָדָם הָרוֹצֶה לַעֲסֹק בָּזֶה לְפָרֵשׁ שִׂיחָתוֹ בֵּינוֹ לְבֵין קוֹנוֹ נִדְמֶה לוֹ בְּכָל פַּעַם שֶׁעַתָּה אֵינוֹ יָכוֹל לְדַבֵּר וְאֵינוֹ יוֹדֵעַ מַה לְּדַבֵּר כְּלָל וְלִבּוֹ אָטוּם מְאֹד וְכוּ' כַּיָּדוּעַ. וְכָל זֶה נִמְשָׁךְ מֵהַחֶרְפּוֹת לֵב עָרְלַת לֵב הַנַּ"ל. אֲבָל בֶּאֱמֶת הוּא שֶׁקֶר גָּמוּר וּמַעֲשֵׂה בַּעַל־דָּבָר. כִּי אִם יֹאמַר כֵּן אֲזַי יִהְיֶה נִדְמֶה לוֹ לְעוֹלָם כֵּן, שֶׁעַתָּה אֵין לוֹ לֵב וְאֵינוֹ יָכוֹל לְדַבֵּר וְלֹא יְדַבֵּר לְעוֹלָם חַס וְשָׁלוֹם, וְעַל־יְדֵי־זֶה בְּעַצְמוֹ מִתְגַּבְּרִין עָלָיו הַחֶרְפּוֹת לֵב עָרְלַת לֵב בְּכָל פַּעַם בְּיוֹתֵר.
כִּי עִקַּר בִּטּוּל עָרְלַת לֵב הַנַּ"ל הוּא עַל־יְדֵי שֶׁמְּקַשֵּׁר אֶת לִבּוֹ לִנְקֻדָּתוֹ הַקְּדוֹשָׁה עַל־יְדֵי דִּבּוּר פִּיו שֶׁשּׁוֹפֵךְ שִׂיחוֹ לִפְנֵי הַשֵּׁם יִתְבָּרַךְ וּמְעוֹרֵר נְקֻדָּתוֹ הַטּוֹבָה. עַל כֵּן צְרִיכִין לְהִתְחַזֵּק בָּזֶה לֵידַע וּלְהַאֲמִין, שֶׁבְּוַדַּאי אֵין עֵת בָּעוֹלָם שֶׁלֹּא יוּכַל אָז לְקַשֵּׁר עַצְמוֹ לְהַנְּקֻדָּה הַשַּׁיָּךְ לְלִבּוֹ בָּעֵת הַהִוא וּלְהִתְגַּבֵּר מְאֹד לְדַבֵּר בָּזֶה כְּפִי מַה שֶּׁיּוּכַל, וּלְבַקֵּשׁ וּלְחַפֵּשׂ בְּדִבּוּרָיו אֶת אוֹר נְקֻדָּתוֹ הַקְּדוֹשָׁה. וְאַף־עַל־פִּי שֶׁבְּוַדַּאי אִי אֶפְשָׁר לְהָאָדָם לֵידַע כָּל זֶה בִּפְרָטִיּוּת מַה הוּא הַנְּקֻדָּה הַשַּׁיָּךְ לְלִבּוֹ בָּעֵת וּבָרֶגַע הַזֹּאת דַּיְקָא, אַף־עַל־פִּי־כֵן צָרִיךְ הוּא לְהַאֲמִין תָּמִיד שֶׁבְּוַדַּאי יֵשׁ עַתָּה בְּחִינַת נְקֻדָּה טוֹבָה הַשַּׁיָּכָה לְלִבּוֹ בָּעֵת הַהִיא דַּיְקָא וּלְקַשֵּׁר עַצְמוֹ אֵלֶיהָ, שֶׁעַל־יְדֵי־זֶה יִתַּקֵּן מִכָּל מָקוֹם שֶׁהוּא.
וּבֶאֱמֶת צְרִיכִין עַל־זֶה תְּפִלּוֹת וְתַחֲנוּנִים הַרְבֵּה לִזְכּוֹת לִמְצֹא הַנְּקֻדָּה הַשַּׁיָּכָה לְלִבּוֹ בָּעֵת הַהִיא דַּיְקָא, וְזֶה בְּחִינַת עַל זֹאת יִתְפַּלֵּל כָּל חָסִיד אֵלֶיךָ לְעֵת מְצֹא, לְעֵת מְצֹא דַּיְקָא, שֶׁיִּזְכֶּה תָּמִיד לִמְצֹא הַנְּקֻדָּה כְּפִי הָעֵת וְהַזְּמַן שֶׁזֶּה בְּחִינַת הַהִתְבּוֹדְדוּת וְשִׂיחָה בֵּינוֹ לְבֵין קוֹנוֹ, שֶׁעַל־יְדֵי־זֶה זוֹכִין לְקַשֵּׁר אֶת עַצְמוֹ בְּכָל עֵת לְהַנְּקֻדָּה הַשַּׁיָּכָה לְלִבּוֹ בָּעֵת הַזֹּאת. וְכָל זֶה הוּא בְּחִינַת מִשְׁפָּט, שֶׁשּׁוֹפֵט וְדָן אֶת עַצְמוֹ וּמוֹכִיחַ אֶת עַצְמוֹ לְקַיֵּם אֶת כָּל דִּבְרֵי הַתּוֹרָה. וּצְרִיכִין לְכַוֵּן הַמִּשִׁפָּט לִשְׁפּוֹט אֶת עַצְמוֹ בְּכָל עֵת וּבְכָל יוֹם כְּפִי הָעֵת וְהַזְּמַן. וְזֶה בְּחִינַת: וְיִהְיוּ דְבָרַי אֵלֶּה אֲשֶׁר הִתְחַנַּנְתִּי לִפְנֵי ה' וְכוּ' ,בְּחִינַת הַתַּחֲנוּנִים וְהִתְבּוֹדְדוּת הַנַּ"ל לַעֲשׂוֹת מִשְׁפַּט עַבְדּוֹ וְכוּ', שֶׁעַל־יְדֵי־זֶה מַמְשִׁיכִין בְּחִינַת הַמִּשְׁפָּט הַנַּ"ל דְּבַר יוֹם בְּיוֹמוֹ כָּרָאוּי לְפִי זֶה הַזְּמַן וְהַיּוֹם וְהַשָּׁעָה (שָׁם, הִלְכוֹת מְלַמְּדִים הַלָכָה ג).
<h2>עט</h2>
הָאָדָם צָרִיךְ לֵידַע עֹצֶם הִתְרַחֲקוּתוֹ מֵהַשֵּׁם יִתְבָּרַךְ וְאַף־עַל־פִּי־כֵן יֵדַע וְיַאֲמִין, שֶׁמִּצַּד רַחֲמָיו יִתְבָּרַךְ הוּא קָרוֹב מְאֹד לְכָל אֶחָד וְאֶחָד אֲפִלּוּ לְהָרְחוֹקִים מְאֹד. וְהָעִקָּר עַל־יְדֵי הַדִּבּוּר. כִּי עַל־יְדֵי הַדִּבּוּר אָנוּ יְכוֹלִין לִקְרוֹת אוֹתוֹ מֵרָחוֹק מְאֹד וְהוּא מִתְקָרֵב אֵלֵינוּ עַל־יְדֵי־זֶה, כְּמוֹ שֶׁכָּתוּב: "קָרוֹב ה' לְכָל קוֹרְאָיו לְכֹל אֲשֶׁר יִקְרָאֻהוּ בֶאֱמֶת", וּכְתִיב: "וּמִי גוֹי גָּדוֹל אֲשֶׁר לוֹ אֱלֹהִים קְרוֹבִים אֵלָיו כַּה' אֱלֹהֵינוּ בְּכָל קָרְאֵנוּ אֵלָיו". וְזֶה בְּחִינַת: "בּוֹרֵא נִיב שְׂפָתָיִם" בְּחִינַת הַדִּבּוּר, עַל־יְדֵי־זֶה דַּיְקָא זוֹכִים לִבְחִינַת: "שָׁלוֹם לָרָחוֹק וְלַקָּרוֹב" בְּחִינַת הַהִתְרַחֲקוּת וְהַהִתְקָרְבוּת הַנַּ"ל. שֶׁיֵּדַע בֶּאֱמֶת הַהִתְרַחֲקוּת מִצַּד עַצְמוֹ וְהַהִתְקָרְבוּת מִצַּד רַחֲמָיו יִתְבָּרַךְ. וּמִי שֶׁנּוֹתֵן לִבּוֹ לְדַקְדֵּק וּלְהָבִין פֵּרוּשׁ הַמִּלּוֹת שֶׁל הַמִּקְרָא הַזֶּה. בּוֹרֵא נִיב שְׂפָתָיִם יוּכַל לְהָבִין מִזֶּה עֵצוֹת אֵיךְ לְהִתְחַזֵּק בְּעִנְיַן הַשִּׂיחָה בֵּינוֹ לְבֵין קוֹנוֹ שֶׁזֶּה עִקַּר הַתִּקּוּן לְעִנְיַן רָחוֹק וְקָרוֹב הַנַּ"ל.
כִּי עַל־יְדֵי הַשִּׂיחָה הַנַּ"ל יוּכַל לְפָרֵשׁ וְלָשִׂיחַ הַכֹּל לִפְנֵי הַשֵּׁם יִתְבָּרַךְ לְפָרֵשׁ בְּשִׂיחָתוֹ עֹצֶם הִתְרַחֲקוּתוֹ מֵהַשֵּׁם יִתְבָּרַךְ. וְאַף־עַל־פִּי־כֵן יִתְקָרֵב לְהַשֵּׁם יִתְבָּרַךְ עַל־יְדֵי־זֶה דַּיְקָא עַל־יְדֵי שֶׁיִּזְכֹּר עֹצֶם רִבּוּי רַחֲמָיו יִתְבָּרַךְ בְּלִי שִׁעוּר כַּאֲשֶׁר גִּלּוּ לָנוּ אֲבוֹתֵינוּ וְרַבּוֹתֵינוּ זִכְרוֹנָם לִבְרָכָה. אֲבָל עַל פִּי רֹב הַשִּׂיחָה הַנַּ"ל בְּעַצְמָהּ קָשָׁה מְאֹד כִּי מֵעֹצֶם הִתְרַחֲקוּתוֹ אֵין לוֹ דִּבּוּרִים לְדַבֵּר כְּלָל. כַּיָּדוּעַ לְמִי שֶׁרוֹצֶה לְהַרְגִּיל עַצְמוֹ בָּזֶה. אֲבָל כְּבָר הִזְהִירוּ לָנוּ רַבּוֹתֵינוּ זִכְרוֹנוֹ לִבְרָכָה, לְהִתְחַזֵּק בְּכָל מִינֵי הִתְחַזְּקוּת לִנְהֹג הַנְהָגָה זֹאת בְּכָל יוֹם. כִּי הַהֲכָנָה וְהָרָצוֹן לְבַד שֶׁמֵּכִין אֶת עַצְמוֹ וְרוֹצֶה לְדַבֵּר רַק שֶׁאֵינוֹ יָכוֹל לְדַבֵּר גַּם זֶה יָקָר מְאֹד אֶצְלוֹ יִתְבָּרַךְ (וּכְמוֹ שֶׁכָּתוּב לְעֵיל אוֹת ב'). וְאִם יִהְיֶה חָזָק בָּזֶה הַרְבֵּה בְּוַדַּאי יַעֲזֹר לוֹ הַשֵּׁם יִתְבָּרַךְ וְיִבְרָא לוֹ דִּבּוּרִים בִּבְחִינַת: "בּוֹרֵא נִיב שְׂפָתָיִם", בּוֹרֵא מַמָּשׁ. כִּי הַדִּבּוּרִים הַבָּאִים לְהָאָדָם הֵם בְּחִינַת בְּרִיאָה חֲדָשָׁה מַמָּשׁ. כִּי בְּוַדַּאי הוּא רָחוֹק מִדִּבּוּרִים מְאֹד מֵחֲמַת הִתְרַחֲקוּתוֹ מֵהַשֵּׁם יִתְבָּרַךְ, אֲבָל כְּשֶׁהוּא חָזָק בַּעֲבוֹדָה זֹאת וּמֵכִין עַצְמוֹ לְדַבֵּר וְלָשִׂיחַ בֵּינוֹ לְבֵין קוֹנוֹ וְחָזָק בָּזֶה אֵיזֶה שָׁעָה בִּרְצוֹנוֹת וְכִסּוּפִים חֲזָקִים, אָז הַשֵּׁם יִתְבָּרַךְ עוֹזְרוֹ וְשׁוֹלֵחַ לוֹ דִּבּוּרִים לְתוֹךְ פִּיו שֶׁהֵם בְּחִינַת בְּרִיאָה חֲדָשָׁה מַמָּשׁ. שֶׁהַשֵּׁם יִתְבָּרַךְ בְּרַחֲמָיו בָּרָא לוֹ דִּבּוּרִים וְהִזְמִינָם לְתוֹךְ פִּיו. בִּבְחִינַת: "בּוֹרֵא נִיב שְׂפָתָיִם", בּוֹרֵא דַּיְקָא. וְעַל־יְדֵי־זֶה דַּיְקָא זוֹכֶה לִבְחִינַת שָׁלוֹם לָרָחוֹק וְלַקָּרוֹב כַּנַּ"ל. וּכְמוֹ שֶׁכָּתוּב: לָאָדָם מַעַרְכֵי לֵב וּמֵה' מַעֲנֶה לָשׁוֹן, שֶׁהָאָדָם צָרִיךְ לְהַעֲרִיךְ לִבּוֹ, הַיְנוּ בְּחִינַת הַהֲכָנָה הַנַּ"ל וְאָז הַשֵּׁם יִתְבָּרַךְ שׁוֹלֵחַ לוֹ דִּבּוּרִים לְתוֹךְ פִּיו בִּבְחִינַת וּמֵה' מַעֲנֶה לָשׁוֹן. וּכְמוֹ שֶׁכָּתוּב אֲדֹנָי שְׂפָתַי תִּפְתָּח וְכוּ', שֶׁהַשֵּׁם יִתְבָּרַךְ בְּעַצְמוֹ, כִּבְיָכוֹל, פּוֹתֵחַ לוֹ אֶת שְׂפָתָיו לְדַבֵּר וְלָשִׂיחַ אֶת אֲשֶׁר בִּלְבָבוֹ. כִּי הַכֹּל מֵאִתּוֹ יִתְבָּרַךְ רַק הָאָדָם צָרִיךְ לְהָכִין אֶת עַצְמוֹ בִּרְצוֹנוֹת וְכִסּוּפִים קְדוֹשִׁים וְה' יַעְזְרוֹ לְדַבֵּר וּלְפָרֵשׁ שִׂיחָתוֹ כָּרָאוּי בִּשְׁלֵמוּת (שָׁם, הִלְכוֹת שִׁלּוּחַ הַקֵּן הֲלָכָה ה').
וְעַיֵּן עוֹד בְּסֵפֶר "עָלִים לִתְרוּפָה" (מִכְתָּב כ"ה) מֵעִנְיַן הִתְחַזְּקוּת בְּהִתְבּוֹדְדוּת, לְהִשְׁתּוֹקֵק וְלִכְסֹף בְּכִסּוּפִין וּרְצוֹנוֹת טוֹבִים דִּקְדֻשָּׁה וּלְהוֹצִיאָם בַּפֶּה לִצְעֹק בְּכָל עֵת לְרַחֲמָיו הַמְרֻבִּים, כַּאֲשֶׁר הִזְהִירָנוּ אֲדוֹנֵנוּ מוֹרֵנוּ וְרַבֵּנוּ, זֵכֶר צַדִּיק לִבְרָכָה. וְכָתַב שָׁם בְּזוֹ הַלָּשׁוֹן: בְּנִי, יְדִידִי וַחֲבִיבִי. שִׂישׂוּ מֵעַי בִּרְאוֹתִי, שֶׁתְּהִלָּה לָאֵל, דִּבְרֵי רַבֵּנוּ הַנִּשְׂגָּב, זֵכֶר צַדִּיק וְקָדוֹשׁ לִבְרָכָה, עוֹשִׂים רֹשֶׁם בְּלִבְּכֶם וְכוּ'. כִּי אִם אָמְנָם הֵם דִּבְרֵי פְּשִׁיטוּת וּתְמִימוּת, אֲבָל קָשֶׁה וְכָבֵד מְאֹד לְקַבְּלָם מֵרִבּוּי הַמָּסַכִּים הַמַּבְדִּילִים וּבִלְבּוּלֵי הַדַּעַת שֶׁל כָּל אֶחָד וְאֶחָד וְהַשְּׁטוּתִים שֶׁל כָּל אֶחָד, הַנִּקְרָאִים אֵצֶל הָעוֹלָם חָכְמוֹת, שֶׁהֵם מְסַבְּבִים וּמְעַקְּמִים הַלֵּב מְאֹד בְּכַמָּה דְּרָכִים נְבוֹכִים. וְהָעִקָּר בַּמֶּה שֶּׁמַּחֲלִישׁ דַּעַת הָאָדָם וְעוֹשֶׂה עַצְמוֹ כְּאִישׁ אֱמֶת, עַד שֶׁרַבִּים מֵחֲכָמִים כָּאֵלֶּה אוֹמְרִים בְּלִבָּם: מַה יּוֹעִילוּ לִי דְּבָרִים כָּאֵלֶּה: הֲלֹא אַף־עַל־פִּי־כֵן אֲנִי יוֹדֵעַ בְּעַצְמִי הָאֱמֶת מַה שֶּׁאֲנִי עוֹשֶׂה וּמַה שֶּׁנַּעֲשֶׂה עִמִּי וְכוּ' וְכוּ', עַד שֶׁמַּתְחִיל לְרַחֵק אֶת עַצְמוֹ מִצְּעָקָה וְתַחֲנוּנִים. וּכְתִיב: יוֹם תַּעַזְבֵנִי יוֹמַיִם אֶעֱזְבֶךָּ, עַד שֶׁחוֹלְפִים חַס וְשָׁלוֹם, יָמִים אוֹ שָׁנִים שֶׁנִּתְרַחֵק מְאֹד. אַשְׁרֵי אָדָם שׁוֹמֵעַ לוֹ לִשְׁקֹד עַל דַּלְתֵי תּוֹרָתוֹ וְשִׂיחוֹתָיו הַקְּדוֹשׁוֹת יוֹם יוֹם, לְהַתְחִיל בְּכָל פַּעַם מֵחָדָשׁ, לְהִשְׁתּוֹקֵק וְלִכְסֹף בְּכִסּוּפִין וּרְצוֹנוֹת חֲדָשִׁים דִּקְדֻשָּׁה וּלְהוֹצִיא הַכִּסּוּפִין בְּפִיו בְּדִבְרֵי שִׂיחוֹת וְתַחֲנוּנִים וּצְעָקוֹת וּשְׁוָעוֹת וּגְנִיחוֹת וּלְפָרֵשׁ שִׂיחָתוֹ לְפָנָיו יִתְבָּרַךְ בְּכָל יוֹם כְּבֵן לִפְנֵי אָבִיו יִהְיֶה אֵיךְ שֶׁיִּהְיֶה, וִיכַוֵּן אֶת עַצְמוֹ בְּכָל פַּעַם לִצְעֹק וּלְהִתְחַנֵּן אֵיךְ שֶׁיּוּכַל, כִּי אֵין שׁוּם צְעָקָה נֶאֱבָד חַס וְשָׁלוֹם, אֲפִלּוּ רָצוֹן בְּעָלְמָא אֵינוֹ נֶאֱבָד, כִּי לֵית רְעוּתָא טָבָא דְּאִתְאֲבֵד. אַשְׁרֶיךָ בְּנִי, אִם תְחַזֵּק עַצְמְךָ לֵילֵךְ בַּדֶּרֶךְ הַזֶּה שֶׁכָּתַבְתָּ לִי וְכוּ', עַיֵּן שָׁם.
<h2>פ</h2>
לִפְעָמִים מִתְגַּבְּרִים הַיִּסּוּרִים וְהַמְּנִיעוֹת כָּל כָּךְ עַד שֶׁאֵין יְכוֹלִים אֲפִלּוּ לִפְתֹּחַ פֶּה לְפָרֵשׁ שִׂיחָתוֹ לְפָנָיו יִתְבָּרַךְ. עַל כֵּן צְרִיכִין לִזָּהֵר שֶׁבְּכָל פַּעַם בְּבוֹאוֹ לְפָרֵשׁ שִׂיחָתוֹ לִפְנֵי הַשֵּׁם יִתְבָּרַךְ יַזְכִּיר אֶת עַצְמוֹ רִבּוּי הַטּוֹבוֹת וְהַחֲסָדִים שֶׁעָשָׂה עִמּוֹ הַשֵּׁם יִתְבָּרַךְ מֵעוֹדוֹ עַד הַיּוֹם הַזֶּה וְיִתֵּן תּוֹדָה וְהוֹדָאָה לִשְׁמוֹ יִתְבָּרַךְ עַל כָּל חַסְדֵּי הַשֵּׁם וְטוֹבוֹתָיו שֶׁעָשָׂה עִמּוֹ עַד הֵנָּה, כִּי כָּל אָדָם כְּמוֹ שֶׁהוּא מֵאַחַר שֶׁהוּא בִּכְלַל יִשְׂרָאֵל וּמַנִּיחַ טַלִּית וּתְפִלִּין בְּכָל יוֹם וּמְיַחֵד שְׁמוֹ יִתְבָּרַךְ פַּעֲמַיִם בְּכָל יוֹם וָיוֹם, בְּוַדַּאי רָאוּי לוֹ לִתֵּן הוֹדָאָה וְתוֹדָה לְהַשֵּׁם יִתְבָּרַךְ בְּכָל יוֹם וָיוֹם עַל עֹצֶם חַסְדּוֹ וְטוּבוֹ יִתְבָּרַךְ עָלָיו שֶׁזָּכָה לִהְיוֹת בִּכְלַל יִשְׂרָאֵל מְקַבְּלֵי הַתּוֹרָה, מִכָּל שֶׁכֵּן שֶׁכָּל אֶחָד יוֹדֵעַ בְּנַפְשׁוֹ כַּמָּה טוֹבוֹת נִפְלָאוֹת בִּפְרָטִיּוּת שֶׁגָּמַל עִמּוֹ הַשֵּׁם יִתְבָּרַךְ מֵעוֹדוֹ עַד אוֹתוֹ הַיּוֹם. וְכֵן לִפְעָמִים נֶאֱטָם הַלֵּב וְאֵין יָכוֹל לְפָרֵשׁ שִׂיחָתוֹ לְפָנָיו יִתְבָּרַךְ מֵחֲמַת רִבּוּי הַצָּרוֹת בְּגַשְׁמִיּוּת, בִּפְרָט עַתָּה בְּאֹרֶךְ הַגָּלוּת שֶׁכִּמְעַט אֵין יוֹם שֶׁאֵין צָרָתוֹ מְרֻבָּה מֵחֲבֵרוֹ וְהַפַּרְנָסָה דְּחוּקָה מְאֹד וְצָרִיךְ הָאָדָם הַמַּשְׂכִּיל עַל דְּרָכָיו לְחַפֵּשׂ וְלִמְצֹא הַהַרְחָבוֹת שֶׁהִרְחִיב לוֹ הַשֵּׁם יִתְבָּרַךְ בְּתוֹךְ הַצָּרוֹת וּלְהוֹדוֹת לְהַשֵּׁם יִתְבָּרַךְ עֲלֵיהֶם, וְעַל־יְדֵי־זֶה יִתְחַזֵּק לְבָבוֹ לִבְטֹחַ בַּה' שֶׁיִּשְׁמַע תְּפִלָּתוֹ גַּם עַתָּה וְעַל־יְדֵי־זֶה בְּוַדַּאי יֻפְתַּח פִּיו וְיוּכַל לְפָרֵשׁ לְפָנָיו יִתְבָּרַךְ שִׂיחָתוֹ כָּרָאוּי וְיוּכַל לְהִתְקָרֵב אֵלָיו יִתְבָּרַךְ כָּרָאוּי, וְזֶה בְּחִינַת: 'לְעוֹלָם יִהְיֶה אָדָם מוֹדֶה עַל הֶעָבָר וְצוֹעֵק לֶעָתִיד לָבוֹא', הַיְנוּ כִּי כְּשֶׁאֵין מוֹדִים עַל הֶעָבָר קָשֶׁה מְאֹד לִצְעֹק אֵלָיו יִתְבָּרַךְ מִגֹּדֶל אֹטֶם הַלֵּב שֶׁנִּתְאַטֵּם מֵרִבּוּי הַצָּרוֹת וּמֵהַחֲלִישׁוּת הַדַּעַת מִכָּל מַה שֶּׁעוֹבֵר עָלָיו בְּרוּחָנִיּוּת, עַל כֵּן צְרִיכִין לִזָּהֵר מְאֹד בְּכָל פַּעַם בְּבוֹאוֹ לְפָרֵשׁ שִׂיחָתוֹ לְפָנָיו יִתְבָּרַךְ לֵילֵךְ בַּדֶּרֶךְ הַזֶּה לְהוֹדוֹת עַל הֶעָבָר וְעַל־יְדֵי־זֶה יוּכַל לִצְעֹק לֶעָתִיד לָבוֹא.
וְזֶה עִנְיַן מִזְמוֹר לְדָוִד בְּבָרְחוֹ מִפְּנֵי אַבְשָׁלוֹם בְּנוֹ, וְהִקְשׁוּ רַבּוֹתֵינוּ זִכְרוֹנָם לִבְרָכָה, 'קִינָה לְדָוִד מִיבָּעֵי לֵהּ'? וְתֵרְצוּ, 'כֵּיוָן שֶׁרָאָה שֶׁבְּנוֹ הוּא שָׂמַח אָמַר, סְתָם בְּרָא מְרַחֵם עַל אַבָּא' וְגַם מָצָא הַרְחָבָה בְּתוֹךְ צָרָתוֹ מַה שֶּׁרָאָה תַּכְסִיסוֹ קַיֶּמֶת שֶׁהַסַּנְהֶדְרִין וְכוּ' אוֹחֲזִין עִמּוֹ וְלִכְאוֹרָה קָשֶׁה, הֲלֹא הַתְחָלַת הַמִּזְמוֹר אֵינוֹ מְדַבֵּר מִלְּשׁוֹן זֶמֶר רַק מִלְּשׁוֹן צְעָקָה גְּדוֹלָה, כְּמוֹ שֶׁכָּתוּב שָׁם: "ה' מָה רַבּוּ צָרָי רַבִּים" וְכוּ', אַךְ כָּל זֶה הוּא עִנְיָן הַנַּ"ל שֶׁהָפַךְ הַדָּבָר וּמָצָא הַרְחָבוֹת בְּתוֹךְ עֹצֶם הַצָּרָה הַזֹּאת וְעַל כָּל אֵלֶּה הִתְחִיל לוֹמַר "מִזְמוֹר לְדָוִד", וְתֵכֶף שֶׁהִתְחִיל לְזַמֵּר וּלְהוֹדוֹת לְהַשֵּׁם יִתְבָּרַךְ עַל הַטּוֹבוֹת תֵּכֶף נִתְרַחֵב לִבּוֹ וְדַעְתּוֹ וְאָז דַּיְקָא נִפְתָּח פִּיו וְהִתְחִיל לְהִתְפַּלֵּל וְלִצְעֹק כָּרָאוּי "ה' מָה רַבּוּ צָרָי רַבִּים קָמִים עָלַי" וְכוּ', וְעַל כֵּן סִפְרוֹ שֶׁרֻבּוֹ כְּכֻלּוֹ הוּא מָלֵא צְעָקוֹת גְּדוֹלוֹת וּתְחִנּוֹת וּבַקָּשׁוֹת נִקְרָא בְּשֵׁם תְּהִלִּים שֶׁהוּא לְשׁוֹן תְּהִלָּה וְהוֹדָאָה, כִּי כָּל צַעֲקוֹתָיו וְתַחֲנוּנוֹתָיו הָיוּ דַּיְקָא דֶּרֶךְ הוֹדָאָה וּתְהִלָּה, פּוּק עַיֵּן וְתִשְׁכַּח בְּכַמָּה מִזְמוֹרִים שֶׁהוֹלְכִים עַל דֶּרֶךְ זֶה שֶׁמּוֹדֶה לְהַשֵּׁם יִתְבָּרַךְ עַל הֶעָבָר וְצוֹעֵק עַל לְהַבָּא וּבְתוֹךְ דִּבְרֵי צַעֲקָתוֹ וּתְחִנָּתוֹ חוֹזֵר וּמוֹדֶה וְצוֹעֵק, כִּי רַק תּוֹדָה וְהוֹדָאָה הוּא הַדֶּרֶךְ שֶׁנּוּכַל עַל־יְדֵי־זֶה לִצְעֹק לְהַשֵּׁם יִתְבָּרַךְ כַּנַּ"ל (שָׁם, הִלְכוֹת כִּלְאֵי בְהֵמָה, הֲלָכָה ד'):
(וְעַיֵּן בְּסֵפֶר "נַחַת הַשֻּׁלְחָן" כְּתִיבַת יָד מֵהָרַב הַקָּדוֹשׁ מִטְּשֶׁערִין, זֵכֶר צַדִּיק לִבְרָכָה, בְּהִלְכוֹת לוּלָב סִימָן תרמ"ח שֶׁכָּתַב שָׁם, וְזֶה שֶׁמְּנַעְנְעִים בְּהוֹדוּ לַה' תְּחִלָּה וָסוֹף וּבְאָנָּא ה' הוֹשִׁיעָה נָּא, כִּי כְּשֶׁזּוֹכִין לְנַצֵּחַ הַמִּלְחָמָה עִם הַכְּלֵי מִלְחָמָה שֶׁהֵם בְּחִינַת אַרְבַּעַת הַמִּינִים שֶׁבַּלּוּלָב כַּמּוּבָא בַּזֹּהַר הַקָּדוֹשׁ: "מָאן נָצַח? מָאן דְּאָחֵד מָנָא קְרָבָא בְּיָדֵהּ", בְּוַדַּאי צְרִיכִין לְהוֹדוֹת לַה', כִּי אִלְמָלֵא הַקָּדוֹשׁ־בָּרוּךְ־הוּא עוֹזְרוֹ לֹא הָיָה יָכוֹל לוֹ. אֲבָל אַף־עַל־פִּי־כֵן בְּתוֹךְ זֶה בְּעַצְמוֹ בְּתוֹךְ הַבְּרָכוֹת וְהַהוֹדָאוֹת שֶׁעַל הֶעָבָר צְרִיכִין בְּתוֹךְ זֶה לִצְעֹק הַרְבֵּה גַּם עַל הֶעָתִיד אָנָּא ה' הוֹשִׁיעָה נָּא, כִּי הַמִּלְחָמָה תְּמִידִית וּבְכָל יוֹם וָיוֹם יִצְרוֹ שֶׁל אָדָם מִתְגַּבֵּר וּמִתְחַדֵּשׁ עָלָיו וּמִתְנַכֵּל עָלָיו בְּנִכְלֵי עַרְמוּמִיּוּת שֶׁלּוֹ לְצוּדוֹ בְּרִשְׁתּוֹ וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, 'לֹא מְצָאוֹ לְעֶשְׂרִים שָׁנָה מַפִּילוֹ לִשְׁלֹשִׁים וְכוּ' לֹא מְצָאוֹ לְשִׁבְעִים מַפִּילוֹ לִשְׁמוֹנִים' וְכוּ', עַל כֵּן צְרִיכִין לִצְעֹק תָּמִיד אֵלָיו יִתְבָּרַךְ. וְגַם כִּי הַיְשׁוּעָה בְּעַצְמָהּ מַה שֶּׁזָּכוּ לְנַצֵּחַ הַמִּלְחָמָה גַּם כֵּן עֲדַיִן אֵינָהּ בִּשְׁלֵמוּת כְּפִי גֹּדֶל מַעֲלַת קְדֻשַּׁת כָּל אֶחָד מִיִּשְׂרָאֵל וּכְפִי הַתַּכְלִית הַשְּׁלֵמוּת שֶׁצָּרִיךְ כָּל אֶחָד מִיִּשְׂרָאֵל לְהַשִּׂיג, עַל כֵּן צְרִיכִין לִצְעֹק הַרְבֵּה לְהַשֵּׁם יִתְבָּרַךְ בְּכָל עֵת אֲבָל אַף־עַל־פִּי־כֵן צְרִיכִין לְסַיֵּם בְּהוֹדָאָה (שֶׁזֶּה בְּחִינַת מַה שֶּׁמְּנַעְנְעִים עוֹד הַפַּעַם בְּסוֹף הַהַלֵּל בְּהוֹדוּ לַה').
כִּי כְּפִי גֹּדֶל הַסַּכָּנָה שֶׁיֵּשׁ בְּזֶה הָעוֹלָם מַה גָּדְלוּ חַסְדֵּי ה' עַל כָּל פְּרָט וּפְרָט מֵאֵיזֶה יְשׁוּעָה וְנִצָּחוֹן כָּל שֶׁהוּא שֶׁזּוֹכֶה כָּל אֶחָד מִיִּשְׂרָאֵל בְּכָל עֵת, וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, 'הֵן הֵן גְּבוּרוֹתָיו' וְכוּ', וְעַל כֵּן תֵּכֶף אַחַר סִיּוּם הַהַלֵּל צוֹעֲקִים שׁוּב הוֹשַׁעְנוֹת בְּקוֹלוֹת וּצְעָקוֹת מָרוֹת וּבִבְכִיָּה רַבָּה. כִּי אַדְּרַבָּה, כְּפִי מַה שֶּׁזָּכִינוּ לְקַבֵּל יְשׁוּעוֹת רַבּוֹת כָּאֵלֶּה עַל כֵּן גַּם עַתָּה הוֹשִׁיעָה יְמִינְךָ וַעֲנֵנוּ כִּי רָחוֹק מִמֶּנּוּ יְשׁוּעָה שְׁלֵמָה וַאֲמִתִּית עֲדַיִן, (וְזֶה שֶׁמְּסַיֵּם וְיִהְיוּ דְבָרַי אֵלֶּה אֲשֶׁר הִתְחַנַּנְתִּי וְכוּ', הַיְנוּ שֶׁתִּתְקַבֵּל הַתְּפִלָּה בִּשְׁלֵמוּת כָּל כָּךְ עַד שֶׁיִּתְגַּלֶּה הַדַּעַת לְכָל עַמֵּי הָאָרֶץ שֶׁיֵּדְעוּ כִּי ה' הוּא הָאֱלֹהִים אֵין עוֹד)
<h2>פא</h2>
אַף־עַל־פִּי שֶׁהָאָדָם הוּא כְּמוֹ שֶׁהוּא אַף־עַל־פִּי־כֵן יִהְיֶה חָזָק בְּדַעְתּוֹ בְּמָקוֹם אֲשֶׁר הוּא שָׁם לְדַבֵּר דִּבּוּרֵי תְּפִלָּה וְהִתְבּוֹדְדוּת שֶׁהֵם בְּחִינַת שְׁלֵמוּת לְשׁוֹן הַקֹּדֶשׁ, שֶׁעַל־יְדֵי־זֶה מַכְנִיעִין הָרָע הַכּוֹלֵל שֶׁל תַּאֲוַת נִאוּף כַּנַּ"ל אוֹת ס"ח וְכַוָּנָתוֹ בָּזֶה, כְּדֵי שֶׁיִּזְכֶּה עַל־יְדֵי־זֶה לְהַכְנִיעַ וְלִשְׁבֹּר הָרָע שֶׁלּוֹ כְּדֵי שֶׁיָּשׁוּב לְהַשֵּׁם יִתְבָּרַךְ בְּוַדַּאי טוֹב לוֹ, כִּי בְּוַדַּאי לֹא יִהְיֶה נֶאֱבָד שׁוּם דִּבּוּר בְּעָלְמָא וּבִרְבוֹת הַיָּמִים יְרַחֵם עָלָיו הַשֵּׁם יִתְבָּרַךְ וְיִתְקַבְּצוּ כָּל הַדִּבּוּרִים דִּקְדֻשָּׁה שֶׁהוֹצִיא מִפִּיו, וְעַל־יְדֵי־זֶה יַכְנִיעַ וִיבַטֵּל הָרָע הַכּוֹלֵל שֶׁל תַּאֲוַת נִאוּף וְאָז מִמֵּילָא בְּקַל יָכוֹל לְבַטֵּל אַחַר־כָּךְ גַּם שְׁאָר כָּל הַתַּאֲווֹת. וְהָעִקָּר שֶׁיִּהְיֶה חָזָק בָּזֶה מְאֹד יָמִים וְשָׁנִים אַף אִם יַעֲבֹר עָלָיו מָה וְעַל־יְדֵי־זֶה יִזְכֶּה לִתְשׁוּבָה וְהָעֲווֹנוֹת יִתְהַפְּכוּ תְּחִלָּה לִשְׁגָגוֹת (עַיֵּן פְּנִים), וְאָז אַחַר־כָּךְ הַצַּדִּיקִים שֶׁכְּבָר זָכוּ לְתַכְלִית שְׁלֵמוּת לְשׁוֹן הַקֹּדֶשׁ יַעֲלוּ וִיבָרְרוּ דִּבּוּרָיו הַקְּדוֹשִׁים וְעַל־יְדֵי־זֶה יוּכַל בְכֹחָם לְהִתְהַפֵּךְ לְטוֹב גָּמוּר.
וְזֶה: "שׁוּבָה יִשְׂרָאֵל עַד ה'אֱלֹהֶיךָ כִּי כָשַׁלְתָּ בַּעֲוֹנֶךָ" הַיְנוּ שֶׁעַל־יְדֵי הַתְּשׁוּבָה יִתְהַפְּכוּ הָעֲווֹנוֹת לִשְׁגָגוֹת בְּחִינַת מַכְשֵׁלָה אַךְ עַל־יְדֵי מַה תִּזְכּוּ לָזֶה, עַל זֶה מְסַיֵּם הַכָּתוּב: "קְחוּ עִמָּכֶם דְּבָרִים וְשׁוּבוּ אֶל ה'". עִמָּכֶם דַּיְקָא כִּי אֲפִלּוּ בִּמְקוֹמוֹת נְמוּכִים וּמְגֻשָּׁמִים שֶׁאַתָּה שָׁם צְרִיכִים שֶׁתֵּדְעוּ שֶׁגַּם שָׁם יֵשׁ לָכֶם כֹּחַ לִקַּח דְּבָרִים מֵאֲשֶׁר עִמָּכֶם וְלָשׁוּב אֶל ה', וְעַל־יְדֵי־זֶה יִתְהַפְּכוּ הָעֲווֹנוֹת לִשְׁגָגוֹת וְאַחַר־כָּךְ בְּקַל מַעֲלִים אוֹתָם לְטוֹב גָּמוּר בְּכֹחַ הַצַּדִּיקִים הַגְּדוֹלִים כַּנַּ"ל, וְזֶה אִמְרוּ אֵלָיו כָּל תִּשָּׂא עָוֹן וְקַח טוֹב, שֶׁיִּמְחַל הָעֲווֹנוֹת לְגַמְרֵי עַד שֶׁיִּתְהַפְּכוּ לְטוֹב גָּמוּר (שָׁם, הִלְכוֹת חָדָשׁ הֲלָכָה ד'):
<h2>פב</h2>
כְּנֶגֶד אֲרִיכוּת הַגָּלוּת שֶׁל עַכְשָׁו שֶׁנִּקְרָא גָּלוּת אֱדוֹם בְּחִינַת הִתְגַּבְּרוּת קְלִפַּת עֲמָלֵק שֶׁמַּרְחִיק אֶת הָאָדָם מֵהַשֵּׁם יִתְבָּרַךְ כְּמוֹ שֶׁמַּרְחִיק, אֵין עֵצָה וְאֵין חָכְמָה וְאֵין תְּבוּנָה כִּי אִם לְהַרְבּוֹת בִּתְפִלָּה וְתַחֲנוּנִים וּצְעָקוֹת וּזְעָקוֹת וְשַׁוְעוֹת לְהַשֵּׁם יִתְבָּרַךְ בְּלִי שִׁעוּר וָעֵרֶךְ, "עַד יַשְׁקִיף וְיֵרֶא ה' מִן הַשָּׁמַיִם" כִּי תְּפִלָּה לְמַעְלָה מֵהַכֹּל וְכוֹלֵל כָּל הַחֲמִשִּׁים שְׁעָרִים דִּקְדֻשָּׁה.
כִּי תְּפִלָּה הִיא בְּחִינַת: "עֵדֶן עַיִן לֹא רָאֲתָה" שֶׁהוּא שֹׁרֶשׁ הַתּוֹרָה שֶׁמִּשָּׁם שֹׁרֶשׁ כָּל מַעַיְנוֹת הַחָכְמָה שֶׁל הַתּוֹרָה הַקְּדוֹשָׁה. כִּי הַתְּפִלָּה הִיא בְּחִינַת: "נָתִיב לֹא יְדָעוֹ עַיִט" בְּחִינַת שַׁעַר הַחֲמִשִּׁים שֶׁאֵין מִי שֶׁהִשִּׂיג אוֹתוֹ. הַיְנוּ מִי שֶׁעוֹסֵק בִּתְפִלָּה וּמִתְחַזֵּק בְּכָל עֹז לְהַרְבּוֹת בִּתְפִלּוֹת וְשִׂיחוֹת בֵּינוֹ לְבֵין קוֹנוֹ הוּא מְעוֹרֵר עַיִן הָעֶלְיוֹן שֶׁהוּא בְּחִינַת שַׁעַר הַחֲמִשִּׁים בְּחִינַת: "נָתִיב לֹא יְדָעוֹ עַיִט". כִּי אֵין שׁוּם שֵׂכֶל שֶׁיּוּכַל לְהַשִּׂיג וּלְהָבִין עַד הֵיכָן מַגִּיעַ הַכֹּחַ שֶׁל תְּפִלַּת יִשְׂרָאֵל אֲפִלּוּ שֶׁל הַפָּחוּת שֶׁבַּפְּחוּתִים, בִּפְרָט מַה שֶּׁמִּתְפַּלֵּל כָּל אֶחָד עַל צָרוֹת נַפְשׁוֹ שֶׁהוּא רָחוֹק מֵהַשֵּׁם יִתְבָּרַךְ. כִּי אֲפִלּוּ הַמַּלְאָךְ הַקָּדוֹשׁ שֶׁמְּקַבֵּל תְּפִלַּת יִשְׂרָאֵל וְקוֹשֵׁר מֵהֶם כְּתָרִים לְקוֹנוֹ אֵינוֹ יוֹדֵעַ לְהֵיכָן לְהַעֲלוֹת הַכֶּתֶר הַנּוֹרָא הַזֶּה, רַק הוּא מַשְׁבִּיעַ אוֹתוֹ שֶׁיַּעֲלֶה מֵעַצְמוֹ וְיֵשֵׁב בְּרֹאשׁ קוֹנוֹ כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְעַל כֵּן בַּגְּאֻלָּה הָאַחֲרוֹנָה כְּתִיב: "בִּבְכִי יָבוֹאוּ וּבְתַחֲנוּנִים אוֹבִילֵם". כִּי הַגָּלוּת הַזֶּה הוּא בִּבְחִינַת: "וַתֵּרֵד פְּלָאִים" בְּחִינַת הִתְגַּבְּרוּת שַׁעַר הַחֲמִשִּׁים שֶׁל הַטֻּמְאָה, עַל כֵּן עִקַּר הַגְּאֻלָּה שְׁלֵמָה שֶׁלֶּעָתִיד הוּא רַק עַל־יְדֵי תְּפִלָּה שֶׁהוּא גַּם כֵּן מִבְּחִינַת שַׁעַר הַחֲמִשִּׁים כַּנַּ"ל (שָׁם, הִלְכוֹת הָעוֹשֶׂה שָׁלִיחַ לִגְבּוֹת חוֹב, הֲלָכָה ג'):
<h2>פג</h2>
מֵעִנְיַן מֶחָאָה הַמְבֹאָר בְּדִין חֶזְקַת קַרְקָעוֹת שֶׁכָּל זְמַן שֶׁהוּא מוֹחֶה אָז אֵין חֶזְקַת הַמַּחֲזִיק מוֹעִילָה כְּלוּם, מוּבָן הֵיטֵב אֵיךְ שֶׁצָּרִיךְ כָּל אָדָם לְהִתְחַזֵּק בְּכָל פַּעַם בִּתְפִלָּה וְתַחֲנוּנִים וְהִתְבּוֹדְדוּת וּצְעָקָה לְהַשֵּׁם יִתְבָּרַךְ יִהְיֶה אֵיךְ שֶׁיִּהְיֶה אֲפִלּוּ אִם יַעֲבֹר עָלָיו מָה. כִּי אֲפִלּוּ אִם רוֹאֶה שֶׁאֵינוֹ פּוֹעֵל חַס וְשָׁלוֹם, בִּתְפִלָּתוֹ וְאַדְרַבָּה, הָרָע מִתְגַּבֵּר עָלָיו בְּיוֹתֵר אַף־עַל־פִּי־כֵן יֵדַע וְיַאֲמִין שֶׁפּוֹעֵל הַרְבֵּה בִּתְפִלָּתוֹ וְצַעֲקָתוֹ. כִּי עַל כָּל פָּנִים צַעֲקָתוֹ וּתְפִלָּתוֹ הוּא בְּחִינַת מֶחָאָה הַנַּ"ל, כִּי קְדֻשַּׁת כָּל אֶחָד מִיִּשְׂרָאֵל הוּא בְּחִינַת קְדֻשַּׁת אֶרֶץ יִשְׂרָאֵל, וּכְשֶׁהָרָע מִתְגַּבֵּר עַל הָאָדָם בְּתַאֲווֹת וּמִדּוֹת רָעוֹת, וְזֶה בְּחִינַת שֶׁרוֹצִים לְגָרְשׁוֹ חַס וְשָׁלוֹם, מֵהִסְתַּפֵּחַ בְּנַחֲלַת הַשֵּׁם שֶׁהוּא אֶרֶץ־יִשְׂרָאֵל. וְכָל מַה שֶּׁחוֹתֵר לָשׁוּב לִקְדֻשָּׁתוֹ אֵין מַנִּיחִין אוֹתוֹ מֵעֹצֶם הַהִתְגַּבְּרוּת שֶׁמִּתְגָּרִין בּוֹ וְהוּא אֵינוֹ מִתְגַּבֵּר נֶגְדָּם כָּרָאוּי. וְעַל כֵּן כְּשֶׁמִּתְגַּבֵּר אַף־עַל־פִּי־כֵן בִּתְפִלָּה וּצְעָקָה לְהַשֵּׁם יִתְבָּרַךְ אֲזַי לֹא יוּכְלוּ לְגָרֵשׁ וְלִכְבֹּשׁ חֶלְקוֹ בְּאֶרֶץ־יִשְׂרָאֵל חַס וְשָׁלוֹם, בְּשׁוּם אֹפֶן. כִּי תְּפִלָּתוֹ וְצַעֲקָתוֹ הוּא בְּחִינַת מֶחָאָה שֶׁעַל־יְדֵי־זֶה אֵין יְכוֹלָה הַסִּטְרָא־אַחֲרָא לְהַחֲזִיק בְּנַחֲלָתוֹ, חַס וְשָׁלוֹם, בְּשׁוּם אֹפֶן. כִּי אֵין חֲזָקָה מוֹעֶלֶת כְּשֶׁיֵּשׁ מֶחָאָה נֶגְדָּהּ (שָׁם, הִלְכוֹת חֶזְקַת מִטַּלְטְלִין הֲלָכָה ה'):
<h2>פד</h2>
גֹּדֶל הַמַּעֲלָה לַעֲשׂוֹת מִתּוֹרוֹת תְּפִלּוֹת כַּנַּ"ל בְּסִימָן ב', כִּי עִקַּר הַפְּגָם שֶׁל כָּל הָעֲבֵרוֹת הוּא בְּהַצֵּרוּפֵי אוֹתִיּוֹת שֶׁל הַתּוֹרָה הַקְּדוֹשָׁה שֶׁיֵּשׁ בַּדָּבָר הַזֶּה שֶׁעָבַר עָלָיו וּפָגַם בּוֹ. וְעַל־יְדֵי הַתְּפִלָּה שֶׁעוֹשֶׂה מֵהַתּוֹרָה יְתַקֵּן הַכֹּל, כִּי יַחֲזֹר וִיתַקֵּן וְיַעֲשֶׂה הַצֵּרוּפִים וְיַחֲזִירֵם עַל מְכוֹנָם בְּיֶתֶר שְׂאֵת. כִּי עִקַּר שֹׁרֶשׁ כָּל הַצֵּרוּפִים הַקְּדוֹשִׁים נִתְהַוִּים עַל־יְדֵי הַתְּפִלָּה כִּי הַתְּפִלָּה הִיא שֹׁרֶשׁ הַתּוֹרָה, כִּי כָּל הַתְּפִלָּה הִיא כְּלוּלָה בַּעֲשָׂרָה מִינֵי נְגִינָה שֶׁבָּהֶם יָסַד דָּוִד הַמֶּלֶךְ, עָלָיו הַשָּׁלוֹם, סֵפֶר תְּהִלִּים שֶׁכָּלוּל מִכָּל הַתְּפִלּוֹת, וַעֲשָׂרָה מִינֵי נְגִינָה הֵם בְּחִינַת טְעָמִים בְּחִינַת נְגִינוֹת הַטְּעָמִים. וְהַטְּעָמִים הֵם תַּכְלִית שֹׁרֶשׁ הָעֶלְיוֹן שֶׁל כָּל בְּחִינַת "טְעָמִים נְקֻדּוֹת תָּגִין אוֹתִיּוֹת" שֶׁיֵּשׁ בְּהַתּוֹרָה הַקְּדוֹשָׁה כַּמּוּבָן בְּתִקּוּנֵי זֹהַר, הַיְנוּ שֶׁכָּל הַצֵּרוּפִים שֶׁל אוֹתִיּוֹת הַתּוֹרָה שֶׁנִּתְהַוִּים עַל יְדֵי הַנְּקֻדּוֹת הַכֹּל נַעֲשֶׂה עַל־יְדֵי הַטְּעָמִים שֶׁהֵם שֹׁרֶשׁ הַכֹּל וְהַטְּעָמִים בְּחִינַת נְגִינָה בְּחִינַת עֲשָׂרָה מִינֵי נְגִינָה בְּחִינַת תְּפִלָּה כַּנַּ"ל. נִמְצָא שֶׁעִקַּר הִתְהַוּוּת כָּל הַצֵּרוּפִים הַקְּדוֹשִׁים שֶׁמֵּהֶם נֶאֶרְגָה כָּל הַתּוֹרָה הוּא עַל יְדֵי תְּפִלָּה כַּנַּ"ל. וְעַל כֵּן אִי אֶפְשָׁר לָבוֹא לְשׁוּם הַשָּׂגָה בַּתּוֹרָה כִּי אִם עַל־יְדֵי תְּפִלָּה. וְעַל כֵּן צְרִיכִין לַעֲשׂוֹת מִתּוֹרוֹת תְּפִלּוֹת דְּהַיְנוּ לְהִתְפַּלֵּל שֶׁיִּזְכֶּה לְקַיֵּם כָּל דִּבְרֵי הַתּוֹרָה שֶׁלּוֹמֵד. מִכָּל שֶׁכֵּן כְּשֶׁיּוֹדֵעַ בְּעַצְמוֹ שֶׁעָבַר עַל דִּבְרֵי תּוֹרָה הוּא צָרִיךְ בְּוַדַּאי לְהִתְפַּלֵּל הַרְבֵּה לְהַשֵּׁם יִתְבָּרַךְ שֶׁיִּמְחַל לוֹ עַל הֶעָבָר וְשֶׁיִּזְכֶּה מֵעַתָּה עַל כָּל פָּנִים לְקַיֵּם כְּכָל הַכָּתוּב בְּהַתּוֹרָה הַזֹּאת. כִּי עַל־יְדֵי הַתְּפִלָּה יִתְתַּקֵּן הַכֹּל כַּנַּ"ל (שָׁם, הִלְכוֹת נִזְקֵי שְׁכֵנִים, הֲלָכָה ד'):
<h2>פה</h2>
עִקַּר הַתְּשׁוּבָה הוּא תְּפִלָּה. כִּי תְּשׁוּבָה הוּא בִּבְחִינָה לְמַעְלָה מֵהַתּוֹרָה שֶׁשָּׁם נִתְהַפֵּךְ הַכֹּל לְטוֹבָה וּזְדוֹנוֹת נִתְהַפְּכִין לִזְכֻיּוֹת וְלָזֶה זוֹכִין עַל יְדֵי תְּפִלָּה, כִּי תְּפִלָּה הוּא גַּם כֵּן בְּחִינַת לְמַעְלָה מֵהַתּוֹרָה כַּמְבֹאָר בִּפְנִים וְכַנַּ"ל. וְעַל כֵּן מִי שֶׁרוֹצֶה לָשׁוּב לְהַשֵּׁם יִתְבָּרַךְ בֶּאֱמֶת עִקַּר הַתְּשׁוּבָה שְׁלֵמָה הוּא עַל־יְדֵי תְּפִלָּה, דְּהַיְנוּ שֶׁיִּתְפַּלֵּל תָּמִיד לְהַשֵּׁם יִתְבָּרַךְ שֶׁיִּמְחַל וְיִסְלַח לוֹ עַל מַה שֶּׁפָּגַם וִירַחֵם עָלָיו מֵעַתָּה וְיַצִּילֵהוּ מֵעֲווֹנוֹת כִּי בֶּאֱמֶת כָּל אָדָם הוּא בְּסַכָּנָה גְּדוֹלָה וַעֲצוּמָה בְּזֶה הָעוֹלָם. וּבִפְרָט הַבַּעַל תְּשׁוּבָה שֶׁכְּבָר נִכְשַׁל בַּמֶּה שֶׁנִּכְשַׁל וּבְכָל יוֹם יִצְרוֹ שֶׁל אָדָם מִתְגַּבֵּר עָלָיו וְכוּ' וְאֵיךְ יִזְכֶּה לָשׁוּב. כִּי תֵּכֶף כְּשֶׁרוֹצֶה לְהִתְגַּבֵּר עַל מַה שֶּׁצָּרִיךְ לְהִתְגַּבֵּר מִתְגַּבְּרִין עָלָיו בְּיוֹתֵר, עַל כֵּן הָעִקָּר הוּא תְּפִלָּה וְהִתְבּוֹדְדוּת שֶׁצָּרִיךְ לְהַרְגִּיל אֶת עַצְמוֹ לְהִתְבּוֹדֵד בְּכָל יוֹם בֵּינוֹ לְבֵין קוֹנוֹ וּלְהַפִּיל תְּחִנָּתוֹ לִפְנֵי הַשֵּׁם יִתְבָּרַךְ הַמָּלֵא רַחֲמִים בְּכָל עֵת שֶׁיְּזַכֵּהוּ לָשׁוּב בִּתְשׁוּבָה שְׁלֵמָה בֶּאֱמֶת. וַאֲפִלּוּ אִם רוֹאֶה שֶׁאֵינוֹ פּוֹעֵל עֲדַיִן בִּתְפִלָּתוֹ כִּי עֲדַיִן מִתְגַּבְּרִין עָלָיו בְּיוֹתֵר, אַף־עַל־פִּי־כֵן יַעֲשֶׂה אֶת שֶׁלּוֹ וְיִתְפַּלֵּל תָּמִיד לְהַשֵּׁם יִתְבָּרַךְ אוּלַי יָחוּס אוּלַי יְרַחֵם. כְּמוֹ שֶׁכָּתוּב: "קַוֵּה אֶל ה'" וְכוּ' וְאָמְרוּ רַבּוֹתֵינוּ זִכְרוֹנָם לִבְרָכָה, וְאִם לֹא נִתְקַבְּלָה תְּפִלָּתְךָ חֲזֹר וְקַוֵּה. וְכָל זְמַן שֶׁאֵין הָאָדָם חָזָק בְּדַעְתּוֹ שֶׁתָּמִיד יְקַוֶּה לַה' וְיַעְתִּיר אֵלָיו אַף אִם יַעֲבֹר עָלָיו מָה עֲדַיִן אֵין תְּשׁוּבָתוֹ שְׁלֵמָה. כִּי מִי יוֹדֵעַ מַה יֵּלֵד יוֹם, אוּלַי יָבוֹא עָלָיו נִסָּיוֹן אוֹ מִכְשׁוֹל וְכוּ' וּמִי יוֹדֵעַ אִם יַעֲמֹד בְּקִשְׁרֵי הַמִּלְחָמָה. אֲבָל אִם הָאָדָם חָזָק בְּדַעְתּוֹ שֶׁאֲפִלּוּ אִם חַס וְשָׁלוֹם, לֹא יַעֲמֹד בַּנִּסָּיוֹן וַאֲפִלּוּ אִם יִהְיֶה חַס וְשָׁלוֹם, אֵיךְ שֶׁיִּהְיֶה אַף־עַל־פִּי־כֵן יְקַוֶּה תָּמִיד לְהַשֵּׁם יִתְבָּרַךְ בִּבְחִינַת: "וְאַצִּיעָה שְּׁאוֹל הִנֶּךָּ". אָז הוּא בָּטוּחַ בְּוַדַּאי שֶׁבְּוַדַּאי יִזְכֶּה לִתְשׁוּבָה שְׁלֵמָה. כִּי סוֹף כָּל סוֹף יָשׁוּב לְהַשֵּׁם יִתְבָּרַךְ מֵאַחַר שֶׁחָזָק בְּדַעְתּוֹ שֶׁלֹּא יִפֹּל מִשּׁוּם דָּבָר שֶׁבָּעוֹלָם. (שָׁם, הִלְכוֹת אוֹנָאָה, הֲלָכָה ג):
<h2>פו</h2>
אָמְרוּ רַבּוֹתֵינוּ זִכְרוֹנָם לִבְרָכָה: גְּאֻלָּה הָרִאשׁוֹנָה הָיָה אַחֲרֶיהָ הֶפְסֵק אֲבָל גְּאֻלָּה אַחֲרוֹנָה לֹא יִהְיֶה אַחֲרֶיהָ הֶפְסֵק. כִּי גְּאֻלָּה רִאשׁוֹנָה הוּא בְּחִינַת תּוֹרָה, כִּי אָז זָכוּ יִשְׂרָאֵל לְקַבֵּל אֶת הַתּוֹרָה. וּגְאֻלָּה אַחֲרוֹנָה הוּא בְּחִינַת תְּפִלָּה שֶׁזֶּה עִקַּר בְּחִינַת דָּוִד וּמָשִׁיחַ. זֶה כָּל עִנְיַן הַחֲמִשָּׁה סְפָרִים שֶׁבַּתְּהִלִּים שֶׁהֵם כְּנֶגֶד חֲמִשָּׁה חֻמְּשֵׁי תּוֹרָה כִּי כָּל תְּפִלּוֹתָיו שֶׁל דָּוִד שֶׁהוּא סֵפֶר תְּהִלִּים שֶׁכָּלוּל מִכָּל תְּפִלּוֹת יִשְׂרָאֵל הַכֹּל הוּא רַק בִּשְׁבִיל שֶׁיִּזְכֶּה לְקַיֵּם אֶת הַתּוֹרָה בִּשְׁלֵמוּת, וְרַק עַל־יְדֵי־זֶה זוֹכִין לִגְאֻלָּה שְׁלֵמָה שֶׁאֵין אַחֲרֶיהָ גָּלוּת (שָׁם):
<h2>פז</h2>
כָּל זְמַן שֶׁאֵין הָאָדָם זוֹכֶה לִתְפִלָּה בִּשְׁלֵמוּת אָז עֲדַיִן אֵין לוֹ מָקוֹם לַה' וַעֲדַיִן הוּא נָע וָנָד וּמְטֻלְטָל. וַאֲפִלּוּ אִם עוֹסֵק בַּתּוֹרָה, עֲדַיִן אֵינוֹ בָּטוּחַ שֶׁיִּשָּׁאֵר קַיָּם עַל עָמְדוֹ. כִּי מִי יוֹדֵעַ מַה יַּעֲבֹר עָלָיו. כְּמוֹ שֶׁאָנוּ רוֹאִים כַּמָּה וְכַמָּה אֲנָשִׁים שֶׁעָסְקוּ בַּתּוֹרָה בְּהַתְמָדָה גְּדוֹלָה כַּמָּה וְכַמָּה שָׁנִים וְאַחַר־כָּךְ נִתְרַחֲקוּ מֵהַתּוֹרָה וְנָפְלוּ לְמַה שֶּׁנָּפְלוּ רַחֲמָנָא לִצְלָן.
עַל כֵּן עִקַּר הַמָּקוֹם וְהַמַּעֲמָד דִּקְדֻשָּׁה הוּא תְּפִלָּה כִּי עַל־יְדֵי תְּפִלָּה זוֹכִין לְהִשָּׁאֵר קַיָּם עַל עָמְדָן תָּמִיד אֲפִלּוּ אִם יִהְיֶה אֵיךְ שֶׁיִּהְיֶה. כִּי אִם אֵינוֹ זוֹכֶה רַק לַתּוֹרָה לְבַד אַף־עַל־פִּי שֶׁבְּוַדַּאי טוֹב מְאֹד וְזֶה עִקַּר הַתַּכְלִית, כִּי הֵם חַיֵּינוּ וְאֹרֶךְ יָמֵינוּ. אַף־עַל־פִּי־כֵן אַחַר־כָּךְ כְּשֶׁנּוֹפֵל חַס וְשָׁלוֹם, מִן הַתּוֹרָה אָז אֵין לוֹ בַּמֶּה לְהַחֲיוֹת אֶת עַצְמוֹ, אֲבָל כְּשֶׁזּוֹכֶה לִתְפִלָּה יֵשׁ לוֹ תִּקְוָה לְעוֹלָם אֲפִלּוּ אִם יַעֲבֹר עָלָיו מָה. כִּי עַל־יְדֵי תְּפִלָּה יְכוֹלִין לְהִתְקָרֵב לְהַשֵּׁם יִתְבָּרַךְ תָּמִיד אֲפִלּוּ אִם הוּא כְּמוֹ שֶׁהוּא, כִּי אַף־עַל־פִּי שֶׁהוּא רָחוֹק מִכָּל הַקְּדֻשּׁוֹת וּמִכָּל הַתּוֹרָה וְאֵינוֹ יָכוֹל לְהַחֲיוֹת אֶת עַצְמוֹ בְּשׁוּם דָּבָר, אַף־עַל־פִּי־כֵן אִם יִתְלֶה עֵינָיו לַמָּרוֹם וְיִתְפַּלֵּל לְהַשֵּׁם יִתְבָּרַךְ מִמָּקוֹם שֶׁהוּא שָׁם עֲדַיִן יֵשׁ לוֹ תִּקְוָה. בִּבְחִינַת מַה שֶּׁאָמַר דָּוִד הַמֶּלֶךְ, עָלָיו הַשָּׁלוֹם, בִּשְׁבִיל כְּלַל יִשְׂרָאֵל: "טָבַעְתִּי בִּיוֵן מְצוּלָה וְאֵין מָעֳמָד" וְכוּ', וְסִיֵּם אַחַר־כָּךְ: "וַאֲנִי תְפִלָּתִי לְךָ ה' עֵת רָצוֹן". כִּי עַל יְדֵי תְּפִלָּה וְתַחֲנוּנִים לְהַשֵּׁם יִתְבָּרַךְ יְכוֹלִין לְחַזֵּק אֶת עַצְמוֹ תָּמִיד, כִּי תְּפִלָּה הִיא בְּחִינַת מַעֲמָד וּמָקוֹם אֲפִלּוּ בִּיוֵן מְצוּלָה חַס וְשָׁלוֹם, שֶׁאֵין שָׁם שׁוּם מַעֲמָד. וְזֶה בְּחִינַת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה, 'אֵין עֲמִידָה אֶלָּא תְּפִלָּה' כִּי תְּפִלָּה הוּא עִקַּר הַמַּעֲמָד שֶׁל כָּל אֶחָד. וְעַל כֵּן מִי שֶׁרוֹצֶה לִהְיוֹת אִישׁ הַיִּשְׂרְאֵלִי בֶּאֱמֶת צָרִיךְ לֶאֱחֹז בִּשְׁנֵיהֶם בְּתוֹרָה וּתְפִלָּה, כִּי שְׁנֵיהֶם כְּאֶחָד טוֹבִים אֲשֶׁר אִם יִפֹּל חַס וְשָׁלוֹם, הָאֶחָד יָקִים אֶת חֲבֵרוֹ כַּנַּ"ל (שָׁם):
<h2>פח</h2>
הַיֵּצֶר הָרָע וְהַסִּטְרָא אַחֲרָא הֵם בְּחִינַת אוֹנָאָה שֶׁמֶּאַנִין וּמַטְעִין אֶת הַבְּרִיּוֹת בְּכַמָּה מִינֵי אוֹנָאוֹת וְטָעֻיּוֹת בְּלִי שִׁעוּר וָעֶרֶךְ עַד שֶׁמַּחֲלִיפִין עוֹלָם עוֹמֵד בְּעוֹלָם עוֹבֵר חַס וְשָׁלוֹם, וּמַתְעִין אֶת הָאָדָם מֵחַיִּים טוֹבִים חַיִּים נִצְחִיִּים לֵילֵךְ אַחֲרֵיהֶם "כַּצֹּאן לָטֶבַח יוּבָל" לְדַרְכֵי שְׁאוֹל וּמַר מִמָּוֶת אֲפִלּוּ בָּעוֹלָם הַזֶּה וּמִכָּל שֶׁכֵּן בָּעוֹלָם הַבָּא. וְאֵין אוֹנָאָה גְּדוֹלָה בָּעוֹלָם כְּאוֹנָאוֹת הַיֵּצֶר הָרָע.
וְעִקַּר הָעֵצָה וְהַתַּחְבּוּלָה לְהִנָּצֵל בִּשְׁלֵמוּת מֵהָאוֹנָאָה הַגְּדוֹלָה וּמָרָה הַזֹּאת הוּא רַק עַל יְדֵי תְּפִלָּה וְתַחֲנוּנִים. כִּי אִם הָאָדָם חָזָק וְאַמִּיץ בְּדַעְתּוֹ שֶׁתָּמִיד יִתְפַּלֵּל לְהַשֵּׁם יִתְבָּרַךְ שֶׁיְּקָרְבֵהוּ לַעֲבוֹדָתוֹ בֶּאֱמֶת יִהְיֶה אֵיךְ שֶׁיִּהְיֶה, אָז בְּוַדַּאי לֹא יוּכַל הַיֵּצֶר הָרָע לְאוֹנוֹתוֹ וּלְהַטְעוֹתוֹ עוֹד בְּשׁוּם אֹפֶן. וְזֶה בְּחִינַת אֵין אוֹנָאָה לְקַרְקָעוֹת. כִּי קַרְקָעוֹת הֵם בְּחִינַת תְּפִלָּה שֶׁהִיא בְּחִינַת אֱמוּנָה שֶׁנִּקְרֵאת אֶרֶץ, כְּמוֹ שֶׁכָּתוּב: "שְׁכָן אֶרֶץ וּרְעֵה אֱמוּנָה", כַּמּוּבָא בְּדִבְרֵי רַבּוֹתֵינוּ זִכְרוֹנָם לִבְרָכָה.
וְזֶה גַּם כֵּן בְּחִינַת סְמִיכוּת גְּאֻלָּה לִתְפִלָּה. כִּי עִקַּר תִּקְוָתֵנוּ וּסְמִיכָתֵנוּ לִגְאֻלָּה שְׁלֵמָה בִּמְהֵרָה בְּיָמֵינוּ בִּכְלָלִיּוּת וּבִפְרָטִיּוּת הוּא רַק עַל־יְדֵי תְּפִלָּה כַּנַּ"ל. כִּי אֲפִלּוּ אִם נִתְפָּס הָאָדָם בַּמֶּה שֶּׁנִּתְפָּס חַס וְשָׁלוֹם, עֲדַיִן יֵשׁ לוֹ תִּקְוָה וּסְמִיכָה וּמַעֲמָד עַל־יְדֵי תְּפִלָּה וְתַחֲנוּנִים וּבַקָּשׁוֹת אֲפִלּוּ בְּהַיְוֵן מְצוּלָה וְאֵין מָעֳמָד, כְּמוֹ שֶׁכָּתוּב: "קַוֹּה קִוִּיתִי אֶל ה' וַיֵּט אֵלַי וַיִּשְׁמַע שַׁוְעָתִי וַיַּעֲלֵנִי מִבּוֹר שָׁאוֹן מִטִּיט הַיָּוֵן וַיָּקֶם עַל סֶלַע רַגְלָי כּוֹנֵן אֲשֻׁרָי" וְכוּ', שֶׁעַל־יְדֵי שֶׁשִּׁוַּעְתִּי לְהַשֵּׁם יִתְבָּרַךְ תָּמִיד בְּקִוּוּי אַחַר קִוּוּי עַל־יְדֵי־זֶה זָכִיתִי "וַיַּעֲלֵנִי מִבּוֹר שָׁאוֹן מִטִּיט הַיָּוֵן וַיָּקֶם עַל סֶלַע רַגְלָי", כִּי עִקַּר הַתְּקוּמָה וְהָעֲמִידָה וְהַסְּמִיכָה הוּא עַל תְּפִלָּה לְהַשֵּׁם יִתְבָּרַךְ, וּכְמוֹ שֶׁכָּתוּב: "עוֹמְדוֹת הָיוּ רַגְלֵינוּ בִּשְׁעָרַיִךְ יְרוּשָׁלַיִם", כִּי יְרוּשָׁלַיִם שָׁם הַבֵּית־הַמִּקְדָּשׁ שֶׁהוּא בֵּית הַתְּפִלָּה שָׁם עִקַּר בְּחִינַת הָעֲמִידָה כַּנַּ"ל (שָׁם):
<h2>פט</h2>
עִקַּר הַתְּפִלָּה הִיא בְּחִינַת רְצוֹנוֹת וְכִסּוּפִים חֲזָקִים לְהַשֵּׁם יִתְבָּרַךְ בִּדְבֵקוּת וּבִטּוּל גָּמוּר אֶל אוֹר הָאֵין־סוֹף עַד שֶׁבָּא לְדִבּוּרִים שֶׁהַשֵּׁם יִתְבָּרַךְ מְרַחֵם עָלָיו וּפוֹתֵחַ פִּיו לְפָרֵשׁ שִׂיחָתוֹ לְפָנָיו. וְזֶה בְּחִינַת: "לָאָדָם מַעַרְכֵי לֵב וּמֵה' מַעֲנֵה לָשׁוֹן". וְהָעִקָּר הוּא שֶׁיַּעֲשֶׂה מִתּוֹרוֹת תְּפִלּוֹת כַּמְבֹאָר בְּמָקוֹם אַחֵר, הַיְנוּ שֶׁיִּתְפַּלֵּל לִפְנֵי הַשֵּׁם יִתְבָּרַךְ שֶׁיִּזְכֶּה לְהַשִּׂיג וּלְקַיֵּם אֶת הַנִּסְתָּר מִמֶּנּוּ, הַיְנוּ מַה שֶּׁלֹּא זָכָה לְהַשִּׂיג וּלְקַיֵּם עֲדַיִן. וְאָז כְּשֶׁזּוֹכֶה לִפְעֹל בַּקָּשָׁתוֹ לְהַשִּׂיג וּלְקַיֵּם גַּם בְּחִינַת זוֹ זֶה בְּחִינַת שֶׁעוֹשֶׂה מִתְּפִלָּה תּוֹרָה, הַיְנוּ שֶׁעוֹשֶׂה מִתְּפִלָּה (שֶׁהוּא דְּבֵקוּת לְאֵין סוֹף שֶׁאֵין בּוֹ תְּפִיסָה שֶׁזֶּה בְּחִינַת נִסְתָּר שֶׁגַּם בּוֹ אֵין לוֹ תְּפִיסָה עֲדַיִן) תּוֹרָה (הַיְנוּ נִגְלֶה) וְאָז צָרִיךְ לְהִתְפַּלֵּל שֶׁיַּשִּׂיג עוֹד מַדְרֵגָה גְּבוֹהָה מִזּוֹ הֵן בְּהַשָּׂגַת הַתּוֹרָה וְהָעִקָּר בְּקִיּוּם הַתּוֹרָה וְכֵן מִמַּדְרֵגָה לְמַדְרֵגָה עַד אֵין סוֹף. כִּי עַל־יְדֵי תְּפִלָּה יְכוֹלִין לַעֲלוֹת מִתַּכְלִית תַּכְלִית דְּיוֹטָא הַתַּחְתּוֹנָה עַד תַּכְלִית מַעֲלָה הָעֶלְיוֹנָה עַד אֵין־סוֹף (שָׁם, הִלְכוֹת מַתָּנָה, הֲלָכָה ה'):
<h2>צ</h2>
כָּל מַה שֶּׁרוֹאֶה הָאָדָם שֶׁהַדִּינִים שֶׁהֵם שֹׁרֶשׁ בְּחִינַת הִתְגַּבְּרוּת הַיֵּצֶר מִתְגַּבֵּר עָלָיו בְּיוֹתֵר, הוּא דַּיְקָא צָרִיךְ לְהִתְגַּבֵּר בְּיוֹתֵר לְהַרְבּוֹת וּלְהַפְצִיר בִּתְפִלָּה וְעֶתֶר יוֹתֵר וְיוֹתֵר, בִּכְדֵי לְהַמְשִׁיךְ הַצְּדָקָה וְהַחֶסֶד הָעֶלְיוֹן וּלְהַמְתִּיק וּלְבַטֵּל תֹּקֶף הַדִּינִים. וְעַל כֵּן עִקַּר הַהִתְבּוֹדְדוּת שֶׁהוּא שִׂיחָה בֵּינוֹ לְבֵין קוֹנוֹ נֶאֱמַר אֵצֶל יִצְחָק בְּיוֹתֵר כְּמוֹ שֶׁכָּתוּב: "וַיֵּצֵא יִצְחָק לָשׂוּחַ בַּשָּׂדֶה" מֵחֲמַת שֶׁהוּא מִבְּחִינַת הַדִּין וּבוֹ נֶאֱמַר: "וַיֶּעְתַּר יִצְחָק לַה'", וְעַל כֵּן הִזְהִירוּ רַבּוֹתֵינוּ זִכְרוֹנָם לִבְרָכָה, בְּיוֹתֵר לִהְיוֹת זָהִיר בִּתְפִלַּת הַמִּנְחָה דַּיְקָא שֶׁהוּא כְּנֶגֶד יִצְחָק (שָׁם):
<h2>צא</h2>
מְבֹאָר בְּדִבְרֵי אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה, (לִקּוּטֵי א' סִימָן ב') שֶׁעִקַּר הַכְּלֵי זַיִן שֶׁל אִישׁ הַיִּשְׂרְאֵלִי הוּא הַתְּפִלָּה וּמִי שֶׁזָּכָה לְחֶרֶב הַתְּפִלָּה, כְּמוֹ שֶׁכָּתוּב: "בְּחַרְבִּי וּבְקַשְׁתִּי", וּפֵרֵשׁ רַשִׁ"י, 'בִּתְפִלָּתִי וּבַקָּשָׁתִי' - צָרִיךְ לֵידַע אֵיךְ לִלְחֹם עִם הַחֶרֶב לִהְיוֹת קוֹלֵעַ אֶל הַשַּׂעֲרָה וְלֹא יַחֲטִיא, שֶׁלֹּא יַטֶּה לְיָמִין אוֹ לִשְׂמֹאל עַיֵּן שָׁם, הַיְנוּ שֶׁלֹּא יִטְעֶה חַס וְשָׁלוֹם, שֶׁהַתְּפִלּוֹת הֵם לָרִיק חַס וְשָׁלוֹם, מֵחֲמַת שֶׁזֶּה כַּמָּה שֶׁצּוֹעֲקִים וְאֵינָם נוֹשָׁעִים שֶׁזֶּה בְּחִינַת נוֹטֶה לִשְׂמֹאל. וְכֵן אַל יִטְעֶה לוֹמַר, מַה לָּנוּ לְהַרְבּוֹת בִּתְפִלָּה מֵאַחַר שֶׁעִקַּר הַיְשׁוּעָה הוּא רַק בְּחַסְדּוֹ לְבַד, אִם כֵּן נִסְמֹךְ רַק עַל חַסְדּוֹ שֶׁזֶּה בְּחִינַת נוֹטֶה לְיָמִין שֶׁלֹּא כָּרָאוּי. כִּי בֶּאֱמֶת צְרִיכִין לְהַרְבּוֹת מְאֹד בִּתְפִלָּה תָּמִיד וְלֵידַע הָאֱמֶת שֶׁאֵין אָנוּ כַּדָּאִים לִפְעֹל בִּתְפִלָּתֵנוּ, כִּי אִם בְּחַסְדּוֹ, וְאַף־עַל־פִּי־כֵן אָנוּ צְרִיכִין לַעֲשׂוֹת אֶת שֶׁלָּנוּ לְהַרְבּוֹת בִּתְפִלָּה תָּמִיד וְהַשֵּׁם יִתְבָּרַךְ יַעֲשֶׂה אֶת שֶׁלּוֹ וְיַמְשִׁיךְ עָלֵינוּ חַסְדּוֹ לְמַעֲנוֹ וְיוֹשִׁיעֵנוּ מְהֵרָה לְמַעַן שְׁמוֹ (וְעַיֵּן לְעֵיל בְּאוֹת מ"ז).
וְהִנֵּה מְבֹאָר שָׁם (בְּלִקּוּטֵי א' סִימָן ב' הַנַּ"ל), שֶׁעַל־יְדֵי תִּקּוּן הַבְּרִית זוֹכִין לִתְפִלָּה וְעַל כֵּן יוֹסֵף שֶׁשָּׁמַר אֶת הַבְּרִית זָכָה לַבְּכוֹרָה שֶׁהוּא בְּחִינַת עֲבוֹדַת הַתְּפִלָּה, כִּי הַבְּכוֹר נוֹטֵל פִּי שְׁנַיִם שֶׁזֶּה בְּחִינַת חֶרֶב הַתְּפִלָּה שֶׁיֵּשׁ בָּהּ פִּי שְׁנַיִם שְׁתֵּי בְּחִינוֹת; 'שִׁבְחוֹ שֶׁל מָקוֹם וּשְׁאֵלַת צְרָכָיו' בְּחִינַת חֶרֶב פִּיפִיּוֹת שְׁתֵּי פִּיּוֹת וְנִטְּלָה מֵרְאוּבֵן עַל־יְדֵי שֶׁחִלֵּל יְצוּעֵי אָבִיו, כִּי כָּל הַפּוֹגֵם בַּבְּרִית נוֹטְלִין מִמֶּנּוּ הַתְּפִלָּה, עַיֵּן שָׁם.
וְזֶה בְּחִינַת מִצְוַת מִילָה בְּחִינַת חִתּוּךְ וּפְרִיעָה. וּמוּבָא שֶׁקְּלִפַּת הָעָרְלָה וְהַפְּרִיעָה הֵם בְּחִינַת קְלִפַּת עֵשָׂו וְיִשְׁמָעֵאל, הַיְנוּ כִּי הֵם בְּחִינַת פְּגַם הַבְּרִית וְהֵם שְׁנֵי מִינֵי קְלִפּוֹת שֶׁמְּבַלְבְּלִין דַּעַת הָאָדָם מִלְּהִתְחַזֵּק בִּתְפִלָּה. כִּי עֵשָׂו עֲמָלֵק הוּא בְּחִינַת קְלִפַּת הָעָרְלָה הַגְּמוּרָה, כִּי הוּא כָּפַר בָּעִקָּר וְאֵינוֹ מוֹדֶה בִּתְפִלָּה כְּלָל וּמַטְעֶה לֵב הָאָדָם שֶׁכָּל הַתְּפִלּוֹת הֵם לָרִיק וְאֵינָם מוֹעִילִים חַס וְשָׁלוֹם, וְעַל כֵּן נֶאֱמַר בּוֹ "וַיִּבֶז עֵשָׂו אֶת הַבְּכוֹרָה" שֶׁהוּא בְּחִינַת עֲבוֹדַת הַתְּפִלָּה כַּנַּ"ל. וְעַל־יְדֵי שֶׁחוֹתְכִין אֶת הָעָרְלָה הַחוֹפָה עַל הַבְּרִית עַל־יְדֵי־זֶה מְבַטְּלִין קְלִפּוֹת הָרָעָה וְנִמְשָׁךְ בְּחִינַת תִּקּוּן הַבְּרִית, שֶׁעַל־יְדֵי־זֶה זוֹכִין לְהִתְחַזֵּק בִּתְפִלָּה תָּמִיד. אֲבָל עֲדַיִן יֵשׁ קְלִפָּה שְׁנִיָּה שֶׁהוּא קְלִפַּת עוֹר הַפְּרִיעָה שֶׁהוּא בְּחִינַת קְלִפַּת יִשְׁמָעֵאל שֶׁמִּשָּׁם נִמְשָׁךְ טָעוּת אַחֵר בַּלֵּב לְהִתְרַשֵּׁל בִּתְפִלָּה חַס וְשָׁלוֹם, מֵחֲמַת שֶׁנִּדְמֶה לוֹ שֶׁכְּבָר שָׁמַע הַשֵּׁם יִתְבָּרַךְ בְּוַדַּאי אֶת תְּפִלָּתוֹ, בִּפְרָט כְּשֶׁרוֹאֶה אֵיזֶה צְמִיחַת קֶרֶן יְשׁוּעָה שֶׁאָז נִדְמֶה לוֹ שֶׁכְּבָר נִתְקַבְּלָה תְּפִלָּתוֹ וְהוּא מִתְרַשֵּׁל לְהִתְפַּלֵּל יוֹתֵר, וְזֶה נִמְשָׁךְ מִבְּחִינַת קְלִפַּת יִשְׁמָעֵאל שֶׁנִּקְרָא כֵּן עַל שֵׁם "כִּי שָׁמַע ה' אֶל עָנְיֵךְ", וְתַרְגּוּמוֹ: 'אֲרֵי קַבִּיל הַשֵּׁם יָת צְלוֹתֵיךְ' וְעַל־יְדֵי מִצְוַת פְּרִיעָה מְבַטְּלִים גַּם הַקְּלִפָּה הַזֹּאת וְזוֹכִין לְהִתְחַזֵּק בִּתְפִלָּה תָּמִיד וְלִהְיוֹת מוֹדֶה עַל הֶעָבָר עַל הַצְּמִיחַת קֶרֶן יְשׁוּעָה שֶׁרָאָה וְלִצְעֹק לֶעָתִיד לָבוֹא, כִּי עֲדַיִן לֹא נִגְמְרָה הַיְּשׁוּעָה וַעֲדַיִן אָנוּ צְרִיכִין הַרְבֵּה יְשׁוּעוֹת מְאֹד כָּל יְמֵי חַיֵּינוּ, עַד שֶׁנִּזְכֶּה לָבוֹא לְמַה שֶּׁאָנוּ צְרִיכִין לָבוֹא אֲשֶׁר בִּשְׁבִיל זֶה בָּאנוּ לָעוֹלָם הַזֶּה, וְעַל כֵּן צְרִיכִין לְהַרְבּוֹת בִּתְפִלָּה תָּמִיד.
וְזֶה בְּחִינַת "וַיָּשָׁב מָרְדְּכֳי" וְדָרְשׁוּ רַבּוֹתֵינוּ זִכְרוֹנָם לִבְרָכָה, 'שֶׁשָּׁב לְשַׂקּוֹ וּלְתַעֲנִיתוֹ' כִּי אַף־עַל־פִּי שֶׁכְּבָר רָאָה יְשׁוּעָה נִפְלָאָה כָּזֹאת, שֶׁהִרְכִּיבוּהוּ עַל סוּס הַמֶּלֶךְ וְקָרְאוּ לְפָנָיו וְכוּ', אַף־עַל־פִּי־כֵן לֹא נִתְרַשֵּׁל עַל־יְדֵי־זֶה מִתְּפִלָּתוֹ, וְכֵן אֵצֶל אֶסְתֵּר כְּתִיב "וַתּוֹסֶף אֶסְתֵּר וַתְּדַבֵּר לִפְנֵי הַמֶּלֶךְ וְכוּ' וַתֵּבְךְּ וַתִּתְחַנֶּן לוֹ לְהַעֲבִיר אֶת רָעַת הָמָן" וְכוּ'. וְזֶה מְרַמֵּז עַל כְּלַל כְּנֶסֶת יִשְׂרָאֵל שֶׁהֵם בְּחִינַת אֶסְתֵּר, שֶׁאֲפִלּוּ כְּשֶׁרוֹאִין יְשׁוּעוֹת וְנִסִּים גְּדוֹלִים וְנִפְלָאִים שֶׁהַסִּטְרָא אַחֲרָא בְּחִינַת הָמָן עֲמָלֵק כְּבָר נָפְלָה מְאֹד וְתָלוּ אוֹתוֹ וְאֶת בָּנָיו עַל הָעֵץ, אַף־עַל־פִּי־כֵן אֵינָם מִסְתַּפְּקִים בָּזֶה וַעֲדַיִן הֵם עוֹמְדִים וּמִתְפַּלְּלִים וּבוֹכִים וּמִתְחַנְּנִים לְפָנָיו יִתְבָּרַךְ כְּבֵן הַמִּתְחַטֵּא לִפְנֵי אָבִיו, לְהַעֲבִיר אֶת רָעַת הָמָן שֶׁהוּא סִטְרָא־אַחֲרָא לְגַמְרֵי, שֶׁיִּזְכּוּ לְהִטָּהֵר לְהִתְקַדֵּשׁ לְגַמְרֵי. וּבֶאֱמֶת כְּשֶׁהָאָדָם מִתְרַשֵּׁל בִּתְפִלָּה מֵחֲמַת שֶׁנִּדְמֶה לוֹ שֶׁכְּבָר פָּעַל בִּתְפִלָּתוֹ הַרְבֵּה שֶׁזֶּהוּ בְּחִינַת קְלִפַּת יִשְׁמָעֵאל קְלִפַּת הַפְּרִיעָה כַּנַּ"ל עַל־יְדֵי־זֶה חַס וְשָׁלוֹם, נִתְעַכֵּב גְּמַר יְשׁוּעָתוֹ וְיִתְאָרֵךְ גָּלוּתוֹ חַס וְשָׁלוֹם, מֵאַחַר שֶׁנִּתְרַשֵּׁל בִּתְפִלָּה. וְאָז יַחֲזֹר וְיִתְעוֹרֵר בְּחִינַת קְלִפַּת עֵשָׂו הָרָשָׁע שֶׁהוּא בְּחִינַת קְלִפַּת הָעָרְלָה וְיֶאֱטֹם וִיטַמְטֵם לִבּוֹ לְגַמְרֵי מִלְּהִתְחַזֵּק בִּתְפִלָּה. וְעַל כֵּן בֶּאֱמֶת 'מָל וְלֹא פָּרַע כְּאִלּוּ לֹא מָל' כִּי עַל־יְדֵי־זֶה חַס וְשָׁלוֹם, חוֹזֵר וְנֵעוֹר גַּם קְלִפַּת הָעָרְלָה הַנַּ"ל, עַל כֵּן צְרִיכִין לְהַעֲבִיר שְׁנֵיהֶם כְּדֵי לִזְכּוֹת לְהִתְחַזֵּק בִּתְפִלָּה תָּמִיד כַּנַּ"ל (שָׁם, הִלְכוֹת נַחֲלוֹת, הֲלָכָה ד'):
<h2>צב</h2>
צְרִיכִין לְהִתְחַזֵּק מְאֹד בֶּאֱמוּנָה שְׁלֵמָה לְהַאֲמִין בְּעַצְמוֹ שֶׁיֵּשׁ לוֹ כֹּחַ לִפְעֹל כָּל דָּבָר בִּתְפִלָּתוֹ וְשִׂיחָתוֹ בֵּינוֹ לְבֵין קוֹנוֹ. כִּי יֵשׁ כַּמָּה מִינֵי חֲלִישׁוּת הַדַּעַת בְּלֵב הָאָדָם בְּעִנְיָן זֶה כַּאֲשֶׁר כָּל אֶחָד יוֹדֵעַ בְּנַפְשׁוֹ וְרֹב בְּנֵי אָדָם נִדְמֶה לָהֶם שֶׁאֵין לָהֶם כֹּחַ לָזֶה וְעַל כֵּן אֵינָם מִתְחַזְּקִים בִּתְפִלָּה. וְעַל כֵּן צְרִיכִין לְהִתְיַגֵּעַ בִּיגִיעָה וַעֲבוֹדָה גְּדוֹלָה מְאֹד בָּעִנְיָן הַזֶּה וְעִקַּר הַיְגִיעָה הוּא בַּהַתְחָלָה בִּבְחִינַת כָּל הַתְחָלוֹת קָשׁוֹת, הַיְנוּ בְּעֵת שֶׁמַּתְחִיל לְהִתְפַּלֵּל וּלְהִתְבּוֹדֵד. כִּי אָז עֲדַיִן לֹא רָאָה שׁוּם פְּעֻלָּה עַל־יְדֵי תְּפִלָּתוֹ וְהִתְבּוֹדְדוּתוֹ.
אֲבָל כְּשֶׁזּוֹכֶה לְהִתְגַּבֵּר בְּכָל כֹּחוֹ לְהִתְפַּלֵּל בְּכַוָּנָה וּלְהִתְבּוֹדֵד עַד שֶׁזּוֹכֶה לִפְעֹל אֵיזֶה דָּבָר בִּתְפִלָּתוֹ, כְּגוֹן שֶׁהִתְפַּלֵּל עַל אֵיזֶה דָּבָר וְנַעֲנָה אָז הוּא מִתְחַזֵּק בָּזֶה לְהַאֲמִין גַּם בְּעַצְמוֹ שֶׁיֵּשׁ לוֹ כֹּחַ לִפְעֹל בִּתְפִלָּתוֹ מֵאַחַר שֶׁרוֹאֶה שֶׁגַּם תְּפִלָּתוֹ שָׁמַע הַשֵּׁם יִתְבָּרַךְ וְנַעֲנָה. וְאָז נַעֲשֶׂה אֶצְלוֹ כְּלִי שְׁלֵמָה לְקַבֵּל הַשֶּׁפַע עַל יְדֵי דִּבּוּרֵי הַתְּפִלָּה, כִּי עִקַּר הִתְהַוּוּת הַכְּלִי הוּא עַל־יְדֵי הָאֱמוּנָה, דְּהַיְנוּ עַל־יְדֵי שֶׁמַּאֲמִין גַּם בְּעַצְמוֹ שֶׁהַשֵּׁם יִתְבָּרַךְ שׁוֹמֵעַ גַּם תְּפִלָּתוֹ.
וְזֶה בְּחִינַת מַה שֶּׁהַבְּכוֹר נוֹטֵל פִּי שְׁנַיִם. וּמוּבָא בְּכִתְבֵי הָאֲרִ"י זִכְרוֹנוֹ לִבְרָכָה, כִּי בְּכָל הַהוֹלָדוֹת יֵשׁ בָּהֶם חֵלֶק מֵהוֹלָדַת הַבְּכוֹר, הַיְנוּ כִּי כָּל הַהוֹלָדוֹת וְכָל הַהַשְׁפָּעוֹת נִמְשָׁכִין עַל־יְדֵי תְּפִלָּה וְהוֹלָדַת הַבְּכוֹר נִמְשָׁךְ מִבְּחִינַת הַפְּעֻלָּה הָרִאשׁוֹנָה שֶׁפּוֹעֵל אִישׁ יִשְׂרְאֵלִי עַל־יְדֵי תְּפִלָּתוֹ, שֶׁעַל־יְדֵי־זֶה נִתְחַזֵּק אֱמוּנָתוֹ לְהִתְפַּלֵּל תָּמִיד וְנַעֲשֶׂה אֶצְלוֹ כְּלִי וְכוּ' כַּנַּ"ל, וְעַל כֵּן נוֹטֵל הַבְּכוֹר פִּי שְׁנַיִם בְכָל אֲשֶׁר יִמָּצֵא לוֹ כִּי בְּכָל מָה אֲשֶׁר נִמְצָא וְנוֹלָד וְנִשְׁפָּע לוֹ עַל־יְדֵי תְּפִלָּה יֵשׁ בָּזֶה חֵלֶק מֵהַפְּעֻלָּה הָרִאשׁוֹנָה שֶׁפָּעַל בִּתְפִלָּתוֹ שֶׁזֶּה בְּחִינַת הוֹלָדַת הַבְּכוֹר, וְעַל כֵּן יֵשׁ לוֹ חֵלֶק כְּנֶגֶד כָּל אֶחָד וְאֶחָד.
וְעַל כֵּן בֵּאֵר רַבֵּנוּ זִכְרוֹנוֹ לִבְרָכָה, שֶׁהַבְּכוֹרָה הוּא הַתְּפִלָּה וְעִנְיַן פִּי שְׁנַיִם שֶׁלּוֹקֵחַ הַבְּכוֹר הוּא עִנְיַן הַשְּׁתֵּי בְּחִינוֹת שֶׁיֵּשׁ בְּהַתְּפִלָּה; שִׁבְחוֹ שֶׁל מָקוֹם וּשְׁאֵלַת צְרָכָיו כַּנַּ"ל, כִּי סִדּוּר שִׁבְחוֹ שֶׁל מָקוֹם קוֹדֵם וְאַחַר־כָּךְ שְׁאֵלַת צְרָכָיו הוּא גַּם כֵּן עִנְיָן זֶה. כִּי עַל־יְדֵי שֶׁמַּזְכִּירִין בִּשְׁבָחָיו יִתְבָּרַךְ שֶׁהוּא אֱלֹקֵי אֲבוֹתֵינוּ וְכוּ' גּוֹמֵל חֲסָדִים טוֹבִים שֶׁגָּמַל עִמָּהֶם חֶסֶד וְשָׁמַע תְּפִלָּתָם תָּמִיד שֶׁעַל־יְדֵי־זֶה נִתְיַחֵד שְׁמוֹ בָּעוֹלָם, עַל־יְדֵי־זֶה נִתְחַזֵּק אֶצְלֵנוּ הָאֱמוּנָה בְּעַצְמֵנוּ שֶׁיְּרַחֵם גַּם עָלֵינוּ וְיִשְׁמַע תְּפִלָּתֵנוּ בִּשְׁאֵלַת צְרָכֵינוּ.
וְזֶה שֶׁכָּתוּב: "פֹּעַל פָּעַלְתָּ בִּימֵיהֶם בִּימֵי קֶדֶם וְכוּ' צַוֵּה יְשׁוּעוֹת יַעֲקֹב" וְכוּ', הַיְנוּ כְּמוֹ שֶׁפָּעַלְתָּ בִּימֵי אֲבוֹתֵינוּ וְעָשִׂיתָ לָהֶם נִסִּים וִישׁוּעוֹת גְּדוֹלוֹת כֵּן צַוֵּה יְשׁוּעוֹת יַעֲקֹב גַּם עַתָּה. אַךְ לִפְעָמִים יָכוֹל הַבַּעַל דָּבָר לְהַחֲלִישׁ דַּעַת הָאָדָם, שֶׁאַף־עַל־פִּי שֶׁאֲבוֹתֵינוּ וְרַבּוֹתֵינוּ פָּעֲלוּ הַרְבֵּה בִּתְפִלָּתָם, אֲבָל אִישׁ גָּרוּעַ כָּמוֹךָ אֵיךְ אֶפְשָׁר שֶׁתִּפְעַל בִּתְפִלָּתְךָ. אֲבָל בֶּאֱמֶת לֹא כֵן הוּא. כִּי הַשֵּׁם יִתְבָּרַךְ שׁוֹמֵעַ תְּפִלַּת כָּל פֶּה וְיֵשׁ כֹּחַ בְּכָל אֶחָד מִיִּשְׂרָאֵל לִפְעֹל בַּקָּשָׁתוֹ בְּרַחֲמִים אֶצְלוֹ יִתְבָּרַךְ אִם יִתְפַּלֵּל אֵלָיו בֶּאֱמֶת כְּמוֹ שֶׁכָּתוּב: "קָרוֹב הַשֵּׁם לְכָל קוֹרְאָיו לְכֹל אֲשֶׁר יִקְרָאֻהוּ בֶאֱמֶת", וְעַל כֵּן צָרִיךְ הָאָדָם שֶׁיָּשִׂים אֶל לִבּוֹ וּלְהַזְכִּיר אֶת עַצְמוֹ מַה שֶּׁכַּמָּה פְּעָמִים קָרָא מִצָּרָה אֶל הַשֵּׁם וְעָנָה אוֹתוֹ וְהוֹשִׁיעוֹ, וְעַל־יְדֵי־זֶה יִתְחַזֵּק גַּם עַתָּה בִּתְפִלָּה וַה' יוֹשִׁיעוֹ כַּנַּ"ל. (שָׁם):
<h2>צג</h2>
לִכְאוֹרָה יֵשׁ לְהַקְשׁוֹת עַל עִנְיַן הִתְבּוֹדְדוּת וְשִׂיחָה בֵּינוֹ לְבֵין קוֹנוֹ, שֶׁצָּרִיךְ כָּל אֶחָד בְּכָל יוֹם לִשְׁפֹּךְ שִׂיחוֹ לִפְנֵי הַשֵּׁם יִתְבָּרַךְ שֶׁיְּזַכֵּהוּ לְקָרְבוֹ לַעֲבוֹדָתוֹ יִתְבָּרַךְ, כַּמְבֹאָר לְעֵיל כַּמָּה פְּעָמִים וְכֵן מָצָאנוּ שֶׁכָּל הַצַּדִּיקִים הַקַּדְמוֹנִים עָסְקוּ גַּם כֵּן בָּזֶה וְיָסְדוּ עַל זֶה כַּמָּה תְּפִלּוֹת לִזְכּוֹת לְהִנָּצֵל מֵהַיֵּצֶר הָרָע, וְשֶׁיִּזְכּוּ לְהִתְקָרֵב לְהַשֵּׁם יִתְבָּרַךְ וּלְיִרְאָה וּלְאַהֲבָה אוֹתוֹ יִתְבָּרַךְ וְכָל סֵפֶר תְּהִלִּים מָלֵא מִזֶּה וְכֵן הַתְּפִלּוֹת מֵאַנְשֵׁי כְנֶסֶת הַגְּדוֹלָה, כְּגוֹן הֲשִׁיבֵנוּ וְכַיּוֹצֵא.
וְלִכְאוֹרָה קָשֶׁה, הֲלֹא אָמְרוּ רַבּוֹתֵינוּ זִכְרוֹנָם לִבְרָכָה, 'הַכֹּל בִּידֵי שָׁמַיִם חוּץ מִיִּרְאַת שָׁמַיִם' וְאִם כֵּן אֵיךְ שַׁיָּךְ עַל־זֶה תְּפִלָּה מֵאַחַר שֶׁהַשֵּׁם יִתְבָּרַךְ מָסַר הַבְּחִירָה רַק לָנוּ. אַךְ בֶּאֱמֶת זֶה בְּעַצְמוֹ עִקַּר הַבְּחִירָה שֶׁל הָאָדָם. כִּי אִי אֶפְשָׁר לִזְכּוֹת בִּשְׁלֵמוּת לִמְאֹס בָּרָע וְלִבְחֹר בַּטּוֹב וְלָבוֹא לְמַה שֶּׁצָּרִיךְ הָאָדָם לָבוֹא בְּזֶה הָעוֹלָם עַל־יְדֵי בְּחִירָתוֹ, כִּי אִם עַל־יְדֵי שֶׁיַּרְבֶּה בִּתְפִלּוֹת וְתַחֲנוּנִים וְשִׂיחוֹת בֵּינוֹ לְבֵין קוֹנוֹ הַרְבֵּה מְאֹד מְאֹד לְהַשֵּׁם יִתְבָּרַךְ, שֶׁיְּזַכֵּהוּ לְקָרְבוֹ לַעֲבוֹדָתוֹ יִתְבָּרַךְ, וְזֶהוּ עִקַּר הַתְּפִלָּה. כִּי "עַל זֹאת יִתְפַּלֵּל כָּל חָסִיד אֵלֶיךָ לְעֵת מְצֹא רַק לְשֵׁטֶף מַיִם רַבִּים אֵלָיו לֹא יַגִּיעוּ". שֶׁלֹּא יִשְׁטְפוּהוּ שֵׁטֶף מַיִם רַבִּים הַזֵּידוֹנִים שֶׁהֵם תְּאוּבְתִּין בִּישִׁין דְּהַאי עָלְמָא הַשּׁוֹטְפִין בְּכָל עֵת. וּכְבָר נִשְׁטְפוּ רַבִּים רַבִּים מְאֹד עַל יָדָם רַחֲמָנָא לִצְלָן, וְאֵין חָכְמָה וְאֵין תְּבוּנָה וְאֵין עֵצָה לַעֲמֹד כְּנֶגְדָּם רַק עַל־יְדֵי תְּפִלָּה וְתַחֲנוּנִים לְהַשֵּׁם יִתְבָּרַךְ שֶׁיַּצִּילֵהוּ מֵהֶם.
כִּי אַף־עַל־פִּי שֶׁהָאָדָם הוּא בַּעַל בְּחִירָה אַף־עַל־פִּי־כֵן הָעִקָּר הוּא תְּפִלָּה וְתַחֲנוּנִים לְהַשֵּׁם יִתְבָּרַךְ עַל זֶה. כִּי הַבְּחִירָה הוּא בְּהַשֵּׂכֶל שֶׁיֵּשׁ לוֹ כֹּחַ לִבְחֹר בַּטּוֹב וְלִמְאֹס בָּרָע. אַךְ שֵׂכֶל הָאָדָם אֵין לוֹ כֹּחַ כִּי אִם לְהַכְנִיעַ וּלְבַטֵּל הַתַּאֲווֹת וְהַקְּלִפּוֹת שֶׁהֵם בְּחִינַת כְּפִירוֹת הַבָּאִים מִבְּחִינַת שְׁבִירַת כֵּלִים שֶׁשָּׁם יֵשׁ כַּמָּה וְכַמָּה נִיצוֹצוֹת הַקְּדוֹשִׁים שֶׁהֵם נִיצוֹצֵי הַשֵּׂכֶל. כִּי כֻּלָּם בְּמַחֲשָׁבָה אִתְבְּרִירוּ. אֲבָל יֵשׁ בִּלְבּוּלִים וְסִטְרִין אַחֲרָנִין וּמְנִיעוֹת מֵהַקְּדֻשָּׁה הַבָּאִים מִבְּחִינַת חָלָל הַפָּנוּי. שֶׁשָּׁם אִי אֶפְשָׁר לִמְצֹא אֱלֹהוּתוֹ עַל־יְדֵי שׁוּם שֵׂכֶל וְחָכְמָה כִּי אִם עַל־יְדֵי אֱמוּנָה לְבַד (כַּמְבֹאָר בְּלִקּוּטֵי מוֹהֲרַ"ן חֵלֶק א' סִימָן ס"ד), שֶׁהוּא בְּחִינַת תְּפִלָּה וְתַחֲנוּנִים וּזְעָקוֹת לְהַשֵּׁם יִתְבָּרַךְ שֶׁיַּצִּילֵהוּ מֵהַקְּלִפּוֹת וְהַיֵּצֶר הָרָע הַנִּמְשָׁכִין מִשָּׁם.
וְעַל זֶה אָמְרוּ רַבּוֹתֵינוּ זִכְרוֹנָם לִבְרָכָה, בְּכָל יוֹם יִצְרוֹ שֶׁל אָדָם מִתְגַּבֵּר עָלָיו וְאִלְמָלֵא הַקָּדוֹשׁ־בָּרוּךְ־הוּא עוֹזְרוֹ הָיָה נוֹפֵל בְּיָדוֹ. כִּי מֵהַיֵּצֶר הָרָע הַזֶּה הַנִּמְשָׁךְ בְּשָׁרְשׁוֹ מִשָּׁם מִבְּחִינַת חָלָל הַפָּנוּי אִי אֶפְשָׁר לְהִנָּצֵל בְּשׁוּם אֹפֶן עַל יְדֵי בְּחִירַת הָאָדָם בְּשֵׂכֶל עַצְמוֹ לְבַד, כִּי אִם עַל־יְדֵי סִיַּעְתָּא דִּשְׁמַיָּא, וְעַל כֵּן צְרִיכִין לְהַרְבּוֹת מְאֹד מְאֹד בִּתְפִלָּה וְתַחֲנוּנִים לְהִנָּצֵל מִמֶּנּוּ. כִּי שָׁם אֵין מוֹעִיל שׁוּם שֵׂכֶל. אַדְּרַבָּא, עַל־יְדֵי שֵׂכֶל וְחָכְמָה נִשְׁקָעִין שָׁם בְּיוֹתֵר חַס וְשָׁלוֹם, (כַּמְבֹאָר שָׁם בִּדְבָרָיו זִכְרוֹנוֹ לִבְרָכָה, בְּסִימָן ס"ד) רַק הָעִקָּר הוּא הָאֱמוּנָה שֶׁהִיא בְּחִינַת תְּפִלָּה.
וּבֶאֱמֶת זֶה בְּעַצְמוֹ הוּא עִקַּר יְסוֹד כֹּחַ הַבְּחִירָה. דְּהַיְנוּ מַה שֶּׁיֵּשׁ לְהָאָדָם כֹּחַ הַבְּחִירָה לְבַטֵּל שִׂכְלוֹ לְגַמְרֵי וְלִסְמֹךְ עַל אֱמוּנָה לְבַד וּלְהַרְבּוֹת בִּתְפִלָּה וְתַחֲנוּנִים לְהַשֵּׁם יִתְבָּרַךְ. כִּי הַיֵּצֶר הָרָע מְעַקֵּם לֵב הָאָדָם כָּל כָּךְ עַד שֶׁגַּם זֶה קָשֶׁה עַל הָאָדָם. אַף־עַל־פִּי שֶׁבֶּאֱמֶת הוּא דָּבָר קַל מְאֹד לָשׂוּחַ בְּכָל פַּעַם אֶת כָּל אֲשֶׁר עִם לְבָבוֹ לִפְנֵי הַשֵּׁם יִתְבָּרַךְ וּלְבַקֵּשׁ מִלְּפָנָיו עַל נַפְשׁוֹ. אַף־עַל־פִּי־כֵן הַבַּעַל דָּבָר מְבַלְבֵּל וּמְעַקֵּם דַּעַת הָאָדָם כָּל כָּךְ עַד שֶׁעַל־פִּי רֹב עִנְיָן זֶה שֶׁל תְּפִלָּה וְהִתְבּוֹדְדוּת קָשֶׁה עַל הָאָדָם לְקַיֵּם יוֹתֵר מִכָּל הָעֲבוֹדוֹת קָשׁוֹת. וְכָל זֶה מֵחֲמַת חֶסְרוֹן אֱמוּנָה שֶׁאֵין לוֹ אֱמוּנָה בִּשְׁלֵמוּת שֶׁזֶּה עִקַּר וִיסוֹד הַכֹּל כְּמַאֲמַר רַבּוֹתֵינוּ זִכְרוֹנָם לִבְרָכָה, בָּא חֲבַקּוּק וְהֶעֱמִידָן עַל אַחַת "וְצַדִּיק בֶּאֱמוּנָתוֹ יִחְיֶה". וְעַל כֵּן בָּזֶה בְּעַצְמוֹ עִקַּר כֹּחַ הַבְּחִירָה שֶׁל הָאָדָם. כִּי מִי שֶׁזּוֹכֶה לִבְחֹר בְּחַיִּים אֲמִתִּיִּים, הוּא בּוֹחֵר הָעִקָּר בְּדֶרֶךְ אֱמוּנָה וּתְפִלָּה בִּבְחִינַת: "דֶּרֶךְ אֱמוּנָה בָחָרְתִּי". וְאָז כְּשֶׁיֵּשׁ לוֹ אֱמוּנָה שְׁלֵמָה וּמַרְבֶּה בִּתְפִלּוֹת וְשִׂיחוֹת לִפְנֵי הַשֵּׁם יִתְבָּרַךְ שֶׁיְּזַכֵּהוּ לָשׁוּב אֵלָיו בֶּאֱמֶת, שֶׁעַל־יְדֵי־זֶה מַמְתִּיק וּמְבַטֵּל כָּל הַקְּלִפּוֹת וְסִטְרָא אַחֲרָא הַנִּמְשָׁכִין בְּשָׁרְשָׁן מִבְּחִינַת הַצִּמְצוּם שֶׁל חָלָל הַפָּנוּי, אֲזַי עוֹזְרוֹ הַשֵּׁם יִתְבָּרַךְ שֶׁיִּזְכֶּה לַעֲבֹד אוֹתוֹ יִתְבָּרַךְ בְּתוֹרָה וּמִצְווֹת, וּמֵאִיר עֵינָיו בְּתוֹרָתוֹ עַד שֶׁזּוֹכֶה לְהָבִין בְּתוֹרָה וַעֲבוֹדָה מַה שֶּׁאֶפְשָׁר בְּשֵׂכֶל אֱנוֹשִׁי לְהָבִין. וְעַל־יְדֵי־זֶה מַכְנִיעַ וּמְבַטֵּל כָּל הַקְּלִפּוֹת וְסִטְרָא אַחֲרָא הַנִּמְשָׁכִין בְּשָׁרְשָׁן מִבְּחִינַת שְׁבִירַת כֵּלִים וּמַעֲלֶה מִשָּׁם כָּל נִיצוֹצוֹת הַקְּדֻשָּׁה, וּמֵחֲמַת שֶׁבְּחִינַת שְׁבִירַת כֵּלִים בְּעַצְמוֹ נִמְשָׁךְ גַּם כֵּן בְּשָׁרְשׁוֹ מִתֹּקֶף הַצִּמְצוּם שֶׁל בְּחִינַת חָלָל הַפָּנוּי כַּמְבֹאָר בִּפְנִים.
וּכְבָר נִתְבָּאֵר שֶׁאִי אֶפְשָׁר לְהַמְתִּיק בִּשְׁלֵמוּת זֶה הַצִּמְצוּם שֶׁל חָלָל הַפָּנוּי (עַד שֶׁיִּתְבַּטְּלוּ גַּם אֵלּוּ הַקְּלִפּוֹת וְהַמְּנִיעוֹת וְכוּ' שֶׁיְּנִיקָתָם מִשָּׁם) כִּי אִם עַל־יְדֵי תְּפִלָּה שֶׁהוּא בְּחִינַת אֱמוּנָה. עַל־כֵּן עִקַּר יְסוֹד שֶׁל כָּל הַתּוֹרָה וְהַמִּצְווֹת שֶׁהֵם בְּחִינַת שֵׂכֶל הוּא גַּם כֵּן רַק עַל יְדֵי תְּפִלָּה וֶאֱמוּנָה בְּחִינַת: "כָּל מִצְוֹתֶיךָ אֱמוּנָה". וְעַל כֵּן בָּזֶה עִקַּר יְסוֹד כָּל כֹּחַ הַבְּחִירָה כַּנַּ"ל (שָׁם, הִלְכוֹת פִּקָּדוֹן הֲלָכָה ג' אוֹת ז'):
<h2>צד</h2>
כָּל הָרוֹצֶה לָגֶשֶׁת אֶל הַקֹּדֶשׁ לִזְכּוֹת לְהִתְקָרֵב לְהַשֵּׁם יִתְבָּרַךְ הָעִקָּר לְהַרְבּוֹת בִּתְפִלָּה וְשִׂיחָה בֵּינוֹ לְבֵין קוֹנוֹ כַּמְבֹאָר כְּבָר כַּמָּה פְּעָמִים. אֲבָל גַּם זֶה בְּעַצְמוֹ כָּבֵד עַל הָאָדָם מְאֹד וְנִדְמֶה לוֹ שֶׁאֵין לוֹ שׁוּם דִּבּוּרִים וְאֵינוֹ יוֹדֵעַ מִמַּה לְּהַתְחִיל לְדַבֵּר. וּבְרֹב פְּעָמִים נִדְמֶה לוֹ שֶׁלִּבּוֹ בַּל עִמּוֹ וְאִם יְדַבֵּר אֵיזוֹ דִּבּוּרִים הֵם גַּם כֵּן בְּלִי שׁוּם הִתְעוֹרְרוּת הַלֵּב. וְעַל כֵּן צְרִיכִין בִּתְחִלָּה לַעֲמֹד כְּאִלֵּם. רַק יִשְׁתּוֹקֵק וִיצַפֶּה וְיִתְלֶה עֵינָיו לַמָּרוֹם שֶׁיַּשְׁפִּיעַ לוֹ דִּבּוּרִים חַמִּים כְּגַחֲלֵי אֵשׁ וִייַשֵּׁב דַּעְתּוֹ הֵיטֵב, הֵיכָן הוּא בָּעוֹלָם וּלְהֵיכָן נִתְעָה, וְגֹדֶל עֹצֶם הָרַחֲמָנוּת שֶׁיֵּשׁ עַל נַפְשׁוֹ שֶׁנִּתְרַחֵק כָּל כָּךְ מֵאָבִיו שֶׁבַּשָּׁמַיִם. רַק אַף־עַל־פִּי־כֵן צָרִיךְ לְחַפֵּשׂ וְלִמְצֹא בְּעַצְמוֹ גַּם הַנְּקֻדּוֹת טוֹבוֹת שֶׁיֵּשׁ בּוֹ עֲדַיִן וְכֹחַ וּזְכוּת הַצַּדִּיקֵי אֱמֶת הַנִּשְׁעָן עֲלֵיהֶם בִּכְדֵי שֶׁלֹּא יַפִּיל אוֹתוֹ הָרָע שֶׁלּוֹ, לְיָאֵשׁ עַצְמוֹ לְגַמְרֵי חַס וְשָׁלוֹם, אֲבָל לִפְנֵי הַשֵּׁם יִתְבָּרַךְ יַעֲמֹד כְּדַל וּכְרָשׁ וּכְאִלֵּם לֹא יִפְתַּח פִּיו. וְלַעֲמֹד וּלְצַפּוֹת וּלְהִשְׁתּוֹקֵק שֶׁיַּשְׁפִּיעַ לוֹ הַשֵּׁם יִתְבָּרַךְ דִּבּוּרִים חַמִּים, בִּכְדֵי שֶׁיּוּכַל לְהַמְשִׁיךְ עַל עַצְמוֹ קְדֻשַּׁת הַתּוֹרָה שֶׁיִּזְכֶּה מֵעַתָּה לְקַבֵּל וּלְקַיֵּם אֶת דִּבְרֵי הַתּוֹרָה. עַד אֲשֶׁר עַל־יְדֵי־זֶה בְּעַצְמוֹ זוֹכֶה אַחַר־כָּךְ לְהִתְעוֹרְרוּת גָּדוֹל וּמְדַבֵּר בַּחֲמִימוּת דִּקְדֻשָּׁה, בִּבְחִינַת: "נֶאֱלַמְתִּי דּוּמִיָּה הֶחֱשֵׁיתִי מִטּוֹב" וְכוּ', וְעַל־יְדֵי־זֶה דַּוְקָא "חַם לִבִּי בְּקִרְבִּי בַּהֲגִיגִי תִבְעַר אֵשׁ דִּבַּרְתִּי בִּלְשׁוֹנִי".
וְזֶה בְּחִינַת חַשְׁמַ"ל שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה, 'עִתִּים חָשׁוֹת עִתִּים מְמַלְּלוֹת' וְדָרְשׁוּ עוֹד 'חַיּוֹת אֵשׁ מְמַלְּלוֹת'. הַיְנוּ שֶׁעִקַּר תִּקּוּן הַדִּבּוּר הוּא עַל־יְדֵי שֶׁחָשִׁים וְשׁוֹתְקִין תְּחִלָּה כְּאִלֵּם לֹא יִפְתַּח פִּיו. רַק מִשְׁתּוֹקְקִין בְּרָצוֹן חָזָק לְהַשֵּׁם יִתְבָּרַךְ וּמְרַחֲמִין עַל עַצְמוֹ בְּרַחֲמָנוּת גָּדוֹל כַּאֲשֶׁר כָּל אֶחָד יוֹדֵעַ בְּנַפְשׁוֹ גֹדֶל הָרַחֲמָנוּת שֶׁעָלָיו בְּכָל עֵת. וְעַל־יְדֵי־זֶה דַּיְקָא נִתְעוֹרְרִין רַחֲמֵי הַשֵּׁם יִתְבָּרַךְ עַד שֶׁמַּתְחִילִים לְצַפְצֵף וּלְדַבֵּר קְצָת, בִּבְחִינַת: "וּמֵעָפָר אִמְרָתֵךְ תְּצַפְצֵף". עַד שֶׁזּוֹכֶה אַחַר־כָּךְ לְדִבּוּרִים חַמִּים כְּגַחֲלֵי אֵשׁ בְּחִינַת חַיּוֹת אֵשׁ מְמַלְּלוֹת. וְעַל־יְדֵי־זֶה זוֹכֶה אַחַר־כָּךְ לְהִתְקָרֵב אֶל הַקְּדֻשָּׁה וְלִבְחִינַת קַבָּלַת הַתּוֹרָה בִּשְׁלֵמוּת.
וְזֶה בְּחִינַת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה, מַנְצַפַּ"ךְ צוֹפִים אֲמָרוּם. כִּי מַנְצַפַּ"ךְ הֵם בְּחִינַת חֲמִשָּׁה גְּבוּרוֹת שֶׁהֵם בְּחִינַת אֵשׁ וְהֵם שֹׁרֶשׁ חֲמִשָּׁה מוֹצָאוֹת הַפֶּה, שֶׁזֶּה בְּחִינַת הַדִּבּוּרִים חַמִּים כְּגַחֲלֵי אֵשׁ. שֶׁזּוֹכִים לָזֶה עַל־יְדֵי שֶׁשּׁוֹתְקִים תְּחִלָּה וְצוֹפִים וּמְיַחֲלִים וּמְחַכִּים לְחַסְדֵּי הַשֵּׁם, בִּבְחִינַת: "וַאֲנִי בַּה' אֲצַפֶּה אוֹחִילָה לֵאֱלֹקֵי יִשְׁעִי". בְּחִינַת: "טוֹב וְיָחִיל וְדוּמָם לִתְשׁוּעַת ה'", עַל־יְדֵי־זֶה דַּוְקָא זוֹכִים לִשְׁלֵמוּת הַדִּבּוּרִים הַנַּ"ל וְזֶה גַּם כֵּן בְּחִינַת: "אֵין אֹמֶר וְאֵין דְּבָרִים" וְכוּ', בְּחִינַת הַשְּׁתִיקָה וְהֶעְדֵּר הַדִּבּוּר רַק עַל־יְדֵי הַתִּקְוָה וְהַיִּחוּל שֶׁזֶּה בְּחִינַת: "בְּכָל הָאָרֶץ יָצָא קַוָּם" מִלְּשׁוֹן קִוּוּי וְיִחוּל לְחַסְדֵּי הַשֵּׁם, וְעַל־יְדֵי־זֶה וּבִקְצֵה תֵבֵל מִלֵּיהֶם. וְזֶה גַּם כֵּן בְּחִינַת מַה שֶּׁבְּסֵדֶר הַבְּרִיאָה הַחֹשֶׁךְ וְהַלַּיְלָה קוֹדֵם לָאוֹר. כִּי הַחֹשֶׁךְ הוּא בְּחִינַת חֶשְׁכַת הַדַּעַת וְהֶעְדֵּר הַדִּבּוּר שֶׁזֶּה בְּחִינַת הַשְּׁתִיקָה שֶׁקּוֹדֵם לְדִבּוּר בְּחִינַת חָ"שׁ מַ"ל הַנַּ"ל. כִּי בַּלַּיְלָה אָז הוּא בְּחִינַת הִשְׁתּוֹקְקוּת וְכִסּוּפִין לְהַשֵּׁם יִתְבָּרַךְ בִּבְחִינַת: "עַל מִשְׁכָּבִי בַלֵּילוֹת בִּקַּשְׁתִּי אֵת שֶׁאָהֲבָה נַפְשִׁי" וְכוּ', וְנֶאֱמַר: "אֶזְכְּרָה נְגִינָתִי בַלָּיְלָה עִם לְבָבִי אָשִׂיחָה" וְכוּ'. וְאַחַר־כָּךְ זוֹכִין עַל־יְדֵי־זֶה לְאוֹר יוֹם שֶׁהוּא שְׁלֵמוּת הַדִּבּוּרִים שֶׁהֵם עִקַּר הָאוֹר בִּבְחִינַת: "פֶּתַח דְּבָרֶיךָ יָאִיר".
וְהַכְּלָל כִּי אִי אֶפְשָׁר לִדְחֹק אֶת הַשָּׁעָה כְּלָל. כִּי תֵּכֶף כְּשֶׁרוֹצִין לְהִתְקָרֵב לְהַשֵּׁם יִתְבָּרַךְ בֶּאֱמֶת אָז צְרִיכִין לִזָּהֵר מְאֹד מֵהֲרִיסָה שֶׁלֹּא לִדְחֹק אֶת הַשָּׁעָה חַס וְשָׁלוֹם, כִּי רֹב הַהַרְפַּתְקָאוֹת חַס וְשָׁלוֹם, הוּא רַק עַל־יְדֵי־זֶה שֶׁזֶּה בְּחִינַת אַזְהָרַת "פֶּן יֶהֶרְסוּ" שֶׁהִזְהִירָם לְיִשְׂרָאֵל בִּשְׁעַת מַתַּן תּוֹרָה. רַק צְרִיכִין לְהַמְתִּין וּלְחַכּוֹת הַרְבֵּה לִתְשׁוּעַת הַשֵּׁם. שֶׁזֶּה בְּחִינַת 'הַבָּא לִטָּהֵר מְסַיְּעִין לוֹ אוֹמְרִים לוֹ הַמְתֵּן' דַּיְקָא, וּצְרִיכִין לְהַרְבּוֹת רַק בִּתְפִלָּה וְתַחֲנוּנִים לְהַשֵּׁם יִתְבָּרַךְ. וְגַם בְּזֹאת אָסוּר לִדְחֹק אֶת הַשָּׁעָה שֶׁיִּרְצֶה שֶׁיִּפְעַל בַּקָּשָׁתוֹ תֵּכֶף. שֶׁזֶּה בְּחִינַת: 'אַל תַּעַשׂ תְּפִלָּתְךָ קֶבַע אֶלָּא רַחֲמִים וְתַחֲנוּנִים לִפְנֵי הַמָּקוֹם'. וְאִם יִתֵּן הַשֵּׁם יִתְבָּרַךְ יִתֵּן, אִם לָאו יַמְתִּין עוֹד וְיַרְבֶּה עוֹד לְהִתְחַנֵּן לְפָנָיו. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, לְעִנְיַן חִזּוּק הַתְּפִלָּה, "קַוֵּה אֶל ה'" וְאִם לֹא נִתְקַבְּלָה תְּפִלָּתְךָ חֲזֹר וְקַוֵּה. אַךְ אֲפִלּוּ בְּדִבּוּרֵי הַתְּפִלָּה בְּעַצְמָם גַּם כֵּן אִי אֶפְשָׁר לִדְחֹק אֶת הַשָּׁעָה, שֶׁזֶּה בְּחִינַת מַה שֶּׁהָיָה רוֹצֶה כָּל אֶחָד שֶׁתֵּכֶף שֶׁנִּכְנָס לְהִתְבּוֹדֵד וּלְפָרֵשׁ שִׂיחָתוֹ לִפְנֵי הַשֵּׁם יִתְבָּרַךְ, אֲזַי יֻפְתַּח פִּיו וְתֵכֶף וּמִיָּד יְדַבֵּר דִּבּוּרִים הַרְבֵּה לִפְנֵי הַשֵּׁם יִתְבָּרַךְ דִּבּוּרִים שְׁלֵמִים וְחַמִּים כְּגַחֲלֵי אֵשׁ וּבְהִתְעוֹרְרוּת גָּדוֹל. וּמַחֲמַת שֶׁלָּאו כָּל אָדָם זוֹכֶה לָזֶה, וּבְכָל פַּעַם נִדְמֶה לְהָאָדָם שֶׁאֵין לוֹ דִּבּוּרִים וְאֵין לוֹ שׁוּם הִתְעוֹרְרוּת כְּלָל, עַל־יְדֵי־זֶה הוּא מִתְרַשֵּׁל לְגַמְרֵי גַּם מִתְּפִלָּה וְתַחֲנוּנִים. עַל כֵּן צְרִיכִין לֵידַע זֹאת הֵיטֵב, כִּי גַּם זֶה הוּא בְּחִינַת 'דּוֹחֵק אֶת הַשָּׁעָה'. כִּי אִי אֶפְשָׁר לְהַמְשִׁיךְ שְׁלֵמוּת הַדִּבּוּרִים הַנַּ"ל כִּי אִם עַל־יְדֵי הַשְּׁתִיקָה וְהַיִּחוּל שֶׁקֹּדֶם הַדִּבּוּר. כִּי צְרִיכִין תְּחִלָּה לִדֹּם וְלִשְׁתֹּק רַק לְהַמְתִּין וּלְהִתְגַּעְגֵּעַ וְלִכְסֹף וּלְהִשְׁתּוֹקֵק לְחַסְדֵּי ה' שֶׁיַּשְׁפִּיעַ לוֹ דִּבּוּרִים שְׁלֵמִים. וְאַחַר־כָּךְ זוֹכֶה עַל־יְדֵי־זֶה בְּעַצְמוֹ לְפָרֵשׁ שִׂיחָתוֹ לִפְנֵי הַשֵּׁם יִתְבָּרַךְ בְּהִתְעוֹרְרוּת גָּדוֹל כְּכָל אֲשֶׁר עִם לְבָבוֹ, שֶׁזֶּה בְּחִינַת חָ"שׁ מַ"ל בְּחִינַת עִתִּים חָשׁוֹת עִתִּים מְמַלְּלוֹת חַיּוֹת אֵשׁ מְמַלְּלוֹת כַּנַּ"ל.
וְעַיֵּן בְּסֵפֶר "עָלִים לִתְרוּפָה" מִכְתָּב קס"ב, שֶׁכָּתַב שָׁם בְּזֶה הַלָּשׁוֹן: שֶׁצָּרִיךְ כָּל אֶחָד לֵילֵךְ בָּזֶה לְהַתְחִיל בְּכָל פַּעַם לְקַיֵּם עִנְיַן בְּחִינַת חַשְׁמַ"ל הַנַּ"ל, דְּהַיְנוּ לְהַתְחִיל לִשְׁתֹּק וְלַחֲרֹשׁ לִפְנֵי הַשֵּׁם יִתְבָּרַךְ בִּתְשׁוּקָה גְּדוֹלָה אֵלָיו יִתְבָּרַךְ וּבְרַחֲמָנוּת גָּדוֹל עַל עַצְמוֹ שֶׁנִּתְרַחַקְתִּי כָּל כָּךְ, עַד שֶׁאֵינִי יוֹדֵעַ כְּלָל מֵהֵיכָן לְהַתְחִיל לְדַבֵּר בִּבְחִינַת: "כִּי אֵין מִלָּה בִלְשׁוֹנִי הֵן ה' יָדַעְתָּ כֻּלָּה נֶאֱלַמְתִּי לֹא אֶפְתַּח פִּי" וְכוּ', כִּי כְּבָר נִדְמֶה לִי שֶׁהִתְחַלְתִּי כַּמָּה פְּעָמִים וַעֲדַיִן אֲנִי רָחוֹק כָּל כָּךְ וְכוּ', כַּאֲשֶׁר יוֹדֵעַ כָּל אֶחָד בְּנַפְשׁוֹ וְהַשֵּׁם יִתְבָּרַךְ מָלֵא רַחֲמִים רַבִּים תָּמִיד. וְעַל־פִּי רֹב יָחוּס עָלֶיךָ וְיִפְתַּח פֶּה לְאִלֵּם כָּמוֹךָ מַמָּשׁ. מַמָּשׁ כְּמוֹ אִלֵּם הַפּוֹתֵחַ לְדַבֵּר וּכְמוֹ שֶׁדִּבַּרְנוּ עַל פָּסוּק "בּוֹרֵא נִיב שְׂפָתָיִם" (עַיֵּן לְעֵיל אוֹת ע"ז), שֶׁהַשֵּׁם יִתְבָּרַךְ בּוֹרֵא מַמָּשׁ מֵחָדָשׁ נִיב שְׂפָתַיִם, שֶׁנּוּכַל לְפָרֵשׁ שִׂיחָתֵנוּ בְּעֹצֶם הַהִתְרַחֲקוּת אֵיךְ שֶׁהוּא אֲפִלּוּ אִם הָיָה כֵּן אֲלָפִים פְּעָמִים כִּי לִגְּדֻלָּתוֹ אֵין חֵקֶר.
וּבִפְרָט כִּי בֶּאֱמֶת אָנוּ מַאֲמִינִים וּמְעַט יְכוֹלִים לִרְאוֹת וּלְהָבִין שֶׁאַף־עַל־פִּי־כֵן אֵיךְ שֶׁהוּא בְּוַדַּאי לֹא נֶאֱבָד שׁוּם דִּבּוּר וְשׁוּם צְעָקָה אֲפִלּוּ מִשְּׁאוֹל תַּחְתִּיּוֹת מַמָּשׁ, כַּנִּשְׁמַע מִפִּי אֲדוֹנֵנוּ מוֹרֵנוּ וְרַבֵּנוּ הַקָּדוֹשׁ כַּמָּה פְּעָמִים וְאָנוּ צְרִיכִין לְהַאֲמִין בָּזֶה בֶּאֱמוּנָה שְׁלֵמָה. בִּפְרָט כִּי כָּל אֶחָד יָכוֹל לְהָבִין בְּעַצְמוֹ שֶׁאִם לֹא הָיָה מִתְחַזֵּק בְּאֵלּוּ הַצְּעָקוֹת וְהַכִּסּוּפִים טוֹבִים וְכוּ' בְּוַדַּאי הָיָה גָּרוּעַ יוֹתֵר וְיוֹתֵר בְּלִי שִׁעוּר, כִּי אֵין קֵץ לְהִתְגָּרוּת הַבַּעַל דָּבָר שֶׁרוֹצֶה לְהַאֲבִיד וְלַעֲקֹר אֶת הָאָדָם לְגַמְרֵי חַס וְשָׁלוֹם, כַּאֲשֶׁר כְּבָר שָׁקְעוּ כַּמָּה נְפָשׁוֹת עַל־יְדֵי־זֶה. וְהָעִקָּר עַל־יְדֵי שֶׁלֹּא הִתְחַזְּקוּ בְּכָל הַנַּ"ל.
וּבָרוּךְ אֱלֹהֵינוּ שֶׁחָמַל עָלֵינוּ בַּדּוֹר הַיָּתוֹם הַזֶּה וּבַדּוֹר הֶחָדָשׁ הַזֶּה, עַל אֵלּוּ הַדּוֹרוֹת נֶאֱמַר בְּיוֹתֵר "וַתֵּרֵד פְּלָאִים וְאֵין עוֹזֵר לָהּ", שֶׁנֶּאֱמַר עַל דּוֹרוֹת הַלָּלוּ מֵהַגָּלוּת הַמַּר הַזֶּה, כַּאֲשֶׁר אָנוּ רוֹאִים וּמְבִינִים מֵרָחוֹק מַה שֶּׁנַּעֲשֶׂה בָּעוֹלָם אֶת הַמַּעֲשֶׂה הָרָע הַנַּעֲשֶׂה תַּחַת הַשֶּׁמֶשׁ, לוּלֵא הַשֵּׁם שֶׁהָיָה לָנוּ וְשָׁלַח לָנוּ אֲדוֹנֵנוּ מוֹרֵנוּ וְרַבֵּנוּ הַקָּדוֹשׁ אוֹר חָדָשׁ נוֹרָא וְנִשְׂגָּב כָּזֶה, שֶׁעָשָׂה וְעוֹשֶׂה עִמָּנוּ מַה שֶּׁעוֹשֶׂה וּמַחֲזִיקֵנוּ בְּרַחֲמָיו בְּשִׁבְעָה מְשִׁיבֵי טַעַם כָּאֵלֶּה. עַל כֵּן עָלֵינוּ לְהוֹדוֹת וּלְהַלֵּל לְהַשֵּׁם יִתְבָּרַךְ תָּמִיד וְלֵילֵךְ בְּאָרְחוֹתָיו הַקְּדוֹשִׁים לְהַתְחִיל בְּכָל עֵת מֵחָדָשׁ לְקַיֵּם כְּכָל הַנַּ"ל, וְגָדוֹל הַשֵּׁם וְלִגְדֻלָּתוֹ אֵין חֵקֶר וְהַכֹּל יִתְהַפֵּךְ לְטוֹבָה עַיֵּן שָׁם):
<h2>צה</h2>
עִקַּר כֹּחַ מַלְכוּת דִּקְדֻשָּׁה שֶׁהוּא בְּחִינַת מַלְכוּת מָשִׁיחַ הוּא עַל־יְדֵי הַדִּבּוּר בִּבְחִינַת מַלְכוּת פֶּה. כִּי הַמֶּלֶךְ מַנְהִיג כָּל מַלְכוּתוֹ רַק עַל־יְדֵי הַדִּבּוּר וְכָל נִצָּחוֹן שֶׁל הַמַּלְכוּת דִּקְדֻשָּׁה שֶׁהוּא מַלְכוּת מָשִׁיחַ הוּא עַל־יְדֵי הַדִּבּוּר. וְזֶה בְּחִינַת כָּל סֵפֶר תְּהִלִּים שֶׁיָּסַד דָּוִד הַמֶּלֶךְ, עָלָיו הַשָּׁלוֹם, שֶׁהוּא שֹׁרֶשׁ מַלְכוּת מָשִׁיחַ וְהָיָה לוֹחֵם מִלְחֲמוֹת הַשֵּׁם כָּל יָמָיו בְּגַשְׁמִיּוּת וּבְרוּחָנִיּוּת וְנִצַּח כֻּלָּם עַל־יְדֵי הַדִּבּוּר פֶּה, דְּהַיְנוּ עַל־יְדֵי רִבּוּי תְּפִלּוֹת וְתַחֲנוּנִים וְשִׁירוֹת וְתִשְׁבָּחוֹת בְּלִי שִׁעוּר עַד שֶׁכָּלַל כֻּלָּם בְּרוּחַ קָדְשׁוֹ בְּסֵפֶר תְּהִלִּים הַקָּדוֹשׁ וְעַל כֵּן זָכָה בֶּאֱמֶת לְמַלְכוּת נִצְחִי שֶׁהוּא מַלְכוּת מָשִׁיחַ. וְעַל כֵּן בְּרֹב מִזְמוֹרֵי תְּהִלִּים מַתְחִיל בָּהֶם לַמְנַצֵּחַ. וּפֵרֵשׁ רַשִׁ"י, שֶׁעָשָׂה הַמִּזְמוֹר בִּשְׁבִיל הַלְוִיִּים שֶׁיֹּאמְרוּהוּ שֶׁהֵם מְנַצְּחִים בְּשִׁיר וְכוּ'. וְכֵן פֵּרוּשׁוֹ גַּם עַל כָּל יִשְׂרָאֵל בִּפְשִׁיטוּת, כְּמַזְהִיר וְאוֹמֵר לְכָל מִי שֶׁרוֹצֶה לִכְנֹס לִלְחֹם מִלְחֲמוֹת הַשֵּׁם, שֶׁכָּל אָדָם מֻכְרָח בָּזֶה כִּי רַק בִּשְׁבִיל זֶה נִבְרָא, וְרוֹצֶה לְנַצֵּחַ הַמִּלְחָמָה בִּשְׁלֵמוּת, יֹאמַר מִזְמוֹר זֶה אוֹ מִזְמוֹר זֶה בְּפֶה מָלֵא. וְהָבֵן הֵיטֵב.
וּכְמוֹ כֵן הוּא לְעִנְיַן הִתְבּוֹדְדוּת שֶׁהוּא גַּם כֵּן בְּחִינַת אֲמִירַת תְּהִלִּים כַּמְבֹאָר בְּמָקוֹם אַחֵר, כִּי עַל־יְדֵי הַדִּבּוּרִים הַקְּדוֹשִׁים יְנַצַּח הַכֹּל בְּוַדַּאי. גַּם דָּוִד אָמַר לַמְנַצֵּחַ עַל עַצְמוֹ כִּמְנַשֵּׂא וּמְחַזֵּק עַצְמוֹ וְאוֹמֵר: "לַמְנַצֵּחַ מִזְמוֹר לְדָוִד" - הַיְנוּ לְדָוִד שֶׁמְּנַצֵּחַ כָּל הַמִּלְחָמוֹת עַל־יְדֵי דִּבּוּרוֹ, אוֹמֵר עַתָּה זֶה הַמִּזְמוֹר. וְכֵן צָרִיךְ כָּל אָדָם אֲפִלּוּ בְּמַדְרֵגָתוֹ הַשְּׁפֵלָה לֵידַע וּלְהַאֲמִין שֶׁבְּוַדַּאי הוּא מְנַצֵּחַ הַרְבֵּה עַל־יְדֵי כָּל דִּבּוּר וְדִבּוּר שֶׁל שִׂיחָה וְהִתְבּוֹדְדוּת וְכוּ' שֶׁאוֹמֵר. כִּי זֶהוּ נִצָּחוֹן נִצְחִי שֶׁנִּשְׁאָר לְעוֹלְמֵי עַד וּלְנֵצַח נְצָחִים. וְאִם יִהְיֶה חָזָק בָּזֶה שֶׁעַד שֶׁתֵּצֵא נַפְשׁוֹ מַמָּשׁ יַעֲסֹק בָּזֶה יִהְיֶה אֵיךְ שֶׁיִּהְיֶה וְיַעֲבֹר עָלָיו מָה בְּוַדַּאי יְנַצַּח הַמִּלְחָמָה בְּחַסְדּוֹ הַגָּדוֹל. וּכְמוֹ שֶׁבְּמִלְחָמָה גַשְׁמִית הָעִקָּר הוּא חֹזֶק הַלֵּב שֶׁל אַנְשֵׁי הַחַיִל שֶׁלֹּא יְאַבְּדוּ לְבָבָם, וְיֵשׁ עַל זֶה כַּמָּה לִמּוּדִים לְחַזֵּק לֵב אַנְשֵׁי הַצָּבָא הַיּוֹצְאִים בַּמִּלְחָמָה, כְּמוֹ כֵן הוּא מַמָּשׁ בְּעִנְיָן זֶה גַּם כֵּן שֶׁצְּרִיכִין לְחַזֵּק אֶת עַצְמוֹ בְכָל עֵת מְאֹד וְלֵידַע וּלְהַאֲמִין וּלְהַזְכִּיר זֹאת בְּעַצְמוֹ גַּם כֵּן בְּפֶה מָלֵא, שֶׁאֵיךְ שֶׁהוּא יֵשׁ כֹּחַ גָּדוֹל מְאֹד לְהַדִּבּוּר לְנַצֵּחַ כָּל הַמִּלְחָמוֹת דִּקְדֻשָּׁה. שֶׁזֶּה בְּחִינַת לַמְנַצֵּחַ שֶׁמַּזְכִּיר בְּכָל פַּעַם. כִּי צְרִיכִין לְחַזֵּק אֶת עַצְמוֹ הַרְבֵּה כְּשֶׁרוֹצֶה לַעֲסֹק בִּתְפִלָּה וְשִׂיחָה וְדִבּוּר בֵּינוֹ לְבֵין קוֹנוֹ וּלְהַאֲמִין שֶׁבְּוַדַּאי יְנַצַּח עַל־יְדֵי־זֶה אִם יִהְיֶה חָזָק לַעֲסֹק בָּזֶה כָּל יָמָיו כַּנַּ"ל. וְאֵיךְ שֶׁיִּהְיֶה אֲפִלּוּ אִם לֹא יִזְכֶּה לְנַצֵחַ הַמִּלְחָמָה בִּשְׁלֵמוּת חַס וְשָׁלוֹם, אַף־עַל־פִּי־כֵן כְּבָר נִצַּח הַרְבֵּה עַל־יְדֵי הַדִּבּוּרִים הַקְּדוֹשִׁים בְּעַצְמָם שֶׁדִּבֵּר וּבִקֵּשׁ מֵהַשֵּׁם יִתְבָּרַךְ לְהִתְקָרֵב אֵלָיו, כִּי כָּל מַה שֶּׁעוֹשִׂים בִּשְׁבִיל נִצָּחוֹן דִּקְדֻשָּׁה זֶה נִשְׁאָר לְעוֹלָם אֲפִלּוּ אִם לֹא זָכָה חַס וְשָׁלוֹם, לִגְמֹר פְּעֻלָּתוֹ בִּשְׁלֵמוּת, כִּי לֵית רְעוּתָא טָבָא דְּאִתְאֲבִיד בִּפְרָט דִּבּוּרִים וְקוֹלוֹת שֶׁל תְּפִלָּה שֶׁזֶּה יָקָר מִן הַכֹּל.
<h2>צו</h2>
הַדִּבּוּר־פֶּה יֵשׁ לוֹ כֹּחַ גָּדוֹל מְאֹד כְּמוֹ שֶׁאָנוּ רוֹאִים בַּמֶּה שֶּׁתִּקְּנוּ לָנוּ חֲכָמֵינוּ זִכְרוֹנָם לִבְרָכָה, שֶׁמִּי שֶׁחָלַם לוֹ חֲלוֹם לֹא טוֹב יְטִיבֶנּוּ בְּאַפֵּי תְּלָתָא דְּלֵימְרֵי לֵהּ חֶלְמָא טָבָא חָזֵית כַּמָּה פְּעָמִים, וּבָזֶה רוֹאִים נִפְלְאוֹת תַּקִּיפוּת הַדִּבּוּר, שֶׁאַף־עַל־פִּי שֶׁבֶּאֱמֶת חָלַם לוֹ חֲלוֹם רַע אַף־עַל־פִּי־כֵן עַל־יְדֵי שֶהַמֵּיטִיבִים לוֹ בְפִיהֶם חֶלְמָא טָבָא חָזֵית כַּמָּה פְּעָמִים, בָּזֶה יֵשׁ לָהֶם כֹּחַ שֶׁיִּהְיֶה הַחֲלוֹם בֶּאֱמֶת טוֹב וְלַהֲפֹךְ מֵרַע לְטוֹבָה. נִמְצָא שֶׁרוֹאִים בָּזֶה כַּמָּה גָּדוֹל כֹּחוֹ שֶׁל הַדִּבּוּר הַקָּדוֹשׁ, כִּי הַדִּבּוּר יֵשׁ לוֹ כֹּחַ גָּדוֹל מְאֹד לַהֲפֹךְ אֶת הָאָדָם עַצְמוֹ גַּם כֵּן מֵרַע לְטוֹב, כִּי עִקַּר נִצָּחוֹן לַמִּלְחָמָה הוּא עַל־יְדֵי הַדִּבּוּר שֶׁהוּא עִקַּר הַכְּלֵי זַיִן שֶׁל יִשְׂרָאֵל, כִּי אֵין כֹּחֵנוּ אֶלָּא בַּפֶּה וְכַנַּ"ל, וְזֶה עִקַּר הַכְּלִי זַיִן שֶׁל מָשִׁיחַ (כְּמוֹ שֶׁמְּבֹאָר בְּלִקּוּטֵי א' סִימָן ב') וְשֶׁל כָּל הַצַּדִּיקֵי אֱמֶת שֶׁכָּל כְּלֵי זֵינָם הוּא רַק עַל־יְדֵי תְּפִלָּה וְהַדִּבּוּר הַקָּדוֹשׁ.
וְכֵן עִקַּר בִּטּוּל הַשִּׁכְחָה וְלִזְכּוֹת לְזִכָּרוֹן דִּקְדֻשָּׁה לְאַדְבְּקָא מַחֲשַׁבְתֵּהּ בְּעָלְמָא דְּאָתִי בִּכְלָלוּת וּבִפְרָטִיּוּת בִּשְׁלֵמוּת הוּא רַק עַל־יְדֵי הַדִּבּוּר, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, זָכוֹר בַּפֶּה. וּכְמוֹ שֶׁרוֹאִין בְּחוּשׁ גַּם בְּעִנְיַן לִמּוּד הַפָּשׁוּט שֶׁעַל־יְדֵי שֶׁחוֹזֵר מִשְׁנָתוֹ הַרְבֵּה פְּעָמִים בְּפֶה מָלֵא עַל־יְדֵי־זֶה זוֹכֵר לִמּוּדוֹ תָּמִיד וְכֵן הוּא גַּם כֵּן לְעִנְיַן זִכָּרוֹן בְּעָלְמָא דְּאָתֵי הַנַּ"ל, שֶׁעִקַּר הָעֵצָה לִזְכּוֹת לָזֶה הוּא לַחֲזֹר הַזִּכָּרוֹן הַזֶּה בְּדִבּוּר פִּיו לִהְיוֹת רָגִיל בְּכָל יוֹם לְדַבֵּר בְּפֶה מָלֵא מֵעִנְיָן הַזִכָּרוֹן הַזֶּה, מַה יִּהְיֶה הַתַּכְלִית מִמֶּנִּי לָעוֹלָם הַבָּא מַה יִּהְיֶה סוֹפִי, וְכִי בָּאתִי הֵנָּה לִקְבֹּעַ עַצְמִי חַס וְשָׁלוֹם, בְּזֶה הָעוֹלָם, הֲלֹא הַכֹּל יוֹדְעִים שֶׁאֵין שׁוּם קְבִיעוּת בְּזֶה הָעוֹלָם הָעוֹבֵר וְהָרָץ וְהַפּוֹרֵחַ מְאֹד וְלֹא בָּאתִי הֵנָּה כִּי אִם לְהָכִין עַצְמִי לְעָלְמָא דְּאָתֵי וְכוּ', וְעַל כֵּן צְרִיכִין לִלְמֹד הַרְבֵּה סִפְרֵי מוּסָר הַבְּנוּיִים עַל יְסוֹדוֹת אֱמוּנָתֵנוּ הַקְּדוֹשָׁה, כִּי הַסִּפְרֵי מוּסָר הַקְּדוֹשִׁים מַזְכִּירִין הֵיטֵב אֶת תַּכְלִית עוֹלָם הַבָּא וְכֵן צְרִיכִין לְהִתְבּוֹדֵד הַרְבֵּה בְּכָל יוֹם וּלְדַבֵּר עִם עַצְמוֹ בְּפֶה מָלֵא מִתַּכְלִית עוֹלָם הַבָּא כַּנַּ"ל, כִּי הַדִּבּוּר יֵשׁ לוֹ כֹּחַ גָּדוֹל לְהַזְכִּיר אֶת הָאָדָם וְזֶה בְּחִינַת כִּי מִדֵּי דַבְּרִי בוֹ זָכוֹר אֶזְכְּרֶנּוּ עוֹד. (שָׁם):
<h2>צז</h2>
מְבֹאָר בְּדִבְרֵי רַבּוֹתֵינוּ זִכְרוֹנָם לִבְרָכָה, שֶׁהִפְלִיגוּ מְאֹד בְּמַעֲלַת קָרְבָּן מִנְחָה שֶׁהִיא קָרְבָּן הֶעָנִי שֶׁאַף־עַל־פִּי שֶׁאֵינוֹ יָכוֹל לְהָבִיא פַּר וְאַיִל וְכֶבֶשׂ וְכוּ', אַף־עַל־פִּי־כֵן מָצָא לוֹ הַשֵּׁם יִתְבָּרַךְ תַּקָּנָה שֶׁיָּבִיא עֲשִׂירִית הָאֵיפָה קֶמַח שֶׁהִיא חֲבִיבָה מְאֹד בְּעֵינֵי הַשֵּׁם יִתְבָּרַךְ, כִּי נֶאֱמַר בָּהּ "וְנֶפֶשׁ כִּי תַקְרִיב קָרְבַּן מִנְחָה", לְרַמֵּז שֶׁמַּעֲלֶה עָלָיו הַכָּתוּב כְּאִלּוּ הִקְרִיב נַפְשׁוֹ. וּבְמִדְרַשׁ רַבָּה פָּרָשַׁת צַו אָמְרוּ לְעִנְיַן מַעֲלַת קָרְבַּן מִנְחָה, וְלֹא עוֹד אֶלָּא שֶׁכָּל הַקָּרְבָּנוֹת אֵינָם בָּאִים חֶצְיָם וְזֶה בָּאָה חֶצְיָהּ מַחֲצִיתָהּ בַּבֹּקֶר וּמַחֲצִיתָהּ בָּעֶרֶב, וְלֹא עוֹד אֶלָּא מִי שֶׁמַּקְרִיב אוֹתָהּ מַעֲלֶה עָלָיו הַכָּתוּב כְּאִלּוּ מַקְרִיב מִסּוֹף הָעוֹלָם וְעַד סוֹפוֹ וְכוּ', עַיֵּן שָׁם. גַּם אָמְרוּ בְּמִדְרָשׁ רַבָּה לֶךְ־לְךָ, כָּל הַקָּרְבָּנוֹת גִּלָּה הַקָּדוֹשׁ־בָּרוּךְ־הוּא לְאַבְרָהָם אָבִינוּ עֶגְלָה מְשֻׁלֶּשֶׁת וְעֵז מְשֻׁלָּשׁ וְתוֹר וְגוֹזָל שֶׁהֵם בְּחִינַת פָּרִים וְכוּ' וְעוֹפוֹת חוּץ מֵעֲשִׂירִית הָאֵיפָה, וְיֵשׁ מָאן דְּאָמַר שָׁם שֶׁגִּלָּה לוֹ גַּם קָרְבַּן עֲשִׂירִית הָאֵיפָה רַק בְּרֶמֶז.
וְכָל זֶה מְרַמֵּז לְעִנְיַן תְּפִלַּת הֶעָנִי הַמְבֹאָר בַּזֹּהַר הַקָּדוֹשׁ פָּרָשַׁת בָּלָק דַּף קצ"ה, שֶׁהִיא יְקָרָה מְאֹד בְּעֵינֵי הַשֵּׁם יִתְבָּרַךְ עַיֵּן שָׁם. כִּי עִקַּר הַקָּרְבַּן עַתָּה הוּא תְּפִלָּה כִּי עַל־יְדֵי־זֶה עִקַּר הַתְּשׁוּבָה בְּחִינַת "קְחוּ עִמָּכֶם דְּבָרִים וְשׁוּבוּ אֶל ה'" וְאָמְרוּ רַבּוֹתֵינוּ זִכְרוֹנָם לִבְרָכָה, אֵינוֹ מְבַקֵּשׁ מִכֶּם אֶלָּא דְּבָרִים. כִּי צָרִיךְ הָאָדָם לָדַעַת כְּשֶׁמַּרְגִּישׁ עֲנִיּוּתוֹ וְשִׁפְלוּתוֹ בְּגַשְׁמִיּוּת וּבְרוּחָנִיוּת אֲפִלּוּ כְּשֶׁלֹּא יוּכַל לְהִתְפַּלֵּל וּלְפָרֵשׁ שִׂיחָתוֹ לְפָנָיו יִתְבָּרַךְ בִּשְׁלֵמוּת כָּרָאוּי, אַף־עַל־פִּי־כֵן כְּשֶׁיִּתְגַּבֵּר לְהִתְפַּלֵּל וְלָשׂוּחַ לְפָנָיו יִתְבָּרַךְ אֵיךְ שֶׁיּוּכַל מִתּוֹךְ מְרִירוּת דִּמְרִירוּת עֲנִיּוּתוֹ וְגָלוּתוֹ בְּגַשְׁמִיּוּת וְרוּחָנִיּוּת אֲפִלּוּ בִּבְחִינַת: "תְּפִלָּה לְעָנִי כִי יַעֲטֹף וְלִפְנֵי ה' יִשְׁפֹּךְ שִׂיחוֹ", כְּמוֹ הַשּׁוֹפֵךְ מַיִם, בִּבְחִינַת: "שִׁפְכִי כַמַּיִם לִבֵּךְ", אֲפִלּוּ אִם נִדְמֶה לוֹ, שֶׁהוּא בְּלִי שֵׂכֶל וּבְלִי כַּוָּנָה הָרָאוּי, אַף־עַל־פִּי־כֵן אֶת כָּל אֲשֶׁר עִם לְבָבוֹ שׁוֹפֵךְ שִיחוֹ לְפָנָיו יִתְבָּרַךְ, וְגַם אִם הַתְּפִלָּה הַזֹּאת בְּעַצְמָהּ מְעֹרֶבֶת בִּפְסֹלֶת וּבְמַחֲשָׁבוֹת מְקֻלְקָלוֹת הַרְבֵּה, שֶׁבְּוַדַּאי אֵינָהּ רְאוּיָה לַעֲלוֹת חַס וְשָׁלוֹם, אַף־עַל־פִּי־כֵן רַבִּים רַחֲמָיו יִתְבָּרַךְ כָּל כָּךְ,שֶׁאֲפִלּוּ אֵיךְ שֶׁהוּא מֵאַחַר שֶׁמִּתְגַּבֵּר לְהִתְפַּלֵּל מִתּוֹךְ מְרִירוּת דִּמְרִירוּת עֲנִיּוּתוֹ וְדַלּוּתוֹ הַקָּדוֹשׁ־ בָּרוּךְ־הוּא מְרַחֵם עָלָיו וּמְקַבְּלָהּ, וְלֹא עוֹד אֶלָּא שֶׁתְּפִלָּה זֹאת דַּוְקָא מַגִּיעַ תִּקּוּנָהּ עַד אֵין קֵץ מִסּוֹף הָעוֹלָם וְעַד סוֹפוֹ, כִּי תְּפִלָּה כָּזֹאת דַּוְקָא יְקָרָה מְאֹד אֵצֶל הַשֵּׁם יִתְבָּרַךְ וְהוּא סוֹד שֶׁאִי אֶפְשָׁר לְהַשִּׂיג כְּלָל עַד הֵיכָן מַגִּיעִים רַחֲמָיו יִתְבָּרַךְ, כָּל זְמַן שֶׁאֵין הָאָדָם מְיָאֵשׁ עַצְמוֹ מֵהַצְּעָקָה וְהַתְּפִלָּה.
וְכָל הַגְּאֻלָּה הָאַחֲרוֹנָה תְּלוּיָה בָּזֶה כִּי בָּזֶה תָּלוּי עִקַּר תִּקּוּן הַתְּשׁוּבָה לִבְלִי לְיָאֵשׁ עַצְמוֹ אֲפִלּוּ בְּדַלֵּי דַּלֵּי דַּלּוּת וְכוּ', וְעַל כֵּן זֶה הַסּוֹד לֹא נִתְגַּלָּה אֲפִלּוּ לְאַבְרָהָם אָבִינוּ רַק בְּרֶמֶז, כִּי אִי אֶפְשָׁר לְגַלּוֹת זֶה הַסּוֹד בְּפֵרוּשׁ עַד הֵיכָן רַחֲמָיו וְרִבּוּי סְלִיחָתוֹ מַגִּיעַ שֶׁזֶּה בְּחִינַת: "וְאֶל אֱלֹקֵינוּ כִּי יַרְבֶּה לִסְלֹחַ" שֶׁדָּרְשׁוּ בְּמִדְרַשׁ וַיִּקְרָא זֶה עֲשִׂירִית הָאֵיפָה, הַיְנוּ כַּנַּ"ל רַק כָּל אֶחָד צָרִיךְ לְהָבִין בְּעַצְמוֹ שֶׁיָּחוּס עַל עַצְמוֹ וְאַל יִתְיָאֵשׁ עַצְמוֹ מִן הָרַחֲמִים לְעוֹלָם כִּי "חַסְדֵּי ה'לֹא תָמְנוּ וְלֹא כָלוּ רַחֲמָיו". וְעֹצֶם הַחֶסֶד הַזֶּה מִתְגַּלֶּה בְּכָל דּוֹר וָדוֹר עַל יְדֵי הַצַּדִּיקִים שֶׁמַּמְשִׁיכִים בְּחִינַת הִתְנוֹצְצוּת מָשִׁיחַ, שֶׁעוֹשֶׂה עַצְמוֹ תָּמִיד עָנִי וְאֶבְיוֹן בְּחִינַת: "וַאֲנִי עָנִי וְאֶבְיוֹן" שֶׁאָמַר דָּוִד, בְּחִינַת 'עָנִי וְרוֹכֵב עַל הַחֲמוֹר', וְהוּא עוֹסֵק לְתַקֵּן וּלְהוֹשִׁיעַ לְכָל הָעֲנִיִּים בִּבְחִינַת: "יָחוּס עַל דַּל וְאֶבְיוֹן" וְכוּ', וְהֵם מְרַמְּזִים לָנוּ יִקְרַת הַ"תְּפִלָּה לְעָנִי כִּי יַעֲטֹף" בְּצָרָתוֹ, אֲפִלּוּ אִם תְּפִלַּת הֶעָנִי הַזֹּאת אֵינָהּ בִּשְׁלֵמוּת עַד הֵיכָן מַגִּיעַ תִּקּוּנָהּ. וְזֶה בְּחִינַת קָרְבַּן מִנְחָה שֶׁבָּאָה חֶצְיָהּ (הַיְנוּ תְּפִלַּת הֶעָנִי שֶׁאֵינָהּ בִּשְׁלֵמוּת וּמְעֹרֶבֶת בְּמַחֲשָׁבוֹת מְקֻלְקָלוֹת הַרְבֵּה אַף־עַל־פִּי־כֵן הַקָּדוֹשׁ־בָּרוּךְ־הוּא מְקַבְּלָהּ כַּנַּ"ל) וּמִי שֶׁמַּקְרִיב אוֹתָהּ מַעֲלֶה עָלָיו הַכָּתוּב כְּאִלּוּ מַקְרִיב מִסּוֹף הָעוֹלָם וְעַד סוֹפוֹ, הַיְנוּ כַּנַּ"ל (שָׁם, הִלְכוֹת תְּפִלַּת הַמִּנְחָה, הֲלָכָה ז):
<h2>צח</h2>
עִקַּר שְׁמִירַת הַזִּכָּרוֹן, הַיְנוּ לִזְכֹּר הֵיטֵב אֶת אֱלֹקוּתוֹ וְאַדְנוּתוֹ יִתְבָּרַךְ וְלֹא יִשְׁכַּח אוֹתוֹ לְעוֹלָם הוּא עַל־יְדֵי דִּבּוּרִים קְדוֹשִׁים, כִּי הַדִּבּוּרִים הֵם כֵּלִים לְקַבֵּל עַל יָדָם הִתְנוֹצְצוּת אוֹר אֵין סוֹף יִתְבָּרַךְ, וְכָל מַה שֶּׁמַּרְבֶּה לְדַבֵּר בְּיוֹתֵר דִּבּוּרִים קְדוֹשִׁים הוּא מַמְשִׁיךְ הִתְגַּלּוּת אֱלֹקוּתוֹ יוֹתֵר וְזוֹכֶה לִזְכֹּר אוֹתוֹ יִתְבָּרַךְ בְּיוֹתֵר. וְעַל כֵּן צְרִיכִין לְדַבֵּר דִּבּוּרִים הַרְבֵּה בְּתוֹרָה וּתְפִלָּה וְאַל יֶחֱרַשׁ וְאַל יִשְׁקֹט וְאַל יִתֵּן דֳּמִי לוֹ, כִּי צְרִיכִים דִּבּוּרִים קְדוֹשִׁים הַרְבֵּה מְאֹד כְּדֵי שֶׁיִּזְכֶּה לְקַבֵּל הָאוֹר הַגָּדוֹל וְהַנּוֹרָא הַזֶּה שֶׁל הִתְנוֹצְצוּת אֱלֹקוּתוֹ יִתְבָּרַךְ וּלְקַשְּׁרוֹ הֵיטֵב בְּמֹחוֹ וְלִבּוֹ וְלֹא יִשְׁכַּח אוֹתוֹ לְעוֹלָם.
<h2>צט</h2>
מְבֹאָר בְּלִקּוּטֵי א' סִימָן רל"ז עִקַּר הִתְחַבְּרוּת שְׁנֵי דְּבָרִים שֶׁהֵם כְּמוֹ שְׁנֵי הֲפָכִים הוּא עַל־יְדֵי נִגּוּן, וְזֶה בְּחִינַת מַה שֶּׁאָמְרָה לֵאָה כְּשֶׁנּוֹלַד לֵוִי שֶׁהוּא בְּחִינַת סִטְרָא דְּנִגּוּנָא. הַפַּעַם יִלָּוֶה אִישִׁי אֵלַי. וְזֶה סוֹד מַה שֶּׁמְּנַגְּנִים בִּכְלֵי זֶמֶר עַל חֲתֻנָּה עַיֵּן שָׁם. וְעַל כֵּן עִקַּר הַחִבּוּר וְהַדְּבֵקוּת לְהַשֵּׁם יִתְבָּרַךְ שֶׁהוּא מְרוֹמָם וְנִשְׂגָּב מְאֹד מִזֶּה הָעוֹלָם הַשָּׁפָל וְהַגַּשְׁמִי וְהַנָּמוּךְ מְאֹד אֲפִלּוּ לְמִי שֶׁחָטָא וְנִתְרַחֵק מְאֹד מֵאָבִיו שֶׁבָּשָּׁמַיִם. הוּא רַק עַל־יְדֵי סֵפֶר תְּהִלִּים שֶׁיָּסַד דָּוִד הַמֶּלֶךְ, עָלָיו הַשָּׁלוֹם, שֶׁאָמְרוּ רַבּוֹתֵינוּ, זִכְרוֹנָם לִבְרָכָה, שֶׁכָּלוּל מִכָּל הָעֲשָׂרָה מִינֵי נְגִינָה. וְכֵן רוֹאִים בְּחוּשׁ שֶׁאֲפִלּוּ הָאָדָם הָרָחוֹק מְאֹד מֵהַשֵּׁם יִתְבָּרַךְ וּמֻנָּח בַּדְּיוֹטָא הַתַּחְתּוֹנָה מְאֹד, עַל פִּי רֹב עַל־יְדֵי נִגּוּן שֶׁמְּנַגֵּן וְכַוָּנָתוֹ לַשָּׁמַיִם נִתְעוֹרֵר לְהַשֵּׁם יִתְבָּרַךְ וּמַזְכִּיר אֶת עַצְמוֹ הֵיכָן הוּא בָּעוֹלָם, כִּי עַל־יְדֵי נְגִינָה עִקַּר הִתְחַבְּרוּת שְׁנֵי דְּבָרִים שֶׁהֵם כְּמוֹ שְׁנֵי הֲפָכִים כַּנַּ"ל. כֵּן עַל־יְדֵי אֲמִירַת תְּהִלִּים שֶׁכָּלוּל מִכָּל הָעֲשָׂרָה מִינֵי נְגִינָה בְּוַדַּאי יְכוֹלִים לְהִתְדַּבֵּק וּלְהִתְחַבֵּר לְהַשֵּׁם יִתְבָּרַךְ מִכָּל מָקוֹם שֶׁהוּא כַּנַּ"ל. וְזֶה גַּם כֵּן בְּחִינַת פְּסוּקֵי דְּזִמְרָה שֶׁהֵם בְּחִינַת נְגִינָה שֶׁאוֹמְרִים קֹדֶם קְרִיאַת־שְׁמַע וּתְפִלָּה, כִּי עַל־יְדֵי־זֶה יוּכַל לְדַבֵּק עַצְמוֹ בְּהַשֵׁם יִתְבָּרַךְ בִּשְׁעַת קְרִיאַת־שְׁמַע וּתְפִלָּה שֶׁאָז עִקַּר הַדְּבֵקוּת כַּיָּדוּעַ (שָׁם, הִלְכוֹת נְשִׂיאַת כַּפַּיִם הֲלָכָה ה'):
<h2>ק</h2>
לִכְאוֹרָה קָשֶׁה, מֵאַחַר שֶׁבֶּאֱמֶת כָּל הַיִּסּוּרִים וְהַחֶסְרוֹנוֹת שֶׁיֵּשׁ לְהָאָדָם הַכֹּל הוּא לְטוֹבָתוֹ אוֹ לְזַכּוֹתוֹ עַל יָדָם לְחַיִּים נִצְחִיִּים אוֹ כְּדֵי שֶׁיִּנָּצֵל עַל־יְדֵי־זֶה מִצָּרוֹת יוֹתֵר גְּדוֹלוֹת כַּיָּדוּעַ. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, שֶׁצָּרִיךְ הָאָדָם לוֹמַר 'כָּל מַה דְּעָבֵד רַחֲמָנָא לְטָב עָבֵד', אִם כֵּן לָמָּה הִזְהִירוּ אוֹתָנוּ חֲכָמֵינוּ זִכְרוֹנָם לִבְרָכָה, לְהִתְפַּלֵּל עַל צְרָכָיו וְחֶסְרוֹנוֹתָיו אַךְ בֶּאֱמֶת אַף־עַל־פִּי־כֵן הָאָדָם צָרִיךְ לְהִתְפַּלֵּל עַל כָּל חֶסְרוֹנוֹתָיו. כִּי קֹדֶם שֶׁמִּתְפַּלֵּל הָאָדָם בְּוַדַּאי הוּא טוֹבָה גְּדוֹלָה כָּל מַה שֶּׁבָּא עַל הָאָדָם וַאֲפִלּוּ יִסּוּרִים חַס וְשָׁלוֹם, כִּי אֵין לוֹ עֲדַיִן כֵּלִים וְצִנּוֹרוֹת לְקַבֵּל עַל יָדָם שֶׁפַע הַחֶסֶד, וְאִם יֵרֵד הַחֶסֶד קֹדֶם תִּקּוּנֵי הַכֵּלִים יִהְיוּ בִּבְחִינַת רִבּוּי הַשֶּׁמֶן הַגּוֹרֵם כִּבּוּי הַנֵּר וְאָז הַחֶסֶד נִתְהַפֵּךְ לְדִין קָשֶׁה חַס וְשָׁלוֹם, וְיוּכַל לָבוֹא לוֹ עַל־יְדֵי־זֶה הֶזֵּק וְהֶפְסֵד חַס וְשָׁלוֹם, מִמָּקוֹם אַחֵר. וְעַל כֵּן כָּל זְמַן שֶׁאֵין הָאָדָם מִתְפַּלֵּל עַל חֶסְרוֹנוֹתָיו אָז הֵם לוֹ לְטוֹבָה גְּדוֹלָה. אֲבָל עַל־יְדֵי הַתְּפִלָּה מַמְתִּיק הַדִּינִים וּמְתַקֵּן כֵּלִים וְצִנּוֹרוֹת לְקַבֵּל עַל יָדָם שֶׁפַע הַחֶסֶד כִּי עִקַּר תִּקּוּנֵי הַכֵּלִים הוּא עַל־יְדֵי תְּפִלָּה (עַיֵּן פְּנִים) וְאָז דַּיְקָא אַחַר שֶׁהִתְפַּלֵּל כָּרָאוּי תָּבוֹא לוֹ הַשֶּׁפַע בָּנֵי חַיֵּי וּמְזוֹנֵי וּבְרִיאוּת הַגּוּף בְּאֵין מַחְסוֹר דָּבָר רַק לְטוֹבָה וְלִבְרָכָה, בְּאֹפֶן שֶׁלֹּא יַזִּיק לוֹ הַשֶּׁפַע כְּלָל מֵאַחַר שֶׁכְּבָר נִתַּקְּנוּ עַל־יְדֵי הַתְּפִלָּה כֵּלִים וְצִנּוֹרוֹת לְקַבֵּל עַל יָדָם שֶׁפַע הַחֶסֶד (שָׁם, הִלְכוֹת מִילָה הֲלָכָה ה'):
<h2>קא</h2>
(סֵפֶר הַמִּדּוֹת מֵאֲדוֹנֵנוּ מוֹרֵנוּ וְרַבֵּנוּ הַקָּדוֹשׁ מוֹהֲרַ"ן, זֵכֶר צַדִּיק וְקָדוֹשׁ לִבְרָכָה, אוֹת יְשׁוּעָה סִימָן ג' עַל יְדֵי הִתְבּוֹדְדוּת בָּא יְשׁוּעָה וְעַיֵּן שָׁם גַּם אוֹת הִתְבּוֹדְדוּת הַשִּׂיחָה שֶׁאָדָם מֵשִׂיחַ בֵּינוֹ לְבֵין קוֹנוֹ. הַשִּׂיחָה הַזֹּאת נַעֲשֶׂה אַחַר־כָּךְ גְּאֻלָּה וִישׁוּעָה לְבָנָיו. (וְעַיֵּן בְּרֵאשִׁית רַבָּה סֵדֶר וַיֵּצֵא פָּרָשָׁה ע', שֶׁכָּתַב שָׁם עַל תְּפִלָּתוֹ שֶׁל יַעֲקֹב אָבִינוּ, עָלָיו הַשָּׁלוֹם, אִם יִהְיֶה אֱלֹהִים עִמָּדִי וְכוּ' נָטַל הַקָּדוֹשׁ־בָּרוּךְ־הוּא שִׂיחָתָן שֶׁל אָבוֹת וַעֲשָׂאָן מַפְתֵּחַ לִגְאֻלָּתָן שֶׁל בָּנִים)
<h2>קב</h2>
מְבֹאָר בְּלִקּוּטֵי מוֹהֲרַ"ן חֵלֶק א' סִימָן רט"ו, דַּע, שֶׁיֵּשׁ עֶשְׂרִים וְאַרְבָּעָה בָּתֵּי דִּינִין (עַיֵּן אִדְּרָא רַבָּא נָשֹׂא דַּף קל"ו וּבְאִדְּרָא זוּטָא דַּף רצ"ג) וּכְנֶגֶד כָּל בֵּית־דִּין וּבֵית־דִּין יֵשׁ פִּדְיוֹן מְיֻחָד לְהַמְתִּיק הַדִּין שֶׁיֵּשׁ שָׁם. עַל כֵּן לִפְעָמִים אֵינוֹ מוֹעִיל הַפִּדְיוֹן שֶׁעוֹשִׂין, כִּי לָאו כָּל אֶחָד וְאֶחָד יוֹדֵעַ כָּל הָעֶשְׂרִים וְאַרְבָּעָה פִּדְיוֹנוֹת וַאֲפִלּוּ אִם יוֹדֵעַ אוֹתָם אֵינוֹ עוֹשֶׂה כֻּלָּם, וְעַל כֵּן כְּשֶׁאֵינוֹ עוֹשֶׂה הַפִּדְיוֹן הַמְיֻחָד לְאוֹתוֹ הַדִּין עַל־יְדֵי־זֶה אֵינוֹ מוֹעִיל.
אַךְ דַּע, שֶׁיֵּשׁ פִּדְיוֹן אֶחָד שֶׁכּוֹלֵל כָּל הָעֶשְׂרִים וְאַרְבָּעָה בָּתֵּי דִּינִים וְיָכוֹל לְהַמְתִּיק כָּל הָעֶשְׂרִים וְאַרְבָּעָה בָּתֵּי דִּינִים וּלְזֶה הַפִּדְיוֹן צָרִיךְ עֵת רָצוֹן, בְּחִינַת הִתְגַּלּוּת מֵצַח הָרָצוֹן כְּמוֹ בְּשַׁבָּת בְּמִנְחָה בְּחִינַת: "וַאֲנִי תְפִלָּתִי וְכוּ' עֵת רָצוֹן" וְכוּ'. אַךְ אֲפִלּוּ הַצַּדִּיקִים לָאו כָּל אֶחָד יוֹדֵעַ זֶה הַפִּדְיוֹן. וְלֹא נִמְצָא כִּי אִם חָד בְּדָרָא שֶׁיֵּדַע זֶה הַפִּדְיוֹן. וּפְעָמִים אֲפִלּוּ כְּשֶׁזֶּה הַצַּדִּיק עוֹשֶׂה פִּדְיוֹן אַף־עַל־פִּי־כֵן אֵינוֹ מוֹעִיל. וְזֶה מֵחֲמַת כִּי גַּם לְמַעְלָה תְּאֵבִים מְאֹד לְפִדְיוֹן כָּזֶה. כִּי לָאו בְּכָל פַּעַם בָּא לָהֶם מִלְּמַטָּה פִּדְיוֹן כָּזֶה שֶׁיּוּכַל לְהַמְתִּיק כָּל הָעֶשְׂרִים וְאַרְבָּעָה בָּתֵּי דִּינִים בְּבַת אַחַת. וְעַל כֵּן כְּשֶׁבָּא לָהֶם זֹאת הַהַמְתָּקָה הֵם מִשְׁתַּמְּשִׁים עִמָּהּ לְצֹרֶךְ דָּבָר אַחֵר, דְּהַיְנוּ שֶׁעַל־יְדֵי־זֶה הַפִּדְיוֹן וְהַהַמְתָּקָה נַעֲשִׂין גֵּרִים. כִּי כָּל זְמַן שֶׁיֵּשׁ עַכּוּ"ם בָּעוֹלָם חֲרוֹן אַף בָּעוֹלָם. וּכְשֶׁמַּמְתִּיקִין הַדִּין וְהַחֲרוֹן אַף נִמְתָּק הָעַכּוּ"ם וְנַעֲשִׂין גֵּרִים.
וְזֶה הָיָה עֲבוֹדַת מֹשֶׁה רַבֵּנוּ, עָלָיו הַשָּׁלוֹם, כָּל יְמֵי חַיָּיו וְגַם לְאַחַר מוֹתוֹ. כִּי הִשְׁתַּדֵּל לְקָרֵב הָעֵרֶב־רַב כְּדֵי לַעֲשׂוֹת גֵּרִים, וְגַם בְּמוֹתוֹ נִקְבַּר מוּל בֵּית פְּעוֹר כְּדֵי לְהַמְתִּיק הָעַכּוּ"ם, כְּדֵי שֶׁיִּהְיוּ נַעֲשִׂין גֵּרִים וְעַל כֵּן נִסְתַּלֵּק בְּשַׁבָּת בְּמִנְחָה שֶׁאָז הוּא עֵת רָצוֹן, כְּדֵי לְהַמְתִּיק כָּל הָעֶשְׂרִים וְאַרְבָּעָה בָּתֵּי דִּינִים כַּנַּ"ל כְּדֵי לַעֲשׂוֹת גֵּרִים, כִּי כָּל עֲבוֹדַת מֹשֶׁה לְהַמְתִּיק הַחֲרוֹן אַף שֶׁל הָעַכּוּ"ם לְרָצוֹן. וְעַל כֵּן מִסְפַּר "מֹשֶׁה" הוּא מְמֻצָּע בֵּין מִסְפַּר "שְׁמָד" לְמִסְפַּר "רָצוֹן" כִּי הוּא עוֹמֵד תָּמִיד לְהַמְתִּיק הַשְּׁמָד לְהָפְכָהּ לְרָצוֹן כַּנַּ"ל וְכוּ'.
וְעַיֵּן גַּם בְּלִקּוּטֵי א' סִימָן י' מוּבָא שָׁם, כִּי "מֹשֶׁה" גִּימַטְרִיָּא "חֲרוֹן אַף" וּמוּבָן גַּם כֵּן עַל־פִּי מַאֲמָר זֶה. וּמְבֹאָר בְּ"לִקּוּטֵי הֲלָכוֹת" הִלְכוֹת בִּרְכַּת הַשַּׁחַר הֲלָכָה ה' אוֹת כ"ב עַל־פִּי מַאֲמָר זֶה גֹּדֶל יִקְרַת הַהִתְבּוֹדְדוּת, שֶׁעַל־יְדֵי שֶׁטּוֹעֵן הָאָדָם וּמֵשִׂיחַ וְשׁוֹפֵךְ אֶת לִבּוֹ לְפָנָיו יִתְבָּרַךְ וּמְגַלֶּה דַּעְתּוֹ וּרְצוֹנוֹ, שֶׁרוֹצֶה מְאֹד לַעֲשׂוֹת רְצוֹנוֹ יִתְבָּרַךְ רַק מַה יַּעֲשֶׂה, הַשְּׂאוֹר שֶׁבָּעִסָּה מְעַכֵּב כְּמַאֲמַר הַתַּנָּא: 'גָּלוּי וְיָדוּעַ לְפָנֶיךָ שֶׁרְצוֹנֵנוּ לַעֲשׂוֹת רְצוֹנְךָ וּמִי מְעַכֵּב, הַשְּׂאוֹר שֶׁבָּעִסָּה מְעַכֵּב' וּמְבַקֵּשׁ וּמִתְחַנֵּן לְפָנָיו יִתְבָּרַךְ שֶׁיִּזְכֶּה לְבַטֵּל וּלְהַכְנִיעַ אֶת הַיֵּצֶר הָרָע שֶׁהוּא הַשְּׂאוֹר שֶׁבָּעִסָּה, עַל־יְדֵי־זֶה מוֹסִיף כֹּחַ וְאֹמֶץ לְהַצַּדִּיק הָאֱמֶת שֶׁעוֹסֵק תָּמִיד עַל־יְדֵי הַפִּדְיוֹן הָעֶלְיוֹן הַנַּ"ל שֶׁנִּמְשָׁךְ מִמֵּצַח הָרָצוֹן הָעֶלְיוֹן, לְהַמְתִּיק הַחֲרוֹן אַף שֶׁעַל־יְדֵי־זֶה מְקָרֵב הָרְחוֹקִים שֶׁיָּשׁוּבוּ בִּתְשׁוּבָה שְׁלֵמָה וּמַעֲלֶה אוֹתָם מִשְּׁמָד לְרָצוֹן, וְעַל־יְדֵי הַשִּׂיחָה בֵּינוֹ לְבֵין קוֹנוֹ הַנַּ"ל הָאָדָם זוֹכֶה לְהִתְחַזְּקוּת הָרָצוֹן וּמַמְשִׁיךְ עַל עַצְמוֹ גַּם כֵּן הֶאָרַת מֵצַח הָרָצוֹן הַנַּ"ל לְבַטֵּל מֵאִתּוֹ הַשְּׂאוֹר שֶׁבָּעִסָּה הַנַּ"ל וְאִם יִהְיֶה חָזָק בָּזֶה מְאֹד אָז בְּוַדַּאי סוֹף כָּל סוֹף יְתַקֵּן הַכֹּל עַל־יְדֵי כֹּחַ הַצַּדִּיק הַגָּדוֹל שֶׁעוֹסֵק בַּפִּדְיוֹן הָעֶלְיוֹן הַכּוֹלֵל הַנַּ"ל הֵן בְּחַיָּיו וְהֵן לְאַחַר מוֹתוֹ כִּי שָׁם נִתְתַּקֵּן הַכֹּל.
וְעַיֵּן שָׁם עוֹד אוֹת ס"ה, אֲשֶׁר עַל כֵּן חָלִילָה לְהַמֵּבִיא הַפִּדְיוֹן לְהַרְהֵר אַחֲרֵי הַצַּדִּיק הַגָּדוֹל הָעוֹשֶׂה הַפִּדְיוֹן הָעֶלְיוֹן הַכּוֹלֵל הַנַּ"ל אַף שֶׁעֲדַיִן לֹא הִגִּיעַ אֵלָיו יְשׁוּעָתוֹ כִּי בְּוַדַּאי הוּא לוֹ לְטוֹבָה נִפְלָאָה כִּי נַעֲשָׂה בַּעֲלֵי תְּשׁוּבָה כַּנַּ"ל, וְזֶה צָרִיךְ כָּל אָדָם כִּי זֶה עִקַּר הַיְשׁוּעָה וְהָרַחֲמִים לִזְכּוֹת לָשׁוּב לְהַשֵּׁם יִתְבָּרַךְ וּלְהִנָּצֵל מֵעֲווֹנוֹת. וְגַם הֲלֹא בֶּאֱמֶת צָרִיךְ כָּל אָדָם לִישׁוּעוֹת רַבּוֹת מְאֹד וּבְוַדַּאי בְּהַהַמְתָּקָה הַגְּדוֹלָה הַזֹּאת שֶׁיִּהְיוּ נַעֲשִׂים עַל יָדָהּ בַּעֲלֵי תְּשׁוּבָה כְּלוּלִים כָּל הַיְשׁוּעוֹת בְּגַשְׁמִיּוּת וְרוּחָנִיּוּת. כִּי כָּל הַצָּרוֹת חַס וְשָׁלוֹם, הֵם מֵהַסְתָּרַת פָּנִים מִבְּחִינַת חֲרוֹן אַף הַנַּ"ל, כְּמוֹ שֶׁכָּתוּב: "הֲלֹא עַל כִּי אֵין אֱלֹהַי בְקִרְבִּי", שֶׁהוּא בְּחִינַת עֲבוֹדָה זָרָה וַחֲרוֹן אַף "מְצָאוּנִי הָרָעוֹת הָאֵלֶּה". וְעַל־יְדֵי הַפִּדְיוֹן הַנַּ"ל נִמְתַּק הַכֹּל וּמִמֵּילָא יִהְיוּ נִמְשָׁכִין עַל־יְדֵי־זֶה בְּהֶמְשֵׁךְ הַזְּמַן כָּל הַיְשׁוּעוֹת שֶׁהוּא צָרִיךְ לָהֶם בְּכָל מִינֵי הַרְחָבוֹת וּשְׁלֵמוּת לָנֶצַח, אַךְ שֶׁצְּרִיכִים לְהִתְמַהְמֵהַ, וְהַמַּאֲמִין לֹא יָחוּשׁ.
וְזֶה "יַחֵל יִשְׂרָאֵל אֶל ה' כִּי עִם ה' הַחֶסֶד", הַיְנוּ שֶׁבְּוַדַּאי יַעֲשֶׂה חֶסֶד אַךְ "וְהַרְבֵּה עִמּוֹ פְדוּת", הַיְנוּ שֶׁיֵּשׁ עִמּוֹ הַרְבֵּה פְּדוּת וִישׁוּעוֹת שֶׁצָּרִיךְ לְהוֹשִׁיעַ אֶת הָאָדָם עַל כֵּן אִי אֶפְשָׁר לְמַלֹּאת לוֹ חֶסְרוֹנוֹ מִיָּד וְצָרִיךְ רַק לְיַחֵל וּלְהַמְתִּין לִישׁוּעַת הַשֵּׁם, עַד שֶׁיִּפְדֶּה אוֹתוֹ מֵהַצָּרָה הַיּוֹתֵר גְּדוֹלָה וְאַחַר־כָּךְ יוֹשִׁיעוֹ גַּם בָּזֶה. וְהָעִקָּר מַה שֶּׁהוּא יִתְבָּרַךְ פּוֹדֶה אֶת יִשְׂרָאֵל מִכָּל עֲווֹנוֹתָם עַל־יְדֵי הַפִּדְיוֹן הָעֶלְיוֹן הַנַּ"ל וְזֶה בְּחִינַת: "וְהוּא יִפְדֶּה אֶת יִשְׂרָאֵל מִכָּל עֲווֹנוֹתָיו", שֶׁזֶּה בְּחִינַת עֲשִׂיַּת גֵּרִים שֶׁעַל־יְדֵי הַפִּדְיוֹן הָעֶלְיוֹן הַנַּ"ל (וְזֶה גַּם כֵּן בְּחִינַת וְהַרְבֵּה עִמּוֹ פְדוּת וְהַיְנוּ הַפִּדְיוֹן הַגָּדוֹל הַנַּ"ל שֶׁכּוֹלֶלֶת כָּל הַפִּדְיוֹנוֹת שֶׁל כָּל הָעֶשְׂרִים וְאַרְבָּעָה בָּתֵּי דִינִים).
וְעַל כֵּן צְרִיכִין לְהַמְתִּין וּלְיַחֵל לַה' וְכָל מַה שֶּׁיִּתְחַזֵּק יוֹתֵר לְקַוּוֹת לַה' וּלְבַל לִדְחֹק אֶת הַשָּׁעָה תִּתְקָרֵב יְשׁוּעָתוֹ יוֹתֵר כִּי עַל־יְדֵי הַקִּוּוּי וְהַבִּטָּחוֹן בְּעַצְמוֹ תִּצְּמַח יְשׁוּעָתוֹ בְּקָרוֹב וְכוּ', וְעַיֵּן שָׁם עוֹד. וּמִמֵּילָא מוּבָן שֶׁצָּרִיךְ הָאָדָם לְהַרְבּוֹת בְּשִׂיחָה בֵּינוֹ לְבֵין קוֹנוֹ הַנַּ"ל כְּדֵי לְהוֹסִיף כֹּחַ וְאֹמֶץ לְהַצַּדִּיק הָאֱמֶת שֶׁעוֹסֵק בְּזֶה הַפִּדְיוֹן הָעֶלְיוֹן הַכּוֹלֵל הַנַּ"ל שֶׁעַל יָדוֹ נִמְתַּק וְנִתְתַּקֵן הַכֹּל כַּנַּ"ל. וְנִרְאֶה לַעֲנִיּוּת דַּעַת הַמַּעְתִּיק שֶׁמִּכָּל זֶה מוּבָן שֹׁרֶשׁ הַדְּבָרִים מַה שֶּׁהֵבֵאתִי לְעֵיל אוֹת הַקֹּדֶם מִ"סֵּפֶר הַמִּדּוֹת", שֶׁהַשִּׂיחָה שֶׁאָדָם מֵשִׂיחַ בֵּינוֹ לְבֵין קוֹנוֹ נַעֲשֶׂה אַחַר־כָּךְ גְּאֻלָּה וִישׁוּעָה לְבָנָיו, כִּי בְּוַדַּאי יָכוֹל לִזְכּוֹת עַל־יְדֵי־זֶה שֶׁתָּבוֹא יְשׁוּעָתוֹ בְּהֶמְשֵׁךְ הַזְּמַן גַּם אֵלָיו בְּעַצְמוֹ כַּנַּ"ל, אַךְ אַף אִם לֹא יִזְכֶּה לָזֶה בְּעַצְמוֹ בְּוַדַּאי תָּבוֹא עַל־יְדֵי־זֶה הַגְּאֻלָּה וְהַיְשׁוּעָה לְבָנָיו.