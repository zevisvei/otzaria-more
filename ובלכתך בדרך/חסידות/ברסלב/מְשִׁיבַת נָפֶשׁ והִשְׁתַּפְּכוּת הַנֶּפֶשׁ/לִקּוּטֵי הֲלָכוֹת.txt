<h1>לִקּוּטֵי הֲלָכוֹת</h1>

<h2>הַקְדָּמָה</h2>
אָמַר הַמַּעְתִּיק: רָאִיתִי לְחַבֵּר סוֹף הַסֵּפֶר בִּתְחִלָּתוֹ וּלְהַעְתִּיק תַּמְצִית הַדְּבָרִים הַיּוֹצְאִים מֵהַדְּרוּשׁ הַנִּפְלָא מִסֵּפֶר "לִקּוּטֵי הֲלָכוֹת" (אֹרַח חַיִּים הִלְכוֹת רֹאשׁ חֹדֶשׁ הֲלָכָה ה') שֶּׁנִּתְיַסֵּד עַל הַמַּאֲמָר "תְּהִלִּים מְסֻגָּל לִתְשׁוּבָה" בְּלִקּוּטֵי תִּנְיָנָא סִימָן ע"ג שֶׁנֶּעְתַּק בִּתְחִלַּת הַסֵּפֶר הַזֶּה אוֹת א' וְעַל הַמַּאֲמָר "הִתְבּוֹדְדוּת הוּא מַעְלָה עֶלְיוֹנָה מְאֹד" בְּלִקּוּטֵי תִּנְיָנָא סִימָן כ"ה שֶׁנֶּעְתַּק בְּהַסֵּפֶר הַזֶּה אוֹת ב', שֶׁמְּדַבֵּר בּוֹ הַרְבֵּה מִגֹּדֶל מַעֲלַת הַזּוֹכֶה לְפָרֵשׁ שִׂיחָתוֹ לִפְנֵי הַשֵּׁם יִתְבָּרַךְ לְבַקְּשׁוֹ שֶׁיְּקָרְבוֹ לַעֲבוֹדָתוֹ יִתְבָּרַךְ, וּמִגְּדֻלַּת הָעִנְיָן לַעֲשׂוֹת מִתּוֹרוֹת תְּפִלּוֹת וְזֶה הוּא תֹּכֶן דְּבָרָיו הַקְּדוֹשִׁים בְּהַהֲלָכָה הַנַּ"ל.
<h2>א</h2>
עַל־פִּי הַמַּאֲמָרִים הָאֵלֶּה הַנַּ"ל יִתְבָּאֵר עִנְיַן רֹאשׁ־הַשָּׁנָה וְיוֹם־הַכִּפּוּרִים וְסֻכּוֹת וְאַרְבָּעָה מִינִים וְהוֹשַׁעְנָא רַבָּא וּשְׁמִינִי עֲצֶרֶת וְכוּ' כִּי כָּל עֲבוֹדָתֵנוּ בַּיָּמִים הָאֵלֶּה שֶׁמֵּרֹאשׁ־הַשָּׁנָה עַד שְׁמִינִי עֲצֶרֶת הַכֹּל בִּשְׁבִיל הַמַּלְכוּת דִּקְדֻשָּׁה לִבְנוֹתָהּ פַּרְצוּף שָׁלֵם וּלְיַחֲדָהּ עִם זְעֵיר אַנְפִּין כַּמְבֹאָר בַּכַּוָּנוֹת, הַיְנוּ שֶׁכָּל כַּוָּנָתֵנוּ בַּיָּמִים הָאֵלֶּה לִבְנוֹת אֶת הַתְּפִלָּה לְהָקִים אוֹתָהּ מִנְּפִילָתָהּ כִּי עַכְשָׁו הַתְּפִלָּה שֶׁהִיא בְּחִינַת מַלְכוּת דָּוִד נָפְלָה מְאֹד כְּמַאֲמַר רַבּוֹתֵינוּ זִכְרוֹנָם לִבְרָכָה, "כְּרֻם זֻלֻּת לִבְנֵי אָדָם", אֵלּוּ דְּבָרִים הָעוֹמְדִים בְּרוּמוֹ שֶׁל עוֹלָם וּבְנֵי אָדָם מְזַלְזְלִים בָּהֶם וּמַאי נִיהוּ תְּפִלָּה. וְזֶה עִקַּר כָּל עֲבוֹדָתֵנוּ בַּיָּמִים הַלָּלוּ לְהָקִים אֶת הַתְּפִלָּה בְּחִינַת מַלְכוּת וְלִבְנוֹתָהּ בִּנְיַן שָׁלֵם.
וְהִנֵּה יֵשׁ שְׁנֵי בְּחִינוֹת תְּפִלּוֹת; יֵשׁ תְּפִלָּה שֶׁהִיא לְמַטָּה מֵהַתּוֹרָה וְהִיא טְפֵילָה לְהַתּוֹרָה וְיֵשׁ תְּפִלָּה שֶׁהִיא בְּחִינָה אַחַת עִם הַתּוֹרָה מַמָּשׁ וְגַם הִיא גְּבוֹהָה מֵהַתּוֹרָה, הַיְנוּ כִּי יֵשׁ תְּפִלָּה שֶׁמִּתְפַּלְּלִין עַל צְרָכָיו, דְּהַיְנוּ עַל פַּרְנָסָה וּבָנִים וְחַיִּים וּרְפוּאָה וְכוּ' וְזֹאת הַתְּפִלָּה נִקְרֵאת חַיֵּי שָׁעָה וְהִיא לְמַטָּה מֵהַתּוֹרָה וּטְפֵלָה אֵלֶיהָ.
כִּי בְּוַדַּאי מִי שֶׁמִּתְפַּלֵּל עַל צָרְכֵי גּוּפוֹ וְאֵינוֹ מִתְכַּוֵּן כְּלָל בִּשְׁבִיל הַתּוֹרָה רַק הוּא מִתְפַּלֵּל שֶׁיִּתֵּן לוֹ הַשֵּׁם יִתְבָּרַךְ בָּנֵי חַיֵּי וּמְזוֹנֵי וְכוּ' לַהֲנָאָתוֹ וּלְצֹרֶךְ גּוּפוֹ, זֹאת הַתְּפִלָּה בְּוַדַּאי אֵין לָהּ שְׁלֵמוּת כְּלָל. כִּי מִי שֶׁאֵינוֹ מִסְתַּכֵּל עַל הַתַּכְלִית הָאַחֲרוֹן הָאֲמִתִּי לָמָּה לוֹ חַיִּים. וּמָה הַנַּחַת רוּחַ לְהַשֵּׁם יִתְבָּרַךְ מִתְּפִלָּתוֹ שֶׁמִּתְפַּלֵּל שֶׁיִּתֵּן לוֹ הַשֵּׁם יִתְבָּרַךְ פַּרְנָסָה וּמָמוֹן בִּשְׁבִיל לְמַלֹּאת תַּאֲוַת בִּטְנוֹ, וְיָכוֹל לִהְיוֹת שֶׁיִּהְיֶה בִּבְחִינַת עֹשֶׁר שָׁמוּר לִבְעָלָיו לְרָעָתוֹ, וְעַל כֵּן עַל תְּפִלּוֹת כָּאֵלּוּ קוֹרֵא תִּגָּר בַּזֹּהַר הַקָּדוֹשׁ 'צוֹוְחִין כְּכַלְבִּין הַב לָן חַיֵּי הַב לָן מְזוֹנֵי' וְכוּ' (אָמַר הַמַּעְתִּיק: בָּזֶה יְכוֹלִין אָנוּ לְפָרֵשׁ כִּפְשׁוּטוֹ מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה, (מַסֶּכֶת יוֹמָא י"א:): וְדִבַּרְתָּ בָּם, וְלֹא בִּתְפִלָּה, הַיְנוּ עַל תְּפִלּוֹת כָּאֵלֶּה, עַיֵּן שָׁם בְּפֵרוּשׁ רַשִׁ"י וְתוֹסָפוֹת). כִּי אֵין לְהַשֵּׁם יִתְבָּרַךְ נַחַת מִתְּפִלָּה שֶׁהִיא בִּשְׁבִיל צָרְכֵי הַגּוּף כִּי אִם כְּשֶׁזֶּה הַמִּתְפַּלֵּל מִתְכַּוֵּן בִּתְפִלָּתוֹ בִּשְׁבִיל קִיּוּם הַתּוֹרָה שֶׁיִּהְיֶה לוֹ בָּנֵי חַיֵּי מְזוֹנֵי, כְּדֵי שֶׁיִּזְכֶּה לַעֲשׂוֹת רְצוֹנוֹ יִתְבָּרַךְ וּלְקַיֵּם תּוֹרָתוֹ וּמִצְווֹתָיו בֶּאֱמֶת. וְאִם כַּוָּנָתוֹ בֶּאֱמֶת בִּשְׁבִיל זֶה בְּוַדַּאי יֵשׁ לְהַשֵּׁם יִתְבָּרַךְ נַחַת רוּחַ מִתְּפִלָּה זֹאת. רַק אַף־עַל־פִּי־כֵן תְּפִלָּה כָּזֹאת הִיא לְמַטָּה מֵהַתּוֹרָה וּטְפֵלָה אֵלֶיהָ. כִּי הֲלֹא הָעִקָּר הוּא הַתּוֹרָה רַק הוּא מִתְפַּלֵּל עַל צָרְכֵי הַגּוּף בִּכְדֵי שֶׁיּוּכַל לְקַיֵּם עַל־יְדֵי־זֶה אֶת הַתּוֹרָה, וְעַל כֵּן תְּפִלָּה כָּזֹאת הִיא טְפֵלָה לְהַתּוֹרָה וּלְמַטָּה מִמֶּנּוּ. וְעַל הַמַּאֲרִיךְ בִּתְפִלָּה כָּזֹאת אָמְרוּ רַבּוֹתֵינוּ זִכְרוֹנָם לִבְרָכָה, 'מַנִּיחִין חַיֵּי עוֹלָם וְעוֹסְקִין בְּחַיֵּי שָׁעָה'. כִּי הֲלֹא אַף־עַל־פִּי־כֵן לְעֵת עַתָּה הַתְּפִלָּה זֹאת הִיא בִּשְׁבִיל צָרְכֵי הַגּוּף שֶׁזֶּה חַיֵּי שָׁעָה, רַק שֶׁצְּרִיכִין אוֹתָהּ בִּשְׁבִיל הַתּוֹרָה שֶׁהִיא חַיֵּי עוֹלָם. עַל כֵּן בְּוַדַּאי עֵסֶק הַתּוֹרָה בְּעַצְמָהּ בְּוַדַּאי גָּדוֹל מִתְּפִלָּה כָּזֹאת, וּתְפִלָּה כָּזֹאת צָרִיךְ שְׁמִירָה גְּדוֹלָה שֶׁלֹּא יִתְאַחֲזוּ בָּהּ הַחִיצוֹנִים, הַיְנוּ כִּי מֵאַחַר שֶׁמִּתְפַּלֵּל עַל צָרְכֵי הַגּוּף רַק שֶׁכַּוָּנָתוֹ בִּשְׁבִיל הַתּוֹרָה. עַל כֵּן בְּקַל תּוּכַל הַסִּטְרָא אַחֲרָא לְהִתְאַחֵז בּוֹ וּלְהַטּוֹת כַּוָּנָתוֹ בִּשְׁבִיל צָרְכֵי הַגּוּף בְּעַצְמוֹ.
וְעַל כֵּן כְּשֶׁהַתְּפִלָּה שֶׁהִיא בְּחִינַת מַלְכוּת הִיא בִּבְחִינָה זֹאת, זֶה בְּחִינַת מַה שֶּׁמְּבֹאָר בַּכַּוָּנוֹת, שֶׁהַמַּלְכוּת דְּבוּקָה כִּבְיָכוֹל עִם זְעֵיר אַנְפִּין אָחוֹר בְּאָחוֹר כְּדֵי שֶׁלֹּא יִינְקוּ מִמֶּנָּה הַחִיצוֹנִים, כִּי בְּחִינַת זְעֵיר אַנְפִּין הוּא בְּחִינַת הַתּוֹרָה הַקְּדוֹשָׁה כַּמּוּבָן בְּכַוָּנוֹת קְרִיאַת הַתּוֹרָה וּבִשְׁאָר מְקוֹמוֹת. הַיְנוּ כִּי אָז אֵין לְהַמַּלְכוּת שֶׁהִיא בְּחִינַת הַתְּפִלָּה פַּרְצוּף בִּפְנֵי עַצְמָהּ רַק הִיא דְּבוּקָה עִם הַתּוֹרָה שֶׁהִיא בְּחִינַת זְעֵיר אַנְפִּין וּבְלֹא הַתּוֹרָה אֵין לָהּ עִנְיָן וַחֲשִׁיבוּת כְּלָל כַּנַּ"ל וְגַם צְרִיכָה שְׁמִירָה, שֶׁלֹּא יִתְאַחֲזוּ בָּהּ הַחִיצוֹנִים כַּנַּ"ל.
אֲבָל עִקַּר שְׁלֵמוּת בִּנְיַן הַתְּפִלָּה הִיא כְּשֶׁאָדָם מִתְפַּלֵּל רַק עַל צָרְכֵי נִשְׁמָתוֹ לְבַד. דְּהַיְנוּ שֶׁכָּל תְּפִלּוֹתָיו לִזְכּוֹת לְיִרְאַת הַשֵּׁם וְלַעֲבוֹדָתוֹ יִתְבָּרַךְ וְלִזְכּוֹת לְקַיֵּם אֶת הַתּוֹרָה שֶׁלָּמַד כִּי לֹא הַמִּדְרָשׁ הוּא הָעִקָּר אֶלָּא הַמַּעֲשֶׂה. וּתְפִלָּה כָּזֹאת אֵינָהּ טְפֵלָה לְלִמּוּד הַתּוֹרָה אַדְּרַבָּא, הִיא עִקַּר קִיּוּם הַתּוֹרָה מֵאַחַר שֶׁמְּבַקֵּשׁ רַק לְקַיֵּם אֶת הַתּוֹרָה שֶׁזֶּה עִקַּר שְׁלֵמוּת הַתּוֹרָה. וְזֹאת הַתְּפִלָּה הִיא שָׁוָה לְהַתּוֹרָה וּגְבוֹהָה מִמֶּנָּה כִּבְיָכוֹל, כִּי הֲלֹא הָעִקָּר הַכַּוָּנָה בְּלִמּוּד הַתּוֹרָה הִיא כְּדֵי לְקַיֵּם אֶת הַתּוֹרָה וְזֶה כָּל כַּוָּנָתוֹ בִּתְפִלָּתוֹ, שֶׁמְּבַקֵּשׁ רַק לְיִרְאָה אֶת הַשֵּׁם וּלְקַיֵּם אֶת הַתּוֹרָה כְּמוֹ שֶׁאָמַר דָּוִד הַמֶּלֶךְ, עָלָיו הַשָּׁלוֹם: "אַחַת שָׁאַלְתִּי מֵאֵת ה'" וְכוּ'. נִמְצָא שֶׁהַתּוֹרָה וְהַתְּפִלָּה שְׁנֵיהֶם שָׁוִים בְּקוֹמָתָם וְאַף גַּם הַתְּפִלָּה גְּבוֹהָה יוֹתֵר בִּבְחִינַת אֵשֶׁת חַיִל עֲטֶרֶת בַּעְלָהּ וּבִבְחִינַת: "רֵאשִׁית חָכְמָה יִרְאַת ה'", דְּהַיְנוּ תְּפִלָּה כָּזֹאת שֶׁהִיא בְּחִינַת: "אִשָּׁה יִרְאַת ה'" הִיא רֵאשִׁית וּלְמַעְלָה מֵהַחָכְמָה שֶׁהִיא הַתּוֹרָה, כִּי עַל יָדָהּ זוֹכִין לְקַיֵּם אֶת הַתּוֹרָה שֶׁזֶּה הָעִקָּר.
וְזֶה בְּחִינַת כָּל כַּוָּנַת הַנְּסִירָה שֶׁאָנוּ עוֹסְקִים בְּרֹאשׁ־הַשָּׁנָה לְהַמְתִּיק הַדִּינִים וּלְבַטֵּל אֲחִיזַת הַחִיצוֹנִים, שֶׁיְּנִיקָתָם מִתֹּקֶף הַדִּינִים חַס וְשָׁלוֹם, כְּדֵי לְנַסֵּר אֶת הַמַּלְכוּת שֶׁלֹּא תִּהְיֶה בִּבְחִינַת אָחוֹר בְּאָחוֹר, רַק שֶׁתִּהְיֶה פַּרְצוּף שָׁלֵם בִּפְנֵי עַצְמוֹ וְתִתְיַחֵד בִּבְחִינַת פָּנִים בְּפָנִים כַּמְבֹאָר בְּכִתְבֵי הָאֲרִ"י זִכְרוֹנוֹ לִבְרָכָה. הַיְנוּ כַּנַּ"ל שֶׁאָנוּ עוֹסְקִין אָז לְהַמְשִׁיךְ שְׁלֵמוּת תִּקּוּן הַתְּפִלָּה בָּעוֹלָם שֶׁכָּל אֶחָד וְאֶחָד יִהְיֶה עִקַּר תְּפִלָּתוֹ רַק עַל הַיִּרְאָה לְיִרְאָה אֶת הַשֵּׁם הַנִּכְבָּד וְהַנּוֹרָא וּלְקַיֵּם מִצְווֹתָיו בִּשְׁלֵמוּת, וְעַל כֵּן מַתְחִילִין בְּרֹאשׁ־הַשָּׁנָה וּבְכֵן תֵּן פַּחְדְּךָ וְכוּ' שֶׁזֶּה עִקַּר שְׁלֵמוּת הַתְּפִלָּה כַּנַּ"ל.
<h2>ב</h2>
וְהִנֵּה רֹאשׁ־הַשָּׁנָה הוּא רִאשׁוֹן לַעֲשֶׂרֶת־יְמֵי־תְּשׁוּבָה וְאָז צְרִיכִין לְהַמְשִׁיךְ הַדֶּרֶךְ שֶׁל תְּשׁוּבָה בָּעוֹלָם, שֶׁיִּזְכּוּ כָּל בָּאֵי עוֹלָם לָשׁוּב לְהַשֵּׁם יִתְבָּרַךְ. וְזֶה מַמְשִׁיכִין עַל־יְדֵי שֶׁעוֹסְקִין לִבְנוֹת קוֹמַת הַתְּפִלָּה בִּשְׁלֵמוּת, דְּהַיְנוּ שֶׁנִּזְכֶּה לְהַרְבּוֹת בְּהִתְבּוֹדְדוּת לְהִתְפַּלֵּל תָּמִיד לְהַשֵּׁם יִתְבָּרַךְ שֶׁנִּזְכֶּה לְקַיֵּם אֶת הַתּוֹרָה כַּנַּ"ל. שֶׁזֶּה עִקַּר שְׁלֵמוּת הַתְּפִלָּה שֶׁהוּא לַעֲשׂוֹת מֵהַתּוֹרוֹת תְּפִלּוֹת, הַיְנוּ לְהִתְפַּלֵּל עַל קִיּוּם הַתּוֹרָה כִּי דַּיְקָא עַל־יְדֵי־זֶה זוֹכִין לִתְשׁוּבָה, כִּי עַל־יְדֵי תְּפִלָּה יְכוֹלִין לִפְעֹל הַכֹּל, כִּי אַף־עַל־פִּי שֶׁהוּא כְּמוֹ שֶׁהוּא וּכְבָר נִתְפַּס בְּתַאֲווֹתָיו הָרָעוֹת עַד שֶׁנִּדְמֶה לוֹ שֶׁאִי אֶפְשָׁר לָצֵאת מִשָּׁם, אַף־עַל־פִּי־כֵן הַדִּבּוּר בְּיָדוֹ וְאִם יַרְבֶּה לְדַבֵּר דִּבּוּרֵי תְּפִלָּה וְתַחֲנוּנִים וְיִתְפַּלֵּל הַרְבֵּה לְהַשֵּׁם יִתְבָּרַךְ שֶׁיִּזְכֶּה לָשׁוּב וּלְקַיֵּם אֶת כָּל דִּבְרֵי הַתּוֹרָה שֶׁזֶּה בְּחִינַת שֶׁעוֹשִים מֵהַתּוֹרוֹת תְּפִלּוֹת שֶׁכָּל תְּפִלּוֹתָיו הֵם עַל קִיּוּם הַתּוֹרָה בְּוַדַּאי יְעוֹרֵר רַחֲמֵי הַשֵּׁם יִתְבָּרַךְ עָלָיו עַד שֶׁיִּפְתַּח לוֹ הַשֵּׁם יִתְבָּרַךְ שַׁעֲרֵי תְּשׁוּבָה וְיִזְכֶּה סוֹף כָּל סוֹף לָשׁוּב אֶל הַשֵּׁם יִתְבָּרַךְ וִירַחֲמֵהוּ.
וְעַל כֵּן מְבֹאָר בְּהַתּוֹרָה הַנַּ"ל בְּסִימָן א' שֶׁאֲמִירַת תְּהִלִּים מְסֻגָּל לִתְשׁוּבָה. כִּי כָּל סֵפֶר תְּהִלִּים נִתְיַסֵּד רַק עַל דֶּרֶךְ זֶה וּכְמוֹ שֶׁאָמַר דָּוִד בְּעַצְמוֹ: "אַחַת שָׁאַלְתִּי מֵאֵת ה' וְכוּ' לַחֲזוֹת בְּנֹעַם ה'", וּכְתִיב: "הוֹרֵנִי הַשֵּׁם דַּרְכֶּךָ אֲהַלֵּךְ בַּאֲמִתֶּךָ" וְכַיּוֹצֵא בָּזֶה הַרְבֵּה פְּסוּקִים. וַאֲפִלּוּ כָּל הַתְּפִלּוֹת שֶׁהִתְפַּלֵּל לְהִנָּצֵל מִשּׂוֹנְאָיו, כָּל כַּוָּנָתוֹ לְהִנָּצֵל מִשּׂוֹנְאֵי הַנֶּפֶשׁ שֶׁהֵם הַיֵּצֶר הָרָע וְחֵילוֹתָיו כִּי כָּל הָאוֹיְבִים וְהַשּׂוֹנְאִים נִמְשָׁךְ גַּם כֵּן מֵהֶם. הַכְּלָל שֶׁכָּל כַּוָּנַת דָּוִד הַמֶּלֶךְ, עָלָיו הַשָּׁלוֹם, בְּסֵפֶר תְּהִלִּים הוּא לְבַקֵּשׁ מֵהַשֵּׁם יִתְבָּרַךְ שֶׁנִּזְכֶּה לְקַיֵּם אֶת הַתּוֹרָה וּלְהִנָּצֵל מִכָּל הַשּׂוֹנְאִים וְהַמּוֹנְעִים וְהַמְעַכְּבִים מִלַּעֲבֹד אֶת הַשֵּׁם יִתְבָּרַךְ בְּגַשְׁמִיּוּת וּבְרוּחָנִיּוּת כִּי כָּל סֵפֶר תְּהִלִּים הוּא מֵהִתְבּוֹדְדוּת שֶׁל דָּוִד הַמֶּלֶךְ עָלָיו הַשָּׁלוֹם. וְעַל כֵּן הֵם חֲמִשָּׁה סִפְרֵי תְּהִלִּים כְּנֶגֶד חֲמִשָּׁה חֻמְּשֵׁי תּוֹרָה, הַיְנוּ שֶׁעָשָׂה מִתּוֹרוֹת תְּפִלּוֹת שֶׁזֶּה עִקַּר שְׁלֵמוּת הַתְּפִלָּה שֶׁהִיא בְּעַצְמָהּ בְּחִינַת דָּוִד כְּמוֹ שֶׁכָּתוּב: "וַאֲנִי תְּפִלָּה". וְעַל כֵּן עִקַּר הִתְעוֹרְרוּת הַתְּשׁוּבָה הִיא עַל־יְדֵי אֲמִירַת תְּהִלִּים כִּי עִקַּר הַתְּשׁוּבָה זוֹכִין עַל־יְדֵי שֶׁעוֹשִׂין מִתּוֹרוֹת תְּפִלּוֹת שֶׁזֶּהוּ בְּחִינַת תְּהִלִּים כַּנַּ"ל.
אֲבָל דֶּרֶךְ זֶה לַעֲשׂוֹת מִתּוֹרוֹת תְּפִלּוֹת צְרִיכִין לְהַמְשִׁיךְ מִמָּקוֹם גָּבוֹהַּ מְאֹד מִבְּחִינַת חִדּוּשֵׁי תּוֹרָה הַנִּמְשָׁכִין מֵאוֹרַיְתָא דְּעַתִּיקָא סְתִימָאָה. כִּי כְּמוֹ שֶׁהָרוֹפֵא הַמֻּמְחֶה כְּשֶׁרוֹצֶה לְרַפְּאוֹת אֵיזֶה חוֹלַאַת שֶׁבָּאָדָם, אִי אֶפְשָׁר לֵידַע בִּשְׁלֵמוּת מַהוּת הַחוֹלַאַת כִּי אִם כְּשֶׁבָּקִי הֵיטֵב בְּחָכְמַת הַנִּתּוּחַ וְיוֹדֵעַ כָּל פְּרָטֵי קוֹמַת הָאָדָם וּתְכוּנַת כָּל אֵיבָרָיו וְגִידָיו וְעוֹרְקָיו בִּשְׁלֵמוּת וְאֵיךְ כָּל הָאֵיבָרִים הַפְּנִימִיִּים וְהַחִצוֹנִיִּים עֲרוּכִים וּמְסֻדָּרִין זֶה אֵצֶל זֶה וּתְכוּנַת פִּרְקֵיהֶם וְקִשְׁרֵיהֶם וְחִבּוּרֵיהֶם אֵיךְ כָּל אֵיבָר וְעֶצֶם וְכוּ' מְקֻשָּׁר וּמְחֻבָּר זֶה בָּזֶה וְזֶה בָּזֶה עַל־יְדֵי קִשְׁרֵי הַגִּידִים וְהָעוֹרְקִים וְכוּ', וְאֵיךְ הַדָּמִים רָצִים בָּהֶם. וּשְׁאָר כָּל תְּכוּנַת הַגּוּף הַכְּלוּלִים בְּחָכְמַת הַנִּתּוּחַ. וְאָז דַּוְקָא כְּשֶׁהָרוֹפֵא בָּקִי בְּכָל זֶה הֵיטֵב אָז יָכוֹל לִכָּנֵס לְהָבִין מַהוּת הַחוֹלַאַת וְלַעֲסֹק בִּרְפוּאָתוֹ.
כְּמוֹ כֵן צַדִּיקֵי הַדּוֹר הָאֲמִתִּיִּים הָעוֹסְקִים בִּרְפוּאַת חֳלִי נַפְשׁוֹת יִשְׂרָאֵל אִי אֶפְשָׁר לָהֶם לַעֲסֹק בִּרְפוּאָתָם, כִּי אִם כְּשֶׁיּוֹדְעִים בִּשְׁלֵמוּת מַהוּת חֳלִי הַנֶּפֶשׁ וְזֶה עַל־יְדֵי שֶׁיּוֹדְעִים בְּחִינַת תְּכוּנַת קוֹמַת הָאָדָם הָעֶלְיוֹן שֶׁהוּא בְּחִינַת תְּכוּנַת קוֹמַת הַתּוֹרָה שֶׁנִּקְרֵאת אָדָם. כִּי הַתּוֹרָה הִיא בְּחִינַת קוֹמַת הָאָדָם שֶׁהֵם רַמַ"ח [=מָאתַיִם אַרְבָּעִים וּשְׁמֹנֶה] מִצְווֹת עֲשֵׂה וּשְׁסָ"ה [=שְׁלֹשׁ מֵאוֹת שִׁשִּׁים וְחָמֵשׁ] מִצְווֹת לֹא תַּעֲשֶׂה שֶׁהֵם כְּנֶגֶד רְמַ"ח אֵיבָרִים וּשְׁסָ"ה גִּידִים שֶׁבְּקוֹמַת אָדָם וּכְמוֹ שֶׁהָאֵיבָרִים וְהַגִּידִים שֶׁבָּאָדָם עֲרוּכִים וּמְסֻדָּרִים וּמְקֻשָּׁרִים זֶה בָּזֶה כַּנַּ"ל, כְּמוֹ כֵן צְרִיכִין לֵידַע בִּבְחִינַת קוֹמַת הַתּוֹרָה סֵדֶר הַקֶּשֶׁר וְהַחִבּוּר שֶׁל כָּל רַמַ"ח מִצְווֹת עֲשֵׂה וּשְׁסָ"ה מִצְווֹת לֹא תַּעֲשֶׂה, וְכָל הַמִּצְווֹת דְּרַבָּנָן הַכְּלוּלִים בָּהֶם לֵידַע הֵיטֵב אֵיךְ הֵם עֲרוּכִים וּמְסֻדָּרִים וּמְקֻשָּׁרִים זֶה בָּזֶה וְזֶה בָּזֶה, וְאָז יְכוֹלִים לֵידַע סְגֻלַּת כָּל מִצְוָה וּמִצְוָה וּמִדָּה וּמִדָּה לְאֵיזֶה רְפוּאָה הִיא מְסֻגֶּלֶת בְּיוֹתֵר וְאֵיךְ לְרַפְֹּאוֹת חֳלִי הַנֶּפֶשׁ. וְאָז דַּוְקָא כְּשֶׁמַּמְשִׁיכִין חִדּוּשֵׁי תּוֹרָה כָּאֵלּוּ שֶׁיּוֹדְעִים עַל יָדָם בְּחִינַת תְּכוּנַת קוֹמַת הַתּוֹרָה כַּנַּ"ל. אָז יְכוֹלִין לְהַמְשִׁיךְ הַדֶּרֶךְ הַקְּדוֹשָׁה לַעֲשׂוֹת מִתּוֹרוֹת תְּפִלּוֹת, הַיְנוּ שֶׁנּוּכַל לִשְׁפֹּךְ לִבֵּנוּ כַּמַּיִם נֹכַח פְּנֵי הַשֵּׁם לְקַיֵּם מִצְוָה זֹאת בִּכְדֵי שֶׁנִּזְכֶּה עַל־יְדֵי־זֶה לְמִדָּה טוֹבָה זֹאת וְעַל־יְדֵי־זֶה נִזְכֶּה לָבוֹא לְתִקּוּן דָּבָר זֶה וּלְמַדְרֵגָה זֹאת.
כְּמוֹ לְמָשָׁל כְּשֶׁאֶחָד רוֹצֶה לְבַקֵּשׁ מֵהַשֵּׁם יִתְבָּרַךְ שֶׁיִּזְכֶּה לְקַיֵּם מִצְוַת צִיצִית בִּשְׁלֵמוּת, אִם אֵינוֹ יוֹדֵעַ סְגֻלַּת הַצִּיצִית אֵיזֶה מִדָּה יִזְכֶּה לְשַׁבֵּר עַל־יְדֵי צִיצִית וּלְאֵיזֶה מַעֲלָה יִזְכֶּה עַל יָדָהּ וְכוּ', אָז בְּוַדַּאי אֵינוֹ יָכוֹל לְבַקֵּשׁ לְהַאֲרִיךְ בִּתְפִלָּה עַד שֶׁיֶּשַׁבֵּר לִבּוֹ, עַד שֶׁיְּעוֹרֵר רַחֲמֵי הַשֵּׁם יִתְבָּרַךְ, כִּי אֵינוֹ יָכוֹל לְבַקֵּשׁ רַק רִבּוֹנוֹ שֶׁל עוֹלָם זַכֵּנִי לְקַיֵּם מִצְוַת צִיצִית בִּשְׁלֵמוּת אַף־עַל־פִּי שֶׁבְּוַדַּאי גַּם זֶה טוֹב מְאֹד, אַשְׁרֵי שֶׁיֹּאחֵז בָּהּ לְבַקֵּשׁ עַל כָּל מִצְוָה מֵהַשֵּׁם יִתְבָּרַךְ אַף־עַל־פִּי־כֵן עֲדַיִן אֵינוֹ זוֹכֶה לַעֲשׂוֹת תְּפִלָּתוֹ רַחֲמִים וְתַחֲנוּנִים שֶׁהוּא זֶה שֶׁזּוֹכֶה לְחַדֵּשׁ בָּהּ דָּבָר. אֲבָל עִקַּר הַתְּפִלָּה הַשְּׁלֵמָה שֶׁעוֹשִׂין מִתּוֹרָה הוּא מֵחִדּוּשֵׁי אוֹרַיְתָא שֶׁזּוֹכִין לֵידַע עַל יָדָם סְגֻלַּת הַמִּצְווֹת. כְּמוֹ בִּמְשַׁל הַצִּיצִית שֶׁזָּכַרְנוּ. כְּשֶׁיּוֹדֵעַ הָאָדָם שֶׁצִּיצִית מְסֻגָּל לְשַׁבֵּר תַּאֲוַת נִאוּף וְלִזְכּוֹת עַל־יְדֵי־זֶה לַעֲצַת הַצַּדִּיקִים וְלֶאֱמוּנָה שְׁלֵמָה וְלִתְפִלָּה וּלְאֶרֶץ יִשְׂרָאֵל וְלַעֲשׂוֹת נִסִּים וְכוּ' כְּמוֹ שֶׁמְּבֹאָר בְּסֵפֶר "לִקּוּטֵי מוֹהֲרַ"ן סִימָן ז'. הִנֵּה עַל־פִּי דֶּרֶךְ זֶה בְּוַדַּאי יָכוֹל לְסַדֵּר תְּפִלּוֹת רַבּוֹת בַּאֲרִיכוּת נִפְלָא עַל מִצְוַת צִיצִית. כִּי כָּל אֶחָד כְּפִי מַה שֶּׁיּוֹדֵעַ בְּנַפְשׁוֹ כַּמָּה הוּא רָחוֹק מִתִּקּוּן הַבְּרִית וְכָל מַה שֶּׁעוֹבֵר עָלָיו בְּעִנְיָן זֶה בְּכָל פַּעַם כַּמָּה וְכַמָּה הוּא צָרִיךְ לְהַפְצִיר לְהַשֵּׁם יִתְבָּרַךְ שֶׁיּוֹשִׁיעוֹ לְקַיֵּם מִצְוַת צִיצִית כְּתִקּוּנָהּ כְּדֵי לְהִנָּצֵל מִתַּאֲוַת נִאוּף, שֶׁהִיא הָעוֹמֶדֶת עָלָיו בְּכָל יוֹם לְכַלּוֹתוֹ חַס וְשָׁלוֹם, לְהַרְחִיקוֹ מֵחַי הַחַיִּים.
וְכֵן כְּשֶׁיִּזְכֹּר כַּמָּה הוּא רָחוֹק מֵאֱמוּנָה שְׁלֵמָה שֶׁהוּא יְסוֹד כָּל הַתּוֹרָה כֻּלָּהּ וְכוּ' וְכֵן כַּמָּה הוּא רָחוֹק מִתְּפִלָּה וְכוּ' וְכֵן כַּמָּה וְכַמָּה עֵצוֹת רָעוֹת שֶׁל הַמְהַפְּכִים הָאֱמֶת וְכוּ' מִתְגַּבְּרִים עָלָיו וְכַמָּה יְשׁוּעָה וְרַחֲמִים הוּא צָרִיךְ לִזְכּוֹת לְעֵצוֹת אֲמִתִּיּוֹת שֶׁהֵם עֲצוֹת צַדִּיקִים. הֵן עַל כָּל אֵלֶּה בְּוַדַּאי יוּכַל לִשְׁפֹּךְ שִׂיחוֹ בִּתְפִלָּתוֹ שֶׁיַּעֲשֶׂה מִתּוֹרָה זֹאת הַמְדַבֶּרֶת מִסְּגֻלַּת מִצְוַת צִיצִית לְפָרֵשׁ אֶת כָּל אֲשֶׁר עִם לְבָבוֹ עַל־יְדֵי־זֶה. וְכַיּוֹצֵא בָּזֶה בִּשְׁאָר מִצְווֹת הַתּוֹרָה וְחִדּוּשֵׁי תוֹרָה כָּאֵלּוּ נִמְשָׁכִין מִבְּחִינַת אוֹרַיְתָא דְּעַתִּיקָא סְתִימָאָה שֶׁהִיא בְּחִינַת שֹׁרֶשׁ הַתּוֹרָה הַקְּדוֹשָׁה. וְשָׁם שֹׁרֶשׁ שֶׁל הַשְּׁלֹשׁ עֶשְׂרֵה מִדּוֹת שֶׁהַתּוֹרָה נִדְרֶשֶׁת בָּהֶם שֶׁהֵם כְּלַל כָּל הַחִדּוּשֵׁי תּוֹרָה שֶׁמַּמְשִׁיכִים הַצַּדִּיקִים וְשָׁם גַּם שֹׁרֶשׁ שֶׁל הַשְּׁלֹשׁ עֶשְׂרֵה מִדּוֹת שֶׁל רַחֲמִים שֶׁהֵם כְּלַל שֹׁרֶשׁ כָּל סֵדֶר הַתְּפִלָּה שֶׁהִיא רַחֲמִים וְתַחֲנוּנִים, וְעַל כֵּן עַל־יְדֵי הַצַּדִּיקֵי אֱמֶת שֶׁמַּמְשִׁיכִים חִדּוּשֵׁי תּוֹרָתָם מִשָּׁם עַל־יְדֵי־זֶה מַמְשִׁיכִין זֶה הַדֶּרֶךְ לַעֲשׂוֹת מֵחִדּוּשֵׁי תּוֹרָתָם תְּפִלּוֹת שֶׁזֶּה עִקַּר שְׁלֵמוּת הַתְּפִלָּה וְעַל־יְדֵי־זֶה זוֹכֶה לִתְשׁוּבָה כַּנַּ"ל.
וּבִשְׁבִיל זֶה תּוֹקְעִין שׁוֹפָר בְּרֹאשׁ־הַשָּׁנָה. כִּי עַל־יְדֵי הַשּׁוֹפָר מַמְשִׁיכִין חִדּוּשֵׁי תּוֹרָה כָּאֵלּוּ, שֶׁנִּזְכֶּה עַל יָדָם לְהָקִים אֶת הַתְּפִלָּה לַעֲשׂוֹת מִתּוֹרוֹת תְּפִלּוֹת שֶׁעַל־יְדֵי־זֶה עִקַּר הַתְּשׁוּבָה, כִּי הַתּוֹרָה נִתְּנָה בְּקוֹל שׁוֹפָר וְגַם שׁוֹפָר הוּא בְּחִינַת יִרְאָה בְּחִינַת תְּפִלָּה כְּמוֹ שֶׁכָּתוּב: "יִרְאַת הַשֵּׁם הִיא תִּתְהַלָּל", וּבִשְׁבִיל זֶה נִתְּנָה הַתּוֹרָה בְּקוֹל שׁוֹפָר לְהוֹרוֹת שֶׁעִקַּר שְׁלֵמוּת הַתּוֹרָה הִיא כְּשֶׁזּוֹכֶה לַעֲשׂוֹת מֵהַתּוֹרָה תְּפִלָּה שֶׁהִיא בְּחִינַת יִרְאָה שֶׁנִּתְגַּלָּה עַל־יְדֵי הַשּׁוֹפָר כַּנַּ"ל. וְהִנֵּה יָדוּעַ כְּשֶׁרוֹצִים לַעֲלוֹת מִדַּרְגָּא לְדַרְגָּא צְרִיכִין לְסַלֵּק הַמֹּחִין שֶׁמִּקֹּדֶם, כְּמוֹ שֶׁמָּצִינוּ בַּגְּמָרָא רַבִּי זֵירָא כַּד הֲוֵי סָלֵק לְאֶרֶץ־יִשְׂרָאֵל הֲוָה מִתְעַנֶּה כְּדֵי לִשְׁכֹּחַ הַתּוֹרָה שֶׁל חוּץ־לָאָרֶץ וְלִזְכּוֹת לְקַבֵּל הַמֹּחִין שֶׁל אֶרֶץ־יִשְׂרָאֵל.
וְזֶה בְּחִינַת הַמְבֹאָר בְּכִתְבֵי הָאֲרִ"י זִכְרוֹנוֹ לִבְרָכָה, מֵהַשֵּׁנָה וְהַדּוּרְמִיטָא דְּאַפִּיל עַל זְעֵיר אַנְפִּין שֶׁהוּא הַתּוֹרָה כַּנַּ"ל, וְאַחַר־כָּךְ נִתְעוֹרֵר עַל־יְדֵי הַשּׁוֹפָר שֶׁעַל־יְדֵי־זֶה נִנְסֶרֶת וּנִבְנֵית הַמַּלְכוּת כִּי בְּרֹאשׁ־הַשָּׁנָה שֶׁצְּרִיכִין לִזְכּוֹת לִתְשׁוּבָה עַל־יְדֵי שֶׁנִּזְכֶּה לַעֲשׂוֹת מִתּוֹרוֹת תְּפִלּוֹת וְדֶרֶךְ זֶה צְרִיכִין לְהַמְשִׁיךְ מִמָּקוֹם גָּבוֹהַּ מְאֹד מִבְּחִינַת חִדּוּשֵׁי אוֹרַיְתָא דְּעַתִּיקָא סְתִימָאָה כַּנַּ"ל, עַל כֵּן מַפִּיל עַל־יְדֵי זְעֵיר אַנְפִּין דּוּרְמִיטָא וְשֵׁנָה שֶׁהוּא בְּחִינַת הִסְתַּלְּקוּת הַמֹּחִין שֶׁמִּקֹּדֶם כְּדֵי לִזְכּוֹת לְמֹחִין גְּבוֹהִים בְּיוֹתֵר עַל־יְדֵי הַשּׁוֹפָר, דְּהַיְנוּ לְהַמְשִׁיךְ חִדּוּשֵׁי תּוֹרָה הַנַּ"ל מִבְּחִינַת עַתִּיק כְּדֵי שֶׁנִּזְכֶּה עַל יָדָם לִבְנוֹת קוֹמַת הַמַּלְכוּת שֶׁהוּא בְּחִינַת הַתְּפִלָּה לַעֲשׂוֹת מִתּוֹרוֹת תְּפִלּוֹת, שֶׁעַל־יְדֵי־זֶה עִקַּר דֶּרֶךְ הַתְּשׁוּבָה בָּעוֹלָם שֶׁצְּרִיכִין לְהַמְשִׁיךְ עַתָּה בְּרֹאשׁ־הַשָּׁנָה כַּנַּ"ל. וְגַם כִּי לוּחוֹת הָרִאשׁוֹנוֹת נִשְׁתַּבְּרוּ עַל־יְדֵי חֵטְא הָעֵגֶל וְאָז עָלָה מֹשֶׁה לְרַצּוֹת אֶת הַשֵּׁם יִתְבָּרַךְ, וְאָז גִּילָה לוֹ הַשֵּׁם יִתְבָּרַךְ שְׁלֹשׁ־עֶשְׂרֵה מִדּוֹת שֶׁל רַחֲמִים שֶׁהֵם בְּחִינַת שְׁלֹשׁ־עֶשְׂרֵה מִדּוֹת שֶׁהַתּוֹרָה נִדְרֶשֶׁת בָּהֶם. הַיְנוּ שֶׁגִּלָּה לוֹ הַשֵּׁם יִתְבָּרַךְ שֶׁעַל יְדֵי שְׁלֹשׁ־עֶשְׂרֵה מִדּוֹת שֶׁל רַחֲמִים שֶׁמַּמְשִׁיכִין מִשְּׁלֹשׁ־עֶשְׂרֵה מִדּוֹת הַתּוֹרָה, דְּהַיְנוּ שֶׁעוֹשִׂין מִתּוֹרָה תְּפִלָּה, עַל־יְדֵי־זֶה זוֹכִין לְהַכְנִיס קִיּוּם הַתּוֹרָה בְּיִשְׂרָאֵל לַהֲשִׁיבָם כֻּלָּם לְהַשֵּׁם יִתְבָּרַךְ בִּתְשׁוּבָה שְׁלֵמָה כַּנַּ"ל. וְעַל כֵּן בְּרֹאשׁ־הַשָּׁנָה, שֶׁהוּא יוֹם רִאשׁוֹן לַעֲשֶׂרֶת־יְמֵי־תְּשׁוּבָה, שֶׁנִּגְמָרִים בְּיוֹם כִּפּוּרִים שֶׁהֵם עֲשָׂרָה יָמִים הָאַחֲרוֹנִים מֵאַרְבָּעִים יוֹם הָאַחֲרוֹנִים שֶׁבָּהֶם נִתְרַצָּה הַשֵּׁם יִתְבָּרַךְ לְמֹשֶׁה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, תּוֹקְעִין אָז בַּשּׁוֹפָר שֶׁהוּא גַּם כֵּן לְהַמְשִׁיךְ תִּקּוּן הַנַּ"ל לַעֲשׂוֹת מִתּוֹרוֹת תְּפִלּוֹת כַּנַּ"ל.
<h2>ג</h2>
וְזֶה בְּחִינַת מַלְכֻיּוֹת זִכְרוֹנוֹת שׁוֹפָרוֹת שֶׁאוֹמְרִים בִּתְפִלַּת מוּסָף שֶׁל רֹאשׁ־הַשָּׁנָה שֶׁיֵּשׁ בָּהֶם הַרְבֵּה פְּסוּקִים מִתּוֹרָה נְבִיאִים וּכְתוּבִים. הַיְנוּ שֶׁעוֹשִים אָז מִפְּסוּקֵי תַּנַ"ךְ תְּפִלָּה שֶׁזֶּה בְּחִינַת שֶׁעוֹשִׂין מִתּוֹרָה תְּפִלָּה. וְעַל כֵּן אוֹמְרִים אוֹתָם בִּתְפִלַּת מוּסָף וְגַם עִקַּר תְּקִיעַת שׁוֹפָר הוּא בְּמוּסָף. כִּי כָּל עִנְיָן תְּפִלַּת מוּסָף נִתְיַסֵּד עַל דָּבָר זֶה שֶׁעוֹשִׂין מִתּוֹרוֹת תְּפִלּוֹת. הַיְנוּ כִּי מֵחֲמַת שֶׁאֵין אָנוּ יְכוֹלִים לְהַקְרִיב הַקָּרְבָּנוֹת בְּפֹעַל שֶׁאָנוּ צְרִיכִים לְהַקְרִיב עַל כֵּן אָנוּ מִתְפַּלְּלִים לְהַשֵּׁם יִתְבָּרַךְ שֶׁיִּבָּנֶה בֵּית־הַמִּקְדָּשׁ בִּמְהֵרָה בְּיָמֵינוּ וְנַקְרִיב לְפָנֶיךָ אֶת קָרְבָּנוֹת חוֹבוֹתֵינוּ כַּמְצֻוֶּה עָלֵינוּ בְּהַתּוֹרָה הַקְּדוֹשָׁה, שֶׁזֶּה בְּחִינַת שֶׁעוֹשִׂין מִתּוֹרָה תְּפִלָּה, הַיְנוּ מֵהַמִּצְוָה שֶׁל הַקְרָבַת קָרְבַּן מוּסָף שֶׁאֵין אָנוּ זוֹכִין עַתָּה לְקַיְּמָהּ עוֹשִׂין מִזֶּה תְּפִלָּה. וּבָזֶה אָנוּ מַמְשִׁיכִין הַדֶּרֶךְ לַעֲשׂוֹת מִתּוֹרוֹת תְּפִלּוֹת, דְּהַיְנוּ שֶׁכָּל אֶחָד וְאֶחָד כְּפִי מַה שֶּׁהוּא רָחוֹק מִקִּיּוּם אֵיזֶה מִצְוָה הֵן מִצְווֹת עֲשֵׂה הֵן מִצְווֹת לֹא תַּעֲשֶׂה צָרִיךְ לְהִתְפַּלֵּל לְהַשֵּׁם יִתְבָּרַךְ שֶׁיִּזְכֶּה לְקַיְּמָהּ. וּכְמוֹ שֶׁעַל־יְדֵי שֶׁאָנוּ מִתְפַּלְּלִים שֶׁנִּזְכֶּה לְהַקְרִיב הַקָּרְבַּן מוּסָף עַל־יְדֵי־זֶה נִזְכֶּה סוֹף כָּל סוֹף לָשׁוּב לְאַרְצֵנוּ וּלְהַקְרִיב שָׁם קָרְבְּנוֹת חוֹבוֹתֵינוּ בְּפֹעַל מַמָּשׁ. וּלְעֵת עַתָּה זֹאת הַתְּפִלָּה בְּעַצְמָהּ נֶחֱשֶׁבֶת בִּמְקוֹם קָרְבָּן. כְּמוֹ כֵן הוּא לְעִנְיַן הַדֶּרֶךְ הַנַּ"ל לַעֲשׂוֹת מִתּוֹרוֹת תְּפִלּוֹת, עַל־יְדֵי־זֶה נִזְכֶּה סוֹף כָּל סוֹף בְּוַדַּאי לָשׁוּב לְהַשֵּׁם יִתְבָּרַךְ בִּשְׁלֵמוּת, וְגַם כָּל זְמַן שֶׁאֵין אָנוּ זוֹכִים עֲדַיִן לִגְאֻלַּת הַנֶּפֶשׁ בִּשְׁלֵמוּת אַף־עַל־פִּי־כֵן הַתְּפִלָּה בְּעַצְמָהּ שֶׁאָנוּ מִתְפַּלְּלִים עַל קִיּוּם הַתּוֹרָה גַּם זֶה חָשׁוּב וּמְקֻבָּל אֵצֶל הַשֵּׁם יִתְבָּרַךְ מְאֹד וְנֶחֱשָׁב כְּאִלּוּ עָשִׂינוּ מַה שֶּׁמֻּטָּל עָלֵינוּ וְעַל כֵּן עִקַּר מִצְוַת תְּקִיעַת שׁוֹפָר שֶׁהוּא לְהַמְשִׁיךְ הַדֶּרֶךְ הַזֶּה לַעֲשׂוֹת מִתּוֹרוֹת תְּפִלּוֹת כַּנַּ"ל הוּא בִּשְׁעַת תְּפִלַּת מוּסָף:
וְעַל כֵּן בְּכָל יוֹם שֶׁיֵּשׁ בּוֹ תּוֹסֶפֶת קְדֻשָּׁה בְּשַׁבָּת וְרֹאשׁ־חֹדֶשׁ וְיוֹם־טוֹב וְרֹאשׁ־הַשָּׁנָה וְיוֹם כִּפּוּרִים מִתְפַּלְּלִים מוּסָף, כִּי כָּל הַיָּמִים הָאֵלּוּ הֵם יְמֵי תְּשׁוּבָה, וְשַׁבָּת הוּא בְּחִינַת מֵעֵין עוֹלָם הַבָּא שֶׁאָז יִהְיֶה יוֹם שֶׁכֻּלּוּ שַׁבָּת יוֹם שֶׁכֻּלּוֹ תְּשׁוּבָה כַּמּוּבָא בִּדְבָרָיו זִכְרוֹנוֹ לִבְרָכָה, לִקּוּטֵי א' סִימָן ו' וְשַׁבָּת הוּא בְּחִינַת וְשַׁבְתָּ עַד הַשֵּׁם אֱלֹהֶיךָ וְכֵן כָּל הַיָּמִים טוֹבִים הֵם יְמֵי דִּין, כְּמוֹ שֶׁאָמְרוּ רַבּוֹתֵינוּ זַ"ל בְּפֶסַח נִדּוֹנִין עַל הַתְּבוּאָה בַּעֲצֶרֶת נִדּוֹנִין וְכוּ' בֶּחָג נִדּוֹנִין וְכוּ' וִימֵי דִּין הֵם יְמֵי תְּשׁוּבָה כַּמְבֹאָר בִּדְבָרָיו זִכְרוֹנוֹ לִבְרָכָה, לִקּוּטֵי א' סִימָן ל'. וְרֹאשׁ־חֹדֶשׁ הוּא שֹׁרֶשׁ הַתְּשׁוּבָה כַּמְבֹאָר בִּדְבָרָיו זִכְרוֹנוֹ לִבְרָכָה, לִקּוּטֵי א' סִימָן י', שֶׁמִּזֶּה שֶׁאָמַר הַקָּדוֹשׁ־בָּרוּךְ־הוּא הָבִיאוּ עָלַי כַּפָּרָה עַל שֶׁמִּעַטְתִּי אֶת הַיָּרֵחַ, מִזֶּה נִשְׁתַּלְשֵׁל תְּשׁוּבָה בְּכָל הַנִּבְרָאִים בְּרֹאשׁ חֹדֶשׁ. וְרֹאשׁ־ הַשָּׁנָה וְיוֹם כִּפּוּרִים הֵם בְּוַדַּאי יְמֵי תְּשׁוּבָה. וְעִקַּר הַמְשָׁכַת דֶּרֶךְ הַתְּשׁוּבָה הוּא עַל־יְדֵי שֶׁעוֹשִׂין מִתּוֹרוֹת תְּפִלּוֹת שֶׁזֶּה בְּחִינַת תְּפִלַּת מוּסָף כַּנַּ"ל, וְעַל כֵּן בְּכָל הַיָּמִים הָאֵלֶּה מִתְפַּלְּלִין תְּפִלַּת מוּסָף.
<h2>ד</h2>
וְזֶה בְּחִינַת רֹאשׁ חֹדֶשׁ. וְעִקַּר תִּקּוּן שֶׁל רֹאשׁ־חֹדֶשׁ הוּא לְמַלְּאוֹת פְּגִימַת הַלְּבָנָה, שֶׁיִּהְיוּ שְׁנֵיהֶם שָׁוִים בְּקוֹמָתָם בְּחִינַת וְהָיָה אוֹר הַלְּבָנָה כְּאוֹר הַחַמָּה. וְזֶה זוֹכִין עַל־יְדֵי שֶׁעוֹשִׂין מִתּוֹרוֹת תְּפִלּוֹת, הַיְנוּ שֶׁמִּתְפַּלְּלִין רַק עַל קִיּוּם הַתּוֹרָה וְעַל־יְדֵי־זֶה נִכְלָלִין תּוֹרָה וּתְפִלָּה בְּיַחַד שֶׁהֵם בְּחִינַת מֹשֶׁה וְדָוִד בְּחִינַת חַמָּה וּלְבָנָה כַּיָּדוּעַ, וּשְׁנֵיהֶם שָׁוִים בְּקוֹמָתָם וּשְׁנֵיהֶם מִשְׁתַּמְּשִׁים בְּכֶתֶר אֶחָד, כִּי תַּכְלִית שְׁנֵיהֶם אֶחָד הוּא, כִּי תַּכְלִית תּוֹרָה תְּשׁוּבָה וּמַעֲשִׂים טוֹבִים וְזֶה תַּכְלִית הַתְּפִלָּה מֵאַחַר שֶׁכָּל תְּפִלָּתוֹ הִיא לִזְכּוֹת לְקַיֵּם אֶת הַתּוֹרָה לָבוֹא לִידֵי מַעֲשֶׂה שֶׁזֶּהוּ הָעִקָּר וְהַתַּכְלִית. וְעַל כֵּן נִקְבַּע רֹאשׁ־הַשָּׁנָה בְּרֹאשׁ חֹדֶשׁ כִּי זֶה בְּחִינַת כְּלָלִיּוּת חַמָּה וּלְבָנָה יַחַד. כִּי הַשָּׁנִים נִמְנִים לַחַמָּה וְהֶחֳדָשִׁים נִמְנִים לַלְּבָנָה כַּמּוּבָא, כִּי אָז בְּרֹאשׁ־הַשָּׁנָה שֶׁהוּא רִאשׁוֹן לַעֲשֶׂרֶת־יְמֵי־תְּשׁוּבָה שֶׁאָנוּ מַתְחִילִין בְּהִתְעוֹרְרוּת לִתְשׁוּבָה עַל־יְדֵי שֶׁעוֹסְקִים לְהָקִים קוֹמַת הַתְּפִלָּה לַעֲשׂוֹת מֵהַתּוֹרָה תְּפִלָּה,עַל כֵּן אָז נִכְלָל חַמָּה וּלְבָנָה יַחַד כִּי שְׁנֵיהֶם שָׁוִים,כִּי כָּל זֶה זוֹכִין עַל־יְדֵי שֶׁעוֹשִים מֵהַתּוֹרוֹת תְּפִלּוֹת כַּנַּ"ל.
וְהִנֵּה כְּבָר מְבֹאָר שֶׁזֶּה בְּחִינַת חֲמִשָּׁה סִפְרֵי תְּהִלִּים כְּנֶגֶד חֲמִשָּׁה חֻמְּשֵׁי תּוֹרָה שֶׁעִקַּר הִתְעוֹרְרוּת לִתְשׁוּבָה הוּא עַל־יְדֵי־זֶה. וּמְבֹאָר בְּהַתּוֹרָה הַנַּ"ל בְּסִימָן א' כִּי הָאַרְבָּעִים וְתִשְׁעָה שַׁעֲרֵי תְּשׁוּבָה הֵם בְּחִינַת אַרְבָּעִים וְתֵשַׁע אוֹתִיּוֹת שֶׁיֵּשׁ בִּשְׁמוֹת שְׁנֵים־עָשָׂר שִׁבְטֵי יָהּ, עַיֵּן שָׁם וְזֶה בְּחִינַת שְׁנֵים־עָשָׂר רָאשֵׁי חֳדָשִׁים כְּנֶגֶד שְׁנֵים־עָשָׂר שִׁבְטֵי יָהּ. כִּי הַכֹּל אֶחָד כִּי שֹׁרֶשׁ הַתְּשׁוּבָה הוּא רֹאשׁ חֹדֶשׁ כַּנַּ"ל. כִּי רֹאשׁ חֹדֶשׁ הוּא בְּחִינַת מַלְכוּת דָּוִד, הַיְנוּ בְּחִינַת תְּהִלִּים שֶׁיָּסַד דָּוִד, שֶׁזּוֹכִין עַל יָדוֹ לִתְשׁוּבָה וְעַל כֵּן הֵם שְׁנֵים־עָשָׂר רָאשֵׁי חֳדָשִׁים כְּנֶגֶד שְׁנֵים־עָשָׂר שְׁבָטִים שֶׁיֵּשׁ בָּהֶם אַרְבָּעִים וְתֵשַׁע אוֹתִיּוֹת שֶׁהֵם בְּחִינַת אַרְבָּעִים וְתִשְׁעָה שַׁעֲרֵי תְּשׁוּבָה, שֶׁזּוֹכִין לָבוֹא אֲלֵיהֶם עַל־יְדֵי תְּהִלִּים שֶׁהוּא בְּחִינַת דָּוִד, שֶׁכָּל זֶה הוּא בְּחִינַת רֹאשׁ־חֹדֶשׁ כַּנַּ"ל. וְזֶה: שִׁבְטֵי יָהּ עֵדוּת לְיִשְׂרָאֵל לְהוֹדוֹת לְשֵׁם הַשֵּׁם - לְהוֹדוֹת דַּיְקָא, בְּחִינַת תְּהִלִּים שֶׁהוּא בְּחִינַת הוֹדוֹת וְהַלֵּל לְהַשֵּׁם יִתְבָּרַךְ שֶׁכָּל זֶה הוּא בְּחִינַת ראֹשׁ־חֹדֶשׁ כַּנַּ"ל.
וְעִקַּר זֶה הַתִּקּוּן שֶׁל רֹאשׁ־חֹדֶשׁ בְּחִינַת תְּהִלִּים וְאוֹתִיּוֹת שִׁבְטֵי יָהּ נַעֲשָׂה בְּרֹאשׁ־ הַשָּׁנָה שֶׁנִּקְבַּע בְּרֹאשׁ חֹדֶשׁ כַּנַּ"ל וְזֶה שֶׁמַּסְמִיךְ "כִּי שָׁמָּה יָשְׁבוּ כִסְאוֹת לַמִּשְׁפָּט", הַיְנוּ בְּחִינַת רֹאשׁ־הַשָּׁנָה שֶׁאָז יוֹשְׁבִים כִּסְאוֹת לַמִּשְׁפָּט וְאָז צְרִיכִין לַעֲסֹק בְּתִקּוּן זֶה וְזֶה: "כִּסְאוֹת לְבֵית דָּוִד", שֶׁהַתִּקּוּן שֶׁל רֹאשׁ־הַשָּׁנָה נִתְתַּקֵּן עַל־יְדֵי בְּחִינַת מַלְכוּת דָּוִד, הַיְנוּ עַל־יְדֵי תְּהִלִּים וְעַל כֵּן עוֹסְקִים אָז כָּל יִשְׂרָאֵל בַּאֲמִירַת תְּהִלִּים כַּמְבֹאָר בְּהַתּוֹרָה הַנַּ"ל, כִּי עִקַּר הַתִּקּוּן שֶׁל רֹאשׁ־הַשָּׁנָה וַעֲשֶׂרֶת יְמֵי תְּשׁוּבָה לְהָקִים אֶת הַתְּפִלָּה וְלִזְכּוֹת לִתְשׁוּבָה וְזֶה זוֹכִין עַל־יְדֵי תְּהִלִּים שֶׁהוּא בְּחִינַת הִתְבּוֹדְדוּת וְלַעֲשׂוֹת מֵהַתּוֹרוֹת תְּפִלּוֹת כַּנַּ"ל.
<h2>ה</h2>
וְזֶה בְּחִינַת יוֹם כִּפּוּר שֶׁאָז נִכְנַס הַכֹּהֵן גָּדוֹל לִפְנַי וְלִפְנִים שֶׁשָּׁם עוֹמֵד הָאָרוֹן וְהַלּוּחוֹת שֶׁהֵם הַתּוֹרָה בְּשָׁרְשָׁהּ. וְשָׁם גַּם עִקַּר מְקוֹם עֲלִיַּת הַתְּפִלָּה בְּשָׁרְשָׁהּ כִּי הַתְּפִלּוֹת עוֹלִין דֶּרֶךְ שָׁם כַּיָּדוּעַ. וְשָׁם בְּקָדְשֵׁי קָדָשִׁים עִקַּר תַּכְלִית שְׁלֵמוּת הַקְּדֻשָּׁה, כִּי זֶה עִקַּר שְׁלֵמוּת הַקְּדֻשָּׁה כְּשֶׁנִּכְלָלִין תּוֹרָה וּתְפִלָּה בְּיַחַד שֶׁזֶּה זוֹכִין עַל־יְדֵי שֶׁעוֹשִׂין מִתּוֹרוֹת תְּפִלּוֹת כַּנַּ"ל, וְעַל כֵּן שָׁם בִּמְקוֹם הָאָרוֹן שָׁם הוּא תַּכְלִית הַיִּחוּד כַּיָּדוּעַ כִּי שָׁם מִתְיַחֲדִין תּוֹרָה וּתְפִלָּה בְּיִחוּדָא שְׁלִים וְעַל כֵּן מַמְשִׁיךְ הַכֹּהֵן גָּדוֹל מִשָּׁם זֶה הַשֵּׂכֶל הָעֶלְיוֹן לַעֲשׂוֹת מֵהַתּוֹרוֹת תְּפִלּוֹת, שֶׁעַל־יְדֵי־זֶה עִקַּר הַתְּשׁוּבָה וְעִקַּר הַסְּלִיחָה וְהַמְּחִילָה וְעַל כֵּן בְּיוֹם־הַכִּפּוּרִים נִתְּנוּ הַלּוּחוֹת הָאַחֲרוֹנוֹת, וְאָז נִתְרַצָּה הַשֵּׁם יִתְבָּרַךְ לְמֹשֶׁה וְנִתְקַבְּלָה תְּפִלָּתוֹ, וְאָמַר לוֹ: "סָלַחְתִּי כִּדְבָרֶיךָ", כִּי אָז נִתְחַבֵּר וְנִתְיַחֵד הַתּוֹרָה וְהַתְּפִלָּה יַחַד, כִּי זוֹכִין לְהַמְשִׁיךְ אָז הַתִּקּוּן לַעֲשׂוֹת מֵהַתּוֹרוֹת תְּפִלּוֹת שֶׁעַל־יְדֵי־זֶה נִתְתַּקֵּן הַכֹּל כַּנַּ"ל.
וְזֶה בְּחִינַת הַוִּדּוּיִים שֶׁל יוֹם כִּפּוּרִים שֶׁפּוֹרְטִין בְּהַוִּדּוּי כָּל הַחֲטָאִים וּמִתְחָרְטִין עֲלֵיהֶם וּמְבַקְשִׁים מֵהַשֵּׁם יִתְבָּרַךְ: "יְהִי רָצוֹן מִלְּפָנֶיךָ שֶׁלֹּא אֶחֱטָא עוֹד", נִמְצָא שֶׁעוֹשִׂין מֵהַתּוֹרָה תְּפִלָּה, דְּהַיְנוּ מִכָּל מִצְווֹת הַתּוֹרָה שֶׁעָבַר עֲלֵיהֶם הוּא מִתְפַּלֵּל עֲלֵיהֶם לְהַשֵּׁם יִתְבָּרַךְ שֶׁיַּצִּילוֹ לְהַבָּא וְיִמְחַל לוֹ עַל הֶעָבָר שֶׁכָּל זֶה הוּא בְּחִינַת תְּפִלָּה שֶׁעוֹשִׂין מֵהַתּוֹרָה. נִמְצָא שֶׁבְּכָל יוֹם שֶׁל יוֹם־הַכִּפּוּרִים עוֹסְקִים לַעֲשׂוֹת מִתּוֹרָה תְּפִלָּה עַל־יְדֵי רִבּוּי הַוִּדּוּיִים שֶׁאוֹמְרִים אָז. כִּי אָז צְרִיכִין לְכָךְ כִּי אָז יוֹם הָאַחֲרוֹן שֶׁל אַרְבָּעִים יוֹם אַחֲרוֹנִים שֶׁאָז עִקַּר גְּמַר הַתִּקּוּן שֶׁל חֵטְא הָעֵגֶל שֶׁעָבְרוּ עַל הַתּוֹרָה, שֶׁעִקַּר הַתִּקּוּן עַל־יְדֵי שֶׁעוֹשִים מֵהַתּוֹרוֹת תְּפִלּוֹת שֶׁזֶּה בְּחִינַת שְׁלֹשׁ־עֶשְׂרֵה מִדּוֹת שֶׁל רַחֲמִים שֶׁנִּתְגַּלּוּ לְמֹשֶׁה אָז הַנִּמְשָׁכִין מִשְּׁלֹשׁ־עֶשְׂרֵה מִדּוֹת שֶׁהַתּוֹרָה נִדְרֶשֶׁת בָּהֶם בִּשְׁבִיל הַתִּקּוּן כַּנַּ"ל (וְעַל כֵּן מִתְפַּלְּלִים בְּיוֹם־הַכִּפּוּרִים חָמֵשׁ תְּפִלּוֹת כְּנֶגֶד חֲמִשָּׁה חֻמְּשֵׁי תּוֹרָה, שֶׁזֶּה בְּחִינַת חֲמִשָּׁה סִפְרֵי תְּהִלִּים כְּנֶגֶד חֲמִשָּׁה חֻמְּשֵׁי תּוֹרָה כַּנַּ"ל).
וְעַל כֵּן אוֹמְרִים בְּסוֹף תְּפִלַּת נְעִילָה שֶׁבַע פְּעָמִים "ה' הוּא הָאֱלֹהִים", הַיְנוּ שֶׁה' וֶאֱלֹקִים שֶׁהֵם בְּחִינַת זְעֵיר אַנְפִּין וּמַלְכוּת בְּחִינַת תּוֹרָה וּתְפִלָּה כַּיָּדוּעַ כֻּלָּהּ חָד, הַיְנוּ כַּנַּ"ל וְעַל כֵּן אוֹמְרִין זֹאת שֶׁבַע פְּעָמִים. זֶה בְּחִינַת הַתְּפִלָּה בְּחִינַת: "שֶׁבַע בַּיּוֹם הִלַּלְתִּיךָ" וְכֵן הַתּוֹרָה הוּא בְּחִינַת שִׁבְעָה, כְּמוֹ שֶׁכָּתוּב: "חָצְבָה עַמּוּדֶיהָ שִׁבְעָה" וְזֶה: "שֶׁבַע בַּיּוֹם הִלַּלְתִּיךָ" עַל מִשְׁפְּטֵי צִדְקֶךָ שֶׁהוּא הַתּוֹרָה, כִּי הַתְּפִלָּה שֶׁהוּא בְּחִינַת שֶׁבַע בַּיּוֹם הִלַּלְתִּיךָ נַעֲשָׂה מֵהַתּוֹרָה שֶׁהוּא בְּחִינַת מִשְׁפְּטֵי צִדְקֶךָ וְזֶה בְּחִינַת מְזֻקָּק שִׁבְעָתָיִם שֶׁבַע פְּעָמִים שֶׁבַע בְּחִינַת אַרְבָּעִים וְתִשְׁעָה שַׁעֲרֵי תְּשׁוּבָה אַרְבָּעִים וְתֵשַׁע אוֹתִיּוֹת. הַשְּׁבָטִים שֶׁהֵם בְּחִינַת תְּהִלִּים בְּחִינַת תְּפִלּוֹת הַנַּעֲשִׂים מֵהַתּוֹרָה. וְאָז נִתְקַיֵּם וְהָיָה אוֹר הַלְּבָנָה כְּאוֹר הַחַמָּה וְאוֹר הַחַמָּה יִהְיֶה שִׁבְעָתַיִם כַּנַּ"ל. (וְעַל כֵּן מְקַדְּשִׁין בְּמוֹצָאֵי יוֹם כִּפּוּרִים הַלְּבָנָה וּמִתְפַּלְּלִים וְהָיָה אוֹר הַלְּבָנָה וְכוּ' כַּנַּ"ל). וְכָל זֶה זוֹכִין בְּיוֹם כִּפּוּרִים, סוֹד יוֹבֵל הַגָּדוֹל שַׁעַר הַחֲמִשִּׁים שֶׁשָּׁם הוּא בְּחִינַת שׁוֹפָר גָּדוֹל שֶׁהוּא בְּחִינַת שַׁעַר הָעֶלְיוֹן מֵחֲמִשִּׁים שַׁעֲרֵי בִּינָה, שֶׁיַּשִּׂיג אוֹתוֹ מָשִׁיחַ שֶׁיַּשִּׂיג אוֹרַיְתָא דְּעַתִּיקָא סְתִימָאָה, שֶׁמִּשָּׁם נִמְשָׁךְ זֶה הַשֵּׂכֶל הָאֱמֶת לַעֲשׂוֹת מֵהַתּוֹרוֹת תְּפִלּוֹת כַּנַּ"ל, שֶׁעַל־יְדֵי־זֶה יָשׁוּבוּ כָּל יִשְׂרָאֵל לְהַשֵּׁם יִתְבָּרַךְ לְעוֹלָם וָעֶד.
<h2>ו</h2>
וְזֶה בְּחִינַת סֻכָּה כִּי סֻכָּה הוּא בְּחִינַת לְהָקִים סֻכַּת דָּוִד הַנּוֹפָלֶת וְלִזְכּוֹת לְסֻכַּת שָׁלֵם. וְעִקַּר סֻכַּת דָּוִד הַנּוֹפָלֶת הוּא בְּחִינַת הַתְּפִלָּה שֶׁנָּפְלָה בַּעֲווֹנוֹתֵינוּ הָרַבִּים, כִּי כָּל עֵסֶק דָּוִד הַמֶּלֶךְ, עָלָיו הַשָּׁלוֹם, הָיָה תְּפִלָּה כְּמוֹ שֶׁכָּתוּב: "וַאֲנִי תְפִלָּה", הַיְנוּ לְהָקִים אֶת הַתְּפִלָּה מִנְּפִילָתָהּ. כִּי עַכְשָׁו הַתְּפִלָּה הִיא בְּחִינַת: "כְּרֻם זֻלֻּת לִבְנֵי אָדָם" 'אֵלּוּ דְּבָרִים הָעוֹמְדִים בְּרֻמּוֹ שֶׁל עוֹלָם וּמַאי נִיהוּ? תְּפִלָּה' (הַיְנוּ בְּחִינַת אֵלּוּ הַתְּפִלּוֹת הָעוֹשִׂים מֵהַתּוֹרוֹת שֶׁנַּעֲשֶׂה מֵהֶם שַׁעֲשׁוּעִים גְּדוֹלִים לְמַעְלָה, כַּמְבֹאָר שָׁם בְּלִקּוּטֵי תִּנְיָנָא סִימָן כ"ה) וּבְנֵי אָדָם מְזַלְזְלִים בָּהֶם, וְעַל כֵּן הַתְּפִלָּה הוּא עַכְשָׁו בְּחִינַת סֻכַּת דָּוִד הַנּוֹפָלֶת וּבְסֻּכּוֹת עוֹסְקִים לַהֲקִימָהּ וְזֶה בְּחִינַת שֶׁאָמְרוּ רַבּוֹתֵינוּ זִכְרוֹנָם לִבְרָכָה, עַל מִצְוַת סֻכָּה, צֵא מִדִּירַת קֶבַע וְשֵׁב בְּדִירַת אַרְעַי, זֶה בְּחִינַת אַל תַּעַשׂ תְּפִלָּתְךָ קֶבַע אֶלָּא רַחֲמִים וְתַחֲנוּנִים, וְאָמְרוּ רַבּוֹתֵינוּ זִכְרוֹנָם לִבְרָכָה, זֶה שֶׁיּוֹדֵעַ לְחַדֵּשׁ בָּהּ דָּבָר, וְזֶה זוֹכִין דַּיְקָא כְּשֶׁעוֹשִׂין מִתּוֹרוֹת תְּפִלּוֹת שֶׁאָז זוֹכִין בְּוַדַּאי לְחַדֵּשׁ דָּבָר בִּתְפִלָּתוֹ בְּכָל פַּעַם (וְעַיֵּן בְּמִכְתְּבֵי מוֹרֵנוּ הָרַב רַבִּי נָתָן, זֵכֶר צַדִּיק לִבְרָכָה, שְׁנַת תקצ"ה רֹאשׁ־חֹדֶשׁ חֶשְׁוָן שֶׁזֶּה בְּחִינַת סֻכָּה חֲדָשָׁה, שֶׁצְּרִיכָה הַסֻּכָּה לִהְיוֹת חֲדָשָׁה דַּוְקָא, כִּי סֻכָּה יְשָׁנָה יֵשׁ פּוֹסְלִים וְזֶה בְּחִינַת תְּפִלָּה חֲדָשָׁה עַיֵּן שָׁם).
וְזֶה בְּחִינַת סֻכַּת שָׁלֵם, הַיְנוּ לַעֲשׂוֹת שָׁלוֹם וְיִחוּד גָּמוּר בֵּין תּוֹרָה לִתְפִלָּה שֶׁהֵם בְּחִינַת זְעֵיר אַנְפִּין וּמַלְכוּת שֶׁשָּׁם עִקַּר הַיִּחוּד וְהַשָּׁלוֹם וְשָׁם בַּסֻּכָּה נִכְנָסִים כָּל הַשִּׁבְעָה רוֹעִים מֵאַבְרָהָם עַד דָּוִד הַכֹּל בִּשְׁבִיל בְּחִינָה זֹאת, כִּי הַהַתְחָלָה מִתְּפִלָּה וְהַסּוֹף הוּא תְּפִלָּה, כִּי עֲבוֹדַת הָאָבוֹת הִתְחִילָה מִתְּפִלָּה כִּי עֲדַיִן לֹא הָיוּ שׁוּם תּוֹרָה וְעַל כֵּן אַבְרָהָם תִּקֵּן שַׁחֲרִית וְכוּ', אֲבָל עֲדַיִן לֹא הָיָה בְּתַכְלִית הַשְּׁלֵמוּת מֵחֲמַת שֶׁעֲדַיִן לֹא נִתְּנָה תּוֹרָה לַעֲשׂוֹת מִמֶּנָּה תְּפִלָּה. וּמֹשֶׁה וְאַהֲרֹן הֵם הַתּוֹרָה וְיוֹסֵף הוּא הַמֵּבִיא אֶת הַתּוֹרָה לִבְחִינַת דָּוִד לַעֲשׂוֹת מִמֶּנָּה תְּפִלָּה לְהוֹלִיד מַעֲשִׂים טוֹבִים, כִּי יוֹסֵף הוּא בְּחִינַת הַצַּדִּיק יְסוֹד עוֹלָם בְּחִינַת צַדִּיק חַ"י עָלְמִין חַ"י בִּרְכָאִין דִּצְלוֹתָא שֶׁהוּא הַבְּחִינָה הַמְחַבֵּר שְׁנֵיהֶם מֹשֶׁה וְדָוִד תּוֹרָה וּתְפִלָּה לַעֲשׂוֹת מֵהַתּוֹרָה תְּפִלָּה וְעַל כֵּן מֹשֶׁה יוֹסֵף דָּוִד בְּגִימַטְרִיָּא תְּפִלָּה כִּי דַּיְקָא שְׁלָשְׁתָּם הֵם בְּחִינַת שְׁלֵמוּת הַתְּפִלָּה.
כִּי עִקַּר שְׁלֵמוּת הַתְּפִלָּה בְּתַכְלִית הוּא כְּשֶׁעוֹשִׂין מִתּוֹרָה תְּפִלָּה שֶׁזֶּה נַעֲשֶׂה עַל־יְדֵי שְׁלשֶׁת הַצַּדִּיקִים הָאֵלֶּה כַּנַּ"ל, וְעַל כֵּן נִסְתַּלְּקוּ שְׁלָשְׁתָּם בִּשְׁעַת תַּכְלִית שְׁלֵמוּת עֲלִיַּת הַתְּפִלָּה שֶׁהִיא בְּשַׁבָּת בְּמִנְחָה בְּעֵת רַעֲוָא דְּרַעֲוִין בִּבְחִינַת: "וַאֲנִי תְפִלָּתִי לְךָ ה' עֵת רָצוֹן" שֶׁאוֹמְרִים אָז וְזֶהוּ: "עֲנֵנִי בֶּאֱמֶת יִשְׁעֶךָ" אֱמֶת, זֶה בְּחִינַת הַתּוֹרָה בְּחִינַת תּוֹרַת אֱמֶת, הַיְנוּ עַל־יְדֵי הָאֱמֶת שֶׁאֶזְכֶּה לַעֲשׂוֹת מִתּוֹרָה תְּפִלָּה, עַל־יְדֵי־זֶה בְּוַדַּאי תַּעֲנֵנִי וַיְהִי לִי לִישׁוּעָה וְזֶהוּ עָזִּי וְזִמְרָת יָהּ. עָזִּי זֶה בְּחִינַת הַתּוֹרָה בְּחִינַת ה' עֹז לְעַמּוֹ יִתֵּן וְזִמְרָת יָהּ זֶה בְּחִינַת תְּפִלָּה, הַיְנוּ כְּשֶׁאֶזְכֶּה לְדַבֵּר תּוֹרָה וּתְפִלָּה, דְּהַיְנוּ לַעֲשׂוֹת מֵהַתּוֹרָה תְּפִלָּה אָז בְּוַדַּאי וַיְהִי לִי לִישׁוּעָה. וְעַל כֵּן כָּל אֵלֶּה הַשִּׁבְעָה רוֹעִים שֶׁהֵם בְּחִינַת שְׁלֵמוּת הַתְּפִלָּה נִכְנָסִים בַּסֻּכָּה כִּי בְּסֻכּוֹת עוֹסְקִים בָּזֶה כַּנַּ"ל.
וְגַם אֵלּוּ הַשִּׁבְעָה רוֹעִים הַנַּ"ל הֵם שֹׁרֶשׁ הַשְּׁנֵים־עָשָׂר שִׁבְטֵי יָהּ, כִּי הַשְּׁנֵים־עָשָׂר שְׁבָטִים הֵם בְּחִינַת שְׁנֵים־עָשָׂר גְּבוּלֵי אֲלַכְסוֹן בְּחִינַת שְׁתֵּים־עֶשְׂרֵה פְּשׁוּטוֹת הַנִּמְשָׁכִין מִשֶּׁבַע כְּפוּלוֹת מִבְּחִינַת שִׁבְעָה יְמֵי הַבִּנְיָן כַּיָּדוּעַ, וְעַל כֵּן יֵשׁ בִּשְׁמוֹת הַשְּׁנֵים־עָשָׂר שְׁבָטִים אַרְבָּעִים וְתֵשַׁע אוֹתִיּוֹת שֶׁבַע פְּעָמִים שֶׁבַע, כִּי שָׁרְשָׁם בְּחִינַת שִׁבְעָה רוֹעִים. וְאַרְבָּעִים וְתֵשַׁע אוֹתִיּוֹת הַשְּׁבָטִים הֵם בְּחִינַת אַרְבָּעִים וְתִשְׁעָה יְמֵי הַסְּפִירָה בְּחִינַת אַרְבָּעִים וְתִשְׁעָה שַׁעֲרֵי תְּשׁוּבָה שֶׁהֵם בְּחִינַת תְּהִלִּים שֶׁהוּא בְּחִינַת שֶׁעוֹשִׂין מִתּוֹרוֹת תְּפִלּוֹת כַּנַּ"ל.
וּבְסֻּכּוֹת עוֹסְקִין בָּזֶה וְעַל כֵּן נִכְנָסִים לַסֻּכָּה כַּנַּ"ל, כִּי הַתִּקּוּן שֶׁל אַרְבָּעִים וְתִשְׁעָה יְמֵי הַסְּפִירָה שֶׁעַל־יְדֵי־זֶה קִבְּלוּ הַתּוֹרָה בְּיוֹם הַחֲמִשִּׁים בְּשָׁבוּעוֹת נִפְגָּם אַחַר־כָּךְ עַל־יְדֵי חֵטְא הָעֵגֶל וְאָז חָזַר וְנִמְשָׁךְ זֻהֲמַת הַנָּחָשׁ שֶׁנִּפְסְקָה בְּמַתַּן תּוֹרָה וְעַתָּה בְּכָל שָׁנָה וְשָׁנָה עוֹסְקִין לְתַקֵּן הַתִּקּוּן שֶׁל חֵטְא אָדָם הָרִאשׁוֹן וְהַתִּקּוּן נִשְׁלָם בְּיוֹם כִּפּוּרִים שֶׁאָז הוּא גְּמָר מִן אַרְבָּעִים יָמִים הָאַחֲרוֹנִים שֶׁנִּתְגַּלָּה אָז הַתִּקּוּן שֶׁל שְׁלֹשׁ־עֶשְׂרֵה מִדּוֹת שֶׁל רַחֲמִים שֶׁנִּמְשְׁכוּ מִשְּׁלֹשׁ־עֶשְׂרֵה מִדּוֹת שֶׁהַתּוֹרָה נִדְרֶשֶׁת בָּהֶם שֶׁהוּא בְּחִינַת לַעֲשׂוֹת מִתּוֹרוֹת תְּפִלּוֹת כַּנַּ"ל, וְעַל כֵּן אַחַר יוֹם כִּפּוּרִים עוֹשִׂים שִׁבְעַת יְמֵי הַסֻּכּוֹת וְנִכְנָסִים בְּהַסֻּכָּה הַשִּׁבְעָה רוֹעִים וּבָזֶה מַמְשִׁיכִין מֵחָדָשׁ הַתִּקּוּן שֶׁל שֶׁבַע שַׁבָּתוֹת שֶׁל סְפִירַת הָעֹמֶר, וְאַחַר־כָּךְ הוּא שְׁמִינִי עֲצֶרֶת שֶׁהוּא כְּנֶגֶד שָׁבוּעוֹת שֶׁנִּקְרָא גַּם כֵּן עֲצֶרֶת וְאָז מְסַיְּמִים גַּם כֵּן הַתּוֹרָה וְנִגְמָר אָז הַתִּקּוּן שֶׁהִתְחַלְנוּ בּוֹ מֵרֹאשׁ־הַשָּׁנָה, שֶׁהוּא לְתַקֵּן וּלְהַשְׁלִים כְּלַל בְּחִינַת הַתּוֹרָה וְהַתְּפִלָּה עַל־יְדֵי שֶׁכּוֹלְלִים אוֹתָם יַחַד וְעוֹשִׂים מִתּוֹרוֹת תְּפִלּוֹת כַּנַּ"ל וְטוֹב אַחֲרִית דָּבָר מֵרֵאשִׁיתוֹ, כִּי הַתִּקּוּן שֶׁל אַרְבָּעִים וְתִשְׁעָה יְמֵי הַסְּפִירָה שֶׁנִּגְמָר בְּשָׁבוּעוֹת נִפְגַּם כַּנַּ"ל מֵחֲמַת שֶׁלֹּא קִבַּלְנוּ אָז רַק הַתּוֹרָה וְלֹא נִתְגַּלָּה עֲדַיִן הַתִּקּוּן שֶׁל שְׁלֹשׁ־עֶשְׂרֵה מִדּוֹת שֶׁל רַחֲמִים שֶׁהוּא בְּחִינַת לַעֲשׂוֹת מִתּוֹרוֹת תְּפִלּוֹת כַּנַּ"ל, אֲבָל מֵרֹאשׁ־הַשָּׁנָה וְיוֹם־כִּפּוּר עַד עַתָּה עוֹסְקִים לַעֲשׂוֹת מִתּוֹרוֹת תְּפִלּוֹת וְזֶה עִקַּר הַתִּקּוּן כַּנַּ"ל. וְזֶה גַּם כֵּן הַבְּחִינָה שֶׁהַסֻּכָּה צְרִיכָה שֶׁתִּהְיֶה 'צִלָּתָהּ מְרֻבָּה מֵחַמָּתָהּ'. כִּי חַמָּה הוּא בְּחִינַת הַתּוֹרָה וְצֵל הוּא בְּחִינַת הַתְּפִלָּה וְהַסֻּכָּה מְעֹרֶבֶת מֵחַמָּה וָצֵל, הַיְנוּ מִתּוֹרָה וּתְפִלָּה אֲבָל הַצֵּל צָרִיךְ שֶׁיִּהְיֶה מְרֻבֶּה כִּי הָעִקָּר הִיא הַתְּפִלָּה שֶׁמִּתְפַּלְּלִים עַל קִיּוּם הַתּוֹרָה וּתְפִלָּה כָּזֹאת הוּא בְּחִינַת מַעֲשֶׂה בְּחִינַת קִיּוּם הַתּוֹרָה מַמָּשׁ, עַל כֵּן הָעִקָּר כִּי צָרִיךְ שֶׁיִּהְיֶה מַעֲשָׂיו מְרֻבִּין מֵחָכְמָתוֹ שֶׁזֶּה בְּחִינַת צִלָּתָהּ מְרֻבָּה מֵחֲמָּתָהּ כַּנַּ"ל.
<h2>ז</h2>
וְעַל כֵּן בְּהוֹשַׁעְנָא רַבָּא שֶׁאָז נִגְמָר הַתִּקּוּן אוֹמְרִים אָז כָּל סֵפֶר תְּהִלִּים כִּי זֶה עִקַּר הַתִּקּוּן שֶׁאָנוּ עוֹסְקִים מֵרֹאשׁ־הַשָּׁנָה עַד עַתָּה לְהַמְשִׁיךְ אֲמִירַת תְּהִלִּים בָּעוֹלָם וְלַעֲסֹק בְּהִתְבּוֹדְדוּת וְלַעֲשׂוֹת מֵהַתּוֹרוֹת תְּפִלּוֹת שֶׁכָּל זֶה הוּא בְּחִינַת תְּהִלִּים כַּנַּ"ל.
<h2>ח</h2>
וְזֶה בְּחִינַת הַכַּוָּנוֹת שֶׁל הַחַ"י נַעְנוּעִים עִם הַלּוּלָב וּמִינָיו. כִּי הֵם חַ"י נַעְנוּעִים כְּנֶגֶד חַ"י בִּרְכָאָן דִּצְלוֹתָא וּמְבֹאָר בְּכִתְבֵי הָאֲרִ"י זִכְרוֹנוֹ לִבְרָכָה, שֶׁכַּוָּנַת הַנַּעְנוּעִים הוּא כְּדֵי לְהַמְשִׁיךְ הֶאָרָה מֵהַמֹּחִין שֶׁבָּרֹאשׁ לְתוֹךְ הַשִּׁשָּׁה קְצָווֹת, כְּדֵי שֶׁיִּהְיֶה כֹּחַ לְהַמֹּחִין שֶׁבַּשִּׁשָּׁה קְצָווֹת לְהָאִיר לְתוֹךְ הַמַּלְכוּת. הַיְנוּ כִּי כְּשֶׁעוֹשִׂין מִתּוֹרָה תְּפִלָּה זֶה בְּחִינַת שֶׁמְּאִירִין הַמֹּחִין שֶׁבַּשִּׁשָּׁה קְצָווֹת שֶׁהוּא הַתּוֹרָה לְהַמַּלְכוּת שֶׁהוּא בְּחִינַת הַתְּפִלָּה וְזֶה אֲפִלּוּ כְּשֶׁמִּתְפַּלֵּל סְתָם לְקַיֵּם כָּל מִצְוָה וּמִצְוָה, אַךְ תְּפִלָּה כָּזוֹ אֵינָהּ יְכוֹלָה לִהְיוֹת בִּבְחִינַת רַחֲמִים וְתַחֲנוּנִים כִּי אֵינוֹ יָכוֹל לְהַאֲרִיךְ בָּהּ עֲדַיִן וְלִשְׁפֹּךְ לִבּוֹ כַּמַּיִם נֹכַח פְּנֵי הַשֵּׁם, עַד שֶׁיְּעוֹרֵר רַחֲמָיו יִתְבָּרַךְ בִּשְׁלֵמוּת עַל־יְדֵי־זֶה, עַל כֵּן צָרִיךְ לְהַמְשִׁיךְ הֶאָרָה מִמֹּחִין שֶׁבָּרֹאשׁ, הַיְנוּ מִבְּחִינַת חִדּוּשֵׁי תּוֹרָה שֶׁנִּמְשָׁכִין מִבְּחִינַת אוֹרַיְתָא דְּעַתִּיקָא סְתִימָאָה שֶׁהֵם בְּחִינַת שָׁרְשֵׁי הַתּוֹרָה, וְעַל־יְדֵי־זֶה יוֹדְעִים סְגֻלַּת כָּל מִצְוָה וּמִצְוָה מַה יְּכוֹלִין לִזְכּוֹת עַל יָדָהּ וְאָז עַל־יְדֵי חִדּוּשֵׁי תּוֹרָה כָּאֵלּוּ נִמְשָׁךְ בִּשְׁלֵמוּת זֶה הַדֶּרֶךְ לַעֲשׂוֹת מִתּוֹרוֹת תְּפִלּוֹת וְלִשְׁפֹּךְ לִבּוֹ כַּמַּיִם לִפְנֵי הַשֵּׁם, שֶׁיִּזְכֶּה לְקַיֵּם כָּל מִצְוָה כָּרָאוּי כַּנַּ"ל בַּמֶּה שֶּׁבֵּאַרְנוּ בְּעִנְיַן הַשּׁוֹפָר עַיֵּן שָׁם.
<h2>ט</h2>
וְזוֹ בְּחִינַת הַהַקָּפוֹת שֶׁל שִׂמְחַת תּוֹרָה שֶׁמַּקִּיפִין עִם הַתּוֹרָה וְאוֹמְרִים אָז תְּחִנּוֹת וּבַקָּשׁוֹת, אָנָּא הַשֵּׁם הוֹשִׁיעָה נָּא. לְהוֹרוֹת שֶׁהַתּוֹרָה עֲדַיִן בִּבְחִינַת מַקִּיפִין אֶצְלֵנוּ וְכָל עִסְקֵנוּ לְבַקֵּשׁ וּלְהִתְחַנֵּן מֵהַשֵּׁם יִתְבָּרַךְ לְהַכְנִיס הַמַּקִּיף לִפְנִים, דְּהַיְנוּ שֶׁעוֹשִים מֵהַתּוֹרוֹת תְּפִלּוֹת שֶׁקִּיּוּם הַתּוֹרָה וְהַמִּצְווֹת שֶׁלֹּא זָכִינוּ עֲדַיִן בִּשְׁלֵמוּת וְהוּא בִּבְחִינַת מַקִּיף אֶצְלֵנוּ נִזְכֶּה לְקַיְּמָם בִּשְׁלֵמוּת, וְזֶה כָּל בַּקָּשָׁתֵינוּ אָנָּא הַשֵּׁם הוֹשִׁיעָה נָּא, וְעַל כֵּן שְׂמֵחִים אָז מְאֹד. כִּי כְּשֶׁזּוֹכִין לִתְפִלּוֹת שְׁלֵמוֹת כָּאֵלּוּ שֶׁנַּעֲשִׂים מֵהַתּוֹרוֹת מִשָּׁם עִקַּר הַשִּׂמְחָה כַּמּוּבָן בְּ"לִקּוּטֵי מוֹהֲרַ"ן" חֵלֶק א' סִימָן כ"ב, שֶׁנַּעֲשֶׂה וְנִשְׁמַע שֶׁהֵם בְּחִינַת תּוֹרָה וּתְפִלָּה הֵם עִקַּר הַשִּׂמְחָה בְּחִינַת מַה שֶּׁדָּרְשׁוּ חֲכָמֵינוּ זִכְרוֹנָם לִבְרָכָה, עַל הַכְּתָרִים שֶׁל נַעֲשֶׂה וְנִשְׁמַע שֶׁעָתִיד הַקָּדוֹשׁ־בָּרוּךְ־הוּא לְהַחֲזִירָם לָנוּ, עֲלֵיהֶם נֶאֱמַר: "וְשִׂמְחַת עוֹלָם עַל רֹאשָׁם" (שַׁבָּת פ"ח) וְעִקַּר שְׁלֵמוּת הַשִּׂמְחָה הוּא עַל־יְדֵי הַיִּרְאָה שֶׁהוּא בְּחִינַת תְּפִלָּה בְּחִינַת וְגִילוּ בִּרְעָדָה עַיֵּן שָׁם.
<h2>י</h2>
וְזֶה עִנְיַן נִסּוּךְ הַמַּיִם בֶּחָג כִּי זֶה בְּחִינַת: "וַיִּשְׁאֲבוּ מַיִם וַיִּשְׁפְּכוּ לִפְנֵי ה'" הַנֶּאֱמַר בִּשְׁמוּאֵל. וּפֵרֵשׁ רַשִׁ"י שֶׁשָּׁפְכוּ לִבָּם כַּמַּיִם, הַיְנוּ בְּחִינַת שְׁלֵמוּת הַתְּפִלָּה שֶׁנִּשְׁלַם בְּסֻכּוֹת כַּנַּ"ל. וְזֶה בְּחִינַת שִׂמְחַת בֵּית הַשּׁוֹאֵבָה שֶׁהוּא עַל שֵׁם שֶׁכָּתוּב: "וּשְׁאַבְתֶּם מַיִם בְּשָׂשׂוֹן מִמַּעְיְנֵי הַיְשׁוּעָה" וְתַרְגּוּמוֹ: 'וּתְקַבְּלוּן אוּלְפָן חֲדָת', הַיְנוּ בְּחִינַת הַחִדּוּשֵׁי תּוֹרָה הַנַּ"ל הַנִּמְשָׁכִין מִבְּחִינַת עַתִּיקָא סְתִימָאָה וְהֵם בְּחִינַת מַעְיְנֵי הַיְשׁוּעָה מַמָּשׁ בְּחִינַת נַחַל נוֹבֵעַ מְקוֹר חָכְמָה, כִּי נוֹבְעִים מֵהֶם עֵצוֹת וִישׁוּעוֹת נִפְלָאוֹת בְּלִי גְּבוּל וָקֵץ, שֶׁיְּכוֹלִים לְהוֹשִׁיעַ לַכֹּל אֲפִלּוּ יִהְיֶה מִי שֶׁיִּהְיֶה. וּמֵחִדּוּשֵׁי תּוֹרָה כָּאֵלּוּ כְּשֶׁזּוֹכִים לַעֲשׂוֹת מִתּוֹרוֹת תְּפִלּוֹת עַל־יְדֵי־זֶה זוֹכִין לִשְׁפֹּךְ לִבּוֹ כַּמַּיִם לִפְנֵי הַשֵּׁם, כָּל אֶחָד וְאֶחָד כְּפִי אֲשֶׁר יוֹדֵעַ נִגְעֵי לְבָבוֹ וּמַכְאוֹבָיו אֵיךְ הוּא רָחוֹק מֵהַשֵּׁם יִתְבָּרַךְ וּלְאֵיזֶה מִדּוֹת רָעוֹת וְתַאֲווֹת רָעוֹת וּבִלְבּוּלִים רָעִים נָפַל בַּעֲווֹנוֹתָיו וְכָל מַה שֶּׁעוֹבֵר עָלָיו בְּכָל יוֹם וּבְכָל עֵת, שֶׁהַכֹּל יוּכַל לִמְצֹא בְּתוֹךְ תְּפִלּוֹת אֵלּוּ שֶׁעוֹשֶׂה מֵהַתּוֹרוֹת הָאֵלֶּה הַנַּ"ל וּלְפָרֵשׁ שִׂיחָתוֹ לְפָנָיו יִתְבָּרַךְ בְּרַחֲמִים וְתַחֲנוּנִים עַל כֻּלָּם, כְּבֵן הַמִּתְחַטֵּא לִפְנֵי אָבִיו, שֶׁכָּל זֶה הוּא בְּחִינַת שְׁאִיבַת מַיִם הַנַּ"ל וְזֶה וּשְׁאַבְתֶּם מַיִם בְּשָׂשׂוֹן. כִּי כְּשֶׁזּוֹכִין לְהַמְשִׁיךְ דֶּרֶךְ זֶה בִּשְׁלֵמוּת הוּא בְּוַדַּאי שִׂמְחָה שֶׁאֵין לָהּ קֵץ בְּחִינַת וְגִילוּ בִּרְעָדָה הַנַּ"ל בְּחִינַת וְשִׂמְחַת עוֹלָם כַּנַּ"ל לְעִנְיַן הַשִּׂמְחָה שֶׁל שִׂמְחַת תּוֹרָה וְהַהַקָּפוֹת.
<h2>יא</h2>
וְזֶה (יִרְמְיָה ל"א) "עַד מָתַי תִּתְחַמָּקִין הַבַּת הַשּׁוֹבֵבָה כִּי בָרָא הַשֵּׁם חֲדָשָׁה בָּאָרֶץ נְקֵבָה תְּסוֹבֵב גָּבֶר", וּפֵרֵשׁ רַשִׁ"י הַפָּסוּק לְעִנְיַן תְּשׁוּבָה וְזֶה לְשׁוֹנוֹ: תִּתְחַמָּקִין תִּסָּתְרִי מִמֶּנִּי שֶׁאַתְּ בּוֹשָׁה לָשׁוּב אֵלַי מִפְּנֵי דַרְכֵּךְ, הִנֵּה חֲדָשָׁה נִבְרֵאת בָּאָרֶץ שֶׁהַנְּקֵבָה תַּחֲזֹר אַחַר הַזָּכָר לְבַקְּשׁוֹ שֶׁיִּשָּׂאֶנָהּ לְשׁוֹן אֲסוֹבְבָה בָּעִיר אֲבַקְּשָׁה וְכוּ', עַד כָּאן לְשׁוֹן רַשִׁ"י. וְלִכְאוֹרָה מָה עִנְיָן נְקֵבָה תְּסוֹבֵב גָּבֶר שֶׁהַנְּקֵבָה תַּחֲזֹר אַחַר הַזָּכָר וְכוּ' לְעִנְיַן תְּשׁוּבָה? אַךְ עַל־פִּי הַנַּ"ל מְבֹאָר הֵיטֵב, כִּי אִישׁ וְאִשָּׁה זָכָר וּנְקֵבָה שָׁרְשָׁם לְמַעְלָה בְּמָקוֹם גָּבוֹהַּ מְאֹד שֶׁכָּל הַיִּחוּדִים הָעֶלְיוֹנִים תְּלוּיִים בָּהֶם כַּמּוּבָן בְּכָל סִפְרֵי הַזֹּהַר הַקָּדוֹשׁ וְכִתְבֵי הָאֲרִ"י זִכְרוֹנוֹ לִבְרָכָה. וְהֵם בְּחִינַת הַקָּדוֹשׁ־בָּרוּךְ־הוּא וּכְנֶסֶת־ יִשְׂרָאֵל וְהֵם בְּחִינַת תּוֹרָה שֶׁבִּכְתָב וְתוֹרָה שֶׁבְּעַל־פֶּה שֶׁהֵם בְּחִינַת תּוֹרָה וּתְפִלָּה כִּי תְּפִלָּה הוּא בְּחִינַת תּוֹרָה שֶׁבְּעַל־פֶּה כִּי עִקַּר שְׁלֵמוּת הַתְּפִלָּה הוּא כְּשֶׁעוֹשֶׂה מֵהַתּוֹרָה תְּפִלָּה וְזֶה אִי אֶפְשָׁר כִּי אִם עַל־יְדֵי בְּחִינַת תּוֹרָה שֶׁבְּעַל־פֶּה שֶׁהִיא בְּחִינַת כְּלָלִיּוּת כָּל הַחִדּוּשִׁין דְּאוֹרַיְתָא שֶׁכֻּלָּם נִמְשָׁכִים מִבְּחִינַת רוּחוֹ שֶׁל מָשִׁיחַ שֶׁיִּזְכֶּה לְהִתְחַדְּשׁוּת הַתּוֹרָה בְּתַכְלִית הַשְּׁלֵמוּת שֶׁהוּא בְּחִינַת אוֹרַיְתָא דְּעַתִּיקָא סְתִימָאָה, וְעַל־יְדֵי חִדּוּשִׁים אֵלּוּ יִהְיֶה נִמְשָׁךְ זֶה הַדֶּרֶךְ בִּשְׁלֵמוּת בָּעוֹלָם לַעֲשׂוֹת מֵהַתּוֹרוֹת תְּפִלּוֹת כַּנַּ"ל.
וְאָז לֹא נִתְבַּיֵּשׁ לָשׁוּב לְהַשֵּׁם יִתְבָּרַךְ אֲפִלּוּ אִם עָשִׂינוּ מַה שֶּׁעָשִׂינוּ וַאֲפִלּוּ אִם אֲנַחְנוּ עַכְשָׁו כְּמוֹ שֶׁאָנוּ יוֹדְעִים בְּעַצְמֵנוּ כָּל אֶחָד וְאֶחָד, אַף־עַל־פִּי־כֵן עַל־פִּי הַדֶּרֶךְ הַזֶּה לַעֲשׂוֹת מֵהַתּוֹרוֹת תְּפִלּוֹת הַנִּמְשָׁךְ עַתָּה מִבְּחִינַת הִתְנוֹצְצוּת מָשִׁיחַ שֶׁמִּתְנוֹצֵץ לָבוֹא בִּמְהֵרָה בְּיָמֵינוּ, כִּי בְּוַדַּאי לֹא יִתְמַהְמַהּ עוֹד חַס וְשָׁלוֹם, כְּמוֹ שֶׁהִתְמַהְמַהּ עַד הֵנָּה.עַל־פִּי דֶּרֶךְ זֶה אָנוּ יְכוֹלִין כֻּלָּנוּ אֵיךְ שֶׁהוּא לָשׁוּב לְהַשֵּׁם יִתְבָּרַךְ מֵאַחַר שֶׁכָּל תְּשׁוּבָתֵנוּ וְתִקְוָתֵנוּ וְתוֹחַלְתֵּנוּ לְהַשֵּׁם יִתְבָּרַךְ הוּא רַק עַל־יְדֵי תְּפִלָּה שֶׁאָנוּ מְצַפִּים וּמְבַקְּשִׁים וּמִתְחַנְּנִים מֵהַשֵּׁם יִתְבָּרַךְ שֶׁיָּשִׁיב אוֹתָנוּ אֵלָיו וְיַעְזְרֵנוּ וְיוֹשִׁיעֵנוּ בִּגְבוּרָתוֹ הַגְּדוֹלָה וּבַחֲסָדָיו הַנִּפְלָאִים לְקַיֵּם אֶת כָּל הַתּוֹרָה מֵעַתָּה. עַל כֵּן בְּוַדַּאי עַתָּה אֵין לָנוּ לִפֹּל בְּדַעְתֵּנוּ מִלְּהִתְפַּלֵּל לָשׁוּב לְהַשֵּׁם יִתְבָּרַךְ מֵחֲמַת שֶׁמַּעֲשֵׂינוּ אֵינָם כְּהֹגֶן, כִּי הֲלֹא אַדְּרַבָּא זֶהוּ בְּעַצְמוֹ בַּקָּשָׁתֵינוּ מֵהַשֵּׁם יִתְבָּרַךְ שֶׁהוּא יַעְזְרֵנוּ לְתַקֵּן מַעֲשֵׂינוּ וּבָזֶה אָנוּ יְכוֹלִים לַעֲסֹק תָּמִיד, עַד שֶׁיְּרַחֵם עָלֵינוּ מִן הַשָּׁמַיִם לְמַלְּאוֹת בַּקָּשָׁתֵינוּ. וּבֶאֱמֶת מִי שֶׁהוּא חָזָק בַּדֶּרֶךְ הַזֶּה לְהַרְבּוֹת בְּהִתְבּוֹדְדוּת וְלַעֲשׂוֹת מֵהַתּוֹרוֹת תְּפִלּוֹת וּלְהַרְבּוֹת בִּתְפִלּוֹת כָּאֵלּוּ תָּמִיד סוֹף כָּל סוֹף בְּוַדַּאי יָשׁוּב לְהַשֵּׁם יִתְבָּרַךְ כַּאֲשֶׁר הֵבַנְתִּי מִפִּי אֲדוֹנֵנוּ מוֹרֵנוּ וְרַבֵּנוּ הַקָּדוֹשׁ.
וְזֶה שֶׁצּוֹעֵק הַנָּבִיא: "עַד מָתַי תִּתְחַמָּקִין הַבַּת הַשּׁוֹבֵבָה", הַיְנוּ שֶׁהַנָּבִיא קוֹרֵא תִּגָּר וְצוֹעֵק וְקוֹרֵא בְּקוֹל גָּדוֹל אָיֹם וְנוֹרָא עַל מַה שֶּׁאָנוּ נוֹפְלִין בְּדַעְתֵּנוּ בְּכָל פַּעַם מִלָּשׁוּב מֵחֲמַת רִבּוּי מַעֲשֵׂנוּ הָרָעִים, שֶׁהָיִינוּ שׁוֹנִים בְּאִוַּלְתֵּנוּ פְּעָמִים אֵין מִסְפָּר כַּיָּדוּעַ, שֶׁרֹב הַמִּתְרַחֲקִים מֵהַשֵּׁם יִתְבָּרַךְ שֶׁהוּא מֵחֲמַת נְפִילוֹת הָאֵלֶּה מֵאַחַר שֶׁרוֹאִים שֶׁזֶּה כַּמָּה שֶׁחֲפֵצִים לָשׁוּב וּבְכָל פַּעַם נוֹפְלִים יוֹתֵר, וְהַבַּעַל דָּבָר מִתְגָּרֶה וּמִתְגַּבֵּר עֲלֵיהֶם יוֹתֵר וְיוֹתֵר, וּמֵחֲמַת זֶה נִתְרַשְּׁלוּ יְדֵיהֶם מִלָּשׁוּב עוֹד כְּאִלּוּ אָפַס תִּקְוָה חַס וְשָׁלוֹם, וְעַל זֶה צוֹעֵק הַנָּבִיא: "עַד מָתַי תִּתְחַמָּקִין עַד מָתַי תִּסָּתְרִי מִמֶּנּוּ שֶׁאַתְּ בּוֹשָׁה לָשׁוּב אֵלַי מִפְּנֵי דַּרְכֵּךְ, הִנֵּה חֲדָשָׁה נִבְרֵאת בָּאָרֶץ, שֶׁהַנְּקֵבָה תַּחֲזֹר אַחַר הַזְּכָרִים", הַיְנוּ שֶׁהַנְּקֵבָה הָאִשָּׁה יִרְאַת הַשֵּׁם שֶׁהוּא בְּחִינַת הַתְּפִלָּה רוֹדֶפֶת אַחַר הַתּוֹרָה שֶׁזֶּה הִיא רַק כְּשֶׁעוֹשִׂין מֵהַתּוֹרוֹת תְּפִלּוֹת כִּי מַה שֶּׁעַכְשָׁו דַּרְכּוֹ שֶׁל אִישׁ לַחֲזֹר אַחַר אִשָּׁה זֶהוּ מֵחֲמַת קַטְנוּתָהּ בְּמַעֲלָה, כִּי עַכְשָׁו הַתְּפִלָּה בְּקַטְנוּת וְרֹב הַתְּפִלּוֹת הֵם צָרְכֵי הַגּוּף וְאָז אֵין לְהַתְּפִלָּה פִּתְחוֹן פֶּה לִרְדֹּף אַחַר הַתּוֹרָה וְלִתְבֹּעַ אוֹתָהּ, כִּי הַתְּפִלָּה שֶׁהוּא לְצָרְכֵי הַגּוּף אֵין לָהּ שְׁלֵמוּת כִּי אִם עַל־יְדֵי הַתּוֹרָה וְכוּ' כַּנַּ"ל בִּתְחִלַּת הַדְּרוּשׁ, וְעַל כֵּן בְּוַדַּאי אֵין זֶה דֶּרֶךְ הַטּוֹב וְהָאֱמֶת לוֹמַר אֶלְמַד תּוֹרָה כְּדֵי שֶׁאוּכַל לְהִתְפַּלֵּל עַל צָרְכֵי הַגּוּף, כִּי זֶה הוּא בְּחִינַת 'אַל תַּעֲשֵׂם קַרְדֹּם לַחֲתֹךְ בָּהֶם', כִּי עִקַּר כַּוָּנָתוֹ עַל צָרְכֵי הַגּוּף רַק מֵחֲמַת שֶׁמִּתְבַּיֵּשׁ לִשְׁאֹל עַל צְרָכָיו, עַל כֵּן הוּא לוֹמֵד כְּדֵי שֶׁיִּשְׁאַל צְרָכָיו. וְזֶה בְּוַדַּאי מְגֻנֶּה מְאֹד עַל כֵּן אֵין נָאֶה בִּתְפִלָּה כָּזוֹ שֶׁהַתְּפִלָּה תְּבַקֵּשׁ אֶת הַתּוֹרָה כַּנַּ"ל.
אֲבָל הַתְּפִלָּה שֶׁעוֹשִׂין מִתּוֹרוֹת שֶׁהוּא לְקַיֵּם אֶת הַתּוֹרָה, אָז הַתְּפִלָּה נִבְנֵית בִּשְׁלֵמוּת גָּדוֹל וְאָז בְּוַדַּאי אֵינָהּ מִתְבַּיֶּשֶׁת הַתְּפִלָּה בְּחִינַת אִשָּׁה לִרְדֹּף אַחַר בַּעְלָהּ, שֶׁהוּא הַתּוֹרָה בִּבְחִינַת: "נְקֵבָה תְּסוֹבֵב גָּבֶר" בְּחִינַת: "הֶחֱזִיקוּ שֶׁבַע נָשִׁים בְּאִישׁ אֶחָד" וְכוּ'. כִּי תְּפִלָּה שְׁלֵמָה כָּזֹאת בְּוַדַּאי תּוּכַל לִרְדֹּף אַחַר הַתּוֹרָה וּלְבַקֵּשׁ אוֹתָהּ לְמַד וַעֲסֹק בַּתּוֹרָה בִּשְׁבִילוֹ כְּדֵי שֶׁאוּכַל לַעֲשׂוֹת מִתּוֹרוֹת תְּפִלּוֹת אֵלּוּ, כִּי כָּל כַּוָּנָתִי לַעֲשׂוֹת רְצוֹן בּוֹרְאִי, וְעַל־יְדֵי דֶּרֶךְ זֶה אֵין לְךָ לְהִתְבַּיֵּשׁ לָשׁוּב אֵלַי תָּמִיד יִהְיֶה אֵיךְ שֶׁיִּהְיֶה כִּי רַחֲמַי לֹא כָּלִים וּבְכָל פַּעַם תּוּכַל לָבוֹא בִּתְפִלָּה וְתַחֲנוּנִים לְבַקְּשֵׁנִי שֶׁאֲקָרֶבְךָ מֵעַתָּה וּבְוַדַּאי יוֹעִילוּ דְּבָרֶיךָ סוֹף כָּל סוֹף, כִּי דֶּרֶךְ זֶה נִמְשָׁךְ מִבְּחִינַת גְּאֻלָּה הָאַחֲרוֹנָה שֶׁאֵין לָהּ הֶפְסֵק שֶׁהוּא בְּחִינַת מַעְיְנֵי הַיְשׁוּעָה שֶׁאֵינוֹ נִפְסָק לְעוֹלָם כַּנַּ"ל, כִּי הוּא דֶּרֶךְ שֶׁדָּרְכוּ בּוֹ אֲבוֹתֵינוּ מֵעוֹלָם אַבְרָהָם יִצְחָק וְיַעֲקֹב מֹשֶׁה אַהֲרֹן יוֹסֵף דָּוִד וְכָל הַצַּדִּיקִים הַקַּדְמוֹנִים שֶׁעָסְקוּ בִּתְפִלָּה וְהִתְבּוֹדְדוּת הַרְבֵּה לְהִתְקָרֵב לְהַשֵּׁם יִתְבָּרַךְ, אַךְ בַּתְּחִלָּה לֹא הָיוּ יְכוֹלִים עֲדַיִן לִזְכּוֹת לָזֶה בִּשְׁלֵמוּת לַעֲשׂוֹת מִתּוֹרָה תְּפִלָּה, מֵחֲמַת שֶׁעֲדַיִן לֹא הָיָה תּוֹרָה בָּעוֹלָם וְהֻכְרְחוּ לַעֲסֹק בִּתְפִלָּה הַרְבֵּה כָּל הָאָבוֹת עַד מֹשֶׁה, שֶׁזָּכָה בְּרִבּוּי תְּפִלּוֹתָיו בְּחִינַת "תְּפִלָּה לְמֹשֶׁה" לְהַמְשִׁיךְ תּוֹרָה.:
אֲבָל עֲדַיִן לֹא הִגִּיעָה הָעֵת לַחֲזֹר וּלְהַכְנִיס הַתּוֹרָה לְתוֹךְ הַתְּפִלָּה וְלִכְבֹּשׁ דֶּרֶךְ זֶה בָּעוֹלָם לַעֲשׂוֹת מֵהַתּוֹרוֹת תְּפִלּוֹת, וְעַל כֵּן הֲוָה מָה דַּהֲוָה שֶׁקִּלְקְלוּ הָעֵרֶב-רַב וְהֶחֱטִיאוּ גַּם אֶת יִשְׂרָאֵל וְכוּ', עַד שֶׁבָּא דָּוִד הַמֶּלֶךְ, עָלָיו הַשָּׁלוֹם, שֶׁהוּא מַשְׁלִים אֶת הַשִּׁבְעָה רוֹעִים וְהוּא הָיָה שֹׁרֶשׁ נִשְׁמַת מָשִׁיחַ וְהוּא הִתְחִיל לְעוֹרֵר זֶה הַדֶּרֶךְ לַעֲשׂוֹת מֵהַתּוֹרוֹת תְּפִלּוֹת שֶׁזֶּהוּ בְּחִינַת תְּהִלִּים וְכוּ' כַּנַּ"ל, אֲבָל הָעִקַּר הַגְּמָר יִהְיֶה בִּימֵי מָשִׁיחַ שֶׁאָז יִתְחַדֵּשׁ הַדֶּרֶךְ הַזֶּה לְגַמְרֵי וְעַל־יְדֵי הַדֶּרֶךְ הַזֶּה לֹא נֵבוֹשׁ וְלֹא נִכָּלֵם לְעוֹלָם, כִּי אֵיךְ שֶׁהוּא נָשׁוּב לְהַשֵּׁם יִתְבָּרַךְ כַּנַּ"ל. וְזֶה בְּחִינַת: "תַּחַת אַהֲבָתִי יִשְׂטְנוּנִי וַאֲנִי תְפִלָּה", הַיְנוּ אַהֲבָה זֶה בְּחִינַת הַתּוֹרָה בְּחִינַת תּוֹרַת חֶסֶד. וּכְמוֹ שֶׁכָּתַב אֲדוֹנֵנוּ מוֹרֵנוּ וְרַבֵּנוּ זִכְרוֹנוֹ לִבְרָכָה, בְּ"לִקּוּטֵי מוֹהֲרַ"ן" חֵלֶק א' סִימָן ל"ג עַל פָּסוּק: "יוֹמָם יְצַוֶּה ה' חַסְדּוֹ", שֶׁכָּל מִצְווֹת הַתּוֹרָה הֵם בְּחִינַת אַהֲבָה וָחֶסֶד וְכוּ' עַיֵּן שָׁם, וְזֶהוּ תַּחַת אַהֲבָתִי שֶׁכָּל מַה שֶּׁאֲנִי זוֹכֶה לִבְחִינַת אַהֲבָה בְּחִינַת מִצְווֹת הַתּוֹרָה, כָּל מַה שֶּׁאֲנִי רוֹצֶה לְהַתְחִיל לַעֲסֹק בְּאֵיזֶה תּוֹרָה וּמִצְוָה שֶׁהֵם בְּחִינַת אַהֲבָה - יִשְׂטְנוּנִי, שֶׁהֵם מִתְגָּרִים וּמַשְׂטִינִים בִּי וְרוֹצִים לְהַפִּיל אוֹתִי חַס וְשָׁלוֹם, וַאֲנִי אֵינִי יוֹדֵעַ מַה לַּעֲשׂוֹת כְּנֶגֶד הִתְגָּרוּת כָּזֹאת. עַל כֵּן "וַאֲנִי תְּפִלָּה", הַיְנוּ כָּל עִסְקִי שֶׁאֲנִי עוֹשֶׂה מֵהַתּוֹרָה שֶׁהוּא בְּחִינַת אַהֲבָה אֲנִי עוֹשֶׂה מִמֶּנָּה תְּפִלָּה וְעַל־יְדֵי־זֶה אֲנִי מְצַפֶּה לִישׁוּעָה עֲדַיִן שֶׁאֶזְכֶּה לָשׁוּב לְהַשֵּׁם יִתְבָּרַךְ בֶּאֱמֶת.
וְעַתָּה תִּרְאֶה נִפְלָאוֹת מַה שֶּׁמּוּבָא בַּזֹּהַר הַקָּדוֹשׁ שֶׁבְּסֻכּוֹת הוּא בְּחִינַת נְקֵבָה תְּסוֹבֵב גָּבֶר בְּחִינַת: "וְהֶחֱזִיקוּ שֶׁבַע נָשִׁים בְּאִישׁ אֶחָד" עַיֵּן שָׁם, וְזֶה הוּא עִנְיַן הַהַקָּפוֹת עִם הַלּוּלָב סְבִיב הַסֵּפֶר תּוֹרָה, וְאוֹמְרִים תְּפִלּוֹת וְהוֹשַׁעְנוֹת סְבִיב הַתּוֹרָה בִּבְחִינַת: "נְקֵבָה תְּסוֹבֵב גָּבֶר" הַנַּ"ל, הַיְנוּ שֶׁאָנוּ מַמְשִׁיכִין הַתּוֹרָה לְתוֹךְ הַתְּפִלָּה לַעֲשׂוֹת מֵהַתּוֹרוֹת תְּפִלּוֹת, כִּי אָז בְּסֻכּוֹת, עוֹלָה הַתְּפִלָּה עַל־יְדֵי שֶׁעוֹסְקִין אָז לְהַמְשִׁיךְ הַדֶּרֶךְ לַעֲשׂוֹת מִתּוֹרוֹת תְּפִלּוֹת, שֶׁזֶּה הוּא בְּחִינַת: "נְקֵבָה תְּסוֹבֵב גָּבֶר", בְּחִינַת: "וְהֶחֱזִיקוּ שֶׁבַע נָשִׁים בְּאִישׁ אֶחָד" כַּנַּ"ל. וְזֶהוּ: "וְהֶחֱזִיקוּ שֶׁבַע נָשִׁים" בְּחִינַת תְּפִלָּה שֶׁהוּא בְּחִינַת 'אִשָּׁה יִרְאַת ה'' בְּחִינַת: "שֶׁבַע בַּיּוֹם הִלַּלְתִּיךָ" וְכוּ', וְזֶהוּ שֶׁמְּסַיֵּם הַכָּתוּב: "לַחְמֵנוּ נֹאכַל וְשִׂמְלוֹתֵינוּ נִלְבַּשׁ", כִּי הַלֶּחֶם וְהַשִּׂמְלָה שֶׁהוּא הַפַּרְנָסָה הַנִּמְשָׁךְ עַל־יְדֵי תְּפִלּוֹת פְּשׁוּטוֹת שֶׁל צָרְכֵי הַגּוּף עִקַּר הַפַּרְנָסָה נִמְשָׁךְ מֵהַתּוֹרָה, כִּי תְּפִלָּה כָּזֹאת אֵין לָהּ שׁוּם כֹּחַ לְהַשְׁפִּיעַ כִּי אִם מַה שֶּׁמְּקַבֶּלֶת מֵהַתּוֹרָה שֶׁמִּשָּׁם כָּל הַהַשְׁפָּעוֹת וְכוּ', אֲבָל תְּפִלָּה שֶׁעוֹשִׂין מֵהַתּוֹרָה זֹאת הַתְּפִלָּה הִיא בְּעַצְמָהּ תּוֹרָה וְאֶצְלָהּ כָּל הַהַשְׁפָּעוֹת, מֵאַחַר שֶׁכָּל עִסְקָהּ לְקַיֵּם אֶת הַתּוֹרָה שֶׁמִּשָּׁם כָּל הַהַשְׁפָּעוֹת וְזֶה לַחְמֵנוּ דַּיְקָא נֹאכַל וְשִׂמְלוֹתֵינוּ נִלְבַּשׁ וְזֶה "רַק יִקָּרֵא שִׁמְךָ עָלֵינוּ אֱסֹף אֶת חֶרְפָּתֵנוּ", דְּהַיְנוּ לְהַעֲלוֹת הַתְּפִלָּה מֵחֲרָפוֹת וּבִזְיוֹנוֹת מִזִּילוּתָא דְּגָלוּתָא מִבְּחִינַת "כְּרֻם זֻלֻּת" וְכוּ' 'אֵלּוּ דְּבָרִים' וְכוּ'. וּתְפִלָּה כָּזֹאת הִיא בְּחִינַת: "אֵשֶׁת חַיִל עֲטֶרֶת בַּעְלָהּ". בְּחִינַת: "רַבּוֹת בָּנוֹת עָשׂוּ חָיִל וְאַתְּ עָלִיתָ עַל כֻּלָּנָה" בְּחִינַת: "בָּטַח בָּהּ לֵב בַּעְלָהּ". כִּי יֵשׁ אִשָּׁה שֶׁבַּעְלָהּ צָרִיךְ לְפַרְנְסָהּ לְהָבִיא לָהּ כָּל צָרְכֵי הַפַּרְנָסָה וְהִיא רַק מְתַקֶּנֶת הַמַּאֲכָל בְּבִשּׁוּל וַאֲפִיָּה וְכוּ', וְזֶה הַתְּפִלָּה הַפְּשׁוּטָה שֶׁל צָרְכֵי הַגּוּף שֶׁכָּל הַשֶּׁפַע שֶׁל הַתְּפִלָּהּ מֵבִיא לָהּ בַּעְלָהּ שֶׁהוּא הַתּוֹרָה רַק שֶׁעִקַּר גְּמַר בִּשּׁוּל הַשֶּׁפַע צָרִיךְ שֶׁיִּהְיֶה עַל־יְדֵי הַתְּפִלָּה כְּדֵי שֶׁתּוּכַל לֵירֵד לְהָעוֹלָם לְפַרְנֵס אֶת הָעוֹלָם. אֲבָל יֵשׁ אֵשֶׁת חַיִל שֶׁכָּל עֲשִׁירוּת שֶׁל בַּעְלָהּ וְחִיּוּתוֹ מִמֶּנָּה בְּחִינַת: "בָּטַח בָּהּ לֵב בַּעְלָהּ" וְזֶה בְּחִינַת הַתְּפִלּוֹת שֶׁעוֹשִים מֵהַתּוֹרוֹת לְקַיֵּם אֶת הַתּוֹרָה, שֶׁכָּל חִיּוּת הַתּוֹרָה שֶׁהוּא קִיּוּם הַתּוֹרָה הוּא עַל יָדָהּ, דְּהַיְנוּ עַל־יְדֵי הַתְּפִלָּה וְכַנַּ"ל.
וְזֶהוּ שֶׁנִּסְמַךְ שָׁם בְּיִרְמְיָה אַחַר פָּסוּק "עַד מָתַי תִּתְחַמָּקִין" וְכוּ' "הִנֵּה יָמִים בָּאִים נְאֻם ה' וְזָרַעְתִּי אֶת בֵּית יִשְׂרָאֵל וְכוּ' זֶרַע אָדָם וְזֶרַע בְּהֵמָה" וּפֵרֵשׁ רַשִׁ"י: 'הַטּוֹבִים וְהַסְּכָלִים שֶׁבָּהֶם אֲנִי אֶזְרָעֵם כֻּלָּם לִהְיוֹת זֶרַע שֶׁלִּי'. "זֶרַע אָדָם וְזֶרַע בְּהֵמָה" תִּרְגֵּם יוֹנָתָן: אֲקִמִינוּן כִּבְנֵי אֱנָשָׁא וְאַצְלְחִינוּן כִּבְעִירָא, שֶׁאֵין עֲוֹנוֹתֶיהָ נִפְקָדִין עָלֶיהָ, הַיְנוּ אָדָם זֶה בְּחִינַת תּוֹרָה בְּחִינַת: "זֹאת הַתּוֹרָה אָדָם" בְּחִינַת שֵׁם מ"ה הַקָּדוֹשׁ, בְּהֵמָה זֶה בְּחִינַת תְּפִלָּה כִּי בְּהֵמָה בְּגִימַטְרִיָּא שֵׁם ב"ן הַקָּדוֹשׁ שֶׁהוּא בְּחִינַת מַלְכוּת כַּמּוּבָא, כִּי עִקַּר הַתְּפִלָּה שֶׁיָּשִׂים עַצְמוֹ כִּבְהֵמָה כְּמוֹ שֶׁאֵין בּוֹ שׁוּם דַּעַת לָשִׁית עֵצוֹת לְנַפְשׁוֹ, רַק יְבַקֵּשׁ רַחֲמִים וְתַחֲנוּנִים בִּבְחִינַת: "כְּאַיָּל תַּעֲרֹג עַל אֲפִיקֵי מָיִם" וּכְמוֹ שֶׁכָּתוּב: "גַּם בַּהֲמוֹת שָׂדֶה תַּעֲרוֹג אֵלֶיךָ", בְּחִינַת: "כְּסוּס עָגוּר כֵּן אֲצַפְצֵף אֶהְגֶּה כַּיּוֹנָה", וְעַל־יְדֵי בְּחִינָה זֹאת שֶׁיִּזְרַע אֶת יִשְׂרָאֵל זֶרַע אָדָם וְזֶרַע בְּהֵמָה יַחַד, הַיְנוּ שֶׁיַּעֲשׂוּ מִתּוֹרוֹת תְּפִלּוֹת, עַל־יְדֵי־זֶה זוֹכִין לְהַמְשִׁיךְ יְשׁוּעָה לְכֻלָּם אֲפִלּוּ לְאוֹתָם שֶׁהֵם בְּחִינַת בְּהֵמוֹת מַמָּשׁ עַל־יְדֵי מַעֲשֵׂיהֶם, כִּי עַל־יְדֵי דֶּרֶךְ זֶה יִזְכּוּ גַּם הֵם לִתְשׁוּבָה וְלִסְלִיחַת עֲווֹנוֹת בְּחִינַת: "אֲקִמִינוּן כִּבְנֵי אֱנָשָׁא וְאַצְלְחִינוּן כִּבְעִירָא שֶׁאֵין עֲווֹנוֹתֶיהָ נִפְקָדִין עָלֶיהָ", כִּי עַל־יְדֵי־זֶה עִקַּר הַתְּשׁוּבָה וּסְלִיחַת עֲווֹנוֹת כִּי הוּא בְּחִינַת שְׁלֹשׁ־עֶשְׂרֵה מִדּוֹת שֶׁל רַחֲמִים, שֶׁעַל־יְדֵי־זֶה עִקַּר הַסְּלִיחָה וְהַתִּקּוּן וְכַנַּ"ל וְזֶה שֶׁנִּסְמַךְ שָׁם: "הִנֵּה יָמִים בָּאִים וְכָרַתִּי אֶת בֵּית יִשְׂרָאֵל" וְכוּ' הַיְנוּ כַּנַּ"ל, כִּי עַל־יְדֵי דֶּרֶךְ זֶה נִזְכֶּה לְקַיֵּם אֶת הַתּוֹרָה בְּחִינַת: "וְנָתַתִּי אֶת תּוֹרָתִי בְּקִרְבָּם וְעַל לִבָּם אֶכְתְּבֶנָּה". לֵב זֶה בְּחִינַת תְּפִלָּה כִּי עֲבוֹדָה שֶׁבַּלֵּב זוֹ תְּפִלָּה, הַיְנוּ שֶׁתִּהְיֶה נִכְתֶּבֶת הַתּוֹרָה בְּתוֹךְ הַלֵּב עַל־יְדֵי שֶׁיִּכְתְּבוּ מֵהַתּוֹרוֹת תְּפִלּוֹת שֶׁהֵם בְּחִינַת לֵב, וְעַל־יְדֵי־זֶה נָשׁוּב אֵלָיו יִתְבָּרַךְ בֶּאֱמֶת וִיקָרֵב אוֹתָנוּ בְּרַחֲמָיו בְּחִינַת: "וְהָיִיתִי לָהֶם לֵאלֹהִים וְהֵמָּה יִהְיוּ לִי לְעָם".
<h2>יב</h2>
וְזֶה בְּחִינַת יַעֲקֹב וְלֵאָה וְרָחֵל. רָחֵל זֶה בְּחִינַת תּוֹרָה שֶׁבְּעַל־פֶּה שֶׁהִיא כְּרָחֵל לִפְנֵי גּוֹזְזֶיהָ, שֶׁהַכֹּל גּוֹזְזִים וּפוֹסְקִים מִמֶּנָּה הֲלָכוֹת (כְּמוֹ שֶׁמְּבֹאָר בְּ"לִקּוּטֵי מוֹהֲרַ"ן" חֵלֶק א' סִימָן י"ב). לֵאָה זֶה בְּחִינַת תְּפִלָּה בְּחִינַת: "וְעֵינֵי לֵאָה רַכּוֹת", שֶׁהָיְתָה בּוֹכָה שֶׁלֹּא תִּפֹּל בְּחֶלְקוֹ שֶׁל עֵשָׂו בִּבְחִינַת: "בִּבְכִי יָבֹאוּ וּבְתַחֲנוּנִים אוֹבִילֵם". יַעֲקֹב זֶה בְּחִינַת כְּלָלִיּוּת הַתּוֹרָה בְּחִינַת: "תּוֹרָה צִוָּה לָנוּ מֹשֶׁה מוֹרָשָׁה קְהִלַּת יַעֲקֹב", הַיְנוּ בְּחִינַת תּוֹרָה שֶׁבִּכְתָב. כִּי תּוֹרָה שֶׁבִּכְתָב וְתוֹרָה שֶׁבְּעַל־פֶּה הֵם בְּחִינַת אִישׁ וְאִשָּׁה בְּחִינַת יַעֲקֹב וְרָחֵל כַּיָּדוּעַ.
וּכְבָר בֵּאַרְנוּ שֶׁעִקַּר הַתְּפִלָּה שֶׁעוֹשִים מִתּוֹרָה הוּא עַל־יְדֵי תּוֹרָה שֶׁבְּעַל־פֶּה שֶׁהִיא בְּחִינַת חִדּוּשִׁין דְּאוֹרַיְתָא הַנִּמְשָׁכִים מִשְּׁלֹשׁ־עֶשְׂרֵה מִדּוֹת וְכוּ', שֶׁעַל־יְדֵי־זֶה דַּיְקָא יוֹדְעִים לַעֲשׂוֹת מֵהַתּוֹרוֹת תְּפִלּוֹת. וְעַל כֵּן לֵאָה וְרָחֵל כַּחֲדָא חֲשִׁיבֵי כַּמּוּבָא בַּזֹּהַר הַקָּדוֹשׁ וּבְכִתְבֵי הָאֲרִ"י זִכְרוֹנוֹ לִבְרָכָה. וְיַעֲקֹב שֶׁהוּא יְסוֹד הַתּוֹרָה הָיָה כָּל עֲבוֹדָתוֹ בְּרָחֵל שֶׁהִיא בְּחִינַת תּוֹרָה שֶׁבְּעַל־פֶּה, כִּי אֵין שְׁלֵמוּת לַתּוֹרָה שֶׁבִּכְתָב בְּלֹא תּוֹרָה שֶׁבְּעַל־פֶּה. וְאִי אֶפְשָׁר לְהוֹלִיד שָׁם עֲבוֹדָה וּמִצְווֹת וּמַעֲשִׂים טוֹבִים מִתּוֹרָה שֶׁבִּכְתָב כִּי אִם עַל־יְדֵי תּוֹרָה שֶׁבְּעַל־פֶּה, כִּי מִתּוֹרָה שֶׁבִּכְתָב בְּעַצְמָהּ אֵין יוֹדְעִים שׁוּם מִצְוָה בִּשְׁלֵמוּת כַּמְבֹאָר כָּל זֶה בְּמָקוֹם אַחֵר. וְעַל כֵּן הָיָה כָּל עֲבוֹדָתוֹ שֶׁל יַעֲקֹב בְּרָחֵל.
אֲבָל בֶּאֱמֶת אִי אֶפְשָׁר לִזְכּוֹת לְקַיֵּם הַתּוֹרָה וְהַמִּצְווֹת בִּשְׁלֵמוּת שֶׁהֵם בְּחִינַת 'יַעֲקֹב וְרָחֵל', כִּי אִם עַל־יְדֵי תְּפִלָּה וְתַחֲנוּנִים וְכַנַּ"ל שֶׁהֵם בְּחִינַת 'לֵאָה' כַּנַּ"ל. וּמֵחֲמַת שֶׁתּוֹרָה וּתְפִלָּה הֵם תְּלוּיִים זֶה בָּזֶה שֶׁאִי אֶפְשָׁר לִזְכּוֹת לְתוֹרָה כִּי אִם עַל־יְדֵי תְּפִלָּה וְאִי אֶפְשָׁר לִזְכּוֹת לִתְפִלָּה כִּי אִם עַל־יְדֵי תּוֹרָה, כִּי צְרִיכִין לִלְמֹד תּוֹרָה כְּדֵי לֵידַע עַל מַה לְּהִתְפַּלֵּל, אֲבָל גַּם לִזְכּוֹת לִלְמֹד תּוֹרָה צְרִיכִין תְּפִלָּה. וּכְמוֹ שֶׁאָנוּ מִתְפַּלְּלִין בְּכָל יוֹם "וְהָאֵר עֵינֵינוּ בְּתוֹרָתֶךָ וְתֵן בְּלִבֵּנוּ בִּינָה וְכוּ' לִלְמֹד וּלְלַמֵּד" וְכוּ' וּמֵחֲמַת זֶה אֵין יוֹדְעִים מֵהֵיכָן הַהַתְחָלָה.
וְעַל כֵּן אֲפִלּוּ יַעֲקֹב אָבִינוּ, עָלָיו הַשָּׁלוֹם, לֹא הָיָה יָכוֹל לַעֲמֹד עַל הַדָּבָר וְסָבַר שֶׁהֶכְרֵחַ לְהִדָּבֵק תְּחִלָּה בְּרָחֵל שֶׁהִיא בְּחִינַת תּוֹרָה שֶׁבְּעַל־פֶּה, כִּי לִכְאוֹרָה נִרְאֶה כָּךְ שֶׁצְּרִיכִין לְהַתְחִיל מֵעֵסֶק הַתּוֹרָה וְכַנַּ"ל. וְגַם כִּי רָחֵל הִיא בְּחִינַת עָלְמָא דְּאִתְגַּלְיָא כַּמּוּבָא הַיְנוּ כִּי הַכֹּל רוֹאִין מַעֲלַת חִדּוּשִׁין דְּאוֹרַיְתָא הַנִּמְשָׁכִין מִתּוֹרָה שֶׁבְּעַל־פֶּה וַחֲבִיבִין בְּעֵינֵי כֹּל מֵחֲמַת שֶׁיֵּשׁ בָּהֶם חָכְמָה וְשֵׂכֶל גָּדוֹל הַנִּגְלֶה לְעֵין כֹּל וְהַחָכְמָה חֲשׁוּבָה בְּעֵינֵי הַכֹּל, אֲבָל לֵאָה הִיא בְּחִינַת עָלְמָא דְּאִתְכַּסְיָא כַּמּוּבָא, כִּי חֲשִׁיבוּת וּמַעֲלַת הַתְּפִלָּה סָתוּם וְנֶעְלָם מֵעֵינֵי הַכֹּל, כִּי תְּפִלָּה הוּא רַק בְּחִינַת אֱמוּנָה וְאִי אֶפְשָׁר לְהָבִין עִנְיַן הַתְּפִלָּה בְּשׁוּם שֵׂכֶל כְּלָל, וְעַל כֵּן נֶאֱמַר עַל הַתְּפִלָּה 'כְּרֻם זֻלֻּת' וְדָרְשׁוּ רַבּוֹתֵינוּ, זִכְרוֹנָם לִבְרָכָה, 'אֵלּוּ דְּבָרִים וְכוּ' וּבְנֵי אָדָם מְזַלְזְלִין בָּהֶם'.
וְזֶה בְּחִינַת: "וְרָחֵל הָיְתָה יְפַת תֹּאַר וִיפַת מַרְאֶה וְעֵינֵי לֵאָה רַכּוֹת", כִּי יוֹפִי הִדּוּר הַתּוֹרָה שֶׁבְּעַל־פֶּה הַכֹּל רוֹאִין וְחָשׁוּב בְּעֵינֵי הַכֹּל, וְהַכֹּל רָצִין אֶל הַמִּשְׁנָה, אֲבָל "וְעֵינֵי לֵאָה רַכּוֹת" שֶׁהָיְתָה בּוֹכָה תָּמִיד, שֶׁלֹּא תִּפֹּל בְּחֶלְקוֹ שֶׁל עֵשָׂו וְזֶה רֶמֶז עַל כְּנֶסֶת יִשְׂרָאֵל עַל כָּל אֶחָד וְאֶחָד מִיִּשְׂרָאֵל, שֶׁצָּרִיךְ לִבְכּוֹת כָּל כָּךְ כְּמוֹ לֵאָה עַד שֶׁהָיוּ עֵינֶיהָ רַכּוֹת שֶׁלֹּא תִּפֹּל בְּחֶלְקוֹ שֶׁל הַסּ"ם [הַסָּמֶ"ךְ מֶ"ם] חַס וְשָׁלוֹם, שֶׁהוּא שָׂרוֹ שֶׁל עֵשָׂו. אֲבָל מַעֲלַת וַחֲשִׁיבוּת עִנְיַן זֶה שֶׁל תְּפִלָּה אֵין הַכֹּל רוֹאִין כִּי הִיא בְּחִינַת עָלְמָא דְּאִתְכַּסְיָא כַּנַּ"ל וְעַל כֵּן אֲפִלּוּ בְּנֵי אָדָם הַכְּשֵׁרִים אֵין רָצִין אַחֲרֶיהָ כָּל כָּךְ וְאַדְּרַבָּא, מְזַלְזְלִין בָּהּ כַּנַּ"ל וַאֲפִלּוּ יַעֲקֹב לֹא הָיָה יָכוֹל לַעֲמֹד עַל הַדָּבָר וְעָבַד בְּרָחֵל דַּיְקָא כַּנַּ"ל. וְלָבָן הָאֲרַמִּי בְּרַמָּאוּתוֹ הַגְּדוֹלָה רָצָה לְהַטְעוֹת אֶת יַעֲקֹב וּלְהַחֲלִיף לוֹ לֵאָה בְּרָחֵל, כִּי לָבָן לֹא יָדַע כְּלָל מַעֲלַת הַתְּפִלָּה, כִּי הוּא בְּוַדַּאי זִלְזֵל בַּתְּפִלָּה לְגַמְרֵי, וְעַל כֵּן סָבַר שֶׁאֵין בְּלֵאָה שׁוּם חֲשִׁיבוּת כְּלָל וְסָבַר שֶׁרִמָּה אֶת יַעֲקֹב מְאֹד בַּמֶּה שֶּׁהֱחֶלִיף לוֹ לֵאָה בְּרָחֵל.
אֲבָל בֶּאֱמֶת הַכֹּל מֵאֵת הַשֵּׁם הָיְתָה, כִּי מְאֹד עָמְקוּ מַחְשְׁבוֹתָיו יִתְבָּרַךְ וּבֶאֱמֶת הַכֹּל הָיָה לְטוֹבָה גְּדוֹלָה כִּי רָחֵל הַצַּדֶּקֶת מָסְרָה סִימָנֶיהָ לַאֲחוֹתָהּ לֵאָה שֶׁלֹּא תִּתְבַּיֵּשׁ, כִּי יַעֲקֹב מָסַר הַסִּימָנִים לְרָחֵל בְּחִינַת: "הַצִּיבִי לָךְ צִיּוּנִים" וְדָרְשׁוּ רַבּוֹתֵינוּ זִכְרוֹנָם לִבְרָכָה, 'עָשׂוּ סִימָנִים לַתּוֹרָה שֶׁלֹּא תִּשְׁתַּכַּח וְלֹא תִּתְחַלֵּף שֶׁלֹּא לְגַלּוֹת פָּנִים לַתּוֹרָה שֶׁלֹּא כַּהֲלָכָה', וְכָל הַסִּימָנִים הֵם בִּבְחִינַת תּוֹרָה שֶׁבְּעַל־פֶּה שֶׁהִיא בְּחִינַת רָחֵל שֶׁשָּׁם כָּל הַמָּסֹרֶת וְהַסִּימָנִים. אֲבָל רָחֵל שֶׁהִיא בְּחִינַת תּוֹרָה שֶׁבְּעַל־פֶּה מוֹסֶרֶת כָּל הַסִּימָנִים לַאֲחוֹתָהּ לֵאָה שֶׁהִיא בְּחִינַת הַתְּפִלָּה וּמְלַמֶּדֶת אוֹתָהּ אֵיךְ לְדַבֵּר עִם יַעֲקֹב שֶׁהוּא כְּלַל הַתּוֹרָה וְאֵיךְ לַעֲשׂוֹת מֵהַתּוֹרָה תְּפִלָּה, וְאָז בֶּאֱמֶת נִכְלָלִין רָחֵל וְלֵאָה יַחַד כִּי תּוֹרָה שֶׁבְּעַל־פֶּה וּתְפִלָּה שְׁנֵיהֶם בְּחִינַת אַחַת כַּנַּ"ל, וּשְׁנֵיהֶם מִתְחַבְּרִין עִם יַעֲקֹב שֶׁהוּא יְסוֹד כְּלַל הַתּוֹרָה. וְהַכֹּל כְּדֵי לְהוֹלִיד שְׁנֵים־עָשָׂר שִׁבְטֵי יָהּ, שֶׁיֵּשׁ בָּהֶם אַרְבָּעִים וְתֵשַׁע אוֹתִיּוֹת, שֶׁהֵם כְּנֶגֶד אַרְבָּעִים וְתִשְׁעָה שַׁעֲרֵי־תְּשׁוּבָה, שֶׁזֶּהוּ בְּחִינַת תְּהִלִּים, שֶׁכָּל זֶה הוּא בְּחִינַת שֶׁעוֹשִים מֵהַתּוֹרוֹת תְּפִלּוֹת כַּנַּ"ל. כִּי בֶּאֱמֶת בְּכָל הַדְּבָרִים שֶׁאֵין יוֹדְעִים מֵהֵיכָן הַהַתְחָלָה, כְּמוֹ בְּעִנְיַן תּוֹרָה וּתְפִלָּה הַנַּ"ל, צְרִיכִין לְהַתְחִיל מִשְּׁנֵיהֶם, דְּהַיְנוּ לִלְמֹד קְצָת הַיּוֹם וְלַעֲסֹק בִּתְפִלָּה קְצָת הַיּוֹם וְאָז אַף־עַל־פִּי שֶׁבַּתְּחִלָּה עֲדַיִן אֵינוֹ יוֹדֵעַ הֵיטֵב סֵדֶר תְּפִלָּה וְאֵיךְ לַעֲשׂוֹת מִתּוֹרָה תְּפִלָּה, אַף־עַל־פִּי־כֵן הַשֵּׁם יִתְבָּרַךְ מְרַחֵם עָלָיו וּמֵאִיר עֵינָיו וּמוֹסֵר לוֹ סִימָנֵי וְדַרְכֵי הַתּוֹרָה וּמְלַמֵּד אוֹתוֹ לְפִי בְּחִינָתוֹ אֵיךְ לַעֲשׂוֹת מִתּוֹרָה תְּפִלָּה, וְאַחַר־כָּךְ עַל־יְדֵי הַתְּפִלָּה יוֹדֵעַ לְהַשִּׂיג אֶת הַתּוֹרָה יוֹתֵר וְכֵן בְּכָל פַּעַם שֶׁכָּל אֶחָד מַחֲזִיק אֶת חֲבֵרוֹ הַתְּפִלָּה אֶת הַתּוֹרָה וְהַתּוֹרָה אֶת הַתְּפִלָּה, וְזֶהוּ סוֹד מַה שֶּׁבַּתְּחִלָּה רָחֵל שֶׁהִיא הַתּוֹרָה שֶׁבְּעַל־פֶּה מוֹסֶרֶת סִימָנֶיהָ לְלֵאָה שֶׁהִיא הַתְּפִלָּה כַּנַּ"ל.
וְזֶה בְּחִינַת מַה שֶּׁאִיתָא בְּדִבְרֵי רַבּוֹתֵינוּ זִכְרוֹנָם לִבְרָכָה, שֶׁרָחֵל בְּעַצְמָהּ שָׁכְבָה תַּחַת הַמִּטָּה וְדִבְּרָה הַסִּימָנִים עִם יַעֲקֹב בְּעֵת שֶׁנִּזְדַּוֵּג עִם לֵאָה כְּדֵי שֶׁלֹּא תִּתְבַּיֵּשׁ לֵאָה וְאִיתָא בְּכִתְבֵי הָאֲרִ"י זִכְרוֹנוֹ לִבְרָכָה, סוֹד גָּדוֹל וְנוֹרָא עַל זֶה, שֶׁכָּךְ הַדָּבָר בְּסוֹד הַיִּחוּדִים הָעֶלְיוֹנִים, שֶׁבְּעֵת שֶׁמִּזְדַּוֵּג הָאוֹר הַנִּקְרָא יַעֲקֹב עִם הָאוֹר הַנִּקְרָא בְּחִינַת לֵאָה אָז בְּחִינַת רָחֵל תַּחַת הַמִּטָּה וְכוּ', עַיֵּן שָׁם בְּעֵץ חַיִּים וְעַל־פִּי דַּרְכֵּנוּ הַנַּ"ל מְכֻוָּן הֵיטֵב הַסּוֹד הַזֶּה לְעִנְיַן תְּפִלָּה הַנַּ"ל (כַּיָּדוּעַ בַּכַּוָּנוֹת, שֶׁכָּל הַיִּחוּדִים הָעֶלְיוֹנִים נַעֲשִׂין כְּפִי עֲבוֹדַת הַתַּחְתּוֹנִים וּבִפְרָט עַל־יְדֵי תְּפִלָּה שֶׁהוּא עִקַּר שְׁלֵמוּת הַיִּחוּד), הַיְנוּ כִּי בְּעֵת שֶׁאִישׁ יִשְׂרְאֵלִי נִכְנָס לְהִתְפַּלֵּל תְּפִלָּתוֹ וְשִׂיחָתוֹ לִפְנֵי הַשֵּׁם יִתְבָּרַךְ שֶׁיִּזְכֶּה לְהִתְקָרֵב אֵלָיו וּלְקַיֵּם תּוֹרָתוֹ וּמִצְווֹתָיו וְרוֹצֶה לַעֲשׂוֹת מִתּוֹרָה תְּפִלָּה, אֲבָל עֲדַיִן אֵין מִלָּה בִּלְשׁוֹנוֹ לְדַבֵּר כִּי עֲדַיִן אֵינוֹ יוֹדֵעַ דַּרְכֵי וְסִימָנֵי הַתּוֹרָה וְאֵינוֹ יוֹדֵעַ אֵיךְ לְהִתְפַּלֵּל וּלְדַבֵּר וְלָשִׂיחַ, אָז בְּחִינַת 'רָחֵל' שֶׁהִיא בְּחִינַת 'תּוֹרָה שֶׁבְּעַל־פֶּה' בְּחִינַת חִדּוּשִׁין דְּאוֹרַיְתָא מֵעַתִּיקָא סְתִימָאָה שֶׁמֵּהֶם נִמְשָׁכִין הַדְּרָכִים לַעֲשׂוֹת מִתּוֹרוֹת תְּפִלּוֹת כַּנַּ"ל, אָז הִיא בְּעַצְמָהּ מְרַחֶמֶת עַל אִישׁ יִשְׂרְאֵלִי הַזֶּה הַמִּתְפַּלֵּל שֶׁהוּא בְּחִינַת 'לֵאָה' כַּנַּ"ל וּמוֹסֶרֶת לוֹ הַסִּימָנִים וְהַדְּרָכִים שֶׁל הַתּוֹרָה וּמְדַבֶּרֶת בְּעַצְמָהּ עִם דּוֹדָהּ בְּחִינַת 'יַעֲקֹב' בְּחִינַת כְּלַל שֹׁרֶשׁ הַתּוֹרָה כְּדֵי שֶׁיּוּכַל לַעֲשׂוֹת מִתּוֹרָה תְּפִלָּה כְּדֵי שֶׁיִּזְדַּוְּגוּ תּוֹרָה וּתְפִלָּה יַחַד כְּדֵי שֶׁיּוֹלִידוּ מַעֲשִׂים טוֹבִים.
וְזֶה בְּחִינַת הַדִּבּוּרִים הַנִּשְׁפָּעִים לָאָדָם בְּעֵת שֶׁנִּכְנָס לְהִתְבּוֹדֵד וּלְפָרֵשׁ שִׂיחָתוֹ לִפְנֵי הַשֵּׁם יִתְבָּרַךְ, שֶׁבַּתְּחִלָּה אֵינוֹ יוֹדֵעַ שׁוּם דִּבּוּר לְדַבֵּר, וּכְשֶׁהוּא חָזָק בְּדַעְתּוֹ וּמַכְרִיחַ עַצְמוֹ אַף־עַל־פִּי־כֵן לְדַבֵּר, אֲזַי עַל־פִּי רֹב בָּאִים לוֹ דִּבּוּרִים שֶׁלֹּא עָלוּ עַל דַּעְתּוֹ שֶׁיְּדַבֵּר אוֹתָם. וְאֵלּוּ הַדִּבּוּרִים נִשְׁלָחִים לוֹ מִן הַשָּׁמַיִם וְנִמְשָׁכִין מִבְּחִינָה הַנַּ"ל. וְעַל כֵּן עִקַּר הַהוֹלָדָה עַל־יְדֵי לֵאָה שֶׁיָּלְדָה שִׁשָּׁה שְׁבָטִים. כִּי עִקַּר תּוֹלְדוֹתֵיהֶם שֶׁל צַדִּיקִים שֶׁהֵם מַעֲשִׂים טוֹבִים הֵם עַל־יְדֵי הַתְּפִלָּה שֶׁהִיא בְּחִינַת לֵאָה עָלְמָא דְּאִתְכַּסְיָא כַּנַּ"ל, וְגַם כָּל הַהוֹלָדָה שֶׁל רָחֵל הָיְתָה רַק בִּזְכוּת שֶׁמָּסְרָה סִימָנֶיהָ לַאֲחוֹתָהּ, כְּמוֹ שֶׁדָּרְשׁוּ רַבּוֹתֵינוּ זַ"ל עַל פָּסוּק וְיִזְכֹּר אֱלֹהִים אֶת רָחֵל, הַיְנוּ שֶׁכָּל הוֹלָדוֹת הַצַּדִּיקִים שֶׁמּוֹלִידִין מַעֲשִׂים טוֹבִים עַל־יְדֵי הַתּוֹרָה שֶׁזֶּהוּ הָעִקָּר כִּי 'לֹא הַמִּדְרָשׁ הוּא הָעִקָּר אֶלָּא הַמַּעֲשֶׂה', עִקַּר הַהוֹלָדָה הוּא רַק עַל־יְדֵי שֶׁמּוֹסְרִים הַסִּימָנִים לְלֵאָה שֶׁהוּא הַתְּפִלָּה, הַיְנוּ עַל־יְדֵי שֶׁגַּם כָּל לִמּוּד תּוֹרָתָם הוּא בִּשְׁבִיל לִזְכּוֹת לַעֲשׂוֹת מִתּוֹרָתָם תְּפִלּוֹת כַּנַּ"ל. כִּי כָּל הַצַּדִּיקִים לֹא זָכוּ לְמַדְרֵגָתָם בַּעֲבוֹדַת הַשֵּׁם כִּי אִם עַל־יְדֵי הִתְבּוֹדְדוּת וּתְפִלּוֹת וְכוּ' כַּמְבֹאָר בְּשִׂיחוֹתָיו הַקְּדוֹשׁוֹת.
וְעַל כֵּן זָכָה יַעֲקֹב שֶׁגַּם הַשְּׁפָחוֹת נִכְלְלוּ בַּקְּדֻשָּׁה, כִּי שִׁפְחָה גִּימַטְרִיָּא מִשְׁנָה עִם הַכּוֹלְלִים כַּמּוּבָא בְּכִתְבֵי הָאֲרִ"י זִכְרוֹנוֹ לִבְרָכָה, וּכְשֶׁאֵין לוֹמְדִין כָּרָאוּי לִשְׁמֹר וְלַעֲשׂוֹת וּלְקַיֵּם רַק לְהִתְיַהֵר וּלְקַנְטֵר, אָז נֶאֱמַר וְשִׁפְחָה כִּי תִירַשׁ גְּבִרְתָּהּ. אֲבָל עַל־יְדֵי לִמּוּד שִׁשָּׁה סִדְרֵי מִשְׁנָה כָּרָאוּי מְבָרְרִין הַטּוֹב מִן הָרָע עַל־יְדֵי שֶׁמְּבָרְרִין הַמֻּתָּר מִן הָאָסוּר וְכוּ' וְאָז בְּחִינַת הַשִּׁפְחָה נִכְלֶלֶת בַּקְּדֻשָּׁה תַּחַת יַד גְּבִרְתָּהּ, כְּמוֹ שֶׁהָיָה בִּקְרִיעַת יַם סוּף רָאֲתָה שִׁפְחָה עַל הַיָּם וְכוּ' וְאִי אֶפְשָׁר לְהוֹלִיד מִן הַתּוֹרָה הוֹלָדָה דִּקְדֻשָּׁה כִּי אִם כְּשֶׁמַּכְנִיעִין הַסִּטְרָא־אַחֲרָא עַד שֶׁנִּכְלֶלֶת הַשִּׁפְחָה בִּקְדֻשָּׁה.
וְזֶה סוֹד הָאָבוֹת שֶׁנָּשְׂאוּ שְׁפָחוֹת. אֲבָל אַבְרָהָם אַף־עַל־פִּי שֶׁהִכְנִיעַ בְּחִינַת שִׁפְחָה בִּישָׁא עַל־יְדֵי שֶׁמָּסְרָה לוֹ שָׂרָה אֶת שִׁפְחָתָהּ וְזָכָה אַחַר־כָּךְ לְהוֹלִיד בִּקְדֻשָּׁה אֶת יִצְחָק אַף־עַל־פִּי־כֵן עֲדַיִן לֹא נִתְהַפְּכָה מֵרַע לְטוֹב לְגַמְרֵי, וְעַל כֵּן גּוּף הַהוֹלָדָה שֶׁל הַשִּׁפְחָה הָיָה הוֹלָדָה דְּסִטְרָא־אַחֲרָא שֶׁהוּא יִשְׁמָעֵאל. אֲבָל יַעֲקֹב אָבִינוּ עַל־יְדֵי שֶׁזָּכָה לִשְׁנֵיהֶם לְרָחֵל וּלְלֵאָה וּשְׁנֵיהֶם נִכְלְלוּ יַחַד שֶׁזֶּהוּ בְּחִינַת שֶׁעוֹשִׂין מֵהַתּוֹרָה תְּפִלָּה, שֶׁעַל־יְדֵי־זֶה עִקַּר הַהַכְנָעָה שֶׁל הַשִּׁפְחָה בִּישָׁא לְגַמְרֵי עַד שֶׁנִּתְהַפְּכָה מֵרַע לְטוֹב גָּמוּר, כִּי עִקַּר הַכְנָעַת הַסִּטְרָא־אַחֲרָא בִּשְׁלֵמוּת הוּא עַל־יְדֵי תְּפִלָּה שֶׁעוֹשִׂין מֵהַתּוֹרוֹת, שֶׁעַל־יְדֵי־זֶה זָכוּ כָּל הַצַּדִּיקִים לְמַדְרֵגָתָם כַּנַּ"ל. עַל כֵּן זָכָה יַעֲקֹב לִשָּׂא אֶת הַשְּׁפָחוֹת בִּקְדֻשָּׁה גְּמוּרָה עַד שֶׁזָּכָה לְהוֹלִיד גַּם מֵהֶם הוֹלָדוֹת קְדוֹשׁוֹת וְנוֹרָאוֹת שֶׁהֵם שִׁבְטֵי יָהּ. כִּי מִתּוֹרָה בִּפְנֵי עַצְמָהּ יֵשׁ לִפְעָמִים יְנִיקָה לְהַסִּטְרָא־אַחֲרָא חַס וְשָׁלוֹם, שֶׁהוּא בְּחִינַת שִׁפְחָה בִּישָׁא שֶׁמַּכְנִיס בְּדַעְתּוֹ לִלְמֹד שֶׁלֹּא לִשְׁמָהּ כַּנַּ"ל וְאָז הוּא בְּחִינַת: "וְשִׁפְחָה כִּי תִירַשׁ גְּבִירְתָּהּ" שֶׁהוּא בְּחִינַת 'מִשְׁנָה' וְכַמְרֻמָּז בַּתִּקּוּנִים, וְכֵן מִתְּפִלָּה בִּפְנֵי עַצְמָהּ תּוּכַל הַסִּטְרָא־אַחֲרָא לְהִתְאַחֵז שֶׁמַּכְנִיס בְּדַעְתּוֹ לְהִתְפַּלֵּל לְצֹרֶךְ גּוּפוֹ לְבַד וְכַנַּ"ל, אֲבָל כְּשֶׁנִּכְלָל תּוֹרָה וּתְפִלָּה יַחַד וְכָל תְּפִלָּתוֹ שֶׁיְּקַיֵּם אֶת הַתּוֹרָה כְּדֵי שֶׁיֵּדַע לַעֲשׂוֹת תְּפִלּוֹת מֵהַתּוֹרָה שֶׁיִּזְכֶּה לִשְׁמֹר וְלַעֲשׂוֹת וּלְקַיֵּם, אָז נִכְלָל תּוֹרָה וּתְפִלָּה בְּתַכְלִית הַיִּחוּד וְאָז 'יִתְפָּרְדוּ כָּל פּוֹעֲלֵי אָוֶן' וְאֵין לְהַסִּטְרָא־אַחֲרָא שׁוּם יְנִיקָה אַדְּרַבָּא, הָרָע נִתְהַפֵּךְ לְטוֹב וְהַשְּׁפָחוֹת נִכְלָלִין בַּקְּדֻשָּׁה. שֶׁזֶּה בְּחִינַת יַעֲקֹב, שֶׁעַל־יְדֵי־זֶה שֶׁזָּכָה לְלֵאָה וּלְרָחֵל שֶׁהֵם בְּחִינַת תּוֹרָה וּתְפִלָּה בְּיַחַד עַל־יְדֵי־זֶה זָכָה לְהוֹלִיד גַּם מֵהַשְּׁפָחוֹת שִׁבְטֵי יָהּ, כַּנַּ"ל וְעַל־יְדֵי־זֶה עִקַּר הַתְּשׁוּבָה וְעִקַּר הַסְּלִיחָה שֶׁל רֹאשׁ־הַשָּׁנָה וְיוֹם־הַכִּפּוּרִים שֶׁאָז עֲווֹנוֹת נִתְהַפְּכִין לִזְכֻיּוֹת וְכַנַּ"ל.
<h2>יג</h2>
וְזֶה בְּחִינַת יוֹם־טוֹב שֶׁאֲסוּרִין בּוֹ כָּל הַמְּלָאכוֹת כְּמוֹ בְּשַׁבָּת לְבַד אֹכֶל נֶפֶשׁ שֶׁמֻּתָּר בְּיוֹם־טוֹב. כִּי עִקַּר הַתַּכְלִית שֶׁבִּשְׁבִיל זֶה נִבְרָא כָּל אָדָם הוּא תּוֹרָה וּתְפִלָּה כִּי זֶה עִקַּר הַקִּיּוּם וְהַחִיּוּת וְהַתַּכְלִית שֶׁל כָּל אָדָם אֲשֶׁר בִּשְׁבִילוֹ נִבְרְאוּ כָּל הָעוֹלָמוֹת וְהַכֹּל בִּשְׁבִיל הַתַּכְלִית הַזֶּה, שֶׁיִּזְכֶּה לַעֲסֹק כָּל יָמָיו בְּתוֹרָה וּתְפִלָּה וְיֵלֵךְ מִדַּרְגָּא לְדַרְגָּא עַד מַדְרֵגָה עֶלְיוֹנָה שֶׁיֵּשׁ בְּתוֹרָה וּתְפִלָּה. וְאִם הָיָה אָדָם זוֹכֶה לָזֶה בִּשְׁלֵמוּת, אָז הָיוּ מִתְבַּטְּלִים כָּל הַיְגִיעוֹת וְהַטְּרָחוֹת שֶׁל כָּל הָעֲסָקִים וְהַמְּלָאכוֹת הַכְּלוּלִים בִּשְׁלֹשִׁים וְתֵשַׁע מְלָאכוֹת כִּי כָּל יְגִיעוֹת הַמְּלָאכוֹת שֶׁבִּשְׁבִיל הַפַּרְנָסָה הַכֹּל נִתְהַוָּה מֵחֵטְא אָדָם הָרִאשׁוֹן שֶׁפָּגַם בְּתוֹרָה וּתְפִלָּה. כִּי הַמִּצְוָה שֶׁנִּצְטַוָּה שֶׁלֹּא לֶאֱכֹל מֵעֵץ הַדַּעַת הָיָה בְּחִינַת תּוֹרָה כִּי בָּזֶה הָיָה כָּלוּל הַתּוֹרָה כַּיָּדוּעַ. וְגַם הָיָה צָרִיךְ לְהִתְפַּלֵּל אָז בִּכְדֵי לְהַשְׁלִים תִּקּוּן הַבְּרִיאָה בִּשְׁלֵמוּת וּכְמוֹ שֶׁפֵּרֵשׁ רַשִׁ"י עַל פָּסוּק וְאָדָם אַיִן וְכוּ', כְּשֶׁבָּא אָדָם וְהִתְפַּלֵל עַל הַגְּשָׁמִים יָרְדוּ וְצָמְחוּ, עַיֵּן שָׁם. וְהוּא אָכַל מֵעֵץ־הַדַּעַת וּבָזֶה פָּגַם בִּבְחִינַת תּוֹרָה וְגַם לֹא הָיָה יָכוֹל עוֹד לְהִתְפַּלֵּל תְּפִלָּתוֹ, שֶׁהָיָה צָרִיךְ לְהִתְפַּלֵּל בִּשְׁבִיל תִּקּוּן הָעוֹלָמוֹת וְעַל־יְדֵי־זֶה נִגְזַר יְגִיעַת הַפַּרְנָסָה וּשְׁלֹשִׁים וְתֵשַׁע מְלָאכוֹת בְּחִינַת בְּעִצָּבוֹן תֹּאכֲלֶנָּה וְכוּ'.
וְעַל כֵּן גַּם עַכְשָׁו כָּל אָדָם כְּפִי מַה שֶּׁזּוֹכֶה לַעֲסֹק בְּתוֹרָה וּתְפִלָּה בִּשְׁלֵמוּת יוֹתֵר כְּמוֹ כֵן זוֹכֶה לְבַטֵּל מֵעַצְמוֹ זֻהֲמַת הַנָּחָשׁ שֶׁמִּשָּׁם נִמְשָׁךְ טִרְדַּת הַמְּלָאכוֹת, וְזוֹכֶה שֶׁתִּהְיֶה מְלַאכְתּוֹ נַעֲשֵׂית עַל־יְדֵי אֲחֵרִים, כְּמוֹ שֶׁיִּהְיֶה לֶעָתִיד בִּזְמַן שֶׁכָּל יִשְׂרָאֵל יַעַסְקוּ רַק בְּתוֹרָה וּתְפִלָּה, כְּתִיב: "וְעָמְדוּ זָרִים וְרָעוּ צֹאנְכֶם" וְכוּ'.
כִּי זֶה כְּלָל גָּדוֹל שֶׁכָּל קִיּוּם הָעוֹלָם וְכָל הַהַשְׁפָּעוֹת אֵינָם נִמְשָׁכִים כִּי אִם עַל־יְדֵי תּוֹרָה וּתְפִלָּה. כִּי עִקַּר בְּרִיאַת הָעוֹלָם הָיָה עַל־יְדֵי הַתּוֹרָה כְּמוֹ שֶׁכָּתוּב: "וָאֶהְיֶה אֶצְלוֹ אָמוֹן". וְדָרְשׁוּ רַבּוֹתֵינוּ זִכְרוֹנָם לִבְרָכָה: 'אַל תִּקְרִי אָמוֹן אֶלָּא אוֹמֵן'. וְגַם עַכְשָׁו כָּל קִיּוּם הָעוֹלָם וְכָל חִדּוּשׁ מַעֲשֵׂה בְּרֵאשִׁית שֶׁבְּכָל יוֹם הַכֹּל הוּא רַק עַל־יְדֵי הַתּוֹרָה. אַךְ כָּל הַחִיּוּת וְהַהַשְׁפָּעוֹת הַנִּמְשָׁכִין עַל־יְדֵי הַתּוֹרָה אֵין נִגְמָר צִיּוּרָם בִּשְׁלֵמוּת וְאֵין יוֹרְדִים לְהָעוֹלָם, כִּי אִם עַל־יְדֵי הַתְּפִלָּה כִּי הַתְּפִלָּה הִיא עִקַּר הַכְּלִי שֶׁעַל יָדָהּ נִגְמָר צִיּוּר הַשֶּׁפַע לְטוֹב וְנִמְשָׁךְ לְתוֹךְ הָעוֹלָם. וְעַל כֵּן כָּל אֶחָד כְּפִי מַה שֶּׁזּוֹכֶה לַעֲסֹק בְּתוֹרָה וּתְפִלָּה וְהָעִקָּר לַעֲשׂוֹת מֵהַתּוֹרָה תְּפִלָּה כַּנַּ"ל, כְּמוֹ כֵן זוֹכֶה עַל־יְדֵי־זֶה לְהַמְשִׁיךְ כָּל הַהַשְׁפָּעוֹת וְהַבְּרָכוֹת וּלְבַטֵּל מִמֶּנּוּ יְגִיעַת וְטִרְדַּת הַמְּלָאכוֹת כַּנַּ"ל.
וְזֶהוּ הַחִלּוּק שֶׁבֵּין שַׁבָּת וְיוֹם־טוֹב, שֶׁבְּיוֹם־טוֹב מֻתָּר מְלֶאכֶת אֹכֶל נֶפֶשׁ וּבְשַׁבָּת גַּם זֶה אָסוּר כִּי שַׁבָּת הוּא בְּחִינַת עָלְמָא דְּאָתֵי שֶׁאָז יִתְבַּטֵּל הַכֹּל וְלֹא יִשָּׁאֵר רַק תּוֹרָה וּתְפִלָּה שֶׁיִּזְכּוּ הַצַּדִּיקִים לֶעָתִיד, עַל כֵּן אָז בְּשַׁבָּת מִתְבַּטְּלִין כָּל הַשְּׁלֹשִׁים וְתֵשַׁע מְלָאכוֹת לְגַמְרֵי, כִּי מִתְקַיֵּם הָעוֹלָם רַק עַל־יְדֵי תּוֹרָה וּתְפִלָּה, שֶׁנִּמְשָׁךְ קְדֻשָּׁתָם אָז מֵהַקְּדֻשָּׁה שֶׁל לֶעָתִיד וְנִשְׁלָמִין וְעוֹלִין אָז בְּתַכְלִית הָעֲלִיָּה וְהַשְּׁלֵמוּת, וְעַל כֵּן שַׁבָּת הֵגֵן גַּם עַל אָדָם הָרִאשׁוֹן כְּמוֹ שֶׁאָמְרוּ רַבּוֹתֵינוּ זַ"ל. אֲבָל הַיָּמִים טוֹבִים הֵם זֵכֶר לִיצִיאַת מִצְרַיִם שֶׁהוּא הַגְּאֻלָּה הָרִאשׁוֹנָה שֶׁהָיָה עַל־יְדֵי מֹשֶׁה, שֶׁזָּכִינוּ עַל יָדָהּ לְקַבָּלַת הַתּוֹרָה אֲבָל בְּחִינַת עֲלִיַּת הַתְּפִלָּה בִּשְׁלֵמוּת לֹא נִתְבָּרֵר אָז עֲדַיִן עַד שֶׁיָּבוֹא מָשִׁיחַ שֶׁעַל יָדוֹ תִּהְיֶה הַגְּאֻלָּה הָאַחֲרוֹנָה. כִּי בִּכְלָלִיּוּת הָעוֹלָם גְּאֻלָּה רִאשׁוֹנָה וְאַחֲרוֹנָה הֵם בְּחִינַת מֹשֶׁה וְדָוִד שֶׁזֶּה בְּחִינַת תּוֹרָה וּתְפִלָּה. עַל כֵּן בְּיוֹם־טוֹב מֻתָּרִין עֲדַיִן מְלֶאכֶת אֹכֶל נֶפֶשׁ, הַיְנוּ בְּחִינַת הַמְּלָאכוֹת שֶׁהֵם סְמוּכִים לַאֲכִילַת הָאָדָם שֶׁזֶּה בְּחִינַת גְּמַר צִיּוּר הַשֶּׁפַע לְהַחֲיוֹת הָאָדָם שֶׁזֶּה נַעֲשֶׂה עַל־יְדֵי הַתְּפִלָּה כַּנַּ"ל. כִּי הַמְּלָאכוֹת שֶׁהֵם רְחוֹקִים עֲדַיִן מֵאֹכֶל נֶפֶשׁ הֵם בְּחִינַת הִתְהַוּוּת וְהַמְשָׁכַת הַשֶּׁפַע הַנַּעֲשֶׂה עַל־יְדֵי הַתּוֹרָה כַּנַּ"ל.
וְעַל כֵּן בִּימֵי הַחֹל שֶׁאָז יֵשׁ אֲחִיזָה לְהַחִיצוֹנִים וּצְרִיכִים יְגִיעָה גְּדוֹלָה לְבָרֵר וּלְהַעֲלוֹת אֶת הַתּוֹרָה וְהַתְּפִלָּה, עַל־כֵּן יֵשׁ אָז יְגִיעַת כָּל הַשְּׁלֹשִׁים וְתֵשַׁע מְלָאכוֹת שֶׁשּׁוֹלְטִין בִּימֵי הַחֹל, מֵחֲמַת שֶׁאָז אֵין שְׁלֵמוּת לְהַתּוֹרָה וְהַתְּפִלָּה וּצְרִיכִין יְגִיעָה לְבָרְרָם לְבַטֵּל מֵהֶם אֲחִיזַת הַחִיצוֹנִים. וְכָל זְמַן שֶׁיֵּשׁ בֵּרוּר צְרִיכִין מְלָאכוֹת כַּיָּדוּעַ. וּבְשַׁבָּת מֵחֲמַת קְדֻשַּׁת עִצּוּמוֹ שֶׁל יוֹם נִתְבַּטְּלִין אֲחִיזַת הַחִיצוֹנִים לְגַמְרֵי וְעוֹלִים הַתּוֹרָה וּתְפִלָּה בִּשְׁלֵמוּת גָּדוֹל, עַל כֵּן אָז בְּטֵלִין כָּל הַמְּלָאכוֹת. אֲבָל בְּיוֹם־טוֹב אֵין נִמְשֶׁכֶת הַקְּדֻשָּׁה מֵעִצּוּמוֹ שֶׁל יוֹם כִּי אִם בִּבְחִינַת עֲלִיּוֹת הַתּוֹרָה שֶׁזָּכִינוּ אָז לְקַבֵּל אַחַר הַגְּאֻלָּה רִאשׁוֹנָה, אֲבָל הַתְּפִלָּה עֲדַיִן לֹא נִתְבָּרֵר בִּשְׁלֵמוּת וְעַל כֵּן דָּרְשׁוּ רַבּוֹתֵינוּ זִכְרוֹנָם לִבְרָכָה, שֶׁבְּנֵי אָדָם מְזַלְזְלִין בָּהּ כִּי שְׁלֵמוּת עֲלִיּוֹת הַתְּפִלָּה יִהְיֶה רַק לֶעָתִיד עַל־יְדֵי מָשִׁיחַ כַּנַּ"ל. נִמְצָא שֶׁגַּם בְּיוֹם־טוֹב אַף־עַל־פִּי שֶׁיֵּשׁ לָנוּ כֹּחַ אָז לְהַעֲלוֹת גַּם הַתְּפִלָּה בִּשְׁלֵמוּת יוֹתֵר וּבַעֲלִיָּה יְתֵרָה מֵחֲמַת תּוֹסְפוֹת קְדֻשַּׁת יוֹם־טוֹב, אֲבָל עֲדַיִן אֵינָהּ מִתְבָּרֶרֶת וְעוֹלָה בִּשְׁלֵמוּת כְּמוֹ בְּשַׁבָּת, עַל כֵּן יֵשׁ אָז עֲדַיִן מְלֶאכֶת אֹכֶל נֶפֶשׁ שֶׁהֵם הַמְּלָאכוֹת שֶׁל גְּמַר צִיּוּר הַשֶּׁפַע שֶׁנִּמְשָׁךְ עַל־יְדֵי תְּפִלָּה, שֶׁהַתְּפִלָּה צְרִיכָה בֵּרוּר עֲדַיִן כַּנַּ"ל.
וּבֶאֱמֶת מֵחֲמַת שֶׁהַתְּפִלָּה אֵינָהּ בִּשְׁלֵמוּת עַל כֵּן גַּם הַתּוֹרָה אֵינָהּ בְּתַכְלִית הַשְּׁלֵמוּת, וְעַל כֵּן בִּימֵי הַחֹל יֵשׁ אֲחִיזָה לְהַחִיצוֹנִים גַּם בְּהַתּוֹרָה וּצְרִיכִין יְגִיעָה לְבָרְרָם כַּנַּ"ל. וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה: לֹא זָכָה - נַעֲשֶׂה לוֹ סַם מָוֶת, רַחֲמָנָא לִצְלָן, כִּי תּוֹרָה וּתְפִלָּה, שְׁנֵיהֶם תְּלוּיִים זֶה בָּזֶה רַק אַף־עַל־פִּי־כֵן אֵין נוֹגֵעַ הַפְּגָם כָּל כָּךְ בְּהַתּוֹרָה כְּמוֹ בְּהַתְּפִלָּה וְאֵין בְּנֵי אָדָם מְזַלְזְלִין בָּהּ כָּל כָּךְ, וְעַל כֵּן בְּיוֹם־טוֹב שֶׁיֵּשׁ בּוֹ תּוֹסְפוֹת קְדֻשָּׁה מְרֻבָּה עַל כֵּן בְּהַתּוֹרָה אֵין נוֹגֵעַ אָז שׁוּם חִסָּרוֹן וּפְגָם כִּי אִם בְּהַתְּפִלָּה וְעַל כֵּן אֲסוּרִים בּוֹ כָּל הַמְּלָאכוֹת חוּץ מֵאֹכֶל נֶפֶשׁ כַּנַּ"ל.
וְזֶה שֶׁמְּבֹאָר בַּכְּתָבִים שֶׁבְּשַׁבָּת מְקַבְּלִין תּוֹסֶפֶת אוֹר גָּדוֹל בְּיוֹתֵר בְּתוֹךְ לְבוּשִׁין, אֲבָל בְּיוֹם־טוֹב תּוֹסֶפֶת הָאוֹר הוּא קָטָן מִשַּׁבָּת אֲבָל הוּא בְּלֹא לְבוּשִׁין וְכָל זֶה מֵחֲמַת הַנַּ"ל, כִּי בְּשַׁבָּת נִשְׁלָם גַּם עֲלִיַּת הַתְּפִלָּה וְעַל־יְדֵי הַתְּפִלָּה יְכוֹלִין לְקַבֵּל כָּל הָאוֹרוֹת הַגְּדוֹלִים וְהַנּוֹרָאִים בְּתוֹךְ לְבוּשִׁין, שֶׁנַּעֲשִׂין וְנִגְמָרִים עַל יְדֵי הַתְּפִלָּה שֶׁהוּא בְּחִינַת אֱמוּנָה כִּי שַׁבָּת נִקְרֵאת כַּלָּה עַל שֵׁם שֶׁכְּלוּלָה מֵהַכֹּל כַּמּוּבָא. כִּי אֱמוּנָה וּתְפִלָּה שֶׁהוּא בְּחִינַת קְדֻשַּׁת שַׁבָּת כָּלוּל מִכָּל הָאוֹרוֹת שֶׁבָּעוֹלָם, כִּי כָּל הָאוֹרוֹת שֶׁאִי אֶפְשָׁר לְקַבֵּל עַל־יְדֵי שׁוּם דַּעַת יְכוֹלִין לְקַבֵּל עַל־יְדֵי אֱמוּנָה בְּחִינַת תְּפִלָּה שֶׁהוּא בְּחִינַת שַׁבָּת כַּנַּ"ל. אֲבָל בְּיוֹם־טוֹב שֶׁתּוֹסֶפֶת קְדֻשַּׁת עִצּוּמוֹ שֶׁל יוֹם הוּא רַק בִּבְחִינַת תּוֹרָה, עַל כֵּן אֵין מְקַבְּלִין אָז אוֹר גָּבוֹהַּ כָּל כָּךְ וְהוּא בְּלֹא לְבוּשִׁין כִּי עִקַּר הַלְּבוּשִׁין וְהַכֵּלִים נִגְמָרִים עַל־יְדֵי הַתְּפִלָּה וְכַנַּ"ל. וְהִנֵּה עִקַּר עֲלִיּוֹת הַתְּפִלָּה הוּא רַק כְּשֶׁעוֹשִׂין מִתּוֹרָה תְּפִלָּה וְזֶה שֶׁקּוֹרִין בַּתּוֹרָה בִּשְׁעַת הַתְּפִלָּה, וְעַל כֵּן בְּכָל יוֹם שֶׁיֵּשׁ בּוֹ תּוֹסֶפֶת קְדֻשָּׁה בְּיוֹתֵר שֶׁאָז עוֹלָה הַתְּפִלָּה בַּעֲלִיָּה גְּדוֹלָה בְּיוֹתֵר עַל כֵּן קוֹרִים בּוֹ קְרוּאִים בְּיוֹתֵר עַד שֶׁבְּשַׁבָּת שֶׁאָז עִקַּר שְׁלֵמוּת עֲלִיּוֹת הַתְּפִלָּה כַּנַּ"ל עַל כֵּן קוֹרִין בּוֹ שִׁבְעָה גַּבְרֵי שֶׁהֵם כְּנֶגֶד הַשִּׁבְעָה רוֹעִים, שֶׁעַל יָדָם עוֹלִים הַתּוֹרָה וְהַתְּפִלָּה בִּשְׁלֵמוּת כַּנַּ"ל וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה, הַטַּעַם שֶׁל הַקּוֹרְאִים בַּתּוֹרָה מִשּׁוּם בִּטּוּל מְלָאכָה, שֶׁבְּיוֹם שֶׁיֵּשׁ בּוֹ אִסּוּר עֲשִׂיַּת מְלָאכָה בְּיוֹתֵר קוֹרְאִין בַּתּוֹרָה מִסְפַּר גַּבְרֵי בְּיוֹתֵר, הַיְנוּ כַּנַּ"ל, כִּי אִסּוּר מְלָאכָה בְּשַׁבָּת וְיוֹם־טוֹב הוּא כְּפִי עֲלִיּוֹת הַתְּפִלָּה בִּשְׁלֵמוּת וּכְמוֹ כֵן לְפִי עֲלִיּוֹת הַתְּפִלָּה הֵם מִסְפַּר הָעוֹלִים לַתּוֹרָה גַּם כֵּן, כִּי תּוֹרָה וּתְפִלָּה הֵם תְּלוּיִים זֶה בָּזֶה וּבְיוֹם שֶׁאֵין עֲלִיּוֹת הַתְּפִלָּה בִּשְׁלֵמוּת וְעַל כֵּן יֵשׁ בּוֹ עֲדַיִן אֲחִיזַת הַחִיצוֹנִים עַד שֶׁצְּרִיכִין עֲדַיִן לַעֲשׂוֹת מְלָאכוֹת כַּנַּ"ל גַּם הַתּוֹרָה אֵין לָהּ שְׁלֵמוּת כָּל כָּךְ, אַךְ בְּשַׁבַּת קֹדֶשׁ שֶׁאָז עוֹלָה הַתּוֹרָה וְהַתְּפִלָּה בְּתַכְלִית הַשְּׁלֵמוּת עַל כֵּן כָּל הַמְּלָאכוֹת בְּטֵלוֹת בּוֹ לְגַמְרֵי וְקוֹרְאִין בּוֹ שִׁבְעָה גַּבְרֵי כַּנַּ"ל.
<h2>יד</h2>
וְזֶה: "הַאֲזִינוּ הַשָּׁמַיִם וְכוּ' יַעֲרֹף כַּמָּטָר לִקְחִי" וְכוּ', שֶׁבְּוַדַּאי יִכָּנְסוּ דְּבָרַי בְּאָזְנֵיהֶם וּכְעֵין שֶׁפֵּרֵשׁ רַשִׁ"י שָׁם לְעִנְיָנוֹ וְהַטַּעַם, כִּי שֵׁם ה' אֶקְרָא כִּי אֶקְרָא וְאֶתְפַּלֵּל בְּשֵׁם ה' וְאֶעֱשֶׂה מֵהַתּוֹרוֹת תְּפִלּוֹת וְעַל־יְדֵי־זֶה בְּוַדַּאי "יַעֲרֹף כַּמָּטָר לִקְחִי תִּזַּל כַּטַּל אִמְרָתִי" וְיִכָּנְסוּ דְּבָרַי בִּלְבַבְכֶם כַּטַּל וְכַמָּטָר וְתִזְכּוּ לְקַיֵּם אֶת הַתּוֹרָה, כִּי עִקַּר קִיּוּם הַתּוֹרָה הוּא עַל־יְדֵי־זֶה שֶׁעוֹשִׂין מֵהַתּוֹרוֹת תְּפִלּוֹת וְכַנַּ"ל.
כִּי כָּל שִׁירַת הַאֲזִינוּ נֶאֶמְרָה כְּדֵי לִזְכּוֹת בְּאַחֲרִית הַיָּמִים לְקַיֵּם אֶת הַתּוֹרָה, כְּמוֹ שֶׁכָּתוּב שָׁם בָּעִנְיָן: אָנֹכִי הַסְתֵּר אַסְתִּיר פָּנַי וְכוּ' וְעָנְתָה הַשִּׁירָה הַזֹּאת לְפָנָיו לְעֵד כִּי לֹא תִּשְׁכַּח מִפִּי זַרְעוֹ. כִּי שִׁירַת הַאֲזִינוּ זֶה בְּחִינַת תְּפִלָּה שֶׁהִיא בְּחִינַת שִׁירָה וְזִמְרָה בְּחִינַת עֲשָׂרָה מִינֵי נְגִינָה, שֶׁבָּהֶם יָסַד דָּוִד הַמֶּלֶךְ, עָלָיו הַשָּׁלוֹם, סֵפֶר תְּהִלִּים הַיְנוּ שֶׁעַל־יְדֵי הַשִּׁירָה הַזֹּאת כָּלַל מֹשֶׁה רַבֵּנוּ עָלָיו הַשָּׁלוֹם אֶת כְּלַל הַתּוֹרָה בְּתוֹךְ בְּחִינַת שִׁירָה שֶׁהִיא בְּחִינַת תְּפִלָּה וְעַל־יְדֵי־זֶה הֵאִיר לָנוּ הֶאָרָה זֹאת לִזְכּוֹת לַעֲשׂוֹת מֵהַתּוֹרוֹת תְּפִלּוֹת שֶׁעַל־יְדֵי־זֶה עִקַּר קִּיּוּם הַתּוֹרָה בְּאַחֲרִית הַיָּמִים בְּחִינַת וְעָנְתָה הַשִּׁירָה הַזֹּאת וְכוּ' כִּי לֹא תִשָּׁכַח מִפִּי זַרְעוֹ וְכוּ' כַּנַּ"ל.
וְזֶה: (יִרְמְיָה ג') "בַּיָּמִים הָהֵמָּה לֹא יֹאמְרוּ עוֹד אֲרוֹן בְּרִית ה' וְכוּ' בָּעֵת הַהִיא יִקְרְאוּ לִירוּשָׁלַיִם כִּסֵּא ה' וְכוּ' וְלֹא יֵלְכוּ עוֹד אַחֲרֵי שְׁרִרוּת לִבָּם הָרָע". יְרוּשָׁלַיִם הוּא יִרְאָה שָׁלֵם בְּחִינַת תְּפִלָּה כַּנַּ"ל, כִּי שָׁם הַבֵּית־הַמִּקְדָּשׁ בֵּיתוֹ בֵּית תְּפִלָּה, הַיְנוּ שֶׁעִקַּר שְׁלֵמוּת הַתּוֹרָה יִהְיֶה כְּשֶׁתָּבוֹא לְתוֹךְ בְּחִינַת יְרוּשָׁלַיִם דְּהַיְנוּ לְתוֹךְ הַתְּפִלָּה שֶׁעַל־ יְדֵי־זֶה זוֹכִין לִשְׁמֹר וְלַעֲשׂוֹת וּלְקַיֵּם כִּי לֹא הַמִּדְרָשׁ הוּא הָעִקָּר אֶלָּא הַמַּעֲשֶׂה.
וְזֶה: "קְחוּ עִמָּכֶם דְּבָרִים וְשׁוּבוּ אֶל ה'" - דְּבָרִים דַּיְקָא, כִּי בְּוַדַּאי קָשֶׁה מְאֹד לִזְכּוֹת לִתְשׁוּבָה כִּי מֵאַחַר שֶׁגַּם קֹדֶם שֶׁחָטָא וְנִתְלַכְלֵךְ בַּעֲווֹנוֹת וְנִלְכַּד בִּמְצוּדוֹת הַיֵּצֶר הָרָע לֹא הָיָה לוֹ כֹּחַ לַעֲמֹד כְּנֶגְדּוֹ, מִכָּל שֶׁכֵּן אֵיךְ יָכוֹל לַעֲמֹד כְּנֶגְדּוֹ אַחַר־כָּךְ כְּשֶׁכְּבָר נִתְפַּס בַּמֶּה שֶּׁנִּתְפַּס, עַל כֵּן עִקַּר הַתְּשׁוּבָה עַל־יְדֵי אֲמִירַת תְּהִלִּים שֶׁהִיא בְּחִינַת הִתְבּוֹדְדוּת, וְהָעִקָּר כְּשֶׁעוֹשִׂין מִתּוֹרוֹת תְּפִלּוֹת כַּנַּ"ל שֶׁאָז יָכוֹל לְדַבֵּר בְּפִיו עַל כָּל פָּנִים וּלְבַקֵּשׁ מֵהַשֵּׁם יִתְבָּרַךְ עַל כָּל דִּבְרֵי הַתּוֹרָה עַל כָּל מִצְוָה וּמִצְוָה שֶׁיִּזְכֶּה לְקַיְּמָהּ וְלָשׁוּב אֵלָיו וּבִפְרָט עַל כָּל הַדְּבָרִים שֶׁכְּבָר עָבַר עֲלֵיהֶם, וְעַל־יְדֵי־זֶה זוֹכִין לִתְשׁוּבָה בְּוַדַּאי בִּבְחִינַת קְחוּ עִמָּכֶם דְּבָרִים וְשׁוּבוּ אֶל הַשֵּׁם כַּנַּ"ל.
וְזֶה בְּחִינַת "רֵאשִׁית חָכְמָה יִרְאַת ה'", הַיְנוּ שֶׁצְּרִיכִין לְהַקְדִּים יִרְאַת חֶטְאוֹ לְחָכְמָתוֹ כִּי תַּכְלִית תּוֹרָה תְּשׁוּבָה וּמַעֲשִׂים טוֹבִים, אַךְ בַּמֶּה יִזְכֶּה לָזֶה, עַל זֶה סִיֵּם "תְּהִלָּתוֹ עוֹמֶדֶת לָעַד" הַיְנוּ עַל יְדֵי תְּהִלִּים שֶׁהוּא בְּחִינַת שֶׁעוֹשִים מִתּוֹרוֹת תְּפִלּוֹת יִזְכֶּה לָזֶה וְזֶהוּ: "שֵׂכֶל טוֹב לְכָל עֹשֵׂיהֶם", כִּי זֶה נִמְשָׁךְ מִבְּחִינַת שֵׂכֶל הָעֶלְיוֹן מִבְּחִינַת אוֹרַיְתָא דְּעַתִּיקָא סְתִימָאָה שֶׁהִיא בְּחִינַת שֵׂכֶל טוֹב, כִּי בְּוַדַּאי הִיא שֵׂכֶל טוֹב וְנִפְלָא לְהַמְשִׁיךְ קִיּוּם הַתּוֹרָה עַל־יְדֵי בְּחִינַת: "תְּהִלָּתוֹ עוֹמֶדֶת לָעַד", שֶׁהִיא בְּחִינַת תְּהִלִּים לַעֲשׂוֹת מִתּוֹרוֹת תְּפִלּוֹת וְזֶהוּ: "תְּהִלָּתוֹ עוֹמֶדֶת לָעַד" כִּי זֹאת הַבְּחִינָה עוֹמֶדֶת לָעַד, כִּי עַל־יְדֵי־זֶה תִּהְיֶה הַגְּאֻלָּה הָאַחֲרוֹנָה שֶׁתִּהְיֶה גְּאֻלָּה שְׁלֵמָה לָעַד וְלָנֶצַח. כִּי אִי אֶפְשָׁר לְקַלְקֵל זֹאת הַבְּחִינָה לְעוֹלָם בְּחִינַת: "וְכָרַתִּי לָהֶם וְכוּ' לֹא כַּבְּרִית" וְכוּ' וְזֶה בְּחִינַת: "וְהָיָה יוֹם אֶחָד יִוָּדַע לַה' לֹא יוֹם וְלֹא לַיְלָה", כִּי תְּפִלָּה כָּזֹאת הוּא לְמַעְלָה מֵהַזְּמַן כִּי הִיא לֹא יוֹם שֶׁהוּא תּוֹרָה וְלֹא לַיְלָה שֶׁהוּא תְּפִלָּה כִּי הִיא כְּלוּלָה מִשְּׁנֵיהֶם, וְאָז יִתְקַיֵּם מַה שֶּׁכָּתוּב אַחֲרָיו וְהָיָה ה' לְמֶלֶךְ עַל כָּל הָאָרֶץ בַּיּוֹם הַהוּא יִהְיֶה ה' אֶחָד וּשְׁמוֹ אֶחָד: