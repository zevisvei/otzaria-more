<h1>ליקוטי תפילות</h1>

<h2>הקדמה</h2>
רַבֵּנוּ זִכְרוֹנוֹ לִבְרָכָה (הוּא אֲדוֹנֵנוּ מוֹרֵנוּ וְרַבֵּנוּ הַגָּאוֹן הַקָּדוֹשׁ אוֹר הַגָּנוּז וְהַצָּפוּן מוֹרֵנוּ הָרַב רַבִּי נַחְמָן זֵכֶר צַדִּיק לִבְרָכָה בַּעַל הַמְחַבֵּר לִקּוּטֵי מוֹהֲרַ"ן) הִזְהִיר אוֹתָנוּ כַּמָּה פְּעָמִים, בְּכַמָּה מִינֵי לְשׁוֹנוֹת, לַעֲשׂוֹת מֵהַתּוֹרוֹת תְּפִלּוֹת וְאָמַר, שֶׁנַּעֲשֶׂה מִזֶּה שַׁעֲשׁוּעִים גְּדוֹלִים לְמַעְלָה וְאָמַר, שֶׁעֲדַיִן לֹא עָלוּ שַׁעֲשׁוּעִים כָּאֵלֶּה לִפְנֵי הַשֵּׁם יִתְבָּרַךְ כְּמוֹ אֵלּוּ הַשַּׁעֲשׁוּעִים שֶׁנַּעֲשִׂים מִתְּפִלּוֹת אֵלּוּ שֶׁעוֹשִים מִן הַתּוֹרוֹת וְעוֹד דִּבֵּר מִזֶּה כַּמָּה וְכַמָּה פְּעָמִים עִם כַּמָּה וְכַמָּה בְּנֵי אָדָם:
אָמְנָם לֹא בֵּאֵר הָעִנְיָן הֵיטֵב, אֵיךְ הָיְתָה כַּוָּנָתוֹ הַקְּדוֹשָׁה בָּזֶה, אַךְ מִכְּלַל דְּבָרָיו הֵבַנְנוּ, שֶׁעִקַּר כַּוָּנָתוֹ הָיְתָה בִּפְשִׁיטוּת, שֶׁנִּשְׁתַּדֵּל לְעַיֵּן בַּתּוֹרוֹת הַקְּדוֹשׁוֹת וְהַנּוֹרָאוֹת שֶׁגִּלָּה לָנוּ לְהָבִין וּלְהַשְׂכִּיל כַּוָּנַת אוֹתָהּ הַתּוֹרָה לְמַעֲשֶׂה (כִּי זֶהוּ הָעִקָּר כִּי לֹא הַמִּדְרָשׁ הוּא הָעִקָּר אֶלָּא הַמַּעֲשֶׂה כַּמְבֹאָר אֶצְלֵנוּ כְּבָר כַּמָּה פְּעָמִים שֶׁכָּל עִקַּר כַּוָּנַת רַבֵּנוּ הַקָּדוֹשׁ וְהַנּוֹרָא זִכְרוֹנוֹ לִבְרָכָה בְּכָל הַתּוֹרוֹת שֶׁגִּלָּה, הָיָה הַכֹּל רַק בִּשְׁבִיל הַמַּעֲשֶׂה, שֶׁנִּשְׁתַּדֵּל וְנִתְאַמֵּץ וְנִתְחַזֵּק בְּכָל עֹז לִשְׁמֹר וְלַעֲשׂוֹת וּלְקַיֵּם כְּכָל הַנֶּאֱמַר בְּכָל תּוֹרָה וְתוֹרָה), וְנַחְשֹׁב דַּרְכֵּנוּ כַּמָּה אָנוּ רְחוֹקִים מֵאֵלּוּ הַדְּבָרִים הַמֻּזְכָּרִים בְּכָל תּוֹרָה וְתוֹרָה, וְנִתְפַּלֵּל וְנַעְתִּיר לַשֵּׁם בְּרִבּוּי הַפְצָרוֹת וּבַקָּשׁוֹת וְתַחֲנוּנִים שֶׁיְּרַחֵם עָלֵינוּ וִיזַכֵּנוּ, וִיקָרְבֵנוּ בְּרַחֲמָיו הַמְּרֻבִּים, שֶׁנִּזְכֶּה לְקַיֵּם כָּל מַה שֶּׁנֶּאֱמַר שָׁם בְּאוֹתָהּ הַתּוֹרָה, וְנִשְׁפֹּךְ שִׂיחֵנוּ לִפְנֵי הַשֵּׁם יִתְבָּרַךְ עַל כָּל הַדְּבָרִים הַנֶּאֱמָרִים שָׁם, שֶׁנִּזְכֶּה לְקַיְּמָם וּלְהַגִּיעַ אֲלֵיהֶם בִּשְׁלֵמוּת:
וּמִי שֶׁזוֹכֶה לַעֲסֹק בָּזֶה, לַעֲשׂוֹת מֵהַתּוֹרוֹת תְּפִלּוֹת כַּנַּ"ל, בְּוַדַּאי יוּכַל תָּמִיד לְפָרֵשׁ שִׂיחָתוֹ לִפְנֵי הַשֵּׁם יִתְבָּרַךְ, וְאֶת כָּל אֲשֶׁר עִם לְבָבוֹ יָשִׂיחַ עַל יְדֵי כָּל תּוֹרָה וְתוֹרָה, כִּי אַף עַל פִּי שֶׁבַּתְּחִלָּה יָכוֹל לִהְיוֹת שֶׁיִּדְמֶה לוֹ שֶׁהַתּוֹרָה הַזֹּאת אֵינָהּ מְדַבֶּרֶת מֵהֶכְרֵחִיּוּת שֶׁלּוֹ, וּמֵהַחֶסְרוֹנוֹת וְהַפְּגָמִים שֶׁלּוֹ בְּאוֹתוֹ הָעֵת אַף עַל פִּי כֵן כְּשֶׁיַּתְחִיל לְדַבֵּר עַל יְדֵי אוֹתָהּ הַתּוֹרָה בְּוַדַּאי יַעַזְרֵהוּ הַשֵּׁם יִתְבָּרַךְ וְיוּכַל לְהַכְנִיס כָּל שִׂיחָתוֹ שָׁם, וְאֶת כָּל אֲשֶׁר עִם לְבָבוֹ יוּכַל לְפָרֵשׁ עַל יְדֵי כָּל תּוֹרָה וְתוֹרָה כִּי דִּבְרֵי רַבֵּנוּ זִכְרוֹנוֹ לִבְרָכָה הֵם כְּלָלִיּוּת גָּדוֹל מְאֹד מְאֹד, וְכָל תּוֹרָה וְתוֹרָה כְּלוּלָה מִכָּל הַתּוֹרָה כֻּלָּהּ וּמִכְּלָלִיּוּת יִשְׂרָאֵל וּמִכְּלָלִיּוּת כָּל הַדְּבָרִים שֶׁבָּעוֹלָם וְכָל אָדָם כְּמוֹת שֶׁהוּא, בֵּין אִם הוּא בְּתַכְלִית מַדְרֵגָה הָעֶלְיוֹנָה, בֵּין אִם הוּא בְּתַכְלִית דְּיוֹטָא הַתַּחְתּוֹנָה, הַכֹּל כַּאֲשֶׁר לַכֹּל, מֵרֵישׁ כָּל דַּרְגִּין עַד סוֹף כָּל דַּרְגִּין, כֻּלָּם יְכוֹלִים לִמְצֹא עַצְמָם, עִם כָּל בְּחִינוֹתֵיהֶם, בְּתוֹךְ כָּל תּוֹרָה וְתוֹרָה שֶׁל רַבֵּנוּ הַקָּדוֹשׁ וְהַנּוֹרָא זִכְרוֹנוֹ לִבְרָכָה וְעַל כֵּן עַל יְדֵי כָּל תּוֹרָה וְתוֹרָה יוּכַל כָּל אָדָם שֶׁבָּעוֹלָם בְּכָל עֵת וּבְכָל זְמַן לְפָרֵשׁ שִׂיחָתוֹ יִהְיֶה אֵיךְ שֶׁיִּהְיֶה:
וְגַם עַל פִּי פְּשׁוּטוֹ יְכוֹלִים לְהָבִין זֹאת, שֶׁיְּכוֹלִין לְפָרֵשׁ שִׂיחָתוֹ עַל יְדֵי כָּל תּוֹרָה וְתוֹרָה לְמָשָׁל, הַתּוֹרָה בַּחֲצוֹצְרוֹת וְקוֹל שׁוֹפָר (בְּסִימָן ה' בְּלִקּוּטֵי מוֹהֲרַ"ן א'), שֶׁמַּתְחֶלֶת כִּי חַיָּב כָּל אָדָם לוֹמַר בִּשְׁבִילִי נִבְרָא הָעוֹלָם, נִמְצָא כְּשֶׁהָעוֹלָם נִבְרָא בִּשְׁבִילִי צָרִיךְ אֲנִי לִרְאוֹת וּלְעַיֵן בְּכָל עֵת בְּתִקּוּן הָעוֹלָם וּלְמַלֹּאת חֶסְרוֹן הָעוֹלָם וּלְהִתְפַּלֵּל בַּעֲבוּרָם וְכוּ' וּצְרִיכִים לֵידַע אִם הוּא קֹדֶם גְּזַר דִּין אוֹ אַחַר גְּזַר דִּין כְּדֵי לֵידַע אֵיךְ לְהִתְפַּלֵּל וְכוּ' עַיֵּן שָׁם וְהִנֵּה מֵהַתּוֹרָה הַזֹּאת דִּבֵּר רַבֵּנוּ הַקָּדוֹשׁ זִכְרוֹנוֹ לִבְרָכָה בְּעַצְמוֹ עִם אֲנָשִׁים מֵאֲנָשָׁיו, לְעִנְיַן תְּפִלָּה, שֶׁהִזְהִיר אוֹתָם לַעֲשׂוֹת מֵהַתּוֹרוֹת תְּפִלּוֹת, וְלִמֵּד אוֹתָם סֵדֶר תְּפִלָּה, וְתָפַס לָהֶם לְדוּגְמָא תּוֹרָה הַזֹּאת, וְהוֹרָה אוֹתָם בִּפְשִׁיטוּת, שֶׁיַּתְחִילוּ לְהִסְתַּכֵּל עַל עַצְמוֹ כַּמָּה הֵם רְחוֹקִים מִכָּל זֶה, כִּי כָּל אֶחָד מְחֻיָּב לוֹמַר כָּל הָעוֹלָם לֹא נִבְרָא אֶלָּא בִּשְׁבִילִי, וּלְהִתְפַּלֵּל עַל חֶסְרוֹן הָעוֹלָם, וְלֵידַע אִם הוּא קֹדֶם גְּזַר דִּין אוֹ לְאַחַר גְּזַר דִּין וְאִם כֵּן עַתָּה יִסְתַּכֵּל עַל עַצְמוֹ כַּמָּה הוּא רָחוֹק מִכָּל זֶה, וְיִתְפַּלֵּל וְיַעְתִּיר לְהַשֵּׁם יִתְבָּרַךְ שֶׁיִּזְכֶּה לְהַגִּיעַ לְכָל זֶה וְשָׁאֲלוּ אוֹתוֹ אָז, כִּי אֵין זֶה צָרִיךְ לָנוּ עַכְשָׁיו כִּי אָנוּ רְחוֹקִים עַכְשָׁיו לְהִתְפַּלֵּל עַל זֶה לְפִי מַדְרֵגָתֵנוּ עַכְשָׁיו הֵשִׁיב לָהֶם, הֲלֹא יִשְׁמְעוּ אָזְנֵיכֶם מַה שֶּׁפִּיכֶם מְדַבֵּר בְּהַתּוֹרָה הַזֹּאת, כִּי הֲלֹא מְבֹאָר כָּאן, שֶׁכָּל אָדָם מְחֻיָּב לוֹמַר כָּל הָעוֹלָם לֹא נִבְרָא אֶלָּא בִּשְׁבִילִי, וְאִם כֵּן הַחוֹב מֻטָּל עַל כָּל אֶחָד וְאֶחָד בְּהֶכְרַח וְאֵינוֹ יָכוֹל לִפְטֹר עַצְמוֹ מִזֶּה וְכוּ' כַּדְּבָרִים הָאֵלֶּה נִשְׁמַע מִפִּיו הַקָּדוֹשׁ זִכְרוֹנוֹ לִבְרָכָה בְּעַצְמוֹ:
וְהִנֵּה בֶּאֱמֶת אִם יְזַכֵּנוּ הַשֵּׁם יִתְבָּרַךְ לְקַיֵּם דְּבָרָיו כִּפְשׁוּטוֹ, עַל פִּי הַדֶּרֶךְ הַמְבֹאָר כָּאן בִּפְשִׁיטוּת, בְּוַדַּאי יוּכַל כָּל אֶחָד וְאֶחָד לְפָרֵשׁ שִׂיחָתוֹ, עַל פִּי דֶּרֶךְ זֶה עַל יְדֵי כָּל תּוֹרָה וְתוֹרָה כִּי אֲפִלּוּ אִם יִהְיֶה הַפָּחוֹת שֶּׁבַּפְּחוּתִים וְהַקַּל שֶׁבַּקַּלִּים, וַאֲפִלּוּ אִם עָבַר מַה שֶּׁעָבַר חַס וְשָׁלוֹם, אִם יִתְעוֹרֵר בֶּאֱמֶת לָשׁוּב אֶל ה', וְיַתְחִיל לִשְׁפֹּךְ שִׂיחוֹ לִפְנֵי הַשֵּׁם יִתְבָּרַךְ, יוּכַל לְפָרֵשׁ עַל יְדֵי זֶה דַיְקָא כָּל אֲשֶׁר עִם לְבָבוֹ כִּי יַתְחִיל לוֹמַר בְּמַר נַפְשׁוֹ, הֲלֹא בִּשְׁבִילִי נִבְרָא הָעוֹלָם, כִּי כָּךְ הִזְהִירוּ אוֹתָנוּ חֲכָמֵינוּ זִכְרוֹנָם לִבְרָכָה שֶׁהוּא חִיּוּב עַל כָּל אָדָם לוֹמַר כָּךְ שֶׁכָּל הָעוֹלָם לֹא נִבְרָא אֶלָּא בִּשְׁבִילִי, וְכַמָּה וְכַמָּה אֲנִי רָחוֹק עַכְשָׁיו מִזֶּה וְאַף שֶׁיִּדְמֶה לְפִי דַּעְתּוֹ שֶׁהוּא רָחוֹק מְאֹד מְאֹד מִזֶּה בְּלִי שִׁעוּר, עַד אֲשֶׁר אֵין רָאוּי לוֹ לְדַבֵּר כְּלָל מִזֶּה שֶׁבִּשְׁבִילוֹ נִבְרָא הָעוֹלָם, לְפִי מַדְרֵגָתוֹ הַפְּחוּתָה וְהַשְּׁפָלָה שֶׁיּוֹדֵעַ בְּנַפְשׁוֹ, אַף עַל פִּי כֵן אַדְרַבָּא עַל יְדֵי זֶה דַּיְקָא יוּכַל לִשְׁפֹּךְ שִׂיחוֹ בְּיוֹתֵר כִּי הֲלֹא בֶּאֱמֶת לַאֲמִתּוֹ בְּוַדַּאי הַחִיּוּב עָלָיו לוֹמַר כָּךְ שֶׁבִּשְׁבִילוֹ נִבְרָא הָעוֹלָם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה חַיָּב כָּל אָדָם לוֹמַר וְכוּ', כָּל אָדָם דַּיְקָא יִהְיֶה מִי שֶׁיִּהְיֶה, רַק שֶׁהוּא נִתְרַחֵק כָּל כָּךְ עַד שֶׁקָּשֶׁה לוֹ לְדַבֵּר מִזֶּה, אִם כֵּן אֵיפוֹא אַדְרַבָּא עַל יְדֵי זֶה דַּיְקָא, יִשְׁפֹּךְ לִבּוֹ כַּמַּיִם נֹכַח פְּנֵי יְהֹוָה, כְּשֶׁיִּסְתַּכֵּל עַל עַצְמוֹ כַּמָּה הוּא רָחוֹק מִזֶּה עַל יְדֵי מַעֲשָׂיו וְכוּ', וְדַיְקָא עַל יְדֵי זֶה יִכְנוֹס בַּדְּבָרִים עַד שֶׁיּוּכַל לְדַבֵּר וּלְפָרֵשׁ כָּל לִבּוֹ, אֶת כָּל נִגְעֵי לְבָבוֹ וּמַכְאוֹבֵי נַפְשׁוֹ בְּאוֹתוֹ הָעֵת וְכַיּוֹצֵא בָּזֶה בְּכָל דָּבָר וְדָבָר מִתּוֹרָה הַזֹּאת, כִּי אַחַר כָּךְ יִסְתַּכֵּל לְהַלָּן בַּתּוֹרָה הַזֹּאת, שֶׁמְּבֹאָר שָׁם, אֵיךְ לֵידַע בֵּין קֹדֶם גְּזַר דִּין לְאַחַר גְּזַר דִּין, הוּא עַל יְדֵי שִׂמְחָה שֶׁל מִצְוָה לַעֲשׂוֹת הַמִּצְוָה בְּשִׂמְחָה גְּדוֹלָה מֵהַמִּצְוָה בְּעַצְמָהּ וְכוּ' עַיֵּן שָׁם וְיַתְחִיל לְהִתְפַּלֵּל עַל זֶה, וּלְהִסְתַּכֵּל עַל עַצְמוֹ כַּמָּה הוּא רָחוֹק מִזֶּה, וְיִטְעוֹן טַעֲנוֹת וְהַפְצָרוֹת לִפְנֵי הַשֵּׁם יִתְבָּרַךְ שֶׁיְּזַכֵּהוּ לְהַגִּיעַ לָזֶה וּכְמוֹ כֵן לְהַלָּן יוֹתֵר, שֶׁמְּבֹאָר שָׁם אֵיךְ לִזְכּוֹת לְשִׂמְחָה וְכוּ' שֶׁהוּא עַל יְדֵי רְעָמִים עַל יְדֵי שֶׁמַּפְשִׁיטִין עַקְמִימוּת שֶׁבַּלֵּב וְכוּ' וּרְעָמִים הֵם הַתְּפִלָּה בְּכֹחַ וְכוּ' וְלִזְכּוֹת לָזֶה צְרִיכִין לְפַנּוֹת הַמֹּחַ מִמַּחֲשָׁבוֹת זָרוֹת מֵחָמֵץ שֶׁלֹּא יַחְמִיץ אֶת מֹחוֹ בְּתַאֲוֹת וְהִרְהוּרִים, וְיִגְעוֹר בְּהַמַּחְשָׁבוֹת זָרוֹת כְּמוֹ שֶׁכָּתוּב גְּעַר חַיַּת קָנֶה וְכוּ' שֶׁזֶּה בְּחִינַת מַצָּה וְכוּ', וְצָרִיךְ לִשְׁמֹר עַצְמוֹ מִיִּרְאוֹת חִיצוֹנִיּוֹת וְכוּ', וְהָעִקָּר, לִשְׁמֹר עַצְמוֹ מֵחָמֵץ, שֶׁלֹּא יַחְמִיץ מַחְשַׁבְתּוֹ בְּשׁוּם מַחֲשָׁבָה חִיצוֹנָה כְּלָל וְכוּ', וְצָרִיךְ שֶׁיִּהְיֶה לוֹ אֱמוּנַת חֲכָמִים, וּלְהַאֲמִין שֶׁכָּל הַמַּחֲלֹקֶת שֶׁיֵּשׁ בֵּין הַצַּדִּיקִים הַשְּׁלֵמִים הוּא רַק בִּשְׁבִילוֹ, כְּדֵי שֶׁיִּקַּח לְעַצְמוֹ תּוֹכָחָה וּמוּסָר עַל שֶׁפָּגַם בְּטִפֵּי מֹחוֹ, שֶׁעַל זֶה נֶאֱמַר "כָּל בָּאֶיהָ לֹא יְשׁוּבוּן וְלֹא יַשִּׂיגוּ אָרְחוֹת חַיִּים", כְּדֵי שֶׁיִּזְכֶּה לָשׁוּב מִמָּוֶת לְחַיִּים, מֵחָמֵץ לְמַצָּה וְכוּ' וְעַל כֵּן אָסוּר לוֹ שֶׁיִּהְיֶה קָשֶׁה לוֹ שׁוּם קַשְׁיָא עַל הַמַּחֲלֹקֶת שֶׁבֵּין הַצַּדִּיקִים הָאֲמִתִּיִּם, רַק לְהַאֲמִין בְּכֻלָּם בֶּאֱמוּנָה שְׁלֵמָה וְכוּ' עַיֵּן שָׁם כָּל הַתּוֹרָה הַנִּזְכָּר לְעֵיל, וְהִנֵּה עַל כָּל הַדְּבָרִים הָאֵלֶּה צָרִיךְ לִשְׁפֹּךְ שִׂיחוֹ בִּתְחִנּוֹת וּבַקָּשׁוֹת הַרְבֵּה שֶׁיִּזְכֶּה לְהַגִּיעַ לְכָל זֶה כִּי כַּמָּה וְכַמָּה תְּפִלּוֹת וּתְחִנּוֹת צָרִיךְ הָאָדָם לְהִתְפַּלֵּל שֶׁיִּזְכֶּה לְפַנּוֹת הַמֹּחַ מִמַּחֲשָׁבוֹת זָרוֹת וְהִרְהוּרִים וְשֶׁלֹּא יַחְמִיץ אֶת מֹחוֹ בְּתַאֲוֹת וּבְחָכְמוֹת חִיצוֹנִיוֹת וְהִרְהוּרִים חַס וְשָׁלוֹם כִּי כִּמְעַט כָּל אָדָם נִלְכָּד בָּזֶה מְאֹד, וּצְרִיכִין לְבַקֵּשׁ הַרְבֵּה מֵהַשֵּׁם יִתְבָּרַךְ לְהִנָּצֵל מִזֶּה וְשֶׁיִּזְכֶּה לְמַחְשָׁבוֹת זַכּוֹת וּקְדוֹשׁוֹת, וְכֵן כַּמָּה צְרִיכִין לְהִתְפַּלֵּל לִזְכּוֹת לִתְפִלָּה בְּכַוָּנָה וּבְכֹחַ וְכוּ' וְכַיּוֹצֵא בָּזֶה בְּכָל הַדְּבָרִים הַנֶּאֱמָרִים שָׁם בַּתּוֹרָה הַזֹּאת וְכֵן בְּכָל תּוֹרָה וְתוֹרָה וּמַשְׂכִּיל עַל דָּבָר יוּכַל לְהָבִין מֵעַצְמוֹ דְּבָרִים הַרְבֵּה מִתּוֹךְ דְּבָרִים אֵלּוּ, וְגַם כִּי הַבָּא לִטָּהֵר מְסַיְּעִין לוֹ מִן הַשָּׁמַיִם וְאִם יָכִין לִבּוֹ, יִהְיֶה הַשֵּׁם יִתְבָּרַךְ בְּעֶזְרוֹ וְיַזְמִין וְיִשְׁלַח לוֹ דִּבּוּרִים הַרְבֵּה בְּפִיו, שֶׁיּוּכַל לְפָרֵשׁ כָּל לְבָבוֹ בְּכָל עֵת עַל יְדֵי כָּל מַאֲמָר וּמַאֲמָר:
עַל כֵּן מִי שֶׁרוֹצֶה לָחוּס עַל נַפְשׁוֹ וּלְהִסְתַּכֵּל עַל תַּכְלִיתוֹ הַנִּצְחִי בֶּאֱמֶת לַאֲמִתּוֹ וְרוֹצֶה לְהִתְקָרֵב לְהַשֵּׁם יִתְבָּרַךְ בֶּאֱמֶת, וְזֶה יָדוּעַ וּבָרוּר שֶׁאִי אֶפְשָׁר לְהִתְקָרֵב לְהַשֵּׁם יִתְבָּרַךְ דְּהַיְנוּ לְשַׁבֵּר וּלְבַטֵּל כָּל הַמִּדּוֹת רָעוֹת וְלִזְכּוֹת לְכָל הַמִּדּוֹת טוֹבוֹת, וְלֵילֵךְ בִּדְרָכָיו יִתְבָּרַךְ, זֶה אִי אֶפְשָׁר כִּי אִם עַל יְדֵי תְּפִלָּה וְתַחֲנוּנִים וְשַׁוְעָה וּזְעָקָה וּצְעָקָה לְהַשֵּׁם יִתְבָּרַךְ יָמִים וְשָׁנִים הַרְבֵּה, וְכָל הַצַּדִּיקִים וְהַכְּשֵׁרִים אֲמִתִּיִּם לֹא זָכוּ לְמַדְרֵגָתָם, כִּי אִם עַל יְדֵי זֶה, עַל יְדֵי תְּפִלָּה וְתַחֲנוּנִים, כַּמְבֹאָר אֶצְלֵנוּ כְּבָר כַּמָּה פְּעָמִים, אֲבָל גַּם זֶה בְּעַצְמוֹ קָשֶׁה וְכָבֵד לָאָדָם, דְּהַיְנוּ לְהַרְבּוֹת בִּתְפִלָּה וְתַחֲנוּנִים, כִּי עַל פִּי רֹב אֵין מִלָּה בִּלְשׁוֹנוֹ לְדַבֵּר וּלְפָרֵשׁ שִׂיחָתוֹ, אֲבָל עַל פִּי הַדֶּרֶךְ הַנִּזְכָּר לְעֵיל לַעֲשׂוֹת מֵהַתּוֹרוֹת תְּפִלּוֹת כַּנִּזְכָּר לְעֵיל, עַל יְדֵי זֶה בְּקַל יוּכַל לְפָרֵשׁ כָּל שִׂיחָתוֹ כָּל אֲשֶׁר עִם לְבָבוֹ כַּנִּזְכָּר לְעֵיל אַךְ גַּם עַל זֶה יֵשׁ מְנִיעוֹת וּכְבֵדוּת הַרְבֵּה, כִּי לַאו כָּל אָדָם בָּקִי כָּל כָּךְ בְּדִבְרֵי רַבֵּנוּ זִכְרוֹנוֹ לִבְרָכָה עַד שֶׁיּוּכַל לַעֲשׂוֹת מֵהַתּוֹרוֹת תְּפִלּוֹת וְכַיּוֹצֵא בָּזֶה שְׁאָר מְנִיעוֹת רַבּוֹת עַל כֵּן שַׂמְתִּי אֶל לִבִּי לְהַעְתִּיק מֵהַתְּפִלּוֹת שֶׁרָשַׁמְתִּי לְעַצְמִי כַּאֲשֶׁר פָּקַד עָלַי רַבֵּנוּ זִכְרוֹנוֹ לִבְרָכָה שֶׁטּוֹב לִכְתּוֹב לְעַצְמוֹ הַתְּפִלּוֹת כְּשֶׁזּוֹכִין לְאֵיזֶה תְּפִלָּה סְדוּרָה, כְּדֵי שֶׁיּוּכַל לְאָמְרָהּ גַּם בְּפַעַם אַחֵר, וְכֵן עָשִׂיתִי אַחַר כָּךְ רָאִיתִי שֶׁטּוֹב לְהַעְתִּיקָם בִּלְשׁוֹן כְּלָלִיּוּת בְּאוֹפֶן שֶׁיִּהְיוּ שָׁוִין לְכָל נֶפֶשׁ, וּלְמָסְרָם לְאַנְשֵׁי שְׁלוֹמֵנוּ לְבַל אֶמְנַע הַטּוֹב מִבְּעָלָיו כִּי רָאִיתִי כִּי הֵם כְּלָלִיּוּת גָּדוֹל מְאֹד וְהֵם דְּבָרִים הַצְּרִיכִים לְכָל נֶפֶשׁ, לְכָל אֶחָד וְאֶחָד לְפִי מַדְרֵגָתוֹ, כֻּלָּם צְרִיכִים לָהֶם לְמִגָּדוֹל וְעַד קָטָן וְאֵין שׁוּם דָּבָר שֶׁחָסֵר לָאָדָם בְּעִנְיַן עֲבוֹדַת י"י שֶׁלֹּא יִמְצָא בַּתְּפִלּוֹת הַלָּלוּ וְכַאֲשֶׁר הֶעְתַּקְתִּי קְצָתָם, וּמְסַרְתִּים לִקְצַת אֲנָשִׁים הוּטְבוּ בְּעֵינֵיהֶם מְאֹד מְאֹד וְהִפְצִירוּ בִּי לְהַעְתִּיק לָהֶם כֻּלָּם אִם אָמְנָם לִבִּי הָלַךְ אָנֶה וָאָנָה בָּזֶה, עִם כָּל זֶה מָסַרְתִּי עַצְמִי לַשֵּׁם יִתְבָּרַךְ לְבַד וְסָמַכְתִּי עָלָיו לְבַד, כִּרְצוֹנוֹ יִתְבָּרַךְ הַטּוֹב וְכִרְצוֹן רַבֵּנוּ זִכְרוֹנוֹ לִבְרָכָה כֵּן אֶעֱשֶׂה:
וְהִנֵּה מַעֲלַת אֵלּוּ הַתְּפִלּוֹת יָבִין כָּל מַשְׂכִּיל הֶחָפֵץ בָּאֱמֶת וּבַתְּמִימוּת, כִּי תְּפִלּוֹת כָּאֵלּוּ עֲדַיִן לֹא הָיוּ בָּעוֹלָם, וְהֵם מְלֵאִים כָּל טוּב לְבֵית יִשְׂרָאֵל תְּפִלּוֹת תְּחִנּוֹת וּבַקָּשׁוֹת וְהַפְצָרוֹת וְרִצּוּיִים וּפִיּוּסִים וּוִדּוּיִם וּטְעָנוֹת וַאֲמַתְלָאוֹת וּצְעָקוֹת וְשַׁוְעוֹת וּזְעָקוֹת גְּדוֹלוֹת לַשֵּׁם יִתְבָּרַךְ, לְעוֹרֵר רַחֲמָיו הַמְרֻבִּים עָלֵינוּ שֶׁיְקָרְבֵנוּ לַעֲבוֹדָתוֹ יִתְבָּרַךְ חִישׁ קַל מְהֵרָה וְגַם כָּלוּל בָּהֶם הִתְעוֹרְרוּת גָּדוֹל שֶׁיֹּאמַר הָאָדָם לְנַפְשׁוֹ, שֶׁיְּעוֹרֵר אֶת עַצְמוֹ לְבַל יַעֲבֹר עוֹלָמוֹ בְּשֵׁנָה חַס וְשָׁלוֹם, כִּי הַדִּבּוּר יֵשׁ לוֹ כֹּחַ גָּדוֹל לְעוֹרֵר אֶת הָאָדָם, וְעַל כֵּן אֲפִלּוּ הַדְּבָרִים שֶׁהָאָדָם בְּעַצְמוֹ יוֹדֵעַ אוֹתָם, אַף עַל פִּי כֵן כְּשֶׁיֹּאמְרֵם בְּפִיו וִיעוֹרֵר אֶת עַצְמוֹ, עַל יְדֵי זֶה יִתְחַזֵּק וְיִתְגַּבֵּר וְיִשְׁתּוֹקֵק בְּיוֹתֵר לְהִתְקָרֵב לְהַשֵּׁם יִתְבָּרַךְ, עַד שֶׁיִּזְכֶּה לִתְשׁוּבָה שְׁלֵמָה בֶּאֱמֶת וּמִי שֶׁיִּהְיֶה רָגִיל בִּתְפִלּוֹת אֵלּוּ בֶּאֱמֶת וּבִתְמִימוּת, בְּוַדַּאי יִזְכֶּה לְחַיֵּי עוֹלָם:
אַךְ טוֹב אֲשֶׁר תֹּאחֵז בָּזֶה וְגַם מִזֶּה עַל תַּנַּח יָדְךָ, דְּהַיְנוּ לַעֲסוֹק בְּכָל יוֹם בְּהִתְבּוֹדְדוּת וּלְפָרֵשׁ שִׂיחָתוֹ לִפְנֵי הַשֵּׁם יִתְבָּרַךְ אֶת כָּל אֲשֶׁר עִם לְבָבוֹ בִּלְשׁוֹן אַשְׁכְּנַז [מובן שכוונתו רק לבני עדות אשכנז כמובא בליקו"מ ח"ב סימן ק"כ] (כַּמְבֹאָר בִּסְפָרָיו הַקְּדוֹשִׁים כַּמָּה פְּעָמִים), וְלַעֲשׂוֹת בְּעַצְמוֹ מֵהַתּוֹרוֹת תְּפִלּוֹת כַּנִּזְכָּר לְעֵיל כִּי אִי אֶפְשָׁר לְבָאֵר בִּכְתַב כָּל הִצְטָרְכוּת הָאָדָם בִּפְרָטִיּוּת, וּבִפְרָט לְפִי הַשִּׁנּוּיִים שֶׁנַּעֲשִׂים בָּאָדָם בְּכָל עֵת וּזְמַן, וּכְבָר הִזְהִיר רַבֵּנוּ זִכְרוֹנוֹ לִבְרָכָה כַּמָּה פְּעָמִים לוֹמַר תְּחִנּוֹת וּבַקָּשׁוֹת הַרְבֵּה בְּכָל יוֹם, כָּל מִינֵי תְּחִנּוֹת הַנִּמְצָאִים בְּאֵיזֶה סִדּוּר מִסִּדּוּרִים הַגְּדוֹלִים אוֹ בְּשַׁעֲרֵי צִיּוֹן וּבִשְׁאָר מְקוֹמוֹת, מִכָּל שֶׁכֵּן וְכָל שֶׁכֵּן לַעֲסוֹק בְּסֵפֶר תְּהִלִּים, וּמִי שֶׁרוֹצֶה לְקַיֵּם דְּבָרָיו הַקְּדוֹשִׁים, וְלַעֲסוֹק בִּתְפִלּוֹת, לִזְכּוֹת לְחַיֵּי עוֹלָם, בְּוַדַּאי יֶעֱרַב לְנַפְשׁוֹ מְאֹד מְאֹד אֵלּוּ הַתְּפִלּוֹת כִּי אֵין שׁוּם תְּפִלּוֹת בָּעוֹלָם שֶׁיּוּכַל הָאָדָם לִמְצוֹא אֶת עַצְמוֹ בָּהֶם כְּמוֹ בְּאֵלּוּ הַתְּפִלּוֹת הַמְדַבְּרִים מִכָּל הַמִּדּוֹת וּמִכָּל הַדְּבָרִים שֶׁבָּעוֹלָם, וְכַאֲשֶׁר יִרְאֶה הָרוֹאֶה בְּעֵינָיו, אַשְׁרֵי שֶׁיֹּאחַז בָּהֶם:
וְהִנֵּה לֹא נִפְלֵאת הוּא לְחַבֵּר תְּפִלּוֹת חֲדָשׁוֹת כִּי כְּבָר קִדְּמוּנִי בָּזֶה כַּמָּה וְכַמָּה גְּדוֹלִים וּקְטַנִּים, אֲשֶׁר חִבְּרוּ וְיָסְדוּ כַּמָּה תְּפִלּוֹת, כְּמוֹ בְּסֵפֶר שַׁעֲרֵי צִיּוֹן שֶׁנִּמְצָאִים כַּמָּה תְּפִלּוֹת שֶׁחִבְּרוּ הָאַחֲרוֹנִים, וְכֵן בְּהַסִּדּוּרִים הַגְּדוֹלִים וּבִשְׁאָר סְפָרִים וְגַם בְּיָמֵינוּ נִתְחַבְּרוּ כַּמָּה וְכַמָּה תְּפִלּוֹת חֲדָשׁוֹת, וְגַם יֵשׁ כַּמָּה וְכַמָּה סְפָרִים שְׁלֵמִים שֶׁל תְּפִלּוֹת, רַק שֶׁאֵינָם מְצוּיִים בֵּינֵינוּ, כַּמּוּבָא בְּסוֹף סֵפֶר סֵדֶר הַדּוֹרוֹת בְּתוֹךְ שְׁמוֹת הַסְּפָרִים, שֶׁמֵּבִיא שָׁם סְפָרִים הַרְבֵּה שֶׁל תְּפִלּוֹת שֶׁאֵינָם מְצוּיִים כָּל כָּךְ בֵּינֵינוּ וְגַם כָּל הַפִּיּוּטִים וְהַסְּלִיחוֹת וּזְמִירוֹת רֻבָּם כְּכֻלָּם לֹא יָצְאוּ מִפִּי הַקַּדְמוֹנִים מִנְּבִיאִים וְתַנָּאִים וּבַעֲלֵי רוּחַ הַקֹּדֶשׁ, כִּי אִם מִפִּי הָאַחֲרוֹנִים שֶׁהָיוּ זְמַן רַב אַחַר שֶׁפָּסְקָה רוּחַ הַקֹּדֶשׁ מִיִּשְׂרָאֵל כִּי מוּבָן לְכָל מַשְׂכִּיל, שֶׁאֵין אִסּוּר לְחַבֵּר תְּפִלּוֹת מִי שֶׁאֵינוֹ בְּמַדְרֵגַת בְּנֵי עֲלִיָּה בַּעֲלֵי רוּחַ הַקֹּדֶשׁ, כְּמוֹ שֶׁשְּׁאָר מְחַבְּרֵי סְפָרִים אֵין חִיּוּב שֶׁיִּהְיוּ בַּעֲלֵי רוּחַ הַקֹּדֶשׁ כִּי לֹא בַּשָּׁמַיִם הִיא, אַדְרַבָּא בְּחִבּוּרֵי תְּפִלּוֹת אֵין שׁוּם אַחֲרָיוּת וְאֵין בּוֹ חֲשָׁשׁ סַכָּנָה כְּמוֹ בְּשַׁאֲרֵי סְפָרִים שֶׁמְּחַבְּרִים, כְּמוֹ בְּעִנְיַן הוֹרָאַת אִסּוּר וְהֶתֵּר וְדִינֵי מָמוֹנוֹת, שֶׁיֵּשׁ בָּהֶם סַכָּנָה גְּדוֹלָה לִמְחַבְּרָם, שֶׁלֹּא יִכָּשֵׁל בִּדְבַר הֲלָכָה חַס וְשָׁלוֹם, שֶׁלֹּא יֹאמַר עַל טָמֵא טָהוֹר חַס וְשָׁלוֹם וְכוּ' וְכֵן בְּסִפְרֵי מְפָרְשִׁים וּמְבָאֲרִים יֵשׁ גַּם כֵּן חֲשָׁשׁ שֶׁלֹּא יֹאמַר שֶׁלֹּא כַּהֲלָכָה, וְלֹא יְכַוֵּן הַפֵּרוּשׁ וְהַבֵּאוּר הָאֱמֶת, וְאַף עַל פִּי כֵּן הַחִיּוּב עַל כָּל בַּעַל תּוֹרָה לְחַבֵּר סְפָרִים, כְּפִי אֲשֶׁר תַּשִּׂיג יָדוֹ, כַּאֲשֶׁר הֶאֱרִיכוּ בָּזֶה בְּכַמָּה סִפְרֵי קֹדֶשׁ וְאָסוּר לִמְנוֹעַ עַצְמוֹ מֵחֲמַת חֲשָׁשׁ סַכָּנוֹת הַנִּזְכָּרִים לְעֵיל, כִּי לֹא בַּשָּׁמַיִם הִיא וַאֲנַחְנוּ מְחֻיָּבִים לַעֲשׂוֹת הַמֻּטָּל עָלֵינוּ, לְבָרֵר וּלְלַבֵּן הַהֲלָכָה כְּפִי יְכָלְתֵּנוּ, וּלְהַטּוֹת דַּעְתֵּנוּ וְשִׂכְלֵנוּ אֶל נְקֻדַּת הָאֱמֶת תָּמִיד, וַה' הַטּוֹב בְּעֵינָיו יַעֲשֶׂה, וְאֶת כָּל אֲשֶׁר יַזְמִין לָנוּ הַשֵּׁם יִתְבָּרַךְ בְּשִׂכְלֵנוּ אֵיזֶה חִדּוּשׁ וּבֵאוּר, אָנוּ מְחֻיָּבִים לְבָאֵר עַל סֵפֶר, וּלְהָפִיץ מַעְיְנוֹתֵינוּ חוּצָה, וּלְהֵטִיב מִטּוּבֵנוּ לַאֲחֵרִים וְלִבְלִי לִמְנֹעַ הַטּוֹב מִבְּעָלָיו מֵחֲמַת חֲשָׁשׁוֹת וּמָרָה שְׁחוֹרוֹת כָּאֵלּוּ, כִּי אֵין הַקָּדוֹשׁ בָּרוּךְ הוּא בָּא בִּטְרוֹנְיָא עִם בְּרִיּוֹתָיו וְלֹא נִתְּנָה תּוֹרָה לְמַלְאֲכֵי הַשָּׁרֵת מִכָּל שֶׁכֵּן וְכָל שֶׁכֵּן בְּעִנְיְנֵי חִבּוּרֵי תְּפִלּוֹת שֶׁאֵין יוֹצֵא מֵהֶם הוֹרָאָה וְדִין וְלֹא בֵּאוּר וּפֵרוּשׁ, בְּוַדַּאי אֵין לִמְנוֹעַ מִלְּחַבְּרָם, אַף מִי שֶׁאֵינוֹ גָּדוֹל בְּמַעֲלָה בִּפְרָט תְּפִלּוֹת כָּאֵלּוּ שֶׁנִּתְיַסְּדּוּ עַל יְסוֹד חָזָק וְקַיָּם, יְסוֹד מוּסָד, וְיֵשׁ לָהֶם עַל מַה שֶּׁיִּסְמוֹכוּ תְּהִלָּה לָאֵל, כִּי כֻּלָּם בְּנוּיִם וּמְיֻסָּדִים עַל אַדְנֵי פָּז, עַל דִּבְרֵי תּוֹרָתוֹ הַקְּדוֹשָׁה שֶׁל רַבֵּנוּ הַגָּדוֹל וְהַקָּדוֹשׁ וְהַנּוֹרָא, זֵכֶר צִדְקָתוֹ וּקְדֻשָּׁתוֹ לִבְרָכָה, אֲשֶׁר כָּל דְּבָרָיו כֻּלָּם נֶאֶמְרוּ בְּרוּחַ הַקֹּדֶשׁ, בְּמַדְרֵגָה גְבוֹהָה מְאֹד מְאֹד וּמִי שֶׁיְּעַיֵּן בִּסְפָרָיו הַקְּדוֹשִׁים וּבְשִׂיחוֹתָיו הַקְּדוֹשׁוֹת יָבִין מְעַט מַה מְּאֹד עָמְקוּ מַחְשְׁבוֹתָיו, וְעַד הֵיכָן דְּבָרָיו מַגִּיעִים, וְאֵין לְהַאֲרִיךְ בָּזֶה כַּאן עַל כֵּן כָּל תְּפִלּוֹת אֵלּוּ, מִמָּקוֹם קָדוֹשׁ יִתַהַַלָּכוּ, נוֹבְעִים וְיוֹצְאִים מִמַּעְיָן הַקָּדוֹשׁ הַיּוֹצֵא מִבֵּית ה', הַמָּלֵא עַל כָּל גְּדוֹתָיו עֵצוֹת עֲמֻקּוֹת נִפְלָאוֹת וְנוֹרָאוֹת לַעֲבוֹדַת הַבּוֹרֵא יִתְבָּרַךְ, "מַיִם עֲמֻקִּים עֵצָה בְּלֶב אִישׁ" הֵן עַל כָּל אֵלֶּה הֻכְרַחְתִּי לְמַלְּאוֹת רְצוֹן חֲבֵרַי הַחֲרֵדִים לְדִבְרֵי ה', הַמִּתְאַוִּים וּמִשְׁתּוֹקְקִים לִתְפִלּוֹת אֵלּוּ, לְהַעְתִּיקָם וּלְהַדְפִּיסָם, לְהָאִירָם עַל פְּנֵי תֵבֵל, לְחַלְּקָם בְּיַעֲקֹב וְלַהֲפִיצָם בְּיִשְׂרָאֵל וְדַי בְּהִתְנַצְּלוּת זֹאת לְכָל חָפֵץ בָּאֱמֶת וַה' אֱלֹהִים אֱמֶת, יִתֵּן אֱמֶת לְיַעֲקֹב, וְיוֹרֵנוּ וְיַדְרִיכֵנוּ בְּדֶרֶךְ הָאֱמֶת תָּמִיד וְיַטֶּה לְבָבֵנוּ אֵלָיו לְעָבְדוֹ בֶּאֱמֶת, עַד יוּכַן בְּחֶסֶד כִּסֵּא דָּוִד, וְיֵשֵׁב עָלָיו בֶּאֱמֶת, בִּמְהֵרָה בְּיָמֵינוּ אָמֵן:
וַהַשֵּׁם יִתְבָּרַךְ יִשְׁמַע שַׁוְעָתֵינוּ וְיַאֲזִין קוֹלֵנוּ וְיַקְשִׁיב תְּפִלּוֹתֵינוּ, וִיזַכֵּנוּ לַעֲסוֹק בִּתְפִלּוֹת וְתַחֲנוּנִים תָּמִיד, הֵן בַּתְּפִלּוֹת הַכְּתוּבוֹת וּסְדוּרוֹת לְפָנֵינוּ, הֵן בַּתְּפִלּוֹת וּתְחִנּוֹת שֶׁהָאָדָם צָרִיךְ לְדַבֵּר בְּעַצְמוֹ מִלִּבּוֹ בִּלְשׁוֹן אַשְׁכְּנַז בְּכָל יוֹם וָיוֹם כַּאֲשֶׁר הִזְהִירָנוּ רַבֵּנוּ זִכְרוֹנוֹ לִבְרָכָה כַּמָּה פְּעָמִים, כִּי זֶהוּ הָעִקָּר כַּמְבֹאָר בִּסְפָרָיו הַקְּדוֹשִׁים כַּמָּה פְּעָמִים עַד שֶׁנִּזְכֶּה לָשׁוּב אֵלָיו בֶּאֱמֶת בִּתְשׁוּבָה שְׁלֵמָה כִּרְצוֹנוֹ הַטּוֹב עַד שֶׁנִּזְכֶּה לַעֲלוֹת וּלְהִכָּלֵל בּוֹ יִתְבָּרַךְ בְּאוֹר הָאֵין סוֹף לַחֲזוֹת בְּנֹעַם הַשֵּׁם וּלְבַקֵּר בְּהֵיכָלוֹ וּבִזְכוּת זֶה יָבִיא לָנוּ אֶת מְשִׁיחַ צִדְקֵנוּ בִּמְהֵרָה בְּיָמֵינוּ, כִּי עִקַּר כְּלֵי זַיִן שֶׁל מָשִׁיחַ הוּא הַתְּפִלָּה, כַּמְבֹאָר בְּהַתּוֹרָה אֱמֹר אֶל הַכֹּהֲנִים (בְּסִימָן ב') וּצְרִיכִין לְחַזֵּק עַצְמוֹ בִּתְפִלָּה וְתַחֲנוּנִים מְאֹד מְאֹד, אֲפִלּוּ אִם יַעֲבֹר עָלָיו מָה, עַד יַשְׁקִיף וְיֵרֶא הַשֵּׁם מִשָּׁמַיִם יְחַיֵּינוּ מִיּוֹמָיִם, בַּיּוֹם הַשְּׁלִישִׁי יְקִימֵנוּ וְנִחְיֶה לְפָנָיו, לְהִתְהַלֵּךְ לִפְנֵי הַשֵּׁם בְּאוֹר הַחַיִּים, אָמֵן וְאָמֵן:
<h2>תפילה א</h2>
<h3>א</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתִּהְיֶה בְעֶזְרֵנוּ וּתְזַכֶּה אוֹתָנוּ בְּרַחֲמֶיךָ הָרַבִּים וַחֲסָדֶיךָ הָעֲצוּמִים לִלְמוֹד וּלְלַמֵּד, וְלַעֲסֹק בְּתוֹרָתְךָ הַקְּדוֹשָׁה לִשְׁמָהּ תָּמִיד, וְלַהֲגוֹת בָּהּ יוֹמָם וָלָיְלָה וּבִזְכוּת וְכֹחַ לִמּוּד הַתּוֹרָה הַקְּדוֹשָׁה, תְּזַכֶּה אוֹתָנוּ בְּרַחֲמֶיךָ הָרַבִּים, וְתִתֶּן לָנוּ כֹּחַ לְהַכְנִיעַ וּלְשַׁבֵּר וּלְגָרֵשׁ אֶת הַיֵּצֶר הָרָע מִקִּרְבֵּנוּ, וְנִזְכֶּה לְגָרֵשׁ וּלְבַטֵּל אֶת הָרוּחַ שְׁטוּת וְכָל מִינֵי שִׁגָּעוֹן שֶׁנִּתְדַבֵּק בָּנוּ עַל-יְדֵי מַעֲשֵׂינוּ הָרָעִים הַכֹּל נִזְכֶּה לְגָרֵשׁ וּלְבַטֵּל עַל-יְדֵי לִמּוּד וְעֵסֶק הַתּוֹרָה הַקְּדוֹשָׁה אֲשֶׁר הִיא כֻּלָּהּ שְׁמוֹתֶיךָ הַקְּדוֹשִׁים, שֶׁלֹּא יִהְיֶה שׁוּם כֹּחַ לְהָרוּחַ שְׁטוּת וְשִׁגָּעוֹן לְבַלְבֵּל דַּעְתֵּנוּ כְּלָל, רַק נִזְכֶּה לְגָרְשׁוֹ וּלְסַלְּקוֹ מֵעָלֵינוּ וּמֵעַל גְּבוּלֵנוּ:
<h3>ב</h3>
אָנָּא יְהֹוָה, אַתָּה יָדַעְתָּ אֶת רִבּוּי הַמַּחֲשָׁבוֹת הַטּוֹרְדוֹת הַמְּבַלְבְּלִים וּמַטְרִידִים אוֹתָנוּ מֵעֲבוֹדָתְךָ בֶּאֱמֶת בְּכָל עֵת וּבְכָל שָׁעָה וְכֻלָּם בָּאִים עַל-יְדֵי הָרוּחַ שְׁטוּת וְשִׁגָּעוֹן שֶׁנִּתְדַבֵּק בָּנוּ עַל-יְדֵי מַעֲשֵׂינוּ הָרָעִים, עַל- יְדֵי חֲטָאֵינוּ וַעֲווֹנוֹתֵינוּ וּפְשָׁעֵינוּ הַמְּרֻבִּים, עַד אֲשֶׁר נִתְבַּלְבֵּל דַּעְתֵּנוּ וְנִתְעַכֵּר שִׂכְלֵנוּ מְאֹד מְאֹד בְּלִי שִׁעוּר וָעֵרֶךְ אָבִינוּ שֶׁבַּשָּׁמַיִם, טוֹב לַכֹּל וְרַחֲמָיו עַל כָּל מַעֲשָׂיו, תֵּן לָנוּ חֲנִינָה וְלֹא נֹאבֵד זַכֵּנוּ בְּרַחֲמֶיךָ הָרַבִּים לְהַכְנִיעַ וּלְגָרֵשׁ וּלְבַטֵּל אֶת הָרוּחַ שְׁטוּת וְהַשִּׁגָּעוֹן מִמֶּנּוּ עַל-יְדֵי עֵסֶק הַתּוֹרָה הַקְּדוֹשָׁה:
<h3>ג</h3>
וּבְכֵן תְּזַכֵּנִי בְּרַחֲמֶיךָ הָרַבִּים, שֶׁלֹּא יִהְיֶה שׁוּם כֹּחַ לְהַיֵּצֶר הָרָע וְהָרוּחַ שְׁטוּת לְבַלְבֵּל אֶת דַּעְתִּי, לְבַטֵּל אוֹתִי, חַס וְשָׁלוֹם, מֵעֲבוֹדָתְךָ בֶּאֱמֶת עַל-יְדֵי הַמִּצְווֹת שֶׁלּוֹ שֶׁהוּא מִתְלַבֵּשׁ עַצְמוֹ בְּמִצְוֹת, כְּאִלּוּ הוּא מֵסִית אוֹתִי לְאֵיזֶה דְּבַר מִצְוָה, וְהוּא טוֹמֵן בָּזֶה רֶשֶׁת לְרַגְלַי, חַס וְשָׁלוֹם, עַל- יְדֵי אֵלּוּ הַמִּצְווֹת שֶׁלּוֹ שֶׁהוּא מִתְלַבֵּשׁ בָּהֶם, כַּאֲשֶׁר אַתָּה לְבַד יָדַעְתָּ כָּל זֶה אָנָּא יְהֹוָה, חוּס וַחֲמֹל עַל נַפְשִׁי הָאֻמְלָלָה וְהַצִּילֵנִי מִמֶּנּוּ מֵעֲצוֹתָיו הָרָעוֹת הָאֵלּוּ, לְבַל יִהְיֶה לוֹ כֹחַ לְהַטְעוֹת אוֹתִי, חַס וְשָׁלוֹם, בְּבִלְבּוּלִים הַלָּלוּ
<h3>ד</h3>
וְהִנְנִי מַשְׁלִיךְ אֶת כָּל יְהָבִי עָלֶיךָ יְהֹוָה אֱלֹהַי וֵאלֹהֵי אֲבוֹתַי, וַאֲנִי סוֹמֵךְ עַצְמִי עָלֶיךָ לְבַד, שֶׁאַתָּה תּוֹלִיכֵנִי בְּרַחֲמֶיךָ הָרַבִּים בְּדֶרֶךְ הַיָּשָׁר וְהָאֱמֶת בְּכָל עֵת וּבְכָל שָׁעָה, בְּכָל תְּנוּעָה וּתְנוּעָה, שֶׁכֻּלָּם יִהְיוּ כִּרְצוֹנְךָ הַטּוֹב וְלֹא אָסוּר מֵרְצוֹנְךָ יָמִין וּשְׂמֹאל, כִּי אַתָּה יָדַעְתָּ כִּי בָּשָׂר וָדָם אֲנַחְנוּ, וְאִי אֶפְשָׁר לָנוּ לְכַוֵּן בְּכָל עֵת רְצוֹנְךָ הַטּוֹב בֶּאֱמֶת לַאֲמִתּוֹ עַל כֵּן עָזְרֵנִי בְּרַחֲמֶיךָ הָרַבִּים שֶׁלֹּא יִהְיֶה שׁוּם כֹּחַ לְהַיֵּצֶר הָרָע וְהָרוּחַ שְׁטוּת וְהַשִּׁגָּעוֹן לְבַלְבֵּל אֶת דַּעְתִּי עוֹד בְּשׁוּם בִּלְבּוּל בָּעוֹלָם כְּלָל, רַק אֶזְכֶּה לִסְמוֹךְ עָלֶיךָ לְבַד וְאַתָּה תְּרַחֵם עָלַי בְּרַחֲמֶיךָ הָרַבִּים, וְתוֹלִיכֵנִי וְתַדְרִיכֵנִי בְּדֶרֶךְ הָאֱמֶת תָּמִיד בְּכָל עֵת וּבְכָל רֶגַע, בְּאֹפֶן שֶׁכָּל מַעֲשַׂי וַעֲסָקַי וּתְנוּעוֹתַי כֻּלָּם, וְכָל הַתְּנוּעוֹת שֶׁל בָּנַי וְיוֹצְאֵי חֲלָצַי וְשֶׁל כָּל הַתְּלוּיִים בִּי, כֻּלָּם יִהְיוּ כִּרְצוֹנְךָ הַטּוֹב לְבַד תָּמִיד מֵעַתָּה וְעַד עוֹלָם:
<h3>ה</h3>
וּבְכֵן תַּעַזְרֵנִי בְּרַחֲמֶיךָ הָרַבִּים, שֶׁאֶזְכֶּה לִתֵּן כֹּחַ לְמַלְכוּת דִּקְדֻשָּׁה, שֶׁיִּתְגַּבֵּר עַל מַלְכוּת הָרְשָׁעָה, וְאֶזְכֶּה לְהַגְבִּיר הַיֵּצֶר טוֹב עַל יֵצֶר הָרָע וּתְחָנֵּנִי בְּרַחֲמֶיךָ הָרַבִּים, וְתַשְׁפִּיעַ עָלַי חָכְמָה וָשֵׂכֶל דִּקְדֻשָּׁה, שֶׁאֶזְכֶּה לְהִסְתַּכֵּל בְּכָל דָּבָר בְּאוֹר הַשֵּׂכֶל דִּקְדֻשָּׁה שֶׁיֵּשׁ בּוֹ, לְדַבֵּק עַצְמִי לְהַשֵּׁם יִתְבָּרַךְ עַל-יְדֵי כָּל הַדְּבָרִים שֶׁבָּעוֹלָם, שֶׁאֶזְכֶּה לְהָבִין מִכֻּלָּם אֶת הָרְמָזִים שֶׁאַתָּה מְרַמֵּז אֵלַי בְּכָל עֵת לְהִתְקָרֵב אֵלֶיךָ:
<h3>ו</h3>
וּבְכֵן יְהִי רָצוֹן מִלְּפָנֶיךָ מָלֵא רָצוֹן, מָלֵא רַחֲמִים, מָלֵא חֶסֶד מָלֵא טוֹב, בְּכָל עֵת וּבְכָל רֶגַע תָּמִיד, שֶׁתָּחֹס וְתַחְמֹל עָלַי, וְתַשְׁפִּיעַ עָלַי חֵן וָחֶסֶד, וְתִתֶּן לִי חֵן בְּעֵינֶיךָ וּבְעֵינֵי כָּל רוֹאַי וְתַשְׁפִּיעַ לִי דִּבְרֵי חֵן וְתַחֲנוּנִים, בְּאֹפֶן שֶׁיִּכָּנְסוּ דְּבָרַי בְּלִבֶּךָ, וּתְקַבֵּל אֶת תְּפִלָּתִי וּבַקָּשָׁתִי תָּמִיד וּתְקַיֵּם מִקְרָא שֶׁכָּתוּב: "וְשָׁפַכְתִּי עַל בֵּית דָּוִד וְעַל יוֹשֵׁב יְרוּשָׁלַיִם רוּחַ חֵן וְתַחֲנוּנִים", שֶׁנִּזְכֶּה שֶׁיִּהְיוּ דְּבָרֵינוּ לְפָנֶיךָ דִּבְרֵי חֵן וְתַחֲנוּנִים, בְּאֹפֶן שֶׁתִּתֶּן לָהֶם מָקוֹם לִכְנֹס בְּלִבֶּךָ וְיִהְיוּ אֲמָרֵינוּ לְרָצוֹן וּלְנַחַת לִפְנֵי כִּסֵּא כְּבוֹדֶךָ:
<h3>ז</h3>
רִבּוֹנוֹ שֶׁל עוֹלָם, הַבִּיטָה בְּעָנְיֵנוּ וּרְאֵה בְּשִׁפְלוּתֵנוּ וּבִזְיוֹנֵנוּ, כִּי כָּל הַחֵן וְהַחֲשִׁיבוּת שֶׁל יִשְׂרָאֵל עַמְּךָ הַקָּדוֹשׁ נָפַל בְּגָלוּת הַמַּר הַזֶּה, וְעַמְּךָ יִשְׂרָאֵל נִבְזִים וּשְׁפָלִים בְּעֵינֵי הָעַכּוּ"ם וְהָרְשָׁעִים, וְכָל הַחֵן וְהַחֲשִׁיבוּת נָפַל אֲלֵיהֶם עַל-כֵּן חוּסָה נָא כְּרֹב רַחֲמֶיךָ עַל כְּבוֹדְךָ הַגָּדוֹל וְהַקָּדוֹשׁ, וְתַעֲלֶה וּתְרוֹמֵם וּתְגַדֵּל אֶת הַחֵן וְהַחֲשִׁיבוּת שֶׁל יִשְׂרָאֵל בְּגַשְׁמִיּוּת וּבְרוּחָנִיּוּת וּתְבַטֵּל וְתַכְנִיעַ אֶת הַחֵן וְהַחֲשִׁיבוּת שֶׁל הָעַכּוּ"ם וְהַסִּטְרָא אַחֲרָא וְהָרְשָׁעִים, שֶׁלֹּא יִהְיֶה לָהֶם שׁוּם חֵן וַחֲשִׁיבוּת לֹא לְמַעְלָה וְלֹא לְמַטָּה וּתְרוֹמֵם קֶרֶן יִשְׂרָאֵל, וְתִשְׁמַע וּתְקַבֵּל אֶת תְּפִלָּתֵנוּ וְאֶנְקָתֵנוּ בְּכָל עֵת, וְתַבִּיט בַּעֲמָלֵנוּ וְתָשׁוּר בְּעָנְיֵנוּ וְדָחֳקֵנוּ וּתְקַיֵּם מִקְרָא שֶׁכָּתוּב: "כִּי לֹא בָזָה וְלֹא שִׁקַּץ עֱנוּת עָנִי וְלֹא הִסְתִּיר פָּנָיו מִמֶּנּוּ וּבְשַׁוְּעוֹ אֵלָיו שָׁמֵעַ" חָנֵּנוּ וַעֲנֵנוּ וּשְׁמַע תְּפִלָּתֵנוּ, כִּי אַתָּה שׁוֹמֵעַ תְּפִלַּת כָּל פֶּה עַמְּךָ יִשְׂרָאֵל בְּרַחֲמִים, בָּרוּךְ אַתָּה שׁוֹמֵעַ תְּפִלָּה:
<h2>תפילה ב</h2>
<h3>ח</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שׁוֹמֵעַ תְּפִלַּת עַמּוֹ יִשְׂרָאֵל בְּרַחֲמִים, שֶׁיְּעוֹרְרוּ רַחֲמֶיךָ וַחֲסָדֶיךָ עָלֵינוּ לְמַעַנְךָ, וְתָכִין לְבָבֵנוּ לְהִתְפַּלֵּל לְפָנֶיךָ בְּכָל לֵב וָנֶפֶשׁ, וְתִהְיֶה תְּפִלָּתֵנוּ שְׁגוּרָה בְּפִינוּ תָּמִיד, וְלֹא יִהְיֶה לָנוּ שׁוּם מוֹנֵעַ וְעִכּוּב וּבִלְבּוּל בִּתְפִלָּתֵנוּ:
<h3>ט</h3>
רִבּוֹנוֹ שֶׁל עוֹלָם, "נוֹהֵג כַּצֹּאן יוֹסֵף יוֹשֵׁב הַכְּרוּבִים, הוֹפִיעָה" עָלֵינוּ בְּרַחֲמֶיךָ הָרַבִּים אוֹר קְדֻשָּׁתֶךָ, שֶׁיֻּמְשַׁךְ עָלֵינוּ קְדֻשָּׁה וְטָהֳרָה, בְּאֹפֶן שֶׁנּוּכַל לָכוֹף וּלְהַכְנִיעַ וּלְשַׁבֵּר אֶת יִצְרֵנוּ הָרָע וְנִזְכֶּה בְּרַחֲמֶיךָ הָרַבִּים וַחֲסָדֶיךָ הַגְּדוֹלִים, שֶׁנִּהְיֶה כֻּלָּנוּ אֲנַחְנוּ וְזַרְעֵנוּ שׁוֹמְרִים אֶת הַבְּרִית קֹדֶשׁ וְתַעֲזֹר לָנוּ תָּמִיד, וְתַצִּיל אוֹתָנוּ בְּרַחֲמֶיךָ הָעֲצוּמִים וַחֲסָדֶיךָ הַגְּדוֹלִים מִכָּל מִינֵי פְּגַם הַבְּרִית, חַס וְשָׁלוֹם, הֵן בְּמַחֲשָׁבָה הֵן בְּדִבּוּר הֵן בְּמַעֲשֶׂה, בֵּין בְּשׁוֹגֵג בֵּין בְּמֵזִיד, בֵּין בְּאֹנֶס בֵּין בְּרָצוֹן, הֵן בְּחוּשׁ הָרְאוּת הֵן בְּחוּשׁ הַשְּׁמִיעָה הֵן בִּשְׁאָר חוּשִׁים-בְּכֻלָּם נִהְיֶה קְדוֹשִׁים וּטְהוֹרִים בִּקְדֻשַּׁת הַבְּרִית בְּלִי שׁוּם פְּגָם וְהִרְהוּר כְּלָל כִּי בְּרַחֲמֶיךָ הָרַבִּים בָּחַרְתָּ בָּנוּ מִכָּל הָאֻמּוֹת, וְרוֹמַמְתָּנוּ מִכָּל הַלְּשׁוֹנוֹת, וְהִבְדַּלְתָּ אוֹתָנוּ מִכָּל טֻמְאוֹתֵיהֶם וּמִכָּל תּוֹעֲבוֹתֵיהֶם, כַּאֲשֶׁר כָּתַבְתָּ לָנוּ בְּתוֹרָתֶךָ: "וָאַבְדִּל אֶתְכֶם מִן הָעַמִּים לִהְיוֹת לִי" וְקָרָאתָ אוֹתָנוּ כֻּלָּנוּ בְּשֵׁם צַדִּיקִים, כְּמוֹ שֶׁנֶּאֱמַר:
'וְעַמֵּךְ (יִשְׂרָאֵל) כֻּלָּם צַדִּיקִים'
<h3>י</h3>
אָנָּא בְּרַחֲמֶיךָ הָרַבִּים, אַל תַּעֲשֶׂה תּוֹרָתְךָ הַקְּדוֹשָׁה פְּלַסְתֵּר, חַס וְשָׁלוֹם, כִּי דְּבָרְךָ אֱמֶת וְקַיָּם לָעַד עַל-כֵּן עֲשֵׂה עִמָּנוּ בְּחַסְדְּךָ וַעֲזֹר לָנוּ שֶׁנִּהְיֶה בֶּאֱמֶת בִּכְלַל צַדִּיקִים עַל-יְדֵי שֶׁתְּזַכֵּנוּ לִהְיוֹת מִשּׁוֹמְרֵי הַבְּרִית, אֲשֶׁר עַל-יְדֵי-זֶה לְבַד יָאוּת לָנוּ לִהְיוֹת נִקְרָא בְּשֵׁם צַדִּיק, כְּמוֹ שֶׁהוֹדַעְתָּנוּ עַל-יְדֵי חֲכָמֶיךָ הַקְּדוֹשִׁים שֶׁאֵין נִקְרָא בְּשֵׁם צַדִּיק כִּי-אִם מַאן דְּנָטִיר בְּרִית
<h3>יא</h3>
וּבְכֵן כְּשֵׁם שֶׁעָזַרְתָּ אֶת יוֹסֵף צַדִּיקְךָ בְּשָׁעָה שֶׁבָּא לִידֵי נִסָּיוֹן וְהִצַּלְתָּ אוֹתוֹ וְנָתַתָּ לוֹ כֹּחַ לְהִתְגַּבֵּר עַל יִצְרוֹ, כֵּן יֶהֱמוּ נָא מֵעֶיךָ וְרַחֲמֶיךָ עָלֵינוּ וּתְזַכֵּנוּ בִּזְכוּת וְכֹחַ יוֹסֵף הַצַּדִּיק, וְתִתֵּן לָנוּ שֵׂכֶל חָכְמָה וּבִינָה וָדַעַת וְכֹחַ וּגְבוּרָה דִּקְדֻשָּׁה, בְּאֹפֶן שֶׁנּוּכַל לְהִנָּצֵל מִכָּל מִינֵי פְּגַם הַבְּרִית וְנוּכַל לְהִתְגַּבֵּר עַל יִצְרֵנוּ, וְנִזְכֶּה שֶׁתִּהְיֶה מַחֲשַׁבְתֵּנוּ קְשׁוּרָה וּדְבוּקָה בִּקְדֻשָּׁתְךָ תָּמִיד בְּלִי הֶפְסֵק רֶגַע, לְמַעַן יִהְיֶה לָנוּ כֹּחַ עַל-יְדֵי-זֶה לְסַדֵּר תְּפִלָּתֵנוּ לְפָנֶיךָ כָּרָאוּי בְּלִי שׁוּם מוֹנֵעַ וְעִכּוּב וּבִלְבּוּל, בְּאֹפֶן שֶׁתִּתְקַבֵּל תְּפִלָּתֵנוּ לְפָנֶיךָ, וְיִכְמְרוּ רַחֲמֶיךָ עָלֵינוּ וְתָשִׁיב פָּנֶיךָ אֵלֵינוּ, וּתְמַהֵר וְתָחִישׁ לְגָאֳלֵנוּ וְתָבִיא לָנוּ אֶת מְשִׁיחַ צִדְקֵנוּ וּלְמַעַנְךָ עֲשֵׂה וְלֹא לָנוּ וְעָזְרֵנוּ שֶׁתִּהְיֶה תְּפִלָּתֵנוּ מְסֻדֶּרֶת כָּרָאוּי, וְתִתֵּן בָּנוּ שֵׂכֶל וָדַעַת שֶׁנּוּכַל לְכַלְכֵּל דְּבָרֵינוּ בְּמִשְׁפָּט וְלֹא נִכָּשֵׁל בְּאִמְרֵי פִּינוּ וְלֹא נִטֶּה בִּתְפִלָּתֵנוּ לְיָמִין וְלִשְׂמֹאל מִן הַדֶּרֶךְ הַיָּשָׁר וְהָאֱמֶת
<h3>יב</h3>
וּתְזַכֶּה אוֹתָנוּ בְּרַחֲמֶיךָ הָרַבִּים לִתֵּן צְדָקָה לַעֲנִיִּים מְהֻגָּנִים וְתַזְמִין לָנוּ מָמוֹן בְּרֶוַח, וַעֲנִיִּים הֲגוּנִים לִזְכּוֹת בָּהֶם "וְעוֹז מֶלֶךְ מִשְׁפָּט אָהֵב, אַתָּה כּוֹנַנְתָּ מֵישָׁרִים, מִשְׁפָּט וּצְדָקָה בְּיַעֲקֹב אַתָּה עָשִׂיתָ כִּי מִמְּךָ הַכֹּל וּמִיָּדְךָ נָתַנּוּ לָךְ" עוֹשֶׂה צְדָקוֹת עִם כָּל בָּשָׂר עֲשֵׂה עִמָּנוּ צְדָקָה וּתְזַכֶּה אוֹתָנוּ בְּרַחֲמֶיךָ לִהְיוֹת בִּכְלַל עוֹשֵׂי צְדָקָה וְתָסִיר רֹעַ לְבָבֵנוּ, לְמַעַן נִזְכֶּה לִתֵּן צְדָקָה בְּשִׂמְחָה בְּסֵבֶר פָּנִים יָפוֹת, וְלֹא יֵרַע לְבָבֵנוּ בְּתִתֵּנוּ לוֹ פָּתוֹחַ נִפְתַּח אֶת יָדֵנוּ לוֹ לָתֵת לְעָנִי וְאֶבְיוֹן דֵּי מַחְסוֹרוֹ אֲשֶׁר יֶחְסַר לוֹ, וְנָפֵק לָרָעֵב נַפְשֵׁנוּ וְעָרֹם נְכַסֶּה בֶּגֶד וּבִגְלַל הַדָּבָר הַזֶּה תְּבָרְכֵנוּ יְהֹוָה אֱלֹהֵינוּ, וְתַעַזְרֵנוּ לְסַדֵּר תְּפִלָּתֵנוּ לְפָנֶיךָ בְּתַכְלִית הַשְּׁלֵמוּת וְתִהְיֶה תְּפִלָּתֵנוּ זַכָּה וּנְכוֹנָה בְּלִי שׁוּם מַחֲשָׁבוֹת זָרוֹת לְמַעַן לֹא יִהְיֶה שׁוּם מָסָךְ הַמַּבְדִּיל בֵּין תְּפִלָּתֵנוּ וּבֵינֶיךָ:
<h3>יג</h3>
וְהִנְנוּ מְכַוְּנִים בִּתְפִלָּתֵנוּ וּמְקַשְּׁרִים אֶת כָּל תְּפִלּוֹתֵינוּ לְכָל הַצַּדִּיקִים שֶׁבְּדוֹרֵנוּ וְאַתָּה בְּרַחֲמֶיךָ הָרַבִּים תְּעוֹרֵר אֶת לֵב צַדִּיקֵי אֱמֶת שֶׁבְּדוֹרֵנוּ, וְתִתֵּן לָהֶם כֹּחַ שֶׁיְּקַבְּלוּ אֶת תְּפִלָּתֵנוּ וְיַעֲלוּ אוֹתָם לְפָנֶיךָ וְאַף אִם תְּפִלָּתֵנוּ אֵינָהּ כָּרָאוּי וְהִיא מְעֹרֶבֶת בִּפְסֹלֶת הַרְבֵּה וְאֵין בִּתְפִלָּתֵנוּ אֲפִלּוּ דִּבּוּר אֶחָד אוֹ אוֹת אַחַת שֶׁתִּהְיֶה זַכָּה וּנְקִיָּה, וּדְבָרִי מְגֻּמְגָּם מְאֹד וּלְשׁוֹנִי מָלֵא פְּגַם, כִּי לֹא בְּדַעַת אֲדַבֵּר וְהַדִּבּוּר רָחוֹק מִן הַמַּחֲשָׁבָה, הֵן עַל כָּל אֵלֶּה גָּבְרוּ רַחֲמֶיךָ וַחֲסָדֶיךָ וְתִתֵּן כֹּחַ בְּצַדִּיקֶיךָ הָאֲמִתִּיִּים שֶׁיּוּכְלוּ לְהַעֲלוֹת וּלְהָרִים וּלְהַגְבִּיהַּ כָּל תְּפִלּוֹתֵינוּ לְזַכּוֹתָם וּלְנַקּוֹתָם מִכָּל סִיג וּפְגָם, בְּאֹפֶן שֶׁיּוּכְלוּ לַעֲלוֹת לְפָנֶיךָ לְרָצוֹן, וְיִבְנוּ מֵהֶם אֶת קוֹמַת הַשְּׁכִינָה, לַהֲכִינָהּ וּלְסַעֲדָהּ וּלְהָקִימָהּ מִגָּלוּתָהּ וְתָקִים אֶת סֻכַּת דָּוִד הַנֹּפֶלֶת, עַל יְדֵי תְּפִלּוֹתֵינוּ, וְתָשִׁיב שְׁכִינָתְךָ לְצִיּוֹן, וְתָאִיר פָּנֶיךָ אֵלֵינוּ; "פְּנֵה אֵלַי וְחָנֵּנִי, כִּי לֹא בְקַשְׁתִּי אֶבְטָח וְחַרְבִּי לֹא תוֹשִׁיעֵנִי", רַק בְּשִׁמְךָ לְבַד בָּטָחְנוּ, "בֵּאלֹהִים הִלַּלְנוּ כָּל הַיּוֹם, וְשִׁמְךָ לְעוֹלָם נוֹדֶה סֶּלָה"
<h3>יד</h3>
וּתְעוֹרֵר אֶת מְשִׁיחַ צִדְקֵנוּ שֶׁיְּקַבֵּל אֶת תְּפִלָּתֵנוּ וְיַעֲלֶה אוֹתָם לְפָנֶיךָ וְכָל תְּפִלּוֹתֵינוּ וּתְפִלּוֹת עַמְּךָ בֵּית יִשְׂרָאֵל יִהְיוּ בְּיָדוֹ לְחֶרֶב פִּיפִיּוֹת, לְמַחְסֶה וּלְמָגֵן וְצִנָּה, לִלְחֹם אֶת לוֹחֲמֵנוּ וְלָרִיב אֶת רִיבֵנוּ "יָחֹס עַל דַּל וְאֶבְיוֹן וְנַפְשׁוֹת אֶבְיוֹנִים יוֹשִׁיעַ, הַחֲזֵק מָגֵן וְצִנָּה וְקוּמָה בְּעֶזְרָתִי חֲגוֹר חַרְבְּךָ עַל יָרֵךְ גִּבּוֹר הוֹדְךָ וַהֲדָרֶךָ" וּלְמַעַנְךָ עֲשֵׂה וְלֹא לָנוּ, כִּי גַּם מְעַט דִּמְעַט מַעֲשֵׂינוּ הַטּוֹבִים וְכָל צִדְקוֹתֵינוּ וּתְפִלָּתֵנוּ הַכֹּל מֵאִתְּךָ, "כִּי מִמְּךָ הַכֹּל וּמִיָּדְךָ נָתַנּוּ לָךְ" וּכְמוֹ שֶׁכָּתוּב: "מִי הִקְדִּימַנִי וַאֲשַׁלֵּם" "לֹא לָנוּ יְהֹוָה, לֹא לָנוּ, כִּי לְשִׁמְךָ תֵּן כָּבוֹד עַל חַסְדְּךָ וְעַל אֲמִתֶּךָ", "כְּחַסְדְּךָ חַיֵּנִי וְאֶשְׁמְרָה עֵדוּת פִּיךָ" וְקַיֵּם לָנוּ מִקְרָא שֶׁכָּתוּב: "לְמַעַן שְׁמִי אַאֲרִיךְ אַפִּי וּתְהִלָּתִי אֱחֱטָם לָךְ" לְמַעֲנִי לְמַעֲנִי אֶעֱשֶׂה, כִּי אֵיךְ יֵחָל", וּכְבוֹדִי לְאַחֵר לֹא אֶתֵּן מַגְדִּיל יְשׁוּעוֹת מַלְכּוֹ, וְעוֹשֶׂה חֶסֶד לִמְשִׁיחוֹ, לְדָוִד וּלְזַרְעוֹ עַד עוֹלָם, אָמֵן סֶלָה:
<h2>תפילה ג</h2>
<h3>טו</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, הַבּוֹחֵר בְּדָוִד עַבְדּוֹ וּבְזַרְעוֹ אַחֲרָיו, וְהַבּוֹחֵר בְּשִׁירֵי זִמְרָה, שֶׁתִּזְכֹּר בְּרַחֲמֶיךָ וַחֲסָדֶיךָ הַגְּדוֹלִים אֶת שְׁכִינַת עֻזֶּךָ, אֲשֶׁר נָדְדָה מִמְּקוֹמָהּ כְּצִפּוֹר נוֹדֶדֶת מִן קִנָּהּ "אַתָּה תָקוּם תְּרַחֵם צִיּוֹן כִּי עֵת לְחֶנְנָהּ כִּי בָא מוֹעֵד" וְתָקִים וְתַגְבִּיהַּ אֶת כְּנֶסֶת יִשְׂרָאֵל מִנְּפִילָתָהּ, וְתַעֲזֹר אוֹתָנוּ בְּרַחֲמֶיךָ הָרַבִּים, שֶׁנִּזְכֶּה לְהָרִים קוֹל זִמְרָה, לְמַעַן יִהְיֶה לָנוּ כֹּחַ לְסַדֵּר לְפָנֶיךָ זְמִירוֹת שִׁירוֹת וְתִשְׁבָּחוֹת בְּקוֹל גִּילָה וְרַנֵּן, וּנְגִינוֹתֵינוּ נְנַגֵּן כָּל יְמֵי חַיֵּינוּ בְּקוֹל נָעִים וְעָרֵב כַּאֲשֶׁר אָהַבְתָּ
<h3>טז</h3>
וְתַעֲזֹר לָנוּ לַעֲסֹק בְּתוֹרָתְךָ הַקְּדוֹשָׁה לִשְׁמָהּ תָּמִיד יוֹמָם וָלַיְלָה וּכְשֵׁם שֶׁמָּסַרְתָּ תּוֹרָתְךָ הַקְּדוֹשָׁה לְמֹשֶׁה עַבְדְּךָ, וּבַיּוֹם לָמַדְתָּ עִמּוֹ תּוֹרָה שֶׁבִּכְתָב וּבַלַּיְלָה תּוֹרָה שֶׁבְּעַל-פֶּה, כֵּן תַּעַזְרֵנוּ בְּרַחֲמֶיךָ הָרַבִּים לִלְמוֹד וְלַהֲגוֹת בְּתוֹרָתְךָ הַקְּדוֹשָׁה תָּמִיד, שֶׁנִּזְכֶּה לִלְמוֹד תּוֹרָה שֶׁבִּכְתָב וְתוֹרָה שֶׁבְּעַל-פֶּה יוֹמָם וָלָיְלָה:
<h3>יז</h3>
רִבּוֹנוֹ שֶׁל עוֹלָם, זַכֵּנוּ בְּרַחֲמֶיךָ הָרַבִּים שֶׁיִּהְיֶה לָנוּ כֹּחַ לְהִתְגַּבֵּר עַל הַשֵּׁנָה, שֶׁנּוּכַל לְנַדֵּד שֵׁנָה מֵעֵינֵינוּ לִלְמוֹד בְּכָל לַיְלָה תָּמִיד שִׁשִּׁים מַסֶּכְתּוֹת עִם הַגְּמָרָא הַקְּדוֹשָׁה, לִלְמוֹד וּלְלַמֵּד לִשְׁמֹר וְלַעֲשׂוֹת וּלְקַיֵּם, לַעֲסֹק בָּהֶם לִשְׁמָהּ "קוּמִי רֹנִּי בַלַּיְלָה לְרֹאשׁ אַשְׁמֻרוֹת", וְעַל-יְדֵי-זֶה יֻמְשַׁךְ עָלֵינוּ חוּט שֶׁל חֶסֶד, "יוֹמָם יְצַוֶּה יְהֹוָה חַסְדּוֹ, וּבַלַּיְלָה שִׁירֹה עִמִּי תְּפִלָּה לְאֵל חַיָּי" וְתַעֲזֹר לָנוּ עַל-יְדֵי-זֶה שֶׁלֹּא יַזִּיק לָנוּ לַעֲבוֹדָתֵנוּ שְׁמִיעַת קוֹל זִמְרָה וְנִגּוּן מִשּׁוּם אָדָם שֶׁבָּעוֹלָם וַאֲפִלּוּ הַקּוֹלוֹת הַפְּגוּמִים הַבָּאִים מִצִּפֳּרִים הָאֲחוּזוֹת בַּפָּח אַל יְהֵא לָהֶם כֹּחַ לְהַזִּיק אוֹתָנוּ לְבַלְבֵּל אוֹתָנוּ מֵעֲבוֹדָתֵנוּ, חַס וְשָׁלוֹם רַק תִּתֵּן לָנוּ כֹּחַ לְהַעֲלוֹתָם וּלְבָרְרָם וּלְהָקִימָם לְהַחֲזִירָם אֶל הַקְּדֻשָּׁה וְתָקִים אֶת סֻכַּת דָּוִד הַנֹּפֶלֶת
<h3>יח</h3>
וּבְרַחֲמֶיךָ הָרַבִּים תְּעוֹרֵר חֲבַצֶּלֶת הַשָּׁרוֹן לָשִׁיר בְּקוֹל נָעִים גִּילָה וְרַנֵּן וְתִמְלֹךְ אַתָּה יְהֹוָה מְהֵרָה לְבַדְּךָ עַל כָּל מַעֲשֶׂיךָ וִיקֻיַּם מִקְרָא שֶׁכָּתוּב: "זַמְּרוּ אֱלֹהִים זַמֵּרוּ, זַמְּרוּ לְמַלְכֵּנוּ זַמֵּרוּ, כִּי מֶלֶךְ כָּל הָאָרֶץ אֱלֹהִים, זַמְּרוּ מַשְׂכִּיל" וְתִזְכֹּר אֶת עַמְּךָ יִשְׂרָאֵל אֲשֶׁר נָפוֹצוּ בַּגּוֹיִם, וְאֶת בֵּית מִקְדָּשְׁךָ הֶחָרֵב מֵאֵין יוֹשֵׁב "גַּם צִפּוֹר מָצְאָה בַיִת וּדְרוֹר קֵן לָהּ אֲשֶׁר שָׁתָה אֶפְרוֹחֶיהָ אֶת מִזְבְּחוֹתֶיךָ יְהֹוָה צְבָאוֹת מַלְכִּי וֵאלֹהָי" וְהָשֵׁב כֹּהֲנִים לַעֲבוֹדָתָם וּלְוִיִּם בְּדוּכָנָם לְשִׁירָם וּלְזִמְרָם וְהָשֵׁב יִשְׂרָאֵל לִנְוֵיהֶם וְתֵן לָנוּ שֵׂכֶל וְחָכְמָה דִּקְדֻשָּׁה, שֶׁנִּזְכֶּה לְהַמְשִׁיךְ עָלֵינוּ עֹל מַלְכוּתְךָ תָּמִיד, וּלְגַלּוֹת מַלְכוּתְךָ וְאַדְנוּתְךָ לְכָל בָּאֵי עוֹלָם, וְכִסֵּא דָּוִד מְהֵרָה תָּכִין חִישׁ קַל מְהֵרָה תָּבִיא לָנוּ אֶת מָשִׁיחַ בֶּן דָּוִד נְעִים זְמִירוֹת יִשְׂרָאֵל "אָז יִמָּלֵא שְׂחוֹק פִּינוּ וּלְשׁוֹנֵנוּ רִנָּה", וְאָז נָשִׁיר וּנְזַמֵּר וּנְרַנֵּן לְפָנֶיךָ כָּל יָמֵינוּ וִיקֻיַּם מִקְרָא שֶׁכָּתוּב:
"יְהֹוָה לְהוֹשִׁיעֵנוּ וּנְגִינוֹתַי נְנַגֵּן כָּל יְמֵי חַיֵּינוּ עַל בֵּית יְהֹוָה" בִּמְהֵרָה בְיָמֵינוּ אָמֵן:
<h2>תפילה ד</h2>
<h3>יט</h3>
רִבּוֹנוֹ שֶׁל עוֹלָם אַתָּה עָשִׂיתָ עִמָּנוּ חֶסֶד גָּדוֹל וְהוֹצֵאתָ אוֹתָנוּ מִמִּצְרַיִם בְּכֹחַ גָּדוֹל וּבְיָד חֲזָקָה, וְהִבְדַלְתָּנוּ מֵחֲמִשִּׁים שַׁעֲרֵי טֻמְאָה, וְהִכְנַסְתָּנוּ בַּחֲמִשִּׁים שַׁעֲרֵי קְדֻשָּׁה וַתִּתֶּן לָנוּ יְהֹוָה אֱלֹהֵינוּ בְּרַחֲמֶיךָ וּבַחֲסָדֶיךָ הַגְּדוֹלִים אֶת תּוֹרָתְךָ הַקְּדוֹשָׁה עַל-יְדֵי מֹשֶׁה נְבִיאֲךָ נֶאֱמַן בֵּיתֶךָ אִלּוּ פִינוּ מָלֵא שִׁירָה כַיָּם, וּלְשׁוֹנֵנוּ רִנָּה כַּהֲמוֹן גַּלָּיו, וְשִׂפְתוֹתֵנוּ שֶׁבַח כְּמֶרְחֲבֵי רָקִיעַ וְכוּ', לֹא נוּכַל לְהוֹדוֹת וּלְהַלֵּל לְפָנֶיךָ עַל כָּל הַטּוֹבוֹת אֲשֶׁר עָשִׂיתָ עִמָּנוּ; אֲשֶׁר נָתַתָּ לָנוּ אֶת תּוֹרָתְךָ הַקְּדוֹשָׁה וְהַתְּמִימָה, וּבָחַרְתָּ בָּנוּ מִכָּל הָאֻמּוֹת, וְקִדַּשְׁתָּנוּ בְּמִצְווֹתֶיךָ הַיְקָרוֹת, "הַנֶּחֱמָדִים מִזָּהָב וּמִפַּז רָב" וְכַמָּה אַזְהָרוֹת הִזְהַרְתָּנוּ, וְכַמָּה הוֹכָחוֹת הוֹכַחְתָּנוּ, לִבְלִי לַעֲבֹר עַל מִצְווֹתֶיךָ, לְמַעַן יִיטַב לָנוּ וּלְבָנֵינוּ עַד עוֹלָם (כב
<h3>כ</h3>
וְעַתָּה, אַחֲרֵי כָּל הַטּוֹבוֹת וְהַחֲסָדִים הַגְּדוֹלִים וְהַנּוֹרָאִים אֲשֶׁר עָשִׂיתָ עִמָּנוּ, וְגַם אוֹתִי הַשָּׁפָל וְהַנִּבְזֶה בְּתַכְלִית הַשִּׁפְלוּת, אֲשֶׁר אֵין שִׁפְלוּת לְמַטָּה מִמֶּנִּי, זִכִּיתָ גַּם כֵּן בַּחֲסָדֶיךָ הַגְּדוֹלִים וְהָעֲצוּמִים אֲשֶׁר אַתָּה מְרַחֵם עַל כָּל בָּשָׂר וּבָרָאתָ אוֹתִי בֵּין זֶרַע יִשְׂרָאֵל עֲבָדֶיךָ, וְקָרָאתָ שִׁמְךָ עָלַי לִהְיוֹת בִּכְלַל יִשְׂרָאֵל עַם קָדוֹשׁ אֲשֶׁר שִׁמְךָ מְשֻׁתָּף בִּשְׁמֵנוּ וְעַתָּה אַחֲרֵי כָּל אֵלֶּה, מָה אֹמַר לְפָנֶיךָ יוֹשֵׁב מָרוֹם, וּמָה אֲסַפֵּר לְפָנֶיךָ שׁוֹכֵן שְׁחָקִים, וְאֵיךְ יוּכַל עֶבֶד אֲדוֹנִי זֶה, עֶבֶד נִבְזֶה וְשָׁפָל כָּמוֹנִי, לְדַבֵּר וּלְפָרֵשׁ שִׂיחָתִי לְפָנֶיךָ יְהֹוָה אֱלֹהַי וְאֵיךְ אֶפְתַּח פִּי לַעֲמֹד לְפָנֶיךָ, אַחֲרֵי אֲשֶׁר לֹא נִזְהַרְתִּי לַעֲמֹד בְּטוֹבָתִי, וְדָחִיתִי בְּיָדַיִם טוֹבוֹתֶיךָ וַחֲסָדֶיךָ הַגְּדוֹלִים, וְלֹא שָׁמַרְתִּי אֶת מִצְווֹתֶיךָ הַיְקָרוֹת וְהַחֲבִיבוֹת, אֲשֶׁר הֵם הַטּוֹבָה הַגְּדוֹלָה שֶׁבְּכָל הַטּוֹבוֹת, וְהַחֶסֶד הַגָּדוֹל שֶׁבְּכָל הַחֲסָדִים:
<h3>כא</h3>
אָנָּא יְהֹוָה, אָמְנָם חָטָאתִי לַיהֹוָה אֱלֹהֵי יִשְׂרָאֵל חָטָאתִי עָוִיתִי וּפָשַׁעְתִּי, וְהָרַע בְּעֵינֶיךָ עָשִׂיתִי, וְכָזֹאת וְכָזֹאת עָשִׂיתִי, וּבִפְרָט (וִיפָרֵט אֶת חֲטָאָיו, כִּי צָרִיךְ לְפָרֵט אֶת הַחֵטְא), לְךָ יְהֹוָה הַצְּדָקָה וְלָנוּ בֹּשֶׁת הַפָּנִים כַּיּוֹם הַזֶּה מָה אֹמַר מָה אֲדַבֵּר מָה אֶצְטַדָּק הֲרֵעוֹתִי אֶת מַעֲשַׂי וְקִפַּחְתִּי אֶת טוֹבָתִי וּקְדֻשָּׁתִי, וּפָגַמְתִּי הַרְבֵּה מְאֹד, "גָּדוֹל עֲוֹנִי מִנְּשׂוֹא", עָצְמוּ חֲטָאַי מִסַּפֵּר וְהִנְנִי עַתָּה בַּעֲווֹנוֹתַי הָרַבִּים "כְּאִישׁ שִׁכּוֹר וּכְגֶבֶר עֲבָרוֹ יָיִן, כִּי עֲוֹנוֹתַי עָבְרוּ רֹאשִׁי כְּמַשָּׂא כָבֵד יִכְבְּדוּ מִמֶּנִּי וְאִם זָכַרְתִּי וְנִבְהַלְתִּי תָּעָה לְבָבִי פַּלָּצוּת בִּעֲתָתְנִי, רָחֲפוּ כָּל עַצְמֹתַי, כִּי אֵין שָׁלוֹם בַּעֲצָמַי מִפְּנֵי חַטָּאתִי" וַתְּהִי עֲווֹנוֹתַי חֲקוּקִים עַל עַצְמוֹתַי, מִכַּף רֶגֶל וְעַד רֹאשׁ אֵין מְתֹם בְּעֶצֶם מֵעֲצָמַי מִפְּנֵי חֲטָאַי וּפְשָׁעַי הַמְּרֻבִּים, כִּי כָל עַצְמוֹתַי נִשְׁבְּרוּ וְנִנְסְרוּ עַל- יְדֵי עֲווֹנוֹתַי הַמְּרֻבִּים אֲשֶׁר נֶחְקְקוּ עֲלֵיהֶם אוֹי לִי וַי לִי אוֹי לִי וַי לִי מַר לִי מְאֹד, מַר מְאֹד מַר מִמָּוֶת, מַר מִכָּל מִינֵי מְרִירוּת שֶׁבָּעוֹלָם וּבֶאֱמֶת עֲדַיִן לֹא הִתְחַלְתִּי לְהַרְגִּישׁ כְּלָל כְּאֵב אֶחָד מֵעֲווֹנוֹתַי, אֲפִלּוּ חֵלֶק אֶחָד מֵאֶלֶף אַלְפֵי אֲלָפִים וְרִבֵּי רְבָבוֹת, כִּי עַל-יְדֵי עֲווֹנוֹתַי הַמְרֻבִּים נִטַּמְטֵם לִבִּי וְנִתְבַּלְבֵּל דַּעְתִּי, עַד אֲשֶׁר אֵין אֲנִי יוֹדֵעַ כְּלָל מִמֶּנִּי וּמֵעַצְמִי וְאִלּוּ זָכִיתִי לֵידַע וּלְהַרְגִּישׁ קְצַת מְעַט דִּמְעַט מֵעֹצֶם כְּאֵב אֶחָד מֵחֲטָאַי וַעֲוֹנוֹתַי הַמְּרֻבִּים, אֲשֶׁר קִלְקַלְתִּי וּפָגַמְתִּי בְּשֹׁרֶשׁ נַפְשִׁי וְרוּחִי וְנִשְׁמָתִי וּבְעוֹלָמוֹת עֶלְיוֹנִים, וּמָרַדְתִּי נֶגֶד אֲדוֹן כֹּל, אֲשֶׁר הַשָּׁמַיִם וּשְׁמֵי הַשָּׁמַיִם לֹא יְכַלְכְּלוּהוּ, אֲשֶׁר כָּל מַלְאָכָיו גִּבּוֹרֵי כֹּחַ וּשְׂרָפִים וְאוֹפַנִּים וְחַיּוֹת הַקֹּדֶשׁ וְעוֹלָמוֹת עֶלְיוֹנִים וְעוֹלָמוֹת לְמַעְלָה מֵהָעוֹלָמוֹת גָּבוֹהַּ מֵעַל גָּבוֹהַּ עַד אֵין שִׁעוּר וָעֵרֶךְ, כֻּלָּם יִרְעֲדוּן וְיִפְחֲדוּן מֵאֵימַת שְׁמוֹ וְכֻלָּם עוֹשִׂים רְצוֹנוֹ בְּאֵימָה בְּיִרְאָה וְאַהֲבָה
<h3>כב</h3>
וַאֲנִי בְּרִיָּה קַלָּה וּשְׁפָלָה שֶׁבְּכָל הַנִּבְרָאִים טִפָּה סְרוּחָה, גּוּשׁ עָפָר, אָבָק פּוֹרֵחַ, מָרַדְתִּי נֶגֶד אֵל עוֹלָם יִתְבָּרַךְ שְׁמוֹ לָעַד וְהִנְנִי מַאֲמִין בָּזֶה שֶׁאִם הָיִיתִי מַתְחִיל לְהַרְגִּישׁ חֵלֶק אֶחָד מֵאֲלָפִים וּרְבָבוֹת מֵעֹצֶם מְרִירוּת וּכְאֵב אֶחָד מֵחֲטָאַי וַעֲווֹנוֹתַי הַמְּרֻבִּים, בְּוַדַּאי לֹא הָיָה מָקוֹם שֶׁיּוּכַל לִסְבֹּל אֶת קוֹל זַעֲקָתִי, וְלֹא הָיִיתִי יָכוֹל לִסְבֹּל אֶת קוֹל זַעֲקָתִי וְעֹצֶם כְּאֵבִי וּמְרִירַת לִבִּי אֲפִלּוּ רֶגַע קַלָּה, וְכָל הָעוֹלָם כֻּלּוֹ לֹא הָיָה יָכוֹל לִסְבֹּל אֶת קוֹל צַעֲקָתִי אוֹי אוֹי אוֹי, אוֹיָה עַל נַפְשִׁי נַעֲוֵיתִי מִשְּׁמֹעַ נִבְהַלְתִּי מֵרְאוֹת, וְהִסְכַּלְתִּי הַרְבֵּה מְאֹד וְעַל-יְדֵי מַעֲשַׂי הָרָעִים וּפְשָׁעַי הַמְרֻבִּים פָּגַמְתִּי בְּתוֹרָתְךָ הַקְּדוֹשָׁה וְהַטְּהוֹרָה וְהַתְּמִימָה, וְקִלְקַלְתִּי וְהָפַכְתִּי צֵרוּפֵי אוֹתִיּוֹת הַתּוֹרָה הַקְּדוֹשִׁים וְהִכְנַסְתִּי אוֹתָם בִּמְקוֹמוֹת אֲשֶׁר לֹא נִתַּן לְהִזָּכֵר וְהַצֵּרוּפִים הָהֵם אֲשֶׁר הָפַכְתִּי דִּבְרֵי אֱלֹהִים חַיִּים נֶחְקְקוּ עַל עַצְמוֹתַי, וְעַל-יְדֵי-זֶה נָתַתִּי חַס וְשָׁלוֹם, כֹּחַ לְהָעַכּוּ"ם וְנָתַתִּי לָהֶם מֶמְשָׁלָה, וְהֶאֱרַכְתִּי אֶת הַגָּלוּת עַל יְדֵי עֲווֹנוֹתַי הַמְּרֻבִּים וְעַתָּה "מַה יֵּשׁ לִי עוֹד צְדָקָה וְלִזְעֹק עוֹד אֶל הַמֶּלֶךְ"
<h3>כג</h3>
אֲבָל אַף-עַל-פִּי-כֵן עֲדַיִן לֹא אָבְדָה תִּקְוָתִי וְתוֹחַלְתִּי מֵיְהֹוָה, כִּי חָפֵץ חֶסֶד הוּא, כִּי אַתָּה רוֹצֶה בִּתְשׁוּבַת רְשָׁעִים וְאֵין אַתָּה חָפֵץ בְּמִיתָתָם וּבְרַחֲמֶיךָ הָרַבִּים לִמַּדְתָּנוּ לְהִתְוַדּוֹת לְפָנֶיךָ עַל כָּל חַטֹּאתֵינוּ וַעֲווֹנוֹתֵינוּ וּפְשָׁעֵינוּ, וְהוֹרֵיתָ לָנוּ עַל יְדֵי חֲכָמֶיךָ הַקְּדוֹשִׁים אֲשֶׁר בָּאָרֶץ הֵמָּה לְהִתְוַדּוֹת וִדּוּי דְּבָרִים לִפְנֵי הַתַּלְמִיד חָכָם וְהַצַּדִּיק הָאֱמֶת שֶׁבַּדּוֹר, לְמַעַן עַל- יְדֵי-זֶה תְּכַפֵּר לָנוּ עַל כָּל עֲווֹנוֹתֵינוּ וּפְשָׁעֵינוּ, כְּמוֹ שֶׁכָּתוּב: "חֲמַת מֶלֶךְ מַלְאֲכֵי מָוֶת וְאִישׁ חָכָם יְכַפְּרֶנָּה", וּכְמוֹ שֶׁכָּתוּב: "וְעוֹבֵר עַל פֶּשַׁע לִשְׁאֵרִית" לְמִי שֶׁמֵּשִׂים עַצְמוֹ כְּשִׁירַיִים, שֶׁהוּא הַצַּדִּיק הָאֱמֶת הֶחָכָם שֶׁבַּדּוֹר, שֶׁהוּא "עָנָו מְאֹד מִכֹּל הָאָדָם אֲשֶׁר עַל פְּנֵי הָאֲדָמָה", וְעַל-יְדֵי-זֶה הוּא יָכוֹל לְהַעֲלוֹת וִדּוּי דְּבָרֵנוּ לְפָנֶיךָ וּלְכַפֵּר כָּל עֲווֹנוֹתֵינוּ וּלְהוֹצִיא כָּל הַצֵּרוּפִים רָעִים שֶׁנֶּחְקְקוּ עַל עַצְמוֹתֵינוּ עַל-יְדֵי עֲווֹנוֹתֵינוּ, וְלַהֲפֹךְ כָּל הַצֵּרוּפִים רָעִים מֵרַע לְטוֹב שֶׁיִּהְיוּ נַעֲשִׂים מֵהֶם צֵרוּפִים קְדוֹשִׁים כְּבַתְּחִלָּה, עַל-יְדֵי וִדּוּי דְבָרֵנוּ לְפָנָיו וְאָז יִתְחַבְּרוּ וְיִתְרַפְּאוּ שִׁבְרֵי עַצְמוֹתֵינוּ, וְיָשׁוּבוּ כָּל אֶחָד לִמְקוֹמָם בְּשָׁלוֹם, וְעַל-יְדֵי-זֶה נִזְכֶּה לְהִכָּלֵל בְּךָ יְהֹוָה אֱלֹהֵינוּ בְּאוֹרְךָ הָאֵין סוֹף:
<h3>כד</h3>
אָנָּא יְהֹוָה, רַחֲמָן מָלֵא רַחֲמִים, חוֹשֵׁב מַחֲשָׁבוֹת לְבַל יִדַּח מִמְּךָ נִדָּח "זְכוֹר רַחֲמֶיךָ יְהֹוָה וַחֲסָדֶיךָ כִּי מֵעוֹלָם הֵמָּה", וּרְאֵה "כִּי אָזְלַת יָד וְאֶפֶס עָצוּר וְעָזוּב" מַה נַּעֲשֶׂה עַתָּה יְהֹוָה אֱלֹהֵינוּ, כִּי נִשְׁאַרְנוּ יְתוֹמִים וְאֵין אָב, וְאֵין מִי יַעֲמֹד בַּעֲדֵנוּ אָבַד חָסִיד מִן הָאָרֶץ וְצַדִּיקֵי אֱמֶת וְחַכְמֵי הַדּוֹר שֶׁהָיָה לָהֶם כָּל הַכֹּחַ הַזֶּה שֶׁהִזְכַּרְתִּי לְפָנֶיךָ וְיוֹתֵר וְיוֹתֵר מִזֶּה, הֲלֹא נִסְתַּלְּקוּ בַּעֲווֹנוֹתֵינוּ הָרַבִּים, עַד אֲשֶׁר נִשְׁאַרְנוּ רֵיקִים וַחֲסֵרִים מִכָּל טוּב וְנִשְׁאַרְנוּ כַּתֹּרֶן בְּרֹאשׁ הָהָר וְכַנֵּס עַל הַגִּבְעָה וְאִם אָמְנָם, בְּוַדַּאי אֵין דּוֹר יָתוֹם, וּבְוַדַּאי יֵשׁ צַדִּיקִים אֲמִתִּיִּים גַּם בַּדּוֹר הַזֶּה, אַךְ הֵם בְּהֶעְלֵם וּבְהֶסְתֵּר מֵעֵינֵינוּ, וְאֵין אָנוּ זוֹכִים לֵידַע מֵהֶם וּלְהִתְקָרֵב אֲלֵיהֶם וְעַתָּה יְהֹוָה אֱלֹהֵינוּ, לְהֵיכָן נִפְנֶה לְבַקֵּשׁ תְּרוּפָה וּצְרִי לְמַכָּתֵינוּ וְאַיֵּה אֵיפֹה הָרוֹפֵא נְפָשׁוֹת לַחֲבֹשׁ וּלְרַפְּאוֹת מַכּוֹתֵינוּ וּכְאֵבֵנוּ הָאֲנוּשָׁה מְאֹד אוֹי לָנוּ כִּי שֻׁדַּדְנוּ, "וְנָמֵס כָּל לֵב וְכָשְׁלוּ כָּל בִּרְכַּיִם" בְּבוֹא הַשֶּׁמֶשׁ בַּצָּהֳרַיִם וְנִלְקַח מִמֶּנּוּ מַחְמַד עֵינֵינוּ, מֵשִׁיב נַפְשֵׁנוּ, חַיֵּינוּ וְאֹרֶךְ יָמֵינוּ תִּפְאֶרֶת רֹאשֵׁנוּ גְּאוֹן עֻזֵּנוּ, נַפְשֵׁנוּ וְרוּחֵנוּ וְנִשְׁמָתֵנוּ קְדֻשָּׁתֵנוּ וְטַהֲרָתֵנוּ, הֵן הֵמָּה צַדִּיקֵי אֱמֶת קְדוֹשֵׁי עֶלְיוֹן אֲשֶׁר נִסְתַּלְּקוּ בַּעֲווֹנוֹתֵינוּ, סָעוּ הֵמָּה לִמְנוּחוֹת, עָזְבוּ אוֹתָנוּ לַאֲנָחוֹת וּרְאֵה אֶת עַמְּךָ מְרוּדִים מְאֹד בְּתַכְלִית הַיְרִידָה
<h3>כה</h3>
וְאַתָּה יְהֹוָה אֱלֹהִים אֱמֶת, בּוֹחֵן לִבּוֹת וּכְלָיוֹת, וְאַתָּה יוֹדֵעַ צְפוּן לְבָבֵנוּ וְעֹצֶם תְּשׁוּקָתֵנוּ וּתְשׁוּקַת כָּל עַמְּךָ בֵּית יִשְׂרָאֵל, אֲשֶׁר נִכְסְפָה וְגַם כָּלְתָה נַפְשָׁם לִמְצֹא מָזוֹר וּתְרוּפָה לְמַכָּתָם כָּל אִישׁ אֲשֶׁר יוֹדֵעַ אֶת נִגְעֵי לְבָבוֹ, כֻּלָּם כְּאֶחָד תְּאֵבִים וּמִשְׁתּוֹקְקִים וּמְצַפִּים וּמְחַכִּים לְהִתְקָרֵב לְצַדִּיק הָאֱמֶת, לְמַעַן יָשִׁיב אוֹתָם מֵעֲווֹנוֹתֵיהֶם וִיתַקֵּן פִּשְׁעֵיהֶם וְיוֹרֶה לָנוּ אֶת הַדֶּרֶךְ אֲשֶׁר נֵלֵךְ בָּהּ וְאֶת הַמַּעֲשֶׂה אֲשֶׁר נַעֲשֶׂה
<h3>כו</h3>
וְעַתָּה יְהֹוָה אֱלֹהֵינוּ, אַיֵּה חֲסָדֶיךָ הָרִאשׁוֹנִים, אֲשֶׁר מֵעוֹלָם הָיוּ בְּכָל דּוֹר וָדוֹר צַדִּיקֵי אֱמֶת רוֹעֵי יִשְׂרָאֵל, אֲשֶׁר נָשְׂאוּ אוֹתָם בְּחֵיקָם "כַּאֲשֶׁר יִשָּׂא הָאֹמֵן אֶת הַיּוֹנֵק", עַד אֲשֶׁר הוֹרוּ אוֹתָם דַּרְכֵי יְהֹוָה וְקֵרְבוּ אוֹתָם אֵלֶיךָ וְעַתָּה לָמָּה זָנַחְתָּ אוֹתָנוּ, וְהִכִּיתָ אוֹתָנוּ מַכָּה אֲשֶׁר לֹא כְּתוּבָה בַּתּוֹרָה זוֹ מִיתַת הַצַּדִּיקִים אֲשֶׁר הִיא קָשָׁה מֵחֻרְבַּן בֵּית הַמִּקְדָּשׁ וְלָמָּה תִּהְיֶה עֲדַת יְהֹוָה כַּצֹּאן אֲשֶׁר אֵין לָהֶם רוֹעֶה, וַאֲנַּן יַתְמֵי דְּיַתְמֵי, עוֹלָלִים לֹא רָאוּ אוֹר, מְלֻכְלָכִים בְּכָל מִינֵי שְׁטוּתִים מְלֵאִים חֵטְא וְעָווֹן וָפֶשַׁע מַה נַּעֲשֶׂה וּמַה נִּפְעָל, וּלְהֵיכָן נֵלֵךְ וּנְשׁוֹטֵט לְבַקֵּשׁ תְּרוּפָה וְתַחְבּוּלָה וְעֵצָה לָצֵאת מִכְּסִילוּת דַּעְתֵּנוּ וְרֹעַ לְבָבֵנוּ וְכִעוּר מַעֲשֵׂינוּ:
<h3>כז</h3>
אָנָּא יְהֹוָה, תֵּן לָנוּ חֲנִינָה וְלֹא נֹאבֵד בַּקֵּשׁ צֹאן אוֹבְדוֹת, צֹאן נִדָּח וְאֵין מְקַבֵּץ קָרֵב אַתָּה אוֹתָנוּ בְּרַחֲמֶיךָ הָרַבִּים וַחֲסָדֶיךָ הָעֲצוּמִים כִּי בֶּאֱמֶת לְפִי דַּעְתִּי, יָדַעְתִּי גַּם יָדַעְתִּי, כִּי בְּוַדַּאי לֹא הָיָה רָאוּי לְקָרְבֵנִי לְפִי מַעֲשַׂי הַמְכֹעָרִים וּפְעֻלּוֹתַי הַמְגֻנּוֹת וּמַחְשְׁבוֹתַי הַמְעֻרְבָּבוֹת וְכָל מַעֲשַׂי הָרָעִים שָׁנִיתִי וְשִׁלַּשְׁתִּי עֲלֵיהֶם עַד אֵין מִסְפָּר, וְכַמָּה וְכַמָּה פְּעָמִים הִבְטַחְתִּיךָ וְקִבַּלְתִּי עָלַי שֶׁלֹּא אָשׁוּב עוֹד לְאִוַּלְתִּי, וְשֶׁלֹּא אַכְעִיסְךָ עוֹד לְעוֹלָם וְלֹא יָכֹלְתִּי לַעֲמֹד בְּהַבְטָחָתִי אֲפִלּוּ זְמַן מֻעָט, וּמִהַרְתִּי לְקַלְקֵל אֶת מַעֲשַׂי כַּמָּה וְכַמָּה פְּעָמִים עַד אֵין מִסְפָּר וְאֵיךְ יַעֲלֶה עַל דַּעְתִּי לָבוֹא לְפָנֶיךָ, לְבַקֵּשׁ וּלְרַצּוֹת וּלְפַיֵּס אוֹתְךָ
<h3>כח</h3>
אֲבָל יָדַעְנוּ יְהֹוָה אֱלֹהֵינוּ כִּי גָּבְהוּ מַחְשְׁבוֹתֶיךָ מִמַּחְשְׁבוֹתֵינוּ, וְרַחֲמֶיךָ וַחֲסָדֶיךָ גָּבְרוּ וְעָמְקוּ וְעָצְמוּ מְאֹד מְאֹד לְמַעְלָה מִתְּפִיסַת דַּעְתֵּנוּ, וְאִי אֶפְשָׁר לָדַעַת וּלְהַשִּׂיג כְּלָל עַד הֵיכָן עָצְמוּ וְגָבְהוּ רַחֲמֶיךָ וַחֲסָדֶיךָ "חַסְדֵי יְהֹוָה כִּי לֹא תָמְנוּ, כִּי לֹא כָלוּ רַחֲמָיו" לְעוֹלָם "תָּשֵׁב אֱנוֹשׁ עַד דַּכָּא" עַד דִּכְדוּכָהּ שֶׁל נֶפֶשׁ עַל-כֵּן עַל רַחֲמֶיךָ הָרַבִּים אֲנִי בּוֹטֵחַ וְעַל חֲסָדֶיךָ אֲנִי נִשְׁעָן כִּי גַּם אוֹתִי לֹא תַעֲזֹב בְּרַחֲמֶיךָ וְאִם פָּגַמְתִּי מַה שֶּׁפָּגַמְתִּי, כְּמוֹ שֶׁאַתָּה יוֹדֵעַ עַד הֵיכָן מַגִּיעִים הַפְּגָמִים שֶׁלִּי כִּי אָנֹכִי אִי אֶפְשָׁר לִי לָדַעַת וּלְהַשִּׂיג כְּלָל חֵלֶק אֶחָד מֵאֲלָפִים וּרְבָבוֹת מִפְּגַם עֲווֹנוֹתַי, וְגַם עֲדַיִן אֵינִי יוֹדֵעַ כְּלָל נֶגֶד מִי מָרַדְתִּי, וְנֶגֶד מִי חָטָאתִי, כִּי הַשָּׂגַת רוֹמְמוּתְךָ נֶעֶלְמָה מִמֶּנִּי בַּעֲווֹנוֹתַי אֲבָל אַתָּה לְבַד יוֹדֵעַ מַה שֶּׁעָשִׂיתִי וּמַה שֶּׁפָּגַמְתִּי, אֵיךְ וּמָה וְכַמָּה וְנֶגֶד מִי פָּגַמְתִּי כִּי אֵין מִי שֶׁיּוֹדֵעַ מִמְּךָ כִּי אִם אַתָּה לְבַד, יִתְבָּרַךְ שִׁמְךָ לָעַד וְעַל כָּל אֵלֶּה גָּבְרוּ רַחֲמֶיךָ וַחֲסָדֶיךָ, כִּי אַתָּה יוֹדֵעַ יִצְרֵנוּ, וְאַתָּה חָפֵץ חֶסֶד "כִּי לֹא תַחְפֹּץ בְּמוֹת הַמֵּת, כִּי אִם בְּשׁוּבוֹ מִדְּרָכָיו וְחָיָה", וְעַד יוֹם מוֹתוֹ תְּחַכֶּה לוֹ אִם יָשׁוּב מִיָּד תְּקַבְּלוֹ:
<h3>כט</h3>
עַל כֵּן בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, בְּלֵב נִדְכֶּה וּשְׁפַל רוּחַ נִשְׁבָּרָה שֶׁתָּחֹס וּתְרַחֵם עָלַי וְעַל כָּל חֶבְרָתֵנוּ וְעַל כָּל עַמְּךָ בֵּית יִשְׂרָאֵל וְתִשְׁלַח לָנוּ צַדִּיקֵי אֱמֶת שֶׁיִּהְיֶה לָהֶם כֹּחַ לְתַקֵּן אוֹתָנוּ לְהַחֲזִיר אוֹתָנוּ בִּתְשׁוּבָה שְׁלֵמָה וּלְתַקֵּן נַפְשֵׁנוּ וּלְכַפֵּר עֲווֹנוֹתֵינוּ וְנִזְכֶּה בְּרַחֲמֶיךָ וַחֲסָדֶיךָ הָרַבִּים לְהִתְקָרֵב לְצַדִּיקֵי אֱמֶת וְלִרְאוֹת אוֹר פְּנֵיהֶם הַמְּאִירוֹת וְעַל יְדֵי זֶה תְּזַכֵּנוּ בְּרַחֲמֶיךָ הָרַבִּים לְהַצִּיל נַפְשֵׁנוּ הָאֻמְלָלָה מִן הַקּוֹצִים וּמִן הַפְּחָתִים שֶׁהֵם הַתַּאֲווֹת רָעוֹת וְעַצְבוּת וְעַצְלוּת וְתוֹלְדוֹתֵיהֶם וְעַל יְדֵי שֶׁתְּזַכֵּנוּ לִרְאוֹת פָּנִים הַמְּאִירוֹת שֶׁל צַדִּיקֵי אֱמֶת וּלְהִתְקָרֵב אֲלֵיהֶם, עַל יְדֵי זֶה, תִּנָּצֵל נַפְשׁוֹתֵינוּ מִן הַמִּדּוֹת רָעוֹת הָאֵלּוּ, וְנִזְכֶּה בַּחֲסָדֶיךָ לְסַלֵּק וּלְשַׁבֵּר כָּל הַתַּאֲווֹת מֵאִתָּנוּ, שֶׁלֹּא יִהְיֶה לָנוּ שׁוּם תַּאֲוָה וּתְשׁוּקָה לְשׁוּם דָּבָר שֶׁבָּעוֹלָם כִּי-אִם אֵלֶיךָ וְכָל תַּאֲוָתֵנוּ וּתְשׁוּקָתֵנוּ וְחֶפְצֵנוּ וּרְצוֹנֵנוּ יִהְיֶה רַק בְּךָ וּבַעֲבוֹדָתֶךָ וְנִזְכֶּה לִהְיוֹת זְרִיזִים בַּעֲבוֹדָתֶךָ בְּתַכְלִית הַזְּרִיזוּת, וְלִהְיוֹת שְׂמֵחִים וְטוֹבֵי לֵב תָּמִיד שֶׁלֹּא תִּפֹּל עָלֵינוּ שׁוּם עַצְלוּת וְעַצְבוּת לְעוֹלָם, רַק נָגִילָה וְנִשְׂמְחָה בָּךְ וְנִזְכֶּה לַעֲבֹד אֶת יְהֹוָה בְּשִׂמְחָה וּבְטוּב לֵבָב מֵרֹב כֹּל, וְלִהְיוֹת בְּשִׂמְחָה תָּמִיד:
<h3>ל</h3>
וּבְכֵן תְּזַכֵּנוּ בְּרַחֲמֶיךָ הָרַבִּים לִתֵּן צְדָקָה לְצַדִּיקֵי אֱמֶת, לְמַעַן נִזְכֶּה עַל- יְדֵי-זֶה לְהִנָּצֵל מֵחַיָּה רָעָה וּמִלִּסְטִים, שֶׁהֵם לָשׁוֹן הָרָע וּדְבָרִים בְּטֵלִים וְגַאֲוָה וְתוֹלְדוֹתֵיהֶם וְתַעַזְרֵנוּ בְּרַחֲמֶיךָ יְהֹוָה אֱלֹהֵינוּ, שֶׁיִּהְיֶה כָּל דִּבּוּרֵנוּ לְשִׁמְךָ וְלַעֲבוֹדָתֶךָ וְלֹא נְדַבֵּר דְּבָרִים בְּטֵלִים לְעוֹלָם, רַק כָּל דִּבּוּרֵנוּ יִהְיֶה בְּתוֹרָה וַעֲבוֹדָה וְיִרְאַת שָׁמַיִם וּבִפְרָט מֵחֵטְא וְעָווֹן הַגָּדוֹל מְאֹד שֶׁהוּא עָווֹן לָשׁוֹן הָרָע וּרְכִילוּת שֶׁהוּא חָמוּר בְּיוֹתֵר, תַּצִּיל אוֹתִי וְכָל עַמְּךָ בֵּית יִשְׂרָאֵל, שֶׁלֹּא יֵצֵא מִפִּי לְעוֹלָם שׁוּם דִּבּוּר רַע עַל שׁוּם יִשְׂרָאֵל שֶׁבָּעוֹלָם אֱלֹהַי, נְצֹר לְשׁוֹנִי מֵרָע וּשְׂפָתַי מִדַּבֵּר מִרְמָה וְתַצִּילֵנִי מִלָּשׁוֹן הָרָע וּמֵאֲבַק לְשׁוֹן הָרָע וּמֵרְכִילוּת וּמֵאֲבַק רְכִילוּת מֵעַתָּה וְעַד עוֹלָם וּתְזַכֵּנִי לְמִדַּת עֲנָוָה בֶּאֱמֶת לַאֲמִתּוֹ, וְנַפְשִׁי כֶּעָפָר לַכֹּל תִּהְיֶה וְאֶזְכֶּה לֵידַע שִׁפְלוּתִי בֶּאֱמֶת וְתַצִּילֵנִי בְּרַחֲמֶיךָ הָרַבִּים מִן הַכַּעַס, שֶׁלֹּא אֶכְעַס לְעוֹלָם עַל שׁוּם דָּבָר, וְלֹא אֶהְיֶה קַפְּדָן כְּלָל וְלֹא יְהֵא בְּלִבִּי שׁוּם כַּעַס וְהַקְפָּדָה בָּעוֹלָם כְּלָל רַק אֶזְכֶּה לִדָּבֵק בְּמִדּוֹתֶיךָ לִהְיוֹת טוֹב לַכֹּל, וְלִמְקַלְלַי נַפְשִׁי תִדּוֹם וְהַצִּילֵנוּ בְּרַחֲמֶיךָ הָרַבִּים מִן הָעֲנִיּוּת וּמִן הַחֹסֶר, וְתַזְמִין פַּרְנָסָתֵנוּ קֹדֶם שֶׁנִּצְטָרֵךְ לָהֶם בְּרֶוַח וְלֹא בְּצִמְצוּם, בְּהֶתֵּר וְלֹא בְּאִסּוּר, בְּכָבוֹד וְלֹא בְּבִזּוּי, בְּנַחַת וְלֹא בְּצַעַר, מִתַּחַת יָדְךָ הָרְחָבָה וְהַמְּלֵאָה, בְּאֹפֶן שֶׁאוּכַל לַעֲשׂוֹת רְצוֹנְךָ בֶּאֱמֶת כָּל יְמֵי חַיַּי מֵעַתָּה וְעַד עוֹלָם:
<h3>לא</h3>
וְעַל כָּל אֵלֶּה תְּזַכֵּנוּ בְּרַחֲמֶיךָ לְהִתְוַדּוֹת וִדּוּי דְּבָרִים לִפְנֵי הַצַּדִּיק הָאֱמֶת וְהֶחָכָם שֶׁבַּדּוֹר עַל כָּל חַטֹּאתֵינוּ וַעֲווֹנוֹתֵינוּ וּפְשָׁעֵינוּ, שֶׁחָטָאנוּ וְשֶׁעָוִינוּ וְשֶׁפָּשַׁעְנוּ לְפָנֶיךָ מִנְּעוּרֵנוּ עַד הַיּוֹם הַזֶּה, לְמַעַן יְכַפֵּר עָלֵינוּ עַל-יְדֵי חָכְמָתוֹ וְעַנְוְתָנוּתוֹ, וְיוֹרֶה לָנוּ הַדֶּרֶךְ הַיָּשָׁר וְהָאֱמֶת, אֶת הַדֶּרֶךְ אֲשֶׁר נֵלֵךְ בָּהּ וְאֶת הַמַּעֲשֶׂה אֲשֶׁר נַעֲשֶׂה, וְעַל יָדוֹ תְּזַכֶּה אוֹתָנוּ לִהְיוֹת נִכְלָל בְּאֵין סוֹף וְנִזְכֶּה לְבַטֵּל עַצְמֵנוּ בֶּאֱמֶת, עַד אֲשֶׁר נָבוֹא לְהִתְפַּשְּׁטוּת הַגַּשְׁמִיּוּת, וְנִזְכֶּה לָשׁוּב וְלַעֲלוֹת אֶל הַמָּקוֹם אֲשֶׁר נֶחְצַבְנוּ מִשָּׁם וְתִפְתַּח לָנוּ אֶת אוֹרְךָ הַגָּדוֹל אֲשֶׁר אֵין לוֹ סוֹף וְנִזְכֶּה לְהִכָּלֵל בּוֹ בְּרָצוֹא וָשׁוֹב וּבִפְרָט בִּשְׁעַת תְּפִלָּתֵנוּ תְּזַכֶּה אוֹתָנוּ, שֶׁבְּכָל הַתְּפִלָּה נִהְיֶה דְּבוּקִים בְּךָ בֶּאֱמֶת וּבְטֵלִים אֵלֶיךָ, וּנְבַטֵּל עַצְמֵנוּ לְגַמְרֵי בְּעֵת הַתְּפִלָּה שֶׁתִּהְיֶה הַתְּפִלָּה בְּהִתְפַּשְּׁטוּת הַגַּשְׁמִיּוּת, כִּי אֵין מַעֲצוֹר לַיהֹוָה לְהוֹשִׁיעַ וְאַף לְפִי עָבְיֵנוּ וְגַשְׁמִיּוּתֵנוּ, וְתֹקֶף גָּלוּתֵינוּ בְּתַאֲוֹות הַגּוּף וּמִדּוֹתָיו הָרָעִים אֲשֶׁר נִתְקַשַּׁרְנוּ בּוֹ מְאֹד כַּאֲסִירֵי עֳנִי וּבַרְזֶל, אַף עַל פִּי כֵן אַתָּה גִּבּוֹר וְרַב לְהוֹשִׁיעַ, וּמִמְּךָ לֹא יִפָּלֵא כָּל דָּבָר וְאֵין דָּבָר נִמְנַע מִמֶּךָּ וְאָנוּ בְּטוּחִים וּמְחַכִּים וּמְקַוִּים וּמְצַפִּים אֵלֶיךָ שֶׁתְּרַחֵם עָלֵינוּ בְּרַחֲמֶיךָ הָרַבִּים, וּתְזַכֶּה אוֹתָנוּ לְכָל מַה שֶּׁבִּקַּשְׁנוּ מִלְּפָנֶיךָ שֶׁנִּזְכֶּה לְבַטֵּל לְגַמְרֵי כָּל תַּאֲווֹת הַגּוּף וּמִדּוֹתָיו הָרָעִים, עַד שֶׁנִּזְכֶּה לָבוֹא לְהִתְפַּשְּׁטוּת הַגַּשְׁמִיּוּת לְהִכָּלֵל בְּךָ בֶּאֱמֶת בְּרָצוֹא וָשׁוֹב כָּל יְמֵי חַיֵּינוּ עַד הַיּוֹם אֲשֶׁר תַּאַסְפֵנוּ אֵלֶיךָ וְאָז תְּזַכֵּנוּ בְּרַחֲמֶיךָ לְהִכָּלֵל בְּךָ לְעוֹלָם וָעֶד, וְלֹא יְעַכֵּב אוֹתָנוּ שׁוּם חֵטְא וְעָוֹן וָפֶשַׁע, כִּי עַל הַכֹּל תִּמְחֹל וְתִסְלַח לָנוּ בְּרַחֲמֶיךָ הָרַבִּים וַחֲסָדֶיךָ הַגְּדוֹלִים וְהַנּוֹרָאִים, וְתַעֲזֹר לָנוּ בְּרַחֲמֶיךָ הָרַבִּים לְבַטֵּל רְצוֹנֵנוּ מִפְּנֵי רְצוֹנְךָ שֶׁלֹּא יִהְיֶה לָנוּ שׁוּם רָצוֹן אַחֵר בָּעוֹלָם רַק רְצוֹנֵנוּ יִהְיֶה כִּרְצוֹנְךָ תָּמִיד וְנִזְכֶּה לָדַעַת כִּי יְהֹוָה הוּא הָאֱלֹהִים וְלֵידַע כִּי כָּל מְאֹרָעוֹתֵינוּ כֻּלָּם הֵם לְטוֹבָתֵנוּ, וּלְבָרֵךְ עַל הַכֹּל הַטּוֹב וְהַמֵּטִיב כְּמוֹ שֶׁיִּהְיֶה לֶעָתִיד לָבוֹא כְּמוֹ שֶׁכָּתוּב:
"בַּיהֹוָה אֲהַלֵּל דָּבָר בֵּאלֹהִים אֲהַלֵּל דָּבָר" וְנִזְכֶּה לְהַעֲלוֹת הַמַּלְכוּת לִמְקוֹמָהּ, שֶׁיִּתְגַּלֶּה מַלְכוּתְךָ בָּעוֹלָם, וּלְבַטֵּל מַלְכוּת הָרְשָׁעָה וּלְשַׁבֵּר וּלְבַטֵּל מַלְכוּת וּמֶמְשֶׁלֶת כָּל הָעַכּוּ"ם מֵעָלֵינוּ וּמֵעַל כָּל עַמְּךָ בֵּית יִשְׂרָאֵל, וְתִמְלֹךְ אַתָּה יְהֹוָה לְבַדְּךָ עַל כָּל מַעֲשֶׂיךָ":
<h3>לב</h3>
רִבּוֹנוֹ שֶׁל עוֹלָם, יְהֹוָה אֱלֹהִים, אַתָּה יָדַעְתָּ כִּי לְכָל הַמַּעֲלוֹת הָאֵלֶּה הָיִינוּ יְכוֹלִים לִזְכּוֹת עַל-יְדֵי צַדִּיקֵי אֱמֶת, וּבְכֵן תְּחָנֵּנוּ בְּרַחֲמֶיךָ הָרַבִּים לְגַלּוֹת לָנוּ וּלְהַרְאוֹת לָנוּ אֶת צַדִּיקֵי הָאֱמֶת שֶׁבַּדּוֹר הַזֶּה, וּלְזַכּוֹת אוֹתָנוּ לְהִתְקָרֵב אֲלֵיהֶם, לְמַעַן תְּזַכֶּה אוֹתָנוּ עַל יָדָם לְכֹל אֲשֶׁר בִּקַּשְׁנוּ מִלְּפָנֶיךָ וְאִם, חַס וְשָׁלוֹם, חַטֹּאתֵינוּ הַמְרֻבִּים גָּרְמוּ לַעֲשׂוֹת מָסָךְ הַמַּבְדִּיל בֵּינֵינוּ וּבֵין הַצַּדִּיקֵי אֱמֶת, שֶׁיִּהְיוּ נֶעְלָמִים וְנִסְתָּרִים מֵעֵינֵינוּ, חַס וְשָׁלוֹם, וְאֵין אָנוּ יְכוֹלִים לְהוֹצִיא לָאוֹר תַּעֲלוּמוֹת וְהַסְתָּרַת צַדִּיקֵי הָאֱמֶת, יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁאַתָּה בְּעַצְמְךָ בְּרַחֲמֶיךָ הָרַבִּים תְּזַכֶּה אוֹתָנוּ וְתַעֲזֹר לָנוּ לִזְכּוֹת וּלְהַגִּיעַ לְכָל מַה שֶּׁבִּקַּשְׁנוּ מִלְּפָנֶיךָ, וּוִדּוּי דְּבָרִים שֶׁהִתְוַדֵּיתִי לְפָנֶיךָ, יִהְיֶה חָשׁוּב וּמְקֻבָּל וּמְרֻצֶּה לְפָנֶיךָ, כְּאִלּוּ הִתְוַדֵּיתִי לִפְנֵי הֶחָכָם וְהַצַּדִּיק הָאֱמֶת שֶׁבַּדּוֹר וְכָל הַמַּעֲלוֹת וּמִדּוֹת טוֹבוֹת וּבִטּוּל תַּאֲווֹת וּמִדּוֹת רָעוֹת וְכָל שְׁאָר הַמַּעֲלוֹת טוֹבוֹת, שֶׁהָיִינוּ יְכוֹלִים לִזְכּוֹת עַל יְדֵי צַדִּיקֵי הָאֱמֶת, הֵן מַה שֶּׁבִּקַּשְׁנוּ מִלְּפָנֶיךָ וְהֵן מַה שֶּׁלֹּא הִזְכַּרְנוּ לְפָנֶיךָ, עַל הַכֹּל תַּעֲזֹר לָנוּ יְהֹוָה אֱלֹהֵינוּ בְּרַחֲמֶיךָ הָרַבִּים כִּי אַתָּה אָבִינוּ וְאֵין לָנוּ עַל מִי לְהִשָּׁעֵן כִּי אִם עָלֶיךָ אָבִינוּ שֶׁבַּשָּׁמַיִם כִּי גָּלוּי וְיָדוּעַ לְפָנֶיךָ שֶׁרְצוֹנִי וְכָסְפִי חָזָק מְאֹד לְהִתְקָרֵב לְצַדִּיק הָאֱמֶת, אַךְ בַּעֲווֹנוֹתַי הָרַבִּים אֵינִי זוֹכֶה לָדַעַת מִי הוּא וְאֵיפֹה הוּא מִי יִתֵּן יָדַעְתִּי וָאֶמְצָאֵהוּ, הָיִיתִי מְדַלֵּג עַל הֶהָרִים מְקַפֵּץ עַל הַגְּבָעוֹת לָבוֹא לְהִתְקָרֵב אֵלָיו, "מִסְפַּר צְעָדַי אַגִּידֶנּוּ":
<h3>לג</h3>
מָלֵא רַחֲמִים, "רְאֵה עָנְיִי וַעֲמָלִי, רְאֵה עָנְיִי וּמְרוּדִי לַעֲנָה וְרֹאשׁ, שָׁקַדְתִּי וָאֶהְיֶה כְּצִפּוֹר בּוֹדֵד עַל גָּג" כִּי אֵין לִי לְמִי לִפְנוֹת לְהִוָּשֵׁעַ, רַק לְךָ לְבַד עֵינַי תְּלוּיוֹת חוּס וַחֲמֹל נָא עָלַי, וּסְלַח נָא וּמְחַל נָא וְכַפֵּר נָא עַל חֲטָאַי וַעֲווֹנַי וּפְשָׁעַי הַמְרֻבִּים לַיהֹוָה אֱלֹהֵינוּ הָרַחֲמִים וְהַסְּלִיחוֹת כִּי מָרַדְנוּ בוֹ, "לְמַעַן שִׁמְךָ יְהֹוָה וְסָלַחְתָּ לַעֲוֹנִי כִּי רַב הוּא, כִּי עִמְּךָ הַסְּלִיחָה לְמַעַן תִּוָּרֵא"
<h3>לד</h3>
וְעָזְרֵנוּ וְזַכֵּנוּ וְתִתֵּן לָנוּ בְּמַתְּנַת חִנָּם וְנִדְבַת חֶסֶד כָּל מַה שֶּׁבִּקַּשְׁנוּ מִלְּפָנֶיךָ וְאִם שָׁגִיתִי בִּלְשׁוֹנִי אַתָּה יְהֹוָה תְּכַפֵּר בַּעֲדִי וּתְזַכֵּנוּ גַּם בָּעוֹלָם הַזֶּה לִטְעֹם מֵעֵין הָעוֹלָם הַבָּא לְהִתְבַּטֵּל אֵלֶיךָ וְלָדַעַת, שֶׁכָּל מְאֹרָעוֹתֵינוּ הַכֹּל לְטוֹבָתֵנוּ, כִּי טוֹב יְהֹוָה לַכֹּל וּתְזַכֵּנוּ לְגַלּוֹת מַלְכוּתְךָ בָּעוֹלָם "לְמַעַן דַּעַת כָּל עַמֵּי הָאָרֶץ כִּי יְהֹוָה הוּא הָאֱלֹהִים אֵין עוֹד, וְהָיָה יְהֹוָה לְמֶלֶךְ עַל כָּל הָאָרֶץ, בַּיּוֹם הַהוּא יִהְיֶה יְהֹוָה אֶחָד וּשְׁמוֹ אֶחָד, יִהְיוּ לְרָצוֹן אִמְרֵי פִי, וְהֶגְיוֹן לִבִּי לְפָנֶיךָ, יְהֹוָה צוּרִי וְגוֹאֲלִי":
<h2>תפילה ה</h2>
<h3>לה</h3>
אַתָּה נִגְלֵיתָ בַּעֲנַן כְּבוֹדֶךָ עַל עַם קָדְשְׁךָ לְדַבֵּר עִמָּם, בְּקוֹלוֹת וּבְרָקִים עֲלֵיהֶם נִגְלֵיתָ, וּבְקוֹל שׁוֹפָר עֲלֵיהֶם הוֹפָעְתָּ בְּהִגָּלוֹתְךָ מַלְכֵּנוּ עַל הַר סִינַי, לְלַמֵּד לְעַמְּךָ תּוֹרָה וּמִצְווֹת וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתַּעַזְרֵנוּ בְּרַחֲמֶיךָ הָרַבִּים לְקַיֵּם מִצְווֹתֶיךָ בְּשִׂמְחָה גְּדוֹלָה וּתְזַכֵּנִי בְּרַחֲמֶיךָ הָרַבִּים לְהִתְפַּלֵּל לְפָנֶיךָ בְּכָל כֹּחִי, וְכָל מִינֵי כֹּחַ שֶׁנִּמְצָא בִּי בְּרַמַ"ח אֵבָרַי וּשְׁסָ"ה גִּידַי, בְּבָשָׂר וְגִידִין וַעֲצָמוֹת וְעוֹרְקִים בַּחֵלֶב וּבַדָּם, וְכָל הַכֹּחַ שֶׁיֵּשׁ בַּמֹּחַ שֶׁבָּרֹאשׁ וּבַמֹּחַ שֶׁמִּתְפַּשֵּׁט בְּכָל הַגּוּף, וְכָל הַכֹּחַ שֶׁיֵּשׁ בַּחֲמִשָּׁה חוּשִׁים, וְכָל שְׁאָר מִינֵי כֹּחוֹת כֻּלָּם יֻכְלְלוּ בְּתוֹךְ הַתְּפִלָּה שֶׁאֶזְכֶּה לְהוֹצִיא הַקּוֹל וְהַדִּבּוּר שֶׁל הַתְּפִלָּה בְּכֹחַ גָּדוֹל וְאֶזְכֶּה שֶׁיִּהְיֶה קוֹלִי נִשְׁמָע כְּמוֹ רַעַם גְּבוּרוֹתֶיךָ, וְהַקּוֹל הַזֶּה יְעוֹרֵר כַּוָּנַת לִבִּי, שֶׁלִּבִּי יִהְיֶה שׁוֹמֵעַ וּמֵבִין הֵיטֵב מַה שֶּׁאֲנִי מִתְפַּלֵּל לְפָנֶיךָ, שֶׁאֶזְכֶּה לְהִתְפַּלֵּל בְּכַוָּנַת הַלֵּב וְזַכֵּנִי שֶׁיִּהְיֶה לִי יִרְאַת שָׁמַיִם יִרְאַת הָרוֹמְמוּת וְאֶהְיֶה נִשְׁמָר שֶׁלֹּא יִהְיֶה לִי שׁוּם יִרְאָה חִיצוֹנָה כְּלָל, שֶׁלֹּא אִירָא וְלֹא אֶפְחַד מִשּׁוּם דָּבָר שֶׁבָּעוֹלָם, לֹא מִשַּׂר וְאָדוֹן וְלֹא מִשּׁוּם אָדָם שֶׁבָּעוֹלָם, וְלֹא מֵחַיָּה רָעָה וְלִסְטִים, וְלֹא מִשּׁוּם דָּבָר שֶׁבָּעוֹלָם וְלֹא יִהְיֶה לִי שׁוּם פַּחַד וְיִרְאָה חִיצוֹנָה כְּלָל, כִּי אִם מִמְּךָ לְבַד אִירָא וְאֶפְחַד תָּמִיד, וְאֶזְכֶּה בְּרַחֲמֶיךָ לְיִרְאָה עִלָּאָה יִרְאַת הָרוֹמְמוּת:
<h3>לו</h3>
וְזַכֵּנִי בְּרַחֲמֶיךָ הָרַבִּים וַחֲסָדֶיךָ הַגְּדוֹלִים לְפַנּוֹת אֶת מֹחִי וּמַחֲשַׁבְתִּי מֵחָכְמוֹת חִיצוֹנִיּוֹת וּמִמַּחֲשָׁבוֹת זָרוֹת, שֶׁלֹּא אֲטַמְטֵם אֶת מֹחִי וּמַחֲשַׁבְתִּי בְּתַאֲווֹת וְהִרְהוּרִים, חַס וְשָׁלוֹם, וְלֹא אַחְמִיץ אֶת מֹחִי וּמַחֲשַׁבְתִּי בְּחָכְמוֹת חִיצוֹנִיּוֹת וּבְתַאֲווֹת, חַס וְשָׁלוֹם, וְלֹא אֲהַרְהֵר בְּהִרְהוּרִים רָעִים, שֶׁלֹּא יִהְיֶה לִי שׁוּם הִרְהוּר וּמַחֲשֶׁבֶת חוּץ בָּעוֹלָם כְּלָל רַק יִהְיֶה מֹחִי וּמַחֲשַׁבְתִּי נָקִי וְזַךְ וָצַח, שֶׁלֹּא יִכְנֹס בְּמַחֲשַׁבְתִּי שׁוּם מַחֲשָׁבָה חִיצוֹנָה כְּלָל וְתִתֵּן לִי כֹּחַ לְהִתְגַּבֵּר עַל כָּל הַמַּחֲשָׁבוֹת רָעוֹת, מַחֲשָׁבוֹת חִיצוֹנִיּוֹת וְהִרְהוּרִים הַבָּאִים עָלַי לְבַלְבֵּל אֶת דַּעְתִּי, שֶׁלֹּא אֶתֵּן לָהֶם שׁוּם מָקוֹם לִכְנֹס בְּמֹחִי כְּלָל וְאֶזְכֶּה לִגְעֹר בָּהֶם, וְלָרִיב עִמָּהֶם לְגָרְשָׁם מֵעָלַי וּמֵעַל גְּבוּלִי, שֶׁלֹּא יִהְיֶה לָהֶם שׁוּם כֹּחַ לִכְנֹס בְּדַעְתִּי כְּלָל, וְאֶזְכֶּה לְקַדֵּשׁ אֶת מַחֲשַׁבְתִּי תָּמִיד:
<h3>לז</h3>
אָנָּא יְהֹוָה, רַחֲמָן מָלֵא רַחֲמִים, טוֹב וּמֵטִיב לַכֹּל, אַתָּה יָדַעְתָּ אֶת גֹּדֶל עֹצֶם הַפְּגָם הַגָּדוֹל וְהַנּוֹרָא הַנּוֹגֵעַ בְּעוֹלָמוֹת עֶלְיוֹנִים מְאֹד עַל יְדֵי כָּל מַחֲשָׁבָה רָעָה, מִכָּל שֶׁכֵּן וְכָל שֶׁכֵּן עַל יְדֵי הִרְהוּר רָע, חַס וְשָׁלוֹם, שֶׁהוּא פּוֹגֵם וּמְקַלְקֵל מְאֹד בְּכָל הָעוֹלָמוֹת וְעוֹקֵר אֶת הָאָדָם, חַס וְשָׁלוֹם, מִמְּקוֹר הַחַיִּים, עַד אֲשֶׁר קָשֶׁה לוֹ עוֹד לָשׁוּב וּלְהַשִּׂיג אֹרְחוֹת חַיִּים וְכָל שְׁאָר הַפְּגָמִים הָעֲצוּמִים וְהַנּוֹרָאִים עַד גָּבְהֵי מְרוֹמִים, הַנּוֹגְעִים בְּמָקוֹם שֶׁנּוֹגְעִים, שֶׁנַּעֲשִׂים עַל יְדֵי כָּל מַחֲשָׁבָה רָעָה וְהִרְהוּר הַנִּכְנָס בַּמֹּחַ, חַס וְשָׁלוֹם וְגַם אַתָּה יָדַעְתָּ אֶת גֹּדֶל עֹצֶם הַהִתְגַּבְּרוּת שֶׁמִּתְגַּבְּרִים עָלֵינוּ בְּכָל פַּעַם, לְבַלְבֵּל אֶת דַּעְתֵּנוּ בְּמַחֲשָׁבוֹת רָעוֹת וְהִרְהוּרִים רָעִים וּבַעֲווֹנוֹתַי הָרַבִּים לֹא נִזְהַרְתִּי לְהִשָּׁמֵר מֵהֶם וּלְהִתְגַּבֵּר עֲלֵיהֶם, עַד אֲשֶׁר פָּגַמְתִּי אֶת מֹחִי מְאֹד עַל יְדֵי מַחְשְׁבוֹתַי הָרָעוֹת שֶׁהִכְנַסְתִּי בְּמֹחִי, עַד שֶׁכָּל מֹחִי הוּא מָלֵא מַחֲשָׁבוֹת חִיצוֹנִיּוֹת וְעָבַרְתִּי עַל אִסּוּר חָמֵץ, שֶׁהָיִיתִי מַחְמִיץ אֶת מֹחִי בְּתַאֲווֹת וְהִרְהוּרִים וּבִלְבּוּלִים וּבְכָל מִינֵי שְׁטוּתִים וְלֹא דַּי שֶׁלֹּא הָיִיתִי מִתְגַּבֵּר עַל הַמַּחֲשָׁבוֹת רָעוֹת, אַף גַּם נָתַתִּי לָהֶם כֹּחַ לִכְנוֹס בְּמֹחִי וְלֹא הִשְׁתַּדַּלְתִּי לְגָרְשָׁם כְּלָל, וְלֹא קִיַּמְתִּי עֲצוֹתֶיךָ הַקְּדוֹשִׁים אֲשֶׁר גִּלִּיתָ לִי בְּרַחֲמֶיךָ הָרַבִּים לְגָרְשָׁם מִמֶּנִּי בְּשֵׁב וְאַל תַּעֲשֶׂה, וְלֹא שָׁמַעְתִּי לְקוֹל מוֹרַי אוֹי לִי, וַי לִי עַל הַיָּמִים שֶׁעָבְרוּ בְּבִלְבּוּל הַדַּעַת וּמַחֲשָׁבוֹת רָעוֹת "טָבַעְתִּי בִּיוֵן מְצוּלָה וְאֵין מָעֳמָד בָּאתִי בְּמַעֲמַקֵּי מַיִם וְשִׁבֹּלֶת שְׁטָפָתְנִי" כָּל דַּעְתִּי וּמֹחִי נִתְעַרְבֵּב כָּל כָּךְ בְּמַחֲשָׁבוֹת רָעוֹת וּבִלְבּוּלִים, עַד אֲשֶׁר אֲפִלּוּ בְּשָׁעָה שֶׁאֲנִי חָפֵץ לְהִתְגַּבֵּר עֲלֵיהֶם וְלִבְרֹחַ מֵהֶם, קָשֶׁה עָלַי מְאֹד
<h3>לח</h3>
"יְהֹוָה אֱלֹהִים אַתָּה יָדַעְתָּ לְאִוַּלְתִּי, וְאַשְׁמוֹתַי מִמְּךָ לֹא נִכְחָדוּ" הֵן עַל כָּל אֵלֶּה בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי בְּלֵב נִשְׁבָּר וְנִדְכֶּה, בְּקִידָה וּבִכְרִיעָה וּבְהִשְׁתַּחֲוָיָה, בִּתְחִנָּה וּבַקָּשָׁה, כְּעָנִי בַּפֶּתַח, נֶאֱנָח וְנִדְכֶּה, שׁוֹאֵל וּמְבַקֵּשׁ מַתְּנַת חִנָּם וְנִדְבַת חֶסֶד, שֶׁתְּחָנֵּנִי בְּרַחֲמֶיךָ הָעֲצוּמִים וַחֲסָדֶיךָ הַנִּפְלָאִים, וְתוֹצִיאֵנִי מֵאֲפֵלָה לְאוֹרָה, וְתַעֲזֹר לִי מֵהַיּוֹם לְקַדֵּשׁ אֶת מַחֲשַׁבְתִּי תָּמִיד מֵעַתָּה וְעַד עוֹלָם:
<h3>לט</h3>
רִבּוֹנוֹ שֶׁל עוֹלָם, צוֹפֶה בְּעֶלְבּוֹן אֲנוּחִים, תִּיקַר נָא נַפְשִׁי הָאֻמְלָלָה בְּעֵינֶיךָ, וַחֲמֹל עָלַי בְּחֶמְלָתְךָ וַחֲנִינוֹתֶיךָ, וְעָזְרֵנִי וְסַיְּעֵנִי וְחַזְּקֵנִי וְאַמְּצֵנִי, וְקַדְּשֵׁנִי בִּקְדֻשָּׁתְךָ הָעֶלְיוֹנָה, שֶׁיִּמָּשֵׁךְ עָלַי קְדֻשָּׁה וְטָהֳרָה מֵאִתְּךָ, בְּאֹפֶן שֶׁאֶזְכֶּה מֵעַתָּה לִשְׁמֹר עַצְמִי שֶׁלֹּא אַנִּיחַ לִכְנֹס כְּלָל לְתוֹךְ מַחֲשַׁבְתִּי שׁוּם מַחֲשֶׁבֶת חוּץ שֶׁבָּעוֹלָם, וְלֹא שׁוּם בִּלְבּוּל הַדַּעַת וּמִכָּל שֶׁכֵּן וְכָל שֶׁכֵּן שֶׁלֹּא אֲהַרְהֵר בְּשׁוּם הִרְהוּר בָּעוֹלָם כְּלָל, רַק מַחֲשַׁבְתִּי תִּהְיֶה קְדוֹשָׁה תָּמִיד, זַכָּה וּנְקִיָּה מִכָּל סִיג וּפְסֹלֶת:
<h3>מ</h3>
וּבְכֵן תְּזַכֵּנִי בְּרַחֲמֶיךָ הָרַבִּים לְהַאֲמִין בְּצַדִּיקֵי אֱמֶת וְלֹא יִכְנֹס בְּמַחֲשַׁבְתִּי וְדַעְתִּי שׁוּם הִרְהוּר וּמַחֲשָׁבָה כְּלָל עַל הַמַּחֲלֹקֶת שֶׁיֵּשׁ בֵּין הַצַּדִּיקֵי אֱמֶת, רַק אֶזְכֶּה לְהַאֲמִין בְּצַדִּיקֵי אֱמֶת בֶּאֱמוּנָה שְׁלֵמָה וְלֹא יִהְיֶה לִי שׁוּם הִרְהוּר וְקֻשְׁיָא עֲלֵיהֶם וְעַל הַמַּחֲלֹקֶת שֶׁבֵּינֵיהֶם כְּלָל:
<h3>מא</h3>
רִבּוֹנוֹ שֶׁל עוֹלָם אִם אָמְנָם פָּגַמְתִּי בְּטִפֵּי מוֹחִי, אֲשֶׁר עַל יְדֵי זֶה אֵינִי רָאוּי וּכְדַאי לְהִתְקָרֵב לְצַדִּיקֵי אֱמֶת וְלִזְכּוֹת לְהַאֲמִין בָּהֶם בֶּאֱמֶת, אֲשֶׁר מֵחֲמַת זֶה בָּאִים עָלַי מַחְשְׁבוֹת חוּץ וְהִרְהוּרִים לְהַרְהֵר אַחֲרֵיהֶם, חַס וְשָׁלוֹם:
<h3>מב</h3>
אָנָּא יְהֹוָה, אַל תַּעֲשֶׂה עִמִּי כַּחֲטָאַי, וְאַל תְּדִינֵנִי כְּמִפְעָלַי, וַעֲשֵׂה לְמַעַנְךָ וְלֹא לְמַעֲנִי וּמַלֵּא בַּקָּשָׁתִי בְּרַחֲמִים וְזַכֵּנִי שֶׁלֹּא יִכְנֹס בְּלִבִּי שׁוּם קֻשְׁיָא וְהִרְהוּר כְּלָל עַל הַצַּדִּיקֵי אֱמֶת וְעַל הַמַּחֲלֹקֶת שֶׁבֵּינֵיהֶם, רַק אֶזְכֶּה לְהַאֲמִין בָּהֶם תָּמִיד בֶּאֱמוּנָה שְׁלֵמָה בֶּאֱמֶת וַחֲמֹל עָלַי בְּרַחֲמֶיךָ הָרַבִּים, וְזַכֵּנִי לָשׁוּב אֵלֶיךָ בֶּאֱמֶת וּלְהַשִּׂיג אֹרְחוֹת חַיִּים, וּבַמָּקוֹם שֶׁקִּלְקַלְתִּי שָׁם אֶתְתַּקֵּן וְתָשִׁיב אוֹתִי בְּרַחֲמֶיךָ וַחֲסָדֶיךָ הַגְּדוֹלִים מִמָּוֶת לְחַיִּים, מֵחָמֵץ לְמַצָּה, מִיִּרְאָה רָעָה לְיִרְאָה טוֹבָה, מִקּוֹל פָּגוּם מֵחָכְמָה פְּגוּמָה לְקוֹל טוֹב לְחָכְמָה טוֹבָה, "תּוֹדִיעֵנִי אֹרַח חַיִּים שֹׂבַע שְׂמָחוֹת אֶת פָּנֶיךָ נְעִימוֹת בִּימִינְךָ נֶצַח כִּי עִמְּךָ מְקוֹר חַיִּים בְּאוֹרְךָ נִרְאֶה אוֹר"
<h3>מג</h3>
אָבִינוּ שֶׁבַּשָּׁמַיִם חוֹתֵךְ חַיִּים לְכָל חַי, אֵל חַי חֶלְקֵנוּ צוּרֵנוּ גְּאָלֵנוּ מִמָּוֶת, פְּדֵנוּ מִשַּׁחַת, וְהַצֵּל אוֹתִי וְאֶת כָּל עַמְּךָ בֵּית יִשְׂרָאֵל מִכָּל מִינֵי מַחֲשָׁבוֹת רָעוֹת וְהִרְהוּרִים שֶׁהֵם נִקְרָאִים סִטְרָא דְּמוֹתָא וְחָנֵּנִי מֵאִתְּךָ בְּרַחֲמֶיךָ הָרַבִּים, וְתֵן לִי חַיִּים טוֹבִים, חַיִּים אֲרוּכִים, חַיִּים אֲמִתִּיִּים, חַיִּים נִצְחִיִּים וְעָזְרֵנִי שֶׁאֶזְכֶּה לְקַדֵּשׁ אֶת הַמֹּחִין שֶׁלִּי הַנִּקְרָאִים בְּאֵר מַיִם חַיִּים:
<h3>מד</h3>
וְזַכֵּנִי לְאַהֲבָה אֶת שִׁמְךָ הַגָּדוֹל בֶּאֱמֶת, אַהֲבַת הַמִּישׁוֹר וְיַחֵד לְבָבִי לְאַהֲבָה וּלְיִרְאָה אֶת שְׁמֶךָ וְתַצִּיל אוֹתִי מִיִּרְאוֹת הַנְּפוּלוֹת, שֶׁלֹּא אֶתְיָרֵא מִשּׁוּם דָּבָר שֶׁבָּעוֹלָם כִּי אִם מִמְּךָ לְבַד אִירָא וְאֶפְחַד תָּמִיד, לְבַעֲבוּר תִּהְיֶה יִרְאָתְךָ עַל פָּנַי, לְבִלְתִּי אֶחֱטָא לְעוֹלָם
<h3>מה</h3>
וְעָזְרֵנִי לְהִתְפַּלֵּל לְפָנֶיךָ בְּכָל כֹּחִי, שֶׁאַכְנִיס כָּל כֹּחִי בְּדִבּוּרֵי הַתְּפִלָּה וְאוֹצִיא אֶת הַקּוֹל וְהַדִּבּוּר שֶׁל הַתְּפִלָּה בְּכֹחַ גָּדוֹל, עַד שֶׁיִּהְיֶה קוֹלִי פּוֹגֵעַ בְּמֹחִי וְיִהְיֶה נִשְׁמָע לְלִבִּי כְּמוֹ קוֹל רְעָמִים, עַד שֶׁהַלֵּב יִשְׁמַע הֵיטֵב דִּבּוּרֵי הַתְּפִלָּה וְיִתְעוֹרֵר לַעֲבוֹדָתְךָ בֶּאֱמֶת, וְיִהְיוּ נַעֲשִׂים מִקּוֹלִי וְדִבּוּרִי בְּחִינַת רְעָמִים וְזַכֵּנִי שֶׁיִּהְיֶה לִי יִרְאַת שָׁמַיִם בֶּאֱמֶת, עַד שֶׁיִּהְיוּ דְּבָרַי נִשְׁמָעִים לַבְּרִיּוֹת לַעֲבוֹדָתְךָ וּלְיִרְאָתְךָ וְקוֹל תְּפִלָּתֵנוּ יַעֲלֶה לְפָנֶיךָ לְרָצוֹן כְּמוֹ שִׁבְעָה קוֹלוֹת שֶׁאָמַר דָּוִד עַל הַמַּיִם, כְּמוֹ שֶׁכָּתוּב: "קוֹל יְהֹוָה עַל הַמָּיִם אֵל הַכָּבוֹד הִרְעִים יְהֹוָה עַל מַיִם רַבִּים, קוֹל יְהֹוָה בַּכֹּחַ" וְזַכֵּנִי שֶׁיִּתְפַּשֵּׁט עַקְמִימִיּוּת שֶׁבְּלִבִּי, שֶׁלֹּא יִהְיֶה בְּלִבִּי שׁוּם עַקְמִימִיּוּת וְעִקְּשׁוּת כְּלָל, "לֵבָב עִקֵּשׁ יָסוּר מִמֶּנִּי רַע לֹא אֵדָע", רַק אֶזְכֶּה לְיֹשֶׁר לֵבָב בֶּאֱמֶת שֶׁיִּהְיֶה לִבִּי יָשָׁר עִם יְהֹוָה תָּמִיד:
<h3>מו</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהַי וֵאלֹהֵי אֲבוֹתַי, שֶׁתַּעַזְרֵנִי וְתוֹשִׁיעֵנִי בְּרַחֲמֶיךָ הָרַבִּים לִזְכּוֹת לְשִׂמְחָה גְּדוֹלָה בֶּאֱמֶת בַּעֲבוֹדָתְךָ, כְּמוֹ שֶׁכָּתוּב: "עִבְדוּ אֶת יְהֹוָה בְּשִׂמְחָה וְגִילוּ בִּרְעָדָה" וּתְזַכֵּנִי בְּרַחֲמֶיךָ הָרַבִּים לַעֲשׂוֹת כָּל הַמִּצְווֹת בְּשִׂמְחָה גְּדוֹלָה בֶּאֱמֶת, שֶׁיִּהְיֶה לִי שִׂמְחָה גְּדוֹלָה מֵהַמִּצְוָה בְּעַצְמָהּ, שֶׁאָגִיל וְאֶשְׂמַח מְאֹד בִּשְׁעַת עֲשִׂיַּת כָּל מִצְוָה וּמִצְוָה, בַּמֶּה שֶׁזָּכִיתִי בְּרַחֲמֶיךָ לַעֲשׂוֹת הַמִּצְוָה, וְכָל שִׂמְחָתִי יִהְיֶה רַק הַמִּצְוָה לְבַד לֹא בִּשְׁבִיל שְׂכַר עוֹלָם הַבָּא, מִכָּל שֶׁכֵּן וְכָל שֶׁכֵּן שֶׁלֹּא יַעֲלֶה בְּדַעְתִּי, חַס וְשָׁלוֹם פְּנִיּוֹת שֶׁל שְׁטוּת בִּשְׁבִיל בְּנֵי אָדָם אוֹ בִּשְׁבִיל עִסְקֵי עוֹלָם הַזֶּה, חַס וְשָׁלוֹם, רַק שֶׁאֶזְכֶּה לַעֲשׂוֹת כָּל הַמִּצְווֹת בְּשִׂמְחָה גְּדוֹלָה מֵהַמִּצְוָה בְּעַצְמָהּ וְיִהְיֶה כָּל הָעוֹלָם הַבָּא שֶׁלִּי בְּהַמִּצְוָה בְּעַצְמָהּ עַד שֶׁלֹּא אֶרְצֶה שׁוּם שְׂכַר עוֹלָם הַבָּא בִּשְׁבִיל הַמִּצְוָה, רַק שֶׁכָּל שְׂכָרִי יִהְיֶה שֶׁתְּזַכֵּנִי לַעֲשׂוֹת מִצְוָה אַחֶרֶת בִּשְׂכַר מִצְוָה זֹאת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה: שֶׁשְּׂכַר מִצְוָה מִצְוָה
<h3>מז</h3>
וְאֶזְכֶּה לְהִכָּלֵל בְּךָ עַל יְדֵי מִצְווֹתֶיךָ הַקְּדוֹשִׁים אֲשֶׁר הֵם אַחְדוּתֶךָ וִיקֻיַּם בָּנוּ מִקְרָא שֶׁכָּתוּב: "יִשְׂמַח יְהֹוָה בְּמַעֲשָׂיו", "יִשְׂמַח יִשְׂרָאֵל בְּעוֹשָׂיו", שֶׁאַתָּה תִּשְׂמַח בָּנוּ עַל יְדֵי שֶׁתְּזַכֵּנוּ לַעֲשׂוֹת מַעֲשִׂים טוֹבִים בְּעֵינֶיךָ, וַאֲנַחְנוּ נָגִילָה וְנִשְׂמְחָה בָּךְ, וְתַעַזְרֵנוּ בְּרַחֲמֶיךָ הָרַבִּים לְהַמְשִׁיךְ חִיּוּת וְשֶׁפַע טוֹבָה וּבְרָכָה עַל יְדֵי עֲשִׂיַּת מִצְווֹתֵינוּ בְּשִׂמְחָה גְּדוֹלָה, לִרְמַ"ח אֵיבָרֵינוּ וּשְׁסָ"ה גִּידֵנוּ, וּלְכָל הָעוֹלָם כֻּלּוֹ וּלְכָל הַשָּׁנָה כֻּלָּהּ, וְכָל הַשְּׁלֹשָׁה קוֹמוֹת, הֵן קוֹמַת עוֹלָם הֵן קוֹמַת שָׁנָה הֵן קוֹמַת נֶפֶשׁ כֻּלָּם יִתְבָּרְכוּ וִיקַבְּלוּ חַיִּים וְטוֹבָה וּבְרָכָה וּקְדֻשָּׁה וְטָהֳרָה עַל יְדֵי קִיּוּם מִצְווֹתֵינוּ בְּשִׂמְחָה גְּדוֹלָה:
<h3>מח</h3>
וְתַעַזְרֵנוּ בְּרַחֲמֶיךָ הָרַבִּים, שֶׁנּוּכַל לְהִתְפַּלֵּל עֲבוּר כָּל הָעוֹלָם וּלְמַלֹּאת חֶסְרוֹן הָעוֹלָם, וְכָל מִינֵי גְּזֵרוֹת שֶׁנִּגְזְרוּ עַל הָעוֹלָם, כֻּלָּם נִזְכֶּה לְבַטֵּל עַל יְדֵי תְּפִלָּתֵנוּ, וְנִזְכֶּה לָדַעַת וּלְהַשִּׂיג אִם הוּא קֹדֶם גְּזַר דִּין אוֹ לְאַחַר גְּזַר דִּין וּתְזַכֵּנוּ לֵידַע אֵיךְ לְהִתְפַּלֵּל לְפָנֶיךָ, וּלְהַלְבִּישׁ אֶת תְּפִלָּתֵנוּ בְּסִפּוּרֵי דְּבָרִים בִּזְמַן שֶׁהַשָּׁעָה צְרִיכָה לְכָךְ וְאִם אָמְנָם בָּעֵת הַזֹּאת אָנוּ רְחוֹקִים מְאֹד מִדַּעַת וְהַשָּׂגָה זֹאת, עִם כָּל זֶה בְּיָדְךָ הַכֹּל וּמִמְּךָ לֹא יִבָּצֵר כָּל דָּבָר, "אַתָּה יְהֹוָה לֹא תִכְלָא רַחֲמֶיךָ מִמֶּנִּי, חַסְדְּךָ וַאֲמִתְּךָ תָּמִיד יִצְּרוּנִי" וְתַעַזְרֵנִי וּתְזַכֵּנִי לְהַגִּיעַ וְלָבוֹא לְכָל מַה שֶּׁבִּקַּשְׁתִּי מִלְּפָנֶיךָ, קַדְּשֵׁנוּ בְּמִצְווֹתֶיךָ וְשַׂמַּח נַפְשֵׁנוּ בִּישׁוּעָתֶךָ וְטַהֵר לִבֵּנוּ לַעֲבוֹדָתֶךָ בֶּאֱמֶת, עֲבוֹדָה שֶׁבַּלֵּב זוּ תְּפִלָּה, לִזְכּוֹת לְהִתְפַּלֵּל לְפָנֶיךָ בְּכָל כֹּחִי בֶּאֱמֶת וְלַעֲשׂוֹת מִצְווֹתֶיךָ בְּשִׂמְחָה תָּמִיד, "יֶעֱרַב עָלָיו שִׂיחִי אָנֹכִי אֶשְׂמַח בַּיהֹוָה, וְנַפְשִׁי תָּגִיל בַּיהֹוָה תָּשִׂישׂ בִּישׁוּעָתוֹ, כָּל עַצְמוֹתַי תֹּאמַרְנָה, יְהֹוָה מִי כָמוֹךָ, מַצִּיל עָנִי מֵחָזָק מִמֶּנּוּ, וְעָנִי וְאֶבְיוֹן מִגּוֹזְלוֹ, אוֹר זָרוּעַ לַצַּדִּיק וּלְיִשְׁרֵי לֵב שִׂמְחָה" בָּרוּךְ יְהֹוָה לְעוֹלָם אָמֵן אָמֵן:
<h2>תפילה ו</h2>
<h3>מט</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתְּרַחֲמֵנוּ בְּרַחֲמֶיךָ הָרַבִּים וַחֲסָדֶיךָ הַגְּדוֹלִים, וְחוּס וַחֲמֹל נָא עָלַי וְעַל נַפְשִׁי הָאֻמְלָלָה, הַצְּמֵאָה וְהָרְעֵבָה וְהַתְּאֵבָה לָשׁוּב אֵלֶיךָ בֶּאֱמֶת וְעָזְרֵנִי בְּרַחֲמֶיךָ הָרַבִּים לָשׁוּב בִּתְשׁוּבָה שְׁלֵמָה לְפָנֶיךָ עַל כָּל חֲטָאַי וַעֲווֹנוֹתַי וּפְשָׁעַי, וְזַכֵּנִי שֶׁאֶהְיֶה בִּכְלַל הַבָּא לִטָּהֵר, וְאַתָּה תְסַיְּעֵנִי מִן הַשָּׁמַיִם לְטַהֲרֵנִי מֵעֲווֹנוֹתַי, שֶׁאֶזְכֶּה לָשׁוּב בִּתְשׁוּבָה שְׁלֵמָה בֶּאֱמֶת עַל כָּל עֲווֹנוֹתַי
<h3>נ</h3>
מָלֵא רַחֲמִים, חוּסָה נָא עָלַי בְּרַחֲמֶיךָ הָרַבִּים וּרְאֵה דַּלּוּתִי וְשִׁפְלוּתִי, וְעַל מַה שָּׁוְא בְּרָאתַנִי, כִּי עַתָּה אֵין אֲנִי נֶחֱשָׁב בְּשֵׁם בְּרִיָּה כְּלָל, וּכְאִלּוּ עֲדַיִן אֵין לִי שׁוּם הֲוָיָה בָּעוֹלָם כְּלָל, כִּי טוֹב לִי שֶׁלֹּא נִבְרֵאתִי, מֵאַחַר שֶׁהֲרֵעוֹתִי אֶת מַעֲשַׂי, וּבְכֵן בָּאתִי לְפָנֶיךָ יְהֹוָה אֱלֹהַי, שֶׁתַּעַזְרֵנִי בְּכֹחַ שִׁמְךָ הַגָּדוֹל אֶהְיֶ"ה, אֲשֶׁר בּוֹ נִקְרֵאתָ בְּעֵת שֶׁהִתְחַלְתָּ לִגְאֹל אֶת בָּנֶיךָ מִמִּצְרַיִם לַעֲשׂוֹת אוֹתָם לְךָ לְעָם, וְלַהֲשִׁיבָם אֵלֶיךָ מִטֻּמְאַת מִצְרַיִם, כְּמוֹ שֶׁהוֹדַעְתָּ לְמֹשֶׁה בַּסְּנֶה, כְּמוֹ שֶׁכָּתוּב: "כֹּה תֹאמַר לִבְנֵי יִשְׂרָאֵל אֶהְיֶה שְׁלָחַנִי אֲלֵיכֶם", וּבְכֵן בְּכֹחַ הַשֵּׁם הַקָּדוֹשׁ הַזֶּה, תְּזַכֵּנִי בְּרַחֲמֶיךָ הָרַבִּים, שֶׁאַתְחִיל לְהָכִין עַצְמִי שֶׁיִּהְיֶה לִי הֲוָיָה בָּעוֹלָם עַל יְדֵי שֶׁתְּזַכֵּנִי בְּרַחֲמֶיךָ הָרַבִּים לָשׁוּב אֵלֶיךָ בֶּאֱמֶת, שֶׁאֶזְכֶּה לְהַרְגִּישׁ כְּאֵב חֲטָאַי וַעֲווֹנוֹתַי הַמְּרֻבִּים, וְלָשׁוּב בִּתְשׁוּבָה שְׁלֵמָה לְפָנֶיךָ
<h3>נא</h3>
וְזַכֵּנִי לִהְיוֹת מִן הַנֶּעֱלָבִים וְאֵינָם עוֹלְבִים שׁוֹמְעִים חֶרְפָּתָם וְאֵינָם מְשִׁיבִים, וְלִמְקַלְלַי נַפְשִׁי תִדּוֹם וְעַל כָּל מִינֵי בִּזְיוֹנוֹת וְחֵרוּפִים וְגִדּוּפִים שֶׁאֶשְׁמַע מֵאֵיזֶה אָדָם שֶׁיְּבַזֶּה אוֹתִי, אֶדֹּם וְאֶשְׁתֹּק לוֹ, כְּמוֹ שֶׁכָּתוּב:
"דֹּם לַיהֹוָה וְהִתְחוֹלֵל לוֹ וָאֱהִי כְּאִישׁ אֲשֶׁר לֹא שׁוֹמֵעַ וְאֵין בְּפִיו תֹּכָחוֹת, כְּחֵרֵשׁ לֹא אֶשְׁמָע וּכְאִלֵּם לֹא יִפְתַּח פִּיו", כִּי בֶּאֱמֶת יָדַעְתִּי יְהֹוָה, כִּי כָּל מִינֵי בִּזְיוֹנוֹת שֶׁבָּעוֹלָם אֵינָם מַסְפִּיקִים לִי לְפִי גֹּדֶל חֲטָאַי הַמְּרֻבִּים, כִּי אֲנִי נִבְזֶה יוֹתֵר וְיוֹתֵר מִכָּל מִינֵי בִּזְיוֹנוֹת שֶׁבָּעוֹלָם מַה שֶּׁהַפֶּה יָכוֹל לְדַבֵּר, כִּי בַּעֲווֹנוֹתַי הָרַבִּים פָּגַמְתִּי בִּכְבוֹדְךָ הַגָּדוֹל וְהַקָּדוֹשׁ, וְלֹא כִּבַּדְתִּי אֶת שִׁמְךָ הַגָּדוֹל, וּבָזִיתִי אֶת נַפְשִׁי מְאֹד עַל יְדֵי עֲווֹנוֹתַי, וְנָתַתִּי תֹקֶף לְהַדָּם שֶׁבְּחָלָל הַשְּׂמָאלִי שֶׁבַּלֵּב עַל כֵּן בְּוַדַּאי חוֹבָה עָלַי לִסְבֹּל בִּזְיוֹנוֹת גְּדוֹלוֹת וּשְׁפִיכוּת דָּמִים לָכֵן עָזְרֵנִי יְהֹוָה אֱלֹהַי, שֶׁלֹּא אָשִׁיב דָּבָר לִמְחָרְפֵי וְלִמְבַזֵּי נַפְשִׁי, לְמַעַן יִהְיֶה לִי לְכַפָּרָה עַל כָּל עֲווֹנוֹתַי:
<h3>נב</h3>
יְהֹוָה אֱלֹהַי, נַפְשִׁי יוֹדַעַת מְאֹד כִּי אֲנִי רָחוֹק מְאֹד מִתְּשׁוּבָה בֶּאֱמֶת, כִּי עֲוֹנוֹתַי עָבְרוּ רֹאשִׁי וּבִלְבְּלוּ אֶת דַּעְתִּי, עַד שֶׁאֵין אֲנִי יוֹדֵעַ כְּלָל אֵיךְ לָשׁוּב אֵלֶיךָ, וְהַדַּעַת נִסְתַּלֵּק מִמֶּנִּי וְלִבִּי עֲזָבָנִי, וַאֲנִי הוֹלֵךְ בָּעוֹלָם נָע וָנָד בְּלֹא דַּעַת וּבְלֹא לֵב:
<h3>נג</h3>
יְהֹוָה אֱלֹהִים, אַתָּה יָדַעְתָּ לְאִוַּלְתִּי וְאַשְׁמוֹתַי מִמְּךָ לֹא נִכְחָדוּ וְעַתָּה אָבִי, אָבִי, מָלֵא רַחֲמִים, מָה אֶעֱשֶׂה, אָנָּא אָנוּס לְעֶזְרָה וְאֵיךְ אֲבַקֵּשׁ תְּרוּפָה וְתַחְבּוּלָה וְעֵצָה לְהִמָּלֵט עַל נַפְשִׁי, לְהַצִּיל נַפְשִׁי מִנִּי שָׁחַת, "אֶשָּׂא עֵינַי אֶל הֶהָרִים מֵאַיִן יָבֹא עֶזְרִי" עָזְרֵנִי עָזְרֵנִי, חָנֵּנִי חָנֵּנִי, הוֹשִׁיעֵנִי בְּרַחֲמֶיךָ הָרַבִּים וַחֲסָדֶיךָ הָעֲצוּמִים וְהוֹפִיעָה עָלַי מִמְּעוֹן קְדֻשָּׁתְךָ רוּחַ חָכְמָה וּבִינָה, רוּחַ קְדֻשָּׁה וְטָהֳרָה, שֶׁאֶזְכֶּה לְהִתְקַדֵּשׁ וּלְהִטָּהֵר בֶּאֱמֶת, וְלָשׁוּב אֵלֶיךָ בֶּאֱמֶת בִּתְשׁוּבָה שְׁלֵמָה, וְאֶדֹּם וְאֶשְׁתֹּק לִמְחָרְפֵי וְלִמְבַזֵּי נַפְשִׁי, וְאֶזְכֶּה לְקַיֵּם מִקְרָא שֶׁכָּתוּב: "דֹּם לַיהֹוָה וְהִתְחוֹלֵל לוֹ", וְלִסְבֹּל בִּזְיוֹנוֹת וּבוּשׁוֹת וּשְׁפִיכוּת דָּמִים עַל עֲווֹנוֹתַי, וּלְקַבֵּל הַכֹּל בְּאַהֲבָה:
<h3>נד</h3>
וְזַכֵּנִי לִהְיוֹת כָּל יָמַי בִּתְשׁוּבָה תָּמִיד, כִּי "מִי יֹאמַר זִכִּיתִי לִבִּי טָהַרְתִּי מֵחַטָּאתִי" כִּי אַתָּה יָדַעְתָּ אֶת לְבָבֵנוּ, כִּי הַלֵּב מְעֻרְבָּב בִּפְסֹלֶת וּבִפְנִיּוֹת הַרְבֵּה, וַאֲפִלּוּ בְּשָׁעָה שֶׁאֲנִי מִתְוַדֶּה וְאוֹמֵר:
חָטָאתִי לְפָנֶיךָ, גַּם אָז בָּאִים בְּלִבִּי מַחֲשָׁבוֹת זָרוֹת וּפְנִיּוֹת גְּדוֹלוֹת, עַד שֶׁאִי אֶפְשָׁר לִי לְדַבֵּר דִּבּוּר אֶחָד בֶּאֱמֶת כָּרָאוּי וַאֲפִלּוּ לְהִתְוַדּוֹת עַל חַטֹּאתַי מַה שֶּׁחָטָאתִי וּפָשַׁעְתִּי בֶּאֱמֶת לְפָנֶיךָ, גַּם זֶה נִמְנָע מִמֶּנִּי
<h3>נה</h3>
עַל כֵּן זַכֵּנִי בְּרַחֲמֶיךָ הָרַבִּים לִהְיוֹת בִּתְשׁוּבָה תָּמִיד, שֶׁאֶזְכֶּה לַעֲשׂוֹת תָּמִיד תְּשׁוּבָה עַל תְּשׁוּבָה הָרִאשׁוֹנָה, וְאֶזְכֶּה לְתַקֵּן בְּכָל פַּעַם פְּגַם תְּשׁוּבָה הָרִאשׁוֹנָה, עַד שֶׁאֶזְכֶּה בְּרַחֲמֶיךָ הָרַבִּים לִתְשׁוּבָה שְׁלֵמָה, תְּשׁוּבָה עִלָּאָה בֶּאֱמֶת כָּרָאוּי וְאָז תִּפְתַּח אֶת לִבִּי וְדַעְתִּי לָדַעַת אֶת שְׁמֶךָ וְאָז אֵדַע בֶּאֱמֶת כִּי עֲדַיִן לֹא הִתְחַלְתִּי לַעֲשׂוֹת תְּשׁוּבָה, כְּפִי עֹצֶם גְּדֻלָּתְךָ וְרוֹמְמוּתְךָ שֶׁתְּזַכֵּנִי לְהַשִּׂיג אָז וְאָז תְּזַכֵּנִי בֶּאֱמֶת לַעֲשׂוֹת תְּשׁוּבָה עַל תְּשׁוּבָה, שֶׁאֶזְכֶּה לַעֲשׂוֹת תְּשׁוּבָה בְּכָל פַּעַם עַל הַשָּׂגָה הָרִאשׁוֹנָה, עַל שֶׁהָיִיתִי מְגַשֵּׁם אֶת רוֹמְמוּת אֱלָהוּתְךָ, לְפִי עֹצֶם רוֹמְמוּתְךָ שֶׁאֶזְכֶּה לְהַשִּׂיג אַחַר-כָּךְ בְּכָל פַּעַם, בְּאֹפֶן שֶׁאֶזְכֶּה לִהְיוֹת כָּל יָמַי בִּתְשׁוּבָה תָּמִיד עַד הַיּוֹם אֲשֶׁר תַּאַסְפֵנִי אֵלֶיךָ, וּתְזַכֵּנִי לָעוֹלָם הַבָּא, לְיוֹם שֶׁכֻּלּוֹ שַׁבָּת, כֻּלּוֹ תְּשׁוּבָה וְזַכֵּנִי לִזְבֹּחַ אֶת יִצְרִי, וְאֶזְכֶּה לְקַיֵּם מִקְרָא שֶׁכָּתוּב: "זוֹבֵחַ תּוֹדָה יְכַבְּדָנְנִי", שֶׁאֶזְכֶּה לְכַבֵּד אוֹתְךָ בִּשְׁנֵי עוֹלָמוֹת, בָּעוֹלָם הַזֶּה וּבָעוֹלָם הַבָּא וְעָזְרֵנִי שֶׁאֶהְיֶה בּוֹרֵחַ מִן הַכָּבוֹד בֶּאֱמֶת, וְאֶזְכֶּה לְמַעֵט בִּכְבוֹד עַצְמִי וּלְהַרְבּוֹת בִּכְבוֹד הַמָּקוֹם וְתַשְׁפִּיעַ עָלַי מִכְּבוֹדְךָ הַגָּדוֹל וּתְזַכֵּנִי בְּרַחֲמֶיךָ הָרַבִּים לִכְבוֹד אֱלֹהִים, שֶׁאֶזְכֶּה לְכָבוֹד דִּקְדֻשָּׁה לְמַעַנְךָ לְבַד וְלֹא אֵהָנֶה מִן הַכָּבוֹד כְּלָל לְמַעֲנִי, וְלֹא אֶשְׁתַּמֵּשׁ עִם הַכָּבוֹד כִּי אִם לְשִׁמְךָ וְלַעֲבוֹדָתְךָ בֶּאֱמֶת, וְעָזְרֵנִי שֶׁלֹּא יִשְׁאֹל וְלֹא יַחְקֹר שׁוּם בְּרִיָּה עַל כְּבוֹדִי:
<h3>נו</h3>
וְעָזְרֵנִי יְהֹוָה אֱלֹהָי, לִהְיוֹת תַּקִּיף וְאַמִּיץ וְחָזָק בַּעֲבוֹדָתְךָ תָּמִיד וְאַל תַּנִּיחֵנִי לִפֹּל חַס וְשָׁלוֹם לְעוֹלָם "אַל תַּשְׁלִיכֵנִי מִלְּפָנֶיךָ וְרוּחַ קָדְשְׁךָ אַל תִּקַּח מִמֶּנִּי" וְזַכֵּנִי לִהְיוֹת עָיֵיל וְנָפִיק, וְאֶזְכֶּה לִהְיוֹת בָּקִי בַּהֲלָכָה בָּקִי בְּרָצוֹא בָּקִי בְּשׁוֹב בָּקִי בְּעָיִיל בָּקִי בְּנָפִיק וּבְכָל מָקוֹם אוּכַל לִמְצֹא אוֹתְךָ בֵּין בַּעֲלִיָּה בֵּין בִּירִידָה, כְּמוֹ שֶׁכָּתוּב: "אִם אֶסַּק שָׁמַיִם, שָׁם אָתָּה, וְאַצִּיעָה שְׁאוֹל הִנֶּךָּ" וְאֶזְכֶּה לֶאֱחֹז בְּךָ וּלְהִתְדַּבֵּק בְּךָ תָּמִיד וִיקֻיַּם בִּי מִקְרָא שֶׁכָּתוּב: "אֲנִי לְדוֹדִי וְדוֹדִי לִי":
<h3>נז</h3>
אָנָּא יְהֹוָה, יֶהֱמוּ וְיִכְמְרוּ מֵעֶיךָ וְרַחֲמֶיךָ וַחֲנִינוֹתֶיךָ עָלַי, וְיַעֲלֶה וְיָבֹא זִכְרוֹנִי לְפָנֶיךָ לְטוֹבָה וְרַחֵם עָלַי בְּרַחֲמֶיךָ הָרַבִּים וְאַל תַּנִּיחֵנִי וְאַל תִּטְּשֵׁנִי לְהִשְׁתַּקֵּעַ, חַס וְשָׁלוֹם, בְּאֵלּוּ הַמְּקוֹמוֹת הַנְּמוּכִים וְהַשְּׁפָלִים אֲשֶׁר בָּאתִי עַד הֵנָּה "אַל תַּעַזְבֵנִי יְהֹוָה אֱלֹהַי וְאַל תִּרְחַק מִמֶּנִּי, אַל תִּבְלָעֵנִי מְצוּלָה וְאַל תֶּאְטַר עָלַי בְּאֵר פִּיהָ" חָנֵּנִי וַהֲקִימֵנִי, וּמֵעַפַר דַּלּוּתִי וּמֵעֹצֶם שִׁפְלוּתִי תְּרוֹמְמֵנִי וִיקֻיַּם מִקְרָא שֶׁכָּתוּב: "אָנֹכִי אֵרֵד עִמְּךָ מִצְרַיְמָה וְאָנֹכִי אַעַלְךָ גַּם עָלֹה", וְהַיְרִידָה יִהְיֶה תַּכְלִית הָעֲלִיָּה חוּס וַחֲמֹל עָלַי, וּשְׁלַח יְשׁוּעָתְךָ וְתִתְמְכֵנִי בִּימִין צִדְקֶךָ, וְתִסְעָדֵנִי בְּעֹצֶם חֶמְלָתְךָ, וְתִהְיֶה תָּמִיד עִמִּי וְתִתֵּן לִי כֹּחַ וָשֵׂכֶל לֶאֱחֹז בְּךָ תָּמִיד וְאַל תַּנִּיחֵנִי לִפֹּל חַס וְשָׁלוֹם, לְעוֹלָם וִיקֻיַּם מִקְרָא שֶׁכָּתוּב: "כִּי יִפּוֹל לֹא יוּטָל כִּי יְהֹוָה סוֹמֵךְ יָדוֹ"
<h3>נח</h3>
וּתְמַהֵר וְתָחִישׁ לְגָאֳלֵנוּ גְּאֻלַּת הַנֶּפֶשׁ, וְתוֹצִיאֵנִי וְתַעֲלֵנִי מֵהַיּוֹם וּמֵעַתָּה, מִכָּל מִינֵי נְפִילוֹת וִירִידוֹת וְהִתְרַחֲקוּת מִמְּךָ שֶׁנִּתְרַחַקְתִּי עַד הֵנָּה מֵקִים מֵעָפָר דָּל מֵאַשְׁפּוֹת יָרִים אֶבְיוֹן חֲמֹל עַל דַּל וְאֶבְיוֹן כָּמוֹנִי, חָנֵּנִי וַהֲקִימֵנִי, חָנֵּנִי וַהֲקִימֵנִי, שִׁטַּחְתִּי אֵלֶיךָ כַּפָּי, "מִקְּצֵה הָאָרֶץ אֵלֶיךָ אֶקְרָא בַּעֲטֹף לִבִּי בְּצוּר יָרוּם מִמֶּנִּי תַנְחֵנִי"
<h3>נט</h3>
רִבּוֹנוֹ שֶׁל עוֹלָם, רִבּוֹנוֹ שֶׁל עוֹלָם, חוּס וַחֲמוֹל עָלַי אָבִי שֶׁבַּשָּׁמַיִם, וְתִגְעֹר בְּהָרוֹדְפִים וּמַפִּילִים אוֹתִי, וֶאֱמֹר לְצָרוֹתַי דַּי וְתֹאמַר עַד פֹּה תָּבֹא וּמֵעַתָּה תְּרַחֵם עָלַי וְתַעַזְרֵנִי וְתוֹשִׁיעֵנִי וְתַתְחִיל לְהַעֲלוֹת אוֹתִי מַעְלָה מָעְלָה חִישׁ קַל מְהֵרָה וְכָל הַיְרִידוֹת יִתְהַפְּכוּ לַעֲלִיּוֹת, וְכָל הַהִתְרַחֲקוּת יִתְהַפֵּךְ לְהִתְקָרְבוּת כִּי אַתָּה הַחִלּוֹתָ לְקָרְבֵנוּ בְּרַחֲמֶיךָ, וְהִתְחַלְתָּ לְהַשְׁפִּיעַ עָלֵינוּ הֲמוֹן קְדֻשָּׁתְךָ וְתֹקֶף חֶמְלָתְךָ עַל יְדֵי צַדִּיקֵי אֱמֶת שֶׁבְּכָל דּוֹר וָדוֹר עַל כֵּן אֵין נָאֶה לְךָ לְעָזְבֵנוּ יְהֹוָה אֱלֹהֵינוּ, יֶהֱמוּ מֵעֶיךָ עָלֵינוּ וְכַאֲשֶׁר הַחִלּוֹתָ לְהַרְאוֹת גָּדְלְךָ וְטוּבְךָ עָלֵינוּ, וְנָתַתָּ לָנוּ תּוֹרָתְךָ הַקְּדוֹשָׁה עַל יְדֵי מֹשֶׁה נְבִיאֲךָ נֶאֱמַן בֵּיתְךָ, וְשָׁלַחְתָּ לָנוּ בְּרַחֲמֶיךָ הָרַבִּים, צַדִּיקֵי אֱמֶת בְּכָל דּוֹר וָדוֹר, אֲשֶׁר עַל יָדָם נִמְסְרָה הַתּוֹרָה לָנוּ מִמֹּשֶׁה לִיהוֹשֻׁעַ, וּמִיהוֹשֻׁעַ לִזְקֵנִים, וּמִזְּקֵנִים לִזְקֵנִים וְצַדִּיקִים שֶׁבְּכָל דּוֹר וָדוֹר, עַד אֲשֶׁר הִגִּיעַ אֵלֵינוּ הִשְׁתַּלְשְׁלוּת קַבָּלַת הַתּוֹרָה, וַעֲדַיִן לֹא כָלוּ רַחֲמֶיךָ מִמֶּנּוּ, "הֱקִיצוֹתִי וְעוֹדִי עִמָּךְ", כֵּן יִכְמְרוּ מֵעֶיךָ עָלֵינוּ, וְתַעַזְרֵנִי לְקַיֵּם בֶּאֱמֶת אֶת כָּל דִּבְרֵי תּוֹרָתֶךָ בְּאַהֲבָה חוּסָה עָלֵינוּ בְּרַחֲמֶיךָ וְעָזְרֵנוּ לִהְיוֹת דָּבוּק בְּךָ וּבְצַדִּיקֵי אֱמֶת לְעוֹלָם וָעֶד, בָּעוֹלָם הַזֶּה וּבָעוֹלָם הַבָּא:
<h3>ס</h3>
אָנָּא יְהֹוָה בְּרַחֲמֶיךָ הָרַבִּים, זַכֵּנִי שֶׁיֻּפְקְחוּ עֵינַי וְלִבִּי וְאָזְנַי לִרְאוֹת וּלְהָבִין וְלִשְׁמֹעַ גְּדֻלָּתְךָ וְרוֹמְמוּתֶךָ, וְלָשׁוּב אֵלֶיךָ בֶּאֱמֶת, וְחָנֵּנִי מֵאִתְּךָ דֵּעָה בִּינָה וְהַשְׂכֵּל לְהָבִין וּלְהַשִּׂיג דַּרְכֵי הַתְּשׁוּבָה בֶּאֱמֶת, וְתַעַזְרֵנִי לֵילֵךְ בָּהֶם תָּמִיד וְאֶזְכֶּה לִהְיוֹת בִּכְלַל בַּעֲלֵי תְּשׁוּבָה בֶּאֱמֶת, כִּי יְמִינְךָ פְּשׁוּטָה לְקַבֵּל שָׁבִים וְרוֹצֶה אַתָּה בִּתְשׁוּבָה, וְאִם לֹא עַכְשָׁו אֵימָתַי, וְתַעַזְרֵנִי שֶׁאֶזְכֶּה לִתְשׁוּבָה שְׁלֵמָה בֶּאֱמֶת, לִתְשׁוּבָה עִלָּאָה, בְּאֹפֶן שֶׁאֶזְכֶּה שֶׁיִּתְיַחֵד עַל יָדִי נְקֻדָּה הַתַּחְתּוֹנָה בִּנְקֻדָּה הָעֶלְיוֹנָה, וְיִתְתַּקֵּן וְיֻשְׁלַם עַל יָדִי אָדָם הָעֶלְיוֹן לָשֶׁבֶת עַל הַכִּסֵּא, וְשָׁם יִהְיֶה נִכְלָל נַפְשִׁי וְרוּחִי וְנִשְׁמָתִי מֵעַתָּה וְעַד עוֹלָם וּתְמַלֵּא פְּגִימַת הַלְּבָנָה, וְיִהְיֶה אוֹר הַלְּבָנָה כְּאוֹר הַחַמָּה כְּמוֹ שֶׁכָּתוּב: "וְהָיָה אוֹר הַלְּבָנָה כְּאוֹר הַחַמָּה, וְאוֹר הַחַמָּה יִהְיֶה שִׁבְעָתַיִם כְּאוֹר שִׁבְעַת הַיָּמִים" כִּי מַלְכוּתְךָ בַּכֹּל מָשָׁלָה, בַּשָּׁמַיִם וּבָאָרֶץ
<h3>סא</h3>
וְאַתָּה עוֹשֶׂה גְּדוֹלוֹת וְנִפְלָאוֹת עַד אֵין חֵקֶר, וְאַתָּה חוֹשֵׁב מַחֲשָׁבוֹת לְבַל יִדַּח מִמְּךָ נִדָּח "מֵמִית וּמְחַיֶּה מוֹרִיד שְׁאוֹל וַיָּעַל" וְאַתָּה מְקַשֵּׁר וּמְחַבֵּר וּמְיַחֵד שְׁנֵי הֲפָכִים יַחַד תַּכְלִית קְצֵה הַתַּחְתּוֹן מֵעִמְקֵי שְׁאוֹל עַד רוּם גָּבְהֵי מְרוֹמִים עַד תַּכְלִית קְצֵה הָעֶלְיוֹן מִנְּקֻדָּה הַתַּחְתּוֹנָה עַד נְקֻדָּה הָעֶלְיוֹנָה כִּי מִי יֹאמַר לְךָ מַה תַּעֲשֶׂה, עַל כֵּן יַגִּיעוּ רַחֲמֶיךָ גַּם עָלַי, וְתַחְתֹּר חֲתִירָה מִתַּחַת כִּסֵּא כְּבוֹדֶךָ, חוֹמֵל דַּלִּים שׁוֹמֵעַ אֶנְקַת אֶבְיוֹנִים, וְתַעַזְרֵנִי לְהִתְעוֹרֵר בֶּאֱמֶת וְלָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת, וּתְזַכֵּנִי לִהְיוֹת דָּבוּק בֶּאֱמֶת בְּצַדִּיקֵי אֱמֶת מֵעַתָּה וְעַד עוֹלָם "כִּי לֹא תַחְפֹּץ בְּמוֹת הַמֵּת כִּי אִם בְּשׁוּבוֹ מִדְּרָכָיו וְחָיָה, תָּשֵׁב אֱנוֹשׁ עַד דַּכָּא וַתֹּאמֶר שׁוּבוּ בְּנֵי אָדָם, שׁוּבָה יְהֹוָה עַד מָתָי וְהִנָּחֵם עַל עֲבָדֶיךָ הֲשִׁיבֵנוּ יְהֹוָה אֵלֶיךָ וְנָשׁוּבָה חַדֵּשׁ יָמֵינוּ כְּקֶדֶם":
<h2>תפילה ז</h2>
<h3>סב</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתְּרַחֵם עָלֵינוּ וְעַל כָּל עַמְּךָ בֵּית יִשְׂרָאֵל, וְתִטַּע אֱמוּנָתְךָ בְּלִבֵּנוּ, וְנִזְכֶּה לְהַאֲמִין בְּךָ וּבְצַדִּיקֶיךָ הָאֲמִתִּיִּים בֶּאֱמוּנָה שְׁלֵמָה, וְתִהְיֶה הָאֱמוּנָה זַכָּה וּנְכוֹנָה צַחָה וּנְקִיָּה, בְּלִי שׁוּם פְּגַם וּבְלִי שׁוּם בִּלְבּוּל בָּעוֹלָם חַס וְשָׁלוֹם כְּלָל וְנִזְכֶּה בְּרַחֲמֶיךָ הָרַבִּים, שֶׁתִּהְיֶה אֱמוּנָתֵנוּ חֲזָקָה כָּל כָּךְ כְּאִלּוּ אָנוּ רוֹאִין בְּעֵינֵינוּ אֱלָהוּתְךָ וְהַשְׁגָּחָתְךָ וּכְבוֹדְךָ אֲשֶׁר מָלֵא כָּל הָעוֹלָם וְנִהְיֶה דְּבֵקִים בְּךָ תָּמִיד בֶּאֱמֶת וּבִתְמִימוּת וּבְדֵעָה נְכוֹנָה וּמְיֻשֶּׁבֶת בְּלִי שׁוּם תַּעֲרֹבֶת פְּסֹלֶת כְּלָל
<h3>סג</h3>
כִּי "אַתָּה הַחִלּוֹתָ לְהַרְאוֹת אֶת עַבְדְּךָ אֶת גָּדְלְךָ וְאֶת יָדְךָ הַחֲזָקָה אֲשֶׁר מִי אֵל בַּשָּׁמַיִם וּבָאָרֶץ אֲשֶׁר יַעֲשֶׂה כְמַעֲשֶׂיךָ וְכִגְבוּרוֹתֶיךָ" וְגִלִּיתָ אֱלָהוּתְךָ וּמַלְכוּתְךָ עָלֵינוּ, כִּי הוֹצֵאתָנוּ מִמִּצְרַיִם, וּפְדִיתָנוּ מִתֹּקֶף גָּלוּתָם מִתּוֹךְ כּוּר הַבַּרְזֶל, מֵעִמְקֵי הַקְּלִפּוֹת וְהוֹצֵאתָ אוֹתָנוּ מִנּוּ"ן שַׁעֲרֵי טוּמְאָה, וְהִכְנַסְתָּ אוֹתָנוּ בְּנוּ"ן שַׁעֲרֵי קְדֻשָּׁה וְעָשִׂיתָ נִסִּים וְנִפְלָאוֹת בְּמִצְרַיִם וְעַל יַם סוּף, וְשִׁבַּרְתָּ וְהִכְנַעְתָּ כָּל אֱלִילֵי מִצְרַיִם, וְשִׁדַּדְתָּ הַמַּעֲרָכוֹת וְשִׁנִּיתָ הַטֶּבַע וְעָקַרְתָּ וּבִטַּלְתָּ כָּל מִינֵי כְּפִירוּת וְכָל מִינֵי אֱמוּנוֹת כָּזְבִּיוֹת שֶׁל פַּרְעֹה וּמִצְרַיִם, שֶׁרָצוּ שֶׁיִּשְׁתַּקְּעוּ בְּנֵי יִשְׂרָאֵל בֵּינֵיהֶם, חַס וְשָׁלוֹם, שֶׁיִּתְגַּבְּרוּ עַל יִשְׂרָאֵל, חַס וְשָׁלוֹם, בְּמִינֵי כְּפִירוֹת וֶאֱמוּנוֹת כָּזְבִּיוֹת שֶׁלָּהֶם, אֲשֶׁר זֶה הָיָה תֹּקֶף גָּלוּתָם וְאַתָּה בְּרַחֲמֶיךָ הָרַבִּים לֹא עָזַבְתָּ אוֹתָנוּ בֵּינֵיהֶם, וּמִהַרְתָּ לְהוֹצִיא אוֹתָנוּ מִתּוֹכָם, וְהִכְנַעְתָּ וְשִׁבַּרְתָּ וְעָקַרְתָּ כָּל מִינֵי כְּפִירוֹת שֶׁלָּהֶם עַל יְדֵי הַנִּסִּים וְהַמּוֹפְתִים הַגְּדוֹלִים וְהַנּוֹרָאִים שֶׁעָשִׂיתָ בָּהֶם וְגִלִּיתָ אֱלָהוּתְךָ וְאַדְנוּתְךָ לְכָל בָּאֵי עוֹלָם, וּמֵאָז נִדְבְּקוּ יִשְׂרָאֵל בְּךָ לְעוֹלָם, וְהֶאֱמִינוּ בַּיהֹוָה וּבְמֹשֶׁה עַבְדּוֹ כֵּן בְּרַחֲמֶיךָ הָרַבִּים תְּזַכֵּנוּ לְהַאֲמִין בְּךָ וּבְצַדִּיקֶיךָ הָאֲמִתִּיִּים תָּמִיד, בֶּאֱמוּנָה שְׁלֵמָה וַחֲזָקָה וּנְכוֹנָה
<h3>סד</h3>
וְכַאֲשֶׁר אַתָּה אֱלֹהִים אֱמֶת, כֵּן נִזְכֶּה לְהַאֲמִין בְּךָ בֶּאֱמֶת, עַד שֶׁנִּזְכֶּה לְהַרְגִּישׁ אֱלָהוּתְךָ עָלֵינוּ, וְנִהְיֶה דְּבֵקִים בְּךָ תָּמִיד, וְלֹא נִפָּרֵד מִמְּךָ לְעוֹלָם אֲפִלּוּ כְּרֶגַע קַלָּה וְיִהְיֶה לָנוּ בּוּשָׁה וָפַחַד וְאֵימָה וְיִרְאָה מִמְּךָ תָּמִיד בְּכָל עֵת וּבְכָל רֶגַע, וּבִלְעָדֶיךָ לֹא נָרִים אֶת יָדֵינוּ וְאֶת רַגְלֵנוּ לַעֲשׂוֹת שׁוּם עֻבְדָּה בָּעוֹלָם וּבְכָל עָסְקֵנוּ וַעֲשִׂיָּתֵנוּ אֲפִלּוּ בַּעֲבוֹדוֹת חִיצוֹנִיּוֹת שֶׁהֵם אֲכִילָה וּשְׁתִיָּה וְכַיּוֹצֵא בָּהֶם, בְּכֻלָּם נִהְיֶה דְּבֵקִים בְּךָ תָּמִיד, וְכֻלָּם יִהְיוּ לְשִׁמְךָ וְלַעֲבוֹדָתְךָ בֶּאֱמֶת וְלֹא נִשְׁכַּח אוֹתְךָ לְעוֹלָם, בְּשָׁכְבֵנוּ וּבְקוּמֵנוּ, בְּשִׁבְתֵּנוּ בְּבֵיתֵנוּ וּבְלֶכְתֵּנוּ בַּדֶּרֶךְ בְּדִבּוּרֵנוּ וּבִשְׁתִיקוּתֵנוּ, בַּעֲמִידָתֵנוּ וּבִישִׁיבָתֵנוּ, בֵּין בְּעָסְקֵנוּ בְּתוֹרָה וּמִצְווֹת וּבֵין בְּעָסְקֵנוּ בְּדֶרֶךְ אֶרֶץ, בְּכֻלָּם נִהְיֶה דְּבֵקִים בְּךָ וְלֹא נִשְׁכַּח אוֹתְךָ לְעוֹלָם
<h3>סה</h3>
וְתַעַזְרֵנִי לְקַיֵּם בֶּאֱמֶת מִקְרָא שֶׁכָּתוּב: "שִׁוִּיתִי יְהֹוָה לְנֶגְדִּי תָמִיד כִּי מִימִינִי בַּל אֶמּוֹט" וְנִזְכֶּה לְהַרְגִּישׁ אֱלָהוּתְךָ עָלֵינוּ תָּמִיד, כִּי מְלֹא כָּל הָאָרֶץ כְּבוֹדְךָ, וּמַלְכוּתְךָ בַּכֹּל מָשָׁלָה, כְּמוֹ שֶׁכָּתוּב: "אִם יִסָּתֵר אִישׁ בְּמִסְתָּרִים וַאֲנִי לֹא אֶרְאֶנּוּ נְאֻם יְהֹוָה, הֲלֹא אֶת הַשָּׁמַיִם וְאֶת הָאָרֶץ אֲנִי מָלֵא"
<h3>סו</h3>
מָלֵא רַחֲמִים חָפֵץ לְהֵיטִיב, אֲשֶׁר בִּשְׁבִיל זֶה לְבַד בָּרָאתָ עוֹלָמֶךָ; אֶת הַשָּׁמַיִם וְאֶת הָאָרֶץ וְכָל צְבָאָם, וְכָל הָעוֹלָמוֹת עֶלְיוֹנִים וְתַחְתּוֹנִים אַלְפֵי אֲלָפִים וְרִבֵּי רְבָבוֹת, עַד אֵין שִׁיעוּר וּמִסְפָּר, כְּדֵי לְגַלּוֹת אֱלָהוּתְךָ בָּעוֹלָם, כְּדֵי שֶׁנִּזְכֶּה בְּרַחֲמֶיךָ לְהַכִּיר אוֹתְךָ בָּעוֹלָם הַשָּׁפָל הַזֶּה כִּי אַתָּה טוֹב וּמֵטִיב לַכֹּל וְרָצִיתָ לְהֵטִיב מִטּוּבְךָ לָנוּ, וּלְהַרְאוֹת לָנוּ רַחֲמָנוּתֶיךָ וַחֲנִינוּתֶיךָ עַל כֵּן בָּרָאתָ עוֹלָמְךָ בִּרְצוֹנְךָ הַטּוֹב, כְּדֵי שֶׁנִּזְכֶּה לֵידַע וּלְהַכִּיר אוֹתְךָ, וְלַחֲזוֹת בְּנֹעַם זִיוְךָ, אֲשֶׁר זֹאת [הִיא] הַטּוֹבָה הַגְּדוֹלָה שֶׁבְּכָל הַטּוֹבוֹת, טוֹבוֹת הָאֲמִתִּיּוֹת וְהַנִּצְחִיּוֹת וְאֵין שׁוּם טוֹבָה אַחֶרֶת בָּעוֹלָם כְּלָל, וְכָל הַטּוֹבוֹת וְכָל הַנִּסִּים וְנִפְלָאוֹת שֶׁעָשִׂיתָ עִם אֲבוֹתֵינוּ וְעִמָּנוּ, וַאֲשֶׁר אַתָּה עוֹשֶׂה עַתָּה עִמָּנוּ בְּכָל יוֹם וּבְכָל שָׁעָה, כֻּלָּם הֵם רַק בִּשְׁבִיל תַּכְלִית הַטּוֹב הַזֶּה כְּדֵי שֶׁנִּזְכֶּה לֵידַע מִמְּךָ, אֲשֶׁר זֹאת הִיא הַתַּכְלִית שֶׁל כָּל הַטּוֹבוֹת שֶׁבָּעוֹלָם עַל כֵּן רַחֵם עָלֵינוּ אֲדוֹן כֹּל, וְתִקְבַּע אֱמוּנָתְךָ בְּלִבֵּנוּ לְעוֹלָם וָעֶד, וְשַׂבְּעֵנוּ מִטּוּבְךָ, וּתְזַכֵּנוּ לַחֲזוֹת בְּנֹעַם זִיוָךְ וְתַעֲזֹר לָנוּ בְּרַחֲמֶיךָ לְהִתְפַּלֵּל לְפָנֶיךָ תְפִלּוֹתֵינוּ בְּכָל לֵב וָנֶפֶשׁ, עַד שֶׁיִּהְיֶה לָנוּ כֹּחַ עַל יְדֵי תְפִלּוֹתֵינוּ לְשַׁנּוֹת הַטֶּבַע, וְלַעֲשׂוֹת נִסִּים וּמוֹפְתִים בָּעוֹלָם, וְתִשְׁמַע תְּפִלּוֹתֵינוּ תָּמִיד:
<h3>סז</h3>
וּתְזַכֵּנוּ לָבֹא לְאֶרֶץ יִשְׂרָאֵל, הָאָרֶץ אֲשֶׁר בָּחַרְתָּ בָּהּ מִכָּל הָאֲרָצוֹת, וְנָתַתָּ אוֹתָהּ לְיִשְׂרָאֵל לְעוֹלָם וּמִיּוֹם אֲשֶׁר סַרְנוּ מֵאַחֲרֶיךָ וּפָגַמְנוּ בֶּאֱמוּנָתְךָ הַקְּדוֹשָׁה, גָּלִינוּ מֵאַרְצֵנוּ, וְנִתְרַחַקְנוּ מֵעַל אַדְמָתֵנוּ, עַד אֲשֶׁר אָרַךְ עָלֵינוּ הַגָּלוּת עַל כֵּן חוּס וַחֲמֹל נָא עָלֵינוּ, וְזַכֵּנוּ בְּרַחֲמֶיךָ הָרַבִּים לְהַכְנִיעַ וּלְשַׁבֵּר וּלְבַטֵּל כָּל מִינֵי כְּפִירוֹת וּבִלְבּוּלִים, שֶׁלֹּא יַעֲלוּ בְּלִבֵּנוּ וּבְלֵב כָּל עַמְּךָ יִשְׂרָאֵל לְעוֹלָם וְנִזְכֶּה לְהַאֲמִין בְּנִסֶּיךָ הַקְּדוֹשִׁים אֲשֶׁר אַתָּה עוֹשֶׂה עִמָּנוּ בְּכָל דּוֹר וָדוֹר מֵעוֹלָם, וַאֲשֶׁר אַתָּה עוֹשֶׂה עִמָּנוּ עֲדַיִן בְּכָל יוֹם וּבְכָל שָׁעָה וְלֹא נְכַסֶּה שׁוּם נֵס בְּדֶרֶךְ הַטֶּבַע, חַס וְשָׁלוֹם, רַק נֵדַע וְנַאֲמִין שֶׁהַכֹּל מֵאִתְּךָ לְבַד, עַל יְדֵי הַשְׁגָּחָתְךָ אֲשֶׁר אַתָּה מַשְׁגִּיחַ תָּמִיד בְּהַשְׁגָּחָה פְּרָטִיוּת עַל כָּל דָּבָר שֶׁבָּעוֹלָם וְנִזְכֶּה לְהַאֲמִין בְּךָ וּבְצַדִּיקֵי הָאֱמֶת תָּמִיד, וְעַל יְדֵי זֶה נִזְכֶּה לָבוֹא לְאֶרֶץ יִשְׂרָאֵל חִישׁ קַל מְהֵרָה, וּתְמַהֵר וְתָחִישׁ לְגָאֳלֵנוּ גְּאֻלָּה שְׁלֵמָה, וְתָבִיא לָנוּ אֶת מְשִׁיחַ צִדְקֵנוּ:
<h3>סח</h3>
רִבּוֹנוֹ שֶׁל עוֹלָם, יְהֹוָה אֱלֹהִים אֱמֶת, אֲשֶׁר נָטַעְתָּ בָּנוּ בְּכָל דּוֹר וָדוֹר צַדִּיקֵי אֱמֶת, הוֹשִׁיעֵנוּ וְרַחֲמֵנוּ בְּרַחֲמֶיךָ הָרַבִּים, וְזַכֵּנוּ לְהִתְקָרֵב לְצַדִּיקֵי אֱמֶת לְקַבֵּל מֵהֶם עֵצוֹת אֲמִתִּיּוֹת וְלֹא נָסוּר מִדִּבְרֵיהֶם יָמִין וּשְׂמֹאל, רַק נִזְכֶּה לֵילֵךְ בְּדֶרֶךְ עֲצָתָם הָאֲמִתִּיּוֹת וּתְרַחֵם עָלֵינוּ וְתַצִּיל אוֹתָנוּ וְאֶת כָּל חֶבְרָתֵנוּ וְאֶת כָּל עַמְּךָ בֵּית יִשְׂרָאֵל מֵעֲצַת רְשָׁעִים שֶׁהֵם עֲצַת הַנָּחָשׁ הַקַּדְמוֹנִי וְלֹא נַטֶּה אֹזֶן לְדִבְרֵיהֶם כְּלָל, וְלֹא נֹאבֶה וְלֹא נִשְׁמַע לָהֶם וְלֹא יִכָּנְסוּ דִּבְרֵיהֶם וַעֲצָתָם בְּלִבֵּנוּ כְּלָל וְתַבְדִּילֵנוּ מִן הַתּוֹעִים, וְלֹא יִהְיֶה לָהֶם שׁוּם כֹּחַ לְהַטְעוֹת אוֹתָנוּ, חַס וְשָׁלוֹם, בְּעֵצוֹת רָעוֹת שֶׁלָּהֶם, וְלֹא תַעֲשֶׂינָה יְדֵיהֶם תּוּשִׁיָּה
<h3>סט</h3>
וְהַצִּילֵנוּ בְּרַחֲמֶיךָ הָרַבִּים מִכָּל מִינֵי שֶׁקֶר וְטָעוּת שֶׁבָּעוֹלָם, וְלֹא נֵלֵךְ אַחַר עֵצוֹת רָעוֹת שֶׁל אֵלּוּ הַמְחַפִּים אֶת הַשֶּׁקֶר בֶּאֱמֶת, וּמְהַפְּכִים דִּבְרֵי אֱלֹהִים חַיִּים, וְאוֹמְרִים לָרַע טוֹב וְלַטּוֹב רַע, וּמוֹנְעִים אֶת יִשְׂרָאֵל מִדֶּרֶךְ הָאֱמֶת וְהַנָּכוֹן, עַל יְדֵי עֲצוֹתָם הַמְּהֻפָּכוֹת מִן הָאֱמֶת, אֶת אֲשֶׁר הֶחְמַרְתָּ הֵקֵלּוּ, וְאֶת אֲשֶׁר הֵקַלְתָּ הֶחְמִירוּ, אֶת אֲשֶׁר רִחַקְתָּ הֵם מְקָרְבִים, וַאֲשֶׁר קֵרַבְתָּ הֵם מְרַחֲקִים וְיֵשׁ מֵהֶם אֲשֶׁר טָעוּ בְּעַצְמָן, וְאֵינָם יוֹדְעִים בְּעַצְמָם אֶת הָאֱמֶת לַאֲמִתּוֹ, וְהֵם מְדַבְּרִים לְפִי תֻמָּם, וַעֲצָתָם הֲפוּכָה וּמַזֶּקֶת לָנוּ מְאֹד לַעֲבוֹדָתֶךָ רִבּוֹנוֹ שֶׁל עוֹלָם, אַתָּה יָדַעְתָּ הָאֱמֶת, וּלְפָנֶיךָ נִגְלוּ כָּל תַּעֲלוּמוֹת אַתָּה יוֹדֵעַ רָזֵי עוֹלָם וְתַעֲלוּמוֹת סִתְרֵי כָּל חָי קוּמָה בְּעֶזְרָתֵנוּ וְהַצֵּל אוֹתָנוּ מֵהֶם, שֶׁלֹּא יֻדְּבְּקוּ וְיִכָּנְסוּ דִּבְרֵיהֶם בְּלִבֵּנוּ כְּלָל, לֹא מֵהֶם וְלֹא מֵהֲמוֹנָם וְלֹא מֵהֱמֵהֶם
<h3>ע</h3>
גְּדוֹל הָעֵצָה וְרַב הָעֲלִילִיָּה, זַכֵּנוּ בְּרַחֲמֶיךָ הָרַבִּים שֶׁיִּתְגַּלּוּ לָנוּ צַדִּיקֵי הָאֱמֶת, וְנִזְכֶּה לְהִתְקָרֵב אֲלֵיהֶם בֶּאֱמֶת, וּלְקַבֵּל מֵהֶם עֵצוֹת נְכוֹנוֹת וּבְרוּרוֹת וִישָׁרוֹת, עֵצוֹת טוֹבוֹת הַנִּמְשָׁכִים מִתַּרְיַ"ג עֵטִין דְּאוֹרַיְתָא שֶׁנִּזְכֶּה לְקַבֵּל אוֹר הָאֱמֶת עַל יְדֵי עֲצָתָם הָאֲמִתִּיוֹת, וְעַל יְדֵי זֶה נִזְכֶּה לֶאֱמוּנָה שְׁלֵמָה בֶּאֱמֶת לְעוֹלָם וָעֶד:
<h3>עא</h3>
וְעָזְרֵנוּ בְּרַחֲמֶיךָ הָרַבִּים לִשְׁמֹר אֶת הַבְּרִית קֹדֶשׁ וְרַחֵם עָלֵינוּ וְהַצִּילֵנוּ אוֹתָנוּ וְאֶת כָּל עַמְּךָ בֵּית יִשְׂרָאֵל, מִכָּל מִינֵי פְּגַם שֶׁל נִאוּף, חַס וְשָׁלוֹם הֵן בִּרְאִיָּה הֵן בַּמַחֲשָׁבָה בְּדִבּוּר וּבְמַעֲשֶׂה, וּבְכָל הַחֲמִשָּׁה חוּשִׁים בְּכֻלָּם תִּשְׁמְרֵנוּ וְתַצִּילֵנוּ מִכָּל מִינֵי פְּגַם הַבְּרִית רַק תַּעַזְרֵנוּ לִהְיוֹת קְדוֹשִׁים וּטְהוֹרִים בְּכֻלָּם וְנִזְכֶּה לִקְדֻשַּׁת הַבְּרִית בֶּאֱמֶת, כִּרְצוֹנְךָ הַטּוֹב, וּבְצֵל כְּנָפֶיךָ תַּסְתִּירֵנוּ
<h3>עב</h3>
וּתְזַכֵּנוּ לְקַיֵּם מִצְוַת צִיצִית כָּרָאוּי בְּכָל פְּרָטֶיהָ וְדִקְדּוּקֶיהָ וְכַוָּנוֹתֶיהָ, וְתַרְיַ"ג מִצְוֹת הַתְּלוּיִים בָּהּ וְעַל-יְדֵי כַּנְפֵי הַצִּיצִית הַקְּדוֹשִׁים תָּגֵן עָלֵינוּ וְתַצִּיל אוֹתָנוּ מִכָּל מִינֵי פְּגַם הַבְּרִית, וּתְזַכֵּנוּ לְהִתְקַדֵּשׁ בִּקְדֻשָּׁתְךָ תָּמִיד, וְעַל-יְדֵי-זֶה תַּצִּיל אוֹתָנוּ מֵעֲצַת הַנָּחָשׁ, מֵעֲצַת הַמְפַתִּים וְהַמְסִיתִים וְהַמַּדִּיחִים מִדֶּרֶךְ הָאֱמֶת, בְּכַוָּנָה לְהָרַע אוֹ שֶׁלֹּא בְּכַוָּנָה וְנִזְכֶּה לְקַבֵּל וּלְהַמְשִׁיךְ עָלֵינוּ אוֹר הַשֵּׂכֶל הָאֱמֶת שֶׁל צַדִּיקֵי אֱמֶת עַל-יְדֵי שֶׁנִּזְכֶּה לְקַבֵּל וּלְקַיֵּם עֵצוֹת טוֹבוֹת וַאֲמִתִּיּוֹת שֶׁלָּהֶם וְעַל-יְדֵי-זֶה נִזְכֶּה לֶאֱמֶת וְלֹא יֵצֵא דְבַר שֶׁקֶר מִפִּינוּ לְעוֹלָם:
<h3>עג</h3>
רִבּוֹנוֹ שֶׁל עוֹלָם, הַצִּילֵנוּ בְּרַחֲמֶיךָ הָרַבִּים מִכָּל מִינֵי שֶׁקֶר וְטָעוּת שֶׁבָּעוֹלָם, הֵן מִדִּבְרֵי שֶׁקֶר שֶׁלֹּא יֵצֵא מִפִּינוּ לְעוֹלָם שׁוּם דְּבַר שֶׁקֶר, חַס וְשָׁלוֹם, וְהֵן מִדַּרְכֵי שֶׁקֶר, שֶׁלֹּא נֵלֵךְ בְּדַרְכֵי שֶׁקֶר חָלִילָה וְתַצִּיל אוֹתָנוּ בְּרַחֲמֶיךָ מִדְּרָכִים נְבוֹכִים מִדַּרְכֵי תּוֹעִים, רַק תִּהְיֶה בְּעֶזְרֵנוּ תָּמִיד לֵילֵךְ בְּדֶרֶךְ הָאֱמֶת לַאֲמִתּוֹ, בְּאֹפֶן שֶׁנִּזְכֶּה עַל-יְדֵי הָאֱמֶת לֶאֱמוּנָה שְׁלֵמָה, וְנִזְכֶּה לְחַבֵּר וּלְיַחֵד אֱמֶת וֶאֱמוּנָה תָּמִיד
<h3>עד</h3>
וְעָזְרֵנוּ שֶׁתִּהְיֶה תְּפִלָּתֵנוּ נְכוֹנָה וּסְדוּרָה וּשְׁגוּרָה בְּפִינוּ וּבִלְבָבֵנוּ וּתְגַלֶּה נִסִּים וּמוֹפְתִים בָּעוֹלָם, "לְמַעַן דַּעַת כָּל עַמֵּי הָאָרֶץ כִּי יְהֹוָה הוּא הָאֱלֹהִים אֵין עוֹד" וְתִזְכֹּר אֶת עַמְּךָ יִשְׂרָאֵל לְהוֹצִיאָם מִתֹּקֶף גָּלוּתָם, אֲשֶׁר גָּלִיתָ אוֹתָנוּ זֶה כַּמָּה שָׁנִים, וּתְמַהֵר וְתָחִישׁ לְגָאֳלֵנוּ וְנִזְכֶּה לָשׁוּב לְאַרְצֵנוּ, וְתָבִיא לָנוּ אֶת מְשִׁיחַ צִדְקֵנוּ בִּמְהֵרָה, וִיקֻיַּם מִקְרָא שֶׁכָּתוּב: "וְהָיָה צֶדֶק אֵזוֹר מָתְנָיו וְְהָאֱמוּנָה אֵזוֹר חֲלָצָיו אֱמֶת מֵאֶרֶץ תִּצְמָח וְצֶדֶק מִשָּׁמַיִם נִשְׁקָף" וְקַיֵּם לָנוּ מִקְרָא שֶׁכָּתוּב: "תָּבוֹאִי, תָּשׁוּרִי מֵרֹאשׁ אֲמָנָה" בִּמְהֵרָה בְיָמֵינוּ אָמֵן:
<h2>תפילה ח</h2>
<h3>עה</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, אֵל רַחוּם וְחַנּוּן אֶרֶךְ אַפַּיִם וְרַב חֶסֶד וֶאֱמֶת, שֶׁתְּעוֹרֵר רַחֲמֶיךָ וַחֲסָדֶיךָ הַגְּדוֹלִים עָלֵינוּ וּתְזַכֵּנוּ בְּרַחֲמֶיךָ הָרַבִּים לְהַאֲמִין וּלְהִתְקָרֵב לְצַדִּיקִים אֲמִתִּיִּים שֶׁבְּדוֹרֵנוּ אֲשֶׁר בָּהֶם בָּחַרְתָּ, לְהַחֲיוֹת אֶת עַמְּךָ בֵּית יִשְׂרָאֵל עַל יָדָם, כִּי מֵהֶם תּוֹצְאוֹת חַיִּים לָנוּ וּלְכָל יִשְׂרָאֵל
<h3>עו</h3>
וּבְכֵן עָזְרֵנִי יְהֹוָה שֶׁנִּזְכֶּה לְהַמְשִׁיךְ מֵהֶם רוּחַ חַיִּים לְמַלֹּאת כָּל מַחְסוֹרֵנוּ, וְתִשְׁמַע קוֹל אַנְחוֹתֵינוּ תָּמִיד, וְיִהְיֶה לָנוּ כֹּחַ לְהַמְשִׁיךְ עַל יְדֵי אַנְחוֹתֵינוּ רוּחַ חַיִּים רוּחַ טוֹבָה מֵהַצַּדִּיקֵי אֱמֶת לְהַשְׁלִים כָּל הַחֶסְרוֹנוֹת שֶׁחָסֵר לָנוּ, הֵן בְּגוּף הֵן בְּנֶפֶשׁ הֵן בְּמָמוֹן, בְּגַשְׁמִי וּבְרוּחָנִי, כֻּלָּם יִתְמַלְּאוּ וְיֻשְׁלְמוּ לְטוֹבָה, כִּי עִמְּךָ מְקוֹר חַיִּים וְאַתָּה מַשְׁפִּיעַ רוּחַ חַיִּים לְכָל חַי וּלְכָל דָּבָר שֶׁבָּעוֹלָם עַל יְדֵי צַדִּיקֶיךָ הָאֲמִתִּיִּים הַדְּבֵקִים בְּתוֹרָתְךָ הַקְּדוֹשָׁה תָּמִיד, אֲשֶׁר הִיא חַיֵּינוּ וְאֹרֶךְ יָמֵינוּ עַל כֵּן חֲמֹל עַל עַמְּךָ יִשְׂרָאֵל, וּתְגַלֶּה לָנוּ צַדִּיקֶיךָ הָאֲמִתִּיִּים, וּתְזַכֵּנוּ לְהַמְשִׁיךְ מֵהֶם רוּחַ הַחַיִּים, עַד שֶׁיִּהְיֶה לָנוּ כֹּחַ עַל יְדֵי אַנְחוֹתֵינוּ לְבַד שֶׁאָנוּ מְאַנְּחִים עַל מַה שֶּׁחָסֵר לָנוּ, שֶׁיִּהְיֶה נִשְׁלָם הַחִסָּרוֹן תֵּכֶף וּתְמַלֵּא כָּל מִשְׁאֲלוֹת לִבֵּנוּ לְטוֹבָה וְכָל הָעֲווֹנוֹת וְהַחֲטָאִים וְהַפְּשָׁעִים שֶׁחָטָאנוּ לְפָנֶיךָ, אֲשֶׁר עַל יָדָם סִלַּקְנוּ וְהִרְחַקְנוּ הָרוּחַ חַיִּים וְעַל יָדָם בָּאוּ לָנוּ כָּל הַחֶסְרוֹנוֹת שֶׁחָסֵר לָנוּ, עַל כֻּלָּם תִּמְחֹל וְתִסְלַח בְּרַחֲמֶיךָ הָרַבִּים עַל יְדֵי צַדִּיקֵי הַדּוֹר הָאֲמִתִּיִּים אֲשֶׁר רוּחַ אֱלֹהִים בְּקִרְבָּם, אֲשֶׁר עַל יָדָם אַתָּה מִתְרַצֶּה וּמִתְפַּיֵּס לְיִשְׂרָאֵל בְּרַחֲמִים, וְעַל יָדָם אַתָּה מְכַפֵּר וּמוֹחֵל לַעֲווֹנוֹתֵינוּ בְּכָל דּוֹר וָדוֹר, כְּמוֹ שֶׁכָּתוּב: "וְאִישׁ חָכָם יְכַפְּרֶנָּה" וּתְבַטֵּל וּתְשַׁבֵּר וְתַכְנִיעַ כָּל אוֹיְבֵינוּ, וְכָל הַקָּמִים עָלֵינוּ לְרָעָה, מְהֵרָה הָפֵר עֲצָתָם וְקַלְקֵל מַחֲשַׁבְתָּם:
<h3>עז</h3>
יְהֹוָה אֱלֹהִים, אַתָּה יָדַעְתָּ שִׁפְלוּתֵנוּ וַחֲלִישׁוּתֵינוּ בָּעֵת הַזֹּאת, אֲשֶׁר יָרַדְנוּ מַטָּה מַטָּה "כִּי אָזְלַת יָד וְאֶפֶס עָצוּר וְעָזוּב" כִּי סָר כֹּחֵנוּ וּבְכָל יוֹם וָיוֹם מִתְגַּבְּרִים עָלֵינוּ מְאֹד מְאֹד עַל כָּל אֶחָד וְאֶחָד לְרַחֲקֵנוּ מֵעֲבוֹדָתֶיךָ בֶּאֱמֶת, חַס וְשָׁלוֹם, וּלְגָרְשֵׁנוּ מִן הַחַיִּים הָאֲמִתִּיִּים, חָלִילָה וְלֹא דַּי לָנוּ בְּצָרוֹתֵינוּ וְדָחָקֵנוּ וַעֲמָלֵנוּ שֶׁיֵּשׁ לָנוּ מֵעַצְמֵנוּ, מַה שֶּׁתַּאֲווֹת הַגּוּף וּמִדּוֹתָיו הָרָעִים מִתְגַּבְּרִים עָלֵינוּ בְּכָל יוֹם וּבְכָל שָׁעָה, עַד אֲשֶׁר "כָּשַׁל כֹּחַ הַסַּבָּל", כִּי בַּעֲווֹנוֹתֵינוּ לֹא הִשְׁתַּדַּלְנוּ לְגָרֵשׁ הָאוֹרֵחַ מִקִּרְבֵּנוּ עַד אֲשֶׁר נַעֲשָׂה, חַס וְשָׁלוֹם, כְּאִלּוּ הוּא בַּעַל הַבַּיִת עַד אֲשֶׁר תַּשׁ כֹּחֵנוּ וּמָטָה יָדֵנוּ מְאֹד, וְלֹא דַּי לָנוּ בְּכָל זֶה, כִּי אִם עוֹד רַבִּים קָמִים עָלֵינוּ, רַבִּים מְאֹד יְהֹוָה מָה רַבּוּ צָרֵינוּ, כַּאֲשֶׁר לְפָנֶיךָ נִגְלֶה הַכֹּל, כַּמָּה וְכַמָּה מִינֵי שׂוֹנְאִים וּמְקַטְרְגִים שֶׁעוֹמְדִים עָלֵינוּ בְּכָל עֵת, הֵן לְמַעְלָה הֵן לְמַטָּה, אֲשֶׁר הִגְדִּילוּ עָלֵינוּ בְּפִיהֶם, וַיַּאֲרִיכוּ עָלֵינוּ לְשׁוֹנָם, פָּצוּ עָלֵינוּ פִּיהֶם אָמְרוּ בִּלָּעְנוּ, כִּי חֲפֵצִים לְבַלְּעֵנוּ חִנָּם, חַס וְשָׁלוֹם
<h3>עח</h3>
מָרָא דְּעָלְמָא כֹלָּא, רַחֲמָן אֲמִתִּי, מָלֵא רַחֲמִים רַבִּים וַחֲסָדִים עֲצוּמִים, אַתָּה יָדַעְתָּ מִי וָמִי עוֹמְדִים עָלֵינוּ בְּכָל יוֹם וּבְכָל שָׁעָה "לָמָּה תַבִּיט בּוֹגְדִים תַּחֲרִישׁ בְּבַלַּע רָשָׁע צַדִּיק מִמֶּנּוּ" יֶהֱמוּ נָא רַחֲמֶיךָ עָלֵינוּ, וְיִגֹּלוּ רַחֲמֶיךָ עַל מִדּוֹתֶיךָ, כִּי אַתָּה יוֹדֵעַ שֶׁאֵין בָּנוּ כֹּחַ לַעֲמֹד נֶגֶד אֶחָד מִשּׂוֹנְאֵינוּ שֶׁיֵּשׁ לָנוּ בְּגַשְׁמִיּוּת וּבְרוּחָנִיוּת, אַף כִּי נֶגֶד כֻּלָּם וְלָמָּה לֹא תְּרַחֵם עַל תּוֹלַעַת נִמְאָס, נִרְפָּס וְנִדּוֹשׁ מְאֹד כָּמוֹנוּ הַיּוֹם, וְאֵיךְ יוּכְלוּ חֲלוּשֵׁי כֹּחַ כָּמוֹנוּ לַעֲמֹד בְּפִי אֲרָיוֹת
<h3>עט</h3>
בּוֹחֵן לִבּוֹת וּכְלָיוֹת, יוֹדֵעַ תַּעֲלוּמוֹת, יְהֹוָה אֱלֹהִים, אַתָּה יָדַעְתָּ כִּי כָל כַּוָּנָתִי רְצוּיָה לְשִׁמְךָ בֶּאֱמֶת וְאִם אָמְנָם מַעֲשַׂי אֵינָם עוֹלִים יָפֶה, וּפְעֻלּוֹתַי סוֹתְרִים אֶת דְּבָרַי, וְאֵינִי זוֹכֶה לְרַחֵם עַל עַצְמִי לְמַלֹּאת מִשְׁאֲלוֹת לִבִּי לִהְיוֹת כִּרְצוֹנְךָ הַטּוֹב בֶּאֱמֶת, אֲשֶׁר בָּזֶה לְבַד חָפַצְתִּי, הֵן עַל כָּל אֵלֶּה גָּבְרוּ רַחֲמֶיךָ וַחֲסָדֶיךָ, וּמַחֲשָׁבָה הַטּוֹבָה אַתָּה מְצָרֵף לְמַעֲשֶׂה, כִּי אַתָּה יָדַעְתָּ אֶת לְבָבִי, אֲשֶׁר זֶה כַּמָּה אֲנִי כּוֹסֵף וּמִשְׁתּוֹקֵק וּמְקַוֶּה וּמְיַחֵל בְּכָל עֵת וּבְכָל שָׁעָה לִזְכּוֹת לִישׁוּעָתְךָ בֶּאֱמֶת, שֶׁתַּעַזְרֵנִי לִכְנֹס בַּעֲבוֹדָתְךָ בֶּאֱמֶת וְלָמָּה תַּתְעֵנוּ יְהֹוָה מִדְּרָכֶיךָ, וְלָמָּה תִּתֵּן כֹּחַ לְהָעוֹמְדִים עָלֵינוּ הָרוֹצִים לְהַסְתִּיר הָאֱמֶת, וּלְהַגְבִּיר הַשֶּׁקֶר, חָלִילָה, כִּי אֵין בָּנוּ כֹחַ לַעֲמֹד כְּנֶגְדָּם, כִּי אִם עָלֶיךָ לְבַד אָנוּ נִשְׁעָנִים וְלִישׁוּעָתְךָ אָנוּ מְצַפִּים וּמְקַוִּים:
<h3>פ</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתַּעַזְרֵנוּ בְּרַחֲמֶיךָ הָרַבִּים לְהִנָּצֵל מִכָּל שׂוֹנְאֵינוּ וְרוֹדְפֵינוּ הַקָּמִים עָלֵינוּ בְּכָל יוֹם בְּגַשְׁמִיּוּת וּבְרוּחָנִיּוּת, וְתִתֵּן לָנוּ כֹּחַ וְרוּחַ חַיִּים דִּקְדֻשָּׁה לְהִתְגַּבֵּר עֲלֵיהֶם לְהַכְנִיעָם וּלְהַשְׁפִּילָם עַד עָפָר וְתָסִיר מֵהֶם הָרוּחַ חַיִּים שֶׁהֵם מְקַבְּלִים מֵהַסִּטְרָא אַחֲרָא מֵהָרַב דִּקְלִפָּה לְבַל יִהְיֶה לָהֶם שׁוּם כֹּחַ לְהִתְגַּבֵּר עָלֵינוּ וְתַצִּילֵנוּ מִפִּיהֶם, וְתוֹשַׁע מֵחֶרֶב מִפִּיהֶם וּמִיַּד חָזָק אֶבְיוֹן
<h3>פא</h3>
אָנָּא יְהֹוָה, עָזְרֵנִי בְּרַחֲמֶיךָ הָרַבִּים לִזְכּוֹת לְהִתְפַּלֵּל לְפָנֶיךָ בְּכָל לֵב בֶּאֱמֶת וּבֶאֱמוּנָה שְׁלֵמָה, שֶׁתְּהֵא תְּפִלָּתֵנוּ זַכָּה וּנְכוֹנָה וּמְסֻדֶּרֶת כָּרָאוּי וּבְכַוָּנָה שְׁלֵמָה בֶּאֱמֶת שֶׁתִּהְיֶה מַחֲשַׁבְתִּי קְשׁוּרָה בְּדִבּוּרֵי הַתְּפִלָּה, שֶׁאֶזְכֶּה לְכַוֵּן הֵיטֵב בְּדִבּוּרֵי הַתְּפִלָּה וְאֶזְכֶּה לִשְׁפֹּךְ כַּמַּיִם לִבִּי נוֹכַח פָּנֶיךָ יְהֹוָה בִּתְפִלָּתִי
<h3>פב</h3>
וְתִהְיֶה בְּעֶזְרִי שֶׁאוּכַל לְפָרֵשׁ שִׂיחָתִי לְפָנֶיךָ תָּמִיד, וְאֶת כָּל אֲשֶׁר עִם לְבָבִי אָשִׂיחָה לְפָנֶיךָ כִּי אַתָּה יָדַעְתָּ כִּי צְרָכַי הֵמָּה מְרֻבִּים מְאֹד, כִּי צָרוֹת לְבָבִי הִרְחִיבוּ מְאֹד וְדַעְתִּי קְצָרָה לְבָאֵר וּלְפָרֵשׁ לְפָנֶיךָ אֶת צָרְכֵי בַּקָּשׁוֹתַי הַמְּרֻבִּים עַל כֵּן חוּס וַחֲמֹל נָא עַל נַפְשִׁי הָאֻמְלָלָה, וְעָזְרֵנִי שֶׁאוּכַל לְדַבֵּר אֶת כָּל אֲשֶׁר עִם לְבָבִי לְפָנֶיךָ, וְתִשְׁלַח בְּפִי דִּבּוּרִים כְּשֵׁרִים דִּבּוּרֵי חֵן וְתַחֲנוּנִים, בְּאֹפֶן שֶׁאוּכַל לְעוֹרֵר רַחֲמֶיךָ שֶׁתְּקַבֵּל תְּפִלָּתִי לְפָנֶיךָ בְּרַחֲמִים, וְתַעֲלֶה תְּפִלָּתִי לְפָנֶיךָ לְמַעְלָה לְמַעְלָה וְיִהְיֶה לָנוּ כֹּחַ עַל-יְדֵי תְּפִלּוֹתֵינוּ לְעוֹרֵר אֶת הָעֵדֶן הָעֶלְיוֹן לִפְתֹּחַ שָׁם הִתְעוֹרְרוּת שֶׁפַע רַחֲמִים וְדַעַת עֶלְיוֹן, עַד שֶׁיִּהְיֶה נִמְשָׁךְ עָלֵינוּ הַנָּהָר הַיּוֹצֵא מִשָּׁם לְהַשְׁקוֹת אֶת הַגָּן דָּא אוֹרַיְתָא אֲשֶׁר שָׁם שֹׁרֶשׁ נִשְׁמוֹתֵינוּ וְעַל-יְדֵי-זֶה יִרְבּוּ וְיִגְדְּלוּ וְיִצְמְחוּ נִשְׁמוֹתֵינוּ הַגְּדֵלִים שָׁם בַּגָּן הַזֶּה וְעַל-יְדֵי-זֶה יִהְיֶה נִפְתָּח לָנוּ שְׁבִילֵי הַשֵּׂכֶל הָאֱמֶת, וְנִזְכֶּה לְחָכְמָה בִּינָה וָדַעַת, וְיִהְיֶה לָנוּ כֹּחַ לַעֲסֹק בְּתוֹרָתְךָ בֶּאֱמֶת וְתַעַזְרֵנוּ בְּרַחֲמֶיךָ לְבָרֵר דִּינֵי הַתּוֹרָה בֶּאֱמֶת, לִזְכּוֹת לַהֲלָכָה בְּרוּרָה וְנִזְכֶּה לִלְמֹד סִפְרֵי הַפּוֹסְקִים וְתַשְׁפִּיעַ לָנוּ חָכְמָה בִּינָה וְדַעַת אֲמִתִּי, שֶׁיִּהְיֶה לָנוּ כֹּחַ לְבָרֵר פִּסְקֵי הַהֲלָכָה בֶּאֱמֶת, לְבָרֵר הַמֻּתָּר מִן הָאָסוּר, הַטָּהוֹר מִן הַטָּמֵא, הַכָּשֵׁר מִן הַפָּסוּל, לְמַעַן יִהְיֶה לָנוּ כֹּחַ עַל יְדֵי זֶה לְתַקֵּן וּלְבָרֵר כָּל הַפְּגָמִים שֶׁפָּגַמְנוּ בְּכָל הָעוֹלָמוֹת עַל יְדֵי חֲטָאֵינוּ וּפְשָׁעֵינוּ הַמְּרֻבִּים מְאֹד, אֲשֶׁר עַל יָדָם נִתְעָרֵב הַטּוֹב וְהָרָע בְּכָל הָעוֹלָמוֹת וּפָגַמְנוּ הַרְבֵּה מְאֹד
<h3>פג</h3>
עַל כֵּן תַּעַזְרֵנוּ בְּרַחֲמֶיךָ לִזְכּוֹת לִתְפִלָּה בֶּאֱמֶת, אֲשֶׁר עַל יְדֵי זֶה נִזְכֶּה שֶׁיֻּפְתַּח לָנוּ אוֹר הַשֵּׂכֶל הָאֱמֶת בְּאֹפֶן שֶׁנִּזְכֶּה לְבָרֵר פְּסַק הַהֲלָכָה עַל מְכוֹנוֹ בֶּאֱמֶת וְעַל יְדֵי זֶה יִהְיֶה לָנוּ כֹּחַ לְבָרֵר הַטּוֹב מִן הָרָע בְּכָל הָעוֹלָמוֹת שֶׁפָּגַמְנוּ בָּהֶם בַּחֲטָאֵינוּ, הֵן בְּגִלְגּוּל זֶה וְהֵן בְּגִלְגּוּל אַחֵר וּתְמַלֵּא כָּל מִשְׁאֲלוֹת לִבֵּנוּ לְטוֹבָה, וְנִזְכֶּה לְהוֹצִיא מִכֹּחַ אֶל הַפֹּעַל, אֶת כָּל צָרְכֵי בַּקָּשָׁתֵנוּ
<h3>פד</h3>
וּבְכֵן תַּעַזְרֵנוּ בְּרַחֲמֶיךָ, שֶׁנִּזְכֶּה עַל יְדֵי לִמּוּד הַהֲלָכוֹת לְבָרֵר וּלְזַכֵּךְ וּלְתַקֵּן כָּל הָאַרְבַּע יְסוֹדוֹת שֶׁבְּגוּפֵנוּ, לְהַכְנִיעַ וּלְשַׁבֵּר כָּל הַמִּדּוֹת רָעוֹת וְכָל הַתַּאֲווֹת רָעוֹת הַבָּאִים מֵהֶם וּלְבָרֵר הַטּוֹב שֶׁבָּהֶם לִזְכּוֹת לְכָל הַמִּדּוֹת טוֹבוֹת בֶּאֱמֶת, בְּאֹפֶן שֶׁיִּתְבָּרְרוּ וְיִזְדַּכְּכוּ כָּל הָאַרְבַּע יְסוֹדוֹת וְיִהְיֶה רַק כֻּלּוֹ טוֹב בְּלִי שׁוּם אֲחִיזַת הָרָע כְּלָל, עַד שֶׁיִּהְיוּ נִכְלָלִים כָּל הָאַרְבַּע יְסוֹדוֹת בְּאַרְבַּע אוֹתִיּוֹת שִׁמְךָ הַמְיֻחָד, אֲשֶׁר מִשָּׁם הוּא שָׁרְשָׁם לְמַעְלָה בִּקְדֻשָּׁה:
<h3>פה</h3>
אָנָּא יְהֹוָה, רַחֵם עָלֵינוּ בְּרַחֲמֶיךָ, לְהַגִּיעַ לְכָל מַה שֶּׁבִּקַּשְׁנוּ מִלְּפָנֶיךָ אִם אָמְנָם יָדַעְנוּ כַּמָּה אָנוּ רְחוֹקִים עַתָּה מִנְּקֻדָּה אַחַת מִכָּל מַה שֶּׁבִּקַּשְׁנוּ, עִם כָּל זֶה אֵין מַעֲצוֹר לַיהֹוָה לְהוֹשִׁיעַ, וּמִמְּךָ לֹא יִפָּלֵא כָּל דָּבָר וְעִמְּךָ הַיְשׁוּעָה לְעָזְרֵנוּ וּלְחַזְּקֵנוּ לְהַגִּיעַ לְכָל מַה שֶּׁבִּקַּשְׁנוּ מִלְּפָנֶיךָ עֲשֵׂה עִמָּנוּ לְמַעַן שְׁמֶךָ, וּלְמַעַן הַצַּדִּיקִים הָאֲמִתִּיִּים אֲשֶׁר זָכוּ לְהַגִּיעַ לְכָל אֵלֶּה וְיוֹתֵר מִזֶּה, וְתַמְשִׁיךְ עָלֵינוּ כֹּחַ וּגְבוּרָה מֵהֶם בְּרַחֲמֶיךָ, לְחַיּוֹתֵינוּ וּלְאַמְּצֵנוּ לְזַכּוֹת אוֹתָנוּ לָבוֹא גַּם כֵּן לְכָל אֵלֶּה, וְלִזְכּוֹת בְּכֹחַ הַצַּדִּיק הָאֱמֶת לְהִתְגַּבֵּר עַל כָּל הַשּׂוֹנְאִים הַמִּתְנַגְּדִים עַל הָאֱמֶת וּתְשַׁבֵּר וְתַכְנִיעַ אֶת כָּל הַצִּנּוֹרוֹת שֶׁל הָרְשָׁעִים, שֶׁהֵם הַמִּדּוֹת רָעוֹת שֶׁהִתְגַּבְּרוּ עֲלֵיהֶם, וְעַל יְדֵי זֶה תַּשְׁפִּיל הָרְשָׁעִים עֲדֵי אָרֶץ, וְלֹא יִהְיֶה לָהֶם שׁוּם כֹּחַ לְהִתְגַּבֵּר עָלֵינוּ, חַס וְשָׁלוֹם, "וְלֹא תַעֲשֶׂינָה יְדֵיהֶם תּוּשִׁיָּה יֵבֹשׁוּ וְיִבָּהֲלוּ מְאֹד כָּל אוֹיְבָי יָשׁוּבוּ יֵבֹשׁוּ רָגַע":
<h3>פו</h3>
וְתַעַזְרֵנוּ לְקַיֵּם מִצְוַת צִיצִית כְּתִקּוּנָהּ בִּשְׁלֵמוּת, בְּכָל פְּרָטֶיהָ וְדִקְדּוּקֶיהָ וְתַרְיַ"ג מִצְווֹת הַתְּלוּיִים בָּהּ, וּבְכַוָּנָה שְׁלֵמָה כָּרָאוּי, וּבְלֵב טוֹב וּבְשִׂמְחָה גְּדוֹלָה, בְּאֹפֶן שֶׁנִּזְכֶּה לְהַמְשִׁיךְ הָרוּחַ חַיִּים דִּקְדֻשָּׁה עַל יְדֵי מִצְוַת צִיצִית לְמַלֹּאת כָּל הַחֶסְרוֹנוֹת שֶׁחָסֵר לָנוּ בְּגַשְׁמִיּוּת וּבְרוּחָנִיוּת, בְּגוּף וָנֶפֶשׁ וְתֹאחֵז בְּכַנְפוֹת הָאָרֶץ וּתְנַעֵר רְשָׁעִים מִמֶּנָּה, וּתְשַׁבֵּר וּתְמַגֵּר וְתַכְנִיעַ וְתַשְׁפִּיל אֶת אִישׁ צַר וְאוֹיֵב הוּא עֵשָׂו אִישׁ שָׂעִיר, וְתוֹצִיא בִּלְעוֹ מִפִּיו
<h3>פז</h3>
חוֹמֵל דַּלִּים שׁוֹמֵעַ אֶנְקַת אֶבְיוֹנִים, חוֹשֵׁב מַחֲשָׁבוֹת לְבַל יִדַּח מִמְּךָ נִדָּח, רַחֵם עָלַי וְהוֹצִיאֵנִי מִבֵּין שִׁנֵּי הָרְשָׁעִים הַקָּמִים עָלֵינוּ לְבַלְּעֵנוּ חִנָּם, חַס וְשָׁלוֹם "אַל תִּבְלָעֵנִי מְצוּלָה וְאַל תֶּאְטַר עָלַי בְּאֵר פִּיהָ" וּכְשֵׁם שֶׁעָנִיתָ לְיוֹנָה בִּמְעֵי הַדָּגָה, כֵּן תַּעֲנֵנִי בְּרַחֲמֶיךָ הָרַבִּים לְהוֹצִיאֵנִי מִבֵּין שִׁנֵּי הַכְּפִירִים, כַּאֲשֶׁר הִבְטַחְתָּ לָנוּ כְּמוֹ שֶׁכָּתוּב: "אָמַר אֲדֹנָי מִבָּשָׁן אָשִׁיב, אָשִׁיב מִמְּצֻלּוֹת יָם" וְדָרְשׁוּ רַבּוֹתֵינוּ זִכְרוֹנָם לִבְרָכָה, מִבֵּין שִׁנֵּי אֲרָיוֹת הִבְטִיחָנוּ הַשֵּׁם יִתְבָּרַךְ לַהֲשִׁיבֵנוּ מֵהֶם
<h3>פח</h3>
אָבִינוּ אָב הָרַחֲמָן חֲמֹל עָלֵינוּ בְּעֵת צָרָה הַזֹּאת, חוּס וַחֲמֹל עַל נִרְדָּף כָּמוֹנִי, עַל מְמֻשָּׁךְ וּמְמֹרָט כָּמוֹנִי, עַל נֶאֱנָח וְנִדְכֶּה כָּמוֹנִי, עַל מְרֻחָק וּמְגֹרָשׁ מִמְּךָ כָּמוֹנִי "אַל תִּתֵּן לְחַיַּת נֶפֶשׁ תּוֹרֶךָ חַיַּת עֲנִיֶּיךָ אַל תִּשְׁכַּח לָנֶצַח" מְחַיֶּה מֵתִים בְּרַחֲמִים רַבִּים הַחֲיֵנוּ וְקַיְּמֵנוּ בְּאוֹר פָּנֶיךָ, וְתֵן לָנוּ כֹּחַ לְהַמְשִׁיךְ הָרוּחַ חַיִּים דִּקְדֻשָּׁה עַל יְדֵי אַנְחוֹתֵינוּ לְמַלֹּאת כָּל מִשְׁאֲלוֹת לִבֵּנוּ לְטוֹבָה, שֶׁנִּזְכֶּה לַעֲשׂוֹת רְצוֹנְךָ תָּמִיד כָּל יְמֵי חַיֵּינוּ, וְנִזְכֶּה לִהְיוֹת סוּר מֵרָע בֶּאֱמֶת, וְלַעֲשׂוֹת הַטּוֹב בְּעֵינֶיךָ תָּמִיד, אֲנַחְנוּ וְצֶאֱצָאֵינוּ וְצֶאֱצָאֵי עַמְּךָ בֵּית יִשְׂרָאֵל מֵעַתָּה וְעַד עוֹלָם, אָמֵן סֶלָה:
<h2>תפילה ט</h2>
<h3>פט</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, אֱלֹהֵי אַבְרָהָם אֱלֹהֵי יִצְחָק וֵאלֹהֵי יַעֲקֹב, הַבּוֹחֵר בִּתְפִלַּת עֲבָדָיו, שֶׁתְּרַחֵם עָלַי וְעַל כָּל עַמְּךָ בֵּית יִשְׂרָאֵל, וּתְזַכֵּנוּ בַּחֲסָדֶיךָ הָעֲצוּמִים לְהִתְפַּלֵּל וּלְהִתְחַנֵּן תְּפִלּוֹתֵינוּ וּתְחִנּוֹתֵינוּ לְפָנֶיךָ בֶּאֱמֶת וּבְלֵב שָׁלֵם הוֹרֵנוּ מַה שֶּׁנְּדַבֵּר, הֲבִינֵנוּ מַה שֶׁנִּשְׁאַל, וְזַכֵּנִי שֶׁאוֹצִיא דִּבּוּרֵי הַתְּפִלָּה לְפָנֶיךָ בֶּאֱמֶת לַאֲמִתּוֹ בְּאֹפֶן שֶׁיָּאִיר לִי אוֹר הָאֱמֶת לֵיצֵא מִתּוֹךְ עֹמֶק הַחֹשֶׁךְ וְהַמַּחֲשָׁבוֹת זָרוֹת וְהַקְּלִפּוֹת הָעוֹמְדִים עָלַי וּמְסַבְּבִים אוֹתִי בְּכָל עֵת, וּבִפְרָט בִּשְׁעַת הַתְּפִלָּה שֶׁכֻּלָּם בָּאִים עָלַי וּמְסַבְּבִים אוֹתִי מִכָּל צַד וּמִכָּל פִּנָּה, בְּכַמָּה מִינֵי סִבּוּבִים וּבִלְבּוּלִים הַרְבֵּה מְאֹד בְּלִי שִׁעוּר וָעֵרֶךְ וּמִסְפָּר, עַד שֶׁאֵינִי יָכוֹל לִפְתֹּחַ פִּי בִּתְפִלָּה, וְאֵינִי יָכוֹל לְהוֹצִיא אֲפִלּוּ דִּבּוּר אֶחָד בִּתְפִלָּתִי כָּרָאוּי, מִגֹּדֶל הַחֹשֶׁךְ וְהַמַּחֲשָׁבוֹת זָרוֹת וְהַבִּלְבּוּלִים וְהַמְּנִיעוֹת וְהַמְּסָכִים הַמְסַבְּבִים אוֹתִי מִכָּל צַד בִּשְׁעַת הַתְּפִלָּה וְאֵין לִי שׁוּם פֶּתַח תִּקְוָה וְהַצָּלָה לְהִנָּצֵל מֵהֶם כִּי אִם עַל יְדֵי דִּבּוּר הָאֱמֶת, כַּאֲשֶׁר גִּלִּיתָ לָנוּ עַל יְדֵי חֲכָמֶיךָ הַקְּדוֹשִׁים, אֲשֶׁר עַל יְדֵי דִּבּוּר הָאֱמֶת תָּאִיר לָנוּ בְּתוֹךְ עֹמֶק הַחֹשֶׁךְ וְהָאֲפֵלָה לָצֵאת מֵחֹשֶׁךְ לְאוֹר גָּדוֹל, כִּי אַתָּה חָפֵץ בֶּאֱמֶת וְקָרוֹב אַתָּה לְכֹל אֲשֶׁר יִקְרָאוּךָ בֶּאֱמֶת
<h3>צ</h3>
וְעַל כֵּן בָּאתִי לְחַלּוֹת פָּנֶיךָ יְהֹוָה אֱלֹהַי, וּלְהִשְׁתַּטֵּחַ לְפָנֶיךָ וְלִפְרֹשׂ כַּפַּי אֵלֶיךָ, שֶׁתְּעוֹרֵר רַחֲמֶיךָ הָאֲמִתִּיִּים עָלַי, עַל עָנִי וְאֶבְיוֹן כָּמוֹנִי וְתַשְׁפִּיעַ עָלַי בְּרַחֲמֶיךָ הָרַבִּים אוֹר הָאֱמֶת שֶׁאֶזְכֶּה לְדַבֵּר לְפָנֶיךָ דִּבּוּרֵי הַתְּפִלָּה בֶּאֱמֶת לַאֲמִתּוֹ, וְאֶזְכֶּה לְהוֹצִיא כָּל דִּבּוּרֵי הַתְּפִלָּה מִפִּי בֶּאֱמֶת בָּרוּר זַךְ וְצָלוּל, לְמַעַן אֶזְכֶּה שֶׁיָּאִיר לִי אוֹר הָאֱמֶת לִמְצֹא הַפְּתָחִים בְּתוֹךְ הַחֹשֶׁךְ הַגָּדוֹל הַמִּתְגַּבֵּר עָלֵינוּ בְּכָל עֵת, הָרוֹצֶה לְהַחְשִׁיךְ וּלְהַסְתִּיר מִמֶּנּוּ, חַס וְשָׁלוֹם, אוֹרְךָ הַגָּדוֹל וְאִם חָטָאתִי עָוִיתִי וּפָשַׁעְתִּי לְפָנֶיךָ, מִנְּעוּרַי עַד הַיּוֹם הַזֶּה, וּפָגַמְתִּי לְפָנֶיךָ פְּגָמִים הַרְבֵּה מְאֹד, וְשָׁנִיתִי וְשִׁלַּשְׁתִּי עֲלֵיהֶם פְּעָמִים אֵין מִסְפָּר, וּבְכָל פַּעַם עַל יְדֵי כָּל חֵטְא וּפְגָם, הוֹסַפְתִּי עָלַי, חַס וְשָׁלוֹם, חֹשֶׁךְ עַל חֹשֶׁךְ וּמַסְגֵּר עַל מַסְגֵּר, וּמְסָכִים וּמְחִצּוֹת עַל מְסָכִים וּמְחִצּוֹת וּמְנִיעוֹת עַל מְנִיעוֹת, וּבִלְבּוּלִים עַל בִּלְבּוּלִים, עַד אֲשֶׁר בָּאתִי בְּתוֹךְ עֹמֶק הַחֹשֶׁךְ וַאֲפֵלָה גְּדוֹלָה מְאֹד, וְנֶחְשְׁכוּ וְנִסְתְּרוּ מֵעֵינַי כָּל מִינֵי פְּתָחִים שֶׁיֵּשׁ שָׁם, לָצֵאת עַל יָדָם מֵאֲפֵלָה לְאוֹרָה, "טָבַעְתִּי בִּיוֵן מְצוּלָה וְאֵין מָעֳמָד בָּאתִי בְּמַעֲמַקֵּי מַיִם וְשִׁבֹּלֶת שְׁטָפָתְנִי":
<h3>צא</h3>
הֵן עַל זֶה בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, חֲמֹל, חֲמֹל, חוּס, חוּס, רַחֵם, רַחֵם, הַצֵּל, הַצֵּל וּכְשֵׁם שֶׁגָּבְרוּ עָלֵינוּ רַחֲמֶיךָ וַחֲסָדֶיךָ הָעֲצוּמִים, וְגִלִּיתָ לָנוּ עֵצָה הַקְּדוֹשָׁה הַזֹּאת, כֵּן יֶהֱמוּ נָא מֵעֶיךָ וְרַחֲמֶיךָ עָלֵינוּ יְהֹוָה אֱלֹהֵינוּ, וְתַעַזְרֵנוּ וְתוֹשִׁיעֵנוּ בַּחֲסָדֶיךָ הַנּוֹרָאִים וְהַנִּפְלָאִים שֶׁנִּזְכֶּה לְקַיֵּם עֵצָה הַקְּדוֹשָׁה הַזֹּאת, שֶׁנִּזְכֶּה לְהוֹצִיא מִפִּינוּ דִּבּוּרֵי אֱמֶת לְפָנֶיךָ בִּתְפִלּוֹתֵינוּ וּתְחִנּוֹתֵינוּ וּבַקָּשָׁתֵנוּ, עַד אֲשֶׁר לֹא יִהְיֶה שׁוּם כֹּחַ לְשׁוּם חֹשֶׁךְ וַאֲפֵלָה לִמְנֹעַ אוֹתָנוּ חַס וְשָׁלוֹם, מִתְּפִלָּתֵנוּ וַעֲבוֹדָתֵנוּ וּבְכָל מִינֵי חֹשֶׁךְ וַאֲפֵלָה הָרוֹצִים לְהִתְגַּבֵּר עָלֵינוּ בְּכָל עֵת וּבִפְרָט בִּשְׁעַת הַתְּפִלָּה, בְּכֻלָּם נוּכַל לִמְצֹא הַפְּתָחִים עַל-יְדֵי דִּבּוּר הָאֱמֶת שֶׁנּוֹצִיא מִפִּינוּ לָצֵאת עַל יָדוֹ מֵאֲפֵלָה לְאוֹרָה, מֵחֹשֶׁךְ לְאוֹר גָּדוֹל "כִּי אַתָּה תָּאִיר נֵרִי, יְהֹוָה אֱלֹהַי יַגִּיהַּ חָשְׁכִּי", וִיקֻיַּם מִקְרָא שֶׁכָּתוּב: "יְהֹוָה אוֹרִי וְיִשְׁעִי מִמִּי אִירָא, יְהֹוָה מָעוֹז חַיַּי מִמִּי אֶפְחָד" כִּי אַתָּה יָדַעְתָּ יְהֹוָה אֱלֹהַי, אֲשֶׁר אֵין לִי שׁוּם פֶּתַח הַצָּלָה אַחֶרֶת כִּי אִם עַל-יְדֵי-זֶה עַל יְדֵי, שֶׁתְּזַכֶּה אוֹתִי לְדַבֵּר דִּבּוּרֵי אֱמֶת לְפָנֶיךָ כָּרָאוּי
<h3>צב</h3>
וְתַעַזְרֵנִי בְּרַחֲמֶיךָ הָרַבִּים לֵילֵךְ בְּדֶרֶךְ אֱמֶת תָּמִיד, וְאֶזְכֶּה שֶׁלֹּא יֵצֵא דְּבַר שֶׁקֶר מִפִּי לְעוֹלָם, וְתִשְׁמְרֵנִי בְּרַחֲמֶיךָ הָרַבִּים שֶׁלֹּא יֵצֵא שׁוּם שֶׁקֶר מִפִּי אֲפִלּוּ בְּטָעוּת שֶׁלֹּא בְּכַוָּנָה, רַק כָּל דִּבּוּרַי יִהְיוּ דִּבּוּרֵי אֱמֶת תָּמִיד וּתְיַחֵד אֶת לְבָבִי אֵלֶיךָ, שֶׁאֶזְכֶּה תָּמִיד לְהַטּוֹת דַּעְתִּי וּמַחֲשַׁבְתִּי אֶל הָאֱמֶת לַאֲמִתּוֹ וְאַתָּה תְּסַיְּעֵנִי מִן הַשָּׁמַיִם לִדְרֹךְ וְלֵילֵךְ בִּנְתִיב הָאֱמֶת תָּמִיד, וְלֹא אֶטֶּה מִדֶּרֶךְ הָאֱמֶת יָמִין וּשְׂמֹאל "הַדְרִיכֵנִי בַּאֲמִתֶּךָ וְלַמְּדֵנִי כִּי אַתָּה אֱלֹהֵי יִשְׁעִי אוֹתְךָ קִוִּיתִי כָּל הַיּוֹם שְׁלַח אוֹרְךָ וַאֲמִתְּךָ הֵמָּה יַנְחוּנִי, יְבִיאוּנִי אֶל הַר קָדְשֶׁךָ וְאֶל מִשְׁכְּנוֹתֶיךָ וְאַל תַּצֵּל מִפִּי דְּבַר אֱמֶת עַד מְאֹד, כִּי לְמִשְׁפָּטֶיךָ יִחָלְתִּי":
<h3>צג</h3>
וְאֶזְכֶּה תָּמִיד לִשְׁפֹּךְ שִׂיחִי וּתְפִלָּתִי וּתְחִנָּתִי לְפָנֶיךָ בֶּאֱמֶת לַאֲמִתּוֹ וְתַעַזְרֵנִי שֶׁאוּכַל לְפָרֵשׁ כָּל שִׂיחָתִי לְפָנֶיךָ בֶּאֱמֶת וְאֶת כָּל אֲשֶׁר עִם לְבָבִי אָשִׂיחָה לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, כִּי אַתָּה יָדַעְתָּ אֶת לְבָבֵנוּ, כִּי צְרָכַי הֵמָּה מְרֻבִּים מְאֹד, וְדַעְתִּי קְצָרָה לְבָאֵר וּלְפָרֵשׁ אִלּוּ כָּל הַיַּמִּים דְּיוֹ וְכָל אֲגַמִּים קוֹלְמוֹסִין, אִי אֶפְשָׁר לְבָאֵר וּלְפָרֵשׁ אֶפֶס קָצֶה מִצְּרָכֵינוּ הַמְרֻבִּים מְאֹד, כִּי עֲדַיִן לֹא הִתְחַלְנוּ לְהַכְנִיעַ וּלְבַטֵּל שׁוּם מִדָּה רָעָה וְשׁוּם תַּאֲוָה רָעָה מֵאִתָּנוּ, וַאֲנַחְנוּ רְחוֹקִים מִמְּךָ בְּתַכְלִית הָרִחוּק וְאַף עַל פִּי כֵן בְּכָל עֵת שֶׁאֲנַחְנוּ בָּאִים לְפָרֵשׁ שִׂיחָתֵנוּ לְפָנֶיךָ נִסְתַּם פִּינוּ וּלְשׁוֹנֵנוּ, וְאֵין אָנוּ יְכוֹלִים לְדַבֵּר שׁוּם דִּבּוּר כָּרָאוּי לְפָנֶיךָ
<h3>צד</h3>
יְהֹוָה אֱלֹהִים, אַתָּה יָדַעְתָּ אֶת לְבָבֵינוּ, וּלְפָנֶיךָ נִגְלוּ כָּל תַּעֲלוּמוֹת חָנֵּנוּ וַעֲנֵנוּ, וְהָכֵן לְבָבֵינוּ, וְזַכֵּנוּ בְּרַחֲמֶיךָ הָרַבִּים לְדִבּוּרֵי אֱמֶת לְפָנֶיךָ בְּאֹפֶן שֶׁיֻּפְתַּח לָנוּ אוֹרְךָ הַגָּדוֹל עַל יְדֵי זֶה, שֶׁהוּא עֶצֶם הָאֱמֶת וְנִזְכֶּה עַל יְדֵי זֶה לְפָרֵשׁ שִׂיחָתֵנוּ וּתְחִנּוֹתֵינוּ לְפָנֶיךָ תָּמִיד בֶּאֱמֶת כָּרָאוּי, וְנִזְכֶּה לְהוֹצִיא מִפִּינוּ בֶּאֱמֶת כָּל צְרָכֵינוּ, וְכָל מַה שֶּׁחָסֵר לָנוּ בְּגוּף וָנֶפֶשׁ הַכֹּל נוּכַל לְפָרֵשׁ וּלְבָאֵר לְפָנֶיךָ בְּאִמְרֵי פִינוּ, עַד שֶׁנִּזְכֶּה לִשְׁפֹּךְ לִבֵּנוּ כַּמַּיִם נֹכַח פָּנֶיךָ יְהֹוָה בִּתְפִלּוֹתֵינוּ וּתְחִנּוֹתֵינוּ וְיִתְעוֹרְרוּ רַחֲמֶיךָ עָלֵינוּ, וְתַאֲזִין שַׁוְעָתֵינוּ וְתַקְשִׁיב תְּחִנּוֹתֵינוּ, וּתְמַלֵּא כָּל מִשְׁאֲלוֹת לִבֵּנוּ לְטוֹבָה בְּרַחֲמִים, בְּאֹפֶן שֶׁנִּזְכֶּה לְהִתְקָרֵב אֵלֶיךָ בֶּאֱמֶת מֵעַתָּה וְעַד עוֹלָם, וְלַעֲשׂוֹת רְצוֹנְךָ כָּל יְמֵי חַיֵּינוּ, אֲנַחְנוּ וְצֶאֱצָאֵינוּ וְצֶאֱצָאֵי עַמְּךָ בֵּית יִשְׂרָאֵל
<h3>צה</h3>
וְזַכֵּנִי בְּרַחֲמֶיךָ הָרַבִּים שֶׁאֶתְפַּלֵּל בְּכַוָּנָה שְׁלֵמָה כָּרָאוּי בֶּאֱמֶת עִם כָּל הַכֹּחוֹת שֶׁיֵּשׁ בִּי וְאֶזְכֶּה לְהַכְנִיס כָּל כֹּחִי בְּאוֹתִיּוֹת הַתְּפִלָּה עַד שֶׁיִּתְחַדֵּשׁ כָּל כֹּחִי בְּתוֹךְ הַתְּפִלָּה וְאֶזְכֶּה לְקַבֵּל חַיּוּת חָדָשׁ דִּקְדֻשָּׁה מִן הַתְּפִלָּה הַקְּדוֹשָׁה אֲשֶׁר מִשָּׁם נִמְשָׁךְ כָּל הַחַיּוּת כְּמוֹ שֶׁנֶּאֱמַר: "תְּפִלָּה לְאֵל חַיָּי" וְזַכֵּנִי בְּרַחֲמֶיךָ הָרַבִּים לֶאֱמוּנָה שְׁלֵמָה בֶּאֱמֶת:
<h3>צו</h3>
וּבְכֵן תְּחָנֵּנוּ בְּרַחֲמֶיךָ הָרַבִּים וְתַעַזְרֵנוּ לְהַעֲלוֹת תְּפִלָּתֵנוּ לְפָנֶיךָ דֶּרֶךְ הַשַּׁעַר וְהַשֵּׁבֶט הַשַּׁיָּךְ לְשֹׁרֶשׁ נִשְׁמָתֵנוּ, אֲשֶׁר מִשָּׁם נֶחְצַבְנוּ, כְּדֵי שֶׁתַּעֲלֶה תְּפִלָּתֵנוּ דֶּרֶךְ הַשַּׁעַר הַהוּא הַשַּׁיָּךְ לִתְפִלָּתֵנוּ הַשָּׁמַיְמָה דֶּרֶךְ אֶרֶץ יִשְׂרָאֵל וִירוּשָׁלַיִם וּבֵית הַמִּקְדָּשׁ וְקָדְשֵׁי קֳדָשִׁים, עַד שֶׁתַּעֲלֶה תְּפִלָּתֵנוּ לִמְכוֹן שִׁבְתֶּךָ וְיִהְיֶה כֹּחַ לִתְפִלָּתֵנוּ לְעוֹרֵר אֶת הַמַּזָּל הָעֶלְיוֹן הַשַּׁיָּךְ לְשַׁעַר וָשֵׁבֶט שֶׁל כָּל אֶחָד וְאֶחָד מֵאִתָּנוּ, וְיַשְׁפִּיעַ עָלֵינוּ טוֹבָה וּבְרָכָה, לְבָרֵךְ אֶת כָּל פְּרִי הָאֲדָמָה וּלְהַצְלִיחַ אֶת מַעֲשֵׂי יָדֵנוּ
<h3>צז</h3>
וְתַזְמִין לָנוּ בְּרַחֲמֶיךָ הָרַבִּים וַחֲסָדֶיךָ הַגְּדוֹלִים אֶת פַּרְנְסוֹתֵינוּ קֹדֶם שֶׁנִּצְטָרֵךְ לָהֶם, בְּרֶוַח וְלֹא בְּצִמְצוּם, בְּהֶתֵּר וְלֹא בְּאִסּוּר, בְּנַחַת וְלֹא בְּצַעַר, בְּכָבוֹד וְלֹא בְּבִזּוּי, מִתַּחַת יָדְךָ הָרְחָבָה וְהַמְּלֵאָה וְאַל תַּצְרִיכֵנוּ לֹא לִידֵי מַתְּנַת בָּשָׂר וָדָם וְלֹא לִידֵי הַלְוָאָתָם, בְּאֹפֶן שֶׁנִּזְכֶּה לַעֲשׂוֹת רְצוֹנְךָ וְלַעֲסֹק בְּתוֹרָתְךָ תָּמִיד יוֹמָם וָלָיְלָה וְנִזְכֶּה בְּרַחֲמֶיךָ הָרַבִּים לְתוֹרָה וּגְדֻלָּה בְּמָקוֹם אֶחָד
<h3>צח</h3>
וַחֲמֹל נָא עָלֵינוּ וְעָזְרֵנוּ שֶׁיִּהְיֶה זִוּוּגֵנוּ בִּקְדֻשָּׁה גְּדוֹלָה כִּרְצוֹנְךָ הַטּוֹב וְתַעֲזֹר לְכָל עַמְּךָ בֵּית יִשְׂרָאֵל וּלְכָל יוֹצְאֵי חֲלָצֵינוּ לְכָל מִי שֶׁצָּרִיךְ לִמְצוֹא זִוּוּגוֹ, שֶׁתַּזְמִין לוֹ זִוּוּגוֹ הֶהָגוּן לוֹ מִן הַשָּׁמַיִם וְלֹא יִתְחַלְּפוּ הַזִּוּוּגִים, חַס וְשָׁלוֹם, בַּעֲווֹנוֹתֵינוּ רַק תַּעֲזֹר לְכָל בְּנֵי עַמְּךָ יִשְׂרָאֵל שֶׁכָּל אֶחָד יִמְצָא מְהֵרָה זִוּוּגוֹ הָרָאוּי לוֹ מִן הַשָּׁמַיִם בֶּאֱמֶת כְּפִי שָׁרְשֵׁי הַנְּשָׁמוֹת:
<h3>צט</h3>
וְזַכֵּנוּ בְּרַחֲמֶיךָ הָרַבִּים לְקַשֵּׁר כָּל תְּפִלָּתֵנוּ לְצַדִּיקֵי אֱמֶת שֶׁבַּדּוֹר, אֲשֶׁר יֵשׁ לָהֶם כֹּחַ לְהַעֲלוֹת תְּפִלָּתֵנוּ לְפָנֶיךָ דֶּרֶךְ הַשַּׁעַר וְהַשֵּׁבֶט הַשַּׁיָּךְ לְכָל תְּפִלָּה וּתְפִלָּה:
<h3>ק</h3>
אָנָּא יְהֹוָה, עֵינֶיךָ הֲלֹא לָאֱמוּנָה, חָנֵּנוּ וְזַכֵּנוּ וְעָזְרֵנוּ בְּרַחֲמֶיךָ הָרַבִּים, וְתַשְׁפִּיעַ עָלֵינוּ אֱמוּנָתְךָ הַקְּדוֹשָׁה תָּמִיד בְּלִי הֶפְסֵק רֶגַע וּתְזַכֶּה אוֹתִי וְאֶת כָּל עַמְּךָ בֵּית יִשְׂרָאֵל לֶאֱמוּנָה שְׁלֵמָה בֶּאֱמֶת וְנִזְכֶּה לְהַאֲמִין בְּךָ וּבְצַדִּיקֶיךָ הָאֲמִתִּיִּים בֶּאֱמֶת תָּמִיד, בְּלִי שׁוּם מַחֲשֶׁבֶת חוּץ, חַס וְשָׁלוֹם, וּבְלִי שׁוּם בִּלְבּוּל וּנְטִיָּה כְּלָל, חַס וְשָׁלוֹם
<h3>קא</h3>
וְאֶזְכֶּה לְהַאֲמִין בְּנִסֶּיךָ הַקְּדוֹשִׁים אֲשֶׁר עָשִׂיתָ עִמָּנוּ מֵעוֹלָם נִסִּים וְנִפְלָאוֹת גְּדוֹלוֹת וַאֲשֶׁר אַתָּה עוֹשֶׂה עִמָּנוּ בְּכָל דּוֹר וָדוֹר עַד עַתָּה, נִסִּים עִלָּאִין וְנִסִּים תַּתָּאִין נִסִּים נִגְלִים וְנִסִּים נִסְתָּרִים, נִסִּים עַל-פִּי דֶּרֶךְ הַטֶּבַע וְנִסִּים שֶׁלֹּא עַל-פִּי דֶּרֶךְ הַטֶּבַע, נִסִּים בִּכְלָל וְנִסִּים בִּפְרָט, לְכָל אֶחָד וְאֶחָד מִיִּשְׂרָאֵל בְּכָל יוֹם וּבְכָל עֵת וּבְכָל שָׁעָה, בְּכֻלָּם אֶזְכֶּה אֲנִי וְכָל עַמְּךָ בֵּית יִשְׂרָאֵל לְהַאֲמִין בָּהֶם בֶּאֱמוּנָה שְׁלֵמָה בְּלִי שׁוּם דֹּפִי וּבִלְבּוּל כְּלָל, חַס וְשָׁלוֹם וְתִסְתֹּם וְתִסְכֹּר פִּי כָּל דּוֹבְרֵי שֶׁקֶר הָרוֹצִים לְהַכְנִיס כְּפִירוֹת בַּלֵּב וּלְכַסּוֹת נִסִּים בְּתוֹךְ דֶּרֶךְ הַטֶּבַע, חַס וְשָׁלוֹם, "מַלֵּא פְנֵיהֶם קָלוֹן וִיבַקְשׁוּ שִׁמְךָ יְהֹוָה" וַעֲזֹר אוֹתָנוּ בְּרַחֲמֶיךָ הָרַבִּים לְהִנָּצֵל מֵהֶם שֶׁלֹּא נֹאבֶה וְלֹא נִשְׁמַע לָהֶם כְּלָל רַק תִּתֵּן לָנוּ כֹּחַ לְהַכְנִיעָם וּלְשַׁבְּרָם וְלַעֲקֹר וּלְבַטֵּל מַחֲשַׁבְתָּם הָרָעָה מִן הָעוֹלָם וְלַמַּלְשִׁינִים אַל תְּהִי תִקְוָה, וְכָל הַמִּינִים וְהַזֵּדִים וְהָאֶפִּיקוֹרְסִים כְּרֶגַע יֹאבֵדוּ, וְתֵן בְּלִבָּם שֶׁיָּשׁוּבוּ וְיִתְחָרְטוּ כֻּלָּם מִדַּעְתָּם הָרָעָה וְהַנְּבוֹכָה, וְיָשׁוּבוּ כֻּלָּם אֵלֶיךָ בֶּאֱמֶת, וְיַכִּירוּ כֹּחַ מַלְכוּתֶךָ
<h3>קב</h3>
אֵל אֱמוּנָה, עָזְרֵנוּ בְּרַחֲמֶיךָ הָעֲצוּמִים שֶׁנִּזְכֶּה לֶאֱמוּנָה שְׁלֵמָה בֶּאֱמֶת כָּרָאוּי וְזַכֵּנוּ לָבוֹא לְאֶרֶץ יִשְׂרָאֵל מְקוֹם קְדֻשָּׁתֵנוּ, מְקוֹר הָאֱמוּנָה וְהַתְּפִלָּה וְהַנִּסִּים, מְקוֹר הַחַיִּים, מְקוֹר הִתְקָרְבוּת יִשְׂרָאֵל לַאֲבִיהֶם שֶׁבַּשָּׁמַיִם, מְקוֹם קָדְשֵׁנוּ וְתִפְאַרְתֵּנוּ, מְקוֹם חַיֵּינוּ וְאֹרֶךְ יָמֵינוּ
<h3>קג</h3>
אָבִינוּ שֶׁבַּשָּׁמַיִם, חֲמֹל עָלֵינוּ בְּמַתְּנַת חִנָּם וְנִדְבַת חֶסֶד, וְזַכֵּנוּ בַּחֲסָדֶיךָ הָעֲצוּמִים לַעֲלוֹת מְהֵרָה לְאֶרֶץ יִשְׂרָאֵל, וְנִזְכֶּה לְעָבְדְּךָ שָׁם בֶּאֱמֶת בְּיִרְאָה וּבְאַהֲבָה וּמַהֵר לְהוֹצִיאֵנוּ מִתּוֹךְ עֹמֶק גָּלוּתֵינוּ אֲשֶׁר גָּלִינוּ מֵאַרְצֵנוּ זֶה כַּמָּה וְכַמָּה שָׁנִים, וַהֲבִיאֵנוּ לְשָׁלוֹם מֵאַרְבַּע כַּנְפוֹת הָאָרֶץ וְתוֹלִיכֵנוּ מְהֵרָה קוֹמְמִיּוּת לְאַרְצֵנוּ
<h3>קד</h3>
רִבּוֹנוֹ שֶׁל עוֹלָם, אַתָּה יָדַעְתָּ אֲשֶׁר כָּל אֲרִיכוּת גָּלוּתֵינוּ זֶה הוּא רַק מֵחֲמַת פְּגַם חֲלִישׁוּת הָאֱמוּנָה, אֲשֶׁר בִּשְׁבִיל זֶה גָּלִינוּ מֵאַרְצֵנוּ, וַעֲדַיִן לֹא זָכִינוּ לְתַקֵּן פְּגַם הָאֱמוּנָה, וּמַחֲמַת זֶה אָרַךְ עָלֵינוּ הַגָּלוּת הַמַּר הַזֶּה עַד הֵנָּה
<h3>קה</h3>
עַל כֵּן חֲמֹל עַל עַמְּךָ יִשְׂרָאֵל, כִּי אֵין מִי יַעֲמֹד בַּעֲדֵינוּ, כִּי אִם שִׁמְךָ הַגָּדוֹל יַעֲמֹד לָנוּ, שֶׁתִּטַּע וְתִקְבַּע אֱמוּנָתְךָ הַקְּדוֹשָׁה בְּלִבֵּנוּ בֶּאֱמֶת מֵעַתָּה וְעַד עוֹלָם וְתָסִיר עַקְמִימִיּוּת שֶׁבְּלִבֵּנוּ, שֶׁלֹּא יַעֲלֶה בְּלִבֵּנוּ שׁוּם עַקְמִימִיּוּת וְשׁוּם קוּשְׁיָא, חַס וְשָׁלוֹם, עַל הַנְהָגוֹתֶיךָ, וְנִזְכֶּה לְהַאֲמִין תָּמִיד כִּי צַדִּיק וְיָשָׁר אַתָּה "כִּי יָשָׁר דְּבַר יְהֹוָה וְכָל מַעֲשֵׂהוּ בֶּאֱמוּנָה כָּל מִצְווֹתֶיךָ אֱמוּנָה, שֶׁקֶר רְדָפוּנִי עָזְרֵנִי" חָנֵּנוּ וַעֲנֵנוּ וְזַכֵּנוּ לֶאֱמוּנָה שְׁלֵמָה בֶּאֱמֶת תָּמִיד, וְעַל-יְדֵי-זֶה נִזְכֶּה לָשׁוּב לְאַרְצֵנוּ בְּקָרוֹב כְּמוֹ שֶׁנֶּאֱמַר: "תָּבוֹאִי, תָּשׁוּרִי מֵרֹאשׁ אֲמָנָה" בִּמְהֵרָה בְּיָמֵינוּ אָמֵן:
<h2>תפילה י</h2>
<h3>קו</h3>
רִבּוֹן כָּל הָעוֹלָמִים, אֲדוֹן כָּל, אֲשֶׁר גִּלִּיתָ אֱלָהוּתְךָ וְאֲדָנוּתְךָ בָּעוֹלָם עַל יְדֵי אֲבוֹתֵינוּ אַבְרָהָם יִצְחָק וְיַעֲקֹב, וְעַל יָדָם נִתְגַּדַּלְתָּ וְנִתְקַדַּשְׁתָּ מִדּוֹר לְדוֹר, עַד אֲשֶׁר זָכִינוּ לְקַבֵּל תּוֹרָתְךָ הַקְּדוֹשָׁה עַל יְדֵי מֹשֶׁה נְבִיאֲךָ נֶאֱמַן בֵּיתֶךָ וְאָז רָאוּ כָּל הָעַמִּים וְכָל הַגּוֹיִים אֶת גְּדֻלָּתְךָ וּגְבוּרוֹתֶיךָ, אֲשֶׁר הִרְבֵּיתָ לַעֲשׂוֹת עִמָּנוּ נִסִּים נִפְלָאִים וְנוֹרָאִים בִּיצִיאַת מִצְרַיִם וּקְרִיעַת יַם סוּף וּמִלְחֶמֶת עֲמָלֵק עַד אֲשֶׁר נִתְגַּלָּה אֱלָהוּתְךָ לְכָל בָּאֵי עוֹלָם, וְרָאוּ רְחוֹקִים אֶת גְּבוּרָתֶךָ עַד שֶׁבָּא יִתְרוֹ וְנִתְגַּיֵּר, וְאָמַר: "כִּי עַתָּה יָדַעְתִּי כִּי גָדוֹל יְהֹוָה וַאֲדוֹנֵנוּ מִכָּל הָאֱלֹהִים", וְאָז נִתְעַלָּה וְנִתְגַּדֵּל וְנִתְקַדֵּשׁ שִׁמְךָ לְמַעְלָה וּלְמַטָּה, כִּי זֶה עִקַּר גְּדֻלָּתְךָ וְרוֹמְמוּתְךָ כְּשֶׁהָרְחוֹקִים מִמְּךָ מְאֹד מַכִּירִים אֶת אֱלָהוּתְךָ וַאֲדָנוּתְךָ, כִּי אָז נִתְגַּדֵּל וְנִתְקַדֵּשׁ וְנִתְעַלָּה שִׁמְךָ הַגָּדוֹל יִתְבָּרַךְ וְיִשְׁתַּבַּח לָעַד
<h3>קז</h3>
עַל כֵּן בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי לְהַפִּיל תְּחִנָּתִי לְפָנֶיךָ מִקְּצֵה הָאָרֶץ אֵלֶיךָ אֶקְרָא, שֶׁתְּרַחֵם עָלַי בְּרַחֲמֶיךָ הָרַבִּים, עַל מְרֻחָק וּמְגֹרָשׁ כָּמוֹנִי, וּתְקָרֵב אוֹתִי בְּרַחֲמֶיךָ וַחֲסָדֶיךָ הָעֲצוּמִים, וְתֹאמַר לְצָרוֹתַי דַּי וְתַתְחִיל מֵעַתָּה לְקָרְבֵנִי בְּרַחֲמֶיךָ הָרַבִּים, כִּי זֶה עִקַּר גְּדֻלָּתְךָ כְּשֶׁהַמְּרֻחָקִים בְּיוֹתֵר מִתְקָרְבִים לַעֲבוֹדָתְךָ בֶּאֱמֶת, כַּאֲשֶׁר גִּלִּיתָ לָנוּ עַל יְדֵי חֲכָמֶיךָ הַקְּדוֹשִׁים וְאִם אָמְנָם אֲנִי רָחוֹק מְאֹד מִמְּךָ בְּתַכְלִית הָרִחוּק, אַל תַּעֲשֶׂה עִמִּי כַּחֲטָאַי וְאַל תְּדִינֵנִי כְּמִפְעָלַי כִּי קָרוֹב אַתָּה לָרְחוֹקִים כִּי הֲלֹא מִמֶּנִּי דַּיְקָא יִתְעַלֶּה וְיִשְׁתַּבַּח וְיִתְגַּדֵּל שִׁמְךָ יִתְבָּרַךְ לָעַד וּלְנֵצַח נְצָחִים, עַל יְדֵי שֶׁתְּקָרֵב מְרֻחָק כָּמוֹנִי לְשִׁמְךָ הַגָּדוֹל, כִּי זֶה עִקַּר גְּדֻלָּתְךָ כְּשֶׁהַמְרֻחָקִים בְּיוֹתֵר מִתְקָרְבִים אֵלֶיךָ בֶּאֱמֶת
<h3>קח</h3>
אָנָּא יְהֹוָה, לַמְּדֵנִי לְסַדֵּר תְּפִלָּתִי לְפָנֶיךָ כָּרָאוּי בְּלָשׁוֹן צַח וְנָקִי, בִּלְשׁוֹן רַחֲמִים וְתַחֲנוּנִים, וְתִשְׁלַח וְתַזְמִין לִי דִּבּוּרִים כְּשֵׁרִים וְיָפִים וְתִהְיֶה תְּפִלָּתִי שְׁגוּרָה בְּפִי, בְּאֹפֶן שֶׁאוּכַל לְרַצּוֹת וּלְפַיֵּס אוֹתְךָ, שֶׁתְּעוֹרֵר רַחֲמֶיךָ הַגְּנוּזִים עָלַי לְקָרְבֵנִי אֵלֶיךָ מִמָּקוֹם שֶׁנִּתְרַחַקְתִּי בְּכַמָּה וְכַמָּה מִינֵי הַרְחָקוֹת בְּלִי שִׁעוּר וָעֵרֶךְ וּמִכָּל הַהַרְחָקוֹת תְּקָרְבֵנִי אֵלֶיךָ בְּרַחֲמֶיךָ הָעֲצוּמִים, בְּרַחֲמֶיךָ הָרַבִּים בְּרַחֲמֶיךָ הַגְּדוֹלִים, בְּרַחֲמִים נוֹרָאִים שֶׁיֵּשׁ לְךָ גְּנוּזִים בְּאוֹצְרוֹתֶיךָ שֶׁאֵין בָּהֶם שׁוּם אֲחִיזַת דִּין וְקִטְרוּג כְּלָל, בְּרַחֲמִים שֶׁיֵּשׁ לָהֶם כֹּחַ לְקָרֵב אֲפִלּוּ הַמְּרֻחָקִים בְּתַכְלִית הָרִחוּק שֶׁאֵין רִחוּק יוֹתֵר מֵהֶם וַעֲשֵׂה לְמַעַנְךָ וְלֹא לְמַעֲנֵנוּ, עֲשֵׂה לְמַעַנְךָ וְהוֹשִׁיעֵנוּ קָרְבֵנוּ אֵלֶיךָ, אַמְּצֵנוּ בַּעֲבוֹדָתְךָ, חַזְּקֵנוּ בְּיִרְאָתֶךָ אֱחֹז בְּיָדֵינוּ וְהוֹצֵא אוֹתָנוּ מִכָּל הַתַּאֲווֹת רָעוֹת וּמִכָּל הַמִּדּוֹת רָעוֹת הַקְּשׁוּרִים בְּגוּפֵנוּ, הַמַּרְחִיקִים אוֹתָנוּ מִמְּךָ בְּכָל עֵת
<h3>קט</h3>
כִּי אַתָּה לְבַד יָדַעְתָּ, אֶת גֹּדֶל הָרַחֲמָנוּת שֶׁיֵּשׁ עָלֵינוּ וְעַל נַפְשֵׁנוּ וְרוּחֵנוּ וְנִשְׁמוֹתֵנוּ אֲשֶׁר נִשְׁמָתֵינוּ יָרְדָה מֵרוּם גָּבְהֵי מְרוֹמִים, מֵחֵיק אָבִיהָ שֶׁבַּשָּׁמַיִם וּבָאֲתָה בְּזֶה הָעוֹלָם בְּגוּף עָכוּר כָּזֶה, בְּגוּף מְגֻשָּׁם כָּזֶה אוֹי לַבֵּן שֶׁגָּלָה מֵעַל שֻׁלְחָן אָבִיו וְכַוָּנָתְךָ הַקְּדוֹשָׁה הָיְתָה לְטוֹבָתֵנוּ, כְּדֵי שֶׁיִּהְיֶה לָנוּ נִסָּיוֹן וּבְחִירָה בָּעוֹלָם הַשָּׁפָל הַזֶּה, לְמַעַן נָכוֹף וּנְשַׁבֵּר וְנַכְנִיעַ גַּשְׁמִיּוּת גּוּפֵנוּ וְתַאֲווֹת לִבֵּנוּ, לְמַעַן נִזְכֶּה לְהַכִּיר אוֹתְךָ בָּעוֹלָם הַשָּׁפָל הַזֶּה דַּיְקָא, הָרָחוֹק מִקְּדֻשָּׁתְךָ בְּתַכְלִית הָרִחוּק אֲבָל מַה נַּעֲשֶׂה אָבִינוּ שֶׁבַּשָּׁמַיִם כִּי לֹא יָכֹלְנוּ לְקַבֵּל טוֹבָתְךָ הַגְּדוֹלָה, וְלֹא חַסְנוּ עַל נַפְשֵׁנוּ, וְלֹא נִתְגַּבַּרְנוּ לְהַכְנִיעַ תַּאֲווֹתֵינוּ צְרַפְתָּנוּ בַּל תִּמְצָא, וּכְבָר כִּלִּינוּ שָׁנֵינוּ לָהֶבֶל וְלָרִיק, עַל יְדֵי תַּאֲווֹת גּוּפֵנוּ הַקְּשׁוּרִים וּצְרוּרִים בָּנוּ מִנְּעוּרֵנוּ עַד הַיּוֹם הַזֶּה, וּבְכָל יוֹם אָנוּ מְצַפִּים וּמְחַכִּים לִגְאֻלַּת הַנֶּפֶשׁ בֶּאֱמֶת, וַתְּהִי תוֹחַלְתֵּנוּ נִכְזָבָה וּבְכָל יוֹם וָיוֹם יִצְרֵנוּ מִתְגַּבֵּר עָלֵינוּ בְּיוֹתֵר, וְאֵין לָנוּ עַל מִי לְהִשָּׁעֵן כִּי אִם עָלֶיךָ אָבִינוּ שֶׁבַּשָּׁמַיִם חֲמֹל עָלֵינוּ בְּחֶמְלָתֶךָ, רַחֵם עָלֵינוּ בְּרַחֲמֶיךָ, חֶסֶד חִנָּם עֲשֵׂה עִמָּנוּ, כְּרַחֵם אָב עַל בָּנִים רַחֵם עָלֵינוּ עֲנֵנוּ אָבִינוּ עֲנֵנוּ, עֲנֵנוּ בּוֹרְאֵנוּ עֲנֵנוּ, עֲנֵנוּ גּוֹאֲלֵנוּ עֲנֵנוּ, וַעֲשֵׂה אֵת אֲשֶׁר בְּחֻקּוֹתֶיךָ נֵלֵךְ וְאֶת מִשְׁפָּטֶיךָ נִשְׁמֹר, וְעָזְרֵנוּ וְהוֹשִׁיעֵנוּ:
<h3>קי</h3>
"אָנָּא יְהֹוָה מַלְּטָה נַפְשִׁי" מִכָּל הַתַּאֲווֹת וּמִכָּל הַמִּדּוֹת רָעוֹת הַקְּשׁוּרִים בְּגוּפִי עֲדַיִן, הֵן הַתַּאֲווֹת וְהַמִּדּוֹת רָעוֹת שֶׁיֵּשׁ בִּי מִצַּד הַהוֹלָדָה, "כִּי בְּעָוֹן חוֹלָלְתִּי וּבְחֵטְא יֶחֱמַתְנִי אִמִּי", וְהֵן הַתַּאֲווֹת וְהַמִּדּוֹת רָעוֹת שֶׁמָּשַׁכְתִּי עָלַי בְּעַצְמִי, מֵחֲמַת שֶׁלֹּא הָיִיתִי מִתְגַּבֵּר וּמִתְחַזֵּק לְהַכְנִיעַ וּלְשַׁבֵּר וּלְבַטֵּל כָּל הַתַּאֲווֹת רָעוֹת וּמִדּוֹת רָעוֹת, מִכֻּלָּם תַּצִּיל אוֹתִי בְּרַחֲמֶיךָ הָרַבִּים מֵעַתָּה וְעַד עוֹלָם
<h3>קיא</h3>
וּתְזַכֵּנִי מֵעַתָּה וְתִתֵּן לִי חָכְמָה וָשֵׂכֶל וְעֵצוֹת דִּקְדֻשָּׁה וְכֹחַ וּגְבוּרָה מֵאִתְּךָ, בְּאֹפֶן שֶׁאֶזְכֶּה לְמַלֵּט נַפְשִׁי מִנִּי שַׁחַת, לִמְשֹׁךְ אֶת עַצְמִי וּלְהַרְחִיק אֶת עַצְמִי מִכָּל הַתַּאֲווֹת וּמִכָּל הַמִּדּוֹת רָעוֹת עַד שֶׁאֶזְכֶּה לְגָרֵשׁ וּלְבַטֵּל מִמֶּנִּי כָּל מִינֵי תַּאֲווֹת וּמִדּוֹת רָעוֹת, עַד שֶׁיִּהְיֶה גּוּפִי זַךְ וָצַח וְנָקִי מִכָּל מִינֵי תַּאֲווֹת וּמִכָּל מִינֵי מִדּוֹת רָעוֹת, וְאֶזְכֶּה לִהְיוֹת קָדוֹשׁ וְטָהוֹר בֶּאֱמֶת כָּרָאוּי לְאִישׁ יִשְׂרְאֵלִי:
<h3>קיב</h3>
וְזַכֵּנִי שֶׁאוּכַל לְתַקֵּן בְּחַיַּי אֶת כָּל מִינֵי קִלְקוּלִים וּפְגָמִים שֶׁפָּגַמְתִּי עַד הֵנָּה, מִנְּעוּרַי עַד הַיּוֹם הַזֶּה וְאֶזְכֶּה בְּרַחֲמֶיךָ לְהַעֲבִיר וּלְבַטֵּל מִנַּפְשִׁי אֶת כָּל מִינֵי חֶרְפּוֹת וּבִזְיוֹנוֹת שֶׁהִטַּלְתִּי בְּנַפְשִׁי עַל-יְדֵי חֲטָאַי וַעֲווֹנוֹתַי וּפְשָׁעַי הַמְּרֻבִּים אַתָּה יָדַעְתָּ חֶרְפָּתִי וּבָשְׁתִּי וּכְלִמָּתִי נֶגְדְּךָ כָּל צֹרְרָי "חֶרְפָּה שָׁבְרָה לִבִּי וָאָנוּשָׁה, וָאֲקַוֶּה לָנוּד וָאַיִן, וְלַמְנַחֲמִים וְלֹא מָצָאתִי, הַעֲבֵר חֶרְפָּתִי אֲשֶׁר יָגֹרְתִּי כִּי מִשְׁפָּטֶיךָ טוֹבִים" תִּיקַר נָא נַפְשִׁי בְּעֵינֶיךָ, יְגוֹלָלוּ רַחֲמֶיךָ עַל מִדּוֹתֶיךָ "הוֹצִיאָה מִמַּסְגֵּר נַפְשִׁי לְהוֹדוֹת אֶת שְׁמֶךָ" כִּי "מַה בֶּצַע בְּדָמִי בְּרִדְתִּי אֶל שַׁחַת, הֲיוֹדְךָ עָפָר, הֲיַגִּיד אֲמִתֶּךָ קוּמָה יְהֹוָה חַלְּצָה נַפְשִׁי", מִכָּל מִינֵי חֶרְפּוֹת וּבִזְיוֹנוֹת, מִכָּל מִינֵי תַּאֲווֹת וּמִדּוֹת רָעוֹת, מִכָּל מִינֵי פְגָמִים וְקִלְקוּלִים, וּסְלַח וּמְחֹל לִי עַל כָּל מַה שֶּׁפָּגַמְתִּי עַד הֵנָּה, וֶאֱסֹף אֶת חֶרְפָּתִי וְתַשְׁלִיךְ בִּמְצוּלוֹת יָם כָּל חַטֹּאתָי, בְּמָקוֹם אֲשֶׁר לֹא יִזָּכְרוּ וְלֹא יִפָּקְדוּ וְלֹא יַעֲלוּ עַל לֵב לְעוֹלָם, וַעֲזֹר לִי מֵעַתָּה לְנַקּוֹת וּלְטַהֵר נַפְשִׁי וְגוּפִי מִכָּל מִינֵי תַּאֲווֹת וּמִדּוֹת רָעוֹת, בְּאֹפֶן שֶׁאֶזְכֶּה מֵעַתָּה לִהְיוֹת קָדוֹשׁ וְטָהוֹר בֶּאֱמֶת כִּרְצוֹנְךָ הַטּוֹב:
<h3>קיג</h3>
וְעָזְרֵנִי שֶׁאֶזְכֶּה לְהַחֲזִיר אֲחֵרִים בִּתְשׁוּבָה, כִּי אַתָּה לְבַד יָדַעְתָּ גֹּדֶל הָרַחֲמָנוּת שֶׁיֵּשׁ עַל הָרְחוֹקִים מִשִּׁמְךָ, הַכְּלוּאִים בְּמַאֲסַר הַתַּאֲווֹת, הַלְּכוּדִים בְּרִשְׁתֵּי הַהֲבָלִים זַכֵּנִי שֶׁאוּכַל לְדַבֵּר עַל לִבָּם דְּבָרִים הַמִּתְיַשְּׁבִין עַל הַלֵּב, דִּבּוּרִים אֲמִתִּיִּים דִּבּוּרִים קְדוֹשִׁים וְיִכָּנְסוּ דְּבָרַי בְּאָזְנֵיהֶם, וְיִתְעוֹרֵר לְבָבָם בֶּאֱמֶת, בְּאֹפֶן שֶׁיָּשׁוּבוּ אֵלֶיךָ בֶּאֱמֶת וִיקֻיַּם מִקְרָא שֶׁכָּתוּב: "יִתַּמּוּ חַטָּאִים מִן הָאָרֶץ וּרְשָׁעִים עוֹד אֵינָם, בָּרְכִי נַפְשִׁי אֶת יְהֹוָה, הַלְלוּ יָהּ":
<h3>קיד</h3>
וְזַכֵּנִי בְּרַחֲמֶיךָ הָרַבִּים, לְשַׁבֵּר וּלְסַלֵּק מֵעָלַי אֶת מִדַּת הַגַּאֲוָה, וְלֹא יִהְיֶה בְּלִבִּי שׁוּם גֵּאוּת וְגַבְהוּת בָּעוֹלָם כְּלָל אָנָּא יְהֹוָה מָלֵא רַחֲמִים אַתָּה יָדַעְתָּ אֶת שִׁפְלוּתֵנוּ וְדַלּוּתֵנוּ וַעֲנִיּוּתֵנוּ בָּעֵת הַזֹּאת עַל-יְדֵי חֲטָאֵינוּ וַעֲווֹנוֹתֵינוּ וּפְשָׁעֵינוּ הַמְּרֻבִּים, אֲשֶׁר עַל יָדָם נִתְרַחַקְנוּ מִמְּךָ מְאֹד, וְאֵין לָנוּ שׁוּם צַד זְכוּת לִפְעֹל בַּקָּשָׁתֵנוּ עַל יָדוֹ, כִּי אִם בְּמַתְּנַת חִנָּם לְגַמְרֵי כִּי דַרְכְּךָ לְהֵיטִיב לִבְרִיּוֹתֶיךָ, וְאַתָּה מְרַחֵם עַל כָּל מַעֲשֶׂיךָ בְּרַחֲמִים רַבִּים וּבְמַתְּנַת חִנָּם עַל כֵּן מָלֵא רַחֲמִים תְּרַחֵם עָלֵינוּ לְבַל יַעֲלֶה בְּדַעְתֵּנוּ, חַס וְשָׁלוֹם, שׁוּם מַחֲשֶׁבֶת חוּץ לִטְעוֹת, חַס וְשָׁלוֹם, וְלֹא יִכְנֹס בְּלִבִּי שׁוּם נִדְנוּד גֵּאוּת וְגַבְהוּת וּפְנִיּוֹת בָּעוֹלָם כְּלָל, לְבַל תֹּאבַד תִּקְוָתִי לְגַמְרֵי, חַס וְשָׁלוֹם כִּי מְעַט הַטּוֹב שֶׁיֵּשׁ בָּנוּ הַכֹּל מֵאִתְּךָ, "כִּי מִמְּךָ הַכֹּל וּמִיָּדְךָ נָתַנּוּ לָךְ" וְגַם זֶה הַמְעַט דִּמְעַט טוֹב מְעֻרְבָּב בִּפְסֹלֶת הַרְבֵּה מְאֹד, עַד שֶׁגַּם מְעַט הַטּוֹב צָרִיךְ תִּקּוּנִים גְּדוֹלִים רַבִּים בְּרַחֲמֶיךָ הָרַבִּים, שֶׁיּוּכַל לְהִתְבָּרֵר וְלַעֲלוֹת לְפָנֶיךָ, וְאֵיךְ יוּכַל מְגֻשָּׁם וּמְרֻחָק כָּזֶה לִזְכּוֹת עַל יְדֵי מְעַט טוֹב פָּחוֹת מִטִּפָּה מִן הַיָּם וְאֵין לִי שׁוּם מַשְׁעֵן וּמַשְׁעֵנָה כִּי אִם עַל רַחֲמֶיךָ הָרַבִּים וְאִם חַס וְשָׁלוֹם, נִכְנַס בְּלִבִּי חָלִילָה הַטָּעוּת שֶׁל צַד גַּבְהוּת וְגֵאוּת, אָז אָבַדְתִּי בְּעָנְיִי, חַס וְשָׁלוֹם כִּי בַּמֶּה יִזְכֶּה נַעַר מְנֹעָר מִכָּל טוּב כָּמוֹנִי
<h3>קטו</h3>
יְהֹוָה אֱלֹהִים דַּעְתִּי קְצָרָה לְבָאֵר וּלְפָרֵשׁ שִׂיחָתִי לְפָנֶיךָ, חוּס וַחֲמֹל עָלַי וְתַצִּילֵנִי מִגֵּאוּת וְגַבְהוּת כִּי בֶּאֱמֶת שָׁפָל וְנִבְזֶה כָּמוֹנִי, לֹא הָיָה צָרִיךְ לְהִתְפַּלֵּל כְּלָל לְהִנָּצֵל מִגֵּאוּת כִּי אֵיךְ יַעֲלֶה עַל דַּעַת נִבְזֶה וְנִמְאָס וּמָלֵא פְּגָמִים מִכַּף רֶגֶל וְעַד רֹאשׁ, שֶׁיִּכְנֹס בְּלִבּוֹ שְׁטוּת וְשִׁגָּעוֹן הַזֶּה, שֶׁיַּעֲלֶה עַל דַּעְתּוֹ שׁוּם נִדְנוּד גֵּאוּת וְאִלְמָלֵא לֹא הָיִיתִי פּוֹגֵם נֶגְדְּךָ כָּל יָמַי אֶלָּא פְּגָם אֶחָד לְבַד קַל שֶׁבַּקַּלִּים, גַּם כֵּן לֹא הָיָה לִי יְכֹלֶת עוֹד לְהָרִים רֹאשׁ לְהִתְגָּאוֹת עַל שׁוּם בְּרִיָּה קַלָּה שֶׁבָּעוֹלָם, לְפִי עֹצֶם גְּדֻלָּתְךָ וְרוֹמְמוּתֶךָ, וּלְפִי עֹצֶם רִבּוּי הַטּוֹבוֹת הַגְּדוֹלוֹת וְהַנּוֹרָאוֹת, אֲשֶׁר אַתָּה עוֹשֶׂה עִמָּנוּ בְּכָל עֵת וּבְכָל שָׁעָה, אֲשֶׁר לְפִי הִתְנוֹצְצוּת רוֹמְמוּתְךָ וּגְדֻלָּתְךָ אֲפִלּוּ בְּדָבָר קַל בְּעָלְמָא כְּשֶׁאֵין אָנוּ זוֹכִים, חַס וְשָׁלוֹם, לַעֲשׂוֹת אֵיזֶה דָּבָר כָּרָאוּי בְּתַכְלִית הַשְּׁלֵמוּת בֶּאֱמֶת, שׁוּב אֵין אָנוּ יְכוֹלִים לְהָרִים פָּנֵינוּ כְּלָל לְפָנֶיךָ וּבְוַדַּאי לֹא הָיִיתִי צָרִיךְ לְבַקֵּשׁ כְּלָל עַל בִּטּוּל הַגֵּאוּת:
<h3>קטז</h3>
אַךְ הֲלֹא אַתָּה יָדַעְתָּ יְהֹוָה אֱלֹהֵינוּ, כִּי בָּשָׂר וָדָם אֲנַחְנוּ וְדַעְתֵּנוּ מְעֻרְבָּב וּמְבֻלְבָּל מְאֹד בְּכַמָּה מִינֵי שְׁטוּתִים וְשִׁגָּעוֹן, עַד שֶׁאוֹרְבִים עָלֵינוּ גַּם בְּמַחֲשָׁבוֹת שְׁטוּת שֶׁל פְּנִיּוֹת וְגַבְהוּת כַּאֲשֶׁר אַתָּה יָדַעְתָּ כִּי רַבִּים קָמִים עָלֵינוּ וּמִכָּל צַד אוֹרְבִים עָלֵינוּ בְּכָל עֵת וּמִצִּדֵּי צְדָדִים, עַד שֶׁאֵינִי יָכוֹל לִפְתֹּחַ פִּי לְדַבֵּר אֵיזֶה דִּבּוּר הָגוּן לְפָנֶיךָ בֶּאֱמֶת כָּרָאוּי וְאֵינִי יוֹדֵעַ מַה לַּעֲשׂוֹת, לְהֵיכָן אָנוּס לְהֵיכָן אֶפְנֶה, מֵאַיִן יָבוֹא עֶזְרִי, צַר לִי מְאֹד, "גַּם כִּי אֶזְעַק וַאֲשַׁוֵּעַ שָׂתַם תְּפִלָּתִי", מֵחֲמַת רִבּוּי הַמַּחֲשָׁבוֹת זָרוֹת וְהַפְּנִיּוֹת הַמִּתְגַּבְּרִים לְבַלְבֵּל אֶת תְּפִלָּתִי, חַס וְשָׁלוֹם מָה אֹמַר מָה אֲדַבֵּר מַה אֶצְטַדָּק, הָאֱלֹהִים מָצָא אֶת עֲווֹנִי עֲשֵׂה עִמִּי מַה שֶׁתִּרְצֶה, הִנְנִי בְּיָדְךָ כַּחֹמֶר בְּיַד הַיּוֹצֵר רַחֵם רַחֵם, הַצֵּל הַצֵּל, הוֹשִׁיעָה הוֹשִׁיעָה, הַצֵּל לְקוּחִים לַמָּוֶת, וּמָטִים לַהֶרֶג תַּחְשֹׂךְ וְתַצִּיל וּתְמַלֵּט בְּרַחֲמֶיךָ הָרַבִּים וְהַגְּדוֹלִים מִמָּוֶת לְחַיִּים, מִיָּגוֹן לְשִׂמְחָה, מֵאֲפֵלָה לְאוֹר גָּדוֹל:
<h3>קיז</h3>
רַחֵם עָלַי בְּרַחֲמֶיךָ הָרַבִּים שֶׁיָּגֵן עָלַי זְכוּת וְכֹחַ צַדִּיקֵי אֱמֶת, וְאֶזְכֶּה עַל יָדָם לְשַׁבֵּר וּלְבַטֵּל מֵעָלַי לְגַמְרֵי מִדַּת הַגֵּאוּת עַד שֶׁאֶזְכֶּה לְהַרְגִּישׁ שִׁפְלוּתִי בְּכָל אֵבָר וְאֵבָר בֶּאֱמֶת לַאֲמִתּוֹ וְלֹא יִכְנֹס בְּלִבִּי וְדַעְתִּי שׁוּם צַד מַחֲשָׁבָה שֶׁל גֵּאוּת וְגַבְהוּת בָּעוֹלָם כְּלָל וְאֶזְכֶּה לַעֲנָוָה אֲמִתִּיּוּת וְלֶאֱמוּנָה שְׁלֵמָה בֶּאֱמֶת וְזַכֵּנִי לְבַטֵּל וּלְשַׁבֵּר כָּל מִינֵי כְּפִירוֹת וְקַשְׁיוֹת וּבִלְבּוּלִים וְעַקְמִימִיּוּת שֶׁבַּלֵּב, שֶׁלֹּא יַעֲלֶה בְּלִבִּי וּבְלֵב כָּל עַמְּךָ יִשְׂרָאֵל לְעוֹלָם
<h3>קיח</h3>
וְתַעַזְרֵנִי לְהִתְקַשֵּׁר בֶּאֱמֶת עִם רוּחַ הַקֹּדֶשׁ שֶׁל צַדִּיקֵי אֱמֶת, וְאֶזְכֶּה לִשְׁאֹב וּלְהַמְשִׁיךְ לְתוֹךְ לִבִּי אֶת רוּחַ הַקֹּדֶשׁ שֶׁל צַדִּיקֵי אֱמֶת וְעַל-יְדֵי-זֶה אֶזְכֶּה לְיֹשֶׁר לֵבָב בֶּאֱמֶת, שֶׁיִּהְיֶה לִבִּי נָכוֹן עִם יְהֹוָה תָּמִיד בֶּאֱמֶת וּבֶאֱמוּנָה שְׁלֵמָה וּבַעֲנָוָה אֲמִתִּיּוֹת וְאֶזְכֶּה בְּרַחֲמֶיךָ שֶׁיִּהְיֶה נִמְשָׁךְ הָרוּחַ הַקֹּדֶשׁ הַזֶּה לְתוֹךְ יָדַי וְרַגְלַי, עַד שֶׁאֶזְכֶּה לְתַקֵּן פְּגַם הַיָּדַיִם וְהָרַגְלַיִם, לְגַלּוֹת וּלְהָאִיר הֲאָרַת הַיָּדַיִם וְהָרַגְלַיִם, עַד שֶׁיִּתְעוֹרֵר לִבִּי בְּשִׂמְחָה גְּדוֹלָה לְשִׁמְךָ הַגָּדוֹל בֶּאֱמֶת, עַד שֶׁתִּתְפַּשֵּׁט הַשִּׂמְחָה הַקְּדוֹשָׁה לְתוֹךְ יָדַי וְרַגְלַי עַד שֶׁאֶזְכֶּה לְהַמְחָאַת כַּף וְרִקּוּדִין דִּקְדֻשָּׁה, בְּאֹפֶן שֶׁנִּזְכֶּה לְהַמְתִּיק דִּינִים מֵעָלֵינוּ וּמֵעַל כָּל עַמְּךָ בֵּית יִשְׂרָאֵל, עַל-יְדֵי מֶחָאַת כַּף וְרִקּוּדִין דִּקְדֻשָּׁה, וְאֶזְכֶּה בְּרַחֲמֶיךָ לְנַשֵּׂא וּלְהָרִים וּלְהַעֲלוֹת אֶת יָדַי וְרַגְלַי לְנַקּוֹתָם מִכָּל פְּגָם
<h3>קיט</h3>
רִבּוֹנוֹ שֶׁל עוֹלָם, "חַזֵּק יָדַיִם רָפוֹת וּבִרְכַּיִם כּוֹשְׁלוֹת תְּאַמֵּץ" וּתְרַחֵם עָלַי וּתְטַהֵר וּתְקַדֵּשׁ אֶת יָדַי וְרַגְלַי וְתֹאמַר לַאֲסוּרִים צֵאוּ וְאַל תִּתֵּן לַמּוֹט רַגְלַי, וְתוֹצִיא אֶת רַגְלַי מִמַּאֲסָר וְרַגְלַיִם אֲשֶׁר יָרְדוּ לַמָּוֶת, תּוֹצִיאֵם לָבֶטַח מְהֵרָה בְּרַחֲמֶיךָ הָרַבִּים, מִמָּוֶת לְחַיִּים וִיקֻיַּם בִּי מִקְרָא שֶׁכָּתוּב: "רַגְלִי עָמְדָה בְמִישׁוֹר" וְיָדַיִם פְּגוּמִים הַמְּלֻכְלָכִים בְּכַמָּה מִינֵי לִכְלוּכִים וּפְגָמִים רַבִּים מְאֹד, תְּרַחֵם עֲלֵיהֶם לְנַקּוֹתָם וּלְטַהֲרָם, וְתוֹצִיאֵם מִטֻּמְאָה לְטָהֳרָה וְתִמְחֹל וְתִסְלַח לִי בְּרַחֲמֶיךָ הָרַבִּים, עַל כָּל מִינֵי פְּגָמִים שֶׁפָּגַמְתִּי בְּיָדַי וּבְרַגְלַי, וּתְזַכֶּה אוֹתִי מֵעַתָּה שֶׁיִּהְיוּ יָדַי וְרַגְלַי קְדוֹשִׁים וּטְהוֹרִים מִכָּל מִינֵי פְּגָמִים שֶׁבָּעוֹלָם וְתִהְיֶה בְּעֶזְרִי שֶׁאֶזְכֶּה לַעֲשׂוֹת מִצְווֹת רַבּוֹת בְּיָדַי וּבְרַגְלַי בְּכָל עֵת וּבְכָל שָׁעָה, בְּאֹפֶן שֶׁאֶזְכֶּה לְהָרִים אֶת יָדַי וְאֶת רַגְלַי לְשָׁרְשָׁם שֶׁבִּקְּדֻשָּׁה, וְתִתְגַּלֶּה הֶאָרָתָם הַגְּדוֹלָה, וְאֶזְכֶּה לְהַמְחָאַת כַּף וְרִקּוּדִין דִּקְדֻשָּׁה:
<h3>קכ</h3>
וְזַכֵּנִי בְּרַחֲמֶיךָ הָרַבִּים לְקַיֵּם מִצְוַת סְפִירַת הָעֹמֶר בִּקְדֻשָּׁה וּבְטָהֳרָה, וּבְלֵב טוֹב וּבְשִׂמְחָה גְּדוֹלָה, עִם כָּל פְּרָטֶיהָ וְדִקְדּוּקֶיהָ וְכַוָּנוֹתֶיהָ וְתַרְיַ"ג מִצְווֹת הַתְּלוּיִים בָּהּ וְעַל-יְדֵי-זֶה נִזְכֶּה לְהַכְנִיעַ וּלְשַׁבֵּר וְלַעֲקֹר וּלְבַטֵּל קְלִפַּת הָמָן-עֲמָלֵק מִן הָעוֹלָם
<h3>קכא</h3>
וְתַעַזְרֵנִי בְּרַחֲמֶיךָ לְקַיֵּם וּלְקַבֵּל אֶת יְמֵי הַפּוּרִים בְּשִׂמְחָה גְּדוֹלָה, וְנִזְכֶּה שֶׁיֻּמְשַׁךְ קְדֻשַּׁת הֶאָרַת פּוּרִים, קְדֻשַּׁת מָרְדֳּכַי וְאֶסְתֵּר עָלֵינוּ וְעַל זַרְעֵנוּ וְעַל כָּל עַמְּךָ בֵּית יִשְׂרָאֵל וְנִזְכֶּה לְקַיֵּם כָּל הַמִּצְווֹת הַנּוֹהֲגוֹת בְּפוּרִים בִּקְדֻשָּׁה וּבְטָהֳרָה וּבְלֵב טוֹב וּבְשִׂמְחָה גְּדוֹלָה וְתִתֵּן שִׂמְחָה בְּלִבֵּנוּ עַד שֶׁתִּתְפַּשֵּׁט הַשִּׂמְחָה בְּיָדֵינוּ וְרַגְלֵינוּ, וְנִזְכֶּה אָז לְהַמְחָאַת כַּף וְרִקּוּדִין דִּקְדֻשָּׁה בְּשִׂמְחָה גְּדוֹלָה לְשִׁמְךָ בֶּאֱמֶת
<h3>קכב</h3>
וְעָזְרֵנוּ בְּרַחֲמֶיךָ הָרַבִּים שֶׁנְּקַבֵּל עַל עַצְמֵנוּ מֵחָדָשׁ לְקַיֵּם אֶת כָּל דִּבְרֵי תּוֹרָתְךָ בְּאַהֲבָה, וְנִזְכֶּה לִלְמוֹד וּלְלַמֵּד לִשְׁמֹר וְלַעֲשׂוֹת וּלְקַיֵּם וְתָאִיר עֵינֵינוּ בְּתוֹרָתֶךָ וְנִזְכֶּה לִלְמוֹד וּלְהָבִין וּלְהַשְׂכִּיל בַּנִּגְלֶה וּבַנִּסְתָּר בֶּאֱמֶת, וּתְזַכֵּנוּ לְהַשִּׂיג נִסְתָּרוֹת יְהֹוָה בְּכָל פַּעַם, וְלֹא נֵיעוּל בְּכִסּוּפָא קַמָּךְ:
<h3>קכג</h3>
וְתַעַזְרֵנִי לַחֲזֹר בִּתְשׁוּבָה שְׁלֵמָה לְפָנֶיךָ בֶּאֱמֶת, וְלֹא אֵצֵא מִן הָעוֹלָם הַזֶּה עַד שֶׁאָשׁוּב מֵעֲווֹנוֹתַי, וַאֲתַקֵּן אֵת כָּל אֲשֶׁר פָּגַמְתִּי נֶגְדְּךָ בְּמַחֲשָׁבָה, דִּבּוּר וּמַעֲשֶׂה וְתִהְיֶה בְּעֶזְרֵנוּ שֶׁנִּזְכֶּה לְהַמְשִׁיךְ עָלֵינוּ הֶאָרַת הַתְּשׁוּבָה הַשְּׁלֵמָה מִשָּׁרְשָׁהּ שֶׁהוּא רֹאשׁ חֹדֶשׁ, כַּאֲשֶׁר גִּלִּיתָ לָנוּ עַל-יְדֵי צַדִּיקֶיךָ הָאֲמִתִּיִּים וְנִזְכֶּה לְקַבֵּל רָאשֵׁי חֳדָשִׁים בִּקְדֻשָּׁה גְּדוֹלָה וְנִזְכֶּה לְהַמְשִׁיךְ עָלֵינוּ שֹׁרֶשׁ הַתְּשׁוּבָה בְּכָל שְׁנֵים-עָשָׂר רָאשֵׁי חֳדָשִׁים, אֲשֶׁר נָתַתָּ לְעַמְּךָ יִשְׂרָאֵל זְמַן כַּפָּרָה לְכָל תּוֹלְדוֹתָם, בְּאֹפֶן שֶׁנִּזְכֶּה לָשׁוּב אֵלֶיךָ בִּתְשׁוּבָה שְׁלֵמָה בֶּאֱמֶת:
<h3>קכד</h3>
וְזַכֵּנִי בְּרַחֲמֶיךָ הָרַבִּים לְהַאֲמִין בְּצַדִּיקֵי אֱמֶת וְאֶזְכֶּה לְהִתְקָרֵב אֲלֵיהֶם בֶּאֱמֶת וְתִהְיֶה בְּעֶזְרִי שֶׁאוּכַל לְעוֹרֵר רַחֲמִים תָּמִיד אֵצֶל הַצַּדִּיקֵי אֱמֶת, שֶׁיִּתְפַּלְּלוּ עָלַי וְיַעְתִּירוּ בַּעֲדִי וִיעוֹרְרוּ רַחֲמִים אֶצְלְךָ לְקָרְבֵנִי אֵלֶיךָ בֶּאֱמֶת, וְיַמְשִׁיכוּ עָלַי וְעַל זַרְעִי וְעַל כָּל עַמְּךָ בֵּית יִשְׂרָאֵל כָּל טוּב וְכָל מַה שֶּׁחָסֵר לָנוּ הֵן בְּגַשְׁמִיּוּת וְהֵן בְּרוּחָנִיּוּת הַכֹּל יִתְמַלֵּא לְטוֹבָה עַל-יְדֵי תְּפִלּוֹת הַצַּדִּיקִים הָאֲמִתִּיִּים שֶׁיִּתְפַּלְּלוּ עָלַי וְעַל כָּל עַמְּךָ בֵּית יִשְׂרָאֵל כִּי אַתָּה יָדַעְתָּ, כִּי אֵין לָנוּ כֹּחַ לְסַדֵּר תְּפִלּוֹתֵינוּ לְפָנֶיךָ כָּרָאוּי, וּדְבָרֵנוּ מְגֻמְגָּם מְאֹד, וּלְשׁוֹנֵנוּ מָלֵא פְּגָם
<h3>קכה</h3>
עַל כֵּן אֵין לָנוּ שׁוּם סְמִיכָה וְתִקְוָה, כִּי אִם עַל תְּפִלַּת הַצַּדִּיקִים הָאֲמִתִּיִּים, הֵן הַצַּדִּיקִים הָאֲמִתִּיִּים אֲשֶׁר הֵם בַּחַיִּים חַיּוּתָם לְאֹרֶךְ יָמִים וְשָׁנִים, הֵן הַצַּדִּיקִים אֲמִתִּיִּים שׁוֹכְנֵי עָפָר עֲלֵיהֶם לְבַד תָּמַכְתִּי יְתֵדוֹתַי, עֲלֵיהֶם לְבַד אָשִׂים תִּקְוָתִי, עֲלֵיהֶם אֶשָּׁעֵן וּבִזְכוּתָם וְכֹחָם הַגָּדוֹל בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, חוּס וַחֲמֹל עָלֵינוּ, שֶׁיָּגֵנּוּ תְּפִלָּתָם בַּעֲדֵינוּ, שֶׁנִּזְכֶּה עַל-יְדֵי תְּפִלָּתָם לְהִתְקָרֵב אֵלֶיךָ בֶּאֱמֶת, וְנִזְכֶּה לָסוּר מֵרָע בֶּאֱמֶת וְלַעֲשׂוֹת הַטּוֹב בְּעֵינֶיךָ תָּמִיד מֵעַתָּה וְעַד עוֹלָם אָמֵן סֶלָה:
<h2>תפילה יא</h2>
<h3>קכו</h3>
אָנָּא הַשֵּׁם הַנִּכְבָּד וְהַנּוֹרָא, מֶלֶךְ הַכָּבוֹד, אֲשֶׁר בָּרָאתָ כָּל הָעוֹלָם כֻּלּוֹ בִּשְׁבִיל כְּבוֹדְךָ יִתְבָּרַךְ, כְּמוֹ שֶׁכָּתוּב: "כָּל הַנִּקְרָא בִּשְׁמִי וְלִכְבוֹדִי בְּרָאתִיו יְצַרְתִּיו אַף עֲשִׂיתִיו" וּבְכֵן תַּעַזְרֵנִי בְּרַחֲמֶיךָ הָרַבִּים, שֶׁאֶזְכֶּה שֶׁיִּתְגַּדֵּל וְיִשְׁתַּבַּח וְיִתְעַלֶּה כְּבוֹדְךָ עַל יָדִי, וְתִהְיֶה בְּעֶזְרִי שֶׁאוּכַל לְבַטֵּל עַצְמִי לְגַמְרֵי וּלְמַעֵט בִּכְבוֹדִי, שֶׁיִּהְיֶה כְּבוֹדִי לְאַיִן וָאֶפֶס, וְלֹא אַשְׁגִּיחַ עַל כְּבוֹד עַצְמִי כְּלָל, רַק לְהַרְבּוֹת כְּבוֹד הַמָּקוֹם, וְיִהְיוּ כָּל עֲסָקַי וַעֲשִׂיָּתִי וּמַחֲשַׁבְתִּי וּרְצוֹנִי כֻּלָּם רַק בִּשְׁבִיל כְּבוֹדְךָ הַגָּדוֹל יִתְבָּרַךְ
<h3>קכז</h3>
וְתַעַזְרֵנִי בְּרַחֲמֶיךָ הָרַבִּים לְשַׁבֵּר וּלְסַלֵּק מֵעָלַי מִדַּת הַגַּאֲוָה, שֶׁאֶזְכֶּה שֶׁלֹּא יַעֲלֶה בְּלִבִּי שׁוּם צַד וְנִדְנוּד גֵּאוּת בָּעוֹלָם וְאֶזְכֶּה לַעֲנָוָה בֶּאֱמֶת וְתִתֵּן לִי שֵׂכֶל וְחָכְמָה אֲמִתִּיּוֹת מֵאִתְּךָ בְּאֹפֶן שֶׁאוּכַל לְהָפִיק דַּרְכֵי הָעֲנָוָה, וְאֶנָּצֵל מֵעֲנָוָה פְּסוּלָה, מֵעֲנָוָה שֶׁהִיא בִּשְׁבִיל כָּבוֹד, שֶׁזֹּאת הָעֲנָוָה הִיא תַּכְלִית הַגַּדְלוּת, שֶׁלֹּא תִּהְיֶה כַּוָּנָתִי, חַס וְשָׁלוֹם, לִהְיוֹת עָנָו כְּדֵי לְהִתְכַּבֵּד וּלְהִתְיַקֵּר עַל יְדֵי זֶה, רַק תְּזַכֵּנִי בְּרַחֲמֶיךָ הָרַבִּים וַחֲסָדֶיךָ הַגְּדוֹלִים הָאֲמִתִּיִּים שֶׁאֶזְכֶּה לְתַכְלִית הָעֲנָוָה בֶּאֱמֶת לַאֲמִתּוֹ:
<h3>קכח</h3>
אָנָּא יְהֹוָה מָלֵא רַחֲמִים רַבִּים, הָרַחֲמָן בֶּאֱמֶת, יְעוֹרָרוּ רַחֲמֶיךָ וַחֲסָדֶיךָ עַל נִבְזֶה וַחֲדַל אִישִׁים כָּמוֹנִי, שֶׁאֶזְכֶּה לְהַרְגִּישׁ שִׁפְלוּתִי בֶּאֱמֶת וְאַל יִגְרְמוּ עֲווֹנוֹתַי לִדְחוֹת אוֹתִי, חַס וְשָׁלוֹם, לְבַלְבֵּל אֶת דַּעְתִּי וּמַחֲשַׁבְתִּי בְּמַחֲשָׁבוֹת שֶׁל שְׁטוּת שֶׁהֵם הַמַּחֲשָׁבוֹת שֶׁל פְּנִיּוֹת וְגַבְהוּת רַחֵם עָלַי לְמַעַנְךָ וְהַצִּילֵנִי בְּרַחֲמֶיךָ הָרַבִּים מִשּׁוּם צַד גֵּאוּת וְגַבְהוּת בָּעוֹלָם כְּלָל כִּי בֶּאֱמֶת יָדַעְתִּי כִּי אֵינִי רָאוּי וּכְדַאי לְהִתְקָרֵב אֵלֶיךָ, כִּי פָּגַמְתִּי בִּכְבוֹדְךָ מְאֹד כַּאֲשֶׁר אַתָּה יָדַעְתָּ יְהֹוָה אֱלֹהַי, אַךְ נִשְׁעַנְתִּי עַל רַחֲמֶיךָ הָרַבִּים, שֶׁתִּהְיֶה בְּעֶזְרִי וְתִשְׁתַּדֵּל בְּהַצָּלָתִי
<h3>קכט</h3>
עַל כֵּן עָזְרֵנִי יְהֹוָה אֱלֹהַי, שֶׁלֹּא יִתְבַּלְבֵּל דַּעְתִּי בְּשׁוּם צַד פְּנִיּוֹת וְגֵאוּת כְּלָל, וּתְרַחֵם עָלַי בְּרַחֲמֶיךָ הָרַבִּים וְלֹא תַּנִּיחֵנִי לִתְעוֹת בִּדְרָכִים נְבוֹכִים, חַס וְשָׁלוֹם וְתַעֲשֶׂה בְּרַחֲמֶיךָ אֵת אֲשֶׁר בְּחֻקֶּיךָ אֵלֵךְ, וְאֶת מִשְׁפָּטֶיךָ אֶשְׁמֹר בֶּאֱמֶת בְּתַכְלִית הָעֲנָוָה בֶּאֱמֶת לַאֲמִתּוֹ וְתַעַזְרֵנִי שֶׁאֲפִלּוּ בְּשָׁעָה שֶׁתְּזַכֵּנִי לַעֲשׂוֹת טוֹב, שֶׁלֹּא אֵדַע מֵעַצְמִי כְּלָל לְעוֹלָם
<h3>קל</h3>
אָנָּא יְהֹוָה, רַחֲמָן הָאֱמֶת, מָלֵא רַחֲמִים, חֲמֹל עַל מַעֲשֶׂיךָ, וְתִפְתַּח פִּי וְלִבִּי שֶׁאוּכַל לְפָרֵשׁ שִׂיחָתִי לְפָנֶיךָ וְאֶזְכֶּה לְעוֹרֵר רַחֲמֶיךָ הָאֲמִתִּיִּים עָלַי, שֶׁתְּרַחֵם עָלַי מֵעַתָּה, וְתַעֲזֹר לִי שֶׁאֶזְכֶּה לְקַדֵּשׁ וּלְטַהֵר עַצְמִי בִּקְדֻשַּׁת הַבְּרִית וְאֶנָּצֵל מֵעַתָּה מִכָּל מִינֵי פְּגַם הַבְּרִית שֶׁבָּעוֹלָם "הַעֲבֵר עֵינַי מֵרְאוֹת שָׁוְא, בִּדְרָכֶיךָ חַיֵּנִי"
<h3>קלא</h3>
וְכָל מַה שֶּׁפָּגַמְתִּי עַד עַתָּה בִּבְרִית קֹדֶשׁ עַל הַכֹּל תִּמְחֹל וְתִסְלַח לִי, מוֹחֵל וְסוֹלֵחַ בְּרַחֲמֶיךָ הָרַבִּים וַחֲסָדֶיךָ הָעֲצוּמִים, הֵן מַה שֶּׁפָּגַמְתִּי בְּמַחֲשָׁבָה אוֹ בְּדִבּוּר אוֹ בְּמַעֲשֶׂה, הֵן מַה שֶּׁפָּגַמְתִּי בִּרְאִיַּת הָעַיִן וּבִשְׁמִיעַת הָאֹזֶן וּבְחוּשׁ הָרֵיחַ, בֵּין בְּשׁוֹגֵג בֵּין בְּמֵזִיד בֵּין בְּאֹנֶס בֵּין בְּרָצוֹן וְכָל מִינֵי פְּגָמִים שֶׁפָּגַמְתִּי בִּפְגַם הַבְּרִית עַל הַכֹּל תִּמְחֹל וְתִסְלַח לִי, חַנּוּן הַמַּרְבֶּה לִסְלֹחַ "לְמַעַן שִׁמְךָ יְהֹוָה וְסָלַחְתָּ לַעֲוֹנִי כִּי רַב הוּא" וּתְרַחֵם עָלַי וּתְשַׁבֵּר וּתְמַגֵּר וְתַכְנִיעַ וּתְבַטֵּל אֶת כָּל מִינֵי קְשָׁרִים וַעֲבוֹתוֹת וְשַׁלְשֶׁלֶת דְּסִטְרָא אָחֳרָא שֶׁנִּקְשְׁרוּ וְנִגְדְּלוּ עַל יְדֵי עֲוֹנוֹתַי הַמְּרֻבִּים, אֲשֶׁר הֵם מִתְגַּבְּרִים עָלַי בְּכָל עֵת וְרוֹצִים לְמָשְׁכֵנִי, חַס וְשָׁלוֹם, מִפְּגָם לִפְגָם, וְאֵין מַנִּיחִים אוֹתִי לְקַדֵּשׁ וּלְטַהֵר עַצְמִי בֶּאֱמֶת כָּרָאוּי, וּמֵחֲמַת זֶה אֲנִי רָחוֹק מִקְּדֻשַּׁת הַבְּרִית בֶּאֱמֶת, כָּרָאוּי לְאִישׁ יִשְׂרְאֵלִי לְזֶרַע אַבְרָהָם יִצְחָק וְיַעֲקֹב אֲשֶׁר בָּהֶם בָּחָרְתָּ:
<h3>קלב</h3>
רִבּוֹנוֹ שֶׁל עוֹלָם, אַתָּה יָדַעְתָּ אֶת לְבָבִי, חוּס וַחֲמֹל עָלַי, וְתִפְסֹק וְתִקְרַע וּתְשַׁבֵּר וּתְבַטֵּל אֶת כָּל הַקְּשָׁרִים וְהַשַּׁלְשֶׁלֶת דְּסִטְרָא אָחֳרָא, עַד שֶׁלֹּא יִהְיֶה לָהֶם שׁוּם כֹּחַ לְהִתְגַּבֵּר עָלַי כְּלָל וּתְבַטְּלֵם בְּבִטּוּל גָּמוּר שֶׁלֹּא יִשָּׁאֵר מֵהֶם שׁוּם זֵכֶר וּרְשִׁימָה בָּעוֹלָם כְּלָל, רַק כָּל הָעֲווֹנוֹת יִתְהַפְּכוּ לִזְכֻיּוֹת וְאִם אָמְנָם לֹא זָכִיתִי עֲדַיִן לִתְשׁוּבָה זוֹ, כִּי עֲדַיִן לֹא הִתְחַלְתִּי לַעֲשׂוֹת תְּשׁוּבָה בֶּאֱמֶת כְּלָל, אַף עַל פִּי כֵן תִּתֵּן לִי בְּמַתְּנַת חִנָּם וְנִדְבַת חֶסֶד, וּתְרַחֵם עָלַי בְּחַסְדְּךָ הַגָּדוֹל, וְתִרְאֶה בְּעָנְיִי וַעֲמָלִי אֲשֶׁר הֵם אוֹרְבִים עָלַי בְּכָל עֵת וּבְכָל שָׁעָה וּמְעַנִּים אֶת נַפְשִׁי וְרוּחִי וְנִשְׁמָתִי בְּכָל מִינֵי עִנּוּיִים, וְרוֹדְפִים אַחֲרַי בְּכָל מִינֵי רְדִיפוֹת שֶׁבָּעוֹלָם, וְרוֹצִים לְגָרְשֵׁנִי, חַס וְשָׁלוֹם, מֵאֶרֶץ הַחַיִּים, וְהֵם צוֹדִים אֶת נַפְשִׁי לְקַחְתָּהּ, חַס וְשָׁלוֹם
<h3>קלג</h3>
וְאִם אָמְנָם אֲנִי בְּעַצְמִי רוֹדֵף אוֹתִי יוֹתֵר מִכֻּלָּם כִּי בְּוַדַּאי הַבְּחִירָה חָפְשִׁית, וּמִי יוּכַל לְהַכְרִיחַ אוֹתִי לְהַטּוֹת לְדַרְכָּם, חַס וְשָׁלוֹם, הִנְנִי מוֹדֶה וּמִתְוַדֶּה כִּי בֶּאֱמֶת אֲנִי בְּעַצְמִי הַחַיָּב בִּי אֲנִי אֲדֹנִי הֶעָווֹן, אֲבָל מָה אֶעֱשֶׂה יְהֹוָה אֱלֹהַי כִּי מָטָה יָדֵינוּ מְאֹד, וְאֵינִי יוֹדֵעַ לְבַקֵּשׁ אֵיזֶה דֶּרֶךְ מָנוֹס לָנוּס מֵהֶם וּלְהִתְגַּבֵּר עַל כָּל הַתַּאֲווֹת וְהִרְהוּרִים רָעִים שֶׁהֵם מִתְגַּבְּרִים עָלַי בְּכָל עֵת, וְאֵין לִי שׁוּם תִּקְוָה כִּי אִם עַל רַחֲמֶיךָ הָרַבִּים וַחֲסָדֶיךָ הַגְּדוֹלִים, שֶׁתַּעֲזֹר לִי וְתִתֵּן לִי כֹּחַ לְהִתְגַּבֵּר עַל כָּל מִינֵי תַּאֲווֹת וְהִרְהוּרִים רָעִים לְהַכְנִיעָם וּלְהַשְׁפִּילָם וּלְשַׁבְּרָם וּלְסַלְּקָם מֵעָלַי וּמֵעַל גְּבוּלִי מֵעַתָּה וְעַד עוֹלָם, שֶׁלֹּא יִכְנֹס בְּדַעְתִּי וּמַחֲשַׁבְתִּי שׁוּם צַד הִרְהוּר בָּעוֹלָם כְּלָל, רַק מֹחִי וּמַחֲשַׁבְתִּי יִהְיוּ קְדוֹשִׁים וּטְהוֹרִים תָּמִיד בְּתַכְלִית הַקְּדֻשָּׁה בִּשְׁלֵמוּת:
<h3>קלד</h3>
וְתַעַזְרֵנִי בְּרַחֲמֶיךָ הָרַבִּים, שֶׁאֶזְכֶּה לִקְדֻשָּׁה וְטָהֳרָה, שֶׁאֶזְכֶּה לְקַדֵּשׁ עַצְמִי בַּמֻּתָּר לִי, וְאֶזְכֶּה בְּכָל פַּעַם לְהוֹסִיף קְדֻשָּׁה עַל קְדֻשָּׁה, עַד שֶׁאֶזְכֶּה לִקְדֻשָּׁה וּפְרִישׁוּת בֶּאֱמֶת, עַד שֶׁאֶזְכֶּה שֶׁיִּתְיַחֵד עַל יָדִי יִחוּדָא עִלָּאָה וְיִחוּדָא תַתָּאָה:
<h3>קלה</h3>
אָנָּא יְהֹוָה, עָזְרֵנִי בְּרַחֲמֶיךָ הָרַבִּים שֶׁלֹּא אֲאַבֵּד אֶת עוֹלָמִי, חַס וְשָׁלוֹם, עַל-יְדֵי טִרְדַּת הַפַּרְנָסָה, וְתַצִּילֵנִי בְּרַחֲמֶיךָ הָרַבִּים מִפְּגַם הַל"ט מְלָאכוֹת דְּסִטְרָא אָחֳרָא שֶׁהֵם ל"ט מַלְקֻּיּוֹת, שֶׁהֵם מַטְרִידִים אֶת רֹב הָעוֹלָם בִּיגִיעוֹת וְטִרְדוֹת הָעוֹלָם הַזֶּה, אֲשֶׁר הֵם רָצִים כָּל יְמֵיהֶם אַחַר פַּרְנָסָתָם בִּיגִיעוֹת וְטִרְחוֹת גְּדוֹלוֹת מְאֹד, וְהֵם אוֹכְלֵי לֶחֶם בְּעִצָּבוֹן בְּזֵעַת אַפָּם יֹאכְלוּ לֶחֶם עַד שׁוּבָם אֶל הָאֲדָמָה, וּמְאוּמָה לֹא יִשְׂאוּ בַּעֲמָלָם, כִּי טִרְדַּת הַפַּרְנָסָה מְבַלְבֶּלֶת אוֹתָם כָּל יְמֵיהֶם, וּמוֹנַעַת אוֹתָם מִלִּזְכֹּר וְלָשִׂים אֶל לִבָּם אֶת תַּכְלִיתָם מַה יַעֲשׂוּ לְיוֹם פְּקֻדָּה
<h3>קלו</h3>
אָנָּא יְהֹוָה, מָלֵא רַחֲמִים רַבִּים, רַחֵם עָלַי וְעַל כָּל חֶבְרָתֵנוּ וְעַל כָּל עַמְּךָ בֵּית יִשְׂרָאֵל, וְתַצִּיל אוֹתָנוּ מִכָּל זֶה, וּתְזַכֶּה אוֹתָנוּ שֶׁלֹּא נִהְיֶה טְרוּדִים כְּלָל בְּטִרְדַּת הַפַּרְנָסָה, וַאֲפִלּוּ בְּעֵת שֶׁאָנוּ מֻכְרָחִים לַעֲשׂוֹת אֵיזֶה עֵסֶק אוֹ מַשָּׂא וּמַתָּן בִּשְׁבִיל פַּרְנָסָה, תַּעַזְרֵנוּ בְּרַחֲמֶיךָ הָרַבִּים שֶׁיִּהְיֶה הַכֹּל בִּקְדֻשָּׁה וּבְטָהֳרָה, בֶּאֱמֶת וּבֶאֱמוּנָה כִּרְצוֹנְךָ הַטּוֹב, בְּלִי טִרְדָּא וּבְלִי בִּלְבּוּל הַדַּעַת כְּלָל וְנֵדַע וְנַאֲמִין כִּי הַכֹּל מֵאִתְּךָ וְלֹא עַל יָדֵינוּ כְּלָל, וְכָל עָסְקֵנוּ וַעֲשִׂיָּתֵנוּ בְּמַשָּׂא וּבְמַתָּן וְעִסְקֵי פַּרְנָסָה יִהְיֶה הַכֹּל מְזֻכָּךְ וּמְזֻקָּק, עַד שֶׁיִּהְיוּ מְאִירִים כָּל הַל"ט מְלָאכוֹת וְיֻכְלְלוּ בְּטַ"ל אוֹרוֹת הַנִּמְשָׁכִים מִשִּׁמְךָ הַגָּדוֹל וְכָל הַל"ט מְלָאכוֹת יִהְיוּ בִּקְדֻשָּׁה וּבְטָהֳרָה, בִּבְחִינוֹת מְלֶאכֶת הַמִּשְׁכָּן וּתְבָרֵךְ אֶת מַעֲשֵׂה יָדֵינוּ, וְתִשְׁלַח בְּרָכָה וְהַצְלָחָה בְּכָל עָסְקֵנוּ וַעֲשִׂיָּתֵינוּ וְתַזְמִין פַּרְנָסָתֵנוּ קֹדֶם שֶׁנִּצְטָרֵךְ לָהֶם, בְּרֶוַח וְלֹא בְּצִמְצוּם, בְּהֶתֵּר וְלֹא בְּאִסּוּר מִתַּחַת יָדְךָ הָרְחָבָה וְהַמְּלֵאָה "וִיהִי נֹעַם יְהֹוָה אֱלֹהֵינוּ עָלֵינוּ, וּמַעֲשֵׂה יָדֵינוּ כּוֹנְנָה עָלֵינוּ, וּמַעֲשֵׂה יָדֵינוּ כּוֹנְנֵהוּ"
<h3>קלז</h3>
וְעָזְרֵנוּ יְהֹוָה שֶׁנִּהְיֶה שְׂמֵחִים בְּחֶלְקֵנוּ תָמִיד וְתִהְיֶה תּוֹרָתֵנוּ קֶבַע וּמְלַאכְתֵּנוּ עֲרַאי וַאֲפִלּוּ בְּאוֹתָהּ הַשָּׁעָה הַמְּעוּטָה שֶׁנִּצְטָרֵךְ לַעֲסֹק בְּאֵיזֶה עֵסֶק אוֹ מַשָּׂא וּמַתָּן בִּשְׁבִיל הֶכְרֵחִיוּת פַּרְנָסָתֵנוּ גַּם אָז נִהְיֶה דְּבוּקִים בְּךָ וּבְתוֹרָתְךָ הַקְּדוֹשָׁה, וְלֹא נִשְׁכַּח אוֹתְךָ אֲפִלּוּ רֶגַע קַלָּה:
<h3>קלח</h3>
אָנָּא יְהֹוָה זַכֵּנִי לְהַגִּיעַ לְכָל מַה שֶּׁבִּקַּשְׁתִּי מִלְּפָנֶיךָ וַעֲזֹר לִי מֵעַתָּה שֶׁאֶזְכֶּה לְקַדֵּשׁ אֶת עַצְמִי בִּקְדֻשַּׁת הַבְּרִית, וְאֶזְכֶּה לְבַטֵּל עַצְמִי נֶגְדְּךָ בֶּאֱמֶת, וְלֹא יַעֲלֶה בְּלִבִּי וְדַעְתִּי שׁוּם צַד גֵּאוּת וְגַבְהוּת וּפְנִיּוֹת בָּעוֹלָם, וְאֶזְכֶּה לַעֲנָוָה בֶּאֱמֶת לַאֲמִתּוֹ וְתַעַזְרֵנִי וּתְזַכֵּנִי שֶׁיִּתְגַּדֵּל וְיִתְקַדֵּשׁ וְיִשְׁתַּבַּח כְּבוֹדְךָ הַגָּדוֹל עַל יָדִי, וּתְזַכֵּנִי לְדִבּוּרִים הַמְּאִירִים בַּתּוֹרָה, וְיָאִירוּ לִי דִבּוּרֵי הַתּוֹרָה לָצֵאת מִפְּחִיתוּת וְשִׁפְלוּת מַדְרֵגָתִי הַפְּחוּתָה וּשְׁפָלָה מְאֹד וְאֶזְכֶּה שֶׁיָּאִירוּ לִי דִּבּוּרֵי הַתּוֹרָה בְּכָל פַּעַם לְכָל הַמְּקוֹמוֹת שֶׁאֲנִי צָרִיךְ לַעֲשׂוֹת תְּשׁוּבָה, בְּאֹפֶן שֶׁאֶזְכֶּה לַעֲשׂוֹת תְּשׁוּבַת הַמִּשְׁקָל מַמָּשׁ עַל כָּל חֲטָאַי וַעֲווֹנוֹתַי וּפְשָׁעַי הַמְּרֻבִּים, וְעַל כָּל הַפְּגָמִים שֶׁפָּגַמְתִּי בִּכְבוֹדְךָ הַגָּדוֹל יִתְבָּרַךְ מִנְּעוּרַי עַד עַתָּה וּתְזַכֵּנִי לְתַקֵּן הַכֹּל בְּחַיָּי, וְתַעַזְרֵנִי בְּכָל פַּעַם לַעֲלוֹת מִדַּרְגָא לְדַרְגָּא, עַד שֶׁאֶזְכֶּה לָבוֹא לִתְבוּנוֹת הַתּוֹרָה לְעָמְקָהּ, וּתְזַכֵּנִי לֵידַע וּלְהָבִין וּלְהַשִּׂיג הֲלָכָה וְקַבָּלָה, רָזִין וְרָזִין דְּרָזִין
<h3>קלט</h3>
יְהֹוָה אֱלֹהִים, נַפְשִׁי יוֹדַעַת מְאֹד כַּמָּה אֲנִי רָחוֹק כָּעֵת מִכָּל אֵלֶּה, עַד אֲשֶׁר מַסְוֶה הַבּוּשָׁה עַל פָּנַי, לְבַקֵּשׁ עַל כָּל אֵלֶּה כִּי אֵיךְ יוּכַל נִבְזֶה וְנִמְאָס כָּמוֹנִי לְבַקֵּשׁ גְּדוֹלוֹת כָּאֵלֶּה אַךְ עַל רַחֲמֶיךָ הַגְּדוֹלִים נִשְׁעָנְתִּי, וְעַל עַנְוְתָנוּתְךָ וְטוּבְךָ תָּמַכְתִּי יְתֵדוֹתַי, כִּי אַתָּה טוֹב לַכֹּל וְאֵין דָּבָר נִמְנָע מִמֶּךָּ, וְאַתָּה עוֹשֶׂה גְּדוֹלוֹת וְנִפְלָאוֹת עַד אֵין חֵקֶר בְּכָל עֵת וּבְכָל שָׁעָה, וּמִי יֹאמַר לְךָ מַה תַּעֲשֶׂה
<h3>קמ</h3>
עַל כֵּן עֵינַי לְךָ תְּלוּיוֹת עַד שֶׁתְּחָנֵּנִי בְּרַחֲמֶיךָ הָרַבִּים, לִזְכּוֹת לְהַגִּיעַ לְכָל מַה שֶּׁבִּקַּשְׁתִּי מִלְּפָנֶיךָ, חִישׁ קַל מְהֵרָה, וְאִם לֹא עַכְשָׁו אֵימָתַי, כִּי כְּבָר כִּלִּיתִי שְׁנוֹתַי בְּהֶבֶל וָרִיק עָזְרֵנִי מֵעַתָּה בְּרַחֲמֶיךָ, שֶׁאֶזְכֶּה לְהִתְעוֹרֵר מֵהַיּוֹם לְהַמְשִׁיךְ עָלַי קְדֻשָּׁה וְטָהֳרָה בֶּאֱמֶת, עַד שֶׁאֶזְכֶּה לְהַגִּיעַ לְכָל מַה שֶּׁבִּקַּשְׁתִּי מִלְּפָנֶיךָ עֲשֵׂה לְמַעַן שְׁמֶךָ, עֲשֵׂה לְמַעַן כְּבוֹדֶךָ, עֲשֵׂה לְמַעַן קְדֻשָּׁתֶךָ, עֲשֵׂה לְמַעַן תּוֹרָתֶךָ, כִּי שִׁמְךָ וּכְבוֹדְךָ עָלֵינוּ נִקְרָא, וּכְבָר הִבְטַחְתָּנוּ שֶׁלֹּא תִּתֵּן כְּבוֹדְךָ לְאַחֵר, כְּמוֹ שֶׁכָּתוּב: "אֲנִי יְהֹוָה הוּא שְׁמִי וּכְבוֹדִי לְאַחֵר לֹא אֶתֵּן וּתְהִלָּתִי לַפְּסִילִים" עָזְרֵנוּ יְהֹוָה שֶׁיִּתְגַּדֵּל כְּבוֹדְךָ עַל יָדֵינוּ, וּכְבוֹדְךָ יִמָּלֵא כָּל הָאָרֶץ, תָּאִיר אֶרֶץ מִכְּבוֹדְךָ "יְהִי כְבוֹד יְהֹוָה לְעוֹלָם יִשְׂמַח יְהֹוָה בְּמַעֲשָׂיו בָּרוּךְ יְהֹוָה אֱלֹהִים אֱלֹהֵי יִשְׂרָאֵל עוֹשֶׂה נִפְלָאוֹת לְבַדּוֹ, וּבָרוּךְ שֵׁם כְּבוֹדוֹ לְעוֹלָם, וְיִמָּלֵא כְבוֹדוֹ אֶת כָּל הָאָרֶץ אָמֵן וְאָמֵן":
<h2>תפילה יב</h2>
<h3>קמא</h3>
בַּמֶּה נְקַדֵּם יְהֹוָה, כְּעַל כֹּל אֲשֶׁר גְּמָלָנוּ בְּרַחֲמָיו וְרֹב חֲסָדָיו, אֲשֶׁר נָתַן לָנוּ תּוֹרַת אֱמֶת וְחַיֵּי עוֹלָם נָטַע בְּתוֹכֵנוּ וְעַתָּה יְהֹוָה אֱלֹהֵינוּ, אֲשֶׁר חֲסָדֶיךָ מֵעוֹלָם וְעַד עוֹלָם עָלֵינוּ, יֶהֱמוּ מֵעֶיךָ עָלֵינוּ, וּכְשֵׁם שֶׁחָמַלְתָּ עָלֵינוּ, וְנָתַתָּ לָנוּ בְּרַחֲמֶיךָ הָרַבִּים תּוֹרָתְךָ הַקְּדוֹשָׁה, חֶמְדָּה גְּנוּזָה, שַׁעֲשׁוּעַ יוֹם יוֹם, כֵּן תְּזַכֵּנוּ בְּרַחֲמֶיךָ הָרַבִּים, וּתְחָנֵּנוּ בַּחֲסָדֶיךָ הַגְּדוֹלִים, וְתִהְיֶה בְּעֶזְרֵנוּ שֶׁנִּזְכֶּה כֻּלָּנוּ לִלְמֹד וְלַעֲסֹק בְּתוֹרָתְךָ הַקְּדוֹשָׁה לִשְׁמָהּ תָּמִיד, וְנַהֲפֹךְ פָּנֵינוּ מֵהַבְלֵי הָעוֹלָם הַזֶּה לְגַמְרֵי, כִּי אִם בְּתוֹרַת יְהֹוָה תִּהְיֶה חֶפְצֵנוּ, וּבְתוֹרָתְךָ נֶהְגֶּה יוֹמָם וָלָיְלָה וְכָל לִמּוּדֵנוּ יִהְיֶה בִּקְדֻשָּׁה וּבְטָהֳרָה, וְכָל כַּוָּנָתֵנוּ תִּהְיֶה רַק בִּשְׁבִיל שִׁמְךָ הַגָּדוֹל וְהַקָּדוֹשׁ בֶּאֱמֶת, לַעֲשׂוֹת נַחַת רוּחַ לְפָנֶיךָ בְּלִמּוּדֵנוּ וְנִזְכֶּה לִלְמֹד וּלְלַמֵּד לִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי תּוֹרָתְךָ בְּאַהֲבָה, וְתַעַזְרֵנוּ שֶׁיָּאִיר לָנוּ אוֹר הַתּוֹרָה הַקְּדוֹשָׁה שֶׁנִּזְכֶּה לִלְמוֹד וְלַהֲגוֹת בָּהּ, לְהוֹצִיאֵנוּ מֵאֲפֵלָה לְאוֹרָה, לְהַחֲזִירֵנוּ בִּתְשׁוּבָה שְׁלֵמָה לְפָנֶיךָ, כְּמוֹ שֶׁאָמְרוּ רַבּוֹתֵינוּ, זִכְרוֹנָם לִבְרָכָה:
'הַמָּאוֹר שֶׁבָּהּ מַחֲזִיר לַמּוּטָב':
<h3>קמב</h3>
אָנָּא יְהֹוָה, עָזְרֵנוּ שֶׁיִּהְיֶה נַעֲשֶׂה אֶצְלֵנוּ מִלִּמּוּד הַתּוֹרָה הַקְּדוֹשָׁה סַם חַיִּים, שֶׁנִּזְכֶּה עַל יְדֵי לִמּוּדֵנוּ לַחֲזֹר בִּתְשׁוּבָה שְׁלֵמָה לְפָנֶיךָ בֶּאֱמֶת וּלְחַדֵּשׁ כַּנֶּשֶׁר נְעוּרֵנוּ, לְחַדֵּשׁ יָמֵינוּ שֶׁעָבְרוּ בְּחֹשֶׁךְ גָּדוֹל, וּזְכוּת וְכֹחַ הַתּוֹרָה הַקְּדוֹשָׁה יָגֵן עָלֵינוּ, לְהַצִּילֵנוּ מֵעַתָּה מִכָּל מִינֵי חֲטָאִים וַעֲווֹנוֹת וּפְשָׁעִים וּמִכָּל מִינֵי פְּגָמִים שֶׁבָּעוֹלָם, בֵּין בְּעֵת שֶׁנַּעֲסֹק בָּהּ וּבֵין בְּעֵת שֶׁאָנוּ מֻכְרָחִים שֶׁלֹּא לַעֲסֹק בָּהּ, תָּמִיד יָגֵן עָלֵינוּ זְכוּת וְכֹחַ הַתּוֹרָה הַקְּדוֹשָׁה לְהַצִּילֵנוּ מִכָּל מִינֵי חֲטָאִים וּפְגָמִים שֶׁבָּעוֹלָם כְּמוֹ שֶׁהוֹדַעְתָּ לָנוּ עַל יְדֵי חֲכָמֶיךָ הַקְּדוֹשִׁים, שֶׁאָמְרוּ:
'אוֹרַיְתָא מְגִינָה וּמַצְלָה בֵּין בְּעִדָּנָא דְּעָסִיק בָּהּ וּבֵין בְּעִדָּנָא דְלָא עָסִיק בָּהּ' וְנִזְכֶּה שֶׁיֻּמְשַׁךְ עָלֵינוּ קְדֻשָּׁה וְטָהֳרָה עַל יְדֵי לִמּוּד הַתּוֹרָה הַקְּדוֹשָׁה, שֶׁנִּזְכֶּה מֵעַתָּה לְקַדֵּשׁ וּלְטַהֵר עַצְמֵנוּ בִּקְדֻשָּׁה גְּדוֹלָה כִּרְצוֹנְךָ הַטּוֹב:
<h3>קמג</h3>
אָנָּא יְהֹוָה, רַחֲמָן מָלֵא רַחֲמִים, חֲמֹל עָלַי וְעַל כָּל עַמְּךָ בֵּית יִשְׂרָאֵל בָּעֵת הַזֹּאת, אֲשֶׁר יָרַדְנוּ מְאֹד בְּאֵין עוֹזֵר וְסוֹמֵךְ, וּרְאֵה "כִּי אָזְלַת יָד וְאֶפֶס עָצוּר וְעָזוּב", וְאֵין לָנוּ שׁוּם חַיּוּת וּמְשִׁיבַת נֶפֶשׁ לְהַחֲיוֹת נַפְשׁוֹתֵינוּ הָאֻמְלָלוֹת מְאֹד, כִּי אִם עַל יְדֵי לִמּוּד תּוֹרָתְךָ הַקְּדוֹשָׁה וְהַטְּהוֹרָה וְהַתְּמִימָה הַמְּאִירַת עֵינַיִם וּמְשִׁיבַת נָפֶשׁ כַּאֲשֶׁר הִבְטַחְתָּ לָנוּ בְּתוֹרָתְךָ הַקְּדוֹשָׁה, אֲשֶׁר גַּם בְּאַחֲרִית הַיָּמִים הָאֵלֶּה, בְּתֹקֶף הַהַסְתָּרָה שֶׁבְּתוֹךְ הַסְתָּרָה, גַּם אָז לֹא תִשָּׁכַח הַתּוֹרָה מִפִּינוּ וּמִפִּי זַרְעֵנוּ כְּמוֹ שֶׁכָּתוּב: "וְאָנֹכִי הַסְתֵּר אַסְתִּיר פָּנַי מֵהֶם וְכוּ' וְעָנְתָה הַשִּׁירָה הַזֹּאת לְפָנָיו לְעֵד כִּי לֹא תִשָּׁכַח מִפִּי זַרְעוֹ" וְהִנֵּה עַתָּה בַּעֲווֹנוֹתֵינוּ הָרַבִּים כְּבָר נִתְקַיֵּם בָּנוּ: "וְאָנֹכִי הַסְתֵּר אַסְתִּיר" כִּי נִסְתַּרְתָּ מִמֶּנּוּ מְאֹד מְאֹד בְּהַסְתָּרָה שֶׁבְּתוֹךְ הַסְתָּרָה בַּאֲלָפִים וּרְבָבוֹת הַסְתָּרוֹת, כַּאֲשֶׁר אַתָּה יָדַעְתָּ יְהֹוָה אֱלֹהֵינוּ וּבְכֵן יְעוֹרָרוּ רַחֲמֶיךָ וַחֲסָדֶיךָ הָעֲצוּמִים עָלֵינוּ וְאַל תּוֹסִיף לְהַסְתִּיר פָּנֶיךָ עוֹד מִמֶּנּוּ, פְּנֵה אֵלֵינוּ וְחָנֵּנוּ, וְהָאֵר פָּנֶיךָ בָּנוּ, וְקַיֵּם לָנוּ הַבְטָחָתְךָ הַקְּדוֹשָׁה שֶׁהִבְטַחְתָּ לָנוּ: "וְעָנְתָה הַשִּׁירָה הַזֹּאת לְפָנָיו לְעֵד כִּי לֹא תִשָּׁכַח מִפִּי זַרְעוֹ":
<h3>קמד</h3>
וְעָזְרֵנוּ בְּרַחֲמֶיךָ, שֶׁנִּזְכֶּה לִלְמוֹד וְלַהֲגוֹת וּלְהַתְמִיד בְּתוֹרָתְךָ הַקְּדוֹשָׁה יוֹמָם וָלַיְלָה בִּקְדֻשָּׁה וּבְטָהֳרָה, אֲנַחְנוּ וְצֶאֱצָאֵינוּ וְצֶאֱצָאֵי צֶאֱצָאֵינוּ, וְלֹא תִשָּׁכַח הַתּוֹרָה מִפִּינוּ וּמִפִּי זַרְעֵנוּ לְעוֹלָם וִיקֻיַּם מִקְרָא שֶׁכָּתוּב: "וַאֲנִי זֹאת בְּרִיתִי אוֹתָם אָמַר יְהֹוָה, רוּחִי אֲשֶׁר עָלֶיךָ וּדְבָרַי אֲשֶׁר שַׂמְתִּי בְּפִיךָ, לֹא יָמוּשׁוּ מִפִּיךָ וּמִפִּי זַרְעֲךָ וּמִפִּי זֶרַע זַרְעֲךָ, אָמַר יְהֹוָה מֵעַתָּה וְעַד עוֹלָם"
<h3>קמה</h3>
וְנִזְכֶּה עַל יְדֵי לִמּוּד הַתּוֹרָה הַקְּדוֹשָׁה לָשׁוּב אֵלֶיךָ בֶּאֱמֶת, וְלַחֲזֹר בִּתְשׁוּבָה שְׁלֵמָה לְפָנֶיךָ עַל כָּל חֲטָאֵינוּ וַעֲווֹנוֹתֵינוּ וּפְשָׁעֵינוּ הַמְּרֻבִּים וְנִזְכֶּה מֵעַתָּה לְקַיֵּם אֶת כָּל דִּבְרֵי תּוֹרָתֶךָ בְּאַהֲבָה, וּתְעוֹרֵר רַחֲמֶיךָ עָלֵינוּ, וְתַשְׁפִּיעַ עָלֵינוּ קְדֻשָּׁתֶךָ, וּתְזַכֵּנוּ שֶׁנִּלְמֹד בִּקְדֻשָּׁה גְּדוֹלָה תּוֹרָתְךָ הַקְּדוֹשָׁה תּוֹרָה שֶׁבִּכְתָב וְתוֹרָה שֶׁבְּעַל פֶּה, עַד שֶׁנִּזְכֶּה בְּעֵת הַלִּמּוּד לְקַשֵּׁר רוּחֵנוּ עִם רוּחַ הַצַּדִּיק שֶׁחִדֵּשׁ זֹאת הַתּוֹרָה וְהַהֲלָכָה שֶׁאָנוּ לוֹמְדִים אוֹתָהּ עַד שֶׁנִּזְכֶּה לִבְחִינַת נְשִׁיקִין דִּקְדֻשָּׁה לְאַדְבָּקָא רוּחֵנוּ בְּרוּחַ הַצַּדִּיק, וְיִהְיֶה דּוֹמֶה כְּאִלּוּ אָנוּ מְנַשְּׁקִין עַצְמֵנוּ עִם הַצַּדִּיק וְהַתַּנָּא שֶׁחִדֵּשׁ הַתּוֹרָה הַזֹּאת וְנִזְכֶּה שֶׁיִּהְיֶה לִמּוּדֵנוּ לְנַחַת רוּחַ לְהַצַּדִּיק וְהַתַּנָּא שֶׁחִדֵּשׁ זֹאת הַתּוֹרָה וְהַהֲלָכָה שֶׁאָנוּ לוֹמְדִים אוֹתָהּ, וְנִגְרֹם תַּעֲנוּג גָּדוֹל לְהַתַּנָּא וְהַצַּדִּיק הַזֶּה שֶׁיִּהְיוּ שִׂפְתוֹתָיו דּוֹבְבוֹת בַּקֶּבֶר עַל יְדֵי לִמּוּדֵנוּ בִּקְדֻשָּׁה גְּדוֹלָה אֶת דְּבָרָיו הַקְּדוֹשִׁים, וְנִזְכֶּה לְאָקָמָא שְׁכִינְתָּא מֵעַפְרָא לְהַעֲלוֹת הַשְּׁכִינָה מֵהַגָּלוּת עַל יְדֵי לִמּוּדֵנוּ בִּקְדֻשָּׁה וּבְטָהֳרָה גְּדוֹלָה:
<h3>קמו</h3>
אָנָּא יְהֹוָה מָלֵא רַחֲמִים, חֲמֹל עַל נַפְשׁוֹתֵינוּ הָאֻמְלָלָה [הָאֻמְלָלוֹת], וְהַצֵּל אוֹתִי וְאֶת זַרְעִי וְאֶת כָּל עַמְּךָ בֵּית יִשְׂרָאֵל וְתַבְדִּילֵנוּ מִן הַתּוֹעִים מִדֶּרֶךְ הָאֱמֶת, וְתַצִּיל אוֹתָנוּ בְּרַחֲמֶיךָ הָרַבִּים שֶׁלֹּא יִהְיֶה נַעֲשֶׂה אֶצְלֵנוּ, חַס וְשָׁלוֹם, מִלִּמּוּד הַתּוֹרָה סַם מָוֶת, חַס וְשָׁלוֹם, שֶׁלֹּא יִהְיֶה נִכְנָס בְּלִבֵּנוּ, חַס וְשָׁלוֹם, שׁוּם צַד הִתְנַגְּדוּת עַל צַדִּיקֵי אֱמֶת עַל יְדֵי לִמּוּדֵנוּ וְלֹא יִהְיֶה לִמּוּדֵנוּ לְהִתְיַהֵר וּלְקַנְטֵר, חַס וְשָׁלוֹם, וּבִפְרָט בְּעֵת לִמּוּדֵנוּ בַּתּוֹרָה שֶׁבְּעַל פֶּה בַּגְּמָרָא וְתוֹסָפוֹת וּפוֹסְקִים
<h3>קמז</h3>
אָנָּא יְהֹוָה, תַּצִּיל וּתְמַלֵּט אוֹתָנוּ בְּרַחֲמֶיךָ הָרַבִּים שֶׁלֹּא יִכְנֹס בְּלִבֵּנוּ שׁוּם צַד גֵּאוּת וְגַבְהוּת בָּעוֹלָם כְּלָל וְלֹא יִכְנֹס בְּלִבֵּנוּ שׁוּם צַד עַרְמִימִיּוּת כְּלָל וְלֹא יִהְיֶה בְּלִבֵּנוּ שׁוּם הִרְהוּרִים וְקֻשְׁיוֹת עַל צַדִּיקֵי הַדּוֹר הָאֲמִתִּיִּים וּמִכָּל שֶׁכֵּן וְכָל שֶׁכֵּן שֶׁלֹּא יֵצֵא עָתָק מִפִּינוּ, חַס וְשָׁלוֹם, לְדַבֵּר עֲלֵיהֶם שׁוּם דִּבּוּר כְּנֶגֶד כְּבוֹדָם, חָלִילָה, רַק אַדְּרַבָּא, תְּזַכֵּנוּ בְּרַחֲמֶיךָ הָרַבִּים עַל יְדֵי לִמּוּדֵינוּ לְהִתְקַשֵּׁר וּלְהִתְקָרֵב לְצַדִּיקֵי אֱמֶת, לִהְיוֹת נִכְנָע אֶצְלָם וּלְהַאֲמִין בָּם, וּלְהִתְבַּטֵּל אֲלֵיהֶם, וּלְהִתְאַבֵּק בַּעֲפַר רַגְלֵיהֶם, וְלִשְׁתּוֹת בַּצָּמָא אֶת דִּבְרֵיהֶם הַקְּדוֹשִׁים שֶׁל הַצַּדִּיקֵי אֱמֶת כָּל יְמֵי חַיָּי, אֲנִי וְזַרְעִי וְזֶרַע זַרְעִי וְכָל עַמְּךָ בֵּית יִשְׂרָאֵל מֵעַתָּה וְעַד עוֹלָם:
<h3>קמח</h3>
וּתְזַכֵּנוּ לְהִתְקַשֵּׁר וּלְהִתְקָרֵב לְצַדִּיקֵי אֱמֶת הַגְּדוֹלִים בַּמַּעֲלָה מְאֹד, אֲשֶׁר יֵשׁ לָהֶם כֹּחַ לְהַעֲלוֹת וְלַהֲפֹךְ כָּל הַדִּבּוּרִים וְהַצֵּרוּפִים רָעִים שֶׁמְּדַבְּרִים עַל הַצַּדִּיקֵי אֱמֶת לְהָפְכָם אֶל הַקְּדֻשָּׁה, וְלַעֲשׂוֹת מֵהַדִּבּוּרִים רָעִים שֶׁלָּהֶם צֵרוּפֵי הֲלָכוֹת, אֲשֶׁר מִשָּׁם נִשְׁתַּלְשְׁלוּ אֵלּוּ הַדִּבּוּרִים רָעִים שֶׁל הַמִּתְנַגְּדִים אֶל הָאֱמֶת, אֲשֶׁר הָפְכוּ דִּבְרֵי אֱלֹהִים חַיִּים וְנַעֲשָׂה לָהֶם פֶּה לְדַבֵּר עַל הַצַּדִּיק עָתָק בְּגַאֲוָה וָבוּז עַל יְדֵי לִמּוּדָם תּוֹרָה שֶׁבְּעַל-פֶּה
<h3>קמט</h3>
וּתְזַכֶּה אוֹתָנוּ בְּרַחֲמֶיךָ הָרַבִּים עַל יְדֵי כֹּחַ הַצַּדִּיקֵי אֱמֶת לְהִתְקַדֵּשׁ וּלְהִטָּהֵר בֶּאֱמֶת, עַד שֶׁנִּזְכֶּה גַם אֲנַחְנוּ לָבוֹא לְדַעַת זֶה, שֶׁנֵּדַע לְבָרֵר וּלְהַעֲלוֹת וְלַהֲפֹךְ כָּל הַצֵּרוּפִים רָעִים אֶל הַקְּדֻשָּׁה לְבָרְרָם וּלְהַעֲלוֹתָם לְשָׁרְשָׁם שֶׁבִּקְדֻשָּׁה לַעֲשׂוֹת מֵהֶם צֵרוּפֵי הֲלָכוֹת קְדוֹשׁוֹת וְנִזְכֶּה לְהַעֲלוֹת הַשְּׁכִינָה מֵהַגָּלוּת וּלְחַבְּרָהּ עִם דּוֹדָהּ בְּאַהֲבָה וְאַחֲוָה וְרֵעוּת, בִּבְחִינַת חִבּוּק וְנִשּׁוּק וְזִוּוּג, וּלְהוֹצִיא בִּלְעָם מִפִּיהֶם:
<h3>קנ</h3>
וְתַכְנִיעַ וּתְשַׁבֵּר וּתְבַטֵּל אֶת כָּל הַחוֹלְקִים עַל הָאֱמֶת, וְתִתֵּן בְּלִבָּם אֱמֶת וֶאֱמוּנָה, שֶׁיִּתְגַּלֶּה לָהֶם הָאֱמֶת, וְיָשׁוּבוּ כֻּלָּם אֵלֶיךָ בֶּאֱמֶת וּבְלֵב שָׁלֵם וּתְגַלֶּה וּתְפַרְסֵם אֶת הָאֱמֶת בָּעוֹלָם וּתְקַיֵּם מִקְרָא שֶׁכָּתוּב: "אֱמֶת מֵאֶרֶץ תִּצְמָח וְצֶדֶק מִשָּׁמַיִם נִשְׁקָף" וְתָשִׂים שָׁלוֹם בֵּין כָּל עַמְּךָ יִשְׂרָאֵל לְעוֹלָם
<h3>קנא</h3>
וְזַכֵּנִי לַעֲבֹד אוֹתְךָ בְּשִׂמְחָה תָמִיד, וְעָזְרֵנִי לִהְיוֹת מִן הַנֶּעֱלָבִים וְאֵינָם עוֹלְבִים, שׁוֹמְעִים חֶרְפָּתָם וְאֵינָם מְשִׁיבִים, עוֹשִׂים מֵאַהֲבָה וּשְׂמֵחִים בְּיִסּוּרִים, וְחָנֵּנוּ מֵאִתְּךָ חָכְמָה בִּינָה וָדַעַת וְנִזְכֶּה כֻּלָּנוּ לִלְמֹד תּוֹרָתְךָ הַקְּדוֹשָׁה לִשְׁמָהּ תָּמִיד, וְנָשׁוּב אֵלֶיךָ בֶּאֱמֶת, וְתַשְׁפִּיעַ עָלֵינוּ רַב בְּרָכוֹת מִמְּקוֹר הַבְּרָכוֹת וְנִזְכֶּה לַעֲשׂוֹת רְצוֹנְךָ בֶּאֱמֶת כָּל יְמֵי חַיֵּינוּ, אֲנַחְנוּ וְזַרְעֵנוּ וְכָל עַמְּךָ בֵּית יִשְׂרָאֵל מֵעַתָּה וְעַד עוֹלָם אָמֵן סֶלָה:
<h2>תפילה יג</h2>
<h3>קנב</h3>
יוֹשֵׁב הַמְּרוֹמִים וּמַשְׁגִּיחַ הַתַּחְתּוֹנִים, עֵינֵי עַמְּךָ בְּךָ תְּלוּיוֹת כְּעֵינֵי עֲבָדִים אֶל יַד אֲדוֹנִים, מִשְׁתַּטְּחִים לְפָנֶיךָ וּפוֹרְשִׂים כַּפָּם מוּל שׁוֹכֵן מְעוֹנִים, שֶׁתַּשְׁפִּיעַ עֲלֵיהֶם מִמְּעוֹן קְדֻשָּׁתֶךָ שֶׁיִּזְכּוּ כֻלָּם לַעֲשׂוֹת בְּאֵימָה וּבְיִרְאָה רְצוֹן קוֹנָם, וְתַשְׁגִּיחַ עֲלֵיהֶם בְּהַשְׁגָּחָתְךָ הַשְּׁלֵמָה לַהֲשִׁיבָם לְאֶרֶץ הַקְּדוֹשָׁה אֶל אֲרֻבּוֹתֵיהֶם כַּיּוֹנִים
<h3>קנג</h3>
רִבּוֹנוֹ שֶׁל עוֹלָם, מַאֲזִין חִנּוּנִים וּמַקְשִׁיב רְנָנִים, הַנּוֹטֶה אֹזֶן לְשַׁוְעַת אֶבְיוֹנִים, מָרָא דְּעָלְמָא כֹּלָּא, אַתָּה יָדַעְתָּ אֶת לְבָבֵינוּ כִּי אֵין בָּנוּ כֹּחַ לְסַדֵּר תְּפִלָּתֵנוּ לְפָנֶיךָ כָּרָאוּי בֶּאֱמֶת, כִּי אָפְפוּ עָלַי רָעוֹת עַד אֵין מִסְפָּר הִשִּׂיגוּנִי עֲווֹנוֹתַי וְלֹא יָכֹלְתִּי לִרְאוֹת, עָצְמוּ מִשַּׂעֲרוֹת רֹאשִׁי וְלִבִּי עֲזָבָנִי וְעַתָּה יְהֹוָה אֱלֹהַי מָלֵא רַחֲמִים, מָה אֶעֱשֶׂה וּמָה אֶפְעָל וּמֵהֵיכָן אֲבַקֵּשׁ מָנוֹחַ אֲשֶׁר יִיטַב לִי, כִּי אָנֹכִי יָדַעְתִּי גַּם יָדַעְתִּי גֹּדֶל הִתְרַחֲקוּתִי מִמְּךָ בְּתַכְלִית הָרִחוּק, כִּי הֲרֵעוֹתִי אֶת מַעֲשַׂי מִנְּעוּרַי עַד הַיּוֹם הַזֶּה, מִדֵּי יוֹם יוֹם הַשְׁכֵּם וַחֲטוֹא וַאֲנִי מָלֵא חֲטָאִים וּפְגָמִים מִכַּף רֶגֶל וְעַד רֹאשׁ אֵין בִּי מְתֹם וְלֹא דַּי שֶׁלֹּא זָכִיתִי עֲדַיִן לָצֵאת מִן הַחֹל אֶל הַקֹּדֶשׁ אֲפִלּוּ כְּחוּט הַשַּׂעְרָה, אַף גַּם לֹא חַסְתִּי עַל נַפְשִׁי וְהוֹסַפְתִּי חֵטְא עַל פֶּשַׁע, חֲטָאִים עַל חֲטָאִים, פְּגָמִים עַל פְּגָמִים, עַד אֲשֶׁר אִי אֶפְשָׁר לְבָאֵר וּלְפָרֵט כְּלָל חֵלֶק אֶחָד מֵאַלְפֵי אֲלָפִים וְרִבֵּי רְבָבוֹת חֲטָאִים וַעֲווֹנוֹת וּפְגָמִים גְּדוֹלִים וְנוֹרָאִים מְאֹד שֶׁגָּרַמְתִּי עַל יְדֵי מַעֲשַׂי הָרָעִים, מָה אֹמַר מָה אֲדַבֵּר מָה אֹמַר מָה אֲדַבֵּר:
<h3>קנד</h3>
יְהֹוָה אֱלֹהִים, אַתָּה יָדַעְתָּ כִּי אִי אֶפְשָׁר לְהַכְנִיס כְּלָל בְּתוֹךְ צֵרוּפֵי אוֹתִיּוֹת וְדִבּוּרִים אֶת רִבּוּי הַפְּגָמִים וְהַקִּלְקוּלִים שֶׁלָּנוּ, כִּי פָּגַמְנוּ וְקִלְקַלְנוּ מְאֹד מְאֹד, וַאֲפִלּוּ מְעַט דִּמְעַט מַעֲשִׂים הַטּוֹבִים שֶׁהֵם בְּעֶרְכֵּנוּ מְכֻנִּים בְּשֵׁם מַעֲשִׂים טוֹבִים, הֵם גַּם כֵּן פְּגוּמִים מְאֹד וְאֵיךְ יוּכַל פָּגוּם כָּזֶה, מְלֻכְלָךְ כָּזֶה, מְעֻרְבָּב כָּזֶה, לְבַקֵּשׁ עֵזֶר וּתְרוּפָה וְהַצָּלָה וּמָנוֹס לְמַלֵּט נַפְשׁוֹ מִנִּי שַׁחַת לְהִתְדַּבֵּק בְּאוֹר הַחַיִּים
<h3>קנה</h3>
וְאִם אֹמַר, חַס וְשָׁלוֹם, אָבְדָה תִּקְוָתִי וְתוֹחַלְתִּי מֵיְהֹוָה, זוֹ קָשָׁה מִן הָרִאשׁוֹנוֹת, כִּי כְּבָר הִזְהַרְתָּנוּ עַל יְדֵי נְבִיאֶיךָ וְצַדִּיקֶיךָ הַקְּדוֹשִׁים הָאֲמִתִּיִּים, כִּי אָסוּר לָאָדָם לְיַאֵשׁ עַצְמוֹ מֵהַשֵּׁם יִתְבָּרַךְ לְעוֹלָם אַךְ בְּרַחֲמֶיךָ הָרַבִּים חָשַׁבְתָּ מֵרָחוֹק לְהֵיטִיב אַחֲרִיתֵנוּ, וְהִקְדַּמְתָּ רְפוּאָה לְמַכָּתֵנוּ, וְשָׁלַחְתָּ לָנוּ בְּרַחֲמֶיךָ הָרַבִּים צַדִּיקֶיךָ הָאֲמִתִּיִּים הַקְּדוֹשִׁים אֲשֶׁר בָּאָרֶץ הֵמָּה, אֲשֶׁר הֵם הָיוּ לְמִשְׁעָן וּלְמָנוֹס לָנוּ כִּי עַל יְדֵי מַעֲשֵׂיהֶם הַטּוֹבִים הָעֲצוּמִים וְהַנּוֹרָאִים זָכוּ אֲשֶׁר נָתַתָּ לָהֶם כֹּחַ לְהַעֲלוֹת וּלְהָרִים אֶת כָּל בֵּית יִשְׂרָאֵל, אֲשֶׁר זָכוּ לְהִתְקָרֵב אֲלֵיהֶם בֶּאֱמֶת, לְהַחֲזִירָם בִּתְשׁוּבָה שְׁלֵמָה לְפָנֶיךָ וּבְכֹחָם הַגְּדוֹלִים הָיוּ יְכוֹלִים לְהָרִים וּלְהַגְבִּיהַּ גַּם אֶת נַפְשִׁי הָאֻמְלָלָה מְאֹד, לָקַחַת וּלְקַבֵּץ גַּם פִּזּוּר נַפְשִׁי הַמְפֻזֶּרֶת בְּפִזּוּר גָּדוֹל מְאֹד הָעֲיֵפָה וְהָרְעֵבָה וְהַצְּמֵאָה, הַמָּרָה בִּמְרִירוּת גָּדוֹל מְאֹד, לְכַנֵּס וּלְקַבֵּץ וּלְהַעֲלוֹת גַּם אֶת נַפְשִׁי בְּתוֹךְ כְּלָלִיּוּת נַפְשׁוֹת בְּנֵי יִשְׂרָאֵל הַקְּדוֹשִׁים בִּבְחִינַת עִבּוּר, לְחַדֵּשׁ אֶת נַפְשִׁי לְטוֹבָה עִמָּהֶם יַחַד "וַתְּהִי לַדַּל תִּקְוָה וְעֹלָתָה קָפְצָה פִּיהָ" אַשְׁרֵי עַיִן רָאֲתָה צַדִּיקִים אֲמִתִּיִּים אֲשֶׁר הָיָה לָהֶם כָּל הַכֹּחַ הַזֶּה וְיוֹתֵר מִזֶּה אַשְׁרֵי הַנְּפָשׁוֹת אֲשֶׁר הָיוּ עוֹלִים וְנִכְלָלִים וְנִתְחַדְּשִׁים לְטוֹבָה עַל יְדֵי צַדִּיקֵי אֱמֶת:
<h3>קנו</h3>
וְעַתָּה הִנֵּה בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, שֶׁתַּחְמֹל וְתָחוֹס עַל נַפְשִׁי הָאֻמְלָלָה מְאֹד, וְתוֹרֵנִי וְתוֹדִיעֵנִי עֵצָה וְתַחְבּוּלָה מַה לַּעֲשׂוֹת עַכְשָׁו בָּעֵת הַזֹּאת אֲשֶׁר נִשְׁאַרְנוּ כַּתֹּרֶן בְּרֹאשׁ הָהָר כִּי הַצַּדִּיקֵי אֱמֶת נִסְתַּלְּקוּ בַּעֲווֹנוֹתֵינוּ הָרַבִּים, "הַצַּדִּיק אָבָד וְאֵין אִישׁ שָׂם עַל לֵב, וְאַנְשֵׁי חֶסֶד נֶאֱסָפִים בְּאֵין מֵבִין, כִּי מִפְּנֵי הָרָעָה נֶאֱסַף הַצַּדִּיק"
<h3>קנז</h3>
וְעַתָּה אַתָּה אָבִי שֶׁבַּשָּׁמַיִם, אָב הָרַחֲמָן, אָב הַחֶסֶד, הַחוֹמֵל בֶּאֱמֶת, רְאֵה נָא בְעָנְיֵנוּ בָּעֵת הַזֹּאת כִּי בְּצָרָה גְדוֹלָה אֲנָחְנוּ, וְנִתְקַיֵּם בָּנוּ עַכְשָׁו: "וְהָיְתָה עֵת צָרָה לְיַעֲקֹב אֲשֶׁר כָּמוֹהוּ לֹא נִהְיָתָה", כִּי הִכִּיתָ אוֹתָנוּ מַכָּה אֲשֶׁר לֹא כְּתוּבָה בַּתּוֹרָה זוֹ מִיתַת הַצַּדִּיקִים אֲשֶׁר הָיוּ נוֹשְׂאִים אוֹתָנוּ כַּאֲשֶׁר יִשָּׂא הָאוֹמֵן אֶת הַיּוֹנֵק, וְהָיוּ חָסִים עַל נַפְשׁוֹתֵינוּ, וְהָיוּ מִסְתַּכְּלִים תָּמִיד בְּכָל עֵת עַל תִּקּוּן נַפְשׁוֹתֵינוּ, לְחַדֵּשׁ נַפְשׁוֹתֵינוּ לְטוֹבָה לְחַדֵּשׁ כְּנֶּשֶׁר יָמֵינוּ שֶׁעָבְרוּ בַּחֹשֶׁךְ וְעַתָּה לְהֵיכָן נִפְנֶה, לְהֵיכָן נָנוּס, מֵאַיִן נְבַקֵּשׁ עֵזֶר לָנוּ
<h3>קנח</h3>
רִבּוֹנוֹ שֶׁל עוֹלָם, הַבִּיטָה בְּעָנְיֵנוּ כִּי רַבּוּ מַכְאוֹבֵינוּ וְצָרוֹת לְבָבֵינוּ, מָרָא דְּעָלְמָא כֹּלָּא, רְעֵה אֶת צֹאן הַהֲרֵגָה וְהִנֵּה אָנֹכִי בְּעָנְיִי הוֹלֵךְ נָע וָנָד כְּגּוּף בְּלֹא נְשָׁמָה, כְּגֹלֶם בְּלֹא דַּעַת, כַּסְּפִינָה תּוֹעָה בְּלֵב יָם בְּלִי מַנְהִיג וְהָרוּחַ סְעָרָה הוֹלֵךְ וְסוֹעֵר מְאֹד מְאֹד בְּכָל עֵת וּבְכָל רֶגַע לְהִתְקָרֵב אֵלֶיךָ אֵינִי יָכוֹל מֵחֲמַת עֲווֹנוֹתַי הַמְרֻבִּים, וְדַרְכֵי הַתְּשׁוּבָה נֶעֶלְמוּ מִמֶּנִּי, וְאֵינִי יוֹדֵעַ עֵצָה וְתַחְבּוּלָה אֵיךְ לְבַקֵּשׁ דַּעַת וָשֵׂכֶל וְכֹחַ וּגְבוּרָה, לְהִתְגַּבֵּר עַל יִצְרִי הָרָע, לְהַכְנִיעוֹ וּלְשַׁבְּרוֹ לְכוֹפוֹ לְהִשְׁתַּעְבֶּד לָךְ, לְהַטּוֹת לְבָבִי אֵלֶיךָ בֶּאֱמֶת, כִּי תָּעִיתִי מְאֹד מְאֹד מִקְּדֻשָּׁתְךָ הָאֲמִתִּיּוּת "תָּעִיתִי כְּשֶׂה אֹבֵד בַּקֵּשׁ עַבְדֶּךָ כִּי מִצְוֹתֶיךָ לֹא שָׁכָחְתִּי"
<h3>קנט</h3>
יְהֹוָה אֱלֹהָי, אַתָּה יָדַעְתָּ כִּי כָּל מַה שֶּׁאֲנִי מוֹסִיף וּמַרְבֶּה לְדַבֵּר וּלְהִתְוַדּוֹת לְפָנֶיךָ, עֲדַיִן לֹא הִתְחַלְתִּי כְּלָל לְפָרֵשׁ שִׂיחָתִי לְסַפֵּר הִתְרַחֲקוּתִי מִמְּךָ, כִּי הִתְרַחֲקוּתִי מִמְּךָ וּפְגָמַי הַמְּרֻבִּים אִי אֶפְשָׁר לְהַכְנִיס כְּלָל בְּתוֹךְ דִּבּוּרִים וְצֵרוּפֵי אוֹתִיּוֹת וְגַם אֲנִי בְּעַצְמִי אֵינִי יוֹדֵעַ כְּלָל הֵיכָן אֲנִי בָּעוֹלָם, רַק אֲנִי רוֹאֶה הִתְרַחֲקוּתִי מִמְּךָ וּפְגָמַי הַמְרֻבִּים, כְּמוֹ מִי שֶׁמַּבִּיט מֵרָחוֹק מְאֹד, כִּי מִנְּעוּרַי עַד הַיּוֹם הַזֶּה לֹא עָבַר עָלַי עֲדַיִן יוֹם אֶחָד שֶׁיִּהְיֶה שָׁלֵם בְּלִי פְּגָמִים:
<h3>קס</h3>
וְגַם בְּעֵת אֲשֶׁר גּוֹבְרִים רַחֲמֶיךָ וַחֲסָדֶיךָ הָרַבִּים עָלַי, וְאַתָּה עוֹזֵר לִי מְעַט לְהִתְעוֹרֵר אֵלֶיךָ, וּלְהַתְחִיל לִכְנוֹס בַּעֲבוֹדָתֶךָ, אֵינִי זוֹכֶה לְהִתְגַּבֵּר וּלְהִתְחַזֵּק בַּעֲבוֹדָתְךָ, שֶׁיֻּמְשַׁךְ דֶּרֶךְ הַקֹּדֶשׁ אֶצְלִי זְמַן רַב לְעוֹלָם וָעֶד כִּי בְּכָל פַּעַם וּפַעַם שֶׁעָזַרְתָּ לִי בְּרַחֲמֶיךָ לֹא חַסְתִּי עַל נַפְשִׁי וְלֹא הִשְׁתַּדַּלְתִּי לַעֲמֹד בְּטוֹבָתִי אֲפִלּוּ יוֹם אֶחָד בִּשְׁלֵמוּת, "עַד שֶׁהַמֶּלֶךְ בִּמְסִבּוֹ נִרְדִּי נָתַן רֵיחוֹ" וְאַף-עַל-פִּי-כֵן רַחֲמֶיךָ גּוֹבְרִים עָלֵינוּ תָּמִיד וְאַתָּה עוֹזֵר לָנוּ בְּכָל עֵת אַתָּה גְּמַלְתָּנוּ הַטּוֹבוֹת וַאֲנַחְנוּ גְּמַלְנוּךָ הָרָעוֹת וּבְעֹצֶם דָּחְקֵנוּ וַעֲמָלֵנוּ וַחֲלִישׁוּתֵנוּ בָּעֵת הַזֹּאת אָנוּ צְרִיכִים שֶׁתִּתֶּן לָנוּ מַנְהִיג אֲמִתִּי, שֶׁיַּשְׁגִּיחַ עָלֵינוּ בְּכָל יוֹם וּבְכָל עֵת וּבְכָל שָׁעָה, "יָחֹס עַל דַּל וְאֶבְיוֹן וְנַפְשׁוֹת אֶבְיוֹנִים יוֹשִׁיעַ", אֲשֶׁר יֹאחֵז בְּיָדֵינוּ, וְיַעֲלֶה אוֹתָנוּ וְיוֹצִיאֵנוּ מֵאֲפֵלָה לְאוֹרָה, וְיוֹרֶה לָנוּ אֶת הַדֶּרֶךְ אֲשֶׁר נֵלֵךְ בָּהּ וְאֶת הַמַּעֲשֶׂה אֲשֶׁר נַעֲשֶׂה וְעַתָּה עַתָּה רִבּוֹנוֹ שֶׁל עוֹלָם, רִבּוֹנוֹ שֶׁל עוֹלָם, מָרָא דְעָלְמָא כֹּלָּא, מָלֵא רַחֲמִים, אֱלֹהֵי יִשְׂרָאֵל, אוֹהֵב יִשְׂרָאֵל בֶּאֱמֶת "הַגִּידָה לִי שֶׁאָהֲבָה נַפְשִׁי אֵיכָה תִרְעֶה, אֵיכָה תַּרְבִּיץ בַּצָּהֳרָיִם", כִּי נִתְקַיֵּם עַתָּה בָּנוּ בַּעֲווֹנוֹתֵינוּ הָרַבִּים מִקְרָא שֶׁכָּתוּב: "כִּי מִי יַחְמוֹל עָלַיִךְ יְרוּשָׁלַיִם וּמִי יָנוּד לָךְ וּמִי יָסוּר לִשְׁאוֹל לְשָׁלוֹם לָךְ":
<h3>קסא</h3>
רִבּוֹנוֹ שֶׁל עוֹלָם, כְּבָר הִבְטַחְתָּנוּ כִּי אֵין דּוֹר יָתוֹם, וּבְוַדַּאי גַּם עַכְשָׁו בַּדּוֹר הַזֶּה נִמְצָאִים צַדִּיקִים אֲמִתִּיִּים בָּעוֹלָם, אֲשֶׁר יֵשׁ לָהֶם זֶה הַכֹּחַ לְקַבֵּץ אֶת נַפְשׁוֹתֵינוּ לְחַדֵּשׁ אוֹתָנוּ לְטוֹבָה וּלְהוֹרִיד וּלְהַמְשִׁיךְ לָנוּ חִדּוּשֵׁי תּוֹרָה, לְהַחֲזִירֵנוּ בִּתְשׁוּבָה שְׁלֵמָה לְפָנֶיךָ וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתִּמָּלֵא עָלֵינוּ רַחֲמִים וְאַל תַּסְתֵּר פָּנֶיךָ מִמֶּנּוּ, וּתְזַכֶּה אוֹתָנוּ בַּחֲסָדֶיךָ הַגְּדוֹלִים לְגַלּוֹת לָנוּ וּלְהַרְאוֹת לָנוּ אֶת הַצַּדִּיקֵי אֱמֶת שֶׁבַּדּוֹר הַזֶּה, וּתְזַכֶּה אוֹתָנוּ לְהִתְקָרֵב אֲלֵיהֶם, כִּי אֵין לָנוּ עַל מִי לְהִשָּׁעֵן כִּי אִם עָלֶיךָ אָבִינוּ שֶׁבַּשָּׁמַיִם, וְעַל צַדִּיקֶיךָ הָאֲמִתִּיִּים אֲשֶׁר עַל יָדָם אַתָּה עוֹזֵר וְסוֹמֵךְ לְעַמְּךָ יִשְׂרָאֵל בְּרַחֲמִים:
<h3>קסב</h3>
אָנָּא יְהֹוָה, זַכֵּנוּ בַּחֲסָדֶיךָ הַגְּדוֹלִים שֶׁנִּזְכֶּה לְהִתְגַּבֵּר עַל תַּאֲווֹתֵינוּ וּמַחְשְׁבוֹתֵינוּ הָרָעוֹת, וְתַעַזְרֵנוּ שֶׁנִּזְכֶּה לְבַטֵּל וּלְשַׁבֵּר אֶת תַּאֲוַת מָמוֹן מֵאִתָּנוּ וְאֶהְיֶה שָׂמֵחַ בְּחֶלְקִי אֲשֶׁר נָתַתָּ לִי יְהֹוָה, וְלֹא אֶהְיֶה אָץ לְהַעֲשִׁיר וְלֹא אֶרְדֹּף אַחַר מוֹתָרוֹת לְהַרְבּוֹת הוֹן מֵהָבֶל וַאֲפִלּוּ הַהֶכְרֵחִיּוּת מַה שֶּׁאֲנִי מֻכְרָח לַעֲסוֹק בְּאֵיזֶה עֵסֶק אוֹ מַשָּׂא וּמַתָּן בִּשְׁבִיל פַּרְנָסָה תְּזַכֵּנִי בְּרַחֲמֶיךָ הָרַבִּים שֶׁיִּהְיֶה הָעֵסֶק בִּקְדֻשָּׁה וּבְטָהֳרָה לְשִׁמְךָ הַגָּדוֹל וּתְזַכֵּנִי לַעֲשׂוֹת מַשָּׂא וּמַתָּן בֶּאֱמוּנָה וְתִהְיֶה תּוֹרָתִי קֶבַע וּמְלַאכְתִּי עֲרַאי וְלֹא אַטְרִיד אֶת דַּעְתִּי וּמַחֲשַׁבְתִּי כְּלָל בְּהַמַּשָּׂא וּמַתָּן וַאֲפִלּוּ בְּעֵת עֲשִׂיַּת הַמַּשָּׂא וּמַתָּן אֶזְכֶּה בְּרַחֲמֶיךָ, שֶׁתִּהְיֶה מַחֲשַׁבְתִּי קְשׁוּרָה וּדְבוּקָה בְּךָ וּבְתוֹרָתְךָ הַקְּדוֹשָׁה הַמְלֻבֶּשֶׁת וְנֶעֱלֶמֶת בְּכָל עִסְקֵי מַשָּׂא וּמַתָּן וּמְלָאכוֹת וַעֲסָקִים שֶׁבָּעוֹלָם
<h3>קסג</h3>
וְזַכֵּנִי שֶׁיִּהְיֶה לִי מִדַּת הַבִּטָּחוֹן בֶּאֱמֶת בִּשְׁלֵמוּת, וְאֶהְיֶה בּוֹטֵחַ בַּיהֹוָה תָּמִיד, וְאֶזְכֶּה לְהַשְׁלִיךְ אֶת כָּל יְהָבִי עָלֶיךָ וְאַתָּה תְּכַלְכְּלֵנִי שֶׁתִּתֶּן לִי עֵצָה טוֹבָה בְּכָל פַּעַם בְּכָל עִנְיָנֵי הַמַּשָּׂא וּמַתָּן, שֶׁאֶזְכֶּה לֵידַע אֵיךְ לְהִתְנַהֵג בְּהַמַּשָּׂא וּמַתָּן, לָדַעַת מָה וּמָתַי לִקְנוֹת וְלִמְכּוֹר, בְּאֹפֶן שֶׁתַּצְלִיחַ אֶת מַעֲשֵׂי יָדַי וְתַזְמִין לִי פַּרְנָסָתִי בְּרֶוַח בְּסִבָּה קַלָּה בְּלִי שׁוּם טִרְדָּא וּבִלְבּוּל כְּלָל, לְמַעַן אוּכַל לַעֲשׂוֹת רְצוֹנְךָ וְלַעֲסֹק בְּתוֹרָתְךָ וּבַעֲבוֹדָתְךָ תָּמִיד:
<h3>קסד</h3>
אָנָּא יְהֹוָה, חוּס וַחֲמֹל עַל נַפְשִׁי הָאֻמְלָלָה וְעַל נַפְשׁוֹת כָּל בֵּית יִשְׂרָאֵל עַמֶּךָ, וְתַבְדִּילֵנוּ מִן הַתּוֹעִים הָאוֹבְדִים אֶת עוֹלָמָם עַל יְדֵי תַּאֲווֹת מָמוֹן, הַטְּרוּדִים כָּל יְמֵיהֶם בְּעִסְקֵי פַּרְנָסָתָם וְאוֹכְלֵי לֶחֶם בְּעִצָּבוֹן בְּזֵעַת אַפָּם יֹאכְלוּ לֶחֶם עַד שׁוּבָם אֶל הָאֲדָמָה, וּמְאוּמָה לֹא יִשְׂאוּ בַּעֲמָלָם מָלֵא רַחֲמִים רַחֵם עָלֵינוּ וְהַצִּילֵנוּ מֵהֶם
<h3>קסה</h3>
רַחֵם רַחֵם, הַצֵּל הַצֵּל, אוֹתִי וְאֶת כָּל חֶבְרָתֵנוּ וְאֶת כָּל עַמְּךָ בֵּית יִשְׂרָאֵל מִתַּאֲוַת מָמוֹן, אֲשֶׁר זֹאת הַתַּאֲוָה הָרָעָה נִתְגַבְּרָה וְנִתְפַּשְּׁטָה מְאֹד מְאֹד עַכְשָׁו בַּדּוֹרוֹת הַלָּלוּ, עַד שֶׁאִי אֶפְשָׁר לָנוּ כְּלָל לְהִסְתַּכֵּל עַל עַצְמֵנוּ לְיַשֵּׁב דַּעְתֵּנוּ, לַחֲשֹׁב הֵיטֵב מַה יְהֵא בְּסוֹפֵנוּ, בְּהָאֵיךְ אַנְפִּין נֵיעוֹל קֳדָם מַלְכָּא, מֵחֲמַת טִרְדַּת דַּעְתֵּנוּ וּמַחְשְׁבוֹתֵינוּ בְּכָל עֵת עַל עִסְקֵי פַּרְנָסוֹתֵינוּ, וַאֲפִלּוּ הַהֶכְרֵחִיּוֹת, מְבַלְבְּלִין אוֹתָנוּ מְאֹד מְאֹד
<h3>קסו</h3>
יְהֹוָה אֱלֹהִים, חוּסָה עָלֵינוּ בְּרַחֲמֶיךָ וְהַצֵּל אוֹתָנוּ מִתַּאֲוָה הָרָעָה הַזֹּאת שֶׁל מָמוֹן וְזַכֵּנוּ בְּרַחֲמֶיךָ הָרַבִּים רַב חֶסֶד וּמַרְבֶּה לְהֵיטִיב וְתִהְיֶה בְּעֶזְרֵנוּ, שֶׁנִּזְכֶּה לִתֵּן צְדָקָה הַרְבֵּה לַעֲנִיִּים מְהֻגָּנִים וְכָל עִקַּר כַּוָּנוֹת עִסְקֵנוּ בְּהַמַּשָּׂא וּמַתָּן יִהְיֶה רַק בִּשְׁבִיל הַצְּדָקָה וְנִזְכֶּה לִתֵּן צְדָקָה יוֹתֵר מִכְּפִי כֹּחֵנוּ, וְתַזְמִין לָנוּ בְּרַחֲמֶיךָ עֲנִיִּים מְהֻגָּנִים לִזְכּוֹת בָּהֶם וְתַעַזְרֵנוּ לְקַיֵּם מִצְוַת צְדָקָה כָּרָאוּי בֶּאֱמֶת בְּתַכְלִית הַשְּׁלֵמוּת, בְּשִׂמְחָה וּבְטוּב לֵבָב וּבְסֵבֶר פָּנִים יָפוֹת וּתְזַכֵּנוּ לִתֵּן צְדָקָה בְּאֹפֶן שֶׁלֹּא יִתְבַּיֵּשׁ הֶעָנִי בְּקַבָּלָתוֹ, וְאֶזְכֶּה לְדַבֵּר עַל לֵב עֲנִיִּים וּמְרוּדִים לְפַיְּסָם וּלְהַרְחִיב דַּעְתָּם וּלְשַׂמֵּחַ אֶת לִבָּם
<h3>קסז</h3>
"הָשִׁיבָה לִּי שְׂשׂוֹן יִשְׁעֶךָ וְרוּחַ נְדִיבָה תִסְמְכֵנִי" שֶׁאֶזְכֶּה שֶׁיִּתְנַדֵּב לִבִּי תָּמִיד לַעֲזֹר לַעֲנִיִּים הֲגוּנִים בְּכָל כֹּחִי, הֵן לְפַזֵּר מִשֶּׁלִּי לַעֲנִיִּים הֲגוּנִים לְהַעֲנִיק לָהֶם וְלִתֵּן לָהֶם בִּשְׁתֵּי יָדַיִם מִבִּרְכַּת יְהֹוָה אֲשֶׁר אַתָּה נוֹתֵן לִי בְּכָל עֵת, הֵן לְהִשְׁתַּדֵּל עֲבוּרָם בְּכָל כֹּחִי לֵילֵךְ וּלְסַבֵּב עֲבוּרָם וּלְקַבֵּץ עַל יָד נִדְבַת לֵב אַחֵינוּ בְּנֵי יִשְׂרָאֵל לְתָמְכָם וּלְסַעֲדָם לְמַלֹּאת יְדֵי עֲנִיִּים הֲגוּנִים דֵּי מַחְסוֹרָם אֲשֶׁר יֶחְסַר לָהֶם, הֵן מְזוֹנוֹת הֵן מַלְבּוּשִׁים וְכָל מַה שֶּׁהֵם צְרִיכִים
<h3>קסח</h3>
וְתַשְׁפִּיעַ עָלַי בְּחַסְדְּךָ וְתִתְּנֵנִי לְחֵן וּלְחֶסֶד בְּעֵינֵי עַמְּךָ בֵּית יִשְׂרָאֵל, שֶׁאֶזְכֶּה שֶׁיִּהְיוּ נִשְׁמָעִים דְּבָרַי אֶצְלָם, וְיִכָּנְסוּ דְּבָרַי בְּאָזְנֵיהֶם שֶׁיִּתְנַדְּבוּ לְבָבָם לִתֵּן צְדָקָה הַרְבֵּה וְאֶזְכֶּה לְקַבֵּל מֵהֶם מִכָּל אֶחָד וְאֶחָד מָנָה יָפָה אַפָּיִם וְתַעַזְרֵנִי שֶׁיִּהְיֶה לִי כֹּחַ לַהֲפֹךְ בִּדְבָרַי לֵב אַכְזָר לְלֵב נְדִיבָה, וְאֶזְכֶּה לְהַרְבּוֹת בִּצְדָקָה בֶּאֱמֶת תָּמִיד כָּל יְמֵי חַיָּי:
<h3>קסט</h3>
וּבִזְכוּת וְכֹחַ הַצְּדָקָה שֶׁל כָּל עַמְּךָ בֵּית יִשְׂרָאֵל תְּזַכֶּה אוֹתָנוּ לְשַׁבֵּר תַּאֲוַת מָמוֹן מֵאִתָּנוּ וְהָרוּחַ נְדִיבָה שֶׁל הַצְּדָקָה הַקְּדוֹשָׁה יֻמְשַׁךְ עָלֵינוּ וִישַׁכֵּךְ חֲמִימוּת תַּאֲוַת מָמוֹן תַּאֲוַת הַנְּגִידוּת וְהָעֲשִׁירוּת מַה שֶּׁהַלֵּב בּוֹעֵר וּמִתְאַוֶּה לְמָמוֹן הַרְבֵּה, לְהִתְעַשֵּׁר בְּעוֹלָם שֶׁאֵינוֹ שֶׁלּוֹ וְנִזְכֶּה לְהַשְׁלִיךְ אֱלִילֵי כֶּסֶף וְזָהָב, שֶׁלֹּא יִהְיֶה בְּלִבֵּנוּ שׁוּם תַּאֲוָה וַחֲמִימוּת וְהִתְלַהֲבוּת לְמָמוֹן כְּלָל, רַק נִהְיֶה שְׂמֵחִים בְּחֶלְקֵנוּ תָּמִיד וְנִהְיֶה מִסְתַּפְּקִים בַּמֶּה שֶׁאַתָּה חוֹנֵן אוֹתָנוּ בְּרַחֲמֶיךָ בְּכָל עֵת, אֶת כָּל אֶחָד וְאֶחָד כְּפִי רְצוֹנְךָ הַטּוֹב, וְלֹא נִתֵּן עֵינֵינוּ כְּלָל בְּמַה שֶּׁאֵינוֹ שֶׁלָּנוּ וְלֹא נַחְמֹד וְלֹא נִתְאַוֶּה כְּלָל לְכָל אֲשֶׁר לְרֵעֵינוּ, רַק נִזְכֶּה לִהְיוֹת שְׂמֵחִים בְּחֶלְקֵנוּ תָּמִיד בֶּאֱמֶת:
<h3>קע</h3>
וּתְזַכֵּנוּ בְּרַחֲמֶיךָ הָרַבִּים לְהִכָּלֵל וּלְהִתְדַּבֵּק לְצַדִּיקֵי הַדּוֹר הָאֲמִתִּיִּים אֲשֶׁר זָכוּ לְבַטֵּל וּלְשַׁבֵּר תַּאֲוַת מָמוֹן בְּתַכְלִית, וְעַל-יְדֵי-זֶה יִהְיֶה נִמְשָׁךְ עָלֵינוּ חֶסֶד וְעַל-יְדֵי חַסְדְּךָ הַגָּדוֹל תִּפְתַּח לָנוּ אוֹר הַדַּעַת, וּתְזַכֶּה אוֹתָנוּ לְהִתְקָרֵב לְצַדִּיק אֱמֶת כָּזֶה שֶׁיֵּשׁ לוֹ כֹּחַ הַזֶּה וְדַעַת הַזֶּה, שֶׁיּוּכַל לְקַבֵּץ וְלִקַּח אֶת נַפְשׁוֹתֵינוּ, כְּמוֹ שֶׁנֶּאֱמַר: "וְלוֹקֵחַ נְפָשׁוֹת חָכָם", וְיִהְיוּ כָּל נַפְשׁוֹתֵינוּ כְּלוּלוֹת יַחַד וְהֶחָכָם הָאֱמֶת יִקַּח הַנְּפָשׁוֹת שֶׁלָּנוּ וְיַעֲלֶה עִמָּהֶם וִיחַדֵּשׁ אוֹתָם כֻּלָּם יַחַד לְטוֹבָה, וְיוֹרִיד לָנוּ חִדּוּשֵׁי תּוֹרָה מִפִּי עַתִּיק יוֹמִין כְּמוֹ שֶׁנֶּאֱמַר: "עִיר גִּבּוֹרִים עָלָה חָכָם, וַיּוֹרֶד עוֹז מִבְטֶחָה" וּתְגַלֶּה לָנוּ בְּרַחֲמֶיךָ הָרַבִּים סִתְרֵי תּוֹרָה אוֹרַיְתָא דְּעַתִּיקָא סְתִימָאָה:
<h3>קעא</h3>
אָנָּא יְהֹוָה עֲשֵׂה לְמַעַן שְׁמֶךָ, וּמַלֵּא בַקָּשָׁתֵנוּ בְּרַחֲמִים, שֶׁנִּזְכֶּה בְּרַחֲמֶיךָ הָרַבִּים וַחֲסָדֶיךָ הָעֲצוּמִים לְהִתְקָרֵב לְצַדִּיק הָאֱמֶת שֶׁבַּדּוֹר הַזֶּה, שֶׁיֵּשׁ לוֹ כֹּחַ הַזֶּה וְדַעַת הַזֶּה, שֶׁיּוּכַל לְקַבֵּץ נַפְשׁוֹתֵינוּ וּלְהַעֲלוֹת אוֹתָם וְלִגְרֹם עַל יָדָם יִחוּד קֻדְשָׁא בְּרִיךְ הוּא וּשְׁכִינְתֵּיהּ וּלְחַדְּשָׁם לְטוֹבָה בִּבְחִינַת עִבּוּר, וּלְהַמְשִׁיךְ לָנוּ חִדּוּשֵׁי תּוֹרָה אֲמִתִּיִּים כִּי אַתָּה יָדַעְתָּ מְרִירוּת נַפְשִׁי וּפִזּוּר נַפְשִׁי, כִּי נַפְשִׁי מָרָה לִי מְאֹד מְאֹד, עַד אֲשֶׁר "כָּשַׁל כֹּחַ הַסַּבָּל", וְאִי אֶפְשַׁר לִסְבֹּל עוֹד כְּלָל פִּזּוּר נַפְשִׁי וּמְרִירוּת נַפְשִׁי הַמְפֻזֶּרֶת בְּפִזּוּר גָּדוֹל וּבִמְרִירוּת עָצוּם מְאֹד, כַּאֲשֶׁר אַתָּה יָדַעְתָּ עֹצֶם מְרִירוּתִי וְאֵין מִי שֶׁיַּעֲמֹד בַּעֲדִי לִהְיוֹת בְּעֶזְרִי לְהוֹשִׁיעֵנִי וּלְהַצִּילֵנִי מִן הַפִּזּוּר הַגָּדוֹל וְהַמְּרִירוּת שֶׁל נַפְשִׁי הָאֻמְלָלָה מְאֹד, כִּי אִם כֹּחַ הַצַּדִּיקֵי אֱמֶת שֶׁיֵּשׁ לָהֶם כֹּחַ וָדַעַת לְקַבֵּץ גַּם פִּזּוּר נַפְשִׁי, וּלְלַקֵּט וּלְהַעֲלוֹת גַּם הַנְּפָשׁוֹת וְהָרְצוֹנוֹת הָרָעִים וְהַמָּרִים שֶׁיֵּשׁ לִי, לְבָרְרָם וּלְהַעֲלוֹתָם עִם כָּל הָרְצוֹנוֹת וְהַנְּפָשׁוֹת הַטּוֹבוֹת שֶׁיִּמָּצֵא בִּי לְלַקְּטָם וּלְקַבְּצָם וּלְהַעֲלוֹתָם כֻּלָּם יַחַד וּלְחַדְּשָׁם לְטוֹבָה לְהָאִיר אוֹר חָדָשׁ עַל נַפְשִׁי הַמֻּנַּחַת בְּחֹשֶׁךְ גָּדוֹל, וְיַשְׂבִּיעַ בְּצַחְצָחוֹת נַפְשִׁי וְנַפְשִׁי הָרְעֵבָה יְמַלֵּא טוֹב וִיחַדֵּשׁ כְּנֶשֶׁר נְעוּרָי, וְתִהְיֶה נַפְשִׁי נִכְלֶלֶת עִם נַפְשׁוֹת כָּל חֶבְרָתֵנוּ וְנַפְשׁוֹת כָּל עַמְּךָ בֵּית יִשְׂרָאֵל, וְיֻכְלְלוּ כָּל הַנְּפָשׁוֹת יַחַד גְּדוֹלוֹת עִם קְטַנּוֹת
<h3>קעב</h3>
עַל כֵּן זַכֵּנוּ בְּרַחֲמֶיךָ הָרַבִּים וַחֲנִינוֹתֶיךָ הַגְּדוֹלִים שֶׁנִּזְכֶּה לְהִתְקָרֵב לְצַדִּיק הָאֱמֶת שֶׁיֵּשׁ לוֹ כֹּחַ הַזֶּה וְדַעַת הַזֶּה, וִיקַבֵּץ כָּל נַפְשׁוֹתֵינוּ, וְיַעֲלֶה עִמָּהֶם לִפְנֵי כִּסֵּא כְּבוֹדֶךָ, וְתִמָּלֵא רַחֲמִים עָלֵינוּ בִּזְכוּת וְכֹחַ הַצַּדִּיק הָאֱמֶת, וְיַעֲלוּ נַפְשׁוֹתֵינוּ לְנַחַת רוּחַ וּלְרָצוֹן לְפָנֶיךָ, וְתִשָּׁעֲשַׁע עִם כָּל נַפְשׁוֹתֵינוּ, וְיִהְיֶה נַעֲשֶׂה יִחוּד גָּדוֹל עַל-יְדֵי נַפְשׁוֹתֵינוּ יִחוּדָא דְּקֻדְשָׁא בְּרִיךְ הוּא וּשְׁכִינְתֵּיהּ וְיִתְחַדְּשׁוּ נַפְשׁוֹתֵינוּ כֻּלָּם יַחַד לְטוֹבָה בִּבְחִינַת עִבּוּר וְיוֹרִיד לָנוּ הַצַּדִּיק הָאֱמֶת עַל-יְדֵי-זֶה חִדּוּשֵׁי תּוֹרָה אֲמִתִּיִּים, וְיִתְגַלּוּ לָנוּ סִתְרֵי תּוֹרָה אוֹרַיְתָא דְּעַתִּיקָא סְתִימָאָה, וְנִזְכֶּה שֶׁיְּתַקֵּן הַצַּדִּיק הָאֱמֶת עַל-יְדֵי נַפְשׁוֹתֵינוּ תִּקּוּנָא דְּמֶרְכַּבְתָּא עִלָּאָה וּמֶרְכַּבְתָּא תַּתָּאָה:
<h3>קעג</h3>
וּתְזַכֵּנוּ בְּרַחֲמֶיךָ הָרַבִּים שֶׁיִּהְיֶה אַהֲבָה וְשָׁלוֹם גָּדוֹל בֵּינֵינוּ תָּמִיד, עַד שֶׁנִּהְיֶה כֻּלָּנוּ נִכְלָלִים זֶה בָּזֶה, וּנְעוֹרֵר זֶה אֶת זֶה, וְנַזְכִּיר זֶה אֶת זֶה לָשׁוּב אֵלֶיךָ בֶּאֱמֶת, לְשַׁבֵּר וּלְבַטֵּל אֶת כָּל הַתַּאֲווֹת רָעוֹת וּמִדּוֹת רָעוֹת מֵאִתָּנוּ, וְלִזְכּוֹת לְכָל הַמִּדּוֹת טוֹבוֹת, לַעֲשׂוֹת הַטּוֹב וְהַיָּשָׁר בְּעֵינֶיךָ כָּל יְמֵי חַיֵּינוּ וְכָל מַה שֶּׁחָסֵר לְאֶחָד מֵאִתָּנוּ מִכָּל עַמְּךָ בֵּית יִשְׂרָאֵל, אֵיזֶה מִדָּה טוֹבָה, אוֹ תִּקּוּן וּבִטּוּל אֵיזֶה מִדָּה רָעָה, נִזְכֶּה תָּמִיד לְהַזְכִּיר אֶחָד אֶת חֲבֵרוֹ לְעוֹרְרוֹ וּלְחַזְּקוֹ וּלְאַמְּצוֹ לְתַקֵּן הַכֹּל בַּחַיִּים חַיּוּתֵינוּ וְנִזְכֶּה כֻּלָּנוּ לָשׁוּב אֵלֶיךָ בִּתְשׁוּבָה שְׁלֵמָה בֶּאֱמֶת לְתַקֵּן אֶת כָּל אֲשֶׁר פָּגַמְנוּ מִנְּעוּרֵינוּ עַד הַיּוֹם הַזֶּה וּמֵעַתָּה תִּהְיֶה בְּעֶזְרֵנוּ, שֶׁנִּהְיֶה כֻּלָּנוּ כִּרְצוֹנְךָ הַטּוֹב בֶּאֱמֶת, וְלֹא נָסוּר מִן רְצוֹנְךָ לְיָמִין וְלִשְׂמֹאל מֵעַתָּה וְעַד עוֹלָם, וְתַמְשִׁיךְ עָלֵינוּ הַשְׁגָּחָתְךָ בִּשְׁלֵמוּת
<h3>קעד</h3>
רִבּוֹנוֹ שֶׁל עוֹלָם, "הַטֵּה אֱלֹהַי אָזְנְךָ וּשְׁמָע פְּקַח עֵינֶיךָ וּרְאֵה שׁוֹמְמוֹתֵינוּ", וְאַל תַּעֲלִים עֵינֶיךָ מֵאִתָּנוּ וַחֲמֹל עָלֵינוּ בְּרַחֲמֶיךָ הָרַבִּים, וְתַשְׁגִּיחַ עָלֵינוּ בְּעֵין הַחֶמְלָה וְהַחֲנִינָה בְּעֵינָא חַד דְּרַחֲמֵי, עֵינָא פְּקִיחָא דְּלָא נָאִים תָּדִיר וְתַמְשִׁיךְ עָלֵינוּ הַשְׁגָּחָה שְׁלֵמָה בְּרַחֲמֶיךָ הָרַבִּים, שֶׁנִּזְכֶּה שֶׁיִּמָּשֵׁךְ כֹּחַ הָרְאוּת מֵעֵינֶיךָ עָלֵינוּ עַל-יְדֵי תּוֹרָתְךָ הַקְּדוֹשָׁה, אֲשֶׁר אַתָּה מַשְׁפִּיעַ עָלֵינוּ עַל-יְדֵי צַדִּיקֵי אֱמֶת, וְנִהְיֶה סְמוּכִים וּקְרוֹבִים מְאֹד אֶל כֹּחַ הָרְאוּת וְהַשְׁגָּחָתְךָ הַקְּדוֹשָׁה, עַד שֶׁנִּזְכֶּה לָשׁוּב וּלְהִצְטַיֵּר בְּעֵינֶיךָ וְנִהְיֶה נִכְלָלִים בְּךָ
<h3>קעה</h3>
וְתַמְשִׁיךְ עָלֵינוּ בְּרַחֲמֶיךָ הַשְׁגָּחָה שְׁלֵמָה תָּמִיד וְעַל-יְדֵי-זֶה תַּשְׁפִּיעַ עָלֵינוּ כָּל טוּב, שֶׁפַע טוֹבָה וּבְרָכָה וּקְדֻשָּׁה וְטָהֳרָה אֲמִתִּיּוֹת וְתַשְׁגִּיחַ וְתִרְאֶה בְּעָנְיֵנוּ וַעֲמָלֵנוּ וְדָחְקֵנוּ בְּגוּף וָנֶפֶשׁ וּמָמוֹן בְּגַשְׁמִיּוּת וְרוּחָנִיּוּת וּתְרַחֵם עַל עַמְּךָ יִשְׂרָאֵל הַנְּפוֹצִים כַּצֹּאן אֲשֶׁר אֵין לָהֶם רוֹעֶה וְתָשׁוּב וּתְקַבֵּץ נְפוּצוֹתֵינוּ וְנִדָּחֵינוּ מֵאַרְבַּע כַּנְפוֹת הָאָרֶץ וּתְמַהֵר וְתָחִישׁ לְגָאֳלֵינוּ, וְתָבִיא לָנוּ אֶת מְשִׁיחַ צִדְקֵנוּ, כִּי אָרַךְ עָלֵינוּ הַגָּלוּת מְאֹד בְּגּוּף וָנֶפֶשׁ, עַד אֲשֶׁר "כָּשַׁל כֹּחַ הַסַּבָּל", כַּאֲשֶׁר אַתָּה יָדַעְתָּ יְהֹוָה אֱלֹהֵינוּ
<h3>קעו</h3>
חוּס וַחֲמֹל עָלֵינוּ, וְתַשְׁפִּיעַ חֲסָדֶיךָ עָלֵינוּ, וְתָבִיא לָנוּ מְהֵרָה אֶת מְשִׁיחַ צִדְקֵנוּ, וְתִבְנֶה אֶת בֵּית הַמִּקְדָּשׁ בִּמְהֵרָה בְּיָמֵינוּ וִיקֻיַּם מִקְרָא שֶׁכָּתוּב: "וַאֲנִי בְּרֹב חַסְדְּךָ אָבוֹא בֵיתֶךָ אֶשְׁתַּחֲוֶה אֶל הֵיכַל קָדְשֶׁךָ בְּיִרְאָתֶךָ יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה יד</h2>
<h3>קעז</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתְּרַחֵם עָלַי בְּרַחֲמֶיךָ הָרַבִּים וּתְבַטֵּל מֵעָלַי מִדַּת הַגַּאֲוָה בְּבִטּוּל גָּמוּר, שֶׁלֹּא יְהֵא בְּלִבִּי שׁוּם צַד גֵּאוּת וְגַבְהוּת בָּעוֹלָם כְּלָל, וְאֶזְכֶּה לֵידַע שִׁפְלוּתִי בֶּאֱמֶת לַאֲמִתּוֹ, וְאֶזְכֶּה לְבַטֵּל עַצְמִי לְגַמְרֵי עַד שֶׁאֶהְיֶה קָטָן בְּעֵינַי יוֹתֵר מִמַּדְרֵגָתִי הַשְּׁפָלָה מְאֹד:
<h3>קעח</h3>
אָנָּא יְהֹוָה, עָזְרֵנִי בְּרַחֲמֶיךָ לְבַל יוּכְלוּ לְבַלְבֵּל אֶת דַּעְתִּי, לְבַל יוּכְלוּ לְהַטְעוֹת אוֹתִי, חַס וְשָׁלוֹם, בְּמַחְשְׁבוֹת שְׁטוּת שֶׁל שׁוּם צַד גֵּאוּת וְגַבְהוּת בָּעוֹלָם כְּלָל כִּי אֲנִי בְּעָנְיִי בְּעֹצֶם דָּחְקִי וְלַחֲצִי וְגֹדֶל הִתְרַחֲקוּתִי מִמְּךָ, וְצָרוֹת נַפְשִׁי גָּדְלוּ וְשָׂגְבוּ מְאֹד מְאֹד זֶה זְמַן רַב מְאֹד "וְאַבִּיט וְאֵין עוֹזֵר וְאֶשְׁתּוֹמֵם כִּי אֵין סוֹמֵךְ" וְאֵין לִי שׁוּם מָנוֹס כִּי אִם לִצְעֹק אֵלֶיךָ תָּמִיד, וּלְצַפּוֹת לְרַחֲמֶיךָ, וּלְקַוּוֹת לִישׁוּעָתְךָ, וּלְיַחֵל לַחֲסָדֶיךָ וְאִם, חַס וְשָׁלוֹם, בְּעֹצֶם הִתְרַחֲקוּתִי הַזֹּאת עוֹלָה, חַס וְשָׁלוֹם, עַל דַּעְתִּי הַמְּבֻלְבֶּלֶת גַּם הַשְּׁטוּת הַזֹּאת וְהַבִּלְבּוּל הַזֶּה שֶׁל צַד גֵּאוּת וְגַבְהוּת, חַס וְשָׁלוֹם, אָבְדָה תִּקְוָתִי חָלִילָה כִּי בַּמֶּה יִזְכֶּה נַעַר הַמְּנֹעָר מִכָּל טוּב כָּמוֹנִי הַמָּלֵא חֲטָאִים וַעֲווֹנוֹת וּפְשָׁעִים שֶׁחָטָאתִי וְעָוִיתִי וּפָשַׁעְתִּי לְפָנֶיךָ בְּמַחֲשָׁבָה דִּבּוּר וּמַעֲשֶׂה, בְּשׁוֹגֵג וּבְמֵזִיד בְּאֹנֶס וּבְרָצוֹן, מִנְּעוּרַי עַד הַיּוֹם הַזֶּה:
<h3>קעט</h3>
אָנָּא יְהֹוָה, חֲמֹל עַל נַפְשִׁי הָאֻמְלָלָה מְאֹד חוּס וַחֲמֹל נָא עָלַי, עָזְרֵנִי, עָזְרֵנִי, הַצִּילֵנִי, הַצִּילֵנִי, כִּי בֶּאֱמֶת לֹא יָדַעְתִּי מַה לְּבַקֵּשׁ קֹדֶם, כִּי צְרָכַי הֵמָּה מְרֻבִּים מְאֹד מְאֹד וְדַעְתִּי קְצָרָה לְבָאֵר וּלְפָרֵשׁ וְגַם אִי אֶפְשָׁר לְבָאֵר וּלְפָרֵשׁ כְּלָל אֶת עֹצֶם רִבּוּי צָרְכֵי בַּקָּשׁוֹתַי כִּי נַעֲנֵיתִי עַד מְאֹד, וְחָבַלְתִּי אֶת נַפְשִׁי, וְקִלְקַלְתִּי אֶת קְדֻשָּׁתִי הַרְבֵּה מְאֹד בְּלִי שִׁעוּר וָעֵרֶךְ, וְאֵין לִי שׁוּם מְנוּחָה מֵרוֹדְפַי, כִּי אוֹרְבִים וְרוֹדְפִים עָלַי בְּכָל עֵת וּבְכָל שָׁעָה וּבְכָל רֶגַע מַמָּשׁ, וּבַעֲווֹנוֹתַי הָרַבִּים מְאֹד, כֹּחִי חַלָּשׁ וְדַל מְאֹד, וְאֵינִי יוֹדֵעַ שׁוּם עֵצָה וְתַחְבּוּלָה לַעֲמֹד כְּנֶגְדָּם:
<h3>קפ</h3>
אָנָּא יְהֹוָה, הוֹרֵנִי מַה שֶּׁאֶצְעַק אֵלֶיךָ, הוֹדִיעֵנִי אֵיךְ לְהִתְחַנֵּן לְפָנֶיךָ בֶּאֱמֶת וּבְלֵב שָׁלֵם, בְּאֹפֶן שֶׁאוּכַל לִפְעֹל בַּקָּשָׁתִי בְּרַחֲמִים אֶצְלְךָ, שֶׁתְּחָנֵּנִי וּתְזַכֵּנִי לָשׁוּב בִּתְשׁוּבָה שְׁלֵמָה אֵלֶיךָ, וְלִהְיוֹת כִּרְצוֹנְךָ הַטּוֹב מֵעַתָּה וְעַד עוֹלָם, שֶׁאֶזְכֶּה לִבְלִי לָסוּר מֵרְצוֹנְךָ וּמִמִּצְוֹתֶיךָ יָמִין וּשְׂמֹאל מֵעַתָּה וְעַד עוֹלָם וְאֶזְכֶּה בְּרַחֲמֶיךָ הָרַבִּים לְשַׁבֵּר וּלְבַטֵּל מִדַּת הַגַּאֲוָה בְּתַכְלִית, מֵעָלַי וּמֵעַל גְּבוּלִי, וְלֹא יַעֲלֶה בְלִבִּי שׁוּם צַד גֵּאוּת וְגַבְהוּת בָּעוֹלָם כְּלָל מִכָּל הַדְּבָרִים שֶׁדֶּרֶךְ בְּנֵי אָדָם לְהִתְגַּדֵּל בָּהֶם הֵן בְּחָכְמָה וּמַעֲשִׂים טוֹבִים, וְהֵן בִּגְבוּרָה וְהֵן בַּעֲשִׁירוּת בְּכֻלָּם אֶזְכֶּה לִהְיוֹת עָנָו וְשָׁפָל בֶּאֱמֶת לְבַל אֶתְגָּאֶה וְאֶתְגַּדֵּל בָּהֶם כְּלָל אִם אָמְנָם יָדַעְתִּי יְהֹוָה כִּי בַּעַר אָנֹכִי וַאֲנִי רֵיק וְחָסֵר מִכָּל אֵלּוּ הַדְּבָרִים, "כִּי בַּעַר אָנֹכִי מֵאִישׁ וְלֹא בִּינַת אָדָם לִי", וְאֵין לִי שׁוּם כֹּחַ וּגְבוּרָה בְּגוּף וָנֶפֶשׁ, וּבֵיתִי רֵיקָן מֵעֲשִׁירוּת, וְאֵין בְּיָדִי לֹא חָכְמָה וְלֹא גְּבוּרָה וְלֹא עֲשִׁירוּת גַּשְׁמִית וְלֹא עֲשִׁירוּת רוּחָנִית שֶׁל מַעֲשִׂים טוֹבִים
<h3>קפא</h3>
וּלְפִי גֹּדֶל שִׁפְלוּתִי וְקַטְנוּתִי כָּעֵת וְשִׁפְלוּת מַדְרֵגָתִי הַקְּטַנָּה וְהַשְּׁפָלָה מְאֹד וְעֹצֶם הִתְרַחֲקוּתִי מִמְּךָ, בְּוַדַּאי לֹא הָיִיתִי צָרִיךְ כְּלָל לְהִתְפַּלֵּל עַל בִּטּוּל הַגַּאֲוָה אַךְ הֲלֹא אַתָּה יָדַעְתָּ אֶת רֹעַ לְבָבֵנוּ וַעֲכִירַת דַּעְתֵּנוּ וּבִלְבּוּל מַחֲשַׁבְתֵּנוּ, עַד שֶׁגַּם אֲפִלּוּ בְּעֹצֶם הִתְרַחֲקוּתֵנוּ הֵם מְבַלְבְּלִים וּמְעַרְבְּבִים אֶת דַּעְתֵּנוּ מְאֹד גַּם בִּשְׁטוּת וּבִלְבּוּל הַזֶּה שֶׁל פְּנִיוֹת וְגֵאוּת, עַד אֲשֶׁר הָיְתָה הַמִּלְחָמָה עָלֵינוּ פָּנִים וְאָחוֹר, וּמִכָּל צַד אוֹרְבִים עָלֵינוּ וּמִצִּדֵּי צְדָדִים וְאֵין מַנִּיחִים לָנוּ שׁוּם מָנוֹס אֵלֶיךָ, כַּאֲשֶׁר אַתָּה יָדַעְתָּ יְהֹוָה אֱלֹהֵינוּ וֵאלֹהֵי אֲבוֹתֵינוּ
<h3>קפב</h3>
אַךְ אַף עַל פִּי כֵן עֲדַיִן אֲנִי עוֹמֵד וּמְצַפֶּה וּמְקַוֶּה וּמְיַחֵל בְּכָל עֵת לִישׁוּעָתְךָ בֶּאֱמֶת וּלְרַחֲמֶיךָ הָרַבִּים, כִּי יָדַעְנוּ כִּי אַתָּה מָלֵא רַחֲמִים בְּכָל עֵת, וְאַתָּה בּוֹחֵן לִבּוֹת וּכְלָיוֹת וְיוֹדֵעַ כָּל הַתַּעֲלוּמוֹת, וְאַתָּה יוֹדֵעַ שֶׁבִּפְנִימִיּוּת עֹמֶק לִבֵּנוּ אָנוּ חֲפֵצִים וּמִשְׁתּוֹקְקִים מְאֹד לְהִתְקָרֵב אֵלֶיךָ בֶּאֱמֶת, וְלַעֲשׂוֹת רְצוֹנְךָ בֶּאֱמֶת תָּמִיד בְּלִי שׁוּם פְּנִיּוֹת וּבִלְבּוּלִים עַל כֵּן חֲמֹל עָלֵינוּ לְמַעַנְךָ אָבִינוּ שֶׁבַּשָּׁמַיִם אֲדוֹן כֹּל, וְזַכֵּנוּ בְּרַחֲמֶיךָ הָרַבִּים שֶׁנְּבַטֵּל וּנְסַלֵּק מֵעָלֵינוּ מִדַּת הַגַּאֲוָה בְּתַכְלִית הַבִּטּוּל עַד שֶׁאֶזְכֶּה לְכָל בְּחִינוֹת שִׁפְלוּת בֶּאֱמֶת לַאֲמִתּוֹ, לִהְיוֹת עָנָו וְשָׁפָל בֶּאֱמֶת לִפְנֵי כָּל אָדָם שֶׁבָּעוֹלָם, לִפְנֵי גְּדוֹלִים וּבֵינוֹנִים וּקְטַנִּים וְלִפְנֵי קָטָן שֶׁבִּקְטַנִּים, כִּי בַּעֲווֹנוֹתַי הָרַבִּים קָטֹנְתִּי מְאֹד מִקָּטָן שֶׁבִּקְטַנִּים וּתְזַכֵּנִי לֵידַע וּלְהַרְגִּישׁ שִׁפְלוּתִי בֶּאֱמֶת בְּכָל הָאֵבָרִים, עַד שֶׁאֶזְכֶּה לִהְיוֹת עָנָו וְשָׁפָל וְקָטָן בְּעֵינַי בֶּאֱמֶת יוֹתֵר מִמַּדְרֵגָתִי הַקְּטַנָּה וְהַשְּׁפָלָה, וְאֶזְכֶּה לָבוֹא לְתַכְלִית הַבִּטּוּל בֶּאֱמֶת כִּרְצוֹנְךָ הַטּוֹב:
<h3>קפג</h3>
אָנָּא יְהֹוָה, יָדַעְתִּי כִּי דְּבָרִי מְגֻמְגָּם מְאֹד וּלְשׁוֹנִי מָלֵא פְּגָם, וְאֵינִי יוֹדֵעַ כְּלָל אֵיךְ לְסַדֵּר תְּפִלָּתִי וּתְחִנָּתִי לְפָנֶיךָ, אַךְ תָּמַכְתִּי יְתֵדוֹתַי כִּי אַתָּה שׁוֹמֵעַ תְּפִלַּת כָּל פֶּה מָלֵא רַחֲמִים, חֲמֹל עָלַי וְעָזְרֵנִי וְזַכֵּנִי לִהְיוֹת כִּרְצוֹנְךָ הַטּוֹב מֵעַתָּה וְעַד עוֹלָם, וְעָזְרֵנִי שֶׁאֶזְכֶּה לַעֲנָוָה אֲמִתִּיִּת:
<h3>קפד</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתְּזַכֵּנִי אוֹתִי וְאֶת כָּל עַמְּךָ בֵּית יִשְׂרָאֵל לַעֲסֹק בְּתוֹרָתְךָ הַקְּדוֹשָׁה תָּמִיד יוֹמָם וָלַיְלָה בִּקְדֻשָּׁה וּבְטָהֳרָה, עַד שֶׁנִּזְכֶּה עַל יְדֵי לִמּוּד הַתּוֹרָה הַקְּדוֹשָׁה לְעוֹרֵר שָׁרְשֵׁי נִשְׁמוֹת יִשְׂרָאֵל שֶׁעָלוּ בְּמַחֲשָׁבָה תְּחִלָּה, וְכֻלָּם מֻשְׁרָשִׁים בְּאוֹתִיּוֹת הַתּוֹרָה הַקְּדוֹשָׁה עָזְרֵנִי יְהֹוָה שֶׁיָּאִיר עֵסֶק הַתּוֹרָה שֶׁלָּנוּ עַד שֶׁנִּזְכֶּה לְעוֹרֵר עַל יְדֵי לִמּוּד תּוֹרָתֵנוּ שָׁרְשֵׁי נִשְׁמוֹת יִשְׂרָאֵל, וְיָאִירוּ וְיִתְנוֹצְצוּ הַנְּשָׁמוֹת זֶה לָזֶה, עַד שֶׁיִּתְעוֹרְרוּ וְיִתְנוֹצְצוּ בְּתוֹכָם נַפְשׁוֹת כָּל הָרְשָׁעִים וְכָל הַפּוֹשְׁעֵי יִשְׂרָאֵל, עַד שֶׁיַּגִּיעַ אֲלֵיהֶם הֶאָרָה מִשֹּׁרֶשׁ נִשְׁמוֹתֵיהֶם, וְיִתְעוֹרְרוּ כֻּלָּם בִּתְשׁוּבָה שְׁלֵמָה וְיָשׁוּבוּ אֵלֶיךָ בֶּאֱמֶת וְעַל יְדֵי הִתְנוֹצְצוּת הַנְּשָׁמוֹת נִזְכֶּה שֶׁיִּהְיוּ נוֹלָדִים וְנִבְרָאִים נִשְׁמוֹת הַגֵּרִים, עַד שֶׁיָּבוֹאוּ רְחוֹקִים וְיִתְגַּיְּרוּ וְיַכִּירוּ כֹּחַ מַלְכוּתְךָ וְיַעַבְדוּךָ כֻּלָּם בֶּאֱמֶת
<h3>קפה</h3>
וְאִם אָמְנָם אָנֹכִי בְּעָנְיִי, רָחוֹק מְאֹד מֵעֵסֶק הַתּוֹרָה בִּקְדֻשָּׁה כָּזוֹ לְעוֹרֵר נַפְשׁוֹת אֲחֵרִים בִּתְשׁוּבָה, עַל כָּל פָּנִים תְּרַחֵם עָלַי בְּרַחֲמֶיךָ הָעֲצוּמִים וּתְזַכֵּנִי בַּחֲסָדֶיךָ הַגְּדוֹלִים, שֶׁאֶזְכֶּה עַל יְדֵי לִמּוּד הַתּוֹרָה הַקְּדוֹשָׁה לְהִכָּלֵל בְּתוֹךְ נִשְׁמַת הַצַּדִּיק הַדּוֹר הָאֲמִתִּי, אֲשֶׁר הוּא עוֹסֵק בַּתּוֹרָה בִּקְדֻשָּׁה כָּזוֹ, עַד שֶׁאֶזְכֶּה לְהִתְעוֹרֵר עַל יְדֵי הַתּוֹרָה שֶׁל הַצַּדִּיק הָאֱמֶת שֶׁתָּאִיר וְתִתְנוֹצֵץ נִשְׁמָתִי בְּשָׁרְשָׁהּ בְּמַחֲשָׁבָה עֶלְיוֹנָה דְּקֻדְשָׁא בְּרִיךְ הוּא בְּתוֹךְ שְׁאָר נִשְׁמוֹת הַקְּדוֹשִׁים שֶׁל בְּנֵי יִשְׂרָאֵל עַמֶּךָ, עַד שֶׁיַּגִּיעַ אֵלַי הֶאָרָה מִשֹּׁרֶשׁ נִשְׁמָתִי בְּאֹפֶן שֶׁאֶזְכֶּה לָשׁוּב בִּתְשׁוּבָה שְׁלֵמָה אֵלֶיךָ בֶּאֱמֶת:
<h3>קפו</h3>
אָנָּא יְהֹוָה צַר לִי מְאֹד, פְּדֵנִי וְחָנֵּנִי, חוּס וַחֲמֹל עַל נַפְשִׁי הָאֻמְלָלָה וְהַפְּגוּמָה, הַמְּטֹרֶפֶת וְנִדְכֵּאת כְּמוֹ בֵּין שִׁנֵּי אֲרָיוֹת, הַמְּלֵאָה חֲטָאִים וַעֲווֹנוֹת וּפְשָׁעִים, הָרְחוֹקָה מִמְּךָ בְּכַמָּה וְכַמָּה הַרְחָקוֹת וּמָתַי אֶעֱשֶׂה גַּם אָנֹכִי לְבֵיתִי לְהָכִין לִי צֵידָה לְדַרְכִּי, כַּאֲשֶׁר הֵכִינוּ לָהֶם כָּל הַצַּדִּיקִים הַיְרֵאִים וְהַכְּשֵׁרִים שֶׁהָיוּ מִלְּפָנַי בְּכָל דּוֹר וָדוֹר וּמָה אֶעֱשֶׂה לְיוֹם פְּקֻדָּה, אָנָה אוֹלִיךְ אֶת חֶרְפָּתִי הַגְּדוֹלָה וְאֵיךְ אוּכַל לְהִטָּמֵן "וּמָה אֶעֱשֶׂה כִּי יָקוּם אֵל וְכִי יִפְקֹד מָה אֲשִׁיבֶנוּ"
<h3>קפז</h3>
וּכְבָר הוֹדַעְתָּנוּ עַל יְדֵי חֲכָמֶיךָ הַקְּדוֹשִׁים, שֶׁאֵין אַתָּה וַתְּרָן כְּלָל בָּעוֹלָם הַבָּא, וְאַתָּה פּוֹקֵד עַל כָּל אָדָם כִּדְרָכָיו וְכִפְרִי מַעֲלָלָיו, וְעִקָּר רַחֲמָנוּתֶיךָ וַחֲנִינוּתֶיךָ הוּא עַל הַשָּׁבִים אֵלֶיךָ בֶּאֱמֶת בָּעוֹלָם הַזֶּה אֲשֶׁר עֲלֵיהֶם אַתָּה מָלֵא רַחֲמִים וּמוֹחֵל לַעֲווֹנוֹתֵיהֶם וְסוֹלֵחַ לְכָל פִּשְׁעֵיהֶם, אֲפִלּוּ אִם הִרְבּוּ מְאֹד לִפְשֹׁעַ נֶגְדְּךָ, כְּמוֹ שֶׁהוֹדַעְתָּ לְמֹשֶׁה עַבְדְּךָ, כְּמוֹ שֶׁכָּתוּב:
"וְנַקֵּה לֹא יְנַקֶּה", וְדָרְשׁוּ חֲכָמֵינוּ, זִכְרוֹנָם לִבְרָכָה, וְנַקֵּה לַשָּׁבִים, לֹא יְנַקֶּה לִשְׁאֵינָן שָׁבִים
<h3>קפח</h3>
עַל כֵּן בָּאתִי לְהִתְנַפֵּל וּלְהִתְחַנֵּן לְפָנֶיךָ, וּלְהִשְׁתַּטֵּחַ מוּל הַדְרַת קָדְשֶׁךָ מָלֵא רַחֲמִים, טוֹב וּמֵטִיב לָרָעִים וְלַטּוֹבִים, הַצּוֹפֶה לָרָשָׁע וְחָפֵץ בְּהִצָּדְקוֹ, חוּס וְחָנֵּנִי, וְרַחֵם עָלַי בְּרַחֲמֶיךָ הַגְּדוֹלִים, וְעָזְרֵנִי בָּעוֹלָם הַזֶּה, שֶׁאֶזְכֶּה לָשׁוּב בִּתְשׁוּבָה שְׁלֵמָה אֵלֶיךָ וְאֶזְכֶּה לְתַקֵּן כָּל מַה שֶּׁפָּגַמְתִּי קֹדֶם שֶׁאֶסְתַּלֵּק מִן הָעוֹלָם וְעָזְרֵנִי מֵעַתָּה לַעֲזֹב דַּרְכִּי הָרָע וּמַחְשְׁבוֹתַי הָרָעוֹת וְהַמְבֻלְבָּלוֹת הַמְבַלְבְּלִים אוֹתִי וּמוֹנְעִים אוֹתִי מִדֶּרֶךְ הַטּוֹב וְהַיָּשָׁר עָזְרֵנִי לָשׁוּב מֵאֵלּוּ הַמַּחֲשָׁבוֹת הָרָעוֹת וְתֵן לִי כֹּחַ לְגָרֵשׁ וּלְסַלֵּק וּלְבַטֵּל מֵעָלַי כָּל אֵלּוּ הַמַּחֲשָׁבוֹת הַמַּטְרִידִים אֶת דַּעְתִּי אֲשֶׁר הֵם הָיוּ בְּעוֹכְרַי, וְגָרְמוּ לְהַרְחִיק אוֹתִי מִמְּךָ קוּמָה בְּעֶזְרָתִי וּתְטַהֵר וּתְקַדֵּשׁ אֶת מַחֲשַׁבְתִּי וּתְזַכֵּנִי מֵעַתָּה לְדַבֵּק אֶת מַחֲשַׁבְתִּי אֵלֶיךָ בֶּאֱמֶת וּבִתְמִימוּת מֵעַתָּה וְעַד עוֹלָם:
<h3>קפט</h3>
אָנָּא יְהֹוָה, חֲמֹל עַל נַפְשִׁי וְצַוֵּה בְּרַחֲמֶיךָ הָרַבִּים לְהָסִיר וּלְהַפְשִׁיט מֵעָלַי אֶת הַבְּגָדִים הַצּוֹאִים שֶׁהִלְבַּשְׁתִּי אֶת נַפְשִׁי עַל יְדֵי מַעֲשַׂי הָרָעִים, עַל יְדֵי חֲטָאֵינוּ וַעֲווֹנוֹתֵינוּ וּפְשָׁעֵינוּ שֶׁחָטָאנוּ וְשֶׁעָוִינוּ וְשֶׁפָּשַׁעְנוּ לְפָנֶיךָ אֲשֶׁר אֵלּוּ הַבְּגָדִים הַצּוֹאִים שֶׁנַּעֲשׂוּ מֵחֲטָאֵינוּ הֵם מוֹנְעִים וּמְעַכְּבִים אוֹתָנוּ מְאֹד מִלָּשׁוּב אֵלֶיךָ בֶּאֱמֶת, וְלֵילֵךְ בִּדְרָכֶיךָ הַקְּדוֹשִׁים וְהַטּוֹבִים וְאַתָּה יָדַעְתָּ יְהֹוָה אֱלֹהֵינוּ אֶת גֹּדֶל עֹצֶם הַיְגִיעוֹת הָרַבּוֹת מְאֹד, שֶׁאָנוּ צְרִיכִים לְהִתְיַגֵּעַ וְלִטְרֹחַ מְאֹד בְּכַמָּה וְכַמָּה יְגִיעוֹת רַבּוֹת וַעֲצוּמוֹת כְּדֵי לְהַפְשִׁיטָם מֵעָלֵינוּ, עַד אֲשֶׁר "כָּשַׁל כֹּחַ הַסַּבָּל" לִסְבֹּל עֹצֶם הַמְּרִירוּת וְהַיְגִיעוֹת הַקָּשׁוֹת וְהַכְּבֵדוֹת, שֶׁצְּרִיכִים לִסְבֹּל קֹדֶם שֶׁמְּשַׁבְּרִין מְנִיעוֹת וּמְסָכִים וּמְחִצּוֹת בַּרְזֶל כָּאֵלּוּ, הַמַּפְסִיקִים בֵּינֵינוּ וּבֵין הַקְּדֻשָּׁה כִּי בַּעֲווֹנוֹתֵינוּ הָרַבִּים נִתְרַבּוּ מְאֹד הַבְּגָדִים הַצּוֹאִים, וְאַתָּה לְבַד יָדַעְתָּ גֹּדֶל רִחוּקֵנוּ מִמְּךָ עַל יְדֵי זֶה
<h3>קצ</h3>
עַל כֵּן יֶהֱמוּ נָא מֵעֶיךָ וְרַחֲמֶיךָ עָלֵינוּ, וְחוּס וַחֲמֹל עַל נַפְשֵׁנוּ וְרוּחֵנוּ וְנִשְׁמָתֵנוּ, וְצַוֵּה לְמַלְאָכֶיךָ הַקְּדוֹשִׁים לְהָסִיר מֵעָלַי אֶת הַבְּגָדִים הַצּוֹאִים, וּלְהַלְבִּישׁ אוֹתִי מַחֲלָצוֹת, בְּאֹפֶן שֶׁאֶזְכֶּה שֶׁיִּתְבַּטְּלוּ מֵעָלַי וּמֵעַל גְּבוּלִי כָּל הַמּוֹנְעִים וְהַמַּבְדִּילִים וְהַמְּסָכִים וְהַמַּפְסִיקִים וּמְחִצּוֹת הַבַּרְזֶל שֶׁיֵּשׁ בֵּינֵינוּ לְבֵין הַקְּדֻשָּׁה, עַד שֶׁאִי אֶפְשָׁר לָנוּ עַתָּה לַעֲשׂוֹת שׁוּם דָּבָר שֶׁבִּקְדֻשָּׁה בִּשְׁלֵמוּת כָּרָאוּי כַּאֲשֶׁר אַתָּה יָדַעְתָּ וְכָל אֵלּוּ הַמְּסָכִים וְהַמְּנִיעוֹת כֻּלָּם יִתְבַּטְּלוּ לְגַמְרֵי, לְמַעַן אֶזְכֶּה לָשׁוּב אֵלֶיךָ בֶּאֱמֶת, וְאֶזְכֶּה לִהְיוֹת מֵעַתָּה "סוּר מֵרָע" בֶּאֱמֶת וְלַעֲשׂוֹת הַטּוֹב בְּעֵינֶיךָ תָמִיד:
<h3>קצא</h3>
וּבְכֵן תַּעַזְרֵנוּ בְּרַחֲמֶיךָ שֶׁנִּזְכֶּה, שֶׁיִּהְיֶה זִוּוּגֵנוּ בִּקְדֻשָּׁה גְּדוֹלָה לְשִׁמְךָ הַגָּדוֹל בֶּאֱמֶת, וְנִזְכֶּה לְהַמְשִׁיךְ נְשָׁמוֹת קְדוֹשׁוֹת וּטְהוֹרוֹת לְבָנֵינוּ, נְשָׁמוֹת בְּהִירוֹת וְזַכּוֹת, הַנִּמְשָׁכִין מִשָּׁרְשֵׁי נִשְׁמוֹת יִשְׂרָאֵל הַקְּדוֹשִׁים הַמֻּשְׁרָשִׁים בְּאוֹתִיּוֹת הַתּוֹרָה הַקְּדוֹשָׁה, בְּמַחֲשָׁבָה עֶלְיוֹנָה דְּקֻדְּשָׁא בְּרִיךְ הוּא, בְּאֹפֶן שֶׁנִּזְכֶּה שֶׁיִּהְיוּ בָּנֵינוּ תַּלְמִידֵי חֲכָמִים אֲמִתִּיִּים וְיִהְיוּ כֻלָּם יְרֵאִים וּשְׁלֵמִים, עוֹסְקֵי תּוֹרָתְךָ לִשְׁמָהּ וּמְקַיְּמֵי מִצְווֹתֶיךָ בֶּאֱמֶת וּבְלֵב שָׁלֵם וְיִתְגַּדֵּל וְיִשְׁתַּבַּח וְיִתְקַדֵּשׁ שִׁמְךָ הַגָּדוֹל עַל יְדֵי בָּנֵינוּ וְיוֹצְאֵי חֲלָצֵינוּ, וְיִהְיֶה נֶאֱמָר עֲלֵיהֶם: "בֵּן חָכָם יְשַׂמַּח אָב" וִיקֻיַּם בָּהֶם: "יִשְׂמַח אָבִיךָ וְאִמֶּךָ וְתָגֵל יוֹלַדְתֶּךָ" וְתַאֲרִיךְ יְמֵיהֶם וּשְׁנוֹתֵיהֶם בַּטּוֹב וּבַנְּעִימִים, וְיַעֲשׂוּ רְצוֹנְךָ כָּל יְמֵיהֶם לְעוֹלָם:
<h3>קצב</h3>
אָנָּא יְהֹוָה חֲמֹל עָלַי, רַחֵם עָלַי, וּמַלֵּא מִשְׁאֲלוֹתַי בְרַחֲמִים, וּמְחוֹל לִי עַל כָּל עֲווֹנוֹתַי, וְצַוֵּה לְהַפְשִׁיט מֵעָלַי כָּל הַבְּגָדִים הַצּוֹאִים וְהַלְבִּישֵׁנִי בִּבְגָדִים נְקִיִּים, בִּבְגָדִים טְהוֹרִים וּקְדוֹשִׁים, וֶהְיֵה בְעֶזְרִי, וְזַכֵּנִי בְּרַחֲמֶיךָ הָרַבִּים לְקַיֵּם מִצְוַת צִיצִית כָּרָאוּי בְּתַכְלִית הַשְּׁלֵמוּת וּכְשֵׁם שֶׁאֲנִי מִתְכַּסֶּה בְּטַלִּית בָּעוֹלָם הַזֶּה כֵּן תַּלְבִּישׁ לְמַעְלָה אֶת נַפְשִׁי וְרוּחִי וְנִשְׁמָתִי בְּטַלִּית נָאָה וּבַחֲלוּקָא דְּרַבָּנָן בִּבְגָדִים נְקִיִּים וּלְבָנִים וִיקֻיַּם בִּי מִקְרָא שֶׁכָּתוּב: "בְּכָל עֵת יִהְיוּ בְּגָדֶיךָ לְבָנִים וְשֶׁמֶן עַל רֹאשְׁךָ אַל יֶחְסָר"
<h3>קצג</h3>
קוּמָה בְּעֶזְרָתִי, וְתֵן בְּלִבִּי וְזַכֵּנִי שֶׁאָחֹס עַל כְּבוֹדְךָ הַגָּדוֹל וְהַקָּדוֹשׁ וְעַל כְּבוֹד נַפְשִׁי וְרוּחִי וְנִשְׁמָתִי כִּי בַּעֲווֹנוֹתֵינוּ הָרַבִּים דַּל כְּבוֹדֵנוּ, כִּי לֹא חַסְנוּ עַל כְּבוֹדְךָ וְעַל כְּבוֹדֵנוּ וּבָזִינוּ אֶת נַפְשֵׁינוּ מְאֹד, עַד אֲשֶׁר נָפְלוּ חֶלְקֵי כְּבוֹדֵנוּ בְּעֹמֶק זִלְזוּל הַגָּלוּת מְאֹד דַּל כְּבוֹדֵנוּ בַּגּוֹיִם, וְשִׁקְּצוּנוּ כְּטֻמְאַת הַנִּדָּה, וּרְאֵה אֶת עַמְּךָ יִשְׂרָאֵל מְרוּדִים מְאֹד בִּכְלָל וּבִפְרָט
<h3>קצד</h3>
חוּסָה עַל כְּבוֹדְךָ הַגָּדוֹל וְהַקָּדוֹשׁ, אֲשֶׁר בִּשְׁבִיל זֶה בָּרָאתָ כָּל הָעוֹלָמוֹת כֻּלָּם, כְּדֵי שֶׁיִּתְגַּדֵּל וְיִתְעַלֶּה כְּבוֹדְךָ עַל יְדֵי עַמְּךָ יִשְׂרָאֵל כְּמוֹ שֶׁכָּתוּב: "כֹּל הַנִּקְרָא בִשְׁמִי וְלִכְבוֹדִי בְּרָאתִיו יְצַרְתִּיו אַף עֲשִׂיתִיו" וְלָמָּה נֶהְפַּךְ כָּל הַכָּבוֹד לְזָרִים, וְנֻטַּל כָּל הַכָּבוֹד מִיִּשְׂרָאֵל, וְנָפַל הַכָּבוֹד בַּגָּלוּת בֵּין הָעַכּוּ"ם וְהָרְשָׁעִים, אֲשֶׁר יֵשׁ לָהֶם כָּל הַכָּבוֹד, וְעַמְּךָ יִשְׂרָאֵל לְחֶרְפָּה וּלְבִזָּיוֹן, אֲשֶׁר מְחָרְפִים וּמְבַזִּים אוֹתָנוּ בְּכָל עֵת:
<h3>קצה</h3>
וּבְכֵן רַחֵם עָלֵינוּ לְמַעַנְךָ וּלְמַעַן כְּבוֹדֶךָ, וּשְׁלַח עֶזְרְךָ מִקֹּדֶשׁ וּסְעָדֵנִי וְהוֹשִׁיעֵנִי שֶׁאֶזְכֶּה לְהִתְעוֹרֵר מֵעַתָּה בֶּאֱמֶת וּבְלֵב שָׁלֵם לַעֲבוֹדָתְךָ וּלְיִרְאָתֶךָ, וְאֶזְכֶּה מֵעַתָּה לָשׁוּב בִּתְשׁוּבָה שְׁלֵמָה לְפָנֶיךָ וְאֶזְכֶּה לְקַשֵּׁט עַצְמִי וְגַם לְקַשֵּׁט אֲחֵרִים לְדַבֵּר עַל לִבָּם וּלְגַלּוֹת לָהֶם הָאֱמֶת וְלַהֲשִׁיבָם בִּתְשׁוּבָה שְׁלֵמָה לְפָנֶיךָ, כְּדֵי שֶׁיִּשְׁתַּבַּח וְיִתְעַלֶּה כְּבוֹדְךָ הַגָּדוֹל וְהַקָּדוֹשׁ עַל יָדִי, כִּי זֶה עִקַּר כְּבוֹדֶךָ כְּשֶׁהַמְרֻחָקִים בְּיוֹתֵר מִתְקָרְבִים אֵלֶיךָ בֶּאֱמֶת, כִּי אָז אִסְתַּלַּק וְאִתְיַקַּר שְׁמָא דְּקֻדְשָׁא בְּרִיךְ הוּא עֵלָּא וְתַתָּא עַל כֵּן רַחֵם עָלַי וְקָרֵב אֵלֶיךָ מְרֻחָק כָּמוֹנִי וְגַלְגֵּל זְכוּת עַל יְדֵי שֶׁתְּקָרֵב עוֹד שְׁאָר מְרֻחָקִים מִמְּךָ עַל יָדִי וּתְגַדֵּל וּתְקַדֵּשׁ כְּבוֹדְךָ הַגָּדוֹל עַל יָדִי דַּיְקָא, עַל-יְדֵי מְרֻחָק כָּמוֹנִי
<h3>קצו</h3>
וְעָזְרֵנִי וְסַיְּעֵנִי וְחַזְּקֵנִי וְאַמְּצֵנִי, שֶׁאֶזְכֶּה לְהַעֲלוֹת הַכָּבוֹד דִּקְדֻשָּׁה מִזִּלּוּתָא דְּגָלוּתָא, וְאֶזְכֶּה תָּמִיד לְהַעֲלוֹת וּלְגַדֵּל כְּבוֹדְךָ הַגָּדוֹל וְהַקָּדוֹשׁ וְעָזְרֵנִי שֶׁאֶזְכֶּה לְהַעֲלוֹת הַכָּבוֹד לְשָׁרְשׁוֹ שֶׁהוּא הַיִּרְאָה, וְתַשְׁפִּיעַ עָלַי יִרְאָתְךָ הַקְּדוֹשָׁה שֶׁאֶזְכֶּה לְיִרְאָה מִפָּנֶיךָ תָּמִיד, "לְיִרְאָה אֶת הַשֵּׁם הַנִּכְבָּד וְהַנּוֹרָא" הַזֶּה, וְתַעַזְרֵנִי לְהַגִּיעַ לְיִרְאָה בִּשְׁלֵמוּת לְיִרְאַת הָרוֹמְמוּת בֶּאֱמֶת וּתְזַכֵּנוּ בְּרַחֲמֶיךָ הָרַבִּים לְכַבֵּד יִרְאֵי יְהֹוָה בֶּאֱמֶת וּבְלֵב שָׁלֵם, שֶׁנִּזְכֶּה לְבַטֵּל עַצְמֵנוּ בֶּאֱמֶת נֶגְדָּם, וְלִתֵּן לָהֶם כָּל הַכָּבוֹד בֶּאֱמֶת וּבְלֵב שָׁלֵם, בְּאֹפֶן שֶׁיְּתֻקַּן עַל יָדֵינוּ פְּגָמֵי הַיִּרְאָה וְנִזְכֶּה לְיִרְאָה בִּשְׁלֵמוּת בְּלִי פְּגָם כְּלָל וִיקֻיַּם בָּנוּ מִקְרָא שֶׁכָּתוּב: "יְראוּ אֶת יְהֹוָה קְדוֹשָׁיו כִּי אֵין מַחְסוֹר לִירֵאָיו" וְנִזְכֶּה עַל-יְדֵי-זֶה לִשְׁלֵמוּת אֲמִתִּי וְאֶזְכֶּה שֶׁיִּהְיֶה שָׁלוֹם בַּעֲצָמַי וְתִרְפָּאֵנִי רְפוּאַת הַנֶּפֶשׁ וּרְפוּאַת הַגּוּף, בְּאֹפֶן שֶׁאֶזְכֶּה לִהְיוֹת שָׁלֵם בִּשְׁלֵמוּת אֲמִתִּי בְּלִי שׁוּם מוּם וּפְגָם
<h3>קצז</h3>
רִבּוֹנוֹ שֶׁל עוֹלָם, יָדַעְתִּי כִּי עַכְשָׁו אֲנִי רָחוֹק מְאֹד מִשְּׁלֵמוּת, כִּי אֲנִי מָלֵא מוּמִים וּפְגָמִים הַרְבֵּה מְאֹד, מִכַּף רֶגֶל וְעַד רֹאשׁ אֵין בִּי מְתֹם "אֵין מְתֹם בִּבְשָׂרִי מִפְּנֵי זַעְמֶךָ, אֵין שָׁלוֹם בַּעֲצָמַי מִפְּנֵי חַטָּאתִי" וְכָל אֵיבָרַי מְלֵאִים מוּמִים שֶׁהִטַּלְתִּי בְּנַפְשִׁי עַל יְדֵי עֲווֹנוֹתַי וּפְשָׁעַי הַמְּרֻבִּים, מֵחֲמַת זֶה אֲנִי רָחוֹק מֵעֲבוֹדָתְךָ בֶּאֱמֶת וְאֵינִי יָכוֹל לַעֲבֹד עֲבוֹדָה תַּמָּה וְאֵינִי זוֹכֶה לְהִתְפַּלֵּל שׁוּם תְּפִלָּה בִּשְׁלֵמוּת כָּרָאוּי כִּי "כָּל אֲשֶׁר בּוֹ מוּם לֹא יִקְרָב" וּמֵאַחַר שֶׁאֲנִי רָחוֹק מִתְּפִלָּה, בַּמֶּה אֶזְכֶּה לְהִתְקָרֵב אֵלֶיךָ
<h3>קצח</h3>
אָבִי שֶׁבַּשָּׁמַיִם, רִבּוֹנוֹ דְּעָלְמָא כֹּלָּא, מָלֵא רַחֲמִים, אָמְנָם יָדַעְתִּי כִּי אַף עַל פִּי כֵן אַתָּה שׁוֹמֵעַ קוֹל שַׁוְעָתִי מִמֶּרְחַקִּים עַל כֵּן הֲרִימוֹתִי קוֹלִי וָאֶקְרָא אֵלֶיךָ:
אָבִי, אָבִי, אֲדוֹנִי, אֲדוֹנִי, מַלְכִּי וֵאלֹהָי, אֵלֶיךָ אֶתְפַּלָּל אֵלֶיךָ אֶזְעַק אֵלֶיךָ אֲשַׁוֵּעַ, אֵלֶיךָ אֶתְחַנָּן, לְפָנֶיךָ אֶשְׁתַּטֵּחַ, לְפָנֶיךָ אֶשְׁתַּחֲוֶה וְאֶכְרָעָה, אֵלֶיךָ שִׁטַּחְתִּי כַּפַּי, חוּס וְחָנֵּנִי וַחֲמֹל עָלַי בְּחֶמְלָתְךָ וּבְרַחֲמֶיךָ הַגְּדוֹלִים, יֶהֱמוּ נָא מֵעֶיךָ עָלַי וְתַשְׁגִּיחַ עָלַי מִמְּעוֹן קָדְשְׁךָ בְּאַהֲבָה וּבְחֶמְלָה גְדוֹלָה וִיתֵרָה, וּתְרַפֵּא אֶת מַכְאוֹבֵי נַפְשִׁי הָאֻמְלָלָה מְאֹד, וְתָסִיר מֵעָלַי כָּל הַמּוּמִים שֶׁהִטַּלְתִּי בְּנַפְשִׁי מִכָּל אֵבֶר וָאֵבֶר כִּי דַּרְכְּךָ לְהִשְׁתַּמֵּשׁ בְּכֵלִים נִשְׁבָּרִים וְאַתָּה עוֹשֶׂה גְּדוֹלוֹת וְנִפְלָאוֹת עַד אֵין חֵקֶר וְאֵין מִסְפָּר וְאַתָּה מְחַיֶּה מֵתִים בְּרַחֲמִים רַבִּים, וּבְכֹחֲךָ הַגָּדוֹל אַתָּה מַעֲלֶה וּמְקַבֵּץ שִׁבְרֵי כֵּלִים נִשְׁבָּרִים, שִׁבְרֵי שְׁבָרִים, וְאַתָּה מְחַבֵּר וּמְתַקֵּן אוֹתָם בַּחֲסָדֶיךָ, וְאַתָּה מְחַדֵּשׁ אוֹתָם כְּבָרִאשׁוֹנָה בְּיֶתֶר שְׂאֵת וּבְיֶתֶר עָז, וְאֵין שׁוּם נִצּוֹץ נֶאֱבָד וְנִדְחֶה מִמְּךָ, חָלִילָה, "כִּי בְּיָדְךָ כֹּחַ וּגְבוּרָה וּבְיָדְךָ לְגַדֵּל וּלְחַזֵּק לַכֹּל"
<h3>קצט</h3>
רוֹפֵא חִנָּם, יִכְמְרוּ רַחֲמֶיךָ עָלַי וְתִרְפָּאֵנִי וְתָסִיר מִמֶּנִּי כָּל הַמּוּמִים וְהַפְּגָמִים, מִגּוּפִי וְנַפְשִׁי וְרוּחִי וְנִשְׁמָתִי וּשְׁלַח רְפוּאָה שְׁלֵמָה לְחוֹלֵי עַמֶּךָ (וּבִפְרָט וְכוּ') רוֹפֵא נֶאֱמָן וְרַחֲמָן אָתָּה, הָרוֹפֵא לִשְׁבוּרֵי לֵב וּמְחַבֵּשׁ לְעַצְּבוֹתָם, רְפָאֵנִי יְהֹוָה וְאֵרָפֵא הוֹשִׁיעֵנִי וְאִוָּשֵׁעָה כִּי תְּהִלָּתִי אַתָּה, וְאֶזְכֶּה לִהְיוֹת שָׁלֵם בִּשְׁלֵמוּת גָּמוּר בְּלִי שׁוּם מוּם וּפְגַם
<h3>ר</h3>
וְזַכֵּנִי שֶׁיִּהְיֶה שָׁלוֹם בַּעֲצָמַי, שֶׁאֶזְכֶּה לְהַכְנִיעַ וּלְשַׁבֵּר וּלְבַטֵּל אֶת גּוּפִי, שֶׁיִּתְבַּטְּלוּ מִמֶּנִּי לְגַמְרֵי כָּל תַּאֲווֹת הַגּוּף וּמִדּוֹתָיו הָרָעִים, עַד שֶׁיִּתְבַּטֵּל גּוּפִי לְגַמְרֵי אֵצֶל הַנְּשָׁמָה עַד שֶׁלֹּא יִהְיֶה לְהַגּוּף שׁוּם תַּאֲוָה וְרָצוֹן אַחֵר כְּלָל חוּץ מֵרְצוֹן הַנְּשָׁמָה הַקְּדוֹשָׁה, שֶׁהוּא רְצוֹנְךָ הַטּוֹב וְיִהְיֶה שָׁלוֹם בֵּין נִשְׁמָתִי וְגוּפִי שֶׁגּוּפִי יִתְקַדֵּשׁ וְיִזְדַּכֵּךְ עַד שֶׁיִּהְיֶה נִכְלָל בְּתוֹךְ הַנְּשָׁמָה הַקְּדוֹשָׁה וְאֶזְכֶּה לַעֲשׂוֹת כָּל הַמִּצְווֹת וְכָל הַדְּבָרִים שֶׁיֵּשׁ בָּהֶם רְצוֹנְךָ בְּשִׂמְחָה גְּדוֹלָה וּבְרָצוֹן טוֹב בְּגוּף וָנֶפֶשׁ וּשְׁנֵיהֶם יִהְיוּ נִכְלָלִים כְּאֶחָד בְּאַהֲבָה וּבְשָׁלוֹם גָּדוֹל בֶּאֱמֶת לַעֲשׂוֹת רְצוֹנְךָ בֶּאֱמֶת בְּשִׂמְחָה גְּדוֹלָה תָּמִיד עַד שֶׁאֶזְכֶּה לִשְׁלֵמוּת גְּמוּרָה דִּקְדֻשָּׁה בֶּאֱמֶת עַד שֶׁאֶהְיֶה מוּכָן וְרָאוּי לְסַדֵּר תְּפִלָּתִי לְפָנֶיךָ בְּתַכְלִית הַשְּׁלֵמוּת וְתִכּוֹן תְּפִלָּתִי לְפָנֶיךָ כְּמוֹ קְטֹרֶת וְקָרְבְּנוֹת שְׁלָמִים הָעוֹלִים לְפָנֶיךָ עַל-יְדֵי אִישׁ תָּמִים וְשָׁלֵם
<h3>רא</h3>
רִבּוֹנוֹ שֶׁל עוֹלָם, פְּתַח פִּיךָ לְאִלֵּם כָּמוֹנִי וְזַכֵּנִי לְסַדֵּר תְּפִלָּתִי וּתְחִנָּתִי וּבַקָּשָׁתִי לְפָנֶיךָ כָּרָאוּי בֶּאֱמֶת בְּכָל עֵת, שֶׁאוּכַל לְפָרֵשׁ שִׂיחָתִי לְפָנֶיךָ תָּמִיד, וְאֶת כָּל אֲשֶׁר עִם לְבָבִי אָשִׂיחָה בֶּאֱמֶת בְּרַחֲמִים וְתַחֲנוּנִים בְּאֹפֶן שֶׁאֶזְכֶּה לְעוֹרֵר רַחֲמֶיךָ עָלַי וּתְמַלֵּא בַקָּשָׁתִי בְּרַחֲמִים תָּמִיד:
<h3>רב</h3>
אָנָּא יְהֹוָה, רַחֵם עָלֵינוּ בְּרַחֲמֶיךָ הָרַבִּים, וְעָזְרֵנוּ שֶׁנִּזְכֶּה לְהַגִּיעַ לְכָל מַה שֶּׁבִּקַּשְׁנוּ מִלְּפָנֶיךָ, שֶׁנִּזְכֶּה בְּכֹחַ וּזְכוּת עֵסֶק הַתּוֹרָה שֶׁל צַדִּיקֵי אֱמֶת שֶׁיֻּמְשַׁךְ עָלֵינוּ הֶאָרָה גְּדוֹלָה וְהִתְנוֹצְצוּת חָזָק מִשֹּׁרֶשׁ נִשְׁמָתֵנוּ, עַד שֶׁנִּזְכֶּה לְהִתְעוֹרֵר בֶּאֱמֶת אֵלֶיךָ, וְלָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת עַל כָּל עֲווֹנוֹתֵינוּ, עַד שֶׁנִּזְכֶּה לְהַעֲלוֹת הַכָּבוֹד דִּקְדֻשָּׁה מֵעֹמֶק הַגָּלוּת, מֵעִמְקֵי הַקְּלִפּוֹת, מִזִּלּוּתָא דְּגָלוּתָא וְנִזְכֶּה שֶׁיִּתְגַּדֵּל וְיִתְקַדֵּשׁ וְיִתְעַלֶּה וְיִתְרוֹמֵם כְּבוֹדְךָ הַגָּדוֹל וְהַקָּדוֹשׁ עַל יָדֵינוּ תָּמִיד, וְיִתְגַּלֶּה כְבוֹדְךָ בְּכָל הָעוֹלָם כֻּלּוֹ תָּאִיר אֶרֶץ מִכְּבוֹדֶךָ, כְּמוֹ שֶׁכָּתוּב: "וְהָאָרֶץ הֵאִירָה מִכְּבוֹדוֹ" וִיקֻיַּם מִקְרָא שֶׁכָּתוּב: "וְנִגְלָה כְּבוֹד יְהֹוָה, וְרָאוּ כָל בָּשָׂר יַחְדָּו, כִּי פִּי יְהֹוָה דִּבֵּר"
<h3>רג</h3>
וְנִזְכֶּה לְהַעֲלוֹת הַכָּבוֹד לְשֹׁרֶשׁ הַיִּרְאָה, וְיִהְיוּ נִשְׁלָמִים פְּגָמֵי הַיִּרְאָה, וְנִזְכֶּה לְיִרְאָה בִּשְׁלֵמוּת, לְיִרְאָה אֶת "הַשֵּׁם הַנִּכְבָּד וְהַנּוֹרָא" הַזֶּה אֶת יְהֹוָה אֱלֹהֵינוּ וְנִזְכֶּה לְיִרְאָה עִלָּאָה, יִרְאַת הָרוֹמְמוּת, וְלֹא יִהְיֶה לָנוּ שׁוּם יִרְאָה וָפַחַד מִשּׁוּם דָּבָר שֶׁבָּעוֹלָם כִּי אִם מִמְּךָ לְבַד נִירָא וְנִפְחַד תָּמִיד, וְתִהְיֶה יִרְאָתְךָ עַל פָּנֵינוּ לְבִלְתִּי נֶחֱטָא כְּלָל מֵעַתָּה וְעַד עוֹלָם
<h3>רד</h3>
וְעַל יְדֵי הַיִּרְאָה תְּזַכֵּנוּ לְשָׁלוֹם שֶׁיִּהְיֶה שָׁלוֹם בַּעֲצָמֵינוּ וְהַגּוּף יִתְבַּטֵּל וְיִהְיֶה נִכְלָל בְּתוֹךְ הַנְּשָׁמָה הַקְּדוֹשָׁה לַעֲשׂוֹת רְצוֹנְךָ בֶּאֱמֶת תָּמִיד וְנִזְכֶּה לִתְפִלָּה בִּשְׁלֵמוּת, וְתִשְׁמַע תְּפִלָּתֵנוּ תָּמִיד, וְתַמְשִׁיךְ שָׁלוֹם בָּעוֹלָם וּבְרַחֲמֶיךָ הָרַבִּים תָּשִׂים שָׁלוֹם בְּפָמַלְיָא שֶׁל מַעְלָה וּבְפָמַלְיָא שֶׁל מַטָּה, וּתְבַטֵּל אֶת כָּל מִינֵי מַחֲלֹקֶת מִן הָעוֹלָם, כִּי אַתָּה יְהֹוָה לְבַדְּךָ יָדַעְתָּ כַּמָּה רָעוֹת וְקִלְקוּלִים גּוֹרְמִים, חַס וְשָׁלוֹם, הַמַּחֲלֹקֶת שֶׁיֵּשׁ עַכְשָׁו וּבִפְרָט עֹצֶם הַמַּחֲלֹקֶת שֶׁיֵּשׁ עַכְשָׁו בֵּין הַצַּדִּיקִים וּבֵין הַכְּשֵׁרִים שֶׁבַּדּוֹר, עַד אֲשֶׁר חָלַק לֵב כָּל אֶחָד וְאֶחָד מֵחֲבֵרוֹ
<h3>רה</h3>
אָנָּא יְהֹוָה, רַחֵם עָלֵינוּ בְּרַחֲמֶיךָ הָרַבִּים וּתְגַלֶּה הָאֱמֶת בָּעוֹלָם, וְתָשִׂים שָׁלוֹם בֵּין עַמְּךָ יִשְׂרָאֵל לְעוֹלָם, וְתַשְׁפִּיעַ שָׁלוֹם בְּכָל הָעוֹלָמוֹת עַד שֶׁיֻּמְשַׁךְ הַשָּׁלוֹם גַּם בָּעוֹלָם הַזֶּה הַגַּשְׁמִי, וְכָל הַבְּרוּאִים יְרַחֲמוּ זֶה עַל זֶה, וְיִהְיֶה הַשָּׁלוֹם גָּדוֹל בֵּין כָּל הַבְּרוּאִים שֶׁבָּעוֹלָם:
<h3>רו</h3>
וְעָזְרֵנוּ בְּרַחֲמֶיךָ הָרַבִּים, שֶׁנִּזְכֶּה לְקַיֵּם מִצְוַת הַדְלָקַת נֵר חֲנֻכָּה בִּזְמַנּוֹ בִּשְׁלֵמוּת כָּרָאוּי בִּקְדֻשָּׁה וּבְטָהֳרָה וּבְכַוָּנָה גְּדוֹלָה וַעֲצוּמָה כָּרָאוּי וְנִזְכֶּה לְתַקֵּן כָּל הַתִּקּוּנִים הָאֵלֶּה שֶׁהִזְכַּרְנוּ לְפָנֶיךָ עַל-יְדֵי מִצְוַת נֵר חֲנֻכָּה וְיֵחָשֵׁב לְפָנֶיךָ קִיּוּם מִצְוָתֵנוּ כְּאִלּוּ קִיַּמְנוּהָ בְּכָל פְּרָטֶיהָ וְדִקְדּוּקֶיהָ וְכַוָּנוֹתֶיהָ וְתַרְיַ"ג מִצְוֹת הַתְּלוּיִם בָּהּ וְיָאִירוּ לְפָנֶיךָ אוֹר קְדֻשַּׁת מִצְוָתֵנוּ בְּכָל הָעוֹלָמוֹת כֻּלָּם וְנִזְכֶּה לְתַקֵּן כָּל הָעוֹלָמוֹת כֻּלָּם, עַל-יְדֵי קִיּוּם מִצְוָה זוֹ וְעַל-יְדֵי קִיּוּם כָּל הַמִּצְווֹת דְּאוֹרַיְתָא וּדְרַבָּנָן שֶׁתְּזַכֵּנוּ בְּרַחֲמֶיךָ לְקַיֵּם כֻּלָּם בְּאַהֲבָה וּבְיִּרְאָה וּבְשִׂמְחָה גְּדוֹלָה וּבִשְׁלֵמוּת גְּדוֹלָה, עַד שֶׁנִּזְכֶּה לְהַמְשִׁיךְ שָׁלוֹם מֵאִתְּךָ בְּכָל הָעוֹלָמוֹת כֻּלָּם וִיקֻיַּם מִקְרָא שֶׁכָּתוּב: "יְהֹוָה עֹז לְעַמּוֹ יִתֵּן יְהֹוָה יְבָרֵךְ אֶת עַמּוֹ בַשָּׁלוֹם" עוֹשֶׂה שָׁלוֹם בִּמְרוֹמָיו הוּא בְּרַחֲמָיו יַעֲשֶׂה שָׁלוֹם עָלֵינוּ וְעַל כָּל יִשְׂרָאֵל וְאִמְרוּ אָמֵן:
<h2>תפילה טו</h2>
<h3>רז</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, הָאֵל הַגָּדוֹל הַגִּבּוֹר וְהַנּוֹרָא, אֲשֶׁר יִרְאָתְךָ וְאֵימָתְךָ עַל כָּל שִׁנְאַנֵּי שַׁחַק וְעַל כָּל הַשְּׂרָפִים וְאוֹפַנִּים וְחַיּוֹת הַקֹּדֶשׁ וְעַל כָּל הָעוֹלָמוֹת כֻּלָּם, וְעַל כָּל בְּרוּאֵי מַעְלָה וּמַטָּה, כֻּלָּם יִרְעֲדוּן וְיִפְחֲדוּן מֵאֵימַת שְׁמֶךָ וּבְכֵן רַחֵם עָלַי בְּרַחֲמֶיךָ, עַל עֶצֶב נִבְזֶה וְנִמְאָס כָּמוֹנִי, שֶׁתַּמְשִׁיךְ עָלַי יִרְאָתְךָ הַקְּדוֹשָׁה תָּמִיד וְתִהְיֶה יִרְאָתְךָ עַל פָּנַי לְבִלְתִּי אֶחֱטָא, וְאֶזְכֶּה לְהַרְגִּישׁ יִרְאָתְךָ הַקְּדוֹשָׁה בְּכָל אֵיבָרַי:
<h3>רח</h3>
אָנָּא יְהֹוָה, זַכֵּנִי בְּרַחֲמֶיךָ הָרַבִּים וַחֲסָדֶיךָ הָעֲצוּמִים לְבַל אֲאַבֵּד אֶת עוֹלָמִי, חַס וְשָׁלוֹם, וְלֹא אִיגַע לָרִיק וְלֹא אֵלֵד לַבֶּהָלָה וְאֶזְכֶּה לְהִסְתַּכֵּל עַל עַצְמִי תָּמִיד, וּלְיַשֵּׁב דַּעְתִּי הֵיטֵב הֵיטֵב מָה אֲנִי עוֹשֶׂה בָּעוֹלָם הַזֶּה-עוֹלָם הָעוֹבֵר כְּהֶרֶף עַיִן וְלַחֲשֹׁב דַּרְכִּי, וְלִשְׁפֹּט בְּעַצְמִי אֶת כָּל הַמַּעֲשִׂים, אֲשֶׁר אֲנִי עוֹשֶׂה בְּכָל עֵת וּבְכָל יוֹם וּבְכָל שָׁעָה, לְהִשָּׁפֵט בְּעַצְמִי עֲלֵיהֶם בְּכָל עֵת אִם אֲנִי עוֹשֶׂה כְּהֹגֶן אִם לָאו, חַס וְשָׁלוֹם, לְמַעַן אֶזְכֶּה עַל יְדֵי זֶה לְרַחֵם עַל עַצְמִי וְלָשׁוּב מִמַּעֲשַׂי הָרָעִים וּמִמַּחְשְׁבוֹתַי הַמְגֻנּוֹת לִהְיוֹת סוּר מֵרָע בֶּאֱמֶת הֵן בְּמַחֲשָׁבָה הֵן בְּדִבּוּר הֵן בְּמַעֲשֶׂה, וְלַעֲשׂוֹת רַק הַטּוֹב בְּעֵינֶיךָ תָּמִיד:
<h3>רט</h3>
אָנָּא יְהֹוָה חֲמֹל עָלַי בְּחֶמְלָתֶךָ, חוּס עָלַי בְּרַחֲמֶיךָ הַגְּדוֹלִים, חוּס וְחָנֵּנִי וְרַחֵם עָלֵינוּ וּרְאֵה שִׁפְלוּתֵנוּ וַעֲנִיּוּתֵנוּ, כִּי בְּצָרָה גְּדוֹלָה אֲנַחְנוּ, יוֹתֵר וְיוֹתֵר מִתּוֹעֶה בְּלֵב יָם וּמִשּׁוֹכֵב בְּרֹאשׁ חִבֵּל לֹא יָדַעְתִּי נַפְשִׁי, לְהֵיכָן אָנוּס לְהֵיכָן אֶבְרַח, לְהֵיכָן אָעוּף לִשְׁכֹּן, לְהִנָּצֵל מִצָּרוֹת נַפְשִׁי הַמְּרֻבִּים מְאֹד מְאֹד וְלֹא יָדַעְתִּי כְּלָל לִמְצוֹא אֵיזֶה דֶּרֶךְ אֵיךְ לִצְעֹק וְלִזְעֹק אֵלֶיךָ כִּי זֶה יָמִים וְשָׁנִים אֲשֶׁר אֲנִי עוֹסֵק לִקְרֹא אֵלֶיךָ לְעוֹרֵר חֲסָדֶיךָ לְגַלּוֹת רַחֲמֶיךָ, שֶׁתְּזַכֵּנִי לָצֵאת מֵרַע לְטוֹב מֵחֹשֶׁךְ לְאוֹר, שֶׁתַּעַזְרֵנִי לַעֲזוֹב דַּרְכִּי הָרָע וּמַחְשְׁבוֹתַי הַמְגֻנּוֹת מְאֹד, כַּאֲשֶׁר לִמַּדְתָּנוּ עַל יְדֵי צַדִּיקֶיךָ הָאֲמִתִּיִּים שֶׁהַתְּפִלָּה מוֹעִילָה לְכָל דָּבָר, וְעִקָּר הַהִתְקָרְבוּת אֵלֶיךָ בֶּאֱמֶת הוּא עַל יְדֵי תְּפִלָּה, וְאַתָּה שׁוֹמֵעַ תְּפִלַּת כָּל פֶּה, וַאֲפִלּוּ קוֹל צְעָקָה מִבֶּטֶן שְׁאוֹל, מֵעִמְקֵי עֲמָקִים אַתָּה שׁוֹמֵעַ בְּרַחֲמֶיךָ, וְלָמָּה לֹא תַטֶּה אֹזֶן לִשְׁמֹעַ אֶת דִּבְרֵי עַבְדְּךָ הָעוֹמֵד לְפָנֶיךָ, הַצּוֹעֵק אֵלֶיךָ זֶה זְמַן רַב, וְלֹא דַּי שֶׁאֵינִי זוֹכֶה לְהֵיטִיב מַעֲשַׂי בְּכָל יוֹם, אַף גַּם בְּכָל יוֹם וָיוֹם צָרַת נַפְשִׁי מְרֻבָּה מֵחֲבֵרוֹ, וְאֵינִי יוֹדֵעַ כְּלָל מָה אֶעֱשֶׂה, אֵיזֶה עֵצָה וְתַחְבּוּלָה אֲבַקֵּשׁ, לְהַמְשִׁיךְ עָלַי כֹּחַ הַקְּדֻשָּׁה, שֶׁאֶזְכֶּה לְהִתְגַּבֵּר וְלִכְבֹּשׁ אֶת יִצְרִי הָרָע, וְלָכוֹף וּלְשַׁבֵּר וּלְבַטֵּל אֶת תַּאֲווֹתַי כִּי אֵין לִי שׁוּם דֶּרֶךְ לָנוּס מִמַּה שֶּׁאֲנִי צָרִיךְ לָנוּס, לְהַצִּיל אֶת נַפְשִׁי מִדִּינָהּ שֶׁל גֵּיהִנָּם, כִּי אִם עַל-יְדֵי תְּפִלָּה וְתַחֲנוּנִים וּצְעָקָה וְשַׁוְעָה וּזְעָקָה אֵלֶיךָ, וְגַם זֶה נִמְנַע מִמֶּנִּי, כִּי אֵיךְ יִזְכֶּה נִרְדָּף וּמֻכֶּה, מְמֻשָּׁךְ וּמְמֹרָט כָּמוֹנִי, לִתְפִלָּה וּצְעָקָה בֶּאֱמֶת כָּרָאוּי רַק אֲנִי מְחֻיָּב לִצְעֹק וּלְהִתְפַּלֵּל כְּפִי כֹּחִי, וְאִם גַּם זֶה אֵינוֹ מוֹעִיל לִי, חַס וְשָׁלוֹם, לֹא יָדַעְתִּי מַה לַּעֲשׂוֹת, אֵיךְ לְבַקֵּשׁ לִי מָנוֹס וּמִבְטָח:
<h3>רי</h3>
רִבּוֹנוֹ שֶׁל עוֹלָם, אֱמֶת יָדַעְתִּי כִּי אֲנִי בְּעַצְמִי הַחַיָּב, וּבִי אֲדוֹנִי הֶעָווֹן, כִּי אֵינִי מִתְגַּבֵּר עַל תַּאֲווֹתַי אֲפִלּוּ שָׁעָה קְטַנָּה וּבַעֲווֹנוֹתַי הָרַבִּים הָיִיתִי כְּמִי שֶׁמּוֹשֵׁךְ עַל עַצְמוֹ אֶת הַתַּאֲווֹת, חַס וְשָׁלוֹם וְלֹא דַּי שֶׁלֹּא הִשְׁתַּדַּלְתִּי לְגָרְשָׁם וּלְהִתְגַּבֵּר עֲלֵיהֶם, אַף גַּם מְשַׁכְתִּים עָלַי רַחֲמָנָא לִצְלָן מֵעַתָּה אַךְ הֲלֹא גַּם עַל זֶה כְּבָר בִּקַּשְׁתִּי מִלְּפָנֶיךָ, וְהִפַּלְתִּי תְּחִנָּתִי לִפְנֵי חֲסָדֶיךָ הָאֲמִתִּיִּים, שֶׁתִּמָּלֵא רַחֲמִים עָלַי וְתַצִּילֵנִי בְּרַחֲמֶיךָ מִמֶּנִּי בְּעַצְמִי לְבַל אֶהְיֶה עוֹד אַכְזָר עַל נַפְשִׁי הָאֻמְלָלָה מְאֹד וְאֶזְכֶּה לְרַחֵם עַל עַצְמִי כִּי אֵין רַחֲמָנוּת בָּעוֹלָם כְּמוֹ הָרַחֲמָנוּת שֶׁיֵּשׁ עַל מִי שֶׁנִּתְרַחֵק מִמְּךָ, וַעֲדַיִן אֵינוֹ זוֹכֶה לְהִתְקָרֵב אֵלֶיךָ בֶּאֱמֶת כַּאֲשֶׁר אַתָּה יָדַעְתָּ בֶּאֱמֶת:
<h3>ריא</h3>
יְהֹוָה אֱלֹהָי, רוֹפֵא חוֹלִים מַתִּיר אֲסוּרִים סוֹמֵךְ נוֹפְלִים, שׁוֹמֵעַ אֶנְקַת אֶבְיוֹנִים, חֲמֹל עָלַי וְאַל תַּעַזְבֵנִי וְאַל תִּטְּשֵׁנִי רְאֵה "עָנְיִי וּמְרוּדִי לַעֲנָה וָרֹאשׁ", וַאֲנִי יָדַעְתִּי גּוֹאֲלִי חַי וְאַתָּה חוֹשֵׁב מֵרָחוֹק לְהֵיטִיב אַחֲרִיתִי, וּלְהָשִׁיב אֶת שְׁבוּתִי עֲנֵנִי יְהֹוָה עֲנֵנִי עָזְרֵנִי עָזְרֵנִי חָנֵּנִי חָנֵּנִי הוֹשִׁיעֵנִי הוֹשִׁיעֵנִי תֶּן לִי חֲנִינָה וְלֹא אֹבַד זַכֵּנִי וְעָזְרֵנִי לָשׁוּב אֵלֶיךָ בֶּאֱמֶת בִּתְשׁוּבָה שְׁלֵמָה, וַעֲשֵׂה אֶת אֲשֶׁר בְּחֻקֶּיךָ אֵלֵךְ וְאֶת מִשְׁפָּטֶיךָ אֶשְׁמֹר
<h3>ריב</h3>
וְזַכֵּנִי לְמִשְׁפָּט דִּקְדֻשָּׁה בֶּאֱמֶת, שֶׁאֶזְכֶּה לְיַשֵּׁב דַּעְתִּי בְּכָל יוֹם תָּמִיד וְאֶשְׁפֹּט אֶת עַצְמִי הֵיטֵב וְאָדוּן בְּעַצְמִי אֶת כָּל הָעֲסָקִים וְהָעִנְיָנִים וְהַמַּעֲשִׂים אֲשֶׁר אֲנִי עוֹשֶׂה, אִם כָּךְ רָאוּי לִי לַעֲשׂוֹת, לְבַלּוֹת יָמִים בְּמַעֲשִׂים כָּאֵלֶּה, חַס וְשָׁלוֹם וְאֶזְכֶּה לֶאֱחֹז אֶת דַּעְתִּי הֵיטֵב זְמַן מְסֻיָּם בְּיִשּׁוּב הַדַּעַת הַזֶּה וּבַמִּשְׁפָּט הַזֶּה, וְלֹא אָנִיחַ אֶת דַּעְתִּי וּמַחֲשַׁבְתִּי לִבְרֹחַ מִזֶּה מְהֵרָה, רַק אֶזְכֶּה לִכְנוֹס בְּיִשּׁוּב הַדַּעַת הַזֶּה וּבַמִּשְׁפָּט הַזֶּה הֵיטֵב הֵיטֵב עַד שֶׁאֶזְכֶּה שֶׁיִּתְחַזֵּק יִשּׁוּב דַּעְתִּי בֶּאֱמֶת בְּתֹקֶף גָּדוֹל וּבְהִתְגַּבְּרוּת חֲזָקָה, בְּאֹפֶן שֶׁאֶזְכֶּה לָסוּר וְלָשׁוּב מֵעַתָּה תֵּכֶף וּמִיָּד מִכָּל הַמַּעֲשִׂים הָרָעִים וּמִכָּל הַמַּחֲשָׁבוֹת הָרָעוֹת וְלֶאֱחֹז רַק בְּמַעֲשִׂים טוֹבִים תָּמִיד:
<h3>ריג</h3>
וְעַל-יְדֵי-זֶה תְּזַכֵּנִי בְּרַחֲמֶיךָ לְיִרְאָה שְׁלֵמָה, "לְיִרְאָה אֶת הַשֵּׁם הַנִּכְבָּד וְהַנּוֹרָא" הַזֶּה אֶת יְהֹוָה אֱלֹהֵינוּ וְתִהְיֶה יִרְאָתִי בָּרָה וּנְקִיָּה בְּלִי שׁוּם פְּסֹלֶת, וְיִהְיֶה לִי רַק יִרְאַת יְהֹוָה לְבַד וּתְגַדֵּל חַסְדְּךָ עִמִּי וְתַמְתִּיק וּתְבַטֵּל מֵעָלַי וּמֵעַל זַרְעִי וּמֵעַל כָּל עַמְּךָ בֵּית יִשְׂרָאֵל כָּל מִינֵי דִּינִים שֶׁבָּעוֹלָם וְאַל תְּדִינֵנִי כְּמַעֲשַׂי, וְאַל תִּשְׁפְּטֵנִי כְּמִפְעָלִי, אַל תָּבוֹא בַּמִּשְׁפָּט עִמִּי "כִּי לֹא יִצְדַּק לְפָנֶיךָ כָּל חָי", רַק תִּגְזֹר בַּחֲסָדֶיךָ הַגְּדוֹלִים וְהַמְרֻבִּים לְבַטֵּל מֵעָלַי כָּל הַמִּשְׁפָּטִים וְכָל הַדִּינִים שֶׁבָּעוֹלָם, שֶׁלֹּא יִהְיֶה לָהֶם שׁוּם פִּתְחוֹן פֶּה לְעוֹרֵר דִּין וּמִשְׁפָּט, חַס וְשָׁלוֹם רַק תְּזַכֵּנִי שֶׁאֲנִי בְּעַצְמִי אֶשְׁפֹּט עַצְמִי הֵיטֵב בְּכָל עֵת, לְעוֹרֵר עַצְמִי לִתְשׁוּבָה שְׁלֵמָה בֶּאֱמֶת תָּמִיד, עַד שֶׁאֶזְכֶּה לִהְיוֹת כִּרְצוֹנְךָ הַטּוֹב בֶּאֱמֶת לַאֲמִתּוֹ
<h3>ריד</h3>
וְתַצִּילֵנוּ בְּרַחֲמֶיךָ הָרַבִּים מִכָּל מִינֵי יִרְאוֹת חִיצוֹנִיּוֹת, מִיִּרְאוֹת נְפוּלוֹת, שֶׁלֹּא אִירָא וְאֶפְחַד מִשּׁוּם שַׂר וְאָדוֹן, וְלֹא מִשּׁוּם מִין חַיָּה רָעָה וְלִסְטִים, וְלֹא מִשּׁוּם דָּבָר שֶׁבָּעוֹלָם, כִּי אִם מִמְּךָ לְבַד אִירָא וְאֶפְחַד וְתִהְיֶה יִרְאָתְךָ עַל פָּנַי תָּמִיד לְבִלְתִּי אֶחֱטָא, וְאֶזְכֶּה לְהַעֲלוֹת הַיִּרְאָה לְשָׁרְשָׁהּ לְדַעַת הַקָּדוֹשׁ וְאֶזְכֶּה בְּרַחֲמֶיךָ הָעֲצוּמִים לְהַשְׁלִים דַּעְתִּי בִּשְׁלֵמוּת בִּקְדֻשָּׁה וּבְטָהֳרָה, לְמַעַן אֵדַע מִמִּי אֶתְיָרֵא לְיִרְאָה אֶת שִׁמְךָ הַגָּדוֹל לְבַד וְיֻמְשַׁךְ הַיִּרְאָה הַקְּדוֹשָׁה בְּכָל אֵיבָרַי בְּרַמַ"ח אֵיבָרַי וּבִשְׁסָ"ה גִידַי, וְאֶזְכֶּה לִהְיוֹת מָלֵא אֵימָה וָפַחַד וְיִרְאָה גְּדוֹלָה בֶּאֱמֶת מִשִּׁמְךָ הַגָּדוֹל וְהַקָּדוֹשׁ, בְּכָל עֵת וּבְכָל שָׁעָה תָּמִיד וּתְזַכֵּנִי בְּרַחֲמֶיךָ הָרַבִּים לְדַעַת שָׁלֵם בֶּאֱמֶת בִּקְדֻשָּׁה וּבְטָהֳרָה:
<h3>רטו</h3>
יְהֹוָה אֱלֹהִים אַתָּה יָדַעְתָּ אֶת גֹּדֶל פְּחִיתוּת וְשִׁפְלוּת וּפְגַם דַּעְתֵּנוּ כִּי דַּעְתֵּנוּ נִפְגְּמָה וְנִתְקַלְקְלָה מְאֹד עַל-יְדֵי מַעֲשֵׂינוּ הָרָעִים וּמַחְשְׁבוֹתֵינוּ הַמְגֻנּוֹת וּדְעוֹתֵינוּ הַמְבֻלְבָּלוֹת מְאֹד, עַד אֲשֶׁר אֵין אָנוּ יוֹדְעִים כְּלָל לָתֵת עֵצָה בְּנַפְשֵׁנוּ אֵיךְ לְהִתְנַהֵג בְּשׁוּם דָּבָר שֶׁבָּעוֹלָם אָנָּא יְהֹוָה, מָלֵא רַחֲמִים, חֲמֹל עָלַי וְחָנֵּנִי מֵאִתְּךָ דֵּעָה שְׁלֵמָה, שֶׁאֶזְכֶּה לְדַעַת שָׁלֵם דִּקְדֻשָּׁה, לְמַעַן אֵדַע אֶת שִׁמְךָ בֶּאֱמֶת, וְאִירָא מִמְּךָ תָּמִיד, וְאֶזְכֶּה לְיִרְאָה עִלָּאָה יִרְאַת הָרוֹמְמוּת:
<h3>רטז</h3>
וּבְכֵן תְּזַכֵּנִי בְּרַחֲמֶיךָ הָרַבִּים, שֶׁאֶזְכֶּה לַעֲסֹק בְּתוֹרָתְךָ הַקְּדוֹשָׁה תָּמִיד יוֹמָם וָלַיְלָה, וְתִפְתַּח אֶת דַּעְתִּי וְתָאִיר עֵינַי בְּתוֹרָתֶךָ וְאֶזְכֶּה לִלְמֹד תוֹרָתְךָ הַקְּדוֹשָׁה בְּשֵׂכֶל צַח וָזַךְ וְאֶזְכֶּה לֵידַע וּלְהָבִין בִּמְהִירוּת גָּדוֹל בְּכָל מָקוֹם שֶׁאֲנִי לוֹמֵד וְלֹא יִהְיֶה כֹּחַ לְשׁוּם מְבַלְבֵּל לְבַלְבֵּל אֶת דַּעְתִּי, חַס וְשָׁלוֹם, בִּשְׁעַת לִמּוּדִי בְּשׁוּם בִּלְבּוּל שֶׁבָּעוֹלָם, הֵן מַחְשְׁבוֹת חוּץ מַחֲשָׁבוֹת זָרוֹת מֵהַבְלֵי עוֹלָם, הֵן בִּלְבּוּלִים וְעִרְבּוּבִים וְעַקְמוּמִיּוּת בְּעִנְיָן הַלִּמּוּד בְּעַצְמוֹ, מִכֻּלָּם תַּצִּיל אוֹתִי אָבִי שֶׁבַּשָּׁמַיִם בְּרַחֲמֶיךָ הָרַבִּים רַק אֶזְכֶּה לְהִתְגַּבֵּר בְּרַחֲמֶיךָ לְסַלֵּק וּלְבַטֵּל מֵעָלַי כָּל מִינֵי בִּלְבּוּלִים וְעַקְמוּמִיּוּת שֶׁבָּעוֹלָם בִּשְׁעַת הַלִּמּוּד, וְאֶזְכֶּה לִלְמֹד הַרְבֵּה בִּמְהִירוּת גָּדוֹל, בְּשֵׂכֶל צַח וָזַךְ בֶּאֱמֶת וְאֶזְכֶּה לְהַתְחִיל וְלִגְמֹר כָּל סִפְרֵי הַתּוֹרָה הַקְּדוֹשָׁה שֶׁבִּכְתָב וּבְעַל פֶּה, וְלִלְמֹד אוֹתָם כַּמָּה פְּעָמִים
<h3>ריז</h3>
אָנָּא יְהֹוָה, מָלֵא רַחֲמִים, אַתָּה יָדַעְתָּ אֶת עֹצֶם הַבִּלְבּוּלִים וְהָעִרְבּוּבִים שֶׁמְּעַרְבְּבִים וּמְסַבְּבִים וּמְבַלְבְּלִים אֶת דַעְתִּי תָּמִיד וּבִפְרָט בְּעֵת לִמּוּדִי, עַד שֶׁלֹּא זָכִיתִי עַד הֵנָּה לִלְמֹד שָׁעָה קַלָּה בְּמַחֲשָׁבָה זַכָּה וּנְכוֹנָה וְכָל הַיּוֹם כֻּלּוֹ אֲפִלּוּ בְּעֵת לִמּוּדִי דַּעְתִּי מְבֻלְבֶּלֶת וּמְטֹרֶפֶת מְאֹד בְּכַמָּה מִינֵי בִּלְבּוּלִים וְעִרְבּוּבִים וּמַחֲשָׁבוֹת שֶׁל שְׁטוּת וְעַקְמִימִיּוּת הַלֵּב, אַלְפֵי אֲלָפִים וְרִבֵּי רְבָבוֹת, בְּלִי שִׁעוּר וָעֵרֶךְ בְּכָל עֵת וּבְכָל שָׁעָה, וְאֵין אֲנִי יוֹדֵעַ לְהֵיכָן אֶבְרַח לְהַצִּיל אֶת נַפְשִׁי מֵהֶם:
<h3>ריח</h3>
יְהֹוָה אֱלֹהִים, אַתָּה יָדַעְתָּ, אַתָּה יָדַעְתָּ אֶת פִּזּוּר דַּעְתֵּנוּ, כִּי פָּגַמְנוּ וְקִלְקַלְנוּ אֶת דַּעְתֵּנוּ מְאֹד, וְזֶה יָמִים וְשָׁנִים אֲשֶׁר דַּעְתִּי מְפֻזֶּרֶת מְאֹד וּמְשׁוֹטֶטֶת בְּכָל עֵת בִּשְׁטוּתִים וּבִלְבּוּלִים וּבְהִרְהוּרִים רָעִים וּבְכַמָּה מִינֵי פְּגָמִים, אֲשֶׁר אִי אֶפְשָׁר לְבָאֵר וּלְפָרֵשׁ כְּלָל אִם אָמַרְתִּי אֲסַפְּרָה כְּמוֹ אֶפֶס קָצֶה מֵעֹצֶם בִּלְבּוּל עֲכִירַת הַדַּעַת יִכְלֶה הַזְּמַן וְכָל הָעֵצוֹת טוֹבוֹת שֶׁגִּלִּיתָ לָנוּ עַל-יְדֵי צַדִּיקֵי אֱמֶת, אֵיךְ לְהִנָּצֵל מֵהֶם, בְּשֵׁב וְאַל תַּעֲשֶׂה, מָרַדְנוּ בָּהֶם וְלֹא קִיַּמְנוּם עַד שֶׁבַּעֲווֹנוֹתֵינוּ הָרַבִּים קִלְקַלְנוּ וּפָגַמְנוּ מְאֹד בְּכָל הָעֵצוֹת טוֹבוֹת שֶׁגִּלִּיתָ לָנוּ כְּבָר, וַאֲשֶׁר אַתָּה מְגַלֶּה לָנוּ וּמְרַמֵּז לָנוּ בְּכָל עֵת עֵצוֹת יְשָׁרוֹת אֵיךְ לְהִנָּצֵל מִבִּלְבּוּל וּפִזּוּר דַּעְתֵּנוּ כִּי לֹא הָיִיתִי מִתְגַּבֵּר כְּלָל לְקַיְּמָם עַד אֲשֶׁר נִתְבַּלְבְּלָה וְנִתְפַּזְּרָה דַּעְתֵּנוּ כָּל כָּךְ, שֶׁאֲפִלּוּ בְּשָׁעָה שֶׁאֲנַחְנוּ רוֹצִים לְהִתְגַּבֵּר וְלַעֲזֹב מַחְשְׁבוֹתֵינוּ הָרָעוֹת, וְלֶאֱחֹז בְּדַרְכֵי עֲצוֹתֶיךָ הַטּוֹבוֹת, שׁוּב אֵין אָנוּ יְכוֹלִים כְּלָל לְהַחֲזִיק מַחְשְׁבוֹתֵינוּ בִּמְנוּחָה, בִּקְדֻשָּׁה וּבְטָהֳרָה אֲפִלּוּ זְמַן מוּעָט:
<h3>ריט</h3>
יְהֹוָה אֱלֹהִים, אָבִינוּ שֶׁבַּשָּׁמַיִם, רַחֲמָן הָאֱמֶת, מָלֵא רַחֲמִים בְּכָל עֵת וּבְכָל רֶגַע תָּמִיד אַתָּה יָדַעְתָּ כַּמָּה אֲנַחְנוּ רְחוֹקִים עַכְשָׁו מִקְּדֻשַּׁת הַמַּחֲשָׁבָה וּמִשְּׁלֵמוּת הַדַּעַת, וּכְבָר כִּלִּינוּ שְׁנוֹתֵינוּ בְּהֶבֶל וָרִיק, בְּבִלְבּוּל הַדַּעַת וּבְמַחֲשָׁבוֹת רָעוֹת וּפְגוּמוֹת מְאֹד בְּכָל עֵת וּבְכָל שָׁעָה, וַעֲדַיִן לֹא זָכִינוּ לְיִשּׁוּב הַדַּעַת כָּרָאוּי בֶּאֱמֶת אֲפִלּוּ שָׁעָה אַחַת מִנְּעוּרֵינוּ עַד הַיּוֹם הַזֶּה, כִּי חָטָאנוּ עָוִינוּ וּפָשַׁעְנוּ מְאֹד וּפָגַמְנוּ בְּהַבְּרִית קֹדֶשׁ, אֲשֶׁר עַל-יְדֵי-זֶה נִטְרַף וְנִתְבַּלְבֵּל דַּעְתֵּנוּ מְאֹד וְאֵין אָנוּ יוֹדְעִים כְּלָל אֵיךְ לְהַחֲיוֹת אֶת עַצְמֵנוּ, וּבְאֵיזֶה דֶּרֶךְ נִזְכֶּה לָשׁוּב אֶל הַדַּעַת דִּקְדֻשָּׁה בִּשְׁלֵמוּת כָּרָאוּי בֶּאֱמֶת, כִּי קִלְקַלְנוּ וּפָגַמְנוּ בְּכָל הַדְּרָכִים וְהַשְּׁבִילִים שֶׁל הַדַּעַת דִּקְדֻשָּׁה:
<h3>רכ</h3>
אָנָּא יְהֹוָה, חֲמֹל עָלַי בְּרַחֲמֶיךָ הָרַבִּים חוּס וַחֲמֹל נָא עַל נַפְשִׁי הָאֻמְלָלָה מְאֹד, הַיְגֵעָה מְאֹד, הַחֲלוּשָׁה מְאֹד, הָרְעֵבָה וּצְמֵאָה מְאֹד, הַמֻּנַּחַת בְּמָקוֹם שֶׁמֻּנַּחַת, כַּאֲשֶׁר אַתָּה לְבַד יָדַעְתָּ גֹּדֶל עֹצֶם הָרַחֲמָנוּת אֲשֶׁר עָלֵינוּ בָּעֵת הַזֹּאת, בְּעוּקְבָא דִּמְשִׁיחָא בְּעֹמֶק הַגָּלוּת צָרוֹת נַפְשֵׁנוּ הִרְחִיבוּ מְאֹד בְּלִי שִׁעוּר וָעֶרֶךְ, אֲשֶׁר אִי אֶפְשָׁר לְבָאֵר וּלְסַפֵּר כְּלָל חֵלֶק אֶחָד מֵאֶלֶף וּרְבָבָה מֵהֶם אָבִינוּ שֶׁבַּשָּׁמַיִם עָזְרֵנוּ, אָבִינוּ שֶׁבַּשָּׁמַיִם חָנֵּנוּ, אָבִינוּ שֶׁבַּשָּׁמַיִם, אֵין אָנוּ יוֹדְעִים כְּלָל מַה לְּדַבֵּר, וּבְאֵיזֶה דֶּרֶךְ נִזְכֶּה לְרַצּוֹת וּלְפַיֵּס אוֹתְךָ, אַחַר שֶׁנִּאַצְנוּ עֲצוֹתֶיךָ הָעֶלְיוֹנוֹת וּמָרַדְנוּ נֶגְדְּךָ הַרְבֵּה מְאֹד:
<h3>רכא</h3>
רִבּוֹנוֹ שֶׁל עוֹלָם, אַתָּה יָדַעְתָּ כִּי כָּל דִּבּוּרַי וּבַקָּשׁוֹתַי וּתְחִנּוֹתַי וְכָל מַה שֶּׁאֲנִי מְצַפֶּה וּמְקַוֶּה וּמְיַחֵל עֲדַיִן לִישׁוּעָתְךָ בֶּאֱמֶת כְּהֶרֶף עַיִן בְּכֻלָּם אֵין לִי שׁוּם סְמִיכָה וּמִבְטָח וּמָנוֹס כִּי אִם בְּכֹחַ הַצַּדִּיקֵי אֱמֶת, אֲשֶׁר זִכִּיתָ אוֹתָנוּ בְּכָל הַדּוֹרוֹת וְגַם בַּדּוֹר הַזֶּה זִכִּיתָ אוֹתָנוּ לְצַדִּיקִים אֲמִתִּיִּים גְּדוֹלִים וְנוֹרָאִים אֲשֶׁר נִקְרָא שְׁמָם עָלֵינוּ, וְעַל כֹּחָם הַגָּדוֹל לְבַד נִשְׁעָנְנוּ וּבְכֵן יֶהֱמוּ נָא מֵעֶיךָ עָלֵינוּ יֶהֱמוּ וְיִכְמְרוּ רַחֲמֶיךָ הָעֲצוּמִים עָלֵינוּ, עַל מֻרְדָּף בְּלִי חֶשֶׂךְ כָּמוֹנוּ, עַל עָנִי וְכוֹאֵב, נִכְאֵה לֵבָב כָּמוֹנוּ וְעָזְרֵנוּ בְּרַחֲמֶיךָ הָרַבִּים בְּכֹחַ וּזְכוּת הַצַּדִּיקֵי אֱמֶת, שֶׁאֶזְכֶּה לְהִתְגַּבֵּר עַל כָּל מַחְשְׁבוֹתַי הָרָעוֹת, וְאֶזְכֶּה לְהַשְׁלִים דַּעְתִּי בִּקְדֻשָּׁה וּבְטָהֳרָה בְּרַחֲמֶיךָ הָרַבִּים וּתְזַכֵּנִי לִלְמֹד וְלַהֲגוֹת בְּתוֹרָתְךָ הַקְּדוֹשָׁה תָּמִיד יוֹמָם וָלָיְלָה, וְאֶזְכֶּה לִלְמֹד בִּמְהִירוּת גְּדוֹלָה בְּלִי שׁוּם בִּלְבּוּלִים כְּלָל, וְאֶזְכֶּה שֶׁיִּזְדַּכֵּךְ מֹחִי וְיִהְיֶה מֹחִי וְשִׂכְלִי זַךְ וָצַח וְנָקִי בְּלִי שׁוּם פְּסֹלֶת כְּלַל, וְיִהְיֶה מֹחִי וְשִׂכְלִי מָהִיר וְחָרִיף לְהָבִין הַדָּבָר עַל בֻּרְיוֹ בֶּאֱמֶת לַאֲמִתּוֹ בִּמְהִירוּת גָּדוֹל בְּלִי עִיוּן כְּלָל
<h3>רכב</h3>
וּתְרַחֵם עָלַי שֶׁאֶזְכֶּה לַעֲנָוָה וְשִׁפְלוּת אֲמִתִּי שֶׁלֹּא יַעֲלֶה בְּלִבִּי שׁוּם צַד גֵּאוּת וּפְנִיּוֹת כְּלָל וְגַם כַּאֲשֶׁר תְּזַכֵּנִי בְּרַחֲמֶיךָ לִלְמֹד תּוֹרָה הַרְבֵּה, אֶזְכֶּה לְבַל אַחֲזִיק טוֹבָה לְעַצְמִי כְּלָל, וְלֹא יַעֲלֶה בְּלִבִּי, חַס וְשָׁלוֹם, עַל-יְדֵי לִמּוּד הַתּוֹרָה שׁוּם פְּנִיּוֹת וְגַסּוּת הָרוּחַ כְּלָל וְאֶזְכֶּה לִלְמֹד תּוֹרָה הַרְבֵּה לִשְׁמָהּ בִּקְדֻשָּׁה וּבְטָהֳרָה בַּעֲנָוָה וְשִׁפְלוּת בֶּאֱמֶת וְאֶזְכֶּה לִלְמֹד וּלְלַמֵּד לִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי תּוֹרָתֶךָ בְּאַהֲבָה:
<h3>רכג</h3>
וּבְכֵן תְּזַכֵּנִי בְּרַחֲמֶיךָ הָרַבִּים לִתְפִלָּה בֶּאֱמֶת בִּשְׁלֵמוּת כָּרָאוּי, וְאֶזְכֶּה לְהִתְפַּלֵּל כָּל הַיּוֹם כֻּלּוֹ בֶּאֱמֶת וּתְעוֹרֵר אֶת לְבָבִי בְּרַחֲמֶיךָ הָרַבִּים שֶׁאֶזְכֶּה לִשְׁפֹּךְ שִׂיחִי לְפָנֶיךָ לְפָרֵשׁ שִׂיחָתִי לְפָנֶיךָ תָּמִיד בִּתְפִלָּה וְתַחֲנוּנִים, וְאֶת כָּל הַטּוֹב אֲשֶׁר נִסְתָּר וְנִצְפָּן בִּנְקֻדָּתִי הַטּוֹבָה אוּכַל לְהוֹצִיא לָאוֹר עַל-יְדֵי דִבּוּרֵי הַתְּפִלָּה וּתְחִנּוֹת וּבַקָּשׁוֹת בֶּאֱמֶת מֵעוּמְקָא דְּלִבָּא, עַד שֶׁאֶזְכֶּה שֶׁיִּתְגַּלֶּה הַטּוֹב הַנֶּעְלָם וְהַנִּסְתָּר אֶצְלִי וְיִתְגַּבֵּר הַטּוֹב עַל הָרָע, עַד שֶׁאַכְנִיעַ וַאֲבַטֵּל אֶת הָרָע לְגַמְרֵי, עַד שֶׁאֶזְכֶּה לָצֵאת מֵרַע לְטוֹב מֵחֹשֶׁךְ לְאוֹר גָּדוֹל
<h3>רכד</h3>
וּתְזַכֵּנִי בְּרַחֲמֶיךָ לְהִתְפַּלֵּל בִּמְסִירוּת נֶפֶשׁ בֶּאֱמֶת, וְאֶזְכֶּה לְבַטֵּל כָּל יֵשׁוּתִי וְגַשְׁמִיּוּתִי, וְלֹא אֶתְפַּלֵּל בִּשְׁבִיל תּוֹעֶלֶת עַצְמִי כְּלָל, רַק אֶזְכֶּה לְהִתְבַּטֵּל לְגַמְרֵי בִּשְׁעַת הַתְּפִלָּה כְּאִלּוּ אֵינֶנִּי בָּעוֹלָם כְּלָל, וְכָל כַּוָּנָתִי בַּתְּפִלָּה יִהְיֶה רַק לְשִׁמְךָ בֶּאֱמֶת לְהַעֲלוֹת הַשְּׁכִינָה מֵהַגָּלוּת, לְגַלּוֹת אֱלָהוּתְךָ בָּעוֹלָם
<h3>רכה</h3>
וְכַאֲשֶׁר כְּבָר הִתְחַלְתָּ בְּרַחֲמֶיךָ וַחֲסָדֶיךָ הָרַבִּים לְגַלּוֹת אֱלָהוּתְךָ בָּעוֹלָם, וְלִמַּדְתָּנוּ עַל-יְדֵי צַדִּיקֶיךָ הָאֲמִתִּיִּים לְסַדֵּר שִׁירוֹת וְתִשְׁבָּחוֹת וּתְפִלּוֹת וְתַחֲנוּנִים לְפָנֶיךָ, וְהוֹרֵיתָ לָנוּ שְׁמוֹתֶיךָ הַקְּדוֹשִׁים, וְגָזַרְתָּ בְּחַסְדְּךָ לִסְמֹךְ אוֹתָנוּ בְּתָאֳרֶיךָ וּשְׁבָחֶיךָ, שֶׁיִּהְיֶה לָנוּ רְשׁוּת וְכֹחַ לְכַנּוֹת וְלִקְרוֹת אוֹתְךָ בִּתְאָרִים וּשְׁבָחִים, אֲשֶׁר עַל-יְדֵי-זֶה לְבַד יֵשׁ לָנוּ סְמִיכָה וְתִקְוָה לְהִתְקָרֵב אֵלֶיךָ בֶּאֱמֶת וְלָדַעַת אוֹתְךָ בְּלֵב שָׁלֵם כֵּן בְּרַחֲמֶיךָ הָרַבִּים תְּזַכֶּה אוֹתָנוּ בְּכָל דּוֹר וָדוֹר וּבִכְלַל יִשְׂרָאֵל תְּזַכֶּה אוֹתִי גַּם כֵּן וְתִתֶּן לִי דַּעַת אֲמִתִּי דִּקְדֻשָּׁה עַל-יְדֵי תּוֹרָתְךָ הַקְּדוֹשָׁה, שֶׁאֶזְכֶּה לְסַדֵּר שִׁירוֹת וְתִשְׁבָּחוֹת וּתְפִלָּה וְתַחֲנוּנִים לְפָנֶיךָ תָּמִיד כָּל יְמֵי חַיַּי בֶּאֱמֶת בֶּאֱמוּנָה וּבְדֵעָה נְכוֹנָה וּמְיֻשֶּׁבֶת וְאֶזְכֶּה לְכַוֵּן אֶל הָאֱמֶת וּלְכַנּוֹת וְלִקְרוֹת אוֹתְךָ בְּתָאֳרִים וּשְׁבָחִים הֲגוּנִים הָרְאוּיִם לִקְרוֹת אוֹתְךָ בָּהֶם, בְּאֹפֶן שֶׁיַּעֲלוּ דִּבְרֵי תְחִנּוֹתַי וּבַקָּשׁוֹתַי וְשִׁירוֹת וְתִשְׁבָּחוֹת שֶׁאֲנִי מְסַדֵּר לְפָנֶיךָ לְרָצוֹן, וִיעוֹרְרוּ רַחֲמֶיךָ הָרַבִּים עָלַי וְתִתְרַצֶּה וְתִתְפַּיֵּס אֵלֵינוּ
<h3>רכו</h3>
וּתְזַכֵּנוּ מֵעַתָּה לְהִתְקָרֵב אֵלֶיךָ בֶּאֱמֶת וּמֵאוֹצַר מַתְּנַת חִנָּם חָנֵּנִי כִּי עֵינַי לְךָ תְּלוּיוֹת וּמְחַכּוֹת, שֶׁתְּזַכֵּנִי לָבוֹא לִתְפִלָּה בֶּאֱמֶת וְאֶזְכֶּה לַעֲסֹק בִּתְפִלָּה תָּמִיד, עַד שֶׁאֶזְכֶּה עַל-יְדֵי הַתְּפִלָּה לָבוֹא וּלְהַגִּיעַ וּלְהַשִּׂיג סוֹדוֹת הַתּוֹרָה הָאֲמִתִּיִּים, וְאֶזְכֶּה לִטְעֹם טַעַם אוֹר הַגָּנוּז, אֲשֶׁר אַתָּה עָתִיד לְגַלּוֹת לְצַדִּיקֶיךָ הָאֲמִתִּיִּים שֶׁהוּא פְּנִימִיּוּת סִתְרֵי תּוֹרָה וּתְזַכֵּנִי "לַחֲזוֹת בְּנֹעַם יְהֹוָה וּלְבַקֵּר בְּהֵיכָלוֹ"
<h3>רכז</h3>
אֲדוֹן כֹּל מָלֵא רַחֲמִים, חָנֵּנִי וְזַכֵּנִי בְּרַחֲמֶיךָ הָרַבִּים לְתוֹרָה וּתְפִלָּה בֶּאֱמֶת בִּמְסִירַת נֶפֶשׁ, עַד שֶׁאֶזְכֶּה בְּרַחֲמֶיךָ לִטְעֹם גַּם בָּעוֹלָם הַזֶּה טַעַם אוֹר הַגָּנוּז אֲשֶׁר גָּנוּז וְצָפוּן לִירֵאֶיךָ, כְּמוֹ שֶׁכָּתוּב: "מָה רַב טוּבְךָ אֲשֶׁר צָפַנְתָּ לִירֵאֶיךָ, פָּעַלְתָּ לַחוֹסִים בָּךְ נֶגֶד בְּנֵי אָדָם", כִּי אַתָּה טוֹב וּמֵיטִיב לַכֹּל וְאַתָּה יָדַעְתָּ כִּי אֵין טוֹב אֲמִתִּי בָּעוֹלָם כִּי אִם לִהְיוֹת סוּר מֵרָע בֶּאֱמֶת, וְלַעֲשׂוֹת מַעֲשִׂים טוֹבִים, לִהְיוֹת מְשֻׁעְבָּד וּבָטֵל אֶל הַתּוֹרָה וְאֶל הָעֲבוֹדָה בֶּאֱמֶת תָּמִיד, עַד שֶׁנִּזְכֶּה לִטְעֹם טַעַם אוֹר הַגָּנוּז גַּם בָּעוֹלָם הַזֶּה אֲשֶׁר זֹאת הִיא הַטּוֹבָה הָאֲמִתִּיִית וְהַנִּצְחִיִּית עֲשֵׂה עִמִּי כְּחַסְדֶּךָ, וְזַכֵּנִי לִטְעֹם מִטּוּבְךָ הָאֲמִתִּי "מֵקִים מֵעָפָר דָּל מֵאַשְׁפּוֹת יָרִים אֶבְיוֹן", חָנֵּנִי וַהֲקִימֵנִי וּמִטּוּבְךָ תַּשְׂבִּיעֵנִי,וּמִזִּיו כְּבוֹדְךָ תַּרְאֵנִי, וּלְחַיִּים נִצְחִיִּים תְּזַכֵּנִי מֵעַתָּה וְעַד עוֹלָם אָמֵן סֶלָה:
<h2>תפילה טז</h2>
<h3>רכח</h3>
רִבּוֹן הָעוֹלָמִים, אַתָּה בָּרָאתָ אוֹתָנוּ בִּרְצוֹנְךָ הַטּוֹב בָּעוֹלָם הַשָּׁפָל הַזֶּה, וְגָזַרְתָּ עַל נִשְׁמָתֵנוּ שֶׁתֵּרֵד מֵעוֹלָם הָעֶלְיוֹן, מֵהֵיכָלָא דְּמַלְכָּא מִקָּדְשֵׁי קָדָשִׁים, וְתִכְנֹס בַּגּוּף הַגַּשְׁמִי בָּעוֹלָם הַזֶּה וְכַוָּנָתְךָ הַקְּדוֹשָׁה הָיְתָה לְטוֹבָתֵנוּ, כְּדֵי שֶׁנִּזְכֶּה לְדַבֵּק עַצְמֵנוּ בְּךָ בָּעוֹלָם הַשָּׁפָל הַזֶּה עַל כֵּן בְּוַדַּאי חוֹבָה עָלֵינוּ לִהְיוֹת דְּבֵקִים בְּךָ תָּמִיד בְּלִי הֶפְסֵק רֶגַע, וְלַעֲסֹק בְּתוֹרָתְךָ הַקְּדוֹשָׁה יוֹמָם וָלָיְלָה בְּלִי שׁוּם הֶפְסֵק וּבִטּוּל כְּלָל, כִּי הִיא חַיֵּינוּ וְאֹרֶךְ יָמֵינוּ וְאֵין לָנוּ שׁוּם חַיּוּת כִּי אִם כְּשֶׁאָנוּ דְּבֵקִים בְּךָ וּבְתוֹרָתְךָ הַקְּדוֹשָׁה
<h3>רכט</h3>
אֲבָל מַה נַּעֲשֶׂה יְהֹוָה אֱלֹהֵינוּ כִּי אַתָּה יָדַעְתָּ, כִּי מֵחֲמַת עֲכִירַת גַּשְׁמִיּוּת גּוּפֵנוּ וּמֵעֹצֶם גָּלוּתֵינוּ בֵּין הָעַכּוּ"ם בַּעֲוֹנוֹתֵינוּ הָרַבִּים, אִי אֶפְשָׁר לָנוּ עַכְשָׁו בְּשׁוּם אֹפֶן לִהְיוֹת תָּמִיד דְּבוּקִים בְּךָ וּבְתוֹרָתְךָ הַקְּדוֹשָׁה בְּלִי שׁוּם הֶפְסֵק, כַּמֻּטָּל עָלֵינוּ וּבְהֶכְרֵחַ אָנוּ מֻכְרָחִים לִפְעָמִים לְבַטֵּל קְצָת מְעַט מִדִּבְרֵי תּוֹרָה, מִלְּשׁוֹטֵט בְּחָכְמָתְךָ הַקְּדוֹשָׁה כִּי מֵעֹצֶם הַבִּלְבּוּלִים הַבָּאִים עַל הַמֹּחַ עַל יְדֵי הָעֲנָנִין דִּמְכַסְּיָן עַל עַיְנִין, הַמִּתְגַּבְּרִים עַתָּה בְּתֹקֶף גָּלוּתֵנוּ, מֵחֲמַת זֶה הַהֶכְרֵחַ אֲפִלּוּ לְהַצַּדִּיק הָאֲמִתִּי שֶׁיִּתְבַּטֵּל לִפְעָמִים מִדְּבֵקוּתוֹ וּמֵחָכְמָתוֹ הָעֶלְיוֹנָה, כְּדֵי לָתֵת נַיְחָא לְהַמּוֹחִין שֶׁלֹּא יִתְגַּבְּרוּ הַבִּלְבּוּלִים, חַס וְשָׁלוֹם, לְבַלְבֵּל וּלְבַטֵּל לְגַמְרֵי וְאָנֹכִי הֶעָנִי בְּדַעַת הָרָשׁ בְּחָכְמָה, לֹא יָדַעְתִּי נַפְשִׁי, אֵיךְ לְהִתְנַהֵג בְּעִנְיַן הַלִּמּוּד וְהַבִּטּוּל, אֵיךְ לְפַלֵּס דַּרְכִּי, שֶׁיִּהְיֶה הַבִּטּוּל בְּעֵת הַהֶכְרֵחַ לְבַד בְּמוֹעֲדוֹ וּבִזְמַנּוֹ שֶׁלֹּא לְהִתְבַּטֵּל יוֹתֵר מִדַּי
<h3>רל</h3>
וּבְכֵן בָּאתִי לְפָנֶיךָ לְבַקֵּשׁ רַחֲמִים מִלְּפָנֶיךָ יְהֹוָה אֱלֹהַי וֵאלֹהֵי אֲבוֹתַי, שֶׁתְּזַכֵּנִי וְתַדְרִיכֵנִי בְּדֶרֶךְ הַנָּכוֹן וְהָאֱמֶת, וְתַשְׁפִּיעַ עָלַי מִמְּעוֹן קְדֻשָּׁתְךָ חָכְמָה בִּינָה וָדַעַת וְתַעַזְרֵנִי שֶׁאֵדַע אֵיךְ לְהִתְנַהֵג בְּעִנְיָן זֶה, בְּעִנְיַן בִּטּוּלָהּ שֶׁל תּוֹרָה זֶהוּ קִיּוּמָהּ וְתַדְרִיכֵנִי וּתְלַמְּדֵנִי, בְּאֹפֶן שֶׁאֶזְכֶּה לְהִתְנַהֵג תָּמִיד כִּרְצוֹנְךָ הַטּוֹב, לַעֲשׂוֹת הַכֹּל יָפֶה בְּעִתּוֹ, לַעֲסֹק בְּתוֹרָה וּתְפִלָּה וּבְמַעֲשִׂים טוֹבִים לְשִׁמְךָ תָּמִיד יוֹמָם וָלַיְלָה בְּהַתְמָדָה גְּדוֹלָה וּבִזְרִיזוּת גְּדוֹלָה, וְאֶזְכֶּה לְהַרְבּוֹת בְּכָל יוֹם בַּעֲבוֹדַת יְהֹוָה בֶּאֱמֶת וּתְחָנֵּנִי לָדַעַת מָתַי אֲנִי מֻכְרָח לְבַטֵּל קְצָת, וְאֶזְכֶּה שֶׁלֹּא יִהְיֶה לִי שׁוּם בִּטּוּל כִּי אִם בְּעֵת הַהֶכְרֵחַ לְבַד וַאֲפִלּוּ בָּעֵת שֶׁאֲנִי מֻכְרָח לְהִתְבַּטֵּל קְצָת מִדִּבְרֵי תּוֹרָה, תַּעַזְרֵנִי וּתְזַכֵּנִי שֶׁלֹּא אֶתְבַּטֵּל, חַס וְשָׁלוֹם, לְגַמְרֵי מִכֹּל וָכֹל, רַק תְּחָנֵּנִי דֵּעָה בִּינָה וְהַשְׂכֵּל, וְתַשְׁפִּיעַ עָלַי שֵׂכֶל מֵאִתְּךָ, שֶׁאוּכַל לִהְיוֹת דָּבוּק בְּהֶעְלֵם אֶל הַשֵּׁם יִתְבָּרַךְ וְאֶל הַתּוֹרָה הַקְּדוֹשָׁה, אֲפִלּוּ בְּעֵת בִּטּוּלָהּ שֶׁל תּוֹרָה וְיִהְיוּ מְאִירִין עֵינֵי שִׂכְלִי בְּעֵת הַבִּטּוּל עַל-יְדֵי הָרְשִׁימוּ שֶׁנִּשְׁאַר מֵאוֹר הַחָכְמָה שֶׁל הַתּוֹרָה הַקְּדוֹשָׁה שֶׁהָיִיתִי עוֹסֵק בָּהּ וְיִהְיוּ עֵינַי מְאִירוֹת כַּשֶּׁמֶשׁ וְכַיָּרֵחַ, לִפְעָמִים כַּשֶּׁמֶשׁ כְּשֶׁאָנוּ דְּבֵקִים בַּחָכְמָה הָעֶלְיוֹנָה בְּתוֹרָתְךָ הַקְּדוֹשָׁה, וְלִפְעָמִים כַּיָּרֵחַ כְּשֶׁאָנוּ מֻכְרָחִין לְהִתְבַּטֵּל מִן הַחָכְמָה וּמֵעֵסֶק הַתּוֹרָה, שֶׁאָז יָאִירוּ עֵינַי כְּיָרֵחַ יָקָר הוֹלֵךְ, בְּאֹפֶן שֶׁאֶזְכֶּה לְהִתְדַבֵּק בְּךָ תָּמִיד לְעוֹלָם וָעֶד:
<h3>רלא</h3>
וְתִהְיֶה בְּעֶזְרִי תָּמִיד, וְתוֹשִׁיעֵנִי לָשׁוּב אֵלֶיךָ בֶּאֱמֶת בִּתְשׁוּבָה שְׁלֵמָה לְפָנֶיךָ וְאֶזְכֶּה מֵעַתָּה לְהִתְדַבֵּק בְּךָ בֶּאֱמֶת כִּרְצוֹנְךָ הַטּוֹב וְאֶזְכֶּה לְבַלּוֹת כָּל יָמַי בְּתוֹרָה וּתְפִלָּה וּבְמַעֲשִׂים טוֹבִים, בִּקְדֻשָּׁה וּבְטָהֳרָה בֶּאֱמֶת וּבֶאֱמוּנָה וּבְיִרְאָה וּבְאַהֲבָה, בְּשִׂמְחָה וּבְטוּב לֵבָב מֵרֹב כֹּל עָזְרֵנִי בְּרַחֲמֶיךָ הָרַבִּים שֶׁלֹּא אֲאַבֵּד מֵעַתָּה שׁוּם שָׁעָה וְשׁוּם רֶגַע מִימֵי חַיַּי הַמֻּעָטִים בְּחִנָּם כִּי מְעַט יָמַי, וְאִם לֹא עַכְשָׁו אֵימָתַי כִּי הֲלֹא אַתָּה עָתִיד לְקַבֵּל דִּין וְחֶשְׁבּוֹן מֵאִתָּנוּ עַל כָּל שָׁעָה וָרֶגַע מִימֵי חַיֵּינוּ עָזְרֵנִי שֶׁאֲפִלּוּ בְּעֵת שֶׁאֲנִי מֻכְרָח לְהִתְבַּטֵּל מִדִּבְרֵי תּוֹרָה, שֶׁתַּזְמִין לִי אָז אֵיזֶה עֲסָקִים מֵעֲבוֹדָתְךָ וּרְצוֹנְךָ, שֶׁאוּכַל עַל יָדָם לְפַקֵּחַ אֶת דַּעְתִּי וְלָתֵת נַיְחָא לְמוֹחִי, וְאַף-עַל-פִּי- כֵן אֶעֱסֹק אָז בִּדְבָרִים קְדוֹשִׁים שֶׁהֵם רְצוֹנְךָ בֶּאֱמֶת חוּס וַחֲמֹל עָלַי וְעָזְרֵנִי מֵעַתָּה לִהְיוֹת כִּרְצוֹנְךָ הַטּוֹב תָּמִיד בֶּאֱמֶת:
<h3>רלב</h3>
וּתְעוֹרֵר רַחֲמֶיךָ הָרַבִּים עָלֵינוּ וּתְמַהֵר וְתָחִישׁ לְגָאֳלֵנוּ, וְתִשְׁלַח לָנוּ מְהֵרָה אֶת מְשִׁיחֵינוּ-מָשִׁיחַ בֶּן דָּוִד וּמָשִׁיחַ בֶּן יוֹסֵף וּשְׁנֵיהֶם יִתְחַבְּרוּ וְיֻכְלְלוּ יַחַד וְיַכְנִיעוּ וְיַשְׁפִּילוּ אֶת כָּל הַשִּׁבְעִין עַכּוּ"ם וְכָל הַסִּטְרָא אַחֲרָא עַד עָפָר, וִיגַלּוּ חָכְמָתָם בָּעוֹלָם, וְיָפוּצוּ מַעְיְנוֹתֵיהֶם חוּצָה "וְתִמָּלֵא הָאָרֶץ דֵּעָה לָדַעַת אֶת יְהֹוָה כַּמַּיִם לַיָּם מְכַסִּים" וְיֵדַע כָּל פָּעוּל כִּי אַתָּה פְּעַלְתּוֹ וְיָבִין כָּל יְצוּר כִּי אַתָּה יְצַרְתּוֹ, וְיָשׁוּבוּ כָל הָעַמִּים עַל-יְדֵי חָכְמָתָם שֶׁל הַתְּרֵין מְשִׁיחִין לַעֲבוֹדָתֶךָ וּלְיִרְאָתֶךָ וִיקֻיַּם מִקְרָא שֶׁכָּתוּב: "כִּי אָז אֶהְפֹּךְ אֶל כָּל הָעַמִּים שָׂפָה בְרוּרָה לִקְרֹא כֻלָּם בְּשֵׁם יְהֹוָה לְעָבְדוֹ שְׁכֶם אֶחָד"
<h3>רלג</h3>
וְתַעֲבִיר מֶמְשֶׁלֶת זָדוֹן מִן הָאָרֶץ וּמַלְכוּת הָרִשְׁעָה מְהֵרָה תְּעַקֵּר וּתְשַׁבֵּר וּתְמַגֵּר וּתְכַלֵּם וְתַכְנִיעֵם וְתַשְׁפִּילֵם בִּמְהֵרָה בְיָמֵינוּ וּתְבַטֵּל וּתְבָעֵר כָּל הָעֲנָנִין דִּמְכַסְּיָן עַל עַיְנִין, וְאָז נִזְכֶּה לִהְיוֹת דְּבֵקִים בְּךָ וּבְתוֹרָתְךָ הַקְּדוֹשָׁה תָּמִיד בְּלִי שׁוּם הֶפְסֵק וּבִטּוּל כְּלָל וְלֹא יִהְיֶה כֹּחַ לְשׁוּם מוֹנֵעַ וּלְשׁוּם מְבַלְבֵּל לְבַלְבֵּל אֶת דַּעְתֵּנוּ כְּלָל, רַק נִזְכֶּה לִהְיוֹת דְּבֵקִים בְּךָ תָּמִיד כָּל יְמֵי חַיֵּינוּ לְעוֹלְמֵי עַד וּלְנֵצַח נְצָחִים וִיקֻיַּם מִקְרָא שֶׁכָּתוּב: "וְהָיָה אוֹר הַלְּבָנָה כְּאוֹר הַחַמָּה" בִּמְהֵרָה בְּיָמֵינוּ אָמֵן:
<h2>תפילה יז</h2>
<h3>רלד</h3>
רִבּוֹן כָּל הָעוֹלָמִים אֲדוֹן כָּל הַנְּשָׁמוֹת, אַתָּה בָּרָאתָ עוֹלָמְךָ בִּרְצוֹנְךָ הַטּוֹב בִּשְׁבִיל יִשְׂרָאֵל עַמֶּךָ, כְּמוֹ שֶׁכָּתוּב: "בְּרֵאשִׁית בָּרָא אֱלֹהִים אֶת הַשָּׁמַיִם וְאֵת הָאָרֶץ", וְאָמְרוּ רַבּוֹתֵינוּ, זִכְרוֹנָם לִבְרָכָה, בִּשְׁבִיל יִשְׂרָאֵל שֶׁנִּקְרְאוּ רֵאשִׁית, כִּי יִשְׂרָאֵל עָלָה בְּמַחֲשָׁבָה תְּחִלָּה וּבִשְׁבִילֵנוּ בָּרָאתָ כָּל הָעוֹלָמוֹת כֻּלָּם, מִן תְּחִלַּת הָאֲצִילוּת עַד עוֹלָם הַגַּשְׁמִי הַזֶּה, הָאָרֶץ וְכָל אֲשֶׁר עָלֶיהָ הַיַּמִּים וְכָל אֲשֶׁר בָּהֶם וְהַכֹּל בָּרָאתָ בִּרְצוֹנְךָ הַטּוֹב לְמַעַן אֲשֶׁר תִּתְפָּאֵר בָּנוּ בְּכָל דּוֹר וָדוֹר וּבְכֵן תְּרַחֵם עָלֵינוּ אָבִינוּ אָב הָרַחֲמָן וּתְזַכֵּנוּ לַעֲשׂוֹת הַטּוֹב בְּעֵינֶיךָ תָּמִיד, וְנִזְכֶּה לִהְיוֹת כִּרְצוֹנְךָ הַטּוֹב בֶּאֱמֶת, לָסוּר מֵרָע וְלַעֲשׂוֹת טוֹב תָּמִיד, לְמַעַן יִתְגַּלֶּה הַהִתְפָּאֲרוּת וְהַשַּׁעֲשׁוּעִים שֶׁלְּךָ בָּנוּ, לְעוֹלְמֵי עַד וּלְנֵצַח נְצָחִים:
<h3>רלה</h3>
וְזַכֵּנִי בְּרַחֲמֶיךָ הָרַבִּים לִתֵּן צְדָקָה הַרְבֵּה לַעֲנִיִּים מְהֻגָּנִים הַרְבֵּה וּלְצַדִּיקֵי אֱמֶת, לְמַעַן נִזְכֶּה לְהִכָּלֵל בִּנְפָשׁוֹת רַבִּים שֶׁל בְּנֵי יִשְׂרָאֵל עַמֶּךָ וְעַל יְדֵי זֶה תְּזַכֵּנִי בְּרַחֲמֶיךָ הָרַבִּים, שֶׁנִּזְכֶּה לְגַלּוֹת וּלְהָאִיר אֶת הַטּוֹב הַכָּבוּשׁ בָּנוּ כִּי אַתָּה יָדַעְתָּ אֶת עֹצֶם יֹפִי קְדֻשַּׁת הַטּוֹב הַכָּבוּשׁ אֶצְלִי בְּגָלוּת גְּדוֹלָה וּמָרָה מְאֹד זֶה כַּמָּה שָׁנִים, מִיּוֹם הֱיוֹתִי עַל הָאֲדָמָה עַד הַיּוֹם הַזֶּה, וְאֵינִי זוֹכֶה עֲדַיִן לְרַחֵם עַל עַצְמִי, לְהוֹצִיא לָאוֹר תַּעֲלוּמוֹת וְהַסְתָּרַת הַטּוֹב שֶׁבִּי הַכָּבוּשׁ בַּגָּלוּת וְאֵינִי זוֹכֶה לְהַזְכִּיר אֶת עַצְמִי הֵיטֵב הֵיכָן אֲנִי בָּעוֹלָם, וְאֵינִי יוֹדֵעַ מַה לַּעֲשׂוֹת, בְּאֵיזֶה דֶּרֶךְ וּמָנוֹס אֶזְכֶּה לְגַלּוֹת הַטּוֹב שֶׁיֵּשׁ בִּי:
<h3>רלו</h3>
אָנָּא יְהֹוָה, תֵּן לִי עֵצָה, תֵּן לִי חֲנִינָה, תֵּן לִי יְשׁוּעָה שְׁלֵמָה, עֲשֵׂה עִמִּי פֶּלֶא לְחַיִּים לְבַל אֶהְיֶה, חַס וְשָׁלוֹם, כַּמֵּת בְּחַיַּי עֲשֵׂה עִמִּי חֶסֶד חִנָּם כַּאֲשֶׁר נָאֶה לְךָ, לֹא כְּמַעֲשַׂי הָרָעִים וּפְעֻלּוֹתַי הַמְגֻנּוֹת וְדֵעוֹתַי הַמְעֻרְבָּבוֹת חוּס וַחֲמֹל נָא עַל נַפְשִׁי הָאֻמְלָלָה מְאֹד יֶהֱמוּ נָא מֵעֶיךָ וְרַחֲמֶיךָ עַל עֶצֶם הַטּוֹב שֶׁיֵּשׁ בִּי, שֶׁיּוּכַל לְהִתְגַּבֵּר לִכְבֹּשׁ אֶת הַגּוּף וְתַאֲווֹתָיו תַּחְתָּיו, שֶׁיִּהְיֶה הָרַע כָּפוּף וּבָטֵל תַּחַת הַטּוֹב, עַד שֶׁיִּתְבַּטְּלוּ מִמֶּנִּי כָּל תַּאֲווֹת הַגּוּף וּמִדּוֹתָיו הָרָעוֹת, בְּאֹפֶן שֶׁאֶזְכֶּה לִהְיוֹת כִּרְצוֹנְךָ הַטּוֹב בֶּאֱמֶת תָּמִיד:
<h3>רלז</h3>
אָבִי שֶׁבַּשָּׁמַיִם, אָבִי שֶׁבַּשָּׁמַיִם אָב הַחֶסֶד, אָב הָרַחֲמָן בֶּאֱמֶת, הַחוֹמֵל דַּלִּים, הַשּׁוֹמֵעַ אֶנְקַת אֶבְיוֹנִים, הָרוֹאֶה בְּעֶלְבּוֹן עֲלוּבִים, הַשּׁוֹמֵעַ וּמַאֲזִין צְעָקָה מֵעִמְקֵי הַשְּׁאוֹל תַּחְתִּיּוֹת וּמִתַּחְתָּיו, עַד אֲשֶׁר אֵין מָקוֹם אֲשֶׁר לֹא תִּשְׁמַע מִמֶּנּוּ קוֹל אֲנָחָה וַאֲנָקָה, לַמְּדֵנִי מַה לְּדַבֵּר לְפָנֶיךָ, הוֹרֵינִי מַה שֶּׁאֹמַר לְפָנֶיךָ, הוֹדִיעֵנִי מַה שֶּׁאֶצְעַק אֵלֶיךָ, חֲמֹל נָא עַל עֲלוּב נֶפֶשׁ כָּמוֹנִי, עַל נִכְאֵה לֵבָב כָּמוֹנִי עַל חֲסַר דֵּעָה חֲסַר לֵב כָּמוֹנִי, עַל חֲלוּשׁ כֹּחַ כָּמוֹנִי, עַל מְבֻלְבָּל וּמְטֹרָף וּמְעֻרְבָּב בְּכָל מִינֵי עִרְבּוּבִים כָּמוֹנִי, אֲשֶׁר הַטּוֹב שֶׁבִּי הוּא כָּבוּשׁ כְּמוֹ בְּבֵית הַסֹּהַר מַמָּשׁ, וּבְגָלוּת גְּדוֹלָה וּמָרָה מְאֹד וְכַמָּה אַלְפֵי אֲלָפִים מְחִצּוֹת וְחוֹמוֹת בַּרְזֶל וּמַסְגֵּר עַל מַסְגֵּר הַמְסַבְּבִים אוֹתִי, וְכַמָּה וְכַמָּה אֲלָפִים שׁוֹמְרִים וְאוֹרְבִים עוֹמְדִים עָלַי בְּכָל עֵת וּבְכָל רֶגַע לֹא יִתְּנוּנִי הָשֵׁב רוּחִי וְאֵינִי יָכוֹל לַעֲשׂוֹת שׁוּם תְּנוּעָה שֶׁיִּהְיֶה כָּרָאוּי, אֲפִלּוּ בָּעֵת שֶׁאֲנִי מִתְעוֹרֵר לַעֲשׂוֹת אֵיזֶה דָּבָר שֶׁבִּקְדֻשָּׁה, אֵינִי זוֹכֶה לַעֲשׂוֹת תְּנוּעָה קַלָּה שֶׁיִּהְיֶה לָהּ יֹפִי וְהִדּוּר כָּרָאוּי לְאִישׁ יִשְׂרְאֵלִי, כַּאֲשֶׁר אַתָּה יָדַעְתָּ אוֹי לִי מְאֹד, אוֹי וּמַר לִי מְאֹד מְאֹד, אֲהָהּ עָלַי, מַר לִי מְאֹד, אוֹיָה עַל נַפְשִׁי, אוֹי לְהַנֶּפֶשׁ אֲשֶׁר עָשְׂתָה מַעֲשִׂים כָּאֵלֶּה, אוֹי לְהַיָּמִים וְהַשָּׁנִים אֲשֶׁר כִּלִּיתִי בַּהֲבָלִים וּבִלְבּוּלִים רָעִים מְאֹד כָּאֵלֶּה אֲדוֹן כֹּל, אֵלֶיךָ זַעֲקָתִי וְשַׁוְעָתִי מָלֵא רַחֲמִים, הַטֵּה אֵלַי אָזְנְךָ וּשְׁמָע פְּקַח עֵינֶיךָ וּרְאֵה שׁוֹמְמוּתִי, רְאֵה נָא בְעָנְיִי וַעֲמָלִי:
<h3>רלח</h3>
רִבּוֹנוֹ שֶׁל עוֹלָם, אַתָּה זִכִּיתַנִי בְּרַחֲמֶיךָ הָרַבִּים לִהְיוֹת בִּכְלַל זֶרַע יִשְׂרָאֵל עֲבָדֶיךָ, וְקֵרַבְתָּ אוֹתִי בְּרַחֲמֶיךָ הָרַבִּים לְצַדִּיקֵי אֱמֶת, לְהַאֲמִין בָּהֶם וּלְהִשְׁתּוֹקֵק לָהֶם עֲשֵׂה עִמִּי כַּחֲסָדֶיךָ בִּזְכוּת הַקְּדוֹשִׁים אֲשֶׁר בָּאָרֶץ הֵמָּה, וְעָזְרֵנִי וְסַיְּיעֵנִי שֶׁיַּגִּיעַ לִי הֶאָרָה וְהִתְעוֹרְרוּת אֲמִתִּי שֶׁיִּזְכֹּר וְיִתְעוֹרֵר אֶת עַצְמוֹ בֶּאֱמֶת הַטּוֹב שֶׁבִּי, וְיִתְוַדַּע לְהַטּוֹב שֶׁבִּי מַעֲלָתוֹ הַגְּדוֹלָה, מֵהֵיכָן הוּא נִלְקָח וְנִמְשָׁךְ, מִמַּחֲשָׁבָה עֶלְיוֹנָה דְּקֻדְּשָׁא בְּרִיךְ הוּא, אֲשֶׁר שָׁם עָלִיתִי בְּמַחֲשָׁבָה תְּחִלָּה בְּתוֹךְ כְּלַל נִשְׁמוֹת יִשְׂרָאֵל וַאֲנִי בְּרִיָּה קַלָּה שֶׁבַּיָּם, לְמַעְלָה מִכָּל הָאַרְבַּע עוֹלָמוֹת, שֶׁהֵם:
אֲצִילוּת, בְּרִיאָה, יְצִירָה, עֲשִׂיָּה, וַאֲנִי בְּשָׁרְשִׁי לְמַעְלָה מִכֻּלָּם, כִּי אָנֹכִי מִזֶּרַע יִשְׂרָאֵל שֶׁעָלוּ בְּמַחֲשָׁבָה תְּחִלָּה וּבָנוּ נִמְלַךְ הַשֵּׁם יִתְבָּרַךְ וְנִתְיָעֵץ עִמָּנוּ לִבְרֹא אֶת כָּל הָעוֹלָמוֹת כֻּלָּם וְכָל אֲשֶׁר בָּהֶם, עַד תַּכְלִית הָעֲשִׂיָּה שֶׁהוּא הָעוֹלָם הַזֶּה וְכָל אֲשֶׁר בּוֹ, בַּשָּׁמַיִם וּבָאָרֶץ בַּיַּמִּים וְכָל אֲשֶׁר בָּהֶם וְעַתָּה עַתָּה, עָזְרֵנִי נָא, חַזְּקֵנִי נָא, אַמְּצֵנִי נָא, הֲקִיצֵנִי נָא, עוֹרְרֵנִי נָא, שֶׁאֶזְכֶּה בְּרַחֲמֶיךָ וַחֲסָדֶיךָ הָאֲמִתִּיִּים, לְהַזְכִּיר אֶת עַצְמִי הֵיטֵב הֵיטֵב, הֵיכָן אֲנִי, לְהֵיכָן נִשְׁלַכְתִּי, לְהֵיכָן נִתְרַחַקְתִּי מִמְּךָ עַד הֵנָּה הַיְאֻמַּן כִּי יְסֻפַּר שֶׁטּוֹב אֲמִתִּי כָּזֶה הַמֻּשְׁרָשׁ בִּי יִהְיֶה מֻשְׁלָךְ בְּמָקוֹם אָפֵל וְחֹשֶׁךָ כָּזֶה, בְּמָקוֹם שָׁפָל כָּזֶה, בַּאֲפֵלָה מְנֻדָּח כָּזֶה, בִּמְקוֹמוֹת פְּגוּמִים כָּאֵלֶּה, בִּמְקוֹמוֹת נְמוּכִים וּרְחוֹקִים מִן הַקְּדֻשָּׁה כָּאֵלֶּה, בִּמְקוֹמוֹת שֶׁאֵינָם רְאוּיִים לְהִקָּרֵא בְּשֵׁם מָקוֹם כְּלָל:
<h3>רלט</h3>
אָנָּא יְהֹוָה חֲמֹל עָלַי, חוּסָה עָלַי, כִּי בְּכָל עֵת שֶׁאֲנִי רוֹצֶה לְדַבֵּר וּלְפָרֵשׁ שִׂיחָתִי לְפָנֶיךָ, אֵינִי יוֹדֵעַ מֵהֵיכָן אַתְחִיל לְבַקֵּשׁ וְאֵיךְ אֲסַיֵּם וּמֵרֹב דָּחְקִי וְעָנְיִי אֲשֶׁר צְרָכַי מְרֻבִּים מְאֹד, אֲשֶׁר לֹא יַסְפִּיקוּ אֲלָפִים וּרְבָבוֹת יְרִיעוֹת לְבָאֲרָם, מֵחֲמַת זֶה אֵינִי יָכוֹל לִפְתֹּחַ פִּי כְּלָל וַאֲפִלּוּ בְּעֵת שֶׁאֲנִי מַתְחִיל לְדַבֵּר קְצָת, דְּבָרַי מְבֻלְבָּלִים מְאֹד מֵעֹצֶם רִבּוּי צְרָכַי אֲשֶׁר הֵם מְרֻבִּים בְּיוֹתֵר, אֲשֶׁר אִי אֶפְשָׁר לְבָאֵר וּלְפָרֵשׁ כְּלָל בְּשׁוּם אֹפֶן, כִּי אִם לְפָנֶיךָ אֲדוֹן כֹּל נִגְלוּ כָּל הַתַּעֲלוּמוֹת וַהֲמוֹן נִסְתָּרוֹת שֶׁמִּבְּרֵאשִׁית וְאַתָּה יוֹדֵעַ צְפוּן לְבָבֵנוּ וְעֹמֶק מַחְשְׁבוֹתֵינוּ, אֲשֶׁר בְּתוֹךְ פְּנִימִיּוּת פְּנִימִיּוּת מַחֲשַׁבְתִּי צוֹעֵק הַטּוֹב שֶׁבִּי בְּקוֹל עָצוּם וָמַר מְאֹד, זְעָקָה גְּדוֹלָה וּמָרָה מְאֹד מְאֹד, אֲשֶׁר אִי אֶפְשָׁר לִסְבֹּל עֹצֶם מְרִירוּת צַעֲקַת הַטּוֹב הַכָּבוּשׁ בְּקִרְבִּי וְגֹדֶל הָרַחֲמָנוּת שֶׁיֵּשׁ עָלַי בְּלִי שִׁעוּר וָעֵרֶךְ וּמִסְפָּר כְּלָל וְלָמָּה תַּעְלֵם אָזְנְךָ וְתַסְתִּיר פָּנֶיךָ מִמֶּנִּי זֶה זְמַן רַב מְאֹד, וַ"הֲמוֹן מֵעֶיךָ וְרַחֲמֶיךָ עָלַי הִתְאַפָּקוּ":
<h3>רמ</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, כְּשֵׁם שֶׁגָּבְרוּ רַחֲמֶיךָ וַחֲסָדֶיךָ הָעֲצוּמִים עָלַי, וּבָרָאתָ אוֹתִי בֵּין זֶרַע יִשְׂרָאֵל עֲבָדֶיךָ, כֵּן יֶהֱמוּ מֵעֶיךָ וַחֲנִינוֹתֶיךָ וַחֲסָדֶיךָ הַגְּדוֹלִים עָלַי, שֶׁאֶזְכֶּה לִשְׁמֹעַ הֵיטֵב אֶת קוֹל דִּבְרֵי הַצַּדִּיקִים אֲמִתִּיִּים, וְיֻפְקְחוּ עֵינַי, וְיִשְׁמְעוּ אָזְנַי, וּלְבָבִי יָבִין הֵיטֵב אֶת קוֹל דִּבְרֵי הַצַּדִּיקִים אֲמִתִּיִּים, אֲשֶׁר עוֹסְקִים תָּמִיד לְעוֹרֵר וּלְהַעֲלוֹת אֶת הַטּוֹב הַנִּמְשָׁךְ מִנִּשְׁמוֹת יִשְׂרָאֵל הַכָּבוּשׁ בַּגָּלוּת, וְלַעֲשׂוֹת בַּעֲלֵי תְּשׁוּבָה וְגֵרִים, הֵן קוֹל דִּבְרֵי הַצַּדִּיקִים אֲמִתִּיִּים שֶׁבַּדּוֹר הַזֶּה, הֵן דִבְרֵי צַדִּיקִים אֲמִתִּיִּים שׁוֹכְנֵי עָפָר, הַכְּתוּבִים בְּסִפְרֵיהֶם הַקְּדוֹשִׁים עַד שֶׁאֶשְׁמַע וְאֶרְאֶה וְאָבִין הֵיטֵב אֶת דִּבְרֵיהֶם הַקְּדוֹשִׁים, עַד שֶׁהַטּוֹב שֶׁבִּי יִתְעוֹרֵר בְּתֹקֶף גָּדוֹל, וּבְכֹחַ וּגְבוּרָה גְּדוֹלָה דִּקְדֻשָּׁה, עַד שֶׁאֶזְכֶּה לְהִתְגַּבֵּר בֶּאֱמֶת עַל הָרָע לְשַׁבְּרוֹ וּלְגָרְשׁוֹ וּלְבַטְּלוֹ מִמֶּנִּי בְּבִטּוּל גָּמוּר, בְּאֹפֶן שֶׁאֶזְכֶּה לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת וּבְלֵב שָׁלֵם וְאֶזְכֶּה לִהְיוֹת כִּרְצוֹנְךָ הַטּוֹב בֶּאֱמֶת בִּקְדֻשָּׁה וּבְטָהֳרָה בְּשִׂמְחָה וּבְטוּב לֵבָב:
<h3>רמא</h3>
אָנָּא יְהֹוָה חֲמֹל עָלַי, וּמַלֵּא בַּקָּשָׁתִי בְּרַחֲמִים, וּבְכֵן תַּעַזְרֵנוּ יְהֹוָה אֱלֹהֵינוּ בְּרַחֲמֶיךָ הָרַבִּים, שֶׁיִּתְגַּלֶּה הָאֱמֶת בָּעוֹלָם, עַד שֶׁיִּתְעוֹרְרוּ כָּל יִשְׂרָאֵל בִּתְשׁוּבָה שְׁלֵמָה לְפָנֶיךָ בֶּאֱמֶת וְיִשְׁמְעוּ רְחוֹקִים וְיָבוֹאוּ וְיַכִּירוּ כֹּחַ מַלְכוּתֶךָ וְתִמָּלֵא רַחֲמִים עַל עַמְּךָ יִשְׂרָאֵל, וַאֲפִלּוּ עַל הַטּוֹב הַכָּבוּשׁ בֵּין הָאֻמּוֹת וְתַעֲשֶׂה כְּגֹדֶל נִפְלְאוֹתֶיךָ הַנּוֹרָאוֹת, בְּאֹפֶן שֶׁתּוֹדִיעַ לְהַטּוֹב הַכָּבוּשׁ בֵּינֵיהֶם, הַמְפֻזָּר וּמְפֹרָד בֵּין הָעַמִּים בַּמְּקוֹמוֹת הָרְחוֹקִים מֵהַקְּדֻשָּׁה מְאֹד מְאֹד, וְתוֹדִיעַ לָהֶם הֵיטֵב הֵיכָן הֵם בָּעוֹלָם, וּלְהֵיכָן הֵם מוּכָנִים לֵילֵךְ אִם לֹא יָשׁוּבוּ, חַס וְשָׁלוֹם, עַד שֶׁיִּתְעוֹרְרוּ הֵיטֵב, וִירַחֲמוּ עַל עַצְמָם וְיִזְכְּרוּ אֶת יְהֹוָה וְיָשׁוּבוּ אֵלֶיךָ, וְיִתְגַּיְרוּ בֶּאֱמֶת כִּי אַתָּה יְהֹוָה לְבַד יָדַעְתָּ, אֶת גֹּדֶל עֹצֶם הָרַחֲמָנוּת שֶׁיֵּשׁ עַל הַטּוֹב הַכָּבוּשׁ בִּמְקוֹמוֹת כָּאֵלּוּ וְאַתָּה יָדַעְתָּ בֶּאֱמֶת, כִּי אֵין רַחֲמָנוּת בָּעוֹלָם יוֹתֵר מִזֶּה, וְאֵין שׁוּם צַעַר וְיִסּוּרִים שֶׁבָּעוֹלָם נֶחְשָׁבִים כְּלָל כְּנֶגֶד הַצַּעַר וְהַיִּסּוּרִים וְהָעִנּוּיִים הַקָּשִׁים וְהַמָּרִים שֶׁיֵּשׁ לְהַטּוֹב הַזֶּה, אֲשֶׁר אִי אֶפְשָׁר לִסְבֹּל כְּלָל אֶת גֹּדֶל הָרַחֲמָנוּת שֶׁיֵּשׁ עַל זֶה הַטּוֹב הַכָּבוּשׁ בְּמָקוֹם שֶׁהוּא כָּבוּשׁ, אֲשֶׁר נִתְרַחֵק מֵאָבִיו שֶׁבַּשָּׁמַיִם וּמַה לּוֹ לָאָב שֶׁהִגְלָה אֶת בָּנָיו, וְאוֹי לַבֵּן שֶׁגָּלָה מֵעַל שֻׁלְחַן אָבִיו אוֹי וַאֲבוֹי לַבֵּן הַזֶּה, אוֹי וָמַר, אוֹי וָמַר מִכָּל מִינֵי מְרִירוּת לְהַבֵּן הַזֶּה, שֶׁהָיָה בְּמָקוֹם שֶׁהָיָה, וְעַכְשָׁו נָפַל לְמָקוֹם שֶׁנָּפַל, וְאִם אַתָּה בְּעַצְמְךָ לֹא תְּרַחֵם עָלֵינוּ, חַס וְשָׁלוֹם, מִי יְרַחֵם עָלֵינוּ, וּמִי יַעֲמֹד בַּעֲדֵנוּ, כִּי עַתָּה אֵין לָנוּ עַל מִי לְהִשָּׁעֵן כִּי אִם עָלֶיךָ אָבִינוּ שֶׁבַּשָּׁמַיִם כִּי הַצַּדִּיקֵי אֱמֶת שֶׁהָיָה לָהֶם זֶה הַכֹּחַ לְהוֹדִיעַ הָאֱמֶת לְהַטּוֹב הַכָּבוּשׁ, הֲלֹא הֵמָּה נִסְתַּלְּקוּ בַּעֲווֹנוֹתֵינוּ הָרַבִּים וּמַה נַּעֲשֶׂה עַכְשָׁו בְּעֵת צָרָה הַזֹּאת אֲשֶׁר כָּמֹהוּ לֹא נִהְיָתָה, אֲשֶׁר נִשְׁאַרְנוּ כַּתֹּרֶן בְּרֹאשׁ הָהָר וְכַנֵּס עַל הַגִּבְעָה, בְּאֵין מַשְׁעֵן וּמַשְׁעֵנָה וּרְאֵה "כִּי אָזְלַת יָד וְאֶפֶס עָצוּר וְעָזוּב", וְאֵין עוֹזֵר וְאֵין סוֹמֵךְ הַבִּיטָה בְּעָנְיֵנוּ כִּי רַבּוּ מַכְאוֹבֵינוּ וְצָרוֹת לְבָבֵנוּ עָזְרֵנוּ כִּי עָלֶיךָ נִשְׁעָנְנוּ
<h3>רמב</h3>
טוֹב וּמֵיטִיב לַכֹּל, עֲשֵׂה לְמַעַן טוּבְךָ, עֲשֵׂה לְמַעַן כְּבוֹדֶךָ וַעֲשֵׂה אֵת אֲשֶׁר תַּעֲשֶׂה, בְּאֹפֶן שֶׁיֻּחְזַר כָּל הַטּוֹב הַמְפֻזָּר וּמְפֹרָד בֵּין הָעַמִּים אֶל הַקְּדֻשָּׁה וְיִתּוֹסְפוּ וְיִתְרַבּוּ בְּכָל פַּעַם גֵּרִים וּבַעֲלֵי תְּשׁוּבָה אֲמִתִּיִּים, עַד שֶׁיָּשׁוּבוּ כָּל יִשְׂרָאֵל וְכָל בָּאֵי עוֹלָם אֵלֶיךָ בֶּאֱמֶת, וְנִזְכֶּה לִרְאוֹת מְהֵרָה בְּתִפְאֶרֶת עֻזֶּךָ, לְהַעֲבִיר גִּלּוּלִים מִן הָאָרֶץ, וְהָאֱלִילִים כָּרוֹת יִכָּרֵתוּן, לְתַקֵּן עוֹלָם בְּמַלְכוּת שַׁדַּי, וְכָל בְּנֵי בָשָׂר יִקְרְאוּ בִשְׁמֶךָ, לְהַפְנוֹת אֵלֶיךָ כָּל רִשְׁעֵי אָרֶץ, יַכִּירוּ וְיֵדְעוּ כָּל יוֹשְׁבֵי תֵבֵל כִּי לְךָ תִכְרַע כָּל בֶּרֶךְ, תִּשָּׁבַע כָּל לָשׁוֹן:
<h3>רמג</h3>
וּבְכֵן תַּעַזְרֵנוּ בְּרַחֲמֶיךָ הָרַבִּים, שֶׁנִּזְכֶּה לְשַׁבֵּר אֶת תַּאֲוַת אֲכִילָה בְּתַכְלִית בֶּאֱמֶת, עַד שֶׁלֹּא יִהְיֶה לָנוּ שׁוּם תַּאֲוָה גַּשְׁמִיִּת לֶאֱכֹל וְלִשְׂבֹּעַ בִּשְׁבִיל תַּאֲוַת וַהֲנָאַת הַגּוּף, חַס וְשָׁלוֹם, רַק כָּל אֲכִילָתֵנוּ וּשְׁתִיָּתֵנוּ יִהְיֶה הַכֹּל לְשִׁמְךָ בֶּאֱמֶת, כְּדֵי שֶׁיִּהְיֶה לָנוּ כֹּחַ לַעֲסֹק בְּתוֹרָתְךָ בֶּאֱמֶת, וְנִזְכֶּה לֶאֱכֹל בִּקְדֻשָּׁה וּבְטָהֳרָה לְמַעַן שִׁמְךָ לְבַד וְתִהְיֶה בְּעֶזְרֵנוּ וְתִשְׁמְרֵנוּ בְּרַחֲמֶיךָ הַגְּדוֹלִים וְתַצִּילֵנוּ מִכָּל מִינֵי מַאֲכָלוֹת אֲסוּרוֹת הֵן מֵאִסּוּרִין דְּאוֹרַיְתָא הֵן מֵאִסּוּרִין דְּרַבָּנָן, וְתִשְׁמֹר אוֹתָנוּ תָּמִיד, שֶׁלֹּא יֶאֱרַע לָנוּ שׁוּם מִכְשׁוֹל לְעוֹלָם, חַס וְשָׁלוֹם וְלֹא יָבוֹא לְתוֹךְ פִּינוּ שׁוּם מַאֲכָל הֶאָסוּר לָנוּ כִּי אַתָּה יָדַעְתָּ רִבּוֹנוֹ דְּעָלְמָא כֹּלָּא, שֶׁאִי אֶפְשָׁר לְבָשָׂר וָדָם לְהִזָּהֵר וּלְהִשָּׁמֵר בְּעַצְמוֹ מִכָּל מִינֵי מַאֲכָלוֹת אֲסוּרוֹת וּמִתַּעֲרוּבוֹתֵיהֶם, אֲשֶׁר פְּרָטֵיהֶם וְדִקְדּוּקֵיהֶם רַבִּים מְאֹד, וְעָצְמוּ מִסַּפֵּר, וְאַתָּה יוֹדֵעַ גֹּדֶל הַפְּגַם הֶעָצוּם הַפּוֹגֵם בְּנֶפֶשׁ יִשְׂרָאֵל עַל יְדֵי מַאֲכָלוֹת אֲסוּרוֹת, חַס וְשָׁלוֹם
<h3>רמד</h3>
עַל כֵּן רַחֵם עָלֵינוּ לְמַעַנְךָ וְעָזְרֵנוּ וְהוֹשִׁיעֵנוּ וּשְׁמֹר אֶת נַפְשֵׁנוּ, שֶׁנִּזְכֶּה לִהְיוֹת נִצּוֹלִים וּפְרוּשִׁים וּמֻבְדָּלִים לְגַמְרֵי מִכָּל מִינֵי מַאֲכָלוֹת אֲסוּרוֹת מִנְּבֵלוֹת וּטְרֵפוֹת, מִשְּׁקָצִים וּמִרְמָשִׂים, מִבָּשָׂר בֶּחָלָב וּמִיֵּין נֶסֶךְ, מֵחֵלֶב וָדָם, מִגִּיד הַנָּשֶׁה וְאֵבֶר מִן הַחַי, וּמִפַּת שֶׁל עַכּוּ"ם וּמִבִּשּׁוּלֵי עַכּוּ"ם, וּמִשְּׁאָר כָּל מִינֵי מַאֲכָלוֹת אֲסוּרוֹת, מֵהֶם וּמִתַּעֲרוֹבוֹתֵיהֶם וּמִמַּשֶּׁהוּ חָמֵץ בַּפֶּסַח, מִכֻּלָּם תִּשְׁמְרֵנוּ וְתַצִּילֵנוּ בְּרַחֲמֶיךָ הָעֲצוּמִים, שֶׁלֹּא יִכָּנְסוּ לְתוֹךְ פִּינוּ, וְלֹא יְטַמְּאוּ אֶת נַפְשׁוֹתֵינוּ, וְנִהְיֶה אֲנַחְנוּ וְצֶאֱצָאֵינוּ נְקִיִּים וּטְהוֹרִים וּמֻבְדָּלִים מֵהֶם לְגַמְרֵי וּתְקַדְּשֵׁנוּ בְּקְדֻשָּׁתְךָ הָעֶלְיוֹנָה, וּתְקַיֵּם בָּנוּ מִקְרָא שֶׁכָּתוּב:
"וִהְיִיתֶם לִי קְדוֹשִׁים כִּי קָדוֹשׁ אָנִי"
<h3>רמה</h3>
חוּס וַחֲמֹל עָלֵינוּ, וּפְדֵנוּ וְהַצִּילֵנוּ וּמַלְּטֵנוּ מִכָּל מִינֵי טֻמְאוֹת וּמִכָּל הַדְּבָרִים הַמְּשַׁקְּצִין אֶת הַנֶּפֶשׁ, וְקַדְּשֵׁנוּ בְּכָל מִינֵי קְדֻשּׁוֹת, וְעָזְרֵנוּ וְזַכֵּנוּ לַאֲכִילָה דִּקְדֻשָּׁה בִּשְׁלֵמוּת בֶּאֱמֶת כָּרָאוּי לְאִישׁ יִשְׂרְאֵלִי וְנִזְכֶּה לְהַשְׁלִים פְּגָמֵי הַמִּזְבֵּחַ דִּקְדֻשָּׁה, עַל יְדֵי אֲכִילָתֵנוּ בִּקְדֻשָּׁה וּבְטָהֳרָה, עַד שֶׁיִּהְיֶה הַשֻּׁלְחָן שֶׁלָּנוּ מְכַפֵּר כַּמִּזְבֵּחַ וּתְזַכֵּנוּ בְּרַחֲמֶיךָ הָרַבִּים לֶאֱמוּנָה שְׁלֵמָה בֶּאֱמֶת וְתִתֵּן לָנוּ כֹּחַ וְשֵׂכֶל דִּקְדֻשָּׁה לְהַכְנִיעַ וּלְבַטֵּל כָּל מִינֵי אֱמוּנוֹת כָּזְבִּיּוֹת, וּלְהָשִׁיב וּלְהַחֲזִיר אֶת כָּל הַתּוֹעִים בֶּאֱמוּנוֹת כָּזְבִּיּוֹת שֶׁיָּשׁוּבוּ כֻּלָּם לֶאֱמוּנָתְךָ הַקְּדוֹשָׁה:
<h3>רמו</h3>
אָנָּא יְהֹוָה, עָזְרֵנוּ לָצֵאת מִתַּאֲוַת גּוּפֵנוּ וּמֵעֲכִירַת מַעֲשֵׂינוּ, וּמִכְּסִילוּת דַּעְתֵּנוּ, וְזַכֵּנוּ בְּרַחֲמֶיךָ הָרַבִּים לִתֵּן צְדָקָה הַרְבֵּה לַעֲנִיִּים מְהֻגָּנִים הַרְבֵּה, וּלְצַדִּיקִים אֲמִתִּיִּים שֶׁבְּדוֹרֵנוּ, לְמַעַן נִזְכֶּה עַל-יְדֵי-זֶה לְהַשְׁלִים וּלְתַקֵּן פְּגַם הַמִּזְבֵּחַ שֶׁנִפְגַּם עַל-יְדֵי עֲווֹנוֹתֵינוּ, עַד אֲשֶׁר אֵין לָנוּ לֹא אִשִׁים וְלֹא קָרְבָּן וְלֹא כֹּהֵן שֶׁיְּכַפֵּר בַּעֲדֵינוּ:
<h3>רמז</h3>
וּבְכֵן תְּרַחֵם עָלֵינוּ, שֶׁנִּזְכֶּה לְתַקֵּן אֶת פְּגַם תַּאֲוַת אֲכִילָה, וְנִזְכֶּה מֵעַתָּה לֶאֱכֹל בִּקְדֻשָּׁה וּבְטָהֳרָה עַד שֶׁיִּהְיֶה הַשֻּׁלְחָן שֶׁלָּנוּ מְכַפֵּר כַּמִּזְבֵּחַ, וְנִזְכֶּה לְהַכְנִיס אוֹרְחִים הֲגוּנִים עַל שֻׁלְחָנֵנוּ, וְלִתֵּן חֵלֶק מִסְּעֻדָתֵנוּ לַעֲנִיִּים הֲגוּנִים וְזַכֵּנוּ לִלְמֹד תּוֹרָה עַל הַשֻּׁלְחָן, וְיִהְיֶה הַשֻּׁלְחָן שֶׁלָּנוּ שָׁלֵם בְּכָל מִינֵי שְׁלֵמוּת דִּקְדֻשָּׁה בְּלִי שׁוּם פְּגָם כְּלָל, עַד שֶׁנִּזְכֶּה שֶׁהַשֻּׁלְחָן שֶׁלָּנוּ יְטַהֵר אוֹתָנוּ מִכָּל עֲווֹנוֹתֵינוּ, וִיזַכֶּה אוֹתָנוּ לְעַלְמָא דְּאָתֵי וּלְפַרְנָסָה טוֹבָה וְנִהְיֶה רְשׁוּמִים לְטוֹב לְעֵלָּא וּלְעֵלָּא וְנִזְכֶּה שֶׁיִּתּוֹסֵף לָנוּ כֹּחַ וּגְבוּרָה בְּשָׁעָה שֶׁנִּצְטָרֵךְ וְנִזְכֶּה שֶׁלֹּא יִהְיֶה שׁוּם כֹּחַ לְהַסִּטְרָא אַחֲרָא לִינֹק כְּלָל מִשֻּׁלְחָנֵנוּ וַאֲכִילָתֵנוּ, כִּי אִם מְעַט דִּמְעַט חִיּוּת הַמֻּכְרָח לִתֵּן לָהֶם בְּצִמְצוּם גָּדוֹל כְּפִי רְצוֹנְךָ הַטּוֹב וְלֹא יוֹתֵר מֵהַהֶכְרֵחַ כְּלָל
<h3>רמח</h3>
וְנִזְכֶּה לְקַיֵּם מִצְוַת נְטִילַת יָדַיִם בְּמַיִם רִאשׁוֹנִים וְאַחֲרוֹנִים כָּרָאוּי בִּשְׁלֵמוּת וְנִזְכֶּה לְקַדֵּשׁ יָדֵינוּ עַל-יְדֵי נְטִילַת יָדַיִם, וְיֻמְשַׁךְ עָלֵינוּ קְדֻשָּׁה וְטָהֳרָה שְׁלֵמָה עַל-יְדֵי נְטִילַת יָדַיִם רִאשׁוֹנִים וְאַחֲרוֹנִים וִיקֻיַּם בָּנוּ מִקְרָא שֶׁכָּתוּב: "וְהִתְקַדִּשְׁתֶּם וִהְיִיתֶם קְדוֹשִׁים, כִּי קָדוֹשׁ אֲנִי יְהֹוָה" וְתַעַזְרֵנוּ לְבָרֵךְ בִּרְכַּת הַמּוֹצִיא וּבִרְכַּת הַמָּזוֹן וְכָל בִּרְכַּת הַנֶּהֱנִין תְּחִלָּה וָסוֹף בְּכַוָּנָה גְּדוֹלָה כָּרָאוּי בִּקְדֻשָּׁה וּבְטָהֳרָה וְנִזְכֶּה שֶׁיְּקֻיַּם בַּשֻּׁלְחָן שֶׁלָּנוּ מִקְרָא שֶׁכָּתוּב: "וַיְדַבֵּר אֵלַי זֶה הַשֻּׁלְחָן אֲשֶׁר לִפְנֵי יְהֹוָה", וְנִזְכֶּה עַל יְדֵי אֲכִילָתֵנוּ בִּקְדֻשָּׁה לְהַכְנִיעַ וּלְבַטֵּל כְּסִילוּת דַּעְתֵּנוּ וְכִעוּר מַעֲשֵׂינוּ וְתַעַזְרֵנוּ שֶׁיִּהְיֶה נִשְׁלָם דַּעְתֵּנוּ עַל יְדֵי אֲכִילָתֵנוּ בִּקְדֻשָּׁה וּבְטָהֳרָה כִּרְצוֹנְךָ הַטּוֹב:
<h3>רמט</h3>
אָנָּא יְהֹוָה, אַתָּה יָדַעְתָּ אֶת עֹצֶם בִּלְבּוּל וּכְסִילוּת דַּעְתִּי שֶׁמִּתְגַּבֵּר עָלַי בְּכָל עֵת וּבְכָל שָׁעָה, עַד אֲשֶׁר "כָּשַׁל כֹּחַ הַסַּבָּל", וְאֵינִי יוֹדֵעַ מַה לַּעֲשׂוֹת וְאֵיזֶה תַּחְבּוּלָה אֲבַקֵּשׁ לְתַקֵּן אֶת דַּעְתִּי לְהַכְנִיעַ כְּסִילוּת דַּעְתִּי, אֲשֶׁר מִזֶּה בָּאוּ מַעֲשַׂי הַמְכֹעָרִים וְלֹא דַּי שֶׁלֹּא זָכִיתִי לְתַקֵּן דַּעְתִּי וּמַעֲשַׂי, אַף גַּם הוֹסַפְתִּי בְּכָל פַּעַם קִלְקוּלִים עַל קִלְקוּלִים, וּפְגָמִים עַל פְּגָמִים וַעֲכִירוֹת עַל עֲכִירוֹת, וּכְסִילוּת עַל כְּסִילוּת, וּבִלְבּוּלִים רַבִּים עַל בִּלְבּוּלִים
<h3>רנ</h3>
"דַּלּוּ עֵינַי לַמָּרוֹם יְהֹוָה עָשְׁקָה לִּי עָרְבֵנִי עֲרוֹב עַבְדְּךָ לְטוֹב, אַל יַעַשְׁקֻנִי זֵדִים הוֹצִיאָה מִמַּסְגֵּר נַפְשִׁי" חָנֵּנוּ מֵאִתְּךָ דֵּעָה בִּינָה וְהַשְׂכֵּל, וְעָזְרֵנִי שֶׁאֶזְכֶּה לָשׁוּב מִמַּחְשְׁבוֹתַי הָרָעוֹת, וְאֶזְכֶּה לַעֲזֹב דַּרְכִּי הָרָע וּמַחְשְׁבוֹתַי הַפְּגוּמוֹת וְהַמְבֻלְבָּלוֹת, הַמְבַלְבְּלִים אֹתִי וּמוֹנְעִים אוֹתִי מְאֹד מִלָּשׁוּב אֵלֶיךָ בֶּאֱמֶת חוּס נָא עָלַי חוּס וַחֲמֹל נָא עָלַי, יֶהֱמוּ מֵעֶיךָ וַחֲסָדֶיךָ עָלַי, וְתֵן לִי תִּקְוָה טוֹבָה, שֶׁאֶזְכֶּה מֵעַתָּה לְרַחֵק וּלְגָרֵשׁ מֵעָלַי כָּל מִינֵי מַחֲשָׁבוֹת רָעוֹת וְכָל מִינֵי בִּלְבּוּל הַדַּעַת שֶׁבָּעוֹלָם, עַד שֶׁאֶזְכֶּה חִישׁ קַל מְהֵרָה לְהַשְׁלִים אֶת דַּעְתִּי וְאֶזְכֶּה לִשְׁלֵמוּת הַדַּעַת דִּקְדֻשָּׁה וְעַל-יְדֵי-זֶה תְּזַכֵּנִי בְּרַחֲמֶיךָ הָרַבִּים לַעֲזֹב מֵעַתָּה אֶת כָּל מַעֲשַׂי הָרָעִים, וְאֶזְכֶּה מֵעַתָּה לִהְיוֹת סוּר מֵרָע בֶּאֱמֶת וְתַעַזְרֵנִי לְתַקֵּן אֶת מַעֲשַׂי וְתַחַת מַעֲשַׂי הַמְכֹעָרִים אֶזְכֶּה מֵעַתָּה לַעֲשׂוֹת תַּחְתָּם מַעֲשִׂים נָאִים, מַעֲשִׂים הֲגוּנִים, מַעֲשִׂים טוֹבִים שֶׁיִּהְיוּ לְנַחַת וּלְרָצוֹן לִפְנֵי כִּסֵּא כְּבוֹדֶךָ:
<h3>רנא</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבֹתֵינוּ, שֶׁיֻּפְקַח לִי אוֹר הַשֵּׂכֶל דִּקְדֻשָּׁה וְיִתְגַּלֶּה לִי אוֹר הַצַּדִּיקֵי אֱמֶת הַמְּאִירִים בְּכָל הָעוֹלָמוֹת כֻּלָּם, וּמִכָּל-שֶׁכֵּן בָּעוֹלָם הַשָּׁפָל הַזֶּה וּמֵעֹצֶם עֲכִירַת מַעֲשֵׂינוּ וּכְסִילוּת דַּעְתֵּנוּ, נִסְתַּם וְנִסְתָּר מִמֶּנּוּ אוֹרָם הַגָּדוֹל, עַד אֲשֶׁר אֲפִלּוּ כְּשֶׁאָנוּ זוֹכִים לְהִתְקָרֵב אֲלֵיהֶם וְלַעֲסֹק בְּסִפְרֵיהֶם הַקְּדוֹשִׁים, אֵין אָנוּ זוֹכִים לְהַרְגִּישׁ וְלִרְאוֹת כְּלָל אוֹרָם הַצַּח וְהַמְצֻחְצָח, וְאֵין אָנוּ מַרְגִּישִׁים נְעִימוּת קְדֻשַּׁת דִּבְרֵיהֶם מֵעֹצֶם חֶשְׁכַּת שִׂכְלֵנוּ וּכְסִילוּת דַּעְתֵּנוּ וַעֲכִירַת מַעֲשֵׂינוּ וּמֵחֲמַת זֶה נֶחְשָׁךְ אוֹר הַיִּרְאָה וְהָאַהֲבָה הַקְּדוֹשָׁה מֵאִתָּנוּ, עַד אֲשֶׁר בַּעֲווֹנוֹתֵינוּ אָנוּ רְחוֹקִים מְאֹד מִיִּרְאָה וְאַהֲבָה אֲמִתִּיּוֹת:
<h3>רנב</h3>
אָנָּא יְהֹוָה חֲמֹל עָלֵינוּ וְאַל תַּזְנִיחֵנוּ וְאַל תִּטְּשֵׁנוּ, וְתַעַזְרֵנוּ לְהַשְׁלִים אֶת דַּעְתֵּנוּ וּלְתַקֵּן אֶת מַעֲשֵׂינוּ וְתִפְתַּח לָנוּ אֶת אוֹר הַדַּעַת דִּקְדֻשָּׁה, שֶׁיִּתְגַּלֶּה לָנוּ הָאֱמֶת וְנִזְכֶּה לִרְאוֹת בְּעֵינֵי שִׂכְלֵנוּ אֶת אוֹר צַדִּיקֵי הָאֱמֶת, וְנִזְכֶּה לְהִכָּלֵל בָּהֶם, וּלְהִתְדַּבֵּק בְּדַרְכֵיהֶם וּבְמַעֲשֵׂיהֶם הַטּוֹבִים אֲשֶׁר הוֹרוּ אוֹתָנוּ, וְעַל יְדֵי זֶה נִזְכֶּה לְיִרְאָה וְאַהֲבָה דִּקְדֻשָּׁה בִּשְׁלֵמוּת בֶּאֱמֶת
<h3>רנג</h3>
וְנִזְכֶּה לְהִתְקָרֵב לְצַדִּיקֵי אֱמֶת שֶׁיֵּשׁ לָהֶם כֹּחַ לְגַלּוֹת אֶת גֹּדֶל הַהִתְפָּאֲרוּת שֶׁאַתָּה מִתְפָּאֵר עִם עַמְּךָ יִשְׂרָאֵל בְּכָל דּוֹר וָדוֹר כְּמוֹ שֶׁכָּתוּב: "יִשְׂרָאֵל אֲשֶׁר בְּךָ אֶתְפָּאָר" הֵן בִּכְלָל מַה שֶּׁאַתָּה מִתְפָּאֵר עִם כְּלָלִיּוּת יִשְׂרָאֵל עַמְּךָ הַקָּדוֹשׁ, אֲשֶׁר בָּחַרְתָּ בָּנוּ מִכָּל הָעַמִּים וְרוֹמַמְתָּנוּ מִכָּל הַלְּשׁוֹנוֹת, הֵן בִּפְרָטִיּוּת מַה שֶּׁאַתָּה מִתְפָּאֵר עִם כָּל אֶחָד וְאֶחָד מִיִּשְׂרָאֵל בִּפְרָט, אֲפִלּוּ עִם הַפָּחוֹת שֶׁבַּפְּחוּתִים, וַאֲפִלּוּ עִם פּוֹשְׁעֵי יִשְׂרָאֵל, כָּל זְמַן שֶׁשֵּׁם יִשְׂרָאֵל נִקְרָא עָלָיו אַתָּה מִתְפָּאֵר וּמִתְגַּדֵּל וּמִתְרוֹמֵם בּוֹ וְהֵן בִּפְרָטֵי פְּרָטִיּוּת מַה שֶּׁאַתָּה מִתְפָּאֵר וּמִתְנַשֵּׂא בִּפְרָטֵי הַמַּעֲשִׂים וְהַתְּנוּעוֹת טוֹבוֹת שֶׁל כָּל אֶחָד מִיִּשְׂרָאֵל כָּל אֵלּוּ הַהִתְפָּאֲרוּת יִתְגַּלּוּ עַל-יְדֵי צַדִּיקֵי הָאֱמֶת, וְעַל יְדֵי זֶה יִתְגַּלּוּ לָנוּ כָּל הָרְצוֹנוֹת שֶׁהָיוּ לְךָ בִּבְרִיאַת עוֹלָמְךָ בִּכְלָלִיּוּת הַבְּרִיאָה וּבִפְרָטִיּוּת כָּל נִבְרָא וְנִבְרָא וּבִפְרָטֵי פְּרָטִיּוּת, אֲשֶׁר הַכֹּל הָיָה רַק בִּשְׁבִיל יִשְׂרָאֵל עַמֶּךָ, כְּדֵי שֶׁתִּתְפָּאֵר וְתִתְגַּדֵּל וְתִתְרוֹמֵם וְתִתְנַשֵּׂא עַל יְדֵי יִשְׂרָאֵל עַמֶךָ וְעַל יְדֵי זֶה תְּזַכֵּנוּ בְּרַחֲמֶיךָ הָרַבִּים שֶׁיֻּמְשַׁךְ עָלֵינוּ יִרְאָה וְאַהֲבָה בִּשְׁלֵמוּת בֶּאֱמֶת, שֶׁנִּזְכֶּה לְיִרְאָה אֶת שִׁמְךָ הַגָּדוֹל וְהַנּוֹרָא, וּלְאַהֲבָה אוֹתְךָ בֶּאֱמֶת בְּכָל לְבָבֵנוּ וּבְכָל נַפְשֵׁנוּ וּבְכָל מְאֹדֵנוּ:
<h3>רנד</h3>
אָנָּא יְהֹוָה שׁוֹמֵעַ תְּפִלָּה, שׁוֹמֵעַ צְעָקָה, שׁוֹמֵעַ אֲנָחָה, שְׁמַע קוֹל תְּפִלָּתֵנוּ בְּרַחֲמִים, וּמַלֵּא בַּקָּשָׁתֵנוּ לְמַעַנְךָ וְלֹא לְמַעֲנֵנוּ, שֶׁנִּזְכֶּה לִתֵּן צְדָקָה הַרְבֵּה לַעֲנִיִּים הֲגוּנִים וּלְצַדִּיקִים אֲמִתִּיִּים שֶׁבַּדּוֹר הַזֶּה, וְעַל יְדֵי זֶה נִזְכֶּה לְהַזְכִּיר אֶת הַטּוֹב הַכָּבוּשׁ בַּגָּלוּת, וּבִפְרָט הַטּוֹב הַכָּבוּשׁ אֶצְלִי בְּגָלוּת גָּדוֹל שֶׁיִּזְכֹּר אֶת מַעֲלָתוֹ הַגְּדוֹלָה, וְיִתְעוֹרֵר בֶּאֱמֶת וְיִתְגַּבֵּר עַל הָרָע עַד שֶׁאֶזְכֶּה לְהַכְנִיעַ וּלְשַׁבֵּר וּלְגָרֵשׁ אֶת הָרָע מִמֶּנִּי לְגַמְרֵי וְאֶזְכֶּה לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת חִישׁ קַל מְהֵרָה וְנִזְכֶּה לְתַקֵּן אֶת פְּגַם תַּאֲוַת אֲכִילָה, וְתַעַזְרֵנוּ לֶאֱכֹל בִּקְדֻשָּׁה וּבְטָהֳרָה לְמַעַן שִׁמְךָ לְבַד בֶּאֱמֶת, וְנִזְכֶּה לְהַכְנִיעַ וּלְבַטֵּל כְּסִילוּת הַדַּעַת וַעֲכִירַת הַמַּעֲשִׂים
<h3>רנה</h3>
וּתְזַכֵּנוּ בַּחֲסָדֶיךָ הָרַבִּים לִשְׁלֵמוּת הַדַּעַת דִּקְדֻשָּׁה, וְלַעֲשׂוֹת מַעֲשִׂים טוֹבִים וַהֲגוּנִים בְּעֵינֶיךָ, וְתִפְתַּח לָנוּ אוֹר הַשֵּׂכֶל בֶּאֱמֶת, בְּאֹפֶן שֶׁנִּזְכֶּה שֶׁיִּתְגַּלֶּה לָנוּ הֵיטֵב בֶּאֱמֶת לַאֲמִתּוֹ אוֹר הַצַּדִּיקִים הָאֲמִתִּיִּים, הַמְּאִירִים בְּכָל הָעוֹלָמוֹת כֻּלָּם וְנִזְכֶּה עַל יְדֵי זֶה לְיִרְאָה וְאַהֲבָה בִּשְׁלֵמוּת, וּתְיַחֵד לְבָבֵנוּ לְאַהֲבָה וּלְיִרְאָה אֶת שִׁמְךָ בֶּאֱמֶת בְּתַכְלִית הַשְּׁלֵמוּת, מֵעַתָּה וְעַד עוֹלָם אָמֵן סֶלָה:
<h2>תפילה יח</h2>
<h3>רנו</h3>
רִבּוֹן עָלְמִין, טוֹב וּמֵטִיב לַכֹּל, אַתָּה בָּרָאתָ עוֹלָמְךָ בִּרְצוֹנְךָ הַטּוֹב כְּפִי מַה שֶּׁעָלָה בְּמַחֲשַׁבְתְּךָ הַקְּדוּמָה, וְתַכְלִית כַּוָּנָתְךָ הַטּוֹבָה הָיְתָה לְטוֹבָתֵנוּ, כְּדֵי שֶׁנִּזְכֶּה עַל יְדֵי זֶה לְהַשִּׂיג הַתַּכְלִית הַטּוֹב תַּכְלִית הָאֲמִתִּי, תַּכְלִית הַטּוֹב שֶׁל כָּל הַתַּכְלִיתִין וּבִשְׁבִיל זֶה בָּרָאתָ כָּל הָעוֹלָמוֹת כֻּלָּם בְּחָכְמָה נִפְלָאָה מֵרֵאשִׁית הָאֲצִילוּת עַד סוֹף הָעֲשִׂיָּה, כְּדֵי שֶׁנִּזְכֶּה מִסּוֹף הַמַּעֲשֶׂה לָבוֹא וּלְהִכָּלֵל בְּמַחֲשָׁבָה תְּחִלָּה, לְהַשִּׂיג הַתַּכְלִית הָאַחֲרוֹן טוֹב הַנִּצְחִי:
<h3>רנז</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתַּעַזְרֵנוּ בְּרַחֲמֶיךָ הָרַבִּים, שֶׁנִּזְכֶּה לְמַלֹּאת רְצוֹנְךָ הַטּוֹב וְנִזְכֶּה לַעֲסֹק בַּעֲבוֹדָתְךָ תָּמִיד בֶּאֱמֶת וּבְלֵב שָׁלֵם וְנִזְכֶּה לָסוּר מֵרָע לְגַמְרֵי בֶּאֱמֶת וְלַעֲשׂוֹת הַטּוֹב בְּעֵינֶיךָ תָּמִיד, לְמַעַן נִזְכֶּה עַל-יְדֵי-זֶה לְהַשִּׂיג הַתַּכְלִית הָאֲמִתִּי וּבְכָל עֲשִׂיָּתֵנוּ וַעֲסָקֵינוּ שֶׁנַּעֲשֶׂה וְנַעֲסֹק בְּזֶה הָעוֹלָם בְּכֻלָּם יִהְיוּ כַּוָּנָתֵנוּ רַק בִּשְׁבִיל תַּכְלִית הַטּוֹב הָאַחֲרוֹן, כְּדֵי שֶׁיִּתְגַּלְגֵּל מִזֶּה הַדָּבָר הַשָּׂגַת תַּכְלִית הָאֲמִתִּי וְלֹא נַעֲשֶׂה שׁוּם דָּבָר, וְלֹא נַעֲסֹק בְּשׁוּם עֵסֶק וְלֹא נְדַבֵּר שׁוּם דִּבּוּר, שֶׁאֵין בָּהֶם הַשָּׂגַת הַתַּכְלִית הָאַחֲרוֹן וְנִזְכֶּה לְקַיֵּם מִקְרָא שֶׁכָּתוּב: "בְּכָל דְּרָכֶיךָ דָעֵהוּ וְהוּא יְיַשֵּׁר אוֹרְחוֹתֶיךָ", וְכָל מַעֲשֵׂינוּ יִהְיוּ לְשֵׁם שָׁמַיִם:
<h3>רנח</h3>
רִבּוֹנוֹ שֶׁל עוֹלָם, אַתָּה יָדַעְתָּ כַּמָּה אֲנִי רָחוֹק מִתַּכְלִית הָאֲמִתִּי, וְלֹא דַּי שֶׁלֹּא נִזְהַרְתִּי בְּכָל מַעֲשַׂי שֶׁלֹּא לַעֲשׂוֹת דָּבָר שֶׁאֵין בּוֹ הַשָּׂגַת הַתַּכְלִית הָאַחֲרוֹן, אַף גַּם עָשִׂיתִי מֵהֶפֶךְ אֶל הֶפֶךְ, וְעָשִׂיתִי מַעֲשִׂים הַגּוֹרְמִים לְהִתְרַחֵק מְאֹד, חַס וְשָׁלוֹם, מִן הַתַּכְלִית וּפָגַמְתִּי הַרְבֵּה וְנִתְרַחַקְתִּי מִן הַתַּכְלִית הָאֲמִתִּי בְּתַכְלִית הָרִחוּק וְעַתָּה אָבִי שֶׁבַּשָּׁמַיִם, לָמָּה לִי חַיִּים כָּאֵלֶּה, חַיֵּי צַעַר כָּאֵלֶּה, חַיִּים מָרִים וּמְרוּרִים כָּאֵלֶּה, הַאִם זֶה נִקְרָא חַיִּים, הֲלֹא אֶלֶף מִיתוֹת טוֹבִים מֵחַיִּים מָרִים כָּאֵלֶּה, מֵאַחַר שֶׁאֵינִי זוֹכֶה בַּחַיִּים הָאֵלֶּה לְהַשָּׂגַת הַתַּכְלִית הָאֲמִתִּי:
<h3>רנט</h3>
רִבּוֹנוֹ שֶׁל עוֹלָם, מָרָא דְּעָלְמָא כֹּלָא, מְחַיֶּה מֵתִים בְּרַחֲמִים רַבִּים, חַי הַחַיִּים, תֶּן לִי חַיִּים וְאֶחְיֶה וְלֹא אָמוּת, תֶּן לִי חַיִּים אֲמִתִּיִּים, חַיִּים נִצְחִיִּים, חַיִּים טוֹבִים, חַיִּים אֲרוּכִים, חַיִּים שֶׁיֵּשׁ בָּהֶם יִרְאַת שָׁמַיִם, חַיִּים שֶׁנִּזְכֶּה עַל יָדָם בְּכָל עֵת וּבְכָל רֶגַע לְהַשָּׂגַת הַתַּכְלִית הָאַחֲרוֹן הָאֲמִתִּי אֲשֶׁר בִּשְׁבִיל זֶה בָּרָאתָ כָּל הָעוֹלָמוֹת כֻּלָּם, וּבִשְׁבִיל זֶה בָּאנוּ מֵעוֹלָם הָעֶלְיוֹן, מֵרוּם הַמַּעֲלוֹת לָעוֹלָם הַשָּׁפָל הַזֶּה
<h3>רס</h3>
חוּס וַחֲמֹל עָלַי וְתֵן לִי תִּקְוָה וְלֹא אֹבַד, וְחַזְּקֵנִי וְאַמְּצֵנִי שֶׁאֶזְכֶּה מֵעַתָּה לְרַחֵם עָלַי לְהִתְרַחֵק וְלָסוּר מֵרַע לְגַמְרֵי וְלֹא אֶעֱשֶׂה עוֹד שׁוּם דָּבָר שֶׁאֵין בּוֹ הַשָּׂגַת הַתַּכְלִית הָאַחֲרוֹן הָאֲמִתִּי, חֲמֹל עַל מַעֲשֵׂה יָדֶיךָ, וְזַכֵּנִי לָשׁוּב אֵלֶיךָ בֶּאֱמֶת, עַד שֶׁאֶזְכֶּה אֶל הַתַּכְלִית הָאֲמִתִּי, לְהָרִים וּלְהַגְבִּיהַּ וּלְהַכְלִיל סוֹף הַמַּעֲשֶׂה בְּמַחֲשָׁבָה תְּחִלָּה:
<h3>רסא</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, מָלֵא טוֹב מָלֵא רַחֲמִים, מָלֵא רָצוֹן, שֶׁתִּהְיֶה בְּעֶזְרִי, וְתִשְׁמְרֵנִי וְתַצִּילֵנִי מִן הַכַּעַס וּמִן הָרֹגֶז וּמִכָּל מִינֵי קְפֵדוֹת וְתָגֵן עָלַי בְּרַחֲמֶיךָ וְתִשְׁמְרֵנִי תָּמִיד וַאֲפִלּוּ בְּשָׁעָה שֶׁיָּבוֹא חַס וְשָׁלוֹם, לְיָדִי אֵיזֶה כַּעַס, תַּחְמֹל עָלַי בְּרַחֲמֶיךָ וְתִשְׁמְרֵנִי וְתַצִּילֵנִי שֶׁלֹּא אֶפְעֹל בְּכַעֲסִי שׁוּם אַכְזָרִיּוּת כְּלָל רַק אֶזְכֶּה לְשַׁבֵּר וּלְהָפֵר הַכַּעַס בְּרַחֲמָנוּת, וְאֶזְכֶּה לְהִתְגַּבֵּר עַל יִצְרִי לְשַׁבֵּר הַכַּעַס וְלַהֲפֹךְ הַכַּעַס לְרַחֲמָנוּת, לְרַחֵם דַּיְקָא בְּרַחֲמָנוּת גְּדוֹלָה בְּמָקוֹם שֶׁהָיִיתִי רוֹצֶה לִכְעֹס, חַס וְשָׁלוֹם וְלֹא יִהְיֶה בִּי אֵל זָר וְלֹא אֶשְׁתַּחֲוֶה לְאֵל נֵכָר, שֶׁזֶּה נֶאֱמַר עַל הַכּוֹעֵס, שֶׁנֶּחֱשָׁב כְּאִלּוּ עוֹבֵד עֲבוֹדָה זָרָה
<h3>רסב</h3>
רִבּוֹנוֹ שֶׁל עוֹלָם, אַתָּה יָדַעְתָּ כַּמָּה קָשֶׁה לָנוּ לְשַׁבֵּר וּלְבַטֵּל מִדָּה רָעָה זוֹ שֶׁל כַּעַס וּקְפֵדוּת כִּי כְּשֶׁמַּתְחִיל הַכַּעַס לִבְעֹר בָּנוּ, חַס וְשָׁלוֹם, כִּמְעַט אֵין אָנוּ בְּדַעְתֵּנוּ, וְקָשֶׁה עָלֵינוּ לְכַבּוֹת אֵשׁ הַכַּעַס וּלְכָבְשׁוֹ עַל כֵּן רַחֵם עָלֵינוּ לְמַעַן שְׁמֶךָ, וֶהְיֵה בְּעֶזְרֵנוּ וְשָׁמְרֵנוּ וְהַצִּילֵנוּ תָּמִיד בְּרַחֲמֶיךָ וַחֲסָדֶיךָ הַגְּדוֹלִים, וְעָזְרֵנוּ לְשַׁבֵּר וּלְבַטֵּל מִדַּת הַכַּעַס וּקְפֵדוּת מֵעָלֵינוּ וּמֵעַל גְּבוּלֵנוּ, וְלֹא נִכְעוֹס לְעוֹלָם, וְלֹא אֶהְיֶה שׁוּם קַפְּדָן כְּלָל, רַק אֶזְכֶּה לִהְיוֹת טוֹב לַכֹּל תָּמִיד מֵעַתָּה וְעַד עוֹלָם:
<h3>רסג</h3>
וְעַל יְדֵי זֶה נִזְכֶּה לְעוֹרֵר רַחֲמֶיךָ וַחֲסָדֶיךָ הָאֲמִתִּיִּים עָלֵינוּ, עַל עַם עָנִי וְאֶבְיוֹן כָּמוֹנוּ הַיּוֹם, עַל עַם מְמֻשָּׁךְ וּמְמֹרָט, הַנְּפוֹצִים עַל הֶהָרִים כַּצֹּאן אֲשֶׁר אֵין לָהֶם רוֹעֶה, צֹאן נִדָּח וְאֵין מְקַבֵּץ וְתָפֵר כַּעַסְךָ מֵעִמָּנוּ, וְתַמְתִּיק וּתְבַטֵּל חֲרוֹן אַפְּךָ מֵעָלֵינוּ, וְיִגֹּלּוּ רַחֲמֶיךָ עַל מִדּוֹתֶיךָ, וְתָשִׁיב פָּנֶיךָ אֵלֵינוּ וְתַחְמֹל עָלֵינוּ בְּחֶמְלָתְךָ הַגְּדוֹלָה וְתִשְׁלַח לָנוּ צַדִּיקֵי אֱמֶת מַנְהִיגִים אֲמִתִּיִּים דִּקְדֻשָּׁה, שֶׁיַּנְהִיגוּ אוֹתָנוּ בְּרַחֲמִים וְיַכְנִיסוּ הַשָּׂגַת הַתַּכְלִית הָאַחֲרוֹן בְּלִבֵּנוּ וּבְשִׂכְלֵנוּ, עַד שֶׁנִּזְכֶּה עַל יָדָם לִרְדֹּף וְלָרוּץ כָּל יָמֵינוּ לְהַשִּׂיג הַתַּכְלִית הָאֲמִתִּי וְנַשְׁלִיךְ כָּל תַּאֲווֹת עוֹלָם הַזֶּה אַחֲרֵי גַּוֵּנוּ וְנָשִׂים כָּל מְגַמּוֹתֵינוּ וְכָל חֶפְצֵנוּ וְכָל תְּשׁוּקָתֵנוּ וְכָל יְגִיעוֹתֵינוּ וְכָל טִרְחוֹתֵינוּ רַק בִּשְׁבִיל הַתַּכְלִית הָאַחֲרוֹן הָאֲמִתִּי כִּרְצוֹנְךָ הַטּוֹב בֶּאֱמֶת:
<h3>רסד</h3>
רִבּוֹנוֹ שֶׁל עוֹלָם, אַתָּה לְבַד יָדַעְתָּ עֹצֶם הָרַחֲמָנוּת שֶׁיֵּשׁ עָלֵינוּ עַכְשָׁו בַּדּוֹר הַזֶּה עַל כָּל עַמְּךָ יִשְׂרָאֵל בִּכְלָלִיּוּת, וּבִפְרָטִיּוּת עַל כָּל אֶחָד וְאֶחָד מִיִּשְׂרָאֵל כִּי הַכֹּל חֲפֵצִים לְיִרְאָה אֶת שְׁמֶךָ, וְהַכֹּל תְּאֵבִים וּמִשְׁתּוֹקְקִים וּמְצַפִּים וּמְחַכִּים לְהִתְקָרֵב אֵלֶיךָ בֶּאֱמֶת וְכָל אִישׁ אֲשֶׁר יוֹדֵעַ אֶת נִגְעֵי לְבָבוֹ מְצַפֶּה וּמְחַכֶּה לְרוֹפֵא נֶאֱמָן מַנְהִיג אֲמִתִּי, שֶׁיְּקָרֵב אוֹתוֹ וִירַפֵּא תַּחֲלוּאֵי נַפְשׁוֹ וּמַכְאוֹבָיו וְאֵין מִי שֶׁיַּעֲמֹד בַּעֲדֵנוּ, כִּי לָקַחְתָּ מִמֶּנּוּ מַחְמַד עֵינֵינוּ, כָּל הַצַּדִּיקֵי אֱמֶת וּמַנְהִיגִים אֲמִתִּיִּים וְהִסְתַּרְתָּ פָּנֶיךָ מִמֶּנּוּ וְאֵין לָנוּ לֹא מַנְהִיג וְלֹא מְנַהֵל אֲמִתִּי, שֶׁיּוּכַל לְהַנְהִיג אוֹתָנוּ, לְקָרְבֵנוּ לַעֲבוֹדָתֶךָ בֶּאֱמֶת
<h3>רסה</h3>
מָרֵיהּ דְּעָלְמָא כֹּלָּא, אַתָּה יָדַעְתָּ אֶת מַכְאוֹבֵנוּ, וְאֶת צַעֲקָתֵנוּ שָׁמַעְתָּ מִפְּנֵי נוֹגְשֵׂינוּ, קוּמָה בְּעֶזְרָתֵנוּ בְּעֵת צָרָה הַזֹּאת, בְּעוּקְבָא דִּמְשִׁיחָא, בְּתֹקֶף מְרִירוּת גָּלוּת הַנֶּפֶשׁ וְהַגּוּף כִּי אֵין לָנוּ שׁוּם שֵׂכֶל וָדַעַת אֵיךְ לְרַצּוֹת וּלְפַיֵּס אוֹתְךָ וְאֵיךְ לִקְרֹא אוֹתְךָ שֶׁתָּשִׁיב פָּנֶיךָ אֵלֵינוּ אָבִינוּ שֶׁבַּשָּׁמַיִם, חֲמֹל עָלֵינוּ אָבִינוּ שֶׁבַּשָּׁמַיִם אַל תַּסְתֵּר פָּנֶיךָ מִמֶּנּוּ מוֹשֵׁל בַּכֹּל, מֶלֶךְ עַל כָּל הָאָרֶץ, שְׁלַח לָנוּ מַנְהִיג וּמוֹשֵׁל אֲמִתִּי דִּקְדֻשָּׁה, שֶׁיּוּכַל לְהַנְהִיג אוֹתָנוּ בְּרַחֲמִים, "כַּאֲשֶׁר יִשָּׂא הָאוֹמֵן אֶת הַיּוֹנֵק", לְקָרְבֵנוּ לַעֲבוֹדָתֶךָ בֶּאֱמֶת תֵּן לָנוּ מַנְהִיג אֲמִתִּי כְּמוֹ מֹשֶׁה רַבֵּנוּ, עָלָיו הַשָּׁלוֹם כִּי יִשְׂרָאֵל הָיוּ שְׁקוּעִים בְּמִצְרַיִם בְּמ"ט [בְּאַרְבָּעִים וְתִשְׁעָה] שַׁעֲרֵי טֻמְאָה, וְלֹא הָיָה אֶפְשָׁר שֶׁיֵּצְאוּ מִשָּׁם כִּי אִם עַל יְדֵי מֹשֶׁה רַבֵּנוּ וְחָמַלְתָּ עֲלֵיהֶם, וְגָזַרְתָּ עַל מֹשֶׁה שֶׁיֵּלֵךְ מֹשֶׁה וְיִגְאָלֵם, אַף עַל פִּי שֶׁמֹּשֶׁה רַבֵּנוּ מִגֹּדֶל עַנְוְתָנוּתוֹ הָיָה מַסְתִּיר פָּנָיו, וְלֹא רָצָה לְקַבֵּל הַמֶּמְשָׁלָה וְהַמַּנְהִיגוּת אֲבָל אַתָּה חָמַלְתָּ עַל עַמְּךָ יִשְׂרָאֵל, וְגָזַרְתָּ שֶׁיֵּלֵךְ בְּעַל כָּרְחוֹ, וְהָיִיתָ עִמּוֹ תָּמִיד עַד שֶׁזָּכָה לְגָאֳלָם
<h3>רסו</h3>
וְהִנֵּה עַכְשָׁו בַּעֲווֹנוֹתֵינוּ, אָנוּ שְׁקוּעִים בַּגָּלוּת יוֹתֵר מִגָּלוּת מִצְרַיִם, וְאַתָּה יוֹדֵעַ שֶׁאֵין מִי שֶׁיּוּכַל לַעֲזֹר אוֹתָנוּ, כִּי אִם מַנְהִיג אֲמִתִּי שֶׁיִּהְיֶה בִּבְחִינַת מֹשֶׁה רַבֵּנוּ, עָלָיו הַשָּׁלוֹם עַל כֵּן רַחֵם עָלֵינוּ לְמַעַן שְׁמֶךָ, וּשְׁבֹר וְהָפֵר כַּעַסְךָ מֵעָלֵינוּ וּשְׁלַח רַחֲמָנוּת בְּלֵב הַמַּנְהִיג הָאֱמֶת שֶׁיַּחְמֹל עָלֵינוּ, וְיָשׁוּב פָּנָיו אֵלֵינוּ, וִיקַבֵּל הַמַּנְהִיגוּת וְהַמֶּמְשָׁלָה, וְיַנְהִיג אוֹתָנוּ בְּרַחֲמָיו, וִיקָרְבֵנוּ לַעֲבוֹדָתְךָ בֶּאֱמֶת:
<h3>רסז</h3>
וְזַכֵּנוּ בְּרַחֲמֶיךָ הָרַבִּים לֶאֱמוּנָה שְׁלֵמָה בֶּאֱמֶת, לָאֱמוּנָה הַקְּדוֹשָׁה,לְהַאֲמִין בְּךָ וּבְצַדִּיקֶיךָ הָאֲמִתִּיִּים, בֶּאֱמוּנָה שְׁלֵמָה בֶּאֱמֶת וְתַצִּילֵנוּ בְּרַחֲמֶיךָ הָרַבִּים מֵאֱמוּנוֹת כָּזְבִיּוֹת, מֵאֱמוּנוֹת שֶׁל שְׁטוּת וָהֶבֶל וְלֹא יִהְיֶה לָנוּ שׁוּם אֱמוּנָה כָּזְבִיִּית, וְלֹא נַאֲמִין בְּשׁוּם דָּבָר שֶׁהוּא מִדַּרְכֵי הָאֱמוֹרִי וְלֹא נֵלֵךְ בְּדַרְכֵיהֶם וְחֻקּוֹתֵיהֶם,וְלֹא נַטֶּה לְבָבֵנוּ אַחַר שְׁטוּתֵיהֶם וְשִׁקְרֵיהֶם, רַק נִזְכֶּה לֶאֱמוּנָה דִּקְדֻשָּׁה בִּשְׁלֵמוּת לֶאֱמוּנָה זַכָּה וּנְקִיָּה בְּךָ, יְהֹוָה אֱלֹהֵינוּ, וּבְצַדִּיקֶיךָ הָאֲמִתִּיִּים, וּבְתוֹרָתְךָ הַקְּדוֹשָׁה, בַּתּוֹרָה שֶׁבִּכְתָב וְתוֹרָה שֶׁבְּעַל פֶּה, וּבִכְלָלִיּוּת עַמְּךָ יִשְׂרָאֵל הַקָּדוֹשׁ בֶּאֱמֶת וּבְלֵב שָׁלֵם
<h3>רסח</h3>
וּבְכֵן רַחֵם עָלֵינוּ, וְשָׁמְרֵנוּ וְהַצִּילֵנוּ בְּרַחֲמֶיךָ הָרַבִּים מִמַּנְהִיגֵי שֶׁקֶר, מִמַּנְהִיגִים אַכְזָרִים, מִפַּרְנָסִים הַמִּתְגָּאִים עַל הַצִּבּוּר שֶׁלֹּא לְשֵׁם שָׁמַיִם הָרוֹדְפִים אַחַר הַכָּבוֹד לַהֲנָאָתָם וְתוֹלִין רְדִיפָתָם בְּרַחֲמָנוּת, כְּאִלּוּ הֵם רוֹצִים לְרַחֵם עַל הָעוֹלָם לְהַנְהִיגָם אֲשֶׁר בֶּאֱמֶת הֵם רְחוֹקִים מִזֶּה, וְאֵינָם יְכוֹלִים לְהַנְהִיג אֶת עַצְמָן מִכָּל שֶׁכֵּן אֲחֵרִים וְלֹא נִתַּן לָהֶם הַגְּדֻלָּה מִן הַשָּׁמַיִם כְּלָל רַחֵם עָלֵינוּ בְּרַחֲמֶיךָ הָרַבִּים, וְהַצִּילֵנוּ מֵהֶם וּמֵהֲמוֹנָם, וּתְבַטֵּל וּתְשַׁבֵּר וְתַכְנִיעַ גְּדֻלָּתָם וּמֶמְשַׁלְתָּם מִן הָעוֹלָם
<h3>רסט</h3>
וְעָזְרֵנוּ בְּרַחֲמֶיךָ הָרַבִּים, וְהַצֵּל אוֹתִי וְאֶת זַרְעִי וְכָל עַמְּךָ בֵּית יִשְׂרָאֵל מִתַּאֲוָה רָעָה הַזֹּאת שֶׁל פַּרְנָסוּת וּמַנְהִיגוּת, שָׁמְרֵנִי וְהַצִּילֵנִי וּמַלְּטֵנִי, שֶׁלֹּא יַעֲלֶה עַל לִבִּי שׁוּם תַּאֲוָה וְחֶמְדָּה וְשׁוּם מַחֲשָׁבָה כְּלָל שֶׁל פַּרְנָסוּת וּמַנְהִיגוּת וְרָאשׁוּת וְהִתְנַשְּׂאוּת, וְלֹא אֶרְדֹּף אַחַר הַכָּבוֹד לְעוֹלָם
<h3>ער</h3>
וְעָזְרֵנִי בְּרַחֲמֶיךָ הָרַבִּים לְמַעַנְךָ, וְזַכֵּנִי לָשׁוּב בִּתְשׁוּבָה שְׁלֵמָה לְפָנֶיךָ מְהֵרָה, בֶּאֱמֶת וּבְלֵב שָׁלֵם וְתֵן בְּלִבִּי לַעֲשׂוֹת רְצוֹנְךָ, וְכוֹף אֶת יִצְרִי לְהִשְׁתַּעְבֶּד לָךְ, וְתִתֶּן לִי כֹּחַ וּגְבוּרָה דִּקְדֻשָּׁה לִכְבֹּשׁ אֶת יִצְרִי וּלְשַׁבֵּר תַּאֲווֹתַי הָרָעוֹת, וּלְהַמְשִׁיךְ עַצְמִי רַק אֶל הַתַּכְלִית הָאֲמִתִּי וְאֶזְכֶּה לְקַשֵּׁט עַצְמִי וּלְקַשֵּׁט אֲחֵרִים הַרְבֵּה לְקָרְבָם וּלְהַכְנִיסָם לְתוֹךְ הַקְּדֻשָּׁה לְקָרְבָם אֶל הַתּוֹרָה וְאֶל הָעֲבוֹדָה הָאֲמִתִּיּוֹת כִּרְצוֹנְךָ הַטּוֹב
<h3>רעא</h3>
וְזַכֵּנִי בְּרַחֲמֶיךָ הָרַבִּים לְאַהֲבַת חֲכָמִים אֲמִתִּיִּים, וְאֶזְכֶּה לְכַבֵּד אוֹתָם בְּכָל מִינֵי כָּבוֹד וּפְאֵר, וְלִמְסֹר נַפְשִׁי עֲבוּרָם וְתִתֶּן לִי כֹּחַ לִסְכֹּר פִּי כָּל דּוֹבְרֵי שֶׁקֶר, הַמְּבַזִּים וּמְחָרְפִים אוֹתָם וְתַעַזְרֵנִי לְהִתְגַּבֵּר עֲלֵיהֶם לְנַצְּחָם וּלְשַׁבְּרָם וּלְהַשְׁפִּילָם וּלְהַכְנִיעָם עַד עָפָר
<h3>רעב</h3>
חוּס וַחֲמֹל עָלַי וְזַכֵּנִי לָבוֹא מְהֵרָה לְכָל מַה שֶּׁבִּקַּשְׁתִּי מִלְּפָנֶיךָ, וְאֶזְכֶּה לָבוֹא חִישׁ קַל מְהֵרָה אֶל הַתַּכְלִית הָאֲמִתִּי לְתַכְלִית הַטּוֹב הַנִּצְחִי וּמֵעַתָּה תִּהְיֶה בְּעֶזְרִי, שֶׁלֹּא אֶעֱשֶׂה עוֹד שׁוּם דָּבָר שֶׁאֵין בּוֹ הַשָּׂגַת הַתַּכְלִית הָאֲמִתִּי וַאֲבַלֶּה כָּל יָמַי וּשְׁנוֹתַי רַק בִּשְׁבִיל הַשָּׂגַת הַתַּכְלִית הָאַחֲרוֹן הָאֲמִתִּי, וּתְזַכֵּנִי לְהַשִּׂיגוֹ בֶּאֱמֶת, בַּחַיִּים חִיּוּתִי בְּגוּפִי הַזֶּה, קֹדֶם שֶׁאֶסְתַּלֵּק מִן הָעוֹלָם הַזֶּה וְתַצִּילֵנִי שֶׁלֹּא אֶצְטָרֵךְ לְהִתְגַּלְגֵּל, חַס וְשָׁלוֹם, בְּגוּף אַחֵר בִּשְׁבִיל הַשָּׂגַת הַתַּכְלִית הַזֶּה רַק אֶזְכֶּה לְהַשִּׂיגוֹ בְּעַצְמִי בָּעוֹלָם הַזֶּה בַּחַיִּים חַיּוּתִי, בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים לְמַעַנְךָ וּלְמַעַן הַצַּדִּיקִים הָאֲמִתִּיִּים, וְלֹא לְמַעֲנִי כְּלָל וְאֶזְכֶּה בְּרַחֲמֶיךָ לְחַיֵּי עוֹלָם הַבָּא בְּלִי שׁוּם צַעַר גֵּהִנָּם וְחִבּוּט הַקֶּבֶר וּתְחָנֵּנִי בְּרַחֲמֶיךָ לְחַיִּים טוֹבִים וַאֲרֻכִּים, לְחַיִּים נִצְחִיִּים, לְעוֹלָם שֶׁכֻּלּוֹ טוֹב וְכֻלּוֹ אָרֹךְ "כְּחַסְדְּךָ חַיֵּנִי וְאֶשְׁמְרָה עֵדוּת פִּיךָ, תּוֹדִיעֵנִי אוֹרַח חַיִּים שֹׂבַע שְׂמָחוֹת אֶת פָּנֶיךָ נְעִימוֹת בִּימִינְךָ נֶצַח, יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה יט</h2>
<h3>רעג</h3>
"אֲדֹנָי שְׂפָתַי תִּפְתָּח וּפִי יַגִּיד תְּהִלָּתֶךָ" פְּתַח פִּיךָ לְאִלֵּם וְזַכֵּנִי לְסַדֵּר תְּפִלָּתִי לְפָנֶיךָ, בִּלְשׁוֹן רַחֲמִים וְתַחֲנוּנִים בְּלָשׁוֹן צַח וָזָךְ, בְּלָשׁוֹן שֶׁמַּלְאֲכֵי הַשָּׁרֵת מִשְׁתַּמְּשִׁין בּוֹ, בְּלָשׁוֹן שֶׁאוּכַל לְעוֹרֵר רַחֲמֶיךָ הָאֲמִתִּיִּים עָלַי, בִּשְׁלֵמוּת לְשׁוֹן הַקֹּדֶשׁ:
<h3>רעד</h3>
רִבּוֹנוֹ שֶׁל עוֹלָם, מָלֵא רַחֲמִים זַכֵּנִי בְּרַחֲמֶיךָ הָרַבִּים לִשְׁלֵמוּת לְשׁוֹן הַקֹּדֶשׁ, לְמַעַן אֶזְכֶּה עַל יְדֵי זֶה לְהַפִּיל וּלְהַכְנִיעַ וּלְשַׁבֵּר כָּל הַתַּאֲווֹת רָעוֹת וְכָל הַמִּדּוֹת רָעוֹת הַנִּמְשָׁכִין מִשִּׁבְעִין עֲמָמִין, אֲשֶׁר כָּל הַתַּאֲווֹת וְהַמִּדּוֹת רָעוֹת שַׁיָּכִים לָהֶם וְלֹא לָנוּ, וּבִפְרַט תַּבְעֵרַת הַמְּדוּרָה שֶׁל תַּאֲוַת נִאוּף, הַחֲפֵצָה לְהִתְגַּבֵּר עָלֵינוּ בְּכָל עֵת חוּס וַחֲמֹל עָלֵינוּ, וְזַכֵּנוּ לְהַפִּיל וּלְהַכְנִיעַ וּלְבַטֵּל תַּבְעֵרַת הַמְּדוּרָה הַזֹּאת מֵעָלֵינוּ וּמֵעַל גְּבוּלֵנוּ
<h3>רעה</h3>
כִּי אַתָּה בְּרַחֲמֶיךָ בָּחַרְתָּ בָּנוּ מִכָּל הָעַמִּים, וְרוֹמַמְתָּנוּ מִכָּל הַלְּשׁוֹנוֹת, וְנָתַתָּ לָנוּ לְחֶלְקֵנוּ שְׁלֵמוּת לְשׁוֹן הַקֹּדֶשׁ, אֲשֶׁר בּוֹ בָּרָאתָ עוֹלָמְךָ כְּמוֹ שֶׁכָּתוּב: "בִּדְבַר יְהֹוָה שָׁמַיִם נַעֲשׂוּ וּבְרוּחַ פִּיו כָּל צְבָאָם" וְנָתַתָּ לָנוּ תּוֹרָתְךָ הַקְּדוֹשָׁה עַל יְדֵי מֹשֶׁה נְבִיאֶךָ בִּלְשׁוֹן הַקֹּדֶשׁ, וּבוֹ נִדְבַּרְתָּ עִם כָּל נְבִיאֶיךָ הַנֶּאֱמָנִים הַמְדַבְּרִים בְּשִׁמְךָ בְּרוּחַ נְבוּאָה וְרוּחַ הַקֹּדֶשׁ, אֲשֶׁר עִם כֻּלָּם דִּבַּרְתָּ בִּלְשׁוֹן הַקֹּדֶשׁ אֲשֶׁר הִיא כְּלִילַת יֹפִי מָשׂוֹשׂ לְכָל הָאָרֶץ
<h3>רעו</h3>
עַל כֵּן בָּאתִי לְהַפִּיל תְּחִנָּתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, יֶהֱמוּ נָא מֵעֶיךָ עָלַי, תִּיקַר נָא נַפְשִׁי בְּעֵינֶיךָ, שֶׁתְּעוֹרֵר חֲסָדֶיךָ הָאֲמִתִּיִּים עָלַי, וְתַשְׁפִּיעַ עָלַי בְּרַחֲמֶיךָ הַגְּדוֹלִים שְׁלֵמוּת לְשׁוֹן הַקֹּדֶשׁ, בְּאֹפֶן שֶׁאֶזְכֶּה בְּרַחֲמֶיךָ לְהִתְגַּבֵּר עַל יִצְרִי הָרָע, לְהַכְנִיעַ וּלְשַׁבֵּר וּלְבַטֵּל מֵעָלַי תַּבְעֵרַת הַמְּדוּרָה שֶׁל תַּאֲוַת נִאוּף כִּי אַתָּה יָדַעְתָּ יְהֹוָה אֱלֹהֵינוּ, כִּי תַּאֲוָה זוֹ הִיא עִקָּר הַנִּסָּיוֹן וְהַמַּתְקָלָא, אֲשֶׁר רַק בִּשְׁבִיל זֶה בָּאנוּ לָעוֹלָם הַזֶּה, כְּדֵי לְהִתְנַסּוֹת וּלְהִצְטָרֵף בְּתַאֲוָה זוֹ כִּי רְצוֹנְךָ הַטּוֹב הָיָה לְנַסּוֹת אוֹתָנוּ בַּתַּאֲוָה הַזֹּאת, אִם יְהֵא לָנוּ כֹּחַ לְהִתְגַּבֵּר עַל יִצְרֵנוּ לְהַכְנִיעַ וּלְשַׁבֵּר תַּאֲוַת גּוּפֵנוּ, וּלְדַבֵּק עַצְמֵנוּ לְשִׁמְךָ הַגָּדוֹל בֶּאֱמֶת כָּל יְמֵי חַיֵּינוּ כְּדֵי לְהֵיטִיב אַחֲרִיתֵנוּ, לְמַעַן תִּתְפָּאֵר בָּנוּ בְּכָל הָעוֹלָמוֹת כְּשֶׁנִּזְכֶּה לְהַכְנִיעַ וּלְשַׁבֵּר וּלְבַטֵּל תַּאֲוָה הַזֹּאת וּבַעֲווֹנוֹתֵינוּ הָרַבִּים לֹא נִזְהַרְנוּ לַעֲמֹד בַּנִּסָּיוֹן וְצֵרוּף הַזֶּה כָּרָאוּי כְּמוֹ שֶׁאָמַר דָּוִד הַמֶּלֶךְ עָלָיו הַשָּׁלוֹם: "בָּחַנְתָּ לִבִּי פָּקַדְתָּ לַּיְלָה צְרַפְתָּנִי בַל תִּמְצָא, זַמֹּתִי בַּל יַעֲבָר פִּי", עַד אֲשֶׁר כָּלוּ בְיָגוֹן חַיֵּינוּ וּשְׁנוֹתֵינוּ בַאֲנָחָה, כִּי רַק עַל-יְדֵי-זֶה סַרְנוּ מִמִּצְוֹתֶיךָ וּמִמִּשְׁפָּטֶיךָ הַטּוֹבִים וּבְכָל יוֹם וָיוֹם יִצְרוֹ שֶׁל אָדָם מִתְגַּבֵּר עָלָיו בְּיוֹתֵר וּבְרַחֲמֶיךָ הָרַבִּים גִּלִּיתָ לָנוּ עַל יְדֵי צַדִּיקֵי הַדּוֹר הָאֲמִתִּיִּים עֵצוֹת טוֹבוֹת לְהִמָּלֵט מִזֶּה בְּשֵׁב וְאַל תַּעֲשֶׂה בְּמַעֲשֶׂה וּבְמַחֲשָׁבָה אֲבָל לֹא נִזְהַרְנוּ לְקַיֵּם עֲצוֹתֶיךָ הַטּוֹבוֹת בֶּאֱמֶת, וְלֹא שָׁמַרְנוּ אֶת הַמַּחֲשָׁבָה מִבִּלְבּוּלִים וְהִרְהוּרִים וּשְׁטוּתִים
<h3>רעז</h3>
אֲבָל אַף-עַל-פִּי-כֵן אַתָּה מָלֵא רַחֲמִים, וַעֲדַיִן לֹא כָלוּ רַחֲמֶיךָ מִמֶּנִּי וְאַתָּה גְּדוֹל הָעֵצָה פֶּלֶא יוֹעֵץ, חֲמֹל עָלַי וְתַשְׁפִּיעַ לִי עֵצָה טוֹבָה עֵצָה אֲמִתִּיִּית בְּאֹפֶן שֶׁאֶזְכֶּה לְקַיֵּם עֲצוֹתֶיךָ הַטּוֹבוֹת, בְּאֹפֶן שֶׁאֶזְכֶּה מֵעַתָּה לְהִמָּלֵט וּלְהִנָּצֵל מֵאֵשׁ הַמְּדוּרָה הַזֹּאת וְתַצִּילֵנִי בְּרַחֲמֶיךָ הָרַבִּים מֵרוּחַ שְׁטוּת שֶׁל תַּאֲוָה רָעָה הַזֹּאת, כִּי בַּעֲווֹנוֹתֵינוּ הָרַבִּים אֵין אָנוּ יוֹדְעִים לְהַשִּׂיג עֲצוֹתֶיךָ הַקְּדוֹשׁוֹת אֵיךְ לְהִנָּצֵל מִתַּאֲוָה הַזֹּאת כִּי אַתָּה גִּלִּיתָ לָנוּ עַל-יְדֵי צַדִּיקֶיךָ הָאֲמִתִּיִּים, שֶׁעַל-יְדֵי שְׁלֵמוּת לְשׁוֹן הַקֹּדֶשׁ זוֹכִין לְהַכְנִיעַ תַּאֲוָה רָעָה זוֹ וְגַם אַתָּה הוֹדַעְתָּ לָנוּ שֶׁאִי אֶפְשָׁר לִזְכּוֹת לִשְׁלֵמוּת לְשׁוֹן הַקֹּדֶשׁ כִּי-אִם עַל יְדֵי שֶׁמְּשַׁבְּרִים תַּאֲוָה זוֹ וְזוֹכִין לִשְׁמִירַת הַבְּרִית וַאֲנִי בַּעַר וְלֹא אֵדָע, מֵהֵיכָן אַתְחִיל לִזְכּוֹת לְמַעֲלוֹת קְדוֹשׁוֹת הָאֵלּוּ שֶׁהֵם שְׁלֵמוּת לְשׁוֹן הַקֹּדֶשׁ וּשְׁמִירַת הַבְּרִית, מֵאַחַר שֶׁשְּׁנֵיהֶם תְּלוּיִים זֶה בָּזֶה
<h3>רעח</h3>
עַל-כֵּן בָּאתִי לְשַׁחֵר פָּנֶיךָ יְהֹוָה אֱלֹהַי "הוֹדִיעֵנִי נָא אֶת דְּרָכֶיךָ", וְאֵדְעָה בְּאֵיזֶה דֶּרֶךְ אֶזְכֶּה לַמַּעֲלוֹת הָאֵלּוּ לִשְׁלֵמוּת לְשׁוֹן הַקֹּדֶשׁ וְלִשְׁמִירַת הַבְּרִית, בְּאֹפֶן שֶׁאֶזְכֶּה לְהִתְקָרֵב אֵלֶיךָ בֶּאֱמֶת, כִּי אַתָּה יָדַעְתָּ כִּי אִי אֶפְשַׁר לְהִתְקָרֵב אֵלֶיךָ בֶּאֱמֶת, כִּי אִם עַל יְדֵי שֶׁמְּשַׁבְּרִין תַּאֲוָה הַזֹּאת לְגַמְרֵי, אֲשֶׁר הִיא הָרָע הַכּוֹלֵל שֶׁל כָּל הַשִּׁבְעִין אֻמּוֹת וַאֲנַחְנוּ בְּנֵי יִשְׂרָאֵל עַם קָדוֹשׁ, אֲנַחְנוּ בְּשָׁרְשֵׁנוּ אָנוּ רְחוֹקִים לְגַמְרֵי מִתַּאֲוָה רָעָה הַזֹּאת, וְאֵין הַתַּאֲוָה הַזֹּאת שַׁיֶּכֶת לָנוּ כְּלָל כִּי אִם לָהֶם וּלְחֶלְקָם וְלֹא לָנוּ:
<h3>רעט</h3>
רִבּוֹנוֹ שֶׁל עוֹלָם, חוּסָה עַל כְּבוֹדְךָ, וּרְאֵה שִׁפְלוּתֵנוּ וּבִזְיוֹנֵנוּ אֲשֶׁר יָרַדְנוּ מַטָּה מַטָּה, וְנָפַלְנוּ בְּגָלוּת שֶׁל שִׁבְעִין אֻמּוֹת עַל יְדֵי תַּאֲוָה רָעָה הַזֹּאת, אֲשֶׁר הִיא גָּרְמָה לָנוּ כָּל הַצָּרוֹת וְכָל הַגָּלֻיּוֹת בִּכְלָל וּבִפְרָט שֶׁעָבְרוּ עָלֵינוּ כְּבָר, וַאֲשֶׁר עֲדַיִן לֹא נִצַּלְנוּ מֵהֶם וְאִם אָמְנָם אֲנַחְנוּ בְּעַצְמֵנוּ יוֹדְעִים מִכָּל זֶה, וְאַף-עַל-פִּי-כֵן לֹא הָיִינוּ נִשְׁמָרִים לְגָרֵשׁ הָרוּחַ שְׁטוּת שֶׁל תַּאֲוָה זוֹ מִקִּרְבֵּנוּ, הֲלֹא אַתָּה יָדַעְתָּ כִּי בָּשָׂר וָדָם אֲנַחְנוּ, וְאַתָּה יָדַעְתָּ יִצְרֵנוּ כִּי מֵחֹמֶר קֹרַצְנוּ "הֵן בֶּעָוֹן חוֹלָלְתִּי, וּבְחֵטְא יֶחֱמַתְנִי אִמִּי", אֲבָל אַתָּה גִּבּוֹר וְרַב לְהוֹשִׁיעַ, "גְּדוֹל הָעֵצָה וְרַב הָעֲלִילִיָּה" וְאַתָּה מִסִּבּוֹת מִתְהַפֵּךְ, "וּבְיָדְךָ כֹּחַ וּגְבוּרָה וּבְיָדְךָ לְגַדֵּל וּלְחַזֵּק לַכֹּל", וְאַתָּה יָכוֹל לִמְצֹא בִּי גַּם כֵּן נְקֻדּוֹת טוֹבוֹת, וּלְהָאִיר וּלְהַשְׁפִּיעַ עֲלֵיהֶם בְּאֹפֶן שֶׁיִּתְגַּבֵּר הַטּוֹב שֶׁבִּי עַל הָרַע שֶׁבִּי, עַד שֶׁכָּל הָרָע הַנֶּאֱחָז וְהַנִּדְבָּק בִּי יִפֹּל וְיִתְבַּטֵּל לְגַמְרֵי, וְהַטּוֹב יִתְבָּרֵר וְיִתְנַשֵּׂא וְיַעֲלֶה וְיַשְׁלִים אֶת הַלְּשׁוֹן הַקֹּדֶשׁ עַד שֶׁאֶזְכֶּה בְּרַחֲמֶיךָ לְבָרֵר כָּל הַטּוֹב שֶׁבְּעֵץ הַדַּעַת טוֹב וָרָע, שֶׁהוּא לְשׁוֹן תַּרְגּוּם וּלְהַכְנִיעַ וּלְהַפִּיל וּלְבַטֵּל אֶת הָרָע שֶׁבּוֹ עַד שֶׁלֹּא יִהְיֶה שׁוּם כֹּחַ לְהַסִּטְרָא אַחֲרָא וּלְכָל הַקְּלִפּוֹת הַנִּמְשָׁכִין מִזָּהֳמַת הַנָּחָשׁ הַקַּדְמוֹנִי לַעֲלוֹת דֶּרֶךְ לְשׁוֹן תַּרְגּוּם לְהָסִית וּלְפַתּוֹת אוֹתָנוּ, חַס וְשָׁלוֹם רַק תִּהְיֶה בְּעֶזְרֵנוּ תָּמִיד, וְתַשְׁפִּיעַ עָלֵינוּ בְּרַחֲמֶיךָ חָכְמָה וָדַעַת וְשֵׂכֶל דִּקְדֻשָּׁה, בְּאֹפֶן שֶׁלֹּא יִהְיֶה לָהֶם שׁוּם כֹּחַ לְפַתּוֹת אוֹתָנוּ, חַס וְשָׁלוֹם וְנִזְכֶּה לְגָרֵשׁ לְגַמְרֵי רוּחַ שְׁטוּת שֶׁל תַּאֲוָה הַזֹּאת מִקִּרְבֵּנוּ
<h3>רפ</h3>
וְנִזְכֶּה בְּרַחֲמֶיךָ הָרַבִּים לִשְׁלֵמוּת לְשׁוֹן הַקֹּדֶשׁ עַל יְדֵי לְשׁוֹן תַּרְגּוּם וְתַמְשִׁיךְ עָלֵינוּ קְדֻשָּׁה וְטָהֳרָה וְנִזְכֶּה תָּמִיד לְקַדֵּשׁ אֶת הַלָּשׁוֹן שֶׁלֹּא נְדַבֵּר שׁוּם דִּבּוּר הַפּוֹגֵם אֶת הַלָּשׁוֹן, רַק כָּל דִּבּוּרֵנוּ יִהְיוּ תָּמִיד בְּתוֹרָה וּבִתְפִלָּה וּבַקָּשׁוֹת וְתַחֲנוּנִים וּבְיִרְאַת שָׁמַיִם וּבְכָל עִנְיְנֵי הַקֹּדֶשׁ הַמְקַדְּשִׁין אֶת הַלָּשׁוֹן, עַד שֶׁנִּזְכֶּה מְהֵרָה לִשְׁלֵמוּת לְשׁוֹן הַקֹּדֶשׁ וְלִשְׁמִירַת הַבְּרִית בֶּאֱמֶת:
<h3>רפא</h3>
וְזַכֵּנִי בְּרַחֲמֶיךָ הָרַבִּים לְקָרֵר כָּל חֲמִימוּתִי בְּהַדִּבּוּר שֶׁל לְשׁוֹן הַקֹּדֶשׁ כְּמוֹ שֶׁכָּתוּב: "חַם לִבִּי בְּקִרְבִּי בַּהֲגִיגִי תִּבְעַר אֵשׁ דִּבַּרְתִּי בִּלְשׁוֹנִי" שֶׁתִּהְיֶה בְּעֶזְרִי וּתְזַכֵּנִי לְדַבֵּר כָּל דִּבּוּרִים הַקְּדוֹשִׁים בַּחֲמִימוּת גָּדוֹל דִּקְדֻשָּׁה וְהִתְלַהֲבוּת הַלֵּב בֶּאֱמֶת וְאֶזְכֶּה לְעוֹרֵר רִשְׁפֵּי שַׁלְהֶבֶת יָהּ הַמֻּשְׁרָשׁ בְּקִרְבִּי בְּשֹׁרֶשׁ נַפְשִׁי וְרוּחִי וְנִשְׁמָתִי, הַבּוֹעֵר וְלוֹהֵט לְהִתְקָרֵב לְהַשֵּׁם יִתְבָּרַךְ, עַד שֶׁאֶזְכֶּה לַעֲסֹק תָּמִיד בְּתוֹרָה וּבְיִרְאַת שָׁמַיִם וּבִתְפִלּוֹת וּתְחִנּוֹת וּבַקָּשׁוֹת וְשִׁירוֹת וְתִשְׁבָּחוֹת לְהַשֵּׁם יִתְבָּרַךְ וְכֻלָּם יִהְיוּ בְּדִבּוּרִים חַמִּים מֵעֹמֶק הַלֵּב, בִּקְדֻשָּׁה וּבְטָהֳרָה בְּדִבּוּרִים בּוֹעֲרִים כְּאֵשׁ לוֹהֵט וְכָל דְּבָרַי יִהְיוּ כְּגַחֲלֵי אֵשׁ בְּאֵימָה וּבְיִרְאָה גְּדוֹלָה מִפָּנֶיךָ וְנִזְכֶּה לְהַמְלִיכְךָ עָלֵינוּ עַל כָּל רַמַ"ח אֵבָרֵינוּ וּשְׁסָ"ה גִּידֵינוּ בְּפַחַד וּבְרַעַד בִּרְתֵת וְזִיעַ, עַד שֶׁאֶזְכֶּה שֶׁיִּהְיוּ כָּל דִּבּוּרַי הַיּוֹצְאִים מִפִּי בִּבְחִינַת שְׁלֵמוּת לְשׁוֹן הַקֹּדֶשׁ, וְיִתְקָרֵר כָּל חֲמִימוּתִי בְּהַדִּבּוּר שֶׁל לְשׁוֹן הַקֹּדֶשׁ וְעַל יְדֵי אֵשׁ הַקְּדוֹשָׁה הַזֹּאת שֶׁל לְשׁוֹן הַקֹּדֶשׁ, אֶזְכֶּה לִשְׂרֹף וּלְהַכְנִיעַ וּלְהַפִּיל אֶת כָּל הָאֵשׁ הָרָע שֶׁל תַּבְעֵרַת הַמְּדוּרָה שֶׁל שִׁבְעִין כּוֹכָבִין, שֶׁהוּא הָאֵשׁ הָרָע שֶׁל חֲמִימוּת תַּאֲוַת נִאוּף, בְּאֹפֶן שֶׁיִּתְבַּטֵּל מִמֶּנִּי תַּאֲוָה רָעָה הַזֹּאת לְגַמְרֵי מֵעַתָּה וְעַד עוֹלָם וִיקֻיַּם מִקְרָא שֶׁכָּתוּב:
"מֵהָאֵשׁ יָצָאוּ וְהָאֵשׁ תֹּאכְלֵם רֹאשׁ מְסִבָּי עֲמַל שְׂפָתֵימוֹ יְכַסֵּמוֹ יִמּוֹטוּ עֲלֵיהֶם גֶּחָלִים בָּאֵשׁ יַפִּילֵם בְּמַהֲמֹרוֹת בַּל יָקוּמוּ" וְאֶזְכֶּה לִהְיוֹת קָדוֹשׁ וּפָרוּשׁ לְגַמְרֵי וְאֶזְכֶּה לִבְלִי לְהִזְדַּקֵּק לָזֶה כִּי אִם בִּשְׁבִיל קִיּוּם הָעוֹלָם לְבַד, בִּקְדֻשָּׁה וּבְטָהֳרָה בֶּאֱמֶת, כִּרְצוֹנְךָ הַטּוֹב:
<h3>רפב</h3>
וְתַצִּילֵנִי בְּרַחֲמֶיךָ הָרַבִּים מֵהִרְהוּרִים רָעִים וּמֵחֲלוֹמוֹת רָעִים, וּתְהֵא מִטָּתִי שְׁלֵמָה לְפָנֶיךָ וּתְזַכֵּנִי לְמַעֵט בְּשֵׁנָה וְתַרְדֵּמָה וַאֲפִלּוּ מְעַט הַשֵּׁנָה שֶׁאֲנִי מֻכְרָח לִישֹׁן בִּשְׁבִיל קִיּוּם הַגּוּף, אֶזְכֶּה שֶׁיִּהְיֶה בִּקְדֻשָּׁה וּבְטָהֳרָה וּשְׁנָתִי תֶּעֱרַב לִי וְאֶזְכֶּה לִישֹׁן תָּמִיד מִתּוֹךְ מַחֲשָׁבוֹת וְהִרְהוּרֵי תּוֹרָה וּמִתּוֹךְ שִׂמְחָה וְאֶזְכֶּה לִקְרוֹת קְרִיאַת שְׁמַע שֶׁעַל הַמִּטָּה בִּקְדֻשָּׁה גְּדוֹלָה וּבִמְסִירַת נֶפֶשׁ וּבְכַוָּנַת הַלֵּב בֶּאֱמֶת כָּרָאוּי, בְּאֹפֶן שֶׁאֶזְכֶּה לַהֲרֹג כָּל הַמְחַבְּלִים וּמַזִּיקִין וְכָל הַסִּטְרִין אוֹחֲרָנִין עַל יְדֵי קְרִיאַת שְׁמַע שֶׁעַל הַמִּטָּה
<h3>רפג</h3>
וְאֶזְכֶּה שֶׁתֻּכְלַל נַפְשִׁי וְרוּחִי וְנִשְׁמָתִי בְּתוֹךְ כְּלָלִיּוּת נַפְשׁוֹת הַקְּדוֹשִׁים שֶׁל בְּנֵי יִשְׂרָאֵל, וּבְתוֹכָם תַּעֲלֶה נַפְשִׁי עִמָּהֶם אֵלֶיךָ בִּשְׁעַת שְׁנָתִי וְתִהְיֶה נַפְשִׁי פְּקוּדָה וּמְסוּרָה בְּיָדְךָ לְבַד כְּמוֹ שֶׁכָּתוּב: "בְּיָדְךָ אַפְקִיד רוּחִי, פָּדִיתָה אוֹתִי יְהֹוָה אֵל אֱמֶת" וּבְרַחֲמֶיךָ הָרַבִּים תְּגָרֵשׁ מִנַּפְשִׁי כָּל מִינֵי מְחַבְּלִים וְסִטְרִין אוֹחֲרָנִין הַחֲפֵצִים לְהִתְאַחֵז בָּהּ, חַס וְשָׁלוֹם וְתַחְמֹל עַל נַפְשִׁי הָאֻמְלָלָה וְהָעֲלוּבָה, וְתִהְיֶה בְּעֶזְרָהּ שֶׁתּוּכַל לַעֲלוֹת בְּשָׁלוֹם אֵלֶיךָ בִּשְׁעַת שֵׁנָה, וְלָשׁוּב בְּשָׁלוֹם לְתוֹךְ גּוּפִי בְּעֵת הִתְעוֹרְרוּת הַשֵּׁנָה, בְּאֹפֶן שֶׁאֶזְכֶּה לְשֵׁנָה דִקְדֻשָּׁה, שֵׁנָה טוֹבָה וּמְתוּקָה וַעֲרֵבָה, שֵׁנָה שֶׁל חַיִּים וּתְזַכֵּנִי לַחֲלוֹמוֹת טוֹבִים, חֲלוֹמוֹת צוֹדְקִים וַאֲמִתִּיִּים, חֲלוֹמוֹת קְדוֹשִׁים הַבָּאִים עַל יְדֵי מַלְאָכִים קְדוֹשִׁים אֲמִתִּיִּים וְתַצִּילֵנִי בְּרַחֲמֶיךָ הָרַבִּים מֵחֲלוֹמוֹת שֶׁל שֶׁקֶר, מֵחֲלוֹמוֹת הַבָּאִים עַל-יְדֵי שֵׁדִים, חַס וְשָׁלוֹם, מֵחֲלוֹמוֹת מְעֻרְבָּבִים, מֵחֲלוֹמוֹת שֶׁל שָׁוְא וָהֶבֶל:
<h3>רפד</h3>
וּבְכֵן תְּרַחֵם עָלַי בְּחֶמְלָתְךָ הַגְּדוֹלָה, וְתִשְׁמְרֵנִי וְתַצִּילֵנִי בַּחֲסָדֶיךָ הַגְּדוֹלִים מִמִּקְרֵה לַיְלָה, חַס וְשָׁלוֹם, שֶׁלֹּא יֶאֱרַע לִי שׁוּם מִקְרֶה לֹא בַּיּוֹם וְלֹא בַּלַּיְלָה רַק אֶזְכֶּה לִישַׁן בִּקְדֻשָּׁה וּבְטָהֳרָה, "בְּטוֹב אָלִין אָקִיץ בְּרַחֲמִים":
<h3>רפה</h3>
אָבִינוּ אָב הָרַחֲמָן, מָלֵא רַחֲמִים רַבִּים וַחֲסָדִים גְּדוֹלִים וַעֲצוּמִים תָּמִיד, צוֹפֶה מֵרָחוֹק לְהֵטִיב אַחֲרִיתֵנוּ, חוּס וַחֲמֹל נָא עָלֵינוּ, הֲמוֹן מֵעֶיךָ וְרַחֲמֶיךָ יְעוֹרְרוּ עָלֵינוּ, חֲמֹל עָלֵינוּ וְעַל עוֹלָלֵנוּ וְטַפֵּינוּ, וְהַצֵּל אוֹתִי וְאֶת כָּל עַמְּךָ בֵּית יִשְׂרָאֵל מִמִּקְרֵה לָיְלָה כִּי אַתָּה יָדַעְתָּ אֶת עֹצֶם הַפְּגָם הַגָּדוֹל וְהַנּוֹרָא הַנּוֹגֵעַ בְּכָל הָעוֹלָמוֹת לְמַעְלָה לְמַעְלָה, עַל יְדֵי מִקְרֵה לַיְלָה, חַס וְשָׁלוֹם אֲשֶׁר עַל יְדֵי זֶה חָרְבָה עִירֵנוּ וְשָׁמֵם בֵּית מִקְדָּשֵׁנוּ, וְנֻטַּל כָּבוֹד מִבֵּית חַיֵּינוּ, וְנִתְרַחַקְנוּ מֵעַל אַדְמָתֵנוּ, וְנִתְפַּזַּרְנוּ בֵּין הַגּוֹיִים, וְנִדַּחְנוּ בְּאַרְבַּע כַּנְפוֹת הָאָרֶץ
<h3>רפו</h3>
חֲמֹל עַל שְׁאֵרִית עַמְּךָ בֵּית יִשְׂרָאֵל, חֲמֹל עַל עֲנִיֵּי הַצֹּאן, צֹאן נִדָּח וְאֵין מְקַבֵּץ מֶלֶךְ רַחֲמָן רַחֵם עָלֵינוּ, טוֹב וּמֵטִיב הִדָּרֶשׁ לָנוּ, שׁוּבָה עָלֵינוּ בַּהֲמוֹן רַחֲמֶיךָ בִּגְלַל אָבוֹת שֶׁעָשׂוּ רְצוֹנֶךָ, וֶאֱמֹר לְצָרוֹתֵינוּ דַּי וְזַכֵּנוּ בְּרַחֲמֶיךָ הָרַבִּים, וְתִשְׁמְרֵנוּ וְתַצִּילֵנוּ מֵעַתָּה מִמִּקְרֵה לַיְלָה, וּשְׁמֹר צֵאתֵנוּ וּבוֹאֵנוּ לְחַיִּים וּלְשָׁלוֹם מֵעַתָּה וְעַד עוֹלָם וְנִזְכֶּה לִהְיוֹת נִשְׁמָרִים מִכָּל דָּבָר רָע, שֶׁלֹּא נְהַרְהֵר בַּיּוֹם, וְלֹא נָבוֹא לִידֵי טֻמְאָה בַּלַּיְלָה, חַס וְשָׁלוֹם, וְנִזְכֶּה שֶׁתִּהְיֶה מַחֲשַׁבְתֵּנוּ קְדוֹשָׁה וּטְהוֹרָה תָּמִיד:
<h3>רפז</h3>
וּבְכֵן תְּזַכֵּנוּ בְּרַחֲמֶיךָ הָרַבִּים, שֶׁתִּהְיֶה אֲכִילָתֵנוּ בִּקְדֻשָּׁה וּבְטָהֳרָה בְּלִי שׁוּם תַּאֲוָה גַּשְׁמִיּוּת כְּלָל וְתִתֶּן לָנוּ כֹּחַ לְעוֹרֵר הִתְנוֹצְצוּת הָאוֹתִיּוֹת הַקְּדוֹשִׁים שֶׁל כ"ח אָתְוָן דְּמַעֲשֵׂה בְּרֵאשִׁית שֶׁמְּלֻבָּשׁ בְּכָל דָּבָר שֶׁבָּעוֹלָם, עַד שֶׁכָּל אֲכִילָתֵנוּ וּשְׁתִיָּתֵנוּ וְכָל סְעֻדָּתֵנוּ וְתַעֲנוּגֵנוּ יִהְיֶה רַק מֵהִתְנוֹצְצוּת הָאוֹתִיּוֹת הַקְּדוֹשִׁים לְבַד שֶׁיֵּשׁ בְּאוֹתוֹ הַדָּבָר, שֶׁאָנוּ אוֹכְלִים וְשׁוֹתִים אוֹ מִתְעַנְּגִים מִמֶּנּוּ וְעַל-יְדֵי-זֶה נִזְכֶּה לְלֵב טוֹב, שֶׁלִּבִּי יִהְיֶה מֵאִיר בִּקְדֻשָּׁה גְּדוֹלָה עַל-יְדֵי שֶׁיִּזְכֶּה לֵהָנוֹת וְלִזּוֹן רַק מֵהִתְנוֹצְצוּת הָאוֹתִיּוֹת שֶׁל כֹּחַ מַעֲשֵׂה בְּרֵאשִׁית שֶׁיֵּשׁ בְּכָל דָּבָר
<h3>רפח</h3>
וְתִהְיֶה בְּעֶזְרִי, וְתִשְׁמְרֵנִי וְתַצִּילֵנִי תָּמִיד שֶׁלֹּא אֵהָנֶה מֵהָעוֹלָם הַזֶּה בְּלֹא בְּרָכָה וְנִזְכֶּה לְבָרֵךְ עַל כָּל דָּבָר שֶׁנֹּאכַל וְנֵהָנֶה, בְּרָכָה תְּחִלָּה וָסוֹף בְּכַוָּנָה עֲצוּמָה, בְּכַוָּנָה קְדוֹשָׁה וּטְהוֹרָה לְשִׁמְךָ הַגָּדוֹל וְהַקָּדוֹשׁ יִתְבָּרַךְ לָעַד וְכָל הַבְּרָכוֹת וְהוֹדָאוֹת וְשִׁירוֹת וְתִשְׁבָּחוֹת שֶׁלָּנוּ כֻּלָּם יִהְיוּ בִּשְׁלֵמוּת בִּבְחִינַת שְׁלֵמוּת לְשׁוֹן הַקֹּדֶשׁ עַל-יְדֵי לְשׁוֹן תַּרְגּוּם, בְּאֹפֶן שֶׁנִּזְכֶּה לְעוֹרֵר כֹּחַ מַעֲשֵׂי יְהֹוָה שֶׁהֵם הַל"ב אֱלֹהִים שֶׁל מַעֲשֵׂה בְרֵאשִׁית, שֶׁהֵם הָאוֹתִיּוֹת הַמְלֻבָּשִׁין בְּכָל דָּבָר שֶׁבָּעוֹלָם אֲשֶׁר עַל יָדָם בָּרָאתָ בִּרְצוֹנְךָ הַטּוֹב כָּל הַדְּבָרִים שֶׁבָּעוֹלָם מִגָּדוֹל וְעַד קָטָן וּבָרָאתָ כָּל דָּבָר מְשֻׁנֶּה מֵחֲבֵרוֹ בְּמַרְאֶה וָטַעַם וּתְמוּנָה אַחֶרֶת, כְּפִי אוֹתִיּוֹת הַתּוֹרָה הַקְּדוֹשָׁה שֶׁהִכְנַסְתָּ בְּכָל דָּבָר כְּפִי רְצוֹנְךָ הַטּוֹב, כַּאֲשֶׁר שִׁעַרְתָּ וּמָדַדְתָּ וְשָׁקַלְתָּ בְּחָכְמָתְךָ הַקְּדוֹשָׁה "מָה רַבּוּ מַעֲשֶׂיךָ יְהֹוָה, כֻּלָּם בְּחָכְמָה עָשִׂיתָ, מָלְאָה הָאָרֶץ קִנְיָנֶךָ, וְעַתָּה יִגְדַּל נָא כֹּחַ אֲדֹנָי כַּאֲשֶׁר דִּבַּרְתָּ לֵאמֹר"
<h3>רפט</h3>
עֲשֵׂה לְמַעַנְךָ וּלְמַעַן כְּבוֹדְךָ וּלְמַעַן אוֹתִיּוֹת הַקְּדוֹשִׁים שֶׁלְּךָ הַמְלֻבָּשִׁין בְּכָל דָּבָר, שֶׁתִּתֶּן לָנוּ כֹּחַ בְּרַחֲמֶיךָ הָרַבִּים לְעוֹרֵר תָּמִיד כֹּחַ הָאוֹתִיּוֹת שֶׁל מַעֲשֵׂה בְּרֵאשִׁית שֶׁמְּלֻבָּשׁ בְּכָל דָּבָר שֶׁבָּעוֹלָם, וְלֹא נֵלֵךְ אַחַר שְׁרִירוּת לִבֵּנוּ, וּנְמַעֵט תַּאֲוַת טִבְעֵנוּ, שֶׁלֹּא יִהְיֶה לָנוּ שׁוּם תַּאֲוָה גַּשְׁמִיּוּת שֶׁל הַגּוּף לְשׁוּם דָּבָר שֶׁבָּעוֹלָם כְּלָל וְכָל אֲכִילָתֵנוּ וּשְׁתִיָּתֵנוּ וְכָל הֲנָאָתֵנוּ וְתַעֲנוּגֵנוּ יִהְיֶה רַק מֵהִתְנוֹצְצוּת הָאוֹתִיּוֹת שֶׁיֵּשׁ בְּכָל דָּבָר שֶׁבָּעוֹלָם בְּלִי שׁוּם תַּאֲוַת הַגּוּף כְּלָל וְעַל-יְדֵי-זֶה תִּשְׁלַח בְּרָכָה בִּמְזוֹנֵנוּ, וְנִזְכֶּה לִשְׂבִיעָה דִּקְדֻשָּׁה שֶׁיִּהְיֶה שְׂבִיעָה בְּמֵעֵינוּ לֶאֱכֹל מְעַט וְלִשְׂבֹּעַ רַק מֵהִתְנוֹצְצוּת הָאוֹתִיּוֹת הַקְּדוֹשִׁים שֶׁל אוֹתוֹ הַדָּבָר שֶׁאֹכַל וְאֶשְׁתֶּה בִּקְדֻשָּׁה וּבְטָהֳרָה גְּדוֹלָה וִיקֻיַּם בָּנוּ מִקְרָא שֶׁכָּתוּב: "וַאֲכַלְתֶּם אָכוֹל וְשָׂבוֹעַ וְהִלַּלְתֶּם אֶת שֵׁם יְהֹוָה אֱלֹהֵיכֶם אֲשֶׁר עָשָׂה עִמָּכֶם לְהַפְלִיא וְלֹא יֵבֹשׁוּ עַמִּי לְעוֹלָם", עַד שֶׁנִּזְכֶּה לְלֵב טוֹב וּמֵאִיר, לְלֵב שָׂמֵחַ עַל-יְדֵי אֲכִילָתֵנוּ וּשְׁתִיָּתֵנוּ וְעַל-יְדֵי הֶאָרַת הַלֵּב נִזְכֶּה לְפָנִים מְאִירוֹת דִּקְדֻשָּׁה בָּרְכֵנוּ אָבִינוּ כֻּלָּנוּ יַחַד בְּאוֹר פָּנֶיךָ, שֶׁנִּזְכֶּה לְפָנִים דִּקְדֻשָּׁה, פָּנִים מְאִירוֹת, פָּנִים שֶׁל שִׂמְחָה שֶׁיִּהְיֶה אוֹר פְּנֵי יְהֹוָה חוֹפֵף עַל פָּנֵינוּ תָּמִיד וִיקֻיַּם בָּנוּ וּבְזַרְעֵנוּ מִקְרָא שֶׁכָּתוּב: "זֶה דּוֹר דּוֹרְשָׁיו מְבַקְשֵׁי פָנֶיךָ יַעֲקֹב סֶלָה"
<h3>רצ</h3>
וּתְזַכֵּנוּ שֶׁיִּהְיֶה פָּנֵינוּ מְאִירוֹת כָּל כָּךְ עַד שֶׁיִּהְיֶה לָנוּ כֹּחַ לְהַחֲזִיר כָּל הָעוֹלָם בִּתְשׁוּבָה שְׁלֵמָה עַל יְדֵי רְאִיַּת פָּנֵינוּ לְבַד שֶׁיִּהְיוּ פָּנֵינוּ מְאִירוֹת בְּאוֹר פְּנֵי יְהֹוָה כְּמוֹ אַסְפַּקְלַרְיָא הַמְּאִירָה עַד שֶׁכָּל אֶחָד וְאֶחָד יִסְתַּכֵּל אֶת עַצְמוֹ וְיִרְאֶה אֶת עַצְמוֹ בְּתוֹךְ פָּנֵינוּ הַמְּאִירוֹת כְּמוֹ בְּמַרְאָה וְאַסְפַּקְלַרְיָא וְיִרְאֶה אֵיךְ פָּנָיו מְשֻׁקָּע בַּחֹשֶךְ, וִיחַדֵּשׁ כְּנֶשֶׁר נְעוּרָיו, וְיָשׁוּב בִּתְשׁוּבָה שְׁלֵמָה בֶּאֱמֶת לְפָנֶיךָ:
<h3>רצא</h3>
וְחָנֵּנִי בְּרַחֲמֶיךָ הָרַבִּים, שֶׁאֶזְכֶּה לְהִתְקָרֵב לְצַדִּיק הָאֱמֶת שֶׁבַּדּוֹר הַזֶּה, וְאֶזְכֶּה לִשְׁמֹעַ מִפִּיו הַקָּדוֹשׁ בְּעַצְמוֹ, דִּבְרֵי אֱלֹהִים חַיִּים אֲשֶׁר הוּא זוֹכֶה עַל-יְדֵי מַעֲשָׂיו הַטּוֹבִים לִשְׁמֹעַ מִפִּיךָ וְתַשְׁפִּיעַ עָלַי יִרְאָתְךָ הַקְּדוֹשָׁה יִרְאָה עִלָּאָה יִרְאַת הָרוֹמְמוּת, וְאֶזְכֶּה לִשְׁמֹעַ הַדִּבּוּר הַקָּדוֹשׁ מִפִּי הַצַּדִּיק הָאֱמֶת בְּאֵימָה וּבְיִרְאָה גְּדוֹלָה, בְּאֹפֶן שֶׁאֲקַבֵּל דִּבּוּר לְשׁוֹן הַקֹּדֶשׁ בִּשְׁלֵמוּת גָּמוּר, וְאֶזְכֶּה לִשְׁמִירַת הַבְּרִית בֶּאֱמֶת בִּקְדֻשָּׁה גְּדוֹלָה, כָּרָאוּי לְזֶרַע יִשְׂרָאֵל עֲבָדֶיךָ אֲשֶׁר בָּהֶם בָּחַרְתָּ וְחָנֵּנִי בְּרַחֲמֶיךָ הָרַבִּים שֶׁאֶזְכֶּה לְתַקֵּן בְּחַיַּי אֶת כָּל הַחֲטָאִים וַעֲווֹנוֹת וּפְשָׁעִים וְכָל הַפְּגָמִים שֶׁפָּגַמְתִּי לְפָנֶיךָ מִנְּעוּרַי עַד הַיּוֹם הַזֶּה וַאֲפִלּוּ כָּל הַחֲטָאִים שֶׁחָטָאתִי בְּשׁוֹגֵג אוֹ בְּאֹנֶס, כֻּלָּם אֶזְכֶּה לְתַקֵּן בְּחַיַּי חִישׁ קַל מְהֵרָה וּמֵעַתָּה תְזַכֵּנִי לְהִתְקָרֵב אֵלֶיךָ בֶּאֱמֶת בִּקְדֻשָּׁה וּבְטָהֳרָה, וְאֶזְכֶּה לִשְׁלֵמוּת לְשׁוֹן הַקֹּדֶשׁ וְלִקְדֻשַּׁת הַבְּרִית:
<h3>רצב</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, מָלֵא רַחֲמִים מָלֵא רָצוֹן, עָזְרֵנִי וְהוֹשִׁיעֵנִי וְזַכֵּנִי בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים לְקַבֵּל שַׁבָּתוֹת בְּשִׂמְחָה גְּדוֹלָה וּבְחֶדְוָה רַבָּה וַעֲצוּמָה וּבְיִרְאָה וְאַהֲבָה וּתְזַכֵּנִי לִטְרֹחַ בְּעַצְמִי לַעֲשׂוֹת צָרְכֵי-שַׁבָּת בְּעַצְמִי בְּכֹחַ גָּדוֹל וּבִזְרִיזוּת נִמְרָץ וְתַעַזְרֵנוּ תָּמִיד לְהַשְׁלִים כָּל פַּרְשִׁיּוֹתֵינוּ עִם הַצִּבּוּר שֶׁנִּזְכֶּה לִקְרוֹת הַפָּרָשָׁה שֶׁל הַשָּׁבוּעַ בְּכָל עֶרֶב שַׁבָּת שְׁנַיִם מִקְרָא וְאֶחָד תַּרְגּוּם בְּכַוָּנָה גְּדוֹלָה וַעֲצוּמָה בִּקְדֻשָּׁה וּבְטָהֳרָה, בְּאֹפֶן שֶׁנִּזְכֶּה עַל-יְדֵי-זֶה לִשְׁלֵמוּת לְשׁוֹן הַקֹּדֶשׁ עַל-יְדֵי לְשׁוֹן תַּרְגּוּם
<h3>רצג</h3>
וְנִזְכֶּה בְּרַחֲמֶיךָ הָרַבִּים שֶׁיִּהְיֶה נִמְשָׁךְ עָלֵינוּ קְדֻשַּׁת שַׁבָּת קֹדֶשׁ עַל-יְדֵי רְחִיצַת חַמִּין וְהַטְּבִילָה שֶׁל עֶרֶב שַׁבָּת קֹדֶשׁ וְתִהְיֶה בְּעֶזְרִי שֶׁלֹּא אֲבַטֵּל לְעוֹלָם הָרְחִיצָה וְהַטְּבִילָה שֶׁל עֶרֶב שַׁבָּת וּכְשֵׁם שֶׁאֲנִי רוֹחֵץ וְטוֹבֵל עַצְמִי בָּעוֹלָם הַזֶּה, כֵּן תְּטַהֵר וּתְקַדֵּשׁ אֶת גּוּפִי וְנַפְשִׁי וְרוּחִי וְנִשְׁמָתִי בִּקְדֻשָּׁתְךָ הָעֶלְיוֹנָה וְתַמְשִׁיךְ רִשְׁפֵּי שַׁלְהֶבֶת יָהּ מֵאֵשׁ הַקְּדוֹשָׁה שֶׁלְּמַעְלָה, הָאוֹכֶלֶת וְשׂוֹרֶפֶת כָּל מִינֵי אֵשׁ וְעַל-יְדֵי-זֶה תְּבַעֵר וְתִשְׂרֹף וּתְבַטֵּל מִמֶּנִּי וּמִכָּל עַמְּךָ בֵּית יִשְׂרָאֵל אֶת כָּל תַּעֲרוֹבוֹת הָרָע, שֶׁנִּתְעָרֵב וְנֶאֱחַז בָּנוּ עַל יְדֵי פְּגַם עֵץ הַדַּעַת טוֹב וָרָע, וְעַל-יְדֵי חֲטָאֵינוּ וַעֲוֹנוֹתֵינוּ וּפְשָׁעֵינוּ, בְּאֹפֶן שֶׁיֻּשְׂרַף וְיִפֹּל וְיִתְבַּטֵּל כָּל הָרָע שֶׁנִּתְאַחֵז בָּנוּ וְהַטּוֹב יִתְבָּרֵר וְיַעֲלֶה וְיֻכְלַל לְמַעְלָה לְמַעְלָה בַּטּוֹב הָעֶלְיוֹן, בְּטוּבְךָ הַגָּדוֹל שֶׁהוּא טוֹב הַנִּצְחִי:
<h3>רצד</h3>
אָנָּא יְהֹוָה, אַתָּה יָדַעְתָּ כִּי אֵין בִּי כֹּחַ לְהַמְשִׁיךְ עָלַי בְּעַצְמִי קְדֻשַּׁת שַׁבָּת קֹדֶשׁ חוּס וַחֲמֹל עָלַי, יֶהֱמוּ נָא וְיִכְמְרוּ רַחֲמֶיךָ עָלַי, כִּי אַתָּה יָדַעְתָּ כַּמָּה אֲנִי רָחוֹק מִקְּדֻשַּׁת שַׁבָּת בֶּאֱמֶת חוּס וְחָנֵּנִי בְּמַתְּנַת חִנָּם, וְתַשְׁפִּיעַ עָלַי בְּרַחֲמֶיךָ קְדֻשַּׁת שַׁבָּת בֶּאֱמֶת וְאֶזְכֶּה לְהוֹסִיף מֵחֹל עַל הַקֹּדֶשׁ בִּכְנִיסָתוֹ וּבִיצִיאָתוֹ וְתַעַזְרֵנוּ לְהַמְשִׁיךְ קְדֻשַּׁת שַׁבָּת עַל יְמֵי הַחֹל, עַד שֶׁכָּל שֵׁשֶׁת יְמֵי הַמַּעֲשֶׂה יִהְיוּ טְהוֹרִים וּקְדוֹשִׁים בִּקְדֻשָּׁה גְּדוֹלָה בִּקְדֻשַּׁת שַׁבָּת קֹדֶשׁ, עַד שֶׁיִּהְיוּ נִכְלָלִים כָּל שֵׁשֶׁת יְמֵי הַמַּעֲשֶׂה בְּשֹׁרֶשׁ חַיּוּתָם שֶׁבִּקְדֻשָּׁה שֶׁהוּא שַׁבָּת קֹדֶשׁ שֶׁהוּא מְחַיֶּה וּמְקַיֵּם כָּל שֵׁשֶׁת הַיָּמִים וְכָל הַנֶּאֱצָלִים וְכָל הַנִּבְרָאִים וְהַנּוֹצָרִים וְהַנַּעֲשִׂים וְכָל הָעוֹלָמוֹת כֻּלָּם מֵרֵאשִׁית נְקֻדַּת הַבְּרִיאָה עַד סוֹף נְקֻדַּת הַמֶּרְכָּז שֶׁל עוֹלָם הַגַּשְׁמִי, אֲשֶׁר כָּל חִיּוּתָם וְקִיּוּמָם הוּא שַׁבָּת קֹדֶשׁ:
<h3>רצה</h3>
רִבּוֹנוֹ שֶׁל עוֹלָם, אַתָּה בְּרַחֲמֶיךָ נָתַתָּ לָנוּ מַתָּנָה טוֹבָה הַזֹּאת, שֶׁהָיְתָה בְּבֵית גְּנָזֶיךָ וְשַׁבָּת שְׁמָהּ עַל כֵּן בָּאתִי לְהַפִּיל תְּפִלָּתִי וּתְחִנָּתִי וּבַקָּשָׁתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, כְּשֵׁם שֶׁגָּבְרוּ רַחֲמֶיךָ וַחֲסָדֶיךָ לִתֵּן לָנוּ מַתָּנָה טוֹבָה קְדוֹשָׁה הַזֹּאת, כֵּן תַּעֲנִיקֵנוּ מִטּוּבְךָ הַגָּדוֹל, וְתַשְׁפִּיעַ עָלֵינוּ מִמְּעוֹן קְדֻשָּׁתֶךָ וְתַעַזְרֵנוּ לְקַבֵּל מַתָּנָה טוֹבָה קְדוֹשָׁה הַזֹּאת, שֶׁנִּזְכֶּה לְקַבֵּל שַׁבָּת בִּקְדֻשָּׁה גְּדוֹלָה וּבְשִׂמְחָה וְחֶדְוָה רַבָּה וַעֲצוּמָה וְנַמְשִׁיךְ עָלֵינוּ קְדֻשַּׁת שַׁבָּת תָּמִיד וְנִזְכֶּה לְשַׁבֵּר וּלְבַטֵּל הָרָע הַנֶּאֱחָז בָּנוּ וּלְבָרֵר וּלְהַעֲלוֹת הַטּוֹב שֶׁבָּנוּ בִּבְחִינַת שְׁלֵמוּת לְשׁוֹן הַקֹּדֶשׁ עַל יְדֵי לְשׁוֹן תַּרְגּוּם וְנִזְכֶּה לִקְדֻשַּׁת הַבְּרִית בֶּאֱמֶת, וְנָשׁוּב אֵלֶיךָ בֶּאֱמֶת, וְנִזְכֶּה תָּמִיד לֵילֵךְ וְלַעֲלוֹת מִדַּרְגָּא לְדַרְגָּא וּמִמַּעֲלָה לְמַעְלָה בִּקְדֻשָּׁה גְּדוֹלָה כִּרְצוֹנְךָ הַטּוֹב בֶּאֱמֶת, עַד שֶׁנִּזְכֶּה לַעֲלוֹת לְהִכָּלֵל בַּשַּׁבָּת הָעֶלְיוֹן וּתְחָנֵּנוּ בַּחֲסָדֶיךָ לְיוֹם שֶׁכֻּלּוֹ שַׁבָּת וּמְנוּחָה לְחַיֵּי הָעוֹלָמִים, "יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה כ</h2>
<h3>רצו</h3>
"מִן הַמֵּצַר קָרָאתִי יָהּ עָנָנִי בַּמֶּרְחַב יָהּ מִקְּצֵה הָאָרֶץ אֵלֶיךָ אֶקְרָא בַּעֲטֹף לִבִּי בְּצוּר יָרוּם מִמֶּנִּי תַנְחֵנִי", חוּס וַחֲמֹל עָלַי, יְעוֹרְרוּ רַחֲמֶיךָ וַחֲסָדֶיךָ הַגְּדוֹלִים עָלַי, וְעָזְרֵנִי וְזַכֵּנִי לֵילֵךְ וְלָבֹא מְהֵרָה לָאָרֶץ הַקְּדוֹשָׁה, אֲשֶׁר הִיא מְקוֹר קְדֻשָּׁתֵנוּ כַּאֲשֶׁר אַתָּה יָדַעְתָּ יְהֹוָה אֱלֹהֵינוּ שֶׁכָּל קְדֻשָּׁתֵנוּ וְטָהֳרָתֵנוּ וְכָל יַהֲדוּתֵנוּ תָּלוּי בְּאֶרֶץ יִשְׂרָאֵל, וְאִי אֶפְשָׁר לִהְיוֹת אִישׁ יִשְׂרְאֵלִי בֶּאֱמֶת, וְלֵילֵךְ וְלַעֲלוֹת מִדַּרְגָּא לְדַרְגָּא, כִּי אִם עַל יְדֵי שֶׁזּוֹכִין לָבוֹא לְאֶרֶץ יִשְׂרָאֵל מְקוֹם קְדֻשָּׁתֵנוּ, הָאָרֶץ אֲשֶׁר בָּחַרְתָּ בָּהּ מִכָּל הָאֲרָצוֹת וְנָתַתָּ אוֹתָהּ לְעַמְּךָ יִשְׂרָאֵל הַנִּבְחָר מִכָּל הָעַמִּים לְנַחֲלָה, אֶרֶץ אֲשֶׁר אַתָּה דּוֹרֵשׁ אוֹתָהּ תָּמִיד כְּמָה שֶׁכָּתוּב: "אֶרֶץ אֲשֶׁר יְהֹוָה אֱלֹהֶיךָ דֹּרֵשׁ אוֹתָהּ תָּמִיד עֵינֵי יְהֹוָה אֱלֹהֶיךָ בָּהּ מֵרֵשִׁית הַשָּׁנָה וְעַד אַחֲרִית שָׁנָה" וְאַתָּה יָדַעְתָּ עֹצֶם רִבּוּי הַמְּנִיעוֹת וְהָעִרְבּוּבִים וְהַבִּלְבּוּלִים הַמּוֹנְעִים אוֹתָנוּ מִזֶּה אֲשֶׁר עַל יָדָם אֵין אָנוּ יְכוֹלִים לֵילֵךְ וְלָבוֹא לְאֶרֶץ יִשְׂרָאֵל וּכְבָר כִּלִּינוּ יָמֵינוּ וּשְׁנוֹתֵינוּ בְּחוּץ לָאָרֶץ, וְאָנוּ מְגֹרָשִׁים מֵאֶרֶץ הַחַיִּים, מֵאֶרֶץ הַקְּדוֹשָׁה מֵהִסְתַּפֵּחַ בְּנַחֲלַת יְהֹוָה, אֲשֶׁר הִיא חַיֵּינוּ וְאֹרֶךְ יָמֵינוּ, לָשֶׁבֶת עַל הָאֲדָמָה אֲשֶׁר נָתַן לָנוּ יְהֹוָה
<h3>רצז</h3>
רִבּוֹנוֹ שֶׁל עוֹלָם, רַחֵם עָלֵינוּ בְּרַחֲמֶיךָ הָרַבִּים וּתְעוֹרֵר אֶת לְבָבֵנוּ וְאֶת לְבַב זַרְעֵנוּ וּלְבַב כָּל עַמְּךָ בֵּית יִשְׂרָאֵל שֶׁיִּהְיוּ לָנוּ כִּסּוּפִין וְגַעְגּוּעִים גְּדוֹלִים וְהִשְׁתּוֹקְקוּת נִמְרָץ לְאֶרֶץ יִשְׂרָאֵל וְנִכְסֹף וְנִשְׁתּוֹקֵק תָּמִיד בֶּאֱמֶת לָבוֹא לְאֶרֶץ יִשְׂרָאֵל עַד אֲשֶׁר תְּזַכֵּנוּ בְּרַחֲמֶיךָ לָבוֹא לָאָרֶץ הַקְּדוֹשָׁה בִּמְהֵרָה, לְמַעַן נִזְכֶּה עַל יְדֵי זֶה לְהִתְעוֹרֵר בֶּאֱמֶת לַעֲבוֹדָתְךָ וּלְיִרְאָתֶךָ
<h3>רחצ</h3>
חוּס וַחֲמוֹל נָא עָלֵינוּ מָלֵא רַחֲמִים, שֶׁלֹּא נְבַלֶּה יָמֵינוּ, חַס וְשָׁלוֹם, בְּחוּץ לָאָרֶץ, כִּי אַתָּה יָדַעְתָּ אֶת כָּל תְּלָאוֹתֵינוּ וַחֲלִישׁוּתֵינוּ בָּעֵת הַזֹּאת, וְאֵין אָנוּ יְכוֹלִים לְשַׁבֵּר רִבּוּי הַמְּנִיעוֹת הָעֲצוּמוֹת הַמּוֹנְעִים מֵאֶרֶץ יִשְׂרָאֵל אַלְפֵי אֲלָפִים וּרְבָבוֹת מְנִיעוֹת וְעִכּוּבִים אֲשֶׁר קָצְרָה יָדֵינוּ לְשַׁבְּרָם, כִּי אִם בְּכֹחֲךָ הַגָּדוֹל וּבַחֲסָדֶיךָ הָעֲצוּמִים, וְאֵין לָנוּ עַל מִי לְהִשָּׁעֵן כִּי אִם עָלֶיךָ אָבִינוּ שֶׁבַּשָּׁמַיִם חֲמֹל עַל עַמְּךָ יִשְׂרָאֵל, וּמַהֵר לַהֲבִיאֵנוּ לְאֶרֶץ יִשְׂרָאֵל חִישׁ קַל מְהֵרָה וְתִתֶּן לָנוּ כֹּחַ בְּרַחֲמֶיךָ הָרַבִּים לְנַצֵּחַ אֶת הַמִּלְחָמָה לְשַׁבֵּר וּלְגָרֵשׁ וּלְבַטֵּל אֶת כָּל מוֹצִיאֵי דִּבַּת הָאָרֶץ רָעָה, אֲשֶׁר מֵהֶם נִמְשָׁכִים כָּל מִינֵי מְנִיעוֹת וּבִלְבּוּלִים מִלָּבוֹא לְאֶרֶץ יִשְׂרָאֵל, בְּאֹפֶן שֶׁנִּזְכֶּה לְשַׁבֵּר וּלְבַטֵּל כָּל הַמּוֹנְעִים וְהַמְּעַכְּבִים, וְנִזְכֶּה לָבֹא לְשָׁלוֹם לְאֶרֶץ יִשְׂרָאֵל חִישׁ קַל מְהֵרָה:
<h3>רצט</h3>
וְתַשְׁפִּיעַ עָלֵינוּ בְּרַחֲמֶיךָ הָרַבִּים, וְתִפְתַּח אֶת לִבֵּנוּ, שֶׁנּוּכַל לְהִתְפַּלֵּל לְפָנֶיךָ יְהֹוָה אֱלֹהֵינוּ בְּכָל לֵב וָנֶפֶשׁ וְנִזְכֶּה לִשְׁפֹּךְ אֶת לִבֵּנוּ כַּמַּיִם נֹכַח פְּנֵי יְהֹוָה, שֶׁנִּשְׁפֹּךְ שִׂיחֵנוּ וּתְפִלָּתֵנוּ לְפָנֶיךָ תָּמִיד בֶּאֱמֶת בְּרַחֲמִים וְתַחֲנוּנִים, עַד שֶׁנְּעוֹרֵר רַחֲמֶיךָ עָלֵינוּ וְיֶהֱמוּ וְיִכְמְרוּ רַחֲמֵי לִבְּךָ עָלֵינוּ עַד אֲשֶׁר נִזְכֶּה שֶׁתַּשְׁפִּיעַ עָלֵינוּ מִלֵּב הָעֶלְיוֹן דִּבּוּרִים חַמִּים כְּגַחֲלֵי אֵשׁ כְּמוֹ שֶׁכָּתוּב: "חַם לִבִּי בְּקִרְבִּי בַּהֲגִיגִי תִבְעַר אֵשׁ דִּבַּרְתִּי בִּלְשׁוֹנִי"
<h3>ש</h3>
וְנִזְכֶּה לְדַבֵּר תָּמִיד דִּבּוּרִים קְדוֹשִׁים בַּחֲמִימוּת וּבְהִתְלַהֲבוּת גָּדוֹל דִּקְדֻשָּׁה, וְכָל דְּבָרֵינוּ יִהְיוּ כְּגַחֲלֵי אֵשׁ וְעַל יְדֵי זֶה נִזְכֶּה לְהַמְשִׁיךְ בֵּאוּרֵי הַתּוֹרָה מִלֵּב הָעֶלְיוֹן וּתְזַכֵּנוּ לְחַדֵּשׁ בַּתּוֹרָה תָּמִיד חִדּוּשִׁין דְּאוֹרַיְתָא, חִדּוּשִׁין אֲמִתִּיִּים דִּקְדֻשָּׁה, חִדּוּשִׁין שֶׁיִּהְיוּ לְךָ לְנַחַת וּלְרָצוֹן לִפְנֵי כִּסֵּא כְּבוֹדֶךָ, חִדּוּשִׁין שֶׁתִּתְפָּאֵר בָּהֶם בְּכָל הָעוֹלָמוֹת:
<h3>שא</h3>
רִבּוֹנוֹ שֶׁל עוֹלָם, רִבּוֹנוֹ דְּעָלְמָא כֹּלָּא, אֲדוֹן כֹּל, אַתָּה יָדַעְתָּ אֶת גֹּדֶל יְקַר תִּפְאֶרֶת קְדֻשַּׁת נִשְׁמָתֵנוּ בְּשָׁרְשֵׁנוּ, אֲשֶׁר לְפִי עֹצֶם קְדֻשַּׁת נִשְׁמָתֵנוּ בְּשָׁרְשָׁהּ הָיָה רָאוּי לָנוּ לְחַדֵּשׁ תָּמִיד חִדּוּשִׁין דְּאוֹרַיְתָא אֲמִתִּיִּים, כִּי לְכַךְ נוֹצַרְנוּ וּבַעֲווֹנוֹתַי הָרַבִּים נִתְרַחַקְתִּי מִמְּךָ כָּל כָּךְ, עַד אֲשֶׁר כָּבֵד עָלַי אֲפִלּוּ לְבַקֵּשׁ עַל זֶה, כִּי מַסְוֶה הַבּוּשָׁה עַל פָּנַי לְהִתְפַּלֵּל לִזְכּוֹת לְחִדּוּשֵׁי תּוֹרָה אֲמִתִּיִּים, כִּי אֵינִי יוֹדֵעַ עַל מַה לְּבַקֵּשׁ קֹדֶם כִּי פָּגַמְתִּי בְּהַדַּעַת מְאֹד עַל יְדֵי פְּגַם הַבְּרִית, עַד אֲשֶׁר אֵינִי יוֹדֵעַ אֵיךְ לְהַתְחִיל וּלְבַקֵּשׁ עַל תִּקּוּן פְּגַם הַבְּרִית אִם לְבַקֵּשׁ עַל הֶעָבָר לְתַקֵּן מַה שֶּׁכְּבַר פָּגַמְתִּי מִנְּעוּרַי עַד הַיּוֹם הַזֶּה, בְּמַחֲשָׁבָה דִּבּוּר וּמַעֲשֶׂה, בִּרְאִיַּת הָעַיִן וּבִשְׁמִיעַת הָאֹזֶן וּבִשְׁאָר חוּשִׁים, בְּשׁוֹגֵג וּבְמֵזִיד בְּאֹנֶס וּבְרָצוֹן אִם לְבַקֵּשׁ עַל הֶעָתִיד שֶׁאֶזְכֶּה מֵעַתָּה לִבְלִי לִפְגֹּם עוֹד כְּלָל, אֲפִלּוּ בְּמַחֲשָׁבָה בְּעָלְמָא
<h3>שב</h3>
מָלֵא רַחֲמִים, חֲמֹל עַל מָלֵא בּוּשָׁה וּכְלִמָּה, עַל לֵב עִקֵּשׁ וּפְתַלְתֹּל כִּי אַתָּה יָדַעְתָּ אֶת כָּל הַתְּלָאָה אֲשֶׁר מְצָאָתְנִי, כִּי רְשָׁתוֹת פְּרוּסִים עָלֵינוּ מִכָּל צַד וּמִצִּדֵּי צְדָדִים, וְאֵינִי יוֹדֵעַ אֵיךְ לִבְרֹחַ מֵהֶם וַאֲפִלּוּ לִצְעֹק אֵלֶיךָ נִמְנַע מִמֶּנִּי, כִּי אֵין לִי עוֹד דִּבּוּרִים וְקוֹל לִצְעֹק אֵלֶיךָ, כִּי פָּגַמְנוּ בְּקוֹל וְדִבּוּר, וּבְכָל הָרַמַ"ח אֵיבָרִים וּשְׁסָ"ה גִּידִים, וְקִלְקַלְנוּ כָּל שְׁבִילֵי הַדַּעַת, וּפָגַמְנוּ בְּכָל הַנְּתִיבוֹת שֶׁל הַקְּדֻשָּׁה, עַד אֲשֶׁר נֶעְלָם מִדַּעְתֵּנוּ, וְאֵין אָנוּ יוֹדְעִין שׁוּם דֶּרֶךְ וְנָתִיב אֵיךְ לִזְכּוֹת לְהִתְקָרֵב אֵלֶיךָ בֶּאֱמֶת לַאֲמִתּוֹ אֲבָל עֲדַיִן לֹא כָּלוּ רַחֲמֶיךָ וְאָנוּ סְמוּכִים וּבְטוּחִים עַל כֹּחָם שֶׁל זְקֵנִים דִּקְדֻשָּׁה, שֶׁהֵם הַצַּדִּיקִים אֲמִתִּיִּים אֲשֶׁר עֲלֵיהֶם כָּל בֵּית יִשְׂרָאֵל נִשְׁעָן, וְעַל כֹּחָם לְבַד אָנוּ נִשְׁעָנִים, אֲשֶׁר יֵשׁ לָהֶם כֹּחַ לִמְשֹׁךְ וּלְהוֹצִיא אֶת כָּל יִשְׂרָאֵל מֵרְשׁוּת דְּסִטְרָא אָחֳרָא וּלְהַכְנִיסָם בִּרְשׁוּת דִּקְדֻשָּׁה
<h3>שג</h3>
עַל כֵּן בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, בְּלֵב נִשְׁבָּר וְנִדְכָּא בְּלֵב נֶאֱנָח מְמֻשָּׁךְ וּמְמֹרָט, שׁוֹאֵל וּמְבַקֵּשׁ כֶּעָנִי בַּפֶּתַח, דַּל וָרָשׁ וְאֶבְיוֹן פּוֹרֵשׂ כַּפָּיו, נוֹשֵׂא עֵינָיו לַשָּׁמַיִם כְּעֵינֵי עֲבָדִים אֶל יַד אֲדוֹנֵיהֶם, כְּעֵין הַחַיָּב וְהַמּוֹרֵד הַבָּא לְרַצּוֹת וּלְפַיֵּס אֶת אֲדוֹנָיו, שׁוֹאֵל וּמְבַקֵּשׁ וּמִתְחַנֵּן מַתְּנַת חִנָּם חָנֵּנִי, חָנֵּנִי, וְתַמְשִׁיךְ עָלַי דַּעַת דִּקְדֻשָּׁה מִזְּקֵנִים שֶׁבִּקְדֻשָּׁה וּתְזַכֵּנִי מֵעַתָּה לְהִנָּצֵל מִכָּל מִינֵי פְּגַם הַבְּרִית וְתִשְׁמְרֵנִי וְתַצִּילֵנִי בְּרַחֲמֶיךָ הָרַבִּים מִכָל מִינֵי מַחֲשָׁבוֹת רָעוֹת וְהִרְהוּרִים רָעִים, וּמִכָּל מִינֵי פְּגַם הַדַּעַת, וְאֶזְכֶּה לְתַקֵּן מְהֵרָה אֶת כָּל מִינֵי פְּגַם הַבְּרִית שֶׁפָּגַמְתִּי עַד עַתָּה, בְּאֹפֶן שֶׁאֶזְכֶּה לְתַקֵּן הַבְּרִית בִּשְׁלֵמוּת כִּרְצוֹנְךָ הַטּוֹב:
<h3>דש</h3>
וְעָזְרֵנִי וְהוֹשִׁיעֵנִי שֶׁאֶזְכֶּה לְעוֹרֵר קוֹלִי בִּקְדֻשָּׁה גְּדוֹלָה, וְהַקּוֹל יְעוֹרֵר הַכַּוָּנָה עַד שֶׁאֶזְכֶּה לְתַקֵּן דַּעְתִּי בִּשְׁלֵמוּת עַל יְדֵי זֶה אָנָּא יְהֹוָה, חוּס וַחֲמֹל עָלֵינוּ, וְזַכֵּנוּ לְתַקֵּן הַבְּרִית שֶׁהוּא תִּקּוּן הַדַּעַת בִּשְׁלֵמוּת בִּקְדֻשָּׁה וּבְטָהֳרָה, בְּלִי שׁוּם פְּגָם כְּלָל וּכְשֵׁם שֶׁהוֹצֵאתָ אֶת אֲבוֹתֵינוּ מִגָּלוּת מִצְרַיִם בְּגַשְׁמִיּוּת וּבְרוּחָנִיּוּת, וְהוֹצֵאתָ אוֹתָם מֵחֲמִשִּׁים שַׁעֲרֵי טֻמְאָה, מִפְּגַם הַבְּרִית, מִפְּגַם הַדַּעַת, אֲשֶׁר זֶה הָיָה עִקָּר גָּלוּת מִצְרַיִם, וְהִכְנַסְתָּם בַּחֲמִשִּׁים שַׁעֲרֵי קְדֻשָּׁה, וְזִכִּיתָ אוֹתָם לְתִקּוּן הַבְּרִית, לְתִקּוּן הַדַּעַת, וְנָתַתָּ לָהֶם תּוֹרָתְךָ הַקְּדוֹשָׁה, וְהִכְנַסְתָּ אוֹתָם לְאֶרֶץ יִשְׂרָאֵל, כֵּן תַּעֲשֶׂה עִמָּנוּ נִסִּים וְנִפְלָאוֹת גְּדוֹלוֹת וְנוֹרָאוֹת וְתוֹצִיא אוֹתָנוּ מִן הַגָּלוּת הַמַּר הַזֶּה בְּגַשְׁמִיּוּת וּבְרוּחָנִיּוּת, מִגָּלוּת הַגּוּף וּמִגָּלוּת הַנֶּפֶשׁ וּתְמַהֵר לְהוֹצִיאֵנוּ מִכָּל הַחֲמִשִּׁים שַׁעֲרֵי טֻמְאָה וְתִפְדֵּנוּ וְתִגְאָלֵנוּ וְתַצִּילֵנוּ מִכָּל מִינֵי פְּגַם הַבְּרִית, מִפְּגַם הַדַּעַת, וְתַכְנִיסֵנוּ בְּרַחֲמֶיךָ מְהֵרָה לְכָל הַחֲמִשִּׁים שַׁעֲרֵי קְדֻשָּׁה, וּתְזַכֵּנוּ בְּרַחֲמֶיךָ הָרַבִּים חִישׁ קַל מְהֵרָה לְתִקּוּן הַבְּרִית לְתִקּוּן הַדַּעַת בֶּאֱמֶת כָּרָאוּי לְיִשְׂרָאֵל עַם קָדְשֶׁךָ וְקַיֵּם לָנוּ מִקְרָא שֶׁכָּתוּב: "כִּימֵי צֵאתְךָ מֵאֶרֶץ מִצְרַיִם אַרְאֶנּוּ נִפְלָאוֹת":
<h3>שה</h3>
וְתִהְיֶה בְעֶזְרֵנוּ, שֶׁנִּזְכֶּה לְקַבֵּל עָלֵינוּ קְדֻשַּׁת חַג הַפֶּסַח בִּקְדֻשָּׁה נוֹרָאָה וַעֲצוּמָה וּבְשִׂמְחָה וְחֶדְוָה גְּדוֹלָה, וְנִזְכֶּה לְקַיֵּם מִצְוַת אַרְבַּע כּוֹסוֹת שֶׁל יַיִן שֶׁל פֶּסַח בִּשְׁלֵמוּת הָרָאוּי, בִּקְדֻשָּׁה וּבְטָהֳרָה גְּדוֹלָה וְתִפְתַּח לָנוּ אוֹר הַדַּעַת, וְתַשְׁפִּיעַ עָלֵינוּ אוֹר קְדֻשַּׁת הַמּוֹחִין הָעֶלְיוֹנִים, שֶׁנִּזְכֶּה שֶׁיִּהְיוּ נִמְשָׁכִין עָלֵינוּ בְּפֶסַח כָּל הַמֹּחִין הַקְּדוֹשִׁים, מֹחִין דְּגַדְלוּת וּמֹחִין דְּקַטְנוּת
<h3>שו</h3>
וְנִזְכֶּה לְסַדֵּר הַסֵּדֶר שֶׁל פֶּסַח בִּקְדֻשָּׁה גְּדוֹלָה כָּרָאוּי וְתַעַזְרֵנוּ לוֹמַר הַהַגָּדָה בְּקוֹל רָם בְּכַוָּנָה גְּדוֹלָה וְנוֹרָאָה וּבְשִׂמְחָה וְחֶדְוָה רַבָּה וַעֲצוּמָה, וּבְהִתְעוֹרְרוּת גָּדוֹל וּבְהִתְלַהֲבוּת נִמְרָץ, בִּקְדֻשָּׁה וּבְטָהֳרָה גְּדוֹלָה, עַד שֶׁהַקּוֹל יְעוֹרֵר הַכַּוָּנָה עַד שֶׁאֶזְכֶּה עַל יְדֵי זֶה לְתִקּוּן הַבְּרִית וּלְתִקּוּן הַדַּעַת בִּשְׁלֵמוּת בֶּאֱמֶת עַד שֶׁאֶזְכֶּה לָבוֹא לְחִדּוּשֵׁי תּוֹרָה אֲמִתִּיִּים, וְאֶזְכֶּה לְהַמְשִׁיךְ תָּמִיד דִּבּוּרִים חַמִּים כְּגַחֲלֵי אֵשׁ עַל יְדֵי תְּפִלָּה וְתַחֲנוּנִים וּתְזַכֵּנִי לְהִתְפַּלֵּל אֵלֶיךָ בְּהִתְקַשְּׁרוּת נִשְׁמוֹת יִשְׂרָאֵל שֶׁתִּהְיֶה תְּפִלָּתֵנוּ תְּפִלַּת רַבִּים וְלֹא תִּמְאַס אֶת תְּפִלָּתֵנוּ כְּמוֹ שֶׁכָּתוּב: "הֵן אֵל כַּבִּיר וְלֹא יִמְאָס" וְיִתּוֹסֵף וְיִתְגַּדֵּל לְמַעְלָה תּוֹסְפוֹת קְדֻשָּׁה רַבָּה וַעֲצוּמָה עַל יְדֵי תְּפִלָּתֵנוּ וְעַל יְדֵי זֶה נִזְכֶּה לְהַמְשִׁיךְ בֵּאוּרֵי הַתּוֹרָה מִלֵּב הָעֶלְיוֹן אֲשֶׁר שָׁם כְּתוּבִים כָּל בֵּאוּרֵי הַתּוֹרָה
<h3>שז</h3>
וּתְזַכֵּנוּ שֶׁנֵּלֵךְ בְּדַרְכָּהּ שֶׁל תּוֹרָה וְנִזְכֶּה לְקַיֵּם דִּבְרֵי רַבּוֹתֵינוּ, זִכְרוֹנָם לִבְרָכָה אֲשֶׁר גִּלּוּ לָנוּ דַּרְכָּהּ שֶׁל תּוֹרָה לֶאֱכֹל פַּת בַּמֶּלַח וּמַיִם בַּמְּשׂוּרָה נִשְׁתֶּה וּבַתּוֹרָה נִהְיֶה עֲמֵלִים תָּמִיד וְעַל יְדֵי זֶה נִזְכֶּה לְהַמְשִׁיךְ בֵּאוּרֵי הַתּוֹרָה מֵהַנְּשָׁמָה הַקְּדוֹשָׁה הַסּוֹבֶלֶת מְרִירוּת עַל שִׁעְבּוּד הַתּוֹרָה, אֲשֶׁר מִשָּׁם נִמְשָׁכִין כָּל הַחִדּוּשִׁין וְכָל הַבֵּאוּרִים שֶׁל הַתּוֹרָה וְנִזְכֶּה לְהַמְשִׁיךְ בֵּאוּרֵי הַתּוֹרָה מִשָּׁם בְּרַחֲמִים וְתַחֲנוּנִים עַד שֶׁאֶזְכֶּה לְחַדֵּשׁ תָּמִיד חִדּוּשִׁין דְּאוֹרַיְתָא אֲמִתִּיִּים חִדּוּשִׁין דִּקְדֻשָּׁה חִדּוּשִׁין הַנִּמְשָׁכִין מִתְּלֵיסָר תִּקּוּנָא דִּיקְנָא קַדִּישָׁא, שֶׁהֵם שְׁלֹשׁ עֶשְׂרֵה מִדּוֹת שֶׁהַתּוֹרָה נִדְרֶשֶׁת בָּהֶן
<h3>שח</h3>
וְתִשְׁמְרֵנוּ וְתַצִּילֵנוּ מִכָּל מִינֵי מְרִיבוֹת וּמַחֲלֹקֶת, וּתְבַטֵּל שִׂנְאַת חִנָּם מֵעָלֵינוּ וּמֵעַל כָּל עַמְּךָ בֵּית יִשְׂרָאֵל וְתֵן בְּלֵב כָּל הַחוֹלְקִים עָלֵינוּ שֶׁיָּשׁוּבוּ מִשִּׂנְאָתָם וּמִמַּחֲלְקוֹתָם וְהַט לְבָבָם אֶל הָאֱמֶת וְלֹא יְעוֹרְרוּ עוֹד מְרִיבָה עָלֵינוּ בְּחִנָּם וְתָשִׂים שָׁלוֹם בֵּין עַמְּךָ יִשְׂרָאֵל לְעוֹלָם:
<h3>שט</h3>
רִבּוֹנוֹ שֶׁל עוֹלָם, חוּס וַחֲמֹל עָלֵינוּ, וְזַכֵּנוּ לָבוֹא לְכָל מַה שֶׁבִּקַּשְׁנוּ מִלְּפָנֶיךָ, שֶׁנִּזְכֶּה לְדִבּוּרִים חַמִּים דִּקְדֻשָּׁה וּלְחִדּוּשִׁין דְּאוֹרַיְתָא אֲמִתִּיִּים וְנִזְכֶּה שֶׁיִּהְיוּ נִבְרָאִין מַלְאָכִים קְדוֹשִׁים מִכָּל דִּבּוּר וְדִבּוּר שֶׁל חִדּוּשֵׁי תּוֹרָתֵנוּ בִּקְדֻשָּׁה וּבְטָהֳרָה וְאֵלּוּ הַמַּלְאָכִים הַקְּדוֹשִׁים יִצְטָרְפוּ וְיִתְחַבְּרוּ עִם כָּל הַמַּלְאָכִים הַנִּבְרָאִים תָּמִיד עַל יְדֵי חִדּוּשֵׁי תוֹרָה שֶׁל צַדִּיקִים אֲמִתִּיִּים וְכָל אֵלּוּ הַמַּלְאָכִים הַקְּדוֹשִׁים יְקַבְּלוּ כֹּחַ מֵאֱדוֹם הַמְמֻנֶּה עַל הַחֶרֶב לַעֲנֹשׁ אֶת הָרְשָׁעִים בְּחַרְבָּא וְקַטְלָא, כְּדֵי לְהַכְנִיעַ וּלְשַׁבֵּר וּלְבַעֵר אֶת כָּל מוֹצִיאֵי דִּבַּת הָאָרֶץ רָעָה שֶׁהֵם כְּלָל כָּל הַמּוֹנְעִים וְהַמַּפְסִיקִים וְהַמְעַכְּבִים מִלָּבוֹא לְאֶרֶץ יִשְׂרָאֵל, אוֹ שֶׁתָּבִיא מֹרֶךְ בִּלְבָבָם, לְבַל יִהְיֶה לָהֶם כֹּחַ לְעַכֵּב וְלִמְנֹעַ אוֹתָנוּ, חַס וְשָׁלוֹם, מֵאֶרֶץ יִשְׂרָאֵל אוֹ מִשְּׁאָר כָּל הַדְּבָרִים שֶׁבִּקְדֻשָּׁה
<h3>שי</h3>
מָלֵא רַחֲמִים, חוּס וַחֲמֹל עָלֵינוּ, וְתֵן לָנוּ כֹּחַ בְּרַחֲמֶיךָ הָרַבִּים, לְהַכְנִיעַ וּלְשַׁבֵּר וּלְבַטֵּל כָּל הַמְעַכְּבִים וְהַמּוֹנְעִים מִן הַקְּדֻשָּׁה הַקָּמִים עָלֵינוּ בְּכָל עֵת, וְרוֹצִים לְהִתְגַּבֵּר, חַס וְשָׁלוֹם, לְבַלְבֵּל אוֹתָנוּ חַס וְשָׁלוֹם מֵעֲבוֹדָתְךָ בֶּאֱמֶת, רִבּוֹנוֹ שֶׁל עוֹלָם, אַתָּה יָדַעְתָּ אֶת לְבָבָם, חוּסָה עָלֵינוּ בְּרַחֲמֶיךָ הָרַבִּים, וֶהְיֵה בְּעֶזְרֵנוּ וְהוֹשִׁיעֵנוּ וְהַצִּילֵנוּ מֵהֶם וּשְׁבֹר זְרוֹעָם וְכֹחָם, שֶׁלֹּא יִהְיֶה לָהֶם שׁוּם כֹּחַ לִמְנֹעַ אוֹתָנוּ, חַס וְשָׁלוֹם, מִשּׁוּם דָּבָר שֶׁבִּקְדֻשָּׁה, וְלֹא יוּכְלוּ לְבַלְבֵּל אוֹתָנוּ וְכָל הַנִּלְוִים אֵלֵינוּ כְּלָל
<h3>שיא</h3>
וְעָזְרֵנוּ אוֹתָנוּ וְאֶת כָּל עַמְּךָ בֵּית יִשְׂרָאֵל, הַחֲפֵצִים בַּעֲבוֹדָתֶךָ לְהִתְקָרֵב אֵלֶיךָ בֶּאֱמֶת, שֶׁיִּהְיֶה לָנוּ כֹּחַ לְהַכְנִיעַ אֶת הָרְשָׁעִים הַמִּתְנַגְּדִים וְחוֹלְקִים עַל הָאֱמֶת, הָרוֹצִים לְרַחֵק אוֹתָנוּ מֵעֲבוֹדָתְךָ בֶּאֱמֶת וְתִתֶּן לָנוּ כֹּחַ לְעוֹרֵר עֲלֵיהֶם מִשְׁפְּטֵי הָאֻמּוֹת וְנִזְכֶּה לָדוּן אוֹתָם וּלְהַכְנִיעַ אוֹתָם בְּמִשְׁפְּטֵיהֶם וְעָזְרֵנוּ שֶׁנַּצְלִיחַ בְּמִשְׁפָּטָם, וְכָל הַחוֹלְקִים וְהַמּוֹנְעִים מִדַּרְכֵי הַקְּדֻשָּׁה הָאֲמִתִּיִּים כֻּלָּם יֵצְאוּ חַיָּבִים בְּדִינֵיהֶם, וְנַשְׁפִּיל אוֹתָם עֲדֵי אָרֶץ עַל- יְדֵי מִשְׁפְּטֵיהֶם, וְנוֹצִיא בִּלְעָם מִפִּיהֶם
<h3>שיב</h3>
כִּי אַתָּה יָדַעְתָּ אֶת לְבָבֵנוּ שֶׁכַּוָּנָתֵנוּ לְטוֹבָה כְּדֵי לְהַעֲמִיד הַדָּת הַקָּדוֹשׁ עַל תִּלּוֹ, כְּדֵי שֶׁנִּזְכֶּה לֵילֵךְ בְּדֶרֶךְ הַקֹּדֶשׁ בְּדֶרֶךְ מַלְכּוֹ שֶׁל עוֹלָם, וְאֵין לָנוּ כֹּחַ לַעֲנֹשׁ אֶת הָרְשָׁעִים כִּי אִם בְּדִינֵיהֶם עַל כֵּן חֲמֹל עָלֵינוּ, וְעַל כָּל עַמְּךָ בֵּית יִשְׂרָאֵל, הַמְּקַנְּאִים קִנְאַת יְהֹוָה צְבָאוֹת, וְעוֹמְדִים לְדִין וּבָאִים בְּמִשְׁפְּטֵי הָעַכּוּ"ם, כְּדֵי לְהַכְנִיעַ הָרְשָׁעִים הַחוֹלְקִים עַל הָאֱמֶת וְתִתֶּן לָנוּ כֹּחַ שֶׁנַּצְלִיחַ בְּמִשְׁפָּטָם, בְּאֹפֶן שֶׁנִּזְכֶּה לְהַשְׁפִּילָם וּלְשַׁבְּרָם וּלְהַכְנִיעָם עַד עָפָר כֻּלָּם יִכְרְעוּ וְיִפֹּלוּ בְּמִשְׁפָּטָם, יִפְּלוּ וְלֹא יָקוּמוּ וְלֹא יִהְיֶה לָהֶם עוֹד שׁוּם כֹּחַ לְבַטֵּל וְלִמְנֹעַ אוֹ לְבַלְבֵּל אוֹתָנוּ חַס וְשָׁלוֹם מֵעֲבוֹדַת הַבּוֹרֵא יִתְבָּרַךְ שְׁמוֹ וְנִזְכֶּה עַל יְדֵי זֶה לְהַעֲלוֹת מִשְׁפָּט דִּקְדֻשָּׁה מִבֵּין הַקְּלִפּוֹת וְעָזְרֵנוּ בְּרַחֲמֶיךָ שֶׁלֹּא יִהְיֶה לָהֶם פֶּה לְדַבֵּר עָתָק עַל צַדִּיקֵי הָאֱמֶת וְעַל אֲנָשִׁים כְּשֵׁרִים בֶּאֱמֶת וְתִסְכֹּר אֶת פִּיהֶם, שֶׁלֹּא יְדַבְּרוּ סָרָה בִּפְנֵי הַהֲמוֹן עָם, וְלֹא יַחֲלִישׁוּ דַּעְתָּם, חַס וְשָׁלוֹם כִּי "יִסָּכֵר פִּי כָּל דּוֹבְרֵי שָׁקֶר", בְּאֹפֶן שֶׁתְּזַכֶּה אוֹתָנוּ לְבַטֵּל וּלְשַׁבֵּר כָּל מִינֵי מְנִיעוֹת וּמְסָכִים וּמַפְסִיקִים הַמּוֹנְעִים אוֹתָנוּ מִלָּבוֹא לְאֶרֶץ יִשְׂרָאֵל, וּמִשְּׁאָר כָּל הַדְּבָרִים שֶׁבִּקְדֻשָּׁה וְנִזְכֶּה לָבוֹא לְאֶרֶץ יִשְׂרָאֵל מְהֵרָה וּלְהִתְקָרֵב אֵלֶיךָ בֶּאֱמֶת:
<h3>שיג</h3>
רִבּוֹנוֹ שֶׁל עוֹלָם, אַתָּה יָדַעְתָּ אֶת חֲלִישׁוּת כֹּחֵנוּ בָּעֵת הַזֹּאת, שֶׁאֵין לָנוּ שׁוּם כֹּחַ לְשַׁבֵּר הַמּוֹנְעִים וְהַמְּעַכְּבִים מֵאֶרֶץ יִשְׂרָאֵל וּמִכָּל הַדְּבָרִים שֶׁבִּקְדֻשָּׁה בְּשׁוּם דֶּרֶךְ מִכָּל הַדְּרָכִים הָאֵלּוּ שֶׁהִזְכַּרְתִּי לְפָנֶיךָ, כִּי אִם בְּשִׁמְךָ הַגָּדוֹל לְבַד בָּטָחְנוּ וְעַל חַסְדְּךָ אָנוּ נִשְׁעָנִים, שֶׁתּוֹשִׁיעֵנוּ בְּגֹדֶל רַחֲמֶיךָ וַחֲנִינוֹתֶיךָ וּבְעֹצֶם חֶמְלָתְךָ, וּבִזְכוּת וְכֹחַ צַדִּיקֵי אֱמֶת, שֶׁכְּבָר זָכוּ לְשַׁבֵּר כָּל הַמְּנִיעוֹת וְעָבְרוּ בְּשָׁלוֹם וּבָאוּ לְאֶרֶץ-יִשְׂרָאֵל בִּזְכוּתָם וְכֹחָם לְבַד נִשְׁעָנְתִּי, וּבְחַסְדְּךָ הַגָּדוֹל תָּמַכְתִּי יְתֵדוֹתַי, שֶׁתְּחָנֵּנִי גַּם כֵּן לִנְסֹעַ וְלָבוֹא לְאֶרֶץ-יִשְׂרָאֵל מְהֵרָה, אַף עַל פִּי שֶׁאֵינִי כְּדַאי וְהָגוּן לְהַזְכִּיר בְּפִי שֵׁם אֶרֶץ יִשְׂרָאֵל הַקְּדוֹשָׁה, וַאֲנִי רָחוֹק מְאֹד מְאֹד מִקְּדֻשַּׁת אֶרֶץ יִשְׂרָאֵל בְּתַכְלִית הָרִחוּק אַף עַל פִּי כֵן אַתָּה מְקָרֵב רְחוֹקִים, חוּס וַחֲמֹל עָלַי, חוּס וַחֲמֹל עָלַי, חוּס וְחָנֵּנִי בְּמַתְּנַת חִנָּם, שֶׁאֶזְכֶּה לָבוֹא לְאֶרֶץ יִשְׂרָאֵל מְהֵרָה לְמַעַן אֶזְכֶּה לִכְנֹס בְּדַרְכֵי הַקְּדֻשָּׁה בֶּאֱמֶת וְאֶזְכֶּה לַעֲלוֹת בְּכָל פַּעַם מִדַּרְגָּא לַדַּרְגָּא בִּקְדֻשָּׁה וּבְטָהֳרָה בֶּאֱמֶת חִישׁ קַל מְהֵרָה, בְּאֹפֶן שֶׁאֶזְכֶּה לְהִתְקָרֵב אֵלֶיךָ בֶּאֱמֶת וּבְתָמִים מֵעַתָּה וְעַד עוֹלָם וְלֹא אֵבוֹשׁ בָּעוֹלָם הַזֶּה וְלֹא אֶכָּלֵם לָעוֹלָם הַבָּא וְ"אֶתְהַלֵּךְ לִפְנֵי יְהֹוָה בְּאַרְצוֹת הַחַיִּים, אֶעְבְּרָה נָּא וְאֶרְאֶה אֶת הָאָרֶץ הַטּוֹבָה הַזֹּאת, הָהָר הַטּוֹב הַזֶּה וְהַלְּבָנוֹן" תִּיקַר נָא נַפְשִׁי הָאֻמְלָלָה בְּעֵינֶיךָ, וּמַלֵּא מִשְׁאֲלוֹתַי בְּרַחֲמִים, וַהֲבִיאֵנוּ לְשָׁלוֹם לְאֶרֶץ יִשְׂרָאֵל בִּמְהִירוּת גָּדוֹל מִיָּד וְאֶזְכֶּה לִדְרֹךְ וּלְהִשְׁתַּטֵּחַ עַל עֲפַר אַדְמַת הַקֹּדֶשׁ, וְלִרְצוֹת אֶת אֲבָנֶיהָ וּלְנַשֵּׁק רִגְבוֹתֶיהָ
<h3>שיד</h3>
יִגֹּלּוּ רַחֲמֶיךָ עַל מִדּוֹתֶיךָ, וְתַעֲשֶׂה עִמִּי לִפְנִים מִשּׁוּרַת הַדִּין וְאַל תָּבוֹא בְּמִשְׁפָּט עִמִּי כְּלָל, כִּי לֹא עַל צִדְקוֹתַי אֲנִי מַפִּיל תְּחִנָּתִי לְפָנֶיךָ כִּי אִם עַל רַחֲמֶיךָ הָרַבִּים מִתְרַצֶּה בְּרַחֲמִים וּמִתְפַּיֵּס בְּתַחֲנוּנִים, עָזְרֵנִי וְהוֹשִׁיעֵנִי שֶׁלֹּא אֶתֵּן דֳּמִי לָךְ, וְלֹא אַחֲרִישׁ וְלֹא אֶשְׁקֹט וְלֹא אַפְסִיק מִלְּהִתְפַּלֵּל עַל זֶה תָּמִיד, רַק אֶזְכֶּה לְהַעְתִּיר וּלְהַרְבּוֹת בִּתְפִלָּה וְתַחֲנוּנִים עַל זֶה תָּמִיד, עַד שֶׁאֶזְכֶּה לִפְעֹל בַּקָּשָׁתִי בְּרַחֲמִים אֶצְלְךָ, שֶׁאֶזְכֶּה לָבוֹא בַּחַיִּים חַיּוּתִי חִישׁ קַל מְהֵרָה לְאֶרֶץ יִשְׂרָאֵל, וִיקֻיַּם בִּי מִקְרָא שֶׁכָּתוּב: "כִּי הִצַּלְתָּ נַפְשִׁי מִמָּוֶת הֲלֹא רַגְלַי מִדֶּחִי לְהִתְהַלֵּךְ לִפְנֵי אֱלֹהִים בְּאוֹר הַחַיִּים" אָמֵן וְאָמֵן:
<h2>תפילה כא</h2>
<h3>שטו</h3>
"קוֹלִי אֶל יְהֹוָה אֶזְעָק קוֹלִי אֶל יְהֹוָה אֶתְחַנָּן קוֹלִי אֶל יְהֹוָה וְאֶצְעָקָה קוֹלִי אֶל יְהֹוָה וְהַאֲזִין אֵלָי מִבֶּטֶן שְׁאוֹל שִׁוַּעְתִּי שָׁמַעְתָּ קוֹלִי וַתָּבֹא שַׁוְעָתִי אֵלֶיךָ אֶל הֵיכַל קָדְשֶׁךָ קוֹלִי שָׁמָעְתָּ אַל תַּעְלֵם אָזְנְךָ לְרַוְחָתִי וּ)לְשַׁוְעָתִי שְׁמַע יְהֹוָה קוֹלִי אֶקְרָא וְחָנֵּנִי וַעֲנֵנִי שַׁוְעָתֵנוּ קַבֵּל וּשְׁמַע צַעֲקָתֵנוּ יוֹדֵעַ תַּעֲלוּמוֹת"
<h3>שטז</h3>
רִבּוֹנוֹ שֶׁל עוֹלָם, שׁוֹמֵעַ קוֹל שַׁוְעַת עַמּוֹ יִשְׂרָאֵל בְּרַחֲמִים, חוּס וְחָנֵּנוּ וְרַחֵם עָלֵינוּ, וֶהְיֵה בְּעֶזְרֵנוּ, וְהָכֵן לְבָבֵנוּ שֶׁנִּזְעֹק וְנִצְעֹק אֵלֶיךָ בֶּאֱמֶת עַד שֶׁתַּעֲנֵנוּ נְשַׁוַּע וְתֹאמַר הִנֵּנִי וְיִהְיֶה קוֹל צַעֲקָתֵנוּ הוֹלֵךְ וְחָזֵק מְאֹד, וְלֹא נִתֵּן דֳּמִי לָךְ עַד שֶׁתְּחָנֵּנוּ, וְתַאֲזִין קוֹלֵנוּ וְתַקְשִׁיב שַׁוְעָתֵנוּ וּתְרַחֵם עָלֵינוּ בְּרַחֲמֶיךָ וְנִזְכֶּה לְגַלּוֹת וּלְהָאִיר וּלְהוֹלִיד הַמֹּחִין הַקְּדוֹשִׁים הַנֶּעְלָמִים עַכְשָׁו מֵאִתָּנוּ בַּעֲוֹנוֹתֵינוּ, בְּהֶעְלֵם גָּדוֹל וּבְהַסְתָּרָה גְּדוֹלָה, עַד אֲשֶׁר בַּעֲווֹנוֹתֵינוּ אֵין לָנוּ עַתָּה שׁוּם דַּעַת לְהַכִּיר אוֹתְךָ וְלַעֲבֹד אוֹתְךָ בֶּאֱמֶת וְאֵין אָנוּ זוֹכִים לְחַדֵּשׁ דָּבָר בַּתּוֹרָה הַקְּדוֹשָׁה בֶּאֱמֶת לַאֲמִתּוֹ:
<h3>שיז</h3>
רִבּוֹנוֹ שֶׁל עוֹלָם, לְפָנֶיךָ נִגְלוּ כָּל תַּעֲלוּמוֹת, וְאַתָּה יוֹדֵעַ אֶת לְבָבֵנוּ, כִּי אָנוּ רְחוֹקִים מִמְּךָ עַכְשָׁו כָּל כָּךְ, עַד אֲשֶׁר כִּסְּתָה כְּלִמָּה פָּנֵינוּ וְאָנוּ בּוֹשִׁים לִשְׁאֹל וּלְבַקֵּשׁ מִמְּךָ זֹאת, שֶׁתְּגַלֶּה לָנוּ תַּעֲלוּמוֹת וְנִסְתָּרוֹת שֶׁבַּתּוֹרָה, כִּי אֵין אָנוּ יוֹדְעִים עַל מַה לְּבַקֵּשׁ קֹדֶם, כִּי עֲדַיִן לֹא הִתְחַלְנוּ לְטַהֵר וּלְקַדֵּשׁ עַצְמֵנוּ כְּלָל אֲבָל אַתָּה יוֹדֵעַ גֹּדֶל יִקְרַת קְדֻשַּׁת נִשְׁמוֹתֵנוּ בְּשָׁרְשֵׁנוּ, כִּי אַתָּה בָּחַרְתָּ בָּנוּ מִכָּל הָעַמִּים וְקָרָאתָ אוֹתָנוּ עַם קָדוֹשׁ עַם סְגֻלָּה, כְּמוֹ שֶׁכָּתוּב: "וִהְיִיתֶם לִי סְגֻלָּה מִכָּל הָעַמִּים" וּכְמוֹ שֶׁכָּתוּב: "כִּי יַעֲקֹב בָּחַר לוֹ יָהּ, יִשְׂרָאֵל לִסְגֻלָּתוֹ"
<h3>שיח</h3>
חוּס וַחֲמֹל עַל סְגֻלָּתְךָ וְרַעְיָתְךָ, עַל עַמְּךָ וְנַחֲלָתֶךָ, עַל צְבִי צְבָאוֹת חֶמְדָּתֶךָ, אֲשֶׁר בְּכָל לְשׁוֹנוֹת שֶׁל חִבָּה קָרָאתָ אוֹתָנוּ בְּאַהֲבָתְךָ וּבְחֶמְלָתֶךָ אָהַבְתָּ אוֹתָנוּ וְרָצִיתָ בָּנוּ וְרוֹמַמְתָּנוּ מִכָּל הַלְּשׁוֹנוֹת וְקֵרַבְתָּנוּ מַלְכֵּנוּ לַעֲבוֹדָתֶךָ יֶהֱמוּ מֵעֶיךָ עָלֵינוּ, יִכְמְרוּ רַחֲמֶיךָ עַל שִׁפְלוּתֵנוּ וּבִזְיוֹנֵנוּ קוּמָה בְּעֶזְרָתֵנוּ וְהוֹשִׁיעֵנוּ, וְתֵן בְּלִבֵּנוּ לִצְעֹק אֵלֶיךָ תָּמִיד עַד שֶׁתְּרַחֵם עָלֵינוּ וְתָשִׁיב פָּנֶיךָ אֵלֵינוּ וּתְקָרְבֵנוּ אִם אָמְנָם יָדַעְתִּי, כִּי לְפִי גֹדֶל הִתְרַחֲקוּתִי מִמְּךָ בַּאֲלָפִים וּרִבְבוֹת הַרְחָקוֹת, אֵין כֹּחַ בְּקוֹל צַעֲקָתִי לְעוֹרֵר וּלְהוֹלִיד תַּעֲלוּמוֹת הַמֹּחִין, וַאֲפִלּוּ אִם הָיָה לִי כֹּחַ לִצְעֹק וְלִזְעֹק, כָּל הַקּוֹלוֹת שֶׁל כָּל בְּרוּאֵי עוֹלָם לֹא יַסְפִּיקוּ לִי אֲפִלּוּ מַה שֶּׁאֲנִי צָרִיךְ לִצְעֹק עַל הִתְרַחֲקוּת אֶחָד שֶׁל יוֹם אֶחָד וְאֵין שׁוּם קוֹל בָּעוֹלָם שֶׁיֵּשׁ לוֹ כֹּחַ לְהוֹעִיל לִי לְפִי גֹּדֶל הִתְרַחֲקוּתִי מִמְּךָ "גַּם כִּי אֶזְעַק וַאֲשַׁוֵּעַ שָׂתַם תְּפִלָּתִי" מִכָּל שֶׁכֵּן וְכָל שֶׁכֵּן שֶׁעֲדַיִן לֹא הִתְחַלְתִּי לִזְעֹק אֲפִלּוּ לְפִי כֹּחִי אֲבָל כְּבָר הוֹדַעְתָּנוּ, שֶׁאַתָּה מָלֵא רַחֲמִים בְּכָל עֵת וּבְכָל רֶגַע עָלֵינוּ, וּבְרַחֲמֶיךָ הָרַבִּים אַתָּה שׁוֹמֵעַ וּמַאֲזִין כָּל הַקּוֹלוֹת שֶׁבָּעוֹלָם מֵעִמְקֵי עֲמָקִים כְּמוֹ שֶׁכָּתוּב: "מִבֶּטֶן שְׁאוֹל שִׁוַּעְתִּי שָׁמַעְתָּ קוֹלִי" עַל כֵּן תָּמַכְתִּי יְתֵדוֹתַי בְּטוֹבוֹתֶיךָ וַחֲנִינוֹתֶיךָ הַגְּדוֹלִים, כִּי עַל רַחֲמֶיךָ הָרַבִּים אֲנִי בּוֹטֵחַ, וְעַל חַסְדְּךָ אֲנִי נִשְׁעָן, וְלִסְלִיחוֹתֶיךָ אֲנִי מְקַוֶּה, וְלִישׁוּעָתְךָ אֲנִי מְצַפֶּה וּבָאתִי לִפְרֹשׂ כַּפַּי לְפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, עָזְרֵנִי וְחָנֵּנִי, וְעוֹרֵר אֶת לְבָבִי בֶּאֱמֶת שֶׁאֶזְכֶּה לְהַרְגִּישׁ כְּאֵבִי הֶעָצוּם בֶּאֱמֶת, כְּאֵב נַפְשִׁי וְרוּחִי וְנִשְׁמָתִי, וְאֶזְכֶּה לִרְאוֹת וּלְהָבִין עֹצֶם הִתְרַחֲקוּתִי מִמְּךָ וּתְזַכֵּנִי לִצְעֹק אֵלֶיךָ תָּמִיד בְּכָל כֹּחִי וְאַתָּה תִמָּלֵא רַחֲמִים עָלַי, וְתַאֲזִין קוֹלִי הַפָּגוּם, וְתַקְשִׁיב שַׁוְעָתִי הַמְקֻלְקֶלֶת
<h3>שיט</h3>
וּתְרַחֵם עָלַי בְּרַחֲמֶיךָ, וְתַעַזְרֵנִי לְתַקֵּן אֶת קוֹלִי, וְתַעֲלֵנִי מִקּוֹל פָּגוּם לְקוֹל טוֹב, וּתְזַכֵּנִי לִצְעֹק בֵּין בְּתוֹרָה בֵּין בִּתְפִלָּה, עַד שֶׁאֶזְכֶּה בְּרַחֲמֶיךָ הָרַבִּים לְעוֹרֵר וּלְהוֹלִיד בְּקוֹלִי אֶת תַּעֲלוּמוֹת הַמֹּחִין שֶׁנִּתְעַלְּמוּ מִמֶּנּוּ בַּעֲווֹנוֹתֵינוּ וּמֵרֹב עֲווֹנֵנוּ הֶחֱלַשְׁנוּ כִּבְיָכוֹל כֹּחַ שֶׁל מַעְלָה, עַד אֲשֶׁר, כִּבְיָכוֹל, תַּשׁ כֹּחַ הַשְּׁכִינָה לְהוֹלִיד הַמֹּחִין כְּמוֹ שֶׁכָּתוּב: "צוּר יְלָדְךָ תֶּשִׁי, כִּי בָאוּ בָנִים עַד מַשְׁבֵּר וְכֹחַ אַיִן לְלֵדָה":
<h3>שכ</h3>
רִבּוֹנוֹ שֶׁל עוֹלָם, עֲשֵׂה לְמַעַנְךָ וְלֹא לְמַעֲנֵנוּ, עֲשֵׂה לְמַעַן שְׁכִינָתְךָ וְעָזְרֵנוּ לִצְעֹק אֵלֶיךָ בֶּאֱמֶת בְּתוֹרָה וּתְפִלָּה, וְיַעֲלֶה וְיָבוֹא וְיַגִּיעַ קוֹלֵינוּ אֵלֶיךָ וּתְקַבֵּל קוֹל צַעֲקָתֵנוּ בִּמְקוֹם צַעֲקַת הַשְּׁכִינָה, עַד שֶׁנִּזְכֶּה לְעוֹרֵר וּלְהוֹלִיד תַּעֲלוּמוֹת הַמֹּחִין הַקְּדוֹשִׁים שֶׁלָּנוּ שֶׁנִּתְעַלְּמוּ מֵאִתָּנוּ כִּי אַתָּה לְבַד יוֹדֵעַ תַּעֲלוּמוֹת, וּלְפָנֶיךָ נִגְלוּ תַּעֲלוּמוֹת הַמֹּחִין שֶׁל כָּל אֶחָד וְאֶחָד מֵאִתָּנוּ, לְהֵיכָן נִתְעַלְּמוּ וְנִסְתְּרוּ מֵאִתָּנוּ עָזְרֵנוּ וְהוֹשִׁיעֵנוּ לָנוּ וּלְכָל עַמְּךָ בֵּית יִשְׂרָאֵל, שֶׁנִּזְכֶּה כָּל אֶחָד לְעוֹרֵר וּלְהוֹלִיד עַל יְדֵי קוֹל צַעֲקָתֵנוּ אֶת הַמֹּחִין הַקְּדוֹשִׁים שֶׁנִּתְעַלְּמוּ מִכָּל אֶחָד וְאֶחָד לְמָקוֹם שֶׁנִּתְעַלְּמוּ, עַד שֶׁכָּל אֶחָד יִזְכֶּה בְּכָל פַּעַם לְהוֹלִיד וּלְגַלּוֹת וּלְהַשִּׂיג מֹחִין חֲדָשִׁים הַשַּׁיָּכִים אֵלָיו כְּפִי שֹׁרֶשׁ נַפְשׁוֹ וְרוּחוֹ וְנִשְׁמָתוֹ וְנִזְכֶּה לְהַכִּיר אוֹתְךָ בֶּאֱמֶת וְלָדַעַת אוֹתְךָ בְּכָל פַּעַם בַּהֲבָנָה יְתֵרָה, וְנִזְכֶּה לְגַלּוֹת אֱלָהוּתְךָ בָּעוֹלָם:
<h3>שכא</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, מָלֵא רַחֲמִים, שֶׁתְּרַחֵם עָלֵינוּ וְתַעַזְרֵנוּ וְתוֹשִׁיעֵנוּ מְהֵרָה שֶׁנַּתְחִיל מֵעַתָּה לְקַדֵּשׁ אֶת שִׁבְעַת הַנֵּרוֹת הַמְּאִירִין אֶל מוּל פְּנֵי הַמְּנוֹרָה הַקְּדוֹשָׁה, שֶׁהֵם הָעֵינַיִם וְהָאָזְנַיִם וְהַפֶּה וְהַחֹטֶם וּתְזַכֵּנִי לְקַדֵּשׁ אֶת פִּי שֶׁלֹּא יֵצֵא דְּבַר שֶׁקֶר מִפִּי לְעוֹלָם, וְלֹא שׁוּם דִּבּוּר הַפּוֹגֵם אֶת הַפֶּה, חַס וְשָׁלוֹם, רַק כָּל דִּבּוּרַי יִהְיוּ דִּבְרֵי אֱמֶת תָּמִיד בִּקְדֻשָּׁה וּבְטָהֳרָה וְאֶזְכֶּה לְקַדֵּשׁ אֶת פִּי בְּתוֹרָה וּבִתְפִלָּה וּבְכָל מִינֵי דִּבּוּרִים הַמְקַדְּשִׁין אֶת הַפֶּה, וּתְזַכֵּנִי לְקַדֵּשׁ אֶת עֵינַי וְתַעַזְרֵנִי לְהַעֲצִים אֶת עֵינַי מֵרְאוֹת בְּרָע, וְתִהְיֶה בְּעֶזְרִי שֶׁלֹּא יִהְיֶה לִי שׁוּם הִסְתַּכְּלוּת עַל שׁוּם דָּבָר שֶׁבָּעוֹלָם הַזֶּה כְּלָל וּבִפְרָט תַּעַזְרֵנִי וְתַצִּילֵנִי וּתְמַלְּטֵנִי, שֶׁלֹּא אֶסְתַּכֵּל, חַס וְשָׁלוֹם, עַל שׁוּם דָּבָר הַמֵּבִיא לִידֵי הִרְהוּר, חַס וְשָׁלוֹם חוּס וְחָנֵּנִי וְרַחֵם עָלַי וְהַצִּילֵנִי, וּמַלֵּט נַפְשִׁי מֵעַתָּה מִפְּגַם הָרְאוּת, וְלֹא אָתוּר אַחַר לְבָבִי וְאַחַר עֵינַי, "הַעֲבֵר עֵינַי מֵרְאוֹת שָׁוְא בִּדְרָכֶיךָ חַיֵּינִי", וְזַכֵּנִי לְקַדֵּשׁ אֶת אָזְנַי, וְאֶזְכֶּה לִשְׁמֹעַ תָּמִיד דִּבְרֵי חֲכָמִים אֲמִתִּיִּים וּלְהַאֲמִין בָּהֶם, וְיִהְיֶה לִי אֱמוּנַת חֲכָמִים בִּשְׁלֵמוּת וְתִהְיֶה בְּעֶזְרִי שֶׁאַטֶּה אָזְנַי תָּמִיד לִשְׁמֹעַ דִּבְרֵי חֲכָמִים אֲמִתִּיִּים, וְיִכָּנְסוּ דִּבְרֵיהֶם בְּאָזְנַי, וִיעוֹרְרוּ אֶת לְבָבִי בֶּאֱמֶת לָשׁוּב אֵלֶיךָ וְלַעֲשֹׂת רְצוֹנְךָ תָּמִיד וְתִשְׁמְרֵנִי וְתַצִּילֵנִי, שֶׁלֹּא אֶשְׁמַע לְעוֹלָם וְלֹא יִכָּנֵס בְּאָזְנַי שׁוּם דִּבּוּר הַפָּגוּם, וְלֹא אֶשְׁמַע וְלֹא אֲקַבֵּל שׁוּם דִּבּוּר לְשׁוֹן הָרָע וּרְכִילוּת וְלֹא אֶשְׁמַע דִּבּוּרֵי נִבּוּל פֶּה לְעוֹלָם, וְלֹא שׁוּם דִּבּוּר פָּגוּם רַק אֶזְכֶּה לִשְׁמֹעַ תָּמִיד דִּבּוּרִים קְדוֹשִׁים מִפִּי צַדִּיקִים וּכְשֵׁרִים אֲמִתִּיִּים, דִּבּוּרִים הַמְּקַדְּשִׁים אֶת אֹזֶן הַשּׁוֹמְעִים וְזַכֵּנִי שֶׁיִּהְיֶה לִי יִרְאַת שָׁמַיִם בֶּאֱמֶת, וְעַל-יְדֵי- זֶה אֶזְכֶּה לְקַדֵּשׁ אֶת חָטְמִי, וִיקֻיַּם בִּי מִקְרָא שֶׁכָּתוּב: "וַהֲרִיחוֹ בְּיִרְאַת יְהֹוָה":
<h3>שכב</h3>
וְכָל מַה שֶּׁפָּגַמְתִּי עַד הֵנָּה בְּשִׁבְעַת הַנֵּרוֹת הָאֵלּוּ עַל-יְדֵי עֲווֹנוֹתַי וּפְגָמַי הַמְּרֻבִּים, שֶׁחָטָאתִי עָוִיתִי וּפָשַׁעְתִּי לְפָנֶיךָ וּפָגַמְתִּי בְּפִי וּבְעֵינַי וּבְאָזְנַי וּבְחָטְמִי מִנְּעוּרַי עַד הַיּוֹם הַזֶּה, בְּשׁוֹגֵג וּבְמֵזִיד, בְּאֹנֶס וּבְרָצוֹן, עַל כֻּלָּם תִּמְחֹל וְתִסְלַח לִי מָלֵא רַחֲמִים, חַנּוּן הַמַּרְבֶּה לִסְלֹחַ, וּתְתַקֵּן בְּרַחֲמֶיךָ כָּל הַפְּגָמִים הָאֵלּוּ וְלֹא יִהְיֶה נִשְׁאָר מֵהֶם שׁוּם רֹשֶׁם כְּלָל, כִּי אַתָּה יָדַעְתָּ, כִּי אֵין בָּנוּ כֹּחַ לְתַקֵּן הַפְּגָמִים הָאֵלּוּ, כִּי הִרְבִּינוּ לִפְשֹׁעַ וְלִפְגֹּם בָּהֶם כִּי מִי יוּכַל לְשַׁעֵר וּלְהַעֲרִיךְ וּלְסַפֵּר כָּל הַחֲטָאִים וְהַפְּגָמִים בְּאִמְרֵי פִּינוּ מִיּוֹם הֱיוֹתֵינוּ עַל הָאֲדָמָה עַד הַיּוֹם הַזֶּה, וְכַמָּה שְׁקָרִים יָצְאוּ מִפִּי כִּמְעַט בְּכָל יוֹם וָיוֹם, וּכְמוֹ כֵן שְׁאָר חֲטָאִים וּפְגָמִים גְּדוֹלִים שֶׁפָּגַמְתִּי בְּאִמְרֵי פִּי, בְּדִבּוּרֵי לָשׁוֹן הָרָע וּרְכִילוּת וְלֵצָנוּת וּדְבָרִים בְּטֵלִים בְּלִי שִׁעוּר וְעֵרֶךְ וּמִסְפָּר, וּבִפְרָט רִבּוּי וְעֹצֶם הַפְּגָמִים הַמְרֻבִּים וְהַגְּדוֹלִים שֶׁפָּגַמְתִּי בְּעֵינַי, מִי יוּכַל לְשַׁעֲרָם וּלְסַפְּרָם מִי יוּכַל לְפָרְטָם בַּפֶּה וְנִמְנָע מִמֶּנִּי אֲפִלּוּ לְהִתְוַדּוֹת עֲלֵיהֶם, מִכָּל שֶׁכֵּן לַעֲשׂוֹת תִּקּוּנִים הַרְבֵּה כְּפִי רִבּוּי הַפְּגָמִים הָאֵלֶּה לְתַקְּנָם כִּי עֲדַיִן לֹא עָבַר עָלַי יוֹם אֶחָד מִיָּמַי שֶׁלֹּא פָּגַמְתִּי בּוֹ בְּעֵינַי בְּשׁוֹגֵג וּבְמֵזִיד, בְּאֹנֶס וּבְרָצוֹן וְאַתָּה לְבַד יוֹדֵעַ עַד הֵיכָן מַגִּיעַ פְּגַם הָעֵינַיִם אֲשֶׁר כָּל הַתּוֹרָה כֻּלָּהּ תְּלוּיָה בָּהֶם אוֹי לִי וַי לִי מָה אֹמַר מָה אֲדַבֵּר אִם אָמַרְתִּי אֲסַפְּרָה כְּמוֹ אֶפֶס קָצֶה מִפְּגַם הָעֵינַיִם שֶׁפָּגַמְתִּי בְּכָל יוֹם וָיוֹם יִכְלֶה הַזְּמַן וְהֵמָּה לֹא יִכְלוּ "אֶסְפְּרֵם מֵחוֹל יִרְבּוּן" וְאִם אַתָּה בְּעַצְמְךָ לֹא תַּעֲשֶׂה לְמַעַנְךָ, חַס וְשָׁלוֹם, וּתְתַקֵּן כָּל הַפְּגָמִים הָעֲצוּמִים הָאֵלֶּה בְּרַחֲמֶיךָ, אֵין בְּיָדֵינוּ לְתַקֵּן פְּגָם אֶחָד מֵהֶם, מִכָּל שֶׁכֵּן כֻּלָּם "אִם עֲוֹנוֹת תִּשְׁמָר יָהּ, אֲדֹנָי מִי יַעֲמֹד כִּי עִמְּךָ הַסְּלִיחָה לְמַעַן תִּוָּרֵא" חוּס וַחֲמֹל עָלֵינוּ, חוּס וְרַחֵם עָלֵינוּ, כִּי אֵין לָנוּ שֵׂכֶל וָדַעַת אֵיךְ לְרַצּוֹת וּלְפַיֵּס אוֹתְךָ עַל כָּל הַפְּגָמִים הַגְּדוֹלִים וְהַנּוֹרָאִים הָאֵלֶּה, שֶׁפָּגַמְנוּ עַד הֵנָּה בְּשִׁבְעַת הַנֵּרוֹת הַקְּדוֹשִׁים הָאֵלּוּ, הַנִּמְשָׁכִין מִן הַמֹּחַ הַקָּדוֹשׁ וּמֵעֹצֶם רִבּוּי הַפְּגָמִים הָאֵלּוּ, שֶׁפָּגַמְנוּ בְּשִׁבְעַת הַנֵּרוֹת הַקְּדוֹשִׁים הָאֵלּוּ, עַל יְדֵי זֶה נִפְגַּם דַּעְתֵּנוּ וְנִתְעַכֵּר שִׂכְלֵנוּ וְנִתְבַּלְבֵּל מֹחֵנוּ וְדַעְתֵּנוּ וּמֵחֲמַת זֶה בָּאִים עָלַי קֻשְׁיוֹת וּבִלְבּוּלִים וְעַקְמִימִיּוּת שֶׁבַּלֵּב, וּמְבַלְבְּלִים וּמְעַקְּמִים אֶת דַּעְתִּי וְלִבִּי מְאֹד, עַד שֶׁאֵינִי יָכוֹל לְהִתְקָרֵב לְשׁוּם דָּבָר שֶׁבִּקְדֻשָּׁה כָּרָאוּי, וְרוֹצִים לְרַחֵק אוֹתָנוּ לְגַמְרֵי, חַס וְשָׁלוֹם, מֵעֲבוֹדָתְךָ בֶּאֱמֶת:
<h3>שכג</h3>
רִבּוֹנוֹ שֶׁל עוֹלָם, אַתָּה יָדַעְתָּ אֶת מְרִירוּת לְבָבִי אַתָּה יָדַעְתָּ אֶת הָעַקְמִימִיּוּת הַמַּר שֶׁבְּלִבִּי אַתָּה יָדַעְתָּ מִי וָמִי הָעוֹמְדִים עָלֵינוּ בְּכָל עֵת וּבְכָל שָׁעָה "יְהֹוָה מָה רַבּוּ צָרָי, רַבִּים קָמִים עָלַי" וְלֹא דַּי לָנוּ בְּצָרוֹת נַפְשֵׁנוּ הַמְרֻבִּים, שֶׁיֵּשׁ לָנוּ עַל יְדֵי תַּאֲווֹתֵינוּ הָרָעוֹת, שֶׁחָטָאנוּ וְשֶׁעָוִינוּ וְשֶׁפָּשַׁעְנוּ לְפָנֶיךָ הַרְבֵּה מְאֹד עַל-יְדֵי שֶׁהָלַכְנוּ אַחֲרֵי שְׁרִירוּת לִבֵּנוּ הָרָע וּפָגַמְנוּ בְּשִׁמְךָ הַגָּדוֹל, וְכַמָּה עוֹלָמוֹת נֶחְרְבוּ עַל יְדֵי עֲווֹנוֹתֵינוּ הַמְרֻבִּים כַּאֲשֶׁר אַתָּה לְבַד יוֹדֵעַ כַּמָּה פְּגָמִים גָּרַמְנוּ עַל יְדֵי פְּשָׁעֵינוּ הַמְרֻבִּים וְלֹא דַּי לָנוּ בְּכָל זֶה כִּי אִם עוֹד הִשְׂתָּרְגוּ עָלוּ עַל צַוָּארֵינוּ, וּמְבַלְבְּלִים דַּעְתֵּנוּ מְאֹד, וּמְעַקְּמִים אֶת לִבֵּנוּ מְאֹד, בְּכַמָּה קֻשְׁיוֹת שֶׁל שְׁטוּת עַל הַשֵּׁם יִתְבָּרַךְ וְעַל צַדִּיקֵי אֱמֶת, וְרוֹצִים לְרַחֲקֵנוּ מִנְּקֻדַּת הָאֱמֶת, חַס וְשָׁלוֹם
<h3>שכד</h3>
רִבּוֹנוֹ שֶׁל עוֹלָם, חוּס וַחֲמֹל עָלֵינוּ וְאַל תְּדִינֵנוּ כְּמִפְעָלֵנוּ, וְאַל תַּעֲשֶׂה עִמָּנוּ כַּחֲטָאֵינוּ, וְרַחֵם עָלֵינוּ וּגְעַר בְּהָרוֹדְפִים אוֹתָנוּ, וְרַחֵק וְגָרֵשׁ מֵעָלֵינוּ וּמֵעַל כָּל עַמְּךָ בֵּית יִשְׂרָאֵל, כָּל מִינֵי מַחֲשָׁבוֹת רָעוֹת וְהִרְהוּרִים וְעַקְמִימִיּוּת שֶׁבַּלֵּב, וְקֻשְׁיוֹת הַנְּבוֹכוֹת וַחֲקִירוֹת שֶׁל שְׁטוּת שֶׁרוֹצִים לַעֲלוֹת עַל הַלֵּב לְבַלְבֵּל, חַס וְשָׁלוֹם, מֵעֲבוֹדָתְךָ הָאֲמִתִּיּוֹת וַעֲשֵׂה בְּרַחֲמֶיךָ שֶׁלֹּא יַעֲלֶה עוֹד בְּלִבֵּנוּ שׁוּם צַד הִרְהוּר וּמַחֲשָׁבָה כְּלָל מֵעֵין זֶה, מֵעִנְיָן הַמְּבוּכוֹת וְהַבִּלְבּוּלִים הָאֵלּוּ "כִּי בַעַר אָנֹכִי מֵאִישׁ וְלֹא בִינַת אָדָם לִי, וַאֲנִי בַעַר וְלֹא אֵדָע, בְּהֵמוֹת הָיִיתִי עִמָּךְ":
<h3>שכה</h3>
רִבּוֹנוֹ שֶׁל עוֹלָם, חוּס וַחֲמֹל עָלֵינוּ, וְזַכֵּנוּ לֶאֱמוּנָה שְׁלֵמָה בֶּאֱמֶת, שֶׁנִּזְכֶּה לְהַאֲמִין בְּךָ וּבְצַדִּיקֶיךָ הָאֲמִתִּיִּים בֶּאֱמֶת וּבְלֵב שָׁלֵם וְלֹא נַטֶּה לְבָבֵנוּ לְשׁוּם קֻשְׁיָא וְשׁוּם מְבוּכָה בָּעוֹלָם כְּלָל, וְלֹא יַעֲלוּ וְלֹא יִכָּנְסוּ בְּלִבֵּנוּ וּבְדַעְתֵּנוּ כְּלָל רַק נַשְׁלִיךְ שִׂכְלֵנוּ הַנָּבוֹךְ וְהַמְּבֻלְבָּל, וְנִסְמֹךְ רַק עַל אֱמוּנָה לְבַד, כִּי בָּשָׂר וָדָם אֲנָחְנוּ, גוּשׁ עָפָר, קְרוּצֵי מֵחֹמֶר, מְיֻחָמִים בְּחֵטְא מְלֻכְלָכִים בְּעָווֹן, וְאֵיךְ אֶפְשָׁר לִילוּד אִשָּׁה טִפָּה סְרוּחָה לְהַשִּׂיג וּלְהָבִין דָּבָר מֵאוֹרְחוֹתֶיךָ וְהַנְהָגוֹתֶיךָ
<h3>שכו</h3>
וְנִזְכֶּה שֶׁלֹּא נִשְׁתַּמֵּשׁ עִם שִׂכְלֵנוּ כִּי אִם לַעֲבוֹדָתְךָ וּלְתוֹרָתְךָ וּלְיִרְאָתְךָ בֶּאֱמֶת, וְלֹא נַתְחִיל לַחֲקֹר בְּדַעְתֵּנוּ שׁוּם חֲקִירָה בָּעוֹלָם כְּלָל, וְנֵדַע וְנַאֲמִין בֶּאֱמֶת וּבֶאֱמוּנָה שְׁלֵמָה כִּי צַדִּיק וְיָשָׁר אַתָּה כְּמוֹ שֶׁכָּתוּב:
"הַצּוּר תָּמִים פָּעֳלוֹ כִּי כָל דְּרָכָיו מִשְׁפָּט, אֵל אֱמוּנָה וְאֵין עָוֶל צַדִּיק וְיָשָׁר הוּא" וְנֶאֱמַר: "לְהַגִּיד כִּי יָשָׁר יְהֹוָה, צוּרִי וְלֹא עַוְלָתָה בּוֹ"
<h3>שכז</h3>
וְתִשְׁמְרֵנוּ בְּרַחֲמֶיךָ הָרַבִּים וְתַצִּיל אוֹתָנוּ וְאֶת זַרְעֵנוּ וְאֶת כָּל עַמְּךָ בֵּית יִשְׂרָאֵל, שֶׁלֹּא נִלְמַד וְלֹא נָשִׂים עַיִן כְּלָל בְּסִפְרֵי הַמְחַקְּרִים, הֵן בְּסִפְרֵי חֲקִירוֹת שֶׁל הָעַכּוּ"ם הֵן בְּסִפְרֵי חֲקִירוֹת שֶׁל יִשְׂרָאֵל וְלֹא נֹאבֶה וְלֹא נִשְׁמַע לָהֶם כְּלָל, וְלֹא נֵלֵךְ בְּאוֹרְחוֹתָם, וְלֹא נִדְרֹךְ בִּנְתִיבוֹתָם וְלֹא נָשִׂים לֵב לְדִבְרֵיהֶם, וְלֹא יִכָּנְסוּ דִּבְרֵיהֶם וַחֲקִירוֹתֵיהֶם הַמֻּטְעוֹת וְקֻשְׁיוֹתֵיהֶם וּמְבוּכוֹתֵיהֶם בְּאָזְנֵינוּ וּבְדַעְתֵּנוּ כְּלָל כִּי אַתָּה יוֹדֵעַ כַּמָּה רָעוֹת גְּדוֹלוֹת וְכַמָּה חֻרְבָּנוֹת גָּרְמוּ לָנוּ הַמְחַקְּרִים עַל יְדֵי חֲקִירוֹתֵיהֶם וְטָעוּתֵיהֶם, כִּי הֵם רוֹצִים לְהַרְחִיק אוֹתָנוּ, חַס וְשָׁלוֹם, מֵעֲבוֹדָתְךָ בֶּאֱמֶת:
<h3>שכח</h3>
חוּס וַחֲמֹל עַל כְּבוֹדְךָ הַגָּדוֹל וְהַקָּדוֹשׁ, וַעֲשֵׂה לְמַעַן יִשְׂרָאֵל עַמֶּךָ, וּלְמַעַן אֲבוֹתֵיהֶם אַבְרָהָם יִצְחָק וְיַעֲקֹב, וּלְמַעַן מֹשֶׁה וְאַהֲרֹן דָּוִד וּשְׁלֹמֹה, וּלְמַעַן שְׁנֵים עָשָׂר שִׁבְטֵי יָהּ, וּלְמַעַן כָּל הַזְּקֵנִים הַקְּדוֹשִׁים, וְהַנְּבִיאִים הָאֲמִתִּיִּים רִאשׁוֹנִים וְאַחֲרוֹנִים, וּלְמַעַן כָּל הַתַּנָּאִים וַאֲמוֹרָאִים, וּלְמַעַן כָּל הַצַּדִּיקִים וּכְשֵׁרִים אֲמִתִּיִּים שֶׁהָיוּ בְּכָל דּוֹר וָדוֹר, וְרַחֵם עַל פְּלֵיטַת עַמְּךָ בֵּית יִשְׂרָאֵל, בָּעֵת צָרָה הַזֹּאת אֲשֶׁר כָּמוֹהוּ לֹא נִהְיָתָה, שֶׁהֵם רוֹצִים, חַס וְשָׁלוֹם, עַכְשָׁו בְּעוּקְבָא דִּמְשִׁיחָא שֶׁתִּתְפַּשֵּׁט, חַס וְשָׁלוֹם, חָכְמַת הַפִּילוֹסוֹפְיָא בָּעוֹלָם וְרוֹצִים לְצוֹדֵד נַפְשׁוֹת יִשְׂרָאֵל בְּדַרְכֵיהֶם וּבִסְבָרוֹתֵיהֶם, וְהֵם מַתְחִילִים לְחַנֵּךְ נְעָרִים קְטַנִּים אֲשֶׁר אֵין יוֹדְעִים בֵּין יְמִינָם לִשְׂמֹאלָם, לְחַנְּכָם בְּלִמּוּד סִפְרֵיהֶם וּבִלְשׁוֹנוֹת הָעַכּוּ"ם לְהַכְנִיסָם, חַס וְשָׁלוֹם, בְּדַרְכֵיהֶם וּבִסְבָרוֹתֵיהֶם וְאֵין אִישׁ שָׂם עַל לֵב לְהַרְגִּישׁ צָרָה הַגְּדוֹלָה הַזֹּאת בְּלִבּוֹ, אֲשֶׁר כָּמוֹהוּ לֹא נִהְיָתָה מִימוֹת עוֹלָם, אֲשֶׁר זֶהוּ עִקַּר חֶבְלוֹ שֶׁל מָשִׁיחַ, וְעַל צָרָה הַגְּדוֹלָה הַזֹּאת הִתְנַבְּאוּ כָּל נְבִיאֵינוּ וַחֲכָמֵינוּ הָאֲמִתִּיִּים מִקֹּדֶם כְּמוֹ שֶׁכָּתוּב: "וְהָיְתָה עֵת צָרָה לְיַעֲקֹב אֲשֶׁר כָּמֹהוּ לֹא נִהְיְתָה", וּכְמוֹ שֶׁהִתְנַבֵּא דָּנִיֵּאל בְּרוּחַ קָדְשׁוֹ, כְּמוֹ שֶׁכָּתוּב: "יִתְבָּרְרוּ וְיִתְלַבְּנוּ וְיִצָּרְפוּ רַבִּים, וְהִרְשִׁיעוּ רְשָׁעִים וְלֹא יָבִינוּ כָּל רְשָׁעִים וְהַמַּשְׁכִּילִים יָבִינוּ":
<h3>שכט</h3>
מָרָא דְּעָלְמָא כֹּלָּא, אַתָּה לְבַד יוֹדֵעַ גֹּדֶל הַצָּרָה הַזֹּאת, אֲשֶׁר אֵין כָּמוֹהָ, "מְעוּף צוּקָה וַאֲפֵלָה מְנֻדָּח", וְאֵין מִי יַעֲמֹד בַּעֲדֵנוּ, כִּי הַצַּדִּיקֵי אֱמֶת נִסְתַּלְּקוּ בַּעֲווֹנוֹתֵינוּ חוּס וַחֲמֹל עָלֵינוּ, יְעוֹרְרוּ רַחֲמֶיךָ עַל בָּנֶיךָ, וְהָגֵן בַּעֲדֵנוּ, וְשָׁמְרֵנוּ וְהַצִּילֵנוּ, וּמַלֵּט נַפְשֵׁינוּ וְהַצִּילֵנוּ בְּרַחֲמֶיךָ אוֹתָנוּ וְאֶת כָּל חֶבְרָתֵנוּ וְאֶת כָּל עַמְּךָ בֵּית יִשְׂרָאֵל מִן כָּל דֵּעוֹת וּסְבָרוֹת הָרָעוֹת וְהַזָּרוֹת שֶׁל כָּל הַמְחַקְּרִים וְהַפִּילוֹסוֹפִים, הֵן מִמְּחַקְּרֵי עַכּוּ"ם וְהֵן מִמְּחַקְּרֵי יִשְׂרָאֵל, אֲשֶׁר נִתְפְּסוּ גַּם כֵּן בְּרֶשֶׁת וּמְצוּדָה רָעָה הַזֹּאת שֶׁל חֲקִירוֹת וּפִילוֹסוֹפְיָא, וְתִלְבַּשׁ קִנְאָתֶךָ וְתַחְגֹּר גְּבוּרָתֶךָ, וּתְעַקֵּר וּתְשַׁבֵּר וּתְמַגֵּר וּתְבַטֵּל מַחֲשַׁבְתָּם הָרָעָה מִן הָעוֹלָם, וְכָל הַמִּינִים וְכָל הַזֵּדִים וְכָל הַכּוֹפְרִים וְכָל הָאֶפִּיקוֹרְסִים כְּרֶגַע יֹאבֵדוּ וְלֹא יִזָּכֵר וְלֹא יִפָּקֵד עוֹד שׁוּם סְבָרָא מִסְּבָרוֹתֵיהֶם, וְלֹא שׁוּם דֵּעָה מִדֵּעוֹתֵיהֶם חוּס וְרַחֵם עָלֵינוּ, חוּס וְחָנֵּנוּ וְהַצֵּל וּמַלֵּט אוֹתָנוּ וְאֶת זַרְעֵנוּ וְאֶת כָּל עַמְּךָ בֵּית יִשְׂרָאֵל מִכָּל סִפְרֵיהֶם וּמִכָּל דֵּעוֹתֵיהֶם וּמִכָּל סְבָרוֹתֵיהֶם "כִּי לֹא בְּאֵלֶּה חֵלֶק יַעֲקֹב" לֹא בְּאֵלֶּה חֶלְקֵנוּ, לֹא בְּאֵלֶּה גּוֹרָלֵנוּ, כִּי אֲנַחְנוּ מִזֶּרַע אַבְרָהָם יִצְחָק וְיִשְׂרָאֵל עֲבָדֶיךָ, מַאֲמִינִים בְּנֵי מַאֲמִינִים וְאָנוּ מַאֲמִינִים בְּךָ יְהֹוָה אֱלֹהֵינוּ, וּבְצַדִּיקֶיךָ הָאֲמִתִּיִּים בֶּאֱמוּנָה שְׁלֵמָה בֶּאֱמֶת בְּלִי שׁוּם חֲקִירוֹת כְּלָל, כִּי צַדִּיק וְיָשָׁר אַתָּה וְאַתָּה מַנְהִיג כָּל הָעוֹלָם בְּמִדַּת הַחֶסֶד וְהָרַחֲמִים, כְּמוֹ שֶׁכָּתוּב: "טוֹב יְהֹוָה לַכֹּל, וְרַחֲמָיו עַל כָּל מַעֲשָׂיו":
<h3>של</h3>
אָנָּא יְהֹוָה, יֶהֱמוּ מֵעֶיךָ עָלֵינוּ, "הַאֲזִינָה קוֹלִי בְּקָרְאִי לָךְ", וְתִהְיֶה בְּעֶזְרֵנוּ, שֶׁנִּזְכֶּה לְעוֹרֵר וּלְהוֹלִיד תָּמִיד תַּעֲלוּמוֹת הַמֹּחִין עַל יְדֵי קוֹל צַעֲקָתֵנוּ וּתְרַחֵם עָלֵינוּ וְתוֹשִׁיעֵנוּ וּתְזַכֵּנוּ לְקַדֵּשׁ וּלְטַהֵר בֶּאֱמֶת אֶת שִׁבְעַת הַנֵּרוֹת הַיּוֹצְאִים מִן הַמֹּחַ שֶׁבְּרֹאשֵׁינוּ, שֶׁהֵם הַפֶּה וּתְרֵין עַיְנִין וּתְרֵין אוּדְנִין וּתְרֵין נוּקְבֵי חוּטְמָא וְעַל-יְדֵי-זֶה נִזְכֶּה לְהַמְשִׁיךְ אֵלֵינוּ אוֹר הַפָּנִים שֶׁהוּא שֶׁפַע אֱלֹקִי שֶׁהוּא הַשָּׂגַת הַמַּקִּיפִים הַקְּדוֹשִׁים שֶׁל הַשֵּׂכֶל וְתַשְׁפִּיעַ עָלֵינוּ רוּחַ קָדְשְׁךָ, וְנִזְכֶּה בְּרַחֲמֶיךָ לְהָבִין וּלְהַשִּׂיג בְּכָל פַּעַם מַקִּיפִים חֲדָשִׁים דִּקְדֻשָּׁה, וְנִזְכֶּה לְהָבִין וּלְהַשְׂכִּיל עִמְקֵי סוֹדוֹתֶיךָ וְתַעַזְרֵנוּ שֶׁנִּזְכֶּה בְּכָל פַּעַם לִקְדֻשָּׁה יְתֵרָה לְמַעַן נִזְכֶּה בְּכָל פַּעַם לְהַשִּׂיג מַקִּיפִים חֲדָשִׁים לְהַכְנִיסָם לִפְנִים לְתוֹךְ שִׂכְלֵנוּ, לְהָבִין וּלְהַשִּׂיג בְּכָל פַּעַם הֲבָנוֹת וְהַשָּׂגוֹת חֲדָשׁוֹת דִּקְדֻשָּׁה מַה שֶּׁלֹּא הָיִינוּ יוֹדְעִים לְהָבִין וּלְהַשִּׂיג מִקֹּדֶם וְנִזְכֶּה לְהַכִּיר אוֹתְךָ גַּם בָּעוֹלָם הַזֶּה וּלְהַשִּׂיג גְּדֻלָּתְךָ וְרוֹמְמוּתְךָ כָּל מַה שֶּׁאֶפְשָׁר לְהַשִּׂיג בָּעוֹלָם הַזֶּה, כִּי לְכָךְ נוֹצַרְנוּ לֵידַע וּלְהַשִּׂיג אוֹתְךָ וְאַתָּה עָתִיד לְקַבֵּל דִּין וְחֶשְׁבּוֹן מֵאִתָּנוּ עַל זֶה, עַל מִי שֶׁלֹּא הִשְׁתַּדֵּל לְקַדֵּשׁ עַצְמוֹ בֶּאֱמֶת בָּזֶה הָעוֹלָם, עַד שֶּׁיַּשִּׂיג הַשָּׂגַת אֱלֹקוּתְךָ וִידִיעַת רוֹמְמוּתְךָ יִתְבָּרַךְ וְיִתְעַלֶּה שִׁמְךָ לָעַד
<h3>שלא</h3>
חוּס וַחֲמֹל נָא עָלֵינוּ, וְעָזְרֵנוּ בְּרַחֲמֶיךָ לְהַשָּׂגוֹת גְּבוֹהוֹת יוֹתֵר בְכָל פַּעַם בִּקְדֻשָּׁה וּבְטָהֳרָה בֶּאֱמֶת וּבֶאֱמוּנָה שְׁלֵמָה הָאֱמֶת יָדַעְתִּי רִבּוֹנוֹ דְּעָלְמָא כֹּלָא, כִּי אֲנִי רָחוֹק עַכְשָׁו מִזֶּה כָּל כָּךְ, עַד שֶׁאֵינִי יָכוֹל עַתָּה אֲפִלּוּ לְבַקֵּשׁ וּלְהַעְתִּיר וּלְהַפְצִיר אוֹתְךָ עַל זֶה אֲבָל מָה אֶעֱשֶׂה וְאָבִי שֶׁבַּשָּׁמַיִם גָּזַר, כִּי אַתָּה בְּעַצְמְךָ גָּזַרְתָּ עָלֵינוּ בְּתוֹרָתְךָ עַל יְדֵי צַדִּיקֶיךָ הָאֲמִתִּיִּים, שֶׁנִּשְׁתַּדֵּל וְנִתְאַמֵּץ תָּמִיד לְהַכִּיר וּלְהַשִּׂיג וְלָדַעַת אוֹתְךָ בֶּאֱמֶת וּבְלֵב שָׁלֵם
<h3>שלב</h3>
חוּס וְחָנֵּנִי בְּמַתְּנַת חִנָּם, שֶׁנִּזְכֶּה לְקַדֵּשׁ עַצְמֵנוּ בֶּאֱמֶת בִּקְדֻשָּׁה יְתֵרָה, וְתַשְׁפִּיעַ בְּלִבֵּנוּ הִתְחַזְּקוּת וְהִתְאַמְּצוּת שֶׁנִּהְיֶה חֲזָקִים בְּדַעְתֵּנוּ לְהַעְתִּיר וּלְהַפְצִיר אוֹתְךָ עַל זֶה, כִּי אַתָּה אָבִינוּ וְאַתָּה חָפֵץ לְהֵטִיב עִמָּנוּ בְּטוּבְךָ הָאֱמֶת בְּכָל מִינֵי טוֹבוֹת אֲמִתִּיּוֹת, וְאַתָּה צוֹפֶה תָּמִיד לְגַלּוֹת לָנוּ וּלְהוֹדִיעַ לָנוּ טוּבְךָ הַגָּנוּז וְהַשָּׂגָתְךָ הַגְּבוֹהוֹת, וְאֵין הַמְּנִיעָה כִּי אִם מִצִּדֵּנוּ קוּמָה בְּעֶזְרָתֵנוּ וְהוֹשִׁיעֵנוּ לִצְעֹק אֵלֶיךָ תָּמִיד בֶּאֱמֶת וּבְלֵב שָׁלֵם, וּלְטַהֵר וּלְקַדֵּשׁ עַצְמֵנוּ בְּכָל מִינֵי טָהֳרוֹת וּקְדֻשּׁוֹת וּלְהַרְבּוֹת תְּפִלָּה וְתַחֲנוּנִים וְדִבְרֵי רִצּוּיִים וּפִיּוּסִים לְפָנֶיךָ תָּמִיד, עַד שֶׁנִּזְכֶּה בְּכָל פַּעַם לְהַשִּׂיג וּלְהַכְנִיס מַקִּיפִים חֲדָשִׁים דִּקְדֻשָּׁה לְתוֹךְ מֹחֵנוּ וְשִׂכְלֵנוּ
<h3>שלג</h3>
וּתְזַכֵּנוּ לָעוֹלָם הַבָּא, לְעוֹלָם שֶׁכֻּלּוֹ טוֹב, וְשָׁם תְּזַכֵּנוּ בְּרַחֲמֶיךָ לְהִכָּלֵל בְּךָ, וּלְהַשִּׂיג כָּל הַמַּקִּיפִים הַקְּדוֹשִׁים שֶׁל הַשֵּׂכֶל שֶׁלֹּא הָיָה אֶפְשָׁר לְהַשִּׂיגָם בְּזֶה הָעוֹלָם בְּשׁוּם אֹפֶן וְנִזְכֶּה בְּרַחֲמֶיךָ לְחַיִּים נִצְחִיִּים, לְחַיִּים טוֹבִים וַאֲרוּכִים מֵעַתָּה וְעַד עוֹלָם, לְעוֹלְמֵי עַד וּלְנֵצַח נְצָחִים וּתְזַכֵּנוּ לְדַעַת שָׁלֵם דִּקְדֻשָּׁה, וְנִזְכֶּה לֵידַע שֶׁהַכֹּל לְטוֹבָתֵנוּ, וְיֻמְשְׁכוּ לָנוּ כָּל הַשְׁפָּעוֹת טוֹבוֹת בְּאֵין מַחְסוֹר דָּבָר:
<h3>שלד</h3>
וּתְרַחֵם עָלֵינוּ בְּרַחֲמֶיךָ הָרַבִּים וּתְזַכֶּה אוֹתָנוּ וְכָל עַמְּךָ בֵּית יִשְׂרָאֵל, שֶׁיִּהְיֶה נִשְׁאָר מֵאִתָּנוּ שְׁאֵרִית בָּאָרֶץ בָּעוֹלָם הַזֶּה אַחַר הִסְתַּלְּקוּתֵנוּ מִן הָעוֹלָם לְאֹרֶךְ יָמִים וְשָׁנִים שֶׁנִּזְכֶּה שֶׁיִּתְקַיְּמוּ זַרְעֵנוּ וְזֶרַע זַרְעֵנוּ לָעַד וּלְדוֹרוֹת עַד סוֹף כָּל הַדּוֹרוֹת וְיִתְקַיֵּם שְׁמֵנוּ וְזִכְרֵנוּ לְעוֹלָם עַל- יְדֵי זַרְעֵנוּ שֶׁיִּשָּׁאֲרוּ אַחֲרֵינוּ וּתְזַכֵּנוּ בְּבָנִים וּבְבָנוֹת הַרְבֵּה בִּקְדֻשָּׁה וּבְטָהֳרָה וְנִזְכֶּה לִרְאוֹת בָּנִים לְבָנֵינוּ וְלֹא יִהְיֶה בָּנוּ וּבְזַרְעֵנוּ עָקָר וַעֲקָרָה וּתְרַחֵם עֲלֵיהֶם וְתַשְׁפִּיעַ עֲלֵיהֶם חַיִּים וַאֲרִיכוּת יָמִים וְשָׁנִים שֶׁיִּהְיוּ כָּל יוֹצְאֵי חֲלָצֵינוּ מַאֲרִיכִים יָמִים וְשָׁנִים וְכֻלָּם יִהְיוּ עוֹסְקֵי תּוֹרָתֶךָ לִשְׁמָהּ וּמְקַיְּמֵי מִצְווֹתֶיךָ, וְיִהְיוּ כֻּלָּם קְדוֹשִׁים וּטְהוֹרִים מִכָּל חֵטְא וְעָווֹן וְיַעֲשׂוּ רְצוֹנְךָ וְיַעַסְקוּ בַעֲבוֹדָתְךָ בֶּאֱמֶת כָּל יְמֵיהֶם לְעוֹלָם בְּאֹפֶן שֶׁבָּנֵינוּ אַחֲרֵינוּ יַמְשִׁיכוּ שֵׂכֶל הַפָּנִים בָּעוֹלָם אַחַר הִסְתַּלְּקוּתֵנוּ וִיגַלּוּ וִיפַרְסְמוּ אֱלֹקוּתְךָ וְאַדְנוּתְךָ בָּעוֹלָם וְיִהְיֶה נִשְׁאָר זִכְרֵנוּ לְדוֹרֵי דּוֹרוֹת לְעוֹלָם וָעֶד:
<h3>שלה</h3>
מָלֵא רַחֲמִים, חוֹשֵׁב מַחֲשָׁבוֹת לְבַל יִדָּח מִמְּךָ נִדָּח, יֶהֱמוּ רַחֲמֶיךָ עָלֵינוּ וְקוּמָה וְהוֹשִׁיעֵנוּ, וְהַצֵּל אוֹתָנוּ וְאֶת זַרְעֵנוּ וְאֶת כָּל זֶרַע עַמְּךָ בֵּית יִשְׂרָאֵל, שֶׁלֹּא יִצְטָרְכוּ כָּל עַמְּךָ יִשְׂרָאֵל לָבוֹא לֹא לִידֵי חֲלִיצָה וְלֹא לִידֵי יִבּוּם וִיקֻיַּם בָּנוּ מִקְרָא שֶׁכָּתוּב: "וּרְאֵה בָנִים לְבָנֶיךָ שָׁלוֹם עַל יִשְׂרָאֵל", כִּי אַתָּה לְבַד יָדַעְתָּ עֹצֶם הָרַחֲמָנוּת שֶׁיֵּשׁ עַל נִשְׁמַת הַנִּפְטָר בְּלֹא זֶרַע שֶׁל קַיָּמָא, חָלִילָה, אֲשֶׁר הַנְּשָׁמָה אָזְלַת עַרְטִּלָּאָה וְאֵין לָהּ יְכֹלֶת לַעֲלוֹת אֶל מְקוֹמָהּ הָרִאשׁוֹן, וְאֵינָהּ יְכוֹלָה לָשׁוּב לְבֵית אָבִיהָ וְהִיא הוֹלֶכֶת נָע וָנָד וּמְטֹרֶפֶת, וְאֵין לָהּ מָנוֹחַ לְכַף רַגְלָהּ
<h3>שלו</h3>
רִבּוֹנוֹ שֶׁל עוֹלָם, רַחֵם עָלֵינוּ בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים, וְהַצֵּל אוֹתָנוּ וְאֶת זַרְעֵנוּ וְאֶת כָּל עַמְּךָ בֵּית יִשְׂרָאֵל שֶׁלֹּא יֵלֵךְ אֶחָד מֵהֶם מִן הָעוֹלָם בְּלֹא זֶרַע שֶׁל קַיָּמָא, רַק כֻּלָּם יַשְׁאִירוּ אַחֲרֵיהֶם בָּנִים וּבָנוֹת חַיִּים וְקַיָּמִים, עוֹסְקִים בַּתּוֹרָה וּמִצְווֹת וְכֻלָּם יַעֲשׂוּ פֵּרוֹת הַרְבֵּה יֵלְכוּ יוֹנְקוֹתָם, תֶּאֱרַכְנָה פֹארוֹתָם "עוֹד יְנוּבוּן בְּשֵׂיבָה דְּשֵׁנִים וְרַעֲנַנִּים יִהְיוּ" וְיִתְרַבֶּה גְּבוּל הַקְּדֻשָּׁה עַל יְדֵי זֶרַע יִשְׂרָאֵל שֶׁיִּתְרַבּוּ מְאֹד בָּעוֹלָם, וְיִהְיֶה נִשְׁאָר מִכָּל אֶחָד וְאֶחָד מִיִּשְׂרָאֵל דּוֹרוֹת וְדוֹרֵי דּוֹרוֹת עַד סוֹף כָּל הַדּוֹרוֹת וְתִפְקֹד לְכָל חֲשׂוּכֵי בָּנִים בְּזֶרַע שֶׁל קַיָּמָא לַעֲבוֹדָתֶךָ וּלְיִרְאָתֶךָ וְכָל אוֹתָן הַנְּשָׁמוֹת מֵעַמְּךָ יִשְׂרָאֵל אֲשֶׁר כְּבָר הָלְכוּ לְעוֹלָמָם וְלֹא הִשְׁאִירוּ אַחֲרֵיהֶם זֶרַע שֶׁל קַיָּמָא, תְרַחֵם עֲלֵיהֶם בְּרַחֲמֶיךָ הָרַבִּים, וּתְתַקֵּן אוֹתָם בַּחֲסָדֶיךָ הָעֲצוּמִים וְתַעֲזֹר לְכָל עַמְּךָ בֵּית יִשְׂרָאֵל בְּכָל מָקוֹם שֶׁהֵם, שֶׁיִּזְכּוּ לְקַיֵּם מִצְוַת יִבּוּם וַחֲלִיצָה בִּשְׁלֵמוּת הָרָאוּי בֶּאֱמֶת בִּקְדֻשָּׁה וּבְטָהֳרָה גְּדוֹלָה וְיִזְכּוּ לַעֲשׂוֹת בִּשְׁלֵמוּת הַתִּקּוּן הַצָּרִיךְ לְנִשְׁמַת הַמֵּת, בְּאֹפֶן שֶׁתַּעֲלֶה נִשְׁמָתוֹ לְאוֹר הַפָּנִים, וְיָשׁוּב לִמְקוֹמוֹ וְלִמְנוּחָתוֹ "לְהִתְהַלֵּךְ לִפְנֵי אֱלֹהִים בְּאוֹר הַחַיִּים" וּמֵעַתָּה תְּרַחֵם עָלֵינוּ וְעַל זַרְעֵנוּ וְעַל כָּל עַמְּךָ בֵּית יִשְׂרָאֵל שֶׁלֹּא יִצְטָרֵךְ שׁוּם אֶחָד מִיִּשְׂרָאֵל לָבוֹא לֹא לִידֵי חֲלִיצָה וְלֹא לִידֵי יִבּוּם:
<h3>שלז</h3>
וְתִמָּלֵא רַחֲמִים עַל כָּל שְׁבוּרֵי לֵב שֶׁיֵּשׁ לָהֶם צַעַר גִּדּוּל בָּנִים, רַחֲמָנָא לִצְלָן, וְתַעֲזֹר לָהֶם מֵעַתָּה שֶׁיִּזְכּוּ לְגַדֵּל בְּנֵיהֶם וּבְנוֹתֵיהֶם לְתוֹרָה וּלְחֻפָּה וּלְמַעֲשִׂים טוֹבִים לְאֹרֶךְ יָמִים וְשָׁנִים (ובפרט וכו'):
<h3>שלח</h3>
רִבּוֹנוֹ שֶׁל עוֹלָם מָלֵא רַחֲמִים אַתָּה יָדַעְתָּ אֶת לְבָבָם הַמַּר וְהַנִּמְהָר, לְבָבָם הַנִּשְׁבָּר וְהַנִּדְכָּא, אֲשֶׁר "כָּשַׁל כֹּחַ הַסַּבָּל" רְאֵה עָנְיָם וַעֲמָלָם, רְאֵה דִּמְעָתָם וּשְׁמַע אֶנְקָתָם, וְאַל תַּעְלִים אָזְנְךָ מִצַּעֲקָתָם כִּי מִי יוּכַל לִסְבֹּל אֶת קוֹל בִּכְיָתָם וְצַעֲקָתָם וְאֶנְקָתָם מִגֹּדֶל הַצָּרוֹת שֶׁכְּבָר עָבְרוּ עֲלֵיהֶם רִבּוֹנוֹ דְּעָלְמָא כֹּלָּא, "הָרוֹפֵא לִשְׁבוּרֵי לֵב וּמְחַבֵּשׁ לְעַצְבוֹתָם" רְפָא שִׁבְרָם וְשַׂמַּח נַפְשָׁם, וֶאֱמֹר לְצָרוֹתֵיהֶם דַּי, וְרַחֵם עֲלֵיהֶם מֵעַתָּה וְתֹאמַר לַמַּלְאָךְ הֶרֶף יָדֶיךָ
<h3>שלט</h3>
וּתְעוֹרֵר רַחֲמֶיךָ הָעֲצוּמִים עֲלֵיהֶם וְתִשְׁלַח חַיִּים טוֹבִים וַאֲרִיכוּת יָמִים וְשָׁנִים לְהַבָּנִים הַנּוֹלָדִים לָהֶם כְּבָר, שֶׁיִּזְכּוּ לְגַדְּלָם לְתוֹרָה וּלְחֻפָּה וּלְמַעֲשִׂים טוֹבִים, וְיַאֲרִיכוּ יָמִים וְשָׁנִים בְּזֶה הָעוֹלָם וְיִזְכּוּ לִרְאוֹת מֵהֶם בָּנִים וּבְנֵי בָּנִים, וְיֵצְאוּ מֵהֶם דּוֹרוֹת הַרְבֵּה וְיִזְכּוּ לְהוֹלִיד עוֹד בָּנִים וּבָנוֹת הַרְבֵּה חַיִּים וְקַיָּמִים, וְיֵצְאוּ מִכֻּלָּם דּוֹרוֹת הַרְבֵּה וְדוֹרֵי דּוֹרוֹת עַד סוֹף כָּל הַדּוֹרוֹת יִרְבּוּ וְיִגְדְּלוּ וְיִצְמְחוּ, עַד בִּיאַת הַגּוֹאֵל עַד סוֹף כָּל הַדּוֹרוֹת וְכֻלָּם יִהְיוּ עוֹשֵׂי רְצוֹנְךָ בֶּאֱמֶת וִיקֻיַּם בָּהֶם וּבְזַרְעָם, "הַקָּטֹן יִהְיֶה לָאֶלֶף וְהַצָּעִיר לְגוֹי עָצוּם, אֲנִי יְהֹוָה בְּעִתָּהּ אֲחִישֶׁנָּה"
<h3>שמ</h3>
רִבּוֹנוֹ שֶׁל עוֹלָם, עֲשֵׂה לְמַעַנְךָ, עֲשֵׂה לְמַעַן זְכוּת אֲבוֹתָם הַקְּדוֹשִׁים וַחֲמֹל עֲלֵיהֶם מֵעַתָּה, שֶׁיִּתְקַיְּמוּ זַרְעָם לְאֹרֶךְ יָמִים וְשָׁנִים שַׂמְּחֵם כִּימוֹת עִנִּיתָם, נַחֲמֵם מִיגוֹנָם וְהָכֵן לְבָבָם וַעֲזֹר לָהֶם מֵעַתָּה שֶׁיִּזְכּוּ לִשְׂמֹחַ תָּמִיד בְּבָנִים אֲשֶׁר נוֹלַד לָהֶם כְּבָר וַאֲשֶׁר הֵם עֲתִידִים לְהוֹלִיד עוֹד, כֻּלָּם יַאֲרִיכוּ יָמִים וְשָׁנִים בְּתוֹרָה וּגְדֻלָּה עַד כִּי יָבוֹא שִׁילֹה:
<h3>שמא</h3>
וְזַכֵּנִי בְּרַחֲמֶיךָ הַגְּדוֹלִים וּבַחֲסָדֶיךָ הַמְרֻבִּים, לְקַיֵּם מִצְוַת סֻכָּה כָּרָאוּי, בְּכָל פְּרָטֶיהָ וְדִקְדּוּקֶיהָ וְכַוָּנוֹתֶיהָ וְתַרְיַ"ג מִצְוֹת הַתְּלוּיִים בָּהּ, בְּשִׂמְחָה וּבְטוּב לֵבָב וּבְכַוָּנָה שְׁלֵמָה כָּרָאוּי וְנִזְכֶּה שֶׁיֻּמְשַׁךְ עָלֵינוּ עַל יְדֵי מִצְוַת יְשִׁיבַת סֻכָּה, כָּל הַשִּׁבְעַת עַנְנֵי כָבוֹד שֶׁהִקִּיפוּ אֶת יִשְׂרָאֵל בַּמִּדְבָּר, וּפְרֹס עָלֵינוּ סֻכַּת שְׁלוֹמֶךָ וְנִזְכֶּה לְהַשִּׂיג הַשָּׂגַת הַמַּקִּיפִים הַקְּדוֹשִׁים הַשָּׂגַת רוּחַ הַקֹּדֶשׁ, עַל יְדֵי מִצְוַת סֻכָּה כָּרָאוּי בִּקְדֻשָּׁה וּבְטָהֳרָה וּבְשִׂמְחָה וְעַל-יְדֵי- זֶה תָּגֵן עָלֵינוּ וּבַעֲדֵנוּ וְתַצִּילֵנוּ מִכָּל אוֹיֵב וְאוֹרֵב, וּמִכָּל מִינֵי שׂוֹנְאִים שֶׁיֵּשׁ לָנוּ בְּגַשְׁמִיּוּת וְרוּחָנִיּוּת, וְהָסֵר שָׂטָן מִלְּפָנֵינוּ וּמֵאַחֲרֵינוּ וּבְצֵל כְּנָפֶיךָ תַּסְתִּירֵנוּ:
<h3>שמב</h3>
רִבּוֹנוֹ שֶׁל עוֹלָם חוּס וְחָנֵּנוּ וּשְׁמַע קוֹל תְּפִלָּתֵנוּ בְּרַחֲמִים וְתַשְׁפִּיעַ עָלֵינוּ שֶׁפַע אֱלֹקִי שֶׁפַע הַשֵּׂכֶל הָאֱמֶת, שֶׁפַע הַמַּקִּיפִים הַקְּדוֹשִׁים, שֶׁפַע רוּחַ הַקֹּדֶשׁ וְיֻפְתַּח לָנוּ אוֹר הַשֵּׂכֶל, וִימַהֵר תְּנוּעַת שִׂכְלֵנוּ לְהַשִּׂיג בִּמְהִירוּת גָּדוֹל הַשָּׂגַת הַמַּקִּיפִים הַקְּדוֹשִׁים וְנִזְכֶּה לְהַשִּׂיג שֵׂכֶל הַנִּקְרָא קֶדֶם שֶׁהוּא אוֹר הַפָּנִים עַד שֶׁלֹּא נִצְטָרֵךְ לְהִשְׁתַּמֵּשׁ בְּשׁוּם הַקְדָּמָה וְעַל-יְדֵי מְהִירַת תְּנוּעַת הַשֵּׂכֶל הַזֶּה נִזְכֶּה שֶׁתְּהֵא שַׁלְהֶבֶת לִבֵּנוּ עוֹלָה תָּמִיד מֵאֵלֶיהָ וְתַעַזְרֵנוּ תָּמִיד שֶׁיִּתְלַהֵב לִבֵּנוּ בְּהִתְלַהֲבוּת גָּדוֹל בֶּאֱמֶת לַעֲבוֹדָתְךָ וּלְיִרְאָתְךָ בְּרִשְׁפֵּי שַׁלְהֶבֶת יָהּ וְעַל-יְדֵי הִתְלַהֲבוּת דִּקְדֻשָּׁה שֶׁל הַלֵּב נִזְכֶּה לְתַקֵּן אֶת כָּל הַפְּגָמִים שֶׁפָּגַמְנוּ עַל-יְדֵי הִתְלַהֲבוּת הַלֵּב דְּסִטְרָא-אָחֳרָא וְנִזְכֶּה לְתַקֵּן מְהֵרָה אֶת כָּל פְּגַם הַחֲמִימוּת וְהַהִתְלַהֲבוּת שֶׁהָיָה לָנוּ לִדְבָרִים גַּשְׁמִיִּים לְתַאֲווֹת רָעוֹת וּמִדּוֹת רָעוֹת, עַד אֲשֶׁר בָּאנוּ לִידֵי חֲטָאִים וַעֲווֹנוֹת גְּדוֹלִים עַל-יְדֵי הִתְלַהֲבוּת הַלֵּב לְתַאֲווֹת עוֹלָם הַזֶּה
<h3>שמג</h3>
עַל כֵּן בָּאתִי לְשַׁחֵר פָּנֶיךָ אֲדוֹנֵנוּ אֱלֹהֵינוּ, יִכְמְרוּ רַחֲמֶיךָ עָלֵינוּ, וְתִשְׁתַּדֵּל בְּהַצָּלוֹתֵינוּ, וְתִתְאַמֵּץ בְּתִקּוּן נַפְשׁוֹתֵינוּ, וְתַעַזְרֵנוּ מֵעַתָּה שֶׁלֹּא יִהְיֶה לָנוּ עוֹד שׁוּם הִתְלַהֲבוּת בְּלִבֵּנוּ לְשׁוּם תַּאֲוָה שֶׁבָּעוֹלָם אֲפִלּוּ לִדְבָרִים הַמֻּתָּרִים, מִכָּל שֶׁכֵּן וְכָל שֶׁכֵּן שֶׁלֹּא יַעֲלֶה בְּלִבֵּנוּ שׁוּם הִתְלַהֲבוּת, חַס וְשָׁלוֹם, לְשׁוּם דָּבָר הָאָסוּר לָנוּ וְתַעַזְרֵנוּ וּתְחָנֵּנוּ וְתַשְׁפִּיעַ עָלֵינוּ בְּחֶמְלָתֶךָ, שֶׁנִּזְכֶּה שֶׁיִּהְיֶה לָנוּ הִתְלַהֲבוּת הַלֵּב דִּקְדֻשָּׁה, לְהִתְלַהֵב בְּשַׁלְהוּבִין דִּרְחִימוּתָא לְשִׁמְךָ וְלַעֲבוֹדָתְךָ בֶּאֱמֶת, לְהִתְפַּלֵּל וּלְהִתְחַנֵּן לִלְמֹד וּלְלַמֵּד וּלְקַיֵּם אֶת כָּל מִצְווֹתֶיךָ בְּהִתְלַהֲבוּת גָּדוֹל בִּקְדֻשָּׁה וּבְטָהֳרָה כִּרְצוֹנְךָ הַטּוֹב בֶּאֱמֶת וְעַל-יְדֵי-זֶה נִזְכֶּה לְתַקֵּן כָּל פְּגַם הַהִתְלַהֲבוּת דְּסִטְרָא-אָחֳרָא שֶׁהָיָה בְּלִבֵּנוּ מִנְּעוּרֵינוּ עַד הַיּוֹם הַזֶּה, בְּאֹפֶן שֶׁנִּזְכֶּה שֶׁיִּטָּהֵר לְבָבֵינוּ בֶּאֱמֶת וְעַל-יְדֵי-זֶה נִזְכֶּה לְפָרֵשׁ שִׂיחָתֵנוּ לְפָנֶיךָ תָּמִיד, וְנִזְכֶּה לְרַצּוֹת וּלְפַיֵּס אוֹתְךָ וּלְהִתְחַנֵּן לְפָנֶיךָ בְּכָל פַּעַם בְּדִבּוּרִים חֲדָשִׁים אֲמִתִּיִּים שֶׁיִּהְיֶה לְנַחַת וּלְרָצוֹן לִפְנֵי כִּסֵּא כְּבוֹדֶךָ וְנִזְכֶּה לְהִתְקָרֵב אֵלֶיךָ בְּהִתְקָרְבוּת גָּדוֹל בֶּאֱמֶת וּבְלֵב שָׁלֵם, כַּאֲשֶׁר נָאֶה לְעַם סְגֻלָּתֶךָ "לֵב טָהוֹר בְּרָא לִי אֱלֹהִים, וְרוּחַ נָכוֹן חַדֵּשׁ בְּקִרְבִּי אַל תַּשְׁלִיכֵנִי מִלְּפָנֶיךָ, וְרוּחַ קָדְשְׁךָ אַל תִּקַּח מִמֶּנִּי":
<h3>שמד</h3>
וְתַעַזְרֵנִי שֶׁאֶזְכֶּה לְחַדֵּשׁ בַּתּוֹרָה חִדּוּשִׁים אֲמִתִּיִּים בִּקְדֻשָּׁה וּבְטָהֳרָה, וְאֶזְכֶּה לְהַמְשִׁיךְ תָּמִיד חִדּוּשֵׁי תּוֹרָה, שֶׁיִּהְיֶה לִי רְשׁוּת מִן הַשָּׁמַיִם לְגַלּוֹת אוֹתָם לְעַמְּךָ בֵּית יִשְׂרָאֵל לְעַם סְגֻלָּה וִיגֻלְגַּל זְכוּת עַל יָדִי, וְאֶזְכֶּה לְהֵיטִיב מִטּוּבְךָ אֲשֶׁר תְּחָנֵּנִי לְכָל עַמְּךָ בֵּית יִשְׂרָאֵל, לְגַלּוֹת הַסְּגֻלָּה לְעַם סְגֻלָּה, לְגַלּוֹת לָהֶם מַה שֶּׁתְּזַכֵּנִי לְהַשִּׂיג בְּשִׂכְלִי חִדּוּשֵׁי תּוֹרָה אֲמִתִּיִּים בִּקְדֻשָּׁה וּבְטָהֳרָה, בְּאֹפֶן שֶׁיַּחְזְרוּ בִּתְשׁוּבָה שְׁלֵמָה עַל יְדֵי דִּבּוּרַי, וְלֹא אֶכָּשֵׁל בְּאִמְרֵי פִּי, וְלֹא אֹמַר דָּבָר שֶׁלֹּא כִּרְצוֹנֶךָ
<h3>שמה</h3>
מֵקִים מֵעָפָר דָּל מֵאַשְׁפּוֹת יָרִים אֶבְיוֹן, חוּס וְחָנֵּנִי וּמַלֵּא מִשְׁאֲלוֹתַי בְּרַחֲמִים, וַעֲשֵׂה לְמַעַנְךָ וְלֹא לְמַעֲנֵנוּ, עֲשֵׂה לְמַעַנְךָ וְהוֹשִׁיעֵנוּ, וּמִלְּפָנֶיךָ מַלְכֵּנוּ רֵיקָם אַל תְּשִׁיבֵנוּ, חָנֵּנוּ וַעֲנֵנוּ וּשְׁמַע קוֹל תְּפִלָּתֵנוּ כִּי אַתָּה שׁוֹמֵעַ תְּפִלָּה וּמַאֲזִין קוֹלֵנוּ מִמַּעֲמַקִּים, אֲשֶׁר יִצְעֲקוּ אֵלֶיךָ בֵּית יִשְׂרָאֵל מֵאֶרֶץ מַרְחַקִּים, הַנֶּאֱנָחִים וְהַנֶּאֱנָקִים "לֹא תוּכַל לְהִתְעַלֵּם מֵאָחִיךָ הָאֶבְיוֹן עָזֹב תַּעֲזֹב וְהָקֵם תָּקִים" רוֹכֵב שָׁמַיִם בְּעֶזְרֵנוּ וּבְגַאֲוָתוֹ שְׁחָקִים:
(וְיֹאמַר: "מִזְמוֹר לְדָוִד הָבוּ לַי"י בְּנֵי אֵלִים" וְכוּ' (תְּהִלִּים כ"ט) עַד גְּמִירְא)
<h2>תפילה כב</h2>
<h3>שמו</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, רִבּוֹן כָּל הַמַּעֲשִׂים אֲדוֹן כָּל הַנְּשָׁמוֹת שֶׁתַּשְׁפִּיעַ עָלֵינוּ מִמְּעוֹן קְדֻשָּׁתֶךָ, וְתַמְשִׁיךְ עָלֵינוּ יִרְאָתְךָ וְאֵימָתֶךָ וְנִזְכֶּה לְמִדַּת הַבּוּשָׁה הַקְּדוֹשָׁה וְתַלְבִּישׁ אוֹתָנוּ בִּלְבוּשׁ הַיִּרְאָה וּבְמַעֲטֵה הַבּוּשָׁה מִשִּׁמְךָ הַגָּדוֹל וְהַקָּדוֹשׁ וְנִתְבַּיֵּשׁ מִמְּךָ תָּמִיד בֶּאֱמֶת, לְבִלְתִּי לָסוּר מֵרְצוֹנְךָ הַטּוֹב יָמִין וּשְׂמֹאל וְתִהְיֶה יִרְאָתְךָ עַל פָּנַי לְבִלְתִּי אֶחֱטָא, זוֹ הַבּוּשָׁה
<h3>שמז</h3>
רִבּוֹנוֹ שֶׁל עוֹלָם, חוּסָה עָלַי בְּרַחֲמֶיךָ וֶהְיֵה בְּעֶזְרִי, שֶׁיִּהְיֶה לִי בּוּשָׁה גְּדוֹלָה בָּעוֹלָם הַזֶּה מִפָּנֶיךָ, שֶׁלֹּא לַעֲשׂוֹת שׁוּם דָּבָר נֶגֶד רְצוֹנְךָ, חַס וְשָׁלוֹם, מִכָּל שֶׁכֵּן וְכָל שֶׁכֵּן שֶׁלֹּא לַעֲשׂוֹת, חַס וְשָׁלוֹם, שׁוּם נִדְנוּד עֲבֵרָה, חָלִילָה וְלֹא אֵבוֹשׁ וְלֹא אֶכָּלֵם לָעוֹלָם הַבָּא וְזַכֵּנִי שֶׁיִּהְיֶה מוֹרָא שָׁמַיִם עָלַי כְּמוֹרָא בָּשָׂר וָדָם, שֶׁיִּהְיֶה לִי יִרְאָה וּבוּשָׁה מִפָּנֶיךָ כְּמוֹ מִפְּנֵי בָּשָׂר וָדָם מַמָּשׁ:
<h3>שמח</h3>
רִבּוֹנוֹ שֶׁל עוֹלָם, מֶלֶךְ הַכָּבוֹד, צוֹפֶה בְּעֶלְבּוֹן עֲלוּבִים, הֶחָס עַל כְּבוֹד הַבְּרִיּוֹת הַמְרַחֵם עַל כָּל מַעֲשָׂיו, חוּס וְרַחֵם וַחֲמֹל בְּחֶמְלָתְךָ וְרַחֲמֶיךָ הָאֲמִתִּיִּים, עַל עֹצֶם חֶרְפָּתִי וּכְלִמָּתִי וּבָשְׁתִּי הַגָּדוֹל בְּיוֹתֵר בְּלִי שִׁעוּר וָעֵרֶךְ וּמִסְפָּר כַּאֲשֶׁר אַתָּה לְבַד יָדַעְתָּ אַתָּה יָדַעְתָּ אֶת חֶרְפָּתִי וּבָשְׁתִּי וּכְלִמָּתִי מָה אֹמַר וּמָה אֲדַבֵּר בְּהָאֵיךְ אַנְפִּין אֵיעוּל קֳדָם מַלְכָּא אֵיךְ אוּכַל לְהִטָּמֵן מִפְּנֵי בָּשְׁתִּי, אֵיךְ אוּכַל לְהַסְתִּיר פָּנַי בְּעָלְמָא דִּקְשׁוֹט מִפְּנֵי כְּלִמָּתִי אֵיךְ אוּכַל לְהָרִים פָּנַי הַמֻּשְׁחָרִים יוֹתֵר מִשּׁוּלֵי קְדֵרָה בְּפָנֶיךָ יְהֹוָה אֱלֹהַי וֵאלֹהֵי אֲבוֹתַי, אֵיךְ אָרִים פָּנַי בִּפְנֵי אֲבוֹתַי אֲשֶׁר יָצָאתִי עַל יָדָם לָעוֹלָם אֵיךְ אָרִים פָּנַי בִּפְנֵי מוֹרַי וְרַבּוֹתַי אֲשֶׁר הוֹרוּנִי בְּדֶרֶךְ הַיָּשָׁר וְהָאֱמֶת, וְאָנֹכִי לֹא חַסְתִּי עַל כְּבוֹדָם הַגָּדוֹל וְהַקָּדוֹשׁ, וּבָזִיתִי אֶת עַצְמִי וְגַם אוֹתָם, כִּבְיָכוֹל אֵיךְ אָרִים פָּנַי בִּפְנֵי כָּל הַצַּדִּיקִים הָאֲמִתִּיִּים וּבִפְנֵי כָּל הַכְּשֵׁרִים שֶׁבְּכָל דּוֹר וָדוֹר אֵיךְ אָרִים פָּנַי בִּפְנֵי חֲבֵרַי מִי יוּכַל לְהַצִּילֵנִי אָז מִבָּשְׁתִּי הַגָּדוֹל מִי יוּכַל לַעֲמֹד בִּפְנֵי כְּלִמָּתִי הָעֲצוּמָה אֵיךְ אוּכַל לִמְצֹא לִי מָקוֹם לִבְרֹחַ וּלְהִטָּמֵן שָׁם מִפְּנֵי כְּלִמָּתִי וּבָשְׁתִּי וְחֶרְפָּתִי, וּמָה אָשִׁיב שׁוֹלְחִי דָּבָר
<h3>שמט</h3>
כִּי אַתָּה גָּמַלְתָּ עִמִּי כַּמָּה וְכַמָּה טוֹבוֹת בְּכָל עֵת וּבְכָל שָׁעָה וּבְכָל רֶגַע בְּגַשְׁמִיּוּת וּבְרוּחָנִיּוּת וְהָיִיתָ מְרַמֵּז לִי בְּכַמָּה מִינֵי רְמָזִים, וְקָרָאתָ אוֹתִי אֶצְלְךָ יִתְבָּרַךְ בְּכַמָּה מִינֵי כְּרוּזִים וְנָטִיתָ יָדְךָ אֵלַי, וְרָמַזְתָּ לִי מִקָּרוֹב וּמֵרָחוֹק לְקָרְבֵנִי בְּרַחֲמֶיךָ בְּהִתְקָרְבוּת גָּדוֹל מְאֹד בְּכַמָּה וְכַמָּה מִינֵי רְמָזִים וּכְּרוּזִים שׁוֹנִים בְּלִי שִׁעוּר וָעֶרֶךְ בְּכָל יוֹם וּבְכָל שָׁעָה מַמָּשׁ, אֲשֶׁר לְפִי הִתְנוֹצְצוּת אֶחָד שֶׁהָיָה מִתְנוֹצֵץ לִי אֱלֹקוּתְךָ יִתְבָּרַךְ וּרְמָזֶיךָ וּכְרוֹזֶיךָ הַקְּדוֹשִׁים, הָיָה רָאוּי לִי לִבְלִי לַעֲבֹר עַל רְצוֹנְךָ אֲפִלּוּ תְּנוּעָה קַלָּה שֶׁבַּקַּלּוֹת וַאֲפִלּוּ עַל תְּנוּעָה קַלָּה בְּעָלְמָא, אִם לֹא הָיָה כָּרָאוּי, חַס וְשָׁלוֹם כִּרְצוֹנְךָ בִּשְׁלֵמוּת, הָיָה רָאוּי לִי לִפֹּל עַל פָּנַי וְלִשְׁכַּב בְּבָשְׁתִּי וּלְהִתְכַּסּוֹת בִּכְלִמָּתִי, עַד שֶׁכִּמְעַט תֵּצֵא נַפְשִׁי, חַס וְשָׁלוֹם, וְשֶׁלֹּא אוּכַל לְהָרִים פָּנַי כְּלָל מִכָּל שֶׁכֵּן וְכָל שֶׁכֵּן שֶׁאַתָּה הָיִיתָ מִתְנוֹצֵץ לִי הַרְבֵּה הִתְנוֹצְצוּת בְּלִי שִׁעוּר בְּכַמָּה בְּחִינוֹת וּבְכַמָּה גִּלְגּוּלִים גִּלְגַּלְתָּ עִמִּי, וְכַמָּה סִבּוֹת סִבַּבְתָּ עִמִּי, סִבּוֹת טוֹבוֹת וְשֶׁאֵינָן טוֹבוֹת וְהַכֹּל הָיוּ לְטוֹבָתִי, כְּדֵי לְרַמֵּז לִי עַל יָדָם לָשׁוּב אֵלֶיךָ בְּכַמָּה לְשׁוֹנוֹת שֶׁל חִבָּה קָרָאתָ אוֹתִי, וּבְכַמָּה רְמָזִים שׁוֹנִים רָמַזְתָּ אֵלַי לְהִתְקָרֵב אֵלֶיךָ וְלֹא דַּי שֶׁלֹּא חַסְתִּי עָלַי לְהִתְקָרֵב אֵלֶיךָ בֶּאֱמֶת וְלִהְיוֹת כִּרְצוֹנְךָ הַטּוֹב בִּשְׁלֵמוּת, אַף גַּם הָיִיתִי כִּמְסַלֵּק הַבּוּשָׁה מֵעַל פָּנָיו, וּמָרַדְתִּי נֶגְדְּךָ בִּשְׁאָט בְּנֶפֶשׁ בְּמֶרֶד וּבְמַעַל, וּפָגַמְתִּי פְּגָמִים הַרְבֵּה מְאֹד, לֹא יוֹם אֶחָד וְלֹא יוֹמַיִם וְלֹא עֲשָׂרָה יָמִים וְלֹא חֹדֶשׁ וְלֹא שָׁנָה אַחַת כִּי אִם הִרְבֵּיתִי לִפְשֹׁעַ וְלִפְגֹּם יָמִים וְשָׁנִים הַרְבֵּה הוֹסַפְתִּי יָמִים עַל יָמִים שָׁנִים עַל שָׁנִים, מְלֵאִים חֵטְא וְעָוֹן וָפֶשַׁע, מְלֵאִים חֶרְפּוֹת וּבוּשׁוֹת גְּדוֹלוֹת וְנוֹרָאוֹת, אֲשֶׁר אִי אֶפְשָׁר לְסָבְלָם:
<h3>שנ</h3>
רִבּוֹנוֹ שֶׁל עוֹלָם, אַתָּה לְבַד יָדַעְתָּ צַעַר הַבּוּשָׁה בְּעָלְמָא דְּאָתֵי בְּעַלְמָא דִּקְשׁוֹט אַתָּה לְבַד יָדַעְתָּ אוֹתוֹ הָעִנּוּי וְהַצַּעַר הַגָּדוֹל וְהַנּוֹרָא שֶׁל הַבּוּשָׁה שֶׁל מִי שֶׁלֹּא קִשֵּׁט עַצְמוֹ לְהִלּוּלָא דְּבֵי מַלְכָּא מִכָּל שֶׁכֵּן מִי שֶׁקִּלְקֵל וְלִכְלֵךְ עַצְמוֹ בְּכַמָּה מִינֵי פְגָמִים וְלִכְלוּכִים מִכָּל-שֶׁכֵּן וְכוּ' (וִיפָרֵט כָּל אֶחָד מַה שֶּׁעָשָׂה אֶת נִגְעֵי לְבָבוֹ) אַתָּה לְבַד יָדַעְתָּ שֶׁאֵין צַעַר וְעִנּוּי וְיִסּוּרִין בָּעוֹלָם נֶחֱשָׁבִים כְּלָל כְּנֶגֶד הַצַּעַר שֶׁל הַבּוּשָׁה הַזֹּאת חַס וְשָׁלוֹם, וַאֲפִלּוּ צַעַר גֵּיהִנָּם הַקָּשֶׁה וָמַר מִכָּל מִינֵי יִסּוּרִין קָשִׁים וּמָרִים שֶׁבָּעוֹלָם הַזֶּה אֲשֶׁר אִם יִתְקַבְּצוּ יַחַד כָּל מִינֵי יִסּוּרִים וְעִנּוּיִם קָשִׁים וּמָרִים שֶׁבָּעוֹלָם, עַל אָדָם אֶחָד, חַס וְשָׁלוֹם, כָּל יְמֵי חַיָּיו חָלִילָה, לֹא יִהְיוּ נֶחֱשָׁבִים מְאוּמָה כְּנֶגֶד שָׁעָה אַחַת וַאֲפִלּוּ כְּנֶגֶד רֶגַע אַחַת שֶׁל צַעַר שֶׁל גֵּיהִנָּם וְאַף-עַל-פִּי-כֵן אֲפִלּוּ צַעַר שֶׁל גֵּיהִנָּם הַקָּשֶׁה אֵינוֹ נֶחְשָׁב כְּלָל כְּנֶגֶד צַעַר הַבּוּשָׁה, שֶׁהוּא צַעַר גָּדוֹל מִכָּל מִינֵי צַעַר וְיִסּוּרִים שֶׁבָּעוֹלָם, וַאֲפִלּוּ מִצַּעַר גֵּהִינָּם, כַּאֲשֶׁר גִּלּוּ לָנוּ צַדִּיקֶיךָ הָאֲמִתִּיִּים
<h3>שנא</h3>
וְאִי אֶפְשָׁר לָנוּ לְצַיֵּר כְּלָל בְּזֶה הָעוֹלָם, כְּשֶׁאָנוּ מְלֻבָּשִׁים בְּגַשְׁמִיּוּת גּוּפֵנוּ, לְצַיֵּר בְּשִׂכְלֵנוּ צַעַר הַבּוּשָׁה שֶׁל עַלְמָא דְּאָתֵי אוֹי לְאוֹתָהּ בּוּשָׁה אוֹי לְאוֹתָהּ כְּלִמָּה וְאִם חֲכָמֵינוּ, זִכְרוֹנָם לִבְרָכָה, אָמְרוּ; 'כָּל צַדִּיק נִכְוֶה מֵחֻפָּתוֹ שֶׁל חֲבֵרוֹ' אוֹי לְאוֹתָהּ בּוּשָׁה וְגַם אָמְרוּ פְּנֵי מֹשֶׁה כִּפְנֵי חַמָּה, פְּנֵי יְהוֹשֻׁעַ כִּפְנֵי לְבָנָה אוֹי לְאוֹתָהּ בּוּשָׁה אוֹי לְאוֹתָהּ כְּלִמָּה וְאִם כָּל צַדִּיק וְצַדִּיק יִתְבַּיֵּשׁ כָּךְ בִּפְנֵי חֲבֵרוֹ הַגָּדוֹל מִמֶּנּוּ, אַנַּן מַה נַּעֲנֵי אַבָּתְרַיְהוּ, אֲנַחְנוּ מַה נֹּאמַר וּמַה נְּדַבֵּר, בְּאֵיזֶה לָשׁוֹן נְדַבֵּר מִבָּשְׁתֵּנוּ וּכְלִמָּתֵנוּ, וְאַיֵּה הַמֵּלִיץ שֶׁיּוּכַל לֶאֱרֹג מְלִיצוֹת עַל עֹצֶם כְּלִמָּתֵנוּ וְחֶרְפָּתֵנוּ וְאַיֵּה הַמְקוֹנֵן שֶׁיּוּכַל לְקוֹנֵן עַל עֹצֶם צַעַר בָּשְׁתֵּנוּ וְאַיֵּה הַמַּעְתִּיר הַיּוֹדֵעַ לְרַצּוֹת וּלְפַיֵּס, שֶׁיּוּכַל לְהַעְתִּיר וּלְרַצּוֹת וּלְפַיֵּס אוֹתְךָ שֶׁתֶּאֱסֹף אֶת חֶרְפָּתֵנוּ, וּתְכַסֶּה עַל כְּלִמָּתֵנוּ:
<h3>שנב</h3>
וְאַחֲרֵי כָּל אֵלֶּה, אִם כְּבָר הָיִיתִי זוֹכֶה עַל כָּל פָּנִים לְמִדַּת הַבּוּשָׁה דִּקְדֻשָּׁה, לְהִתְבַּיֵּשׁ מֵעַתָּה מִפָּנֶיךָ בֶּאֱמֶת לִבְלִי לָסוּר מֵרְצוֹנְךָ, חָלִילָה, הֶחֱרַשְׁתִּי אֲבָל מָה אֶעֱשֶׂה אָבִי שֶׁבַּשָּׁמַיִם, מָה אוֹמַר מָה אֲדַבֵּר, כִּי עֲדַיִן אֲנִי רָחוֹק מִבּוּשָׁה, וַעֲדַיִן לֹא שָׁבַרְתִּי עַזּוּת הַגּוּף כְּלָל, "עַל כֵּן דְּבָרַי לָעוּ", וְאֵינִי יוֹדֵעַ כְּלָל מֵהֵיכָן לְהַתְחִיל לְדַבֵּר, מֵהֵיכָן אַתְחִיל לְפָרֵשׁ שִׂיחָתִי "נִשְׁכְּבָה בְּבָשְׁתֵּנוּ וּתְכַסֵּנוּ כְלִמָּתֵנוּ, כִּי לַיהֹוָה אֱלֹהֵינוּ חָטָאנוּ"
<h3>שנג</h3>
עַל כֵּן אֵין לִי פֶּה לְדַבֵּר, וְלֹא מֵצַח לְהָרִים רֹאשׁ רַק בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי וַאֲנִי פּוֹרֵשׂ כַּפַּי אֵלֶיךָ, וְנוֹשֵׂא עֵינַי לִמְעוֹן קְדֻשָּׁתֶךָ, "אֵלֶיךָ נָשָׂאתִי אֶת עֵינַי הַיּוֹשְׁבִי בַּשָּׁמָיִם", שֶׁתַּזְמִין וְתִשְׁלַח לִי דִּבּוּרִים אֲמִתִּיִּים בְּפִי וּבִלְשׁוֹנִי, שֶׁאוּכַל לְרַצּוֹתְךָ וּלְפַתּוֹתְךָ בָּהֶם, שֶׁתָּשִׁיב פָּנֶיךָ אֵלַי וּתְחָנֵּנִי וְתַצִּילֵנִי מִבּוּשׁוֹת וְחֶרְפּוֹת וּבִזְיוֹנוֹת מֵעַתָּה וְעַד עוֹלָם וְתִהְיֶה בְּעֶזְרִי וְתַשְׁפִּיעַ עָלַי אוֹר הַיִּרְאָה וְהַבּוּשָׁה דִּקְדֻשָּׁה
<h3>שנד</h3>
אָבִי שֶׁבַּשָׁמַיִם, רַחֵם עָלַי כְּרַחֲמֵי הָאָב עַל הַבֵּן וְתַמְשִׁיךְ עָלַי מִדַּת הַיִּרְאָה וְהַבּוּשָׁה דִּקְדֻשָּׁה מִשָּׁרְשָׁהּ מִקֹּדֶם הַבְּרִיאָה, מִמַּאֲמַר הַשָּׁלֵם, שֶׁהוּא "בְרֵאשִׁית יָרֵא בֹשֶׁת", מֵחָכְמָה עִלָּאָה, מֵעֵדֶן עִלָּאָה דְּסָתִים וְגָנִיז מִי לֹא יִירָא בִּפְנֵי אוֹרוֹת הַצַּחְצָחוֹת הָאֵלּוּ, מִי לֹא יִתְבַּיֵּשׁ בִּפְנֵיהֶם, מִי לֹא יִפְחַד, מִי לֹא יִרְעַד כְּשֶׁיִּזְכֹּר רִחוּקוֹ הַגָּדוֹל מֵהַשָּׂגַת אוֹרוֹת הָאֵלּוּ אֲפִלּוּ אִם הָיָה נָקִי מִן הַחֵטְא לְגַמְרֵי מִכָּל שֶׁכֵּן מִי שֶׁפָּגַם אֵיזֶה פְּגָם כָּל שֶׁהוּא בְּכָל יְמֵי חַיָּיו, מִכָּל שֶׁכֵּן וְכָל שֶׁכֵּן מָלֵא חֵטְא וְעָווֹן וָפֶשַׁע חוּס וַחֲמֹל עָלַי, חוּס וַחֲמֹל עַל נַפְשִׁי וְרוּחִי וְנִשְׁמָתִי, חוּס וַחֲמֹל עַל גּוּפִי הַמְגֻשָּׁם הָרָחוֹק מִקְּדֻשָּׁתְךָ בְּתַכְלִית הַהַרְחָקָה, הַפָּגוּם בְּכַמָּה מִינֵי פְּגָמִים, הַמְּקֻלְקָל בְּכַמָּה מִינֵי קִלְקוּלִים:
<h3>שנה</h3>
רִבּוֹנוֹ שֶׁל עוֹלָם, רִבּוֹנוֹ שֶׁל עוֹלָם, אֲדוֹן הָרַחֲמִים וְהַסְּלִיחוֹת, "רְאֵה עָנְיִי וַעֲמָלִי, רְאֵה עָנְיִי וּמְרוּדִי לַעֲנָה וָרֹאשׁ" אַתָּה יוֹדֵעַ עֹצֶם הָרַחֲמָנוּת שֶׁיֵּשׁ עַל בְּשַׂר גּוּפִי, שֶׁהוּא עַז וְחָזָק כָּל כַּךְ בְּתַאֲוַת עוֹלָם הַזֶּה, עַד שֶׁנִּתְרַחֵק הַגּוּף מִן הַנְּשָׁמָה בְּתַכְלִית הָרִחוּק, עַד שֶׁאִי אֶפְשָׁר לְהַנְּשָׁמָה לְהִתְקָרֵב כְּלָל לְהַגּוּף לְגַלּוֹת לוֹ וּלְהָאִיר בּוֹ מִכָּל הֶאָרָה וּמִכָּל הַשָּׂגָה שֶׁהַנְּשָׁמָה מַשֶּׂגֶת בְּכָל עֵת תָּמִיד בָּעוֹלָמוֹת הָעֶלְיוֹנִים אֲשֶׁר כַּוָּנָתְךָ הַטּוֹבָה הָיְתָה בִּבְרִיאָתִי וּבִיצִיאָתִי לָזֶה הָעוֹלָם, כְּדֵי שֶׁאֶזְכֶּה לְהַשִּׂיג אוֹתְךָ בָּעוֹלָם הַזֶּה בְּגוּף וָנֶפֶשׁ בְּיַחַד וְלֹא חַסְתִּי עַל כְּבוֹדְךָ הַגָּדוֹל וְהַקָּדוֹשׁ, וְעַל כְּבוֹד הַנְּשָׁמָה הַקְּדוֹשָׁה, וְלֹא נִתְחַזַּקְתִּי לְהִתְגַּבֵּר עַל תַּאֲוַת הַגּוּף וּמִדּוֹתָיו הָרָעִים, עַד שֶׁאֵין הַנְּשָׁמָה יְכוֹלָה לְהִתְקָרֵב לְהַגּוּף כְּלָל, מֵחֲמַת שֶׁהוּא עַז וְחָזָק בְּהַתַּאֲווֹת מְאֹד וְכָל כַּךְ נִתְגַּבֵּר עַזּוּת הַגּוּף בְּלִי שׁוּם בּוּשָׁה כְּלָל מֵהַשֵּׁם יִתְבָּרַךְ, עַד שֶׁאֵינִי יוֹדֵעַ כְּלָל בְּאֵיזֶה דֶּרֶךְ בְּאֵיזֶה עֵצָה וְתַחְבּוּלָה אֶזְכֶּה לְהַכְנִיעַ וּלְשַׁבֵּר עַזּוּת הַגּוּף כִּי כָּל דֶּרֶךְ וְכָל עֵצָה וְכָל תַּחְבּוּלָה שֶׁגִּלּוּ צַדִּיקֵי אֱמֶת, אֲשֶׁר עַל יָדָם יְכוֹלִים לְשַׁבֵּר עַזּוּת הַגּוּף וּלְהִתְקָרֵב אֵלֶיךָ, קָשֶׁה וְכָבֵד עָלַי לְקַיֵּם הָעֵצָה בְּעַצְמָהּ וְאֵינִי יוֹדֵעַ בְּאֵיזֶה דֶּרֶךְ אֶזְכֶּה לְהַתְחִיל לְקַיֵּם עֲצוֹתֶיךָ הַקְּדוֹשׁוֹת אֲשֶׁר גִּלִּיתָ עַל יְדֵי צַדִּיקֵי אֱמֶת, כִּי מָרַדְתִּי בְּכָל עֲצוֹתֶיךָ הַטּוֹבוֹת:
<h3>שנו</h3>
רִבּוֹנוֹ שֶׁל עוֹלָם, רִבּוֹנוֹ דְּעָלְמָא כֹּלָּא, חֲמֹל עָלַי כִּי עַכְשָׁו אֵינִי יוֹדֵעַ שׁוּם עֵצָה וְתַחְבּוּלָה, כִּי אִם לִצְעֹק אֵלֶיךָ תָּמִיד שֶׁתְּחָנֵּנִי בְּמַתְּנַת חִנָּם לְגַמְרֵי בְּכָל הַמִּדּוֹת טוֹבוֹת, וְתַצִּילֵנִי בַחֲסָדֶיךָ הַגְּדוֹלִים מִכָּל הַתַּאֲוֹת וּמִדּוֹת רָעוֹת וְגַם לָזֶה אֵינִי זוֹכֶה כִּי חוֹלְפִים וְעוֹבְרִים יָמִים וְשָׁנִים אֲשֶׁר אֵינִי זוֹכֶה אֲפִלּוּ לִצְעֹק אֵלֶיךָ בֶּאֱמֶת כָּרָאוּי וַאֲפִלּוּ אִם הָיוּ עוֹבְרִים בְּלִי פְּגָמִים הָיִיתִי צָרִיךְ גַּם כֵּן לִצְעֹק מְאֹד עַל אֲבֵדַת הַזְּמַן הַיָּקָר מִכָּל הוֹן אֲשֶׁר הָיִיתִי יָכוֹל לְהַרְוִיחַ וּלְהִשְׂתַּכֵּר בּוֹ חַיֵּי עוֹלָם בְּלִי שִׁעוּר וָעֵרֶךְ אַךְ הַלְוַאי, מִי יִתֵּן וְהָיוּ הַיָּמִים עוֹבְרִים עַל כָּל פָּנִים בְּלִי פְּגָמִים כְּלָל אֲבָל אַחַר שֶׁהַיָּמִים וְהַשָּׁנִים עָבְרוּ כְּצֵל עוֹבֵר כְּהֶרֶף עַיִן, וְהֵם מְלֵאִים פְּגָמִים כָּאֵלּוּ, חֲטָאִים וַעֲוֹנוֹת וּפְשָׁעִים, וְהַפְּגָמִים וְהָעֲווֹנוֹת מִתְגַּבְּרִים כָּל כָּךְ עַד שֶׁאֵינִי יָכוֹל אֲפִלּוּ לִצְעֹק אֵלֶיךָ כָּרָאוּי כְּמוֹ שֶׁאֲנִי צָרִיךְ לִצְעֹק:
<h3>שנז</h3>
וְעַתָּה עַתָּה אָבִי שֶׁבַּשָּׁמַיִם, אָבִי שֶׁבַּשָּׁמַיִם, מָה אֶעֱשֶׂה מָה אֶפְעַל, לְהֵיכָן אֶבְרַח, לְהֵיכָן אָעוּף לִשְׁכֹּן, "מִי יִתְּנֵנִי בַמִּדְבָּר מְלוֹן אוֹרְחִים", לִבְרֹחַ מִגַּשְׁמִיּוּת וְעַזּוּת הַגּוּף אַךְ אַתָּה יוֹדֵעַ כִּי אֵין מָקוֹם לִבְרֹחַ מִן הַגּוּף אֶהֶפְכָה וְאֶתְהַפְּכָה כְּאוֹפַן בְּמִלַּי וְכֻלָּם שָׁבִים לְמָקוֹם אֶחָד אֵלֶיךָ לְבַד עֵינַי תְּלוּיוֹת, אֵלֶיךָ לְבַד רַעְיוֹנַי צוֹפִיּוֹת, אֵלֶיךָ לְבַד עֵינַי נְשׂוּאוֹת לִתְשׁוּעַת יְהֹוָה עֵינַי מְיַחֲלוֹת וְדוֹמִיּוֹת אֵין לִי עַל מִי לְהִשָּׁעֵן כִּי אִם עַל אָבִי שֶׁבַּשָּׁמַיִם אֵין לִי שׁוּם תִּקְוָה כִּי אִם עָלֶיךָ אָב הָרַחֲמָן אֵין לִי שׁוּם מִבְטָח וּמָנוֹס כִּי אִם עַל חֲסָדֶיךָ הָעֲצוּמִים:
<h3>שנח</h3>
רִבּוֹנוֹ שֶׁל עוֹלָם, יֶהֱמוּ מֵעֶיךָ עָלַי, יִכְמְרוּ חֲנִינוֹתֶיךָ עַל עָלוּב כָּמוֹנִי, עַל מָלֵא חֲרָפּוֹת וּבוּשׁוֹת כָּמוֹנִי יָדְךָ תִּכּוֹן עִמִּי אַף זְרוֹעֲךָ תְּאַמְּצֵנִי קוּמָה בְּעֶזְרָתִי וְהוֹשִׁיעֵנִי כִּי אַתָּה כֹּל יוּכַל, "וְלֹא יִבָּצֵר מִמְּךָ מְזִמָּה" וְאַתָּה בְּרַחֲמֶיךָ וַחֲסָדֶיךָ הָרַבִּים וּבְכֹחֲךָ הַגָּדוֹל אַתָּה מַעֲלֶה מִתַּכְלִית הַיְרִידָה לַעֲלִיָּה גְּדוֹלָה, עַד שֶׁהַיְּרִידָה הִיא תַּכְלִית הָעֲלִיָּה וְאַתָּה מְהַפֵּךְ בְּרַחֲמֶיךָ הָעֲוֹנוֹת לִזְכֻיּוֹת, כִּי מִי יֹאמַר לְךָ מַה תַּעֲשֶׂה, חוּס וַחֲמֹל עָלֵינוּ וַעֲשֵׂה אֶת אֲשֶׁר תַּעֲשֶׂה בְּרַחֲמֶיךָ וַחֲסָדֶיךָ הָעֲצוּמִים, בְּאֹפֶן שֶׁתַּעֲלֶה אוֹתָנוּ מִירִידָתֵנוּ וְתֹאמַר לְצָרוֹתֵינוּ דַּי וְתַתְחִיל מֵעַתָּה לְהַעֲלוֹת אוֹתָנוּ מַעְלָה מָעְלָה, וְיִתְהַפְּכוּ כָּל הַיְרִידוֹת לַעֲלִיּוֹת גְּדוֹלוֹת וּתְזַכֵּנוּ לִתְשׁוּבָה שְׁלֵמָה בֶּאֱמֶת וְאַתָּה בְּרַחֲמֶיךָ תַּהֲפֹךְ כָּל הָעֲוֹנוֹת לִזְכֻיּוֹת
<h3>שנט</h3>
וְתַעַזְרֵנוּ בְּרַחֲמֶיךָ, שֶׁנִּזְכֶּה לַעֲסֹק כָּל יָמֵינוּ בְּתוֹרָה וּמַעֲשִׂים טוֹבִים וּבִתְפִלָּה בֶּאֱמֶת וּבֶאֱמוּנָה וּבַעֲנָוָה אֲמִתִּיּוֹת וּבִמְסִירוּת נֶפֶשׁ, וּבִדְבֵקוּת גָּדוֹל אֵלֶיךָ בְּבִטּוּל גָּמוּר וְנִזְכֶּה בְּרַחֲמֶיךָ הָרַבִּים לְהַמְשִׁיךְ עָלֵינוּ בְּכָל פַּעַם אוֹר הָעֲדָיִים וְהַכְּתָרִים הַקְּדוֹשִׁים שֶׁהִכְתַּרְתָּ אוֹתָנוּ בְּחוֹרֵב בִּשְׁעַת קַבָּלַת הַתּוֹרָה, בָּעֵת שֶׁאָמַרְנוּ לְפָנֶיךָ נַעֲשֶׂה וְנִשְׁמָע, שֶׁאָז נִכְתְּרוּ שְׁנֵי כְּתָרִים בְּרֹאשׁ כָּל אֶחָד וְאֶחָד מִיִּשְׂרָאֵל, וְעַל-יְדֵי חֲטָאֵינוּ נִלְקְחוּ וְנִסְתַּלְּקוּ מִמֶּנּוּ וְאַתָּה עָתִיד לְהַחֲזִירָם לָנוּ, כְּמוֹ שֶׁכָּתוּב: "וְשִׂמְחַת עוֹלָם עַל רֹאשָׁם":
<h3>שס</h3>
רַחֵם עָלֵינוּ וְעָזְרֵנוּ שֶׁנִּזְכֶּה לְקַדֵּשׁ וּלְטַהֵר עַצְמֵנוּ, וְנִזְכֶּה לָסוּר מֵרָע בֶּאֱמֶת, וְלַעֲשׂוֹת הַטּוֹב בְּעֵינֶיךָ תָּמִיד וְנִזְכֶּה לַעֲסֹק בְּתוֹרָה וּתְפִלָּה תָּמִיד בֶּאֱמֶת וּבִמְסִירוּת נֶפֶשׁ, בְּאֹפֶן שֶׁנִּזְכֶּה שֶׁיַּחֲזִירוּ לָנוּ לְכָל אֶחָד וְאֶחָד אֶת שְׁנֵי כְּתָרִים הָאֵלּוּ הַנַּעֲשִׂים מִנַּעֲשֶׂה וְנִשְׁמַע, שֶׁהֵם תּוֹרָה וּתְפִלָּה שֶׁהֵם נִגְלוֹת וְנִסְתָּרוֹת שֶׁבַּתּוֹרָה וּתְזַכֵּנִי בְּכָל פַּעַם לְהַשִּׂיג נִסְתָּרוֹת שֶׁבַּתּוֹרָה לְהַשִּׂיג תּוֹרַת יְהֹוָה וְנִזְכֶּה לַעֲסֹק וְלִיגַע וְלִטְרֹחַ תָּמִיד בַּעֲבוֹדָתְךָ בִּדְבֵקוּת גָּדוֹל וּבִמְסִירוּת נֶפֶשׁ בֶּאֱמֶת, עַד שֶׁנִּזְכֶּה לֵילֵךְ וְלַעֲלוֹת בִּמְהִירוּת גָּדוֹל בְּכָל פַּעַם מִדַּרְגָא לְדַרְגָּא וּמִמַּעֲלָה לְמַעֲלָה עַד שֶׁנִּזְכֶּה לְהַשִּׂיג וּלְהָבִין בְּכָל פַּעַם נִסְתָּרוֹת הַתּוֹרָה הַגְּבוֹהִים יוֹתֵר וְיוֹתֵר וּבְכָל פַּעַם נִזְכֶּה לְהַשָּׂגַת נַעֲשֶׂה וְנִשְׁמַע הַגָּבוֹהַּ יוֹתֵר וְנִזְכֶּה תָּמִיד שֶׁיִּהְיֶה נַעֲשָׂה אֶצְלֵנוּ בְּכָל פַּעַם מֵהַנִּסְתָּר- נִגְלֶה, מֵהַנִּשְׁמַע-נַעֲשֶׂה, מִתְּפִלָּה-תּוֹרָה, מִתּוֹרַת יְהֹוָה-תּוֹרָתֵנוּ, כְּמוֹ שֶׁכָּתוּב: "כִּי אִם בְּתוֹרַת יְהֹוָה חֶפְצוֹ וּבְתוֹרָתוֹ יֶהְגֶּה יוֹמָם וָלָיְלָה" וְנִזְכֶּה לְהַשִּׂיג וּלְהָבִין אֶת הָעֲבוֹדָה הַגָּבוֹהַּ שֶׁיֵּשׁ בְּדִבְרֵי הַתּוֹרָה, שֶׁהֵם סִתְרֵי תּוֹרָתְךָ שֶׁמְּלֻבָּשׁ בְּדִבְרֵי הַתּוֹרָה שֶׁהֵם הַפְּסוּקִים שֶׁסְּבִיבוֹת כָּל מִצְוָה וּמִצְוָה, אֲשֶׁר עֹצֶם גְּדֻלַּת הָעֲבוֹדָה הַקְּדוֹשָׁה שֶׁיֵּשׁ בְּאֵלּוּ הַפְּסוּקִים אֵין אָנוּ זוֹכִים לְהַשִּׂיג כְּלָל חוּס וְחָנֵּנוּ בְּרַחֲמֶיךָ הָרַבִּים, וְזַכֵּנוּ לְהַשִּׂיג וּלְהָבִין הָעֲבוֹדָה הַגָּבוֹהַּ הַזֹּאת שֶׁנִּזְכֶּה לָדַעַת אֵיךְ לַעֲבֹד אוֹתְךָ וְלַעֲשׂוֹת רְצוֹנְךָ הַנֶּעְלָם וְהַנִּסְתָּר בְּדִבְרֵי הַתּוֹרָה הַזֹּאת וְנִזְכֶּה לַעֲלוֹת בְּכָל פַּעַם מִדַרְגָּא לְדַרְגָּא וּמֵעוֹלָם לְעוֹלָם הַגָּבוֹהַּ יוֹתֵר, מִנַּעֲשֶׂה וְנִשְׁמַע זֶה לְנַעֲשֶׂה וְנִשְׁמַע גָּבוֹהַּ יוֹתֵר, וְכֵן בְּכָל פַּעַם וּפַעַם לְעוֹלָם וָעֶד כְּמוֹ שֶׁכָּתוּב: "הַנִּסְתָּרוֹת לַיהֹוָה אֱלֹהֵינוּ, וְהַנִּגְלוֹת לָנוּ וּלְבָנֵינוּ עַד עוֹלָם, לַעֲשׂוֹת אֶת כָּל דִּבְרֵי הַתּוֹרָה הַזֹּאת" עַד שֶׁנִּזְכֶּה לַעֲלוֹת בַּעֲלִיָּה גְּדוֹלָה לְהָבִין וּלְהַשִּׂיג תּוֹרַת יְהֹוָה בֶּאֱמֶת לַאֲמִתּוֹ וְנִזְכֶּה לַעֲלוֹת וּלְהִכָּלֵל בְּךָ בְּאוֹר הָאֵין סוֹף וְנִזְכֶּה לְהִכָּלֵל בְּאַחְדוּתְךָ עַד שֶׁנִּזְכֶּה לְתוֹרַת יְהֹוָה וְלִתְפִלַּת יְהֹוָה בֶּאֱמֶת:
<h3>שסא</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתַּחְמֹל עָלֵינוּ וְתִהְיֶה בְּעֶזְרֵנוּ וּתְזַכֵּנוּ לְשִׂמְחָה וְחֶדְוָה דִּקְדֻשָּׁה וְנִזְכֶּה לִהְיוֹת בְּשִׂמְחָה תָּמִיד וְחֶדְוַת יְהֹוָה יִהְיֶה מָעֻזֵּנוּ וְנִזְכֶּה עַל-יְדֵי-זֶה לְעַזּוּת דִּקְדֻשָּׁה וְתַעַזְרֵנוּ בְּכָל עֵת לִזְכּוֹת לְקוֹלוֹת דִּקְדֻשָּׁה וְתִתֵּן בְּלִבֵּנוּ הִתְחַזְּקוּת וְהִתְאַמְּצוּת לִצְעֹק וְלִזְעֹק אֵלֶיךָ תָּמִיד וְתַחְמֹל עָלֵינוּ וְתוֹשִׁיעֵנוּ שֶׁנַּטֶה אָזְנֵינוּ וְלִבֵּנוּ לִשְׁמֹעַ הֵיטֵב כָּל הַקּוֹלוֹת דִּקְדֻשָּׁה, וְיִכָּנְסוּ בְּלִבֵּנוּ הֵיטֵב, הֵן קוֹל מוֹכִיחֵי אֱמֶת הֵן קוֹל נִגּוּן וְזִמְרָה וְשִׁירוֹת וְתִשְׁבָּחוֹת לְשִׁמְךָ וְלַעֲבוֹדָתֶךָ, הֵן קוֹל הַקָּדוֹשׁ שֶׁל הַשּׁוֹפָר, הֵן קוֹל אַנְחוֹתֵינוּ וְצַעֲקוֹתֵנוּ וּתְפִלּוֹתֵינוּ, מַה שֶּׁאֲנַחְנוּ בְּעַצְמֵנוּ מִתְאַנְּחִים וְצוֹעֲקִים וּמִתְחַנְּנִים וּמִתְפַּלְלִים אֵלֶיךָ יְהֹוָה אֱלֹהֵינוּ, הֵן שְׁאָר כָּל הַקּוֹלוֹת שֶׁבִּקְדֻשָּׁה-כֻּלָּם נִזְכֶּה לְעוֹרְרָם וּלְשָׁמְעָם הֵיטֵב, וְיִכָּנְסוּ בְּלִבֵּנוּ וּבְאָזְנֵינוּ, וְיַטּוּ לְבָבֵנוּ אֵלֶיךָ בֶּאֱמֶת וְנִזְכֶּה לְקַבֵּל עַל יָדָם עַזּוּת דִּקְדֻשָּׁה, לְהִתְגַּבֵּר עַל עַזּוּת הַגּוּף, בְּאֹפֶן שֶׁאוּכַל לְשַׁבֵּר וּלְהַכְנִיעַ וּלְבַטֵּל עַזּוּת הַגּוּף לְגַמְרֵי וְיִתְבַּטְּלוּ כָּל תַּאֲווֹת הַגּוּף וּמִדּוֹתָיו הָרָעִים, וְיִתְבַּטֵּל הַגּוּף לְגַבֵּי הַנְּשָׁמָה הַקְּדוֹשָׁה וְאֶזְכֶּה לִהְיוֹת עַז כַּנָּמֵר בַּעֲבוֹדָתְךָ וּבְתוֹרָתְךָ וּבְיִרְאָתֶךָ, עַד שֶׁאֶזְכֶּה שֶׁתּוּכַל הַנְּשָׁמָה לְרַחֵם עַל בְּשַׂר גּוּפִי, שֶׁתִּתְקָרֵב הַנְּשָׁמָה לְהַגּוּף וְתִגָּלֶה לוֹ וְתָאִיר בּוֹ מִכָּל הֶאָרָה וּמִכָּל הַשָּׂגָה שֶׁהַנְּשָׁמָה מַשֶּׂגֶת תָּמִיד בְּכָל עֵת עַד שֶׁתַּגִּיעַ גַּם לְהַנְּשָׁמָה טוֹבָה עַל-יְדֵי-זֶה, שֶׁתּוּכַל הַנְּשָׁמָה לַחֲזֹר לְמַעֲלָתָהּ תָּמִיד עַל-יְדֵי הָרְשִׁימוֹת שֶׁל הַהֶאָרוֹת, שֶׁהֵאִירָה בִּבְשַׂר הַגּוּף וְנִזְכֶּה לִהְיוֹת דְּבֵקִים בְּךָ תָּמִיד, בְּגוּף וָנֶפֶשׁ בֶּאֱמֶת בְּתַכְלִית הַשְּׁלֵמוּת:
<h3>שסב</h3>
כִּי אַתָּה לְבַד יָדַעְתָּ גֹּדֶל הָרַחֲמָנוּת, שֶׁיֵּשׁ עַכְשָׁו עַל גּוּפִי הָרָחוֹק מֵהַנְּשָׁמָה בְּתַכְלִית הָרִחוּק, וְגַם לְהַנְּשָׁמָה מַגִּיעַ פְּגָם גָּדוֹל, חַס וְשָׁלוֹם, עַל יְדֵי רִחוּק הַגּוּף מֵהַנְּשָׁמָה, כַּאֲשֶׁר אַתָּה יָדַעְתָּ חוּס וַחֲמֹל עָלַי, וְתֵן בְּלִבִּי רַחֲמָנוּת בֶּאֱמֶת, שֶׁאֶזְכֶּה לְרַחֵם עַל בְּשַׂר גּוּפִי, וְאֶזְכֶּה לְהִתְגַּבֵּר בְּעַזּוּת דִּקְדֻשָּׁה, בְּקוֹלוֹת דִּקְדֻשָּׁה לְהַכְנִיעַ וּלְשַׁבֵּר וּלְבַטֵּל עַל-יְדֵי-זֶה עַזּוּת גּוּפִי, עַד שֶׁגּוּפִי יִתְבַּטֵּל לְגַבֵּי נִשְׁמָתִי לְגַמְרֵי, עַד שֶׁתּוּכַל הַנְּשָׁמָה לְהָאִיר בּוֹ, עַד שֶׁגַּם הַגּוּף יֵדַע מִכָּל הֶאָרָה וּמִכָּל הַשָּׂגָה שֶׁהַנְּשָׁמָה שֶׁלִּי מַשֶּׂגֶת לְמַעְלָה תָּמִיד בְּכָל עֵת:
<h3>שסג</h3>
וְזַכֵּנִי לְהִתְקָרֵב לְצַדִּיקֵי אֱמֶת וּלְמוֹכִיחֵי אֱמֶת וְאֶזְכֶּה שֶׁיִּהְיֶה לִי עַזּוּת דִּקְדֻשָּׁה לִהְיוֹת עַז כַּנָּמֵר לַעֲמֹד כְּנֶגֶד עַזֵּי פָּנִים שֶׁבַּדּוֹר, הָרוֹצִים לְהַרְחִיק מִצַּדִּיקֵי אֱמֶת וְתַצִּילֵנִי וְתַבְדִּילֵנִי מִן הַתּוֹעִים וּמִן מַנְהִיגֵי שֶׁקֶר אֲשֶׁר כָּל מַלְכוּתָם וְהִתְנַשְּׂאוּת שֶׁלָּהֶם הוּא רַק עַל-יְדֵי עַזּוּת דְּסִטְרָא אַחֲרָא לְבָד, שֶׁהִיא מַלְכוּתָא בְּלָא תַגָּא וְהֵם מִשְׂתָּרְרִים וּמִתְגָּאִים עַל עַם דַּל בְּחִנָּם, אֲשֶׁר אַתָּה לְבַד יָדַעְתָּ כַּמָּה רָעוֹת הֵם גּוֹרְמִים, חַס וְשָׁלוֹם וְלֹא דַּי שֶׁאֵינָם יְכוֹלִים לְקָרֵב אוֹתָנוּ אֵלֶיךָ בֶּאֱמֶת כִּי אִם שֶׁרוֹצִים לְרַחֲקֵנוּ, חַס וְשָׁלוֹם, מִנְּקֻדַּת הָאֱמֶת מִצַּדִּיקֵי אֱמֶת מִכְּשֵׁרִים אֲמִתִּיִּים רַחֵם עָלֵינוּ בְּרַחֲמֶיךָ וְתַבְדִּילֵנוּ מִן הַצְּבוּעִים וְהַשַּׁקְרָנִים מִמַּנְהִיגֵי שֶׁקֶר, וְתֵן לָנוּ עַזּוּת דִּקְדֻשָּׁה שֶׁנּוּכַל לַעֲמֹד כְּנֶגֶד עַזּוּתָם וְתַעַזְרֵנוּ בְּרַחֲמֶיךָ הָרַבִּים שֶׁיִּהְיֶה לָנוּ כֹּחַ עַל-יְדֵי עַזּוּת דִּקְדֻשָּׁה לְהוֹסִיף עֹז וְתַעֲצוּמוֹת בִּקְדֻשָּׁה שֶׁלְּמַעְלָה וְאַתָּה תַשְׁפִּיעַ וְתִתֵּן עָלֵינוּ תּוֹסְפוֹת עֹז וְתַעֲצוּמוֹת מֵאִתְּךָ לְהִתְגַּבֵּר וּלְהִתְאַמֵּץ בַּעֲבוֹדָתְךָ וּבְתוֹרָתְךָ וּבְיִרְאָתֶךָ בְּכֹחַ וּגְבוּרָה גְּדוֹלָה וּבְעַזּוּת גָּדוֹל דִּקְדֻשָּׁה וְלֹא נִתְבַּיֵּשׁ מִפְּנֵי הַמַּלְעִיגִים וְלֹא יִפֹּל עָלֵינוּ שׁוּם מוֹרָא וָפַחַד וּבוּשָׁה, וְלֹא שׁוּם חֲלִישׁוּת הַדַּעַת מִשּׁוּם אָדָם וּמִשּׁוּם נִבְרָא שֶׁבָּעוֹלָם, כִּי אִם מִמְּךָ לְבַד נִירָא וְנִפְחַד וְנִתְבַּיֵּשׁ תָּמִיד לִבְלִי לָסוּר מֵרְצוֹנְךָ יָמִין וּשְׂמֹאל מֵעַתָּה וְעַד עוֹלָם וִיקֻיַּם בָּנוּ מִקְרָא שֶׁכָּתוּב: "תְּנוּ עֹז לֵאלֹהִים עַל יִשְׂרָאֵל גַּאֲוָתוֹ וְעֻזּוֹ בַּשְּׁחָקִים, נוֹרָא אֱלֹהִים מִמִּקְדָּשֶׁיךָ אֵל יִשְׂרָאֵל הוּא נוֹתֵן עֹז וְתַעֲצֻמוֹת לָעָם בָּרוּךְ אֱלֹהִים":
<h3>שסד</h3>
וְתַשְׁפִּיעַ עָלֵינוּ בְּרַחֲמֶיךָ הָרַבִּים דַּעַת דִּקְדֻשָּׁה, שֶׁאֶזְכֶּה לֵידַע אֵיךְ לְהִתְנַהֵג עִם הָעַזּוּת בְּאֹפֶן שֶׁלֹּא יִהְיֶה לִי שׁוּם עַזּוּת דְּסִטְרָא אָחֳרָא כְּלָל, וְלֹא אֶשְׁתַּמֵּשׁ עִם הָעַזּוּת כִּי אִם לְשִׁמְךָ וְלַעֲבוֹדָתְךָ בֶּאֱמֶת וְתַצִּילֵנִי וּתְמַלְּטֵנִי מִדִּינָהּ שֶׁל גֵּיהִנָּם הַקָּשֶׁה וּמַר מְאֹד הַמַּגִּיעַ לְהָעַזֵּי פָּנִים, אֲשֶׁר הֵם נוֹפְלִים בְּגֵיהִנָם בְּאֵין סוֹמֵךְ וּמַצִּיל חוּס וַחֲמֹל עָלַי בְּחֶמְלָתֶיךָ הָאֲמִתִּיִּים, חוּס וַחֲמֹל עָלַי וְתַצִּילֵנִי מִכָּל מִינֵי עַזּוּת דְּסִטְרָא אָחֳרָא מִכָּל מִינֵי עַזּוּת הַגּוּף וּתְזַכֵּנִי לְעַזּוּת דִּקְדֻשָּׁה בֶּאֱמֶת לַעֲמֹד כְּנֶגֶד הָעַזֵּי פָּנִים שֶׁבַּדּוֹר הָרוֹצִים לְרַחֵק מִדַּרְכֵי אֱמֶת אוֹ לְהַחֲלִישׁ דַּעְתָּם, חַס וְשָׁלוֹם, שֶׁל הָרוֹצִים לְהִתְקָרֵב לְדַרְכֵי הַקְּדֻשָּׁה בֶּאֱמֶת וְתַעַזְרֵנוּ שֶׁנִּהְיֶה עַז כַּנָּמֵר נֶגְדָּם לְנַצְּחָם וּלְהַשְׁפִּילָם עַד עָפָר, לְשַׁבְּרָם וּלְבַטְּלָם לְגַמְרֵי וּתְזַכֵּנִי שֶׁאֶהְיֶה עַז וְחָזָק בַּעֲבוֹדָתְךָ תָּמִיד, וְאֶזְכֶּה לְכָל הַקּוֹלוֹת דִּקְדֻשָּׁה, וּלְהִתְגַּבֵּר עַל יָדָם עַל כָּל מִינֵי עַזּוּת שֶׁל הַגּוּף עַד שֶׁיִּתְבַּטְּלוּ כָּל תַּאֲווֹת הַגּוּף וּמִדּוֹתָיו הָרָעִים
<h3>שסה</h3>
וְאֶזְכֶּה לְהִתְקָרֵב לְצַדִּיקֵי אֱמֶת בֶּאֱמֶת, וּלְהִתְחַבֵּר תָּמִיד עִם אֲנָשִׁים כְּשֵׁרִים וִירֵאִים בֶּאֱמֶת, הַהוֹלְכִים בְּדֶרֶךְ הָאֱמֶת כִּרְצוֹנְךָ הַטּוֹב "יְהֹוָה עִזּוּז וְגִבּוֹר, יְהֹוָה אִישׁ מִלְחָמָה, תְּנָה עֻזְּךָ לְעַבְדֶּךָ וְהוֹשִׁיעָה לְבֶן אֲמָתֶךָ", וְזַכֵּנִי לְעַזּוּת דִּקְדֻשָּׁה הַנִּמְשָׁךְ מִבֹּשֶׁת פָּנִים דִּקְדֻשָּׁה, מֵעֵדֶן עִלָּאָה דְּסָתִים וְגָנִיז, מֵחָכְמָה עִלָּאָה, מִמַּאֲמַר הַשָּׁלֵם שֶׁהוּא "בְּרֵאשִׁית", אֲשֶׁר עַל יְדֵי זֶה תִּבְנֶה יְרוּשָׁלַיִם עִירְךָ בִּמְהֵרָה בְּיָמֵינוּ, קִרְיָה נֶאֱמָנָה נַהֲלֵנוּ בְּעָזְּךָ אֶל נְוֵה קָדְשֶׁךָ, וּתְזַכֵּנוּ עַל יְדֵי זֶה לֶאֱמוּנָה שְׁלֵמָה וּלְהִתְקָרֵב וּלְהִכָּלֵל בְּצַדִּיקִים אֲמִתִּיִּים הַכְּלוּלִים מִשִּׁבְעָה רוֹעִים שֶׁהֵם כְּלָלִיּוּת הַקְּדֻשָּׁה וְיֻמְשַׁךְ עַל יָדָם עָלַי וְעַל זַרְעִי וְעַל כָּל עַמְּךָ בֵּית יִשְׂרָאֵל אֱמוּנָה שְׁלֵמָה בֶּאֱמֶת וְאֶזְכֶּה בְּרַחֲמֶיךָ הָרַבִּים לְהַאֲמִין בְּךָ וּבְצַדִּיקֶיךָ הָאֲמִתִּיִּים וּבְמוֹכִיחֵי אֱמֶת שֶׁהָיוּ בְּכָל דּוֹר וָדוֹר וְשֶׁבַּדּוֹר הַזֶּה, בֶּאֱמֶת וּבֶאֱמוּנָה שְׁלֵמָה, בְּלִי שׁוּם בִּלְבּוּל וּנְטִיָּה כְּלָל וְאֶזְכֶּה עַל יְדֵי הָאֱמוּנָה לְקַבֵּל מוּסָר מִמּוֹכִיחֵי אֱמֶת, וְאֶשְׁמַע בְּקוֹלָם, וְיִכָּנְסוּ דִּבְרֵיהֶם הָאֲמִתִּיִּים בְּאָזְנַי וּבְלִבִּי, וְאַטֶּה לְבָבִי אֲלֵיהֶם, וַאֲבַטֵּל עַצְמִי לְגַמְרֵי אֲלֵיהֶם, עַד שֶׁאֶזְכֶּה לִהְיוֹת כִּרְצוֹן הַצַּדִּיקֵי אֱמֶת, וְלֹא אָסוּר מִדִּבְרֵיהֶם וּמֵרְצוֹנָם יָמִין וּשְׂמֹאל:
<h3>שסו</h3>
וּתְזַכֵּנִי בְּרַחֲמֶיךָ הָרַבִּים לְשִׁמּוּשׁ דִּקְדֻשָּׁה שֶׁאֶזְכֶּה לְשַׁמֵּשׁ צַדִּיקִים אֲמִתִּיִּים וּמוֹכִיחֵי אֱמֶת, וְאֶזְכֶּה לַעֲמֹד לִפְנֵיהֶם וּלְשַׁמְּשָׁם וּלְהִטָּפֵל בָּהֶם וְלַעֲשׂוֹת כָּל צָרְכֵיהֶם וּרְצוֹנָם, לְמַעַן אֶזְכֶּה עַל יְדֵי זֶה שֶׁיִּהְיֶה לִי אֵיזֶה שַׁיָּכוּת וְהִתְקָרְבוּת לָהֶם כִּי אַתָּה יָדַעְתָּ גֹּדֶל רִחוּקִי מִצַּדִּיקֵי אֱמֶת, עַד שֶׁאֵין לִי שׁוּם שַׁיָּכוּת וְהִתְקָרְבוּת לָהֶם, עַד שֶׁאֲפִלּוּ כְּשֶׁאֲנִי זוֹכֶה לִשְׁמֹעַ דִּבּוּר הַקָּדוֹשׁ מֵהֶם, אֵינוֹ נִשְׁמָע לְאָזְנַי עֶצֶם קוֹל הַדִּבּוּר, כִּי אִם קוֹל הֲבָרָה, הַנֶּאֱחָז וּמִתְדַּבֵּק בְּקוֹל דִּקְדֻשָּׁה עַל יְדֵי חֲטָאַי וַעֲווֹנוֹתַי הַמְרֻבִּים וְגַם אֲפִלּוּ קוֹל אַנְחָתִי וְזַעֲקָתִי בְּעַצְמִי אֵינִי זוֹכֶה לִשְׁמֹעַ הֵיטֵב, כִּי אִם קוֹל הֲבָרָה
<h3>שסז</h3>
אָנָּא יְהֹוָה, חֲמֹל עָלַי, וְזַכֵּנִי לְשִׁמּוּשׁ דִּקְדֻשָּׁה, שֶׁאֶזְכֶּה בְּרַחֲמֶיךָ לַעֲשׂוֹת מִצְווֹת הַרְבֵּה בְּגוּפִי, שֶׁיִּזְכֶּה גּוּפִי לְשַׁמֵּשׁ אֶת הַנְּשָׁמָה בַּעֲשִׂיַּת מִצְווֹת מַעֲשִׂיּוֹת הַרְבֵּה תָּמִיד וְכֵן אֶזְכֶּה לְשַׁמֵּשׁ הַרְבֵּה תַּלְמִידֵי חֲכָמִים וְצַדִּיקִים אֲמִתִּיִּים, בְּאֹפֶן שֶׁאֶזְכֶּה לִשְׁמֹעַ כָּל הַקּוֹלוֹת דִּקְדֻשָּׁה בְּעַצְמָם, בְּלִי שׁוּם אֲחִיזַת קוֹל הֲבָרָה כְּלָל וְאַתָּה בְּרַחֲמֶיךָ תִּמְחַל וְתִסְלַח לִי עַל כָּל עֲווֹנוֹתַי וּפְשָׁעַי וַחֲטָאַי, וְתָסִיר וּתְבַטֵּל כָּל הַמְקַטְרְגִים שֶׁנַּעֲשׂוּ עַל יְדֵי עֲווֹנוֹתַי הַמְּרֻבִּים, וְתַכְנִיעֵם וְתַשְׁפִּילֵם וּתְבַטְּלֵם בְּבִטּוּל גָּמוּר, וְתִהְיֶה בְּעֶזְרִי שֶׁאֶתְגַּבֵּר בְּעַזּוּת דִּקְדֻשָּׁה עַל עַזּוּת גּוּפִי, עַד שֶׁאֶזְכֶּה לְשַׁבֵּר וּלְבַטֵּל כָּל תַּאֲוֹת הַגּוּף וּמִדּוֹתָיו הָרָעִים, עַד שֶׁיִּתְבַּטֵּל גּוּפִי לְגַמְרֵי לְגַבֵּי הַנְּשָׁמָה הַקְּדוֹשָׁה, וְיֻכְלַל וְיִתְאַחֵד הַגּוּף עִם הַנְּשָׁמָה בְתַכְלִית הַהִתְאַחֲדוּת וְתָאִיר וּתְגַלֶּה הַנְּשָׁמָה לְהַגּוּף כָּל הַהֶאָרוֹת וְכָל הַהַשָּׂגוֹת שֶׁהִיא מַשֶּׂגֶת תָּמִיד לְמַעְלָה וְאָנֹכִי בִּכְלַל גּוּפִי וְנַפְשִׁי וְרוּחִי וְנִשְׁמָתִי אֶתְקָרֵב וְאֶתְאַחֵד עִם צַדִּיקֵי אֱמֶת וְאֶהְיֶה נִכְלָל בָּהֶם בֶּאֱמֶת, עַד שֶׁאֶזְכֶּה לְהִכָּלֵל בְּךָ בֶּאֱמֶת מֵעַתָּה וְעַד עוֹלָם:
<h3>שסח</h3>
וּתְעוֹרֵר רַחֲמֶיךָ עָלֵינוּ וְתִשְׁלַח לָנוּ מַנְהִיג אֲמִתִּי רוֹעֶה נֶאֱמָן, שֶׁיִּהְיֶה לוֹ כֹּחַ לְקָרְבֵנוּ אֵלֶיךָ בֶּאֱמֶת וְנִזְכֶּה לְהִכָּלֵל בְּשִׁבְעָה רוֹעִים דִּקְדֻשָּׁה שֶׁהֵם כְּלָלִיּוּת הַקְּדֻשָּׁה, כְּלָלִיּוּת אֱמוּנָה הַקְּדוֹשָׁה שֶׁל יִשְׂרָאֵל עַם קָדְשֶׁךָ וְתַמְשִׁיךְ עָלֵינוּ וְתַשְׁפִּיעַ עָלֵינוּ אֱמוּנָה הַקְּדוֹשָׁה עַל יָדָם וַעֲשֵׂה לְמַעַנְךָ וּלְמַעַן הַשִּׁבְעָה רוֹעִים שֶׁהֵם אַבְרָהָם יִצְחָק וְיַעֲקֹב מֹשֶׁה אַהֲרֹן יוֹסֵף דָּוִד, וּלְמַעַן כָּל הַצַּדִּיקִים שֶׁהָיוּ בְכָל דּוֹר וָדוֹר עַד עַתָּה, וּלְמַעַן הַצַּדִּיקִים אֲמִתִּיִּים שֶׁבַּדּוֹר הַזֶּה וּלְמַעַן כָּל בֵּית יִשְׂרָאֵל עַמֶּךָ וְתַשְׁפִּיעַ עָלֵינוּ מִמְּעוֹן קְדֻשָּׁתְךָ וְתֵיטִיב לָנוּ בְּטוּבְךָ הָאֱמֶת וּתְחָנֵּנוּ בַּחֲסָדֶיךָ הַגְּדוֹלִים וְתִמָּלֵא רַחֲמִים עָלֵינוּ בְּרַחֲמֶיךָ הָרַבִּים וְתָשִׁיב פָּנֶיךָ אֵלֵינוּ, וְתִקְבַּע וְתִטַּע בְּלִבֵּנוּ אֱמוּנָתְךָ הַקְּדוֹשָׁה בִּשְׁלֵמוּת, שֶׁנִּזְכֶּה לְהַאֲמִין בְּךָ, יְהֹוָה אֱלֹהֵינוּ וֵאלֹהֵי אֲבוֹתֵינוּ, וּבְצַדִּיקֶיךָ הָאֲמִתִּיִּים, הֵן בְּצַדִּיקִים אֲמִתִּיִּים שׁוֹכְנֵי עָפָר, קְדוֹשִׁים אֲשֶׁר בָּאָרֶץ הֵמָּה, הֵן בְּצַדִּיקֵי אֱמֶת וּמוֹכִיחֵי אֱמֶת וּכְשֵׁרִים אֲמִתִּיִּים שֶׁבַּדּוֹר הַזֶּה, בְּכֻלָּם אֶזְכֶּה לְהַאֲמִין בֶּאֱמֶת וּבֶאֱמוּנָה שְׁלֵמָה בְּלִי שׁוּם בִּלְבּוּל וּנְטִיָּה כְּלָל, חַס וְשָׁלוֹם, וְלֹא יִהְיֶה לִי שׁוּם הִרְהוּר אַחֲרֵיהֶם כְּלָל וְאֶזְכֶּה עַל יְדֵי הָאֱמוּנָה הַשְּׁלֵמָה לְמַלֹּאת הֶאָרַת הַיָּדַיִם הַקְּדוֹשִׁים, וְאֶזְכֶּה לְמַלֹּאת יָדַי הַיּוֹם לַיהֹוָה
<h3>שסט</h3>
וְתִתֶּן לִי כֹּחַ לְהַכְנִיעַ וּלְשַׁבֵּר וּלְבַטֵּל כָּל מִינֵי אֱמוּנוֹת כּוֹזְבִיּוֹת מִן הָעוֹלָם וְכֻלָּם יָשׁוּבוּ לֶאֱמוּנָתְךָ הַקְּדוֹשָׁה וְאֶזְכֶּה עַל יְדֵי הָאֱמוּנָה הַשְּׁלֵמָה לְקַבֵּל מוּסָר וְתוֹכָחָה מִמּוֹכִיחֵי אֱמֶת, וְיֻכְנְסוּ דִּבְרֵיהֶם בְּלִבֵּנוּ בֶּאֱמֶת וְנִזְכֶּה לָשׁוּב עַל יְדֵי זֶה בִּתְשׁוּבָה שְׁלֵמָה אֵלֶיךָ בֶּאֱמֶת וּתְקַבֵּץ נִדְחֵי יִשְׂרָאֵל, וּתְבַטֵּל בְּרַחֲמֶיךָ הָרַבִּים כָּל מִינֵי גֵּרוּשׁ וּמַחֲלֹקֶת מִן הָעוֹלָם, שֶׁלֹּא יְגֹרְשׁוּ עַמְּךָ בֵּית יִשְׂרָאֵל מִמְּקוֹמָם לְעוֹלָם וְכָל אוֹתָן שֶׁכְּבָר נִתְגָּרְשׁוּ וְנִדְּחוּ מִמְּקוֹמָם מֵעַמְּךָ בֵּית יִשְׂרָאֵל בִּכְלָל וּבִפְרָט כֻּלָּם תַּחֲזִירֵם וּתְשִׁיבֵם לִמְקוֹמָם בְּשָׁלוֹם וְתָשִׂים שָׁלוֹם בָּעוֹלָם, וּתְבַטֵּל כָּל מִינֵי מַחֲלֹקֶת מִן הָעוֹלָם
<h3>שע</h3>
וּתְרַחֵם עָלֵינוּ וּתְטַהֵר עַמְּךָ יִשְׂרָאֵל וְתִשְׁמְרֵנוּ וְתַצִּילֵנוּ תָּמִיד מִפְּגַם טֻמְאַת נִדָּה חַס וְשָׁלוֹם וְתַבְדִּיל וְתַפְרִישׁ אוֹתָנוּ וְכָל עַמְּךָ בֵּית יִשְׂרָאֵל מִפְּגַם טֻמְאָה זוֹ לְגַמְרֵי, שֶׁלֹּא יֶאֱרַע לָנוּ וְלֹא יִזְדַּמֵּן לָנוּ שׁוּם מִכְשׁוֹל וּפְגָם, חַס וְשָׁלוֹם, מִפְּגַם עֲווֹן נִדָּה, חַס וְשָׁלוֹם, רַק נִזְכֶּה לִהְיוֹת קְדוֹשִׁים וּטְהוֹרִים תָּמִיד:
<h3>שעא</h3>
וְהוֹשִׁיעֵנוּ בְּרַחֲמֶיךָ הָרַבִּים, וּשְׁלַח לָנוּ צַדִּיקֵי אֱמֶת מוֹכִיחֵי אֱמֶת, שֶׁיִּהְיֶה לָהֶם כֹּחַ וְחָכְמָה לַעֲשׂוֹת שָׁלוֹם בֵּין יִשְׂרָאֵל לַאֲבִיהֶם שֶׁבַּשָּׁמַיִם, שֶׁיַּעַסְקוּ לְהוֹכִיחַ אֶת יִשְׂרָאֵל בְּתוֹכָחָה הָרָאוּי וְיִהְיוּ יוֹדְעִים אֵיךְ לְהוֹכִיחַ אוֹתָם וְיוֹדִיעוּ לָנוּ לְכָל אֶחָד וְאֶחָד אֶת גֹּדֶל עֹצֶם הַפְּגַם שֶׁל כָּל חֵטְא וְעָוֹן, בְּאֹפֶן שֶׁנָּשׁוּב מֵהֶם וְיַחֲזִירוּ כָּל יִשְׂרָאֵל בִּתְשׁוּבָה שְׁלֵמָה לְפָנֶיךָ וְיִהְיוּ יְכוֹלִים לְרַצּוֹת אוֹתְךָ וּלְפַתּוֹתְךָ בְּעֶתֶר, וּלְהַקְטִין לְפָנֶיךָ מְאֹד כָּל חֲטָאֵינוּ וַעֲווֹנוֹתֵינוּ וּפְשָׁעֵינוּ, עַד שֶׁתִּמָּלֵא רַחֲמִים עָלֵינוּ וְעַל כָּל עַמְּךָ בֵּית יִשְׂרָאֵל, וְתִסְלַח לְכָל עֲווֹנוֹתֵינוּ וְתִמְחֹל לְכָל פְּשָׁעֵינוּ וְחַטֹּאתֵנוּ, שֶׁחָטָאנוּ וְשֶׁעָוִינוּ וְשֶׁפָּשַׁעְנוּ לְפָנֶיךָ בִּכְלָל וּבִפְרָט, בַּדּוֹר הַזֶּה וּבַדּוֹרוֹת הַקּוֹדְמִים, בְּגִלְגּוּל זֶה וּבְגִלְגּוּל אַחֵר-עַל כֻּלָּם תִּמְחֹל וְתִסְלַח אֱלוֹהַּ סְלִיחוֹת וְתָשִׁיב פָּנֶיךָ אֵלֵינוּ, וּתְרַחֵם עָלֵינוּ תָּמִיד, וְתִבְנֶה עִירְךָ יְרוּשָׁלַיִם קִרְיָה נֶאֱמָנָה בִּמְהֵרָה בְּיָמֵינוּ וְתָשִׂים שָׁלוֹם בָּעוֹלָם וְנִזְכֶּה בְּרַחֲמֶיךָ עַל יְדֵי צַדִּיקֶיךָ הָאֲמִתִּיִּים לְתַקֵּן בִּשְׁלֵמוּת שְׁנֵי הַחוֹתָמוֹת דִּקְדֻשָּׁה; חוֹתָם בְּתוֹךְ חוֹתָם, חוֹתַם הַיָּדִין וְחוֹתַם הָרַגְלִין וְתַמְתִּיק וּתְבַטֵּל כָּל מִינֵי דִּינִים מֵעָלֵינוּ וּמֵעַל כָּל עַמְּךָ בֵּית יִשְׂרָאֵל לְעוֹלָם:
<h3>שעב</h3>
וְתַעֲזֹר לָנוּ בְּרַחֲמֶיךָ הָרַבִּים לְהִתְפַּלֵּל בְּכַוָּנָה גְּדוֹלָה תָּמִיד, וּבִפְרָט בְּיֶרַח הָאֵיתָנִים בְּרֹאשׁ הַשָּׁנָה וְיוֹם הַכִּפּוּרִים וְהוֹשַׁעְנָא רַבָּא עָזְרֵנוּ לְהִתְפַּלֵּל אָז בְּכֹחַ גָּדוֹל וּבְכַוָּנָה גְּדוֹלָה וַעֲצוּמָה וְתַזְמִין לָנוּ בְּרַחֲמֶיךָ בְּרֹאשׁ הַשָּׁנָה וְיוֹם כִּפּוּר מִתְפַּלְּלִים וְתוֹקְעִים הֲגוּנִים וּכְשֵׁרִים, שֶׁיִּהְיֶה לָהֶם כֹּחַ לְרַצּוֹתְךָ וּלְפַתּוֹתְךָ וּלְעוֹרֵר רַחֲמֶיךָ וְתַעַזְרֵנוּ לִשְׁמֹעַ קוֹל שׁוֹפָר בְּרֹאשׁ הַשָּׁנָה בְּכַוָּנָה שְׁלֵמָה כָּרָאוּי וְנִזְכֶּה לְקַיֵּם מִצְוַת שְׁמִיעַת קוֹל שׁוֹפָר בִּשְׁלֵמוּת עִם כָּל פְּרָטֶיהָ וְדִקְדּוּקֶיהָ וְכַוָּנוֹתֶיהָ וְתַרְיַ"ג מִצְוֹת הַתְּלוּיִים בָּהּ וּבְלֵב טוֹב וּבְשִׂמְחָה גְּדוֹלָה, וְנִזְכֶּה לִשְׁמֹעַ קוֹל הַשּׁוֹפָר בְּעַצְמוֹ וְלֹא שׁוּם קוֹל הֲבָרָה וְיִכְנֹס קוֹל הַשּׁוֹפָר הַקָּדוֹשׁ בְּלִבֵּנוּ הֵיטֵב וְיֻמְשַׁךְ עָלֵינוּ קְדֻשָּׁה גְּדוֹלָה עַל יְדֵי כָּל הַקּוֹלוֹת הַקְּדוֹשִׁים שֶׁל הַשּׁוֹפָר וְיִתְגַּבֵּר וְיִתְחַזֵּק קוֹל הַשּׁוֹפָר הַקָּדוֹשׁ בְּרֹאשׁ הַשָּׁנָה "הֵן יִתֵּן בְּקוֹלוֹ קוֹל עֹז" וְיִפֹּל עָלֵינוּ פַּחַד וַחֲרָדָה וְאֵימָה וְיִרְאָה וּבוּשָׁה גְּדוֹלָה וַעֲצוּמָה מִפָּנֶיךָ עַל יְדֵי קוֹל הַשּׁוֹפָר כְּמוֹ שֶׁכָּתוּב: "אִם יִתָּקַע שׁוֹפָר בְּעִיר וְעָם לֹא יֶחֱרָדוּ" וְקוֹל הַשּׁוֹפָר יִהְיֶה הוֹלֵךְ וְחָזֵק מְאֹד, עַד שֶׁיַּכְנִיעַ וִישַׁבֵּר וִיבַטֵּל כָּל מִינֵי עַזּוּת דְּסִטְרָא אַחֲרָא, הֵן עַזּוּת הַגּוּף הֵן עַזּוּת שֶׁל הָעַזֵּי פָּנִים שֶׁבַּדּוֹר וְנִזְכֶּה לִשְׁמֹעַ כָּל הַקּוֹלוֹת הַקְּדוֹשִׁים שֶׁל הַשּׁוֹפָר הַקָּדוֹשׁ בִּשְׁלֵמוּת, הֵן קוֹל תְּקִיעָה, הֵן קוֹל שְׁבָרִים, הֵן קוֹל תְּרוּעָה וְנִשְׁמַע הֵיטֵב וּנְקַבֵּל בְּלִבֵּנוּ קְדֻשַּׁת כָּל הַקּוֹלוֹת הַלָּלוּ, עַד שֶׁיִּהְיֶה נִשְׁבָּר עַזּוּת גּוּפֵנוּ עַל יְדֵי זֶה וְיִתְעוֹרֵר לִבֵּנוּ בִּתְשׁוּבָה שְׁלֵמָה לְפָנֶיךָ וְנִזְכֶּה לִהְיוֹת "שְׂמֵחִים וְטוֹבֵי לֵב" בְּרֹאשׁ הַשָּׁנָה בְּכָל הַיּוֹם כֻּלּוֹ, עַד שֶׁנִּתְעוֹרֵר בִּבְכִיָּה גְּדוֹלָה מִתּוֹךְ הַשִּׂמְחָה הָעֲצוּמָה בְּשִׁמְךָ הַגָּדוֹל, וִיקֻיַּם בָּנוּ מִקְרָא שֶׁכָּתוּב: "בְּ'שִׁמְךָ יְ'גִילוּן כָּ'ל הַ'יּוֹם, וּבְצִדְקָתְךָ יָרוּמוּ כִּי תִפְאֶרֶת עֻזָּמוֹ אָתָּה וּבִרְצוֹנְךָ תָּרוּם קַרְנֵנוּ":
<h3>שעג</h3>
רִבּוֹנוֹ שֶׁל עוֹלָם, אַתָּה יָדַעְתָּ שֶׁכָּל קְדֻשָּׁתֵנוּ תְּלוּיָה בִּימֵי רֹאשׁ הַשָּׁנָה הַקְּדוֹשִׁים שֶׁהוּא הַתְחָלַת הַשָּׁנָה, יוֹם רִאשׁוֹן בַּשָּׁנָה, זֶה הַיּוֹם תְּחִלַּת מַעֲשֶׂיךָ זִכָּרוֹן לְיוֹם רִאשׁוֹן, אֲשֶׁר מִשָּׁם נִמְשָׁךְ הַקְּדֻשָּׁה עַל כָּל הַשָּׁנָה כֻּלָּהּ חוּס וַחֲמֹל עָלֵינוּ, וְעָזְרֵנוּ וְזַכֵּנוּ לְקַבֵּל רֹאשׁ הַשָּׁנָה בִּקְדֻשָּׁה גְּדוֹלָה וּבְשִׂמְחָה גְדוֹלָה, וְתַעַזְרֵנוּ שֶׁנִּזְכֶּה לְטַהֵר וּלְקַדֵּשׁ מַחֲשַׁבְתֵּנוּ מְאֹד בְּרֹאשׁ הַשָּׁנָה בִּקְדֻשָּׁה וּבְטָהֳרָה גְּדוֹלָה וַעֲצוּמָה מְאֹד בֶּאֱמֶת כָּרָאוּי בְּרֹאשׁ הַשָּׁנָה, כַּאֲשֶׁר אַתָּה יָדַעְתָּ אֵיךְ צְרִיכִים לְהִזָּהֵר לִשְׁמֹר אֶת הַמַּחֲשָׁבָה בִּקְדֻשָּׁה בְּרֹאשׁ הַשָּׁנָה וְנִזְכֶּה בִּזְכוּת וְכֹחַ צַדִּיקֵי אֱמֶת שֶׁיִּהְיֶה נִשְׁלָם עַל יָדֵינוּ כָּל הַתִּקּוּנִים וְהַיִּחוּדִים וְהַקְּדֻשּׁוֹת שֶׁצְּרִיכִים לְתַקֵּן וּלְיַחֵד לְמַעְלָה בְּרֹאשׁ הַשָּׁנָה וְיוֹם הַכִּפּוּרִים, וּלְהַמְשִׁיךְ קְדֻשָּׁה עָלֵינוּ וְעַל כָּל עַמְּךָ בֵּית יִשְׂרָאֵל מֵרֹאשׁ הַשָּׁנָה עַל כָּל הַשָּׁנָה כֻּלָּהּ "מֵרֵאשִׁית הַשָּׁנָה וְעַד אַחֲרִית שָׁנָה" כִּי אַתָּה יָדַעְתָּ כִּי בְּגָלוּתֵנוּ הַמַּר הַזֶּה, בְּעוּקְבָא דִּמְשִׁיחָא, אֵין לָנוּ שׁוּם כֹּחַ וְהִתְחַזְּקוּת דִּקְדֻשָּׁה כִּי אִם עַל יְדֵי רֹאשׁ הַשָּׁנָה הַקָּדוֹשׁ אֲשֶׁר נָתַתָּ לָנוּ בְּרַחֲמֶיךָ מַתָּנָה טוֹבָה וִיקָרָה וַאֲנַחְנוּ בְּעָנְיֵנוּ אֵין לָנוּ שׁוּם שֵׂכֶל וָדַעַת אֵיךְ וּבְאֵיזֶה אֹפֶן לְהַמְשִׁיךְ עָלֵינוּ קְדֻשַּׁת רֹאשׁ הַשָּׁנָה כָּרָאוּי אַתָּה יָדַעְתָּ אֶת לְבָבֵנוּ, קוּמָה בְּעֶזְרָתֵנוּ בְּעֵת צָרָה הַזֹּאת בְּאַחֲרִית הַיָּמִים, וְעָזְרֵנוּ וְהוֹשִׁיעֵנוּ וַחֲמֹל נָא עָלֵינוּ, אֲדוֹנֵנוּ אֱלֹהֵינוּ, אָבִינוּ מַלְכֵּנוּ צוּרֵנוּ וְגוֹאֲלֵנוּ, וְרַחֵם עָלֵינוּ בִּזְכוּת צַדִּיקֵי אֱמֶת שֶׁבַּדּוֹר הַזֶּה, וּבִזְכוּת צַדִּיקֵי אֱמֶת הַקְּדוֹשִׁים אֲשֶׁר בָּאָרֶץ הֵמָּה, אֲשֶׁר אָנוּ וְכָל עַמְּךָ בֵּית יִשְׂרָאֵל הוֹלְכִים וְסוֹבְבִים, וּמִשְׁתַּטְּחִים עַל קִבְרֵיהֶם וְצִיּוּן שֶׁלָּהֶם בְּכָל עֶרֶב רֹאשׁ הַשָּׁנָה, וּפוֹרְשִׂים כַּפֵּינוּ לְפָנֶיךָ וּמִתְפַּלְלִים וּמִתְחַנְּנִים אֵלֶיךָ בְּקִידָה בִּכְרִיעָה בְּהִשְׁתַּחֲוָיָה בְּלֵב נִשְׁבָּר וְנִדְכָּא חוּסָה עָלֵינוּ בְּרַחֲמֶיךָ הָרַבִּים, וּתְעוֹרֵר לֵב נִשְׁמַת כָּל הַצַּדִּיקִים אֲמִתִּיִּים אֲשֶׁר נִשְׁמָתָם בְּגָבְהֵי מְרוֹמִים בְּרוּם הַמַּעֲלוֹת בָּעוֹלָמוֹת הָעֶלְיוֹנִים הַקְּדוֹשִׁים שֶׁכָּל נִשְׁמוֹת הַצַּדִּיקִים הַקְּדוֹשִׁים הָאֲמִתִּיִּים יֵרְדוּ לְמַטָּה בְּרֹאשׁ הַשָּׁנָה וְיִּהְיוּ עִמָּנוּ בְּקֶרֶב עַמְּךָ יִשְׂרָאֵל וְיַעַזְרוּ אוֹתָנוּ לְהִתְפַּלֵּל וּלְהִתְחַנֵּן בְּרֹאשׁ הַשָּׁנָה, וּלְהַכְנִיעַ וּלְגָרֵשׁ הַשָּׂטָן בְּרֹאשׁ הַשָּׁנָה, וּלְשַׁבֵּר וּלְבַטֵּל כָּל מִינֵי עַזּוּת דְּסִטְרָא אַחֲרָא מֵעָלֵינוּ וּמֵעַל כָּל עַמְּךָ בֵּית יִשְׂרָאֵל עַל יְדֵי הַתְּפִלּוֹת וְהַתְּקִיעוֹת שֶׁל רֹאשׁ הַשָּׁנָה הַקָּדוֹשׁ, עַד שֶׁנִּזְכֶּה לְהַמְשִׁיךְ עָלֵינוּ וְעַל כָּל עַמְּךָ בֵּית יִשְׂרָאֵל קְדֻשָּׁה וְטָהֳרָה מֵרֹאשׁ הַשָּׁנָה עַל כָּל הַשָּׁנָה כֻּלָּהּ וְנִזְכֶּה לְתַקֵּן שְׁנֵי הַחוֹתָמוֹת דִּקְדֻשָּׁה חוֹתָם בְּתוֹךְ חוֹתָם בְּיֶרַח הָאֵיתָנִים, בְּרֹאשׁ הַשָּׁנָה וְיוֹם הַכִּפּוּרִים וְסֻכּוֹת וְהוֹשַׁעְנָא רַבָּא וּשְׁמִינִי עֲצֶרֶת וְיַעֲלוּ קוֹלֵינוּ לְפָנֶיךָ לְרָצוֹן, וְנִזְכֶּה לְשִׂמְחָה דִּקְדֻשָּׁה בִּשְׁלֵמוּת תָּמִיד וְתִכְתֹּב וְתַחְתֹּם אוֹתָנוּ וְאֶת כָּל עַמְּךָ בֵּית יִשְׂרָאֵל לְחַיִּים טוֹבִים וַאֲרוּכִים וּלְשָׁלוֹם, חַיִּים שֶׁל יִרְאַת שָׁמַיִם, חַיִּים אֲמִתִּיִּים, חַיִּים שֶׁנִּזְכֶּה בָּהֶם לְחַיֵּי עוֹלָם, לְחַיִּים נִצְחִיִּים:
<h3>שעד</h3>
רִבּוֹנוֹ שֶׁל עוֹלָם, אַתָּה יָדַעְתָּ אֶת לְבָבֵנוּ, כִּי צְרָכֵינוּ מְרֻבִּים לְהֵאָמֵר עַד אֲשֶׁר לֹא יַסְפִּיקוּ כָּל יָמֵינוּ לְפָרְטָם אֲבָל אַתָּה יָדַעְתָּ אֶת כָּל אֲשֶׁר עִם לְבָבֵנוּ, עֲשֵׂה עִמָּנוּ לְמַעַן שְׁמֶךָ וּלְמַעַן כָּל הַצַּדִּיקִים אֲמִתִּיִּים וַחֲמֹל עָלֵינוּ וּמַלֵּא מִשְׁאֲלוֹתֵינוּ לְטוֹבָה בְּרַחֲמִים, הֵן מַה שֶּׁהִזְכַּרְנוּ לְפָנֶיךָ, הֵן מַה שֶּׁקָּצְרָה יָדֵינוּ וּלְשׁוֹנֵנוּ לְהַזְכִּיר לְפָנֶיךָ וַעֲשֵׂה מַה שֶּׁתַּעֲשֶׂה, בְּאֹפֶן שֶׁנִּזְכֶּה כֻּלָּנוּ לָשׁוּב אֵלֶיךָ בֶּאֱמֶת וּבְלֵב שָׁלֵם בִּתְשׁוּבָה שְׁלֵמָה כִּרְצוֹנְךָ הַטּוֹב, וְלֹא נָסוּר מֵרְצוֹנְךָ יָמִין וּשְׂמֹאל כָּל יָמֵינוּ לְעוֹלָם, וְנִזְכֶּה לֵילֵךְ וְלַעֲלוֹת מְהֵרָה מִדַּרְגָּא לְדַרְגָּא וּמִמַּעֲלָה לְמַעְלָה בִּקְדֻשָּׁה גְּדוֹלָה, עַד שֶׁנִּזְכֶּה בְּחַיֵּינוּ לְהִכָּלֵל בְּךָ בֶּאֱמֶת בְּאוֹר הָאֵין סוֹף כִּרְצוֹנְךָ וְכִרְצוֹן צַדִּיקֶיךָ הָאֲמִתִּיִּים, עַד שֶׁנִּזְכֶּה לְתוֹרַת יְהֹוָה וְלִתְפִלַּת יְהֹוָה בֶּאֱמֶת וְלֹא נֵבוֹשׁ בָּעוֹלָם הַזֶּה וְלֹא נִכָּלֵם לָעוֹלָם הַבָּא "יְהֹוָה עֹז לְעַמּוֹ יִתֵּן, יְהֹוָה יְבָרֵךְ אֶת עַמּוֹ בַשָּׁלוֹם" יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ שֶׁתִּבְנֶה עִירְךָ בִּמְהֵרָה בְיָמֵינוּ וְתֵן חֶלְקֵנוּ בְּתוֹרָתֶךָ:
<h2>תפילה כג</h2>
<h3>שעה</h3>
אֱלֹהֵינוּ וֵאלֹהֵי אֲבֹתֵינוּ, אֱלֹהִים חַיִּים וּמֶלֶךְ עוֹלָם, אֵל חַי חֶלְקֵנוּ צוּרֵנוּ, צַוֵּה לְהַצִּיל יְדִידוּת שְׁאֵרֵינוּ מִשַּׁחַת לְמַעַן בְּרִיתְךָ אֲשֶׁר שַׂמְתָּ בִּבְשָׂרֵנוּ רִבּוֹנוֹ שֶׁל עוֹלָם מָה רַב טוּבְךָ אֲשֶׁר עָשִׂיתָ עִמָּנוּ, אֲשֶׁר חָמַלְתָּ עַל נַפְשֵׁנוּ, וְחָשַׁבְתָּ מֵרָחוֹק לְהֵטִיב אַחֲרִיתֵנוּ, וְנָתַתָּ בְּרִיתְךָ בֵּינְךָ וּבֵין אַבְרָהָם אוֹהַבְךָ וַהֲקֵמוֹתָ בְּרִיתְךָ אֶת יִצְחָק וְאֶת זַרְעוֹ יִשְׂרָאֵל וְאֶת זֶרַע זַרְעוֹ לְדוֹרוֹתָם וְחַסְתָּ עַל תִּקּוּן נַפְשׁוֹתֵינוּ וְנֶפֶשׁ זַרְעֵנוּ, וְצִוִּיתָ אוֹתָנוּ לִכְנֹס בִּבְרִיתוֹ שֶׁל אַבְרָהָם אָבִינוּ, לָמוּל אֶת בְּשַׂר עָרְלָתֵנוּ בַּיּוֹם הַשְּׁמִינִי "מִי יְמַלֵּל גְּבוּרוֹת יְהֹוָה יַשְׁמִיעַ כָּל תְּהִלָּתוֹ" מִי יְפָאֵר מִי יְהַדֵּר מִי יְהַלֵּל, מִי יְשַׁבֵּחַ מִי יוּכַל לְהוֹדוֹת לְךָ וּלְבָרֶכְךָ וּלְשַׁבֵּחֲךָ וּלְפָאֶרְךָ עַל כָּל הַחֶסֶד וְהַטּוֹבָה הַגְּדוֹלָה וְהַנּוֹרָאָה הַזֹּאת אֲשֶׁר עָשִׂיתָ עִמָּנוּ אֲשֶׁר קִדַּשְׁתָּ יְדִיד מִבֶּטֶן וְצֶאֱצָאָיו חָתַמְתָּ בְּאוֹת בְּרִית קֹדֶשׁ:
<h3>שעו</h3>
עַל כֵּן בָּאתִי לְהַפִּיל תְּחִנָּתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי אָב הַחֶסֶד אָב הָרַחֲמָן, הַגּוֹאֵל מִמָּוֶת וּפוֹדֶה מִשַּׁחַת, עֲשֵׂה לְמַעַן בְּרִיתְךָ אֲשֶׁר חָתַמְתָּ בִּבְשָׂרֵנוּ, וַחֲמֹל עַל נַפְשׁוֹתֵינוּ, וְקוּמָה בְּעֶזְרָתֵנוּ וְהוֹשִׁיעֵנוּ לְמַעַן חַסְדֶּךָ שֶׁנִּזְכֶּה לְקַדֵּשׁ וּלְטַהֵר עַצְמֵנוּ בִּקְדֻשַּׁת הַבְּרִית בְּתַכְלִית הַשְּׁלֵמוּת בֶּאֱמֶת כִּרְצוֹנְךָ הַטּוֹב, וְתָגֵן עָלֵינוּ וְתַעַזְרֵנוּ שֶׁנִּהְיֶה נִשְׁמָרִים מִכָּל דָּבָר רָע שֶׁלֹּא נְהַרְהֵר בַּיּוֹם שׁוּם הִרְהוּר בָּעוֹלָם, וְלֹא נָבֹא לִידֵי טֻמְאָה בַּלַּיְלָה וְתַצִּילֵנוּ בְּרַחֲמֶיךָ הָרַבִּים מִכָל מִינֵי פְגַם הַבְּרִית שֶׁבָּעוֹלָם, וַעֲשֵׂה לְמַעַנְךָ וְלֹא לְמַעֲנֵנוּ, עֲשֵׂה לְמַעַן כָּל הַצַּדִּיקִים וְהַחֲסִידִים הָאֲמִתִּיִּים הַקְּדוֹשִׁים וְהַטְּהוֹרִים, אֲשֶׁר הִתְגַּבְּרוּ עַל יִצְרֵיהֶם לְמַעַן כְּבוֹדֶךָ וְעָמְדוּ בְּנִסְיוֹנוֹת גְּדוֹלוֹת וְנוֹרָאוֹת, וְכָפוּ אֶת יִצְרָם וְקִדְּשׁוּ אֶת שְׁמֶךָ, עַד שֶׁזָּכוּ לִקְדֻשַּׁת הַבְּרִית בְּתַכְלִית הַשְּׁלֵמוּת כִּרְצוֹנֶךָ וּלְמַעֲנָם וּלְמַעַן אֲבוֹתֵינוּ אַבְרָהָם יִצְחָק וְיַעֲקֹב עֲשֵׂה, וְחוּסָה עָלֵינוּ וְעָזְרֵנוּ וְהוֹשִׁיעֵנוּ וְקַדְּשֵׁנוּ וְטַהֲרֵנוּ בִּקְדֻשָּׁתְךָ הָעֶלְיוֹנָה בְּאֹפֶן שֶׁנִּזְכֶּה גַּם כֵּן לִשְׁמִירַת הַבְּרִית בֶּאֱמֶת כִּרְצוֹנְךָ הַטּוֹב
<h3>שעז</h3>
רִבּוֹנוֹ שֶׁל עוֹלָם מָה אוֹמַר מָה אֲדַבֵּר וּמָה אֶצְטַדָּק וּבְאֵיזֶה דֶּרֶךְ וּבְאֵיזֶה עֵצָה וּבְאֵיזֶה תַחְבּוּלָה אוּכַל לְהַתְחִיל לְפָרֵשׁ אֶת לְבָבִי לְפָנֶיךָ וּבְאֵיזֶה דֶּרֶךְ וּבְאֵיזֶה זְכוּת אוּכַל לְרַצּוֹת וּלְפַיֵּס אוֹתְךָ עַל כָּל הַחֲטָאִים וַעֲוֹנוֹת וּפְשָׁעִים שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ מִנְּעוּרַי עַד הַיּוֹם הַזֶּה, בְּמַחֲשָׁבָה דִּבּוּר וּמַעֲשֶׂה, בִּרְאִיַּת הָעַיִן וּבִשְׁמִיעַת הָאֹזֶן וּבִשְׁאָר חוּשִׁים מִי יוּכַל לְסַפְּרָם מִי יוּכַל לְפָרְטָם אֲפִלּוּ בְּדֶרֶךְ כְּלָל וְעַל אֵיזֶה מֵהֶן אֲבַקֵּשׁ קֹדֶם, עַל הַחֲדָשׁוֹת אוֹ עַל הַיְשָׁנוֹת, עַל הַנִּגְלוֹת אוֹ עַל הַנִּסְתָּרוֹת עַל הַכְּלָל אוֹ עַל הַפְּרָט, עַל הַגְּדוֹלוֹת אוֹ עַל הַקְּטַנּוֹת כִּי גַם הַפְּגָמִים הַקְּטַנִּים שֶׁבִּקְטַנִּים בְּעֶרְכִּי, הֵם פְּגָמִים עֲצוּמִים וְנוֹרָאִים, לְפִי עֹצֶם גְּדֻלָּתְךָ וְרוֹמְמוּתֶךָ:
<h3>שעח</h3>
רִבּוֹנוֹ שֶׁל עוֹלָם פְּתַח פִּיךָ לְאִלֵּם כָּמוֹנִי, לִמְרֻחָק כָּמוֹנִי, לְנִרְדָּף כָּמוֹנִי עָזְרֵנִי לְפָרֵשׁ אֶת לְבָבִי הַמַּר לְפָנֶיךָ, כִּי נַפְשִׁי מָרָה לִי מְאֹד מְאֹד עַד אֲשֶׁר אֵינִי יוֹדֵעַ אֵיךְ אֲנִי יָכוֹל לִחְיוֹת וּלְהִתְקַיֵּם אֲפִלּוּ שָׁעָה אַחַת מֵעֹצֶם מְרִירוּת לִבִּי, כִּי פָגַמְתִּי בְּהַבְּרִית קֹדֶשׁ בִּמְקוֹר הַחַיִּים
<h3>שעט</h3>
רִבּוֹנוֹ שֶׁל עוֹלָם אַתָּה יָדַעְתָּ כִּי כָל יָמֵינוּ וּשְׁנוֹתֵינוּ לֹא יַסְפִּיקוּ לְהִתְוַדּוֹת וּלְהִתְחַנֵּן וְלַעֲשׂוֹת תִּקּוּנִים לְתַקֵּן אֲפִלּוּ פְגַם מַחֲשָׁבָה וְהִרְהוּר אֶחָד כִּי אַתָּה לְבַד יָדַעְתָּ עַד הֵיכָן עַד הֵיכָן מַגִּיעַ פְּגַם הַהִרְהוּר חַס וְשָׁלוֹם מִכָּל שֶׁכֵּן וְכָל שֶׁכֵּן פְּגַם טִפַּת קֶרִי אַחַת לְבַטָּלָה חַס וְשָׁלוֹם מִי יוּכַל לְתַקֵּן זֹאת מִי יוּכַל לַעֲשׂוֹת תִּקּוּנִים עַל זֶה, וּלְרַצּוֹת וּלְפַיֵּס אוֹתְךָ עַל זֶה אֲשֶׁר עַל יְדֵי זֶה הֶאֱרַכְנוּ אֶת הַגָּלוּת, וַעֲדַיִן לֹא שַׁבְנוּ לְאַרְצֵנוּ וְעַתָּה מָה אוֹמַר וּמָה אֲדַבֵּר וּבְאֵיזֶה לָשׁוֹן וּבְאֵיזֶה דִּבּוּרִים וּבְאֵיזֶה אֹפֶן אַתְחִיל לְהִתְוַדּוֹת לְפָנֶיךָ יְהֹוָה אֱלֹהַי וֵאלֹהֵי אֲבוֹתַי וְאֵיךְ אֲקַבֵּל דִּבּוּרִים קְדוֹשִׁים וּטְהוֹרִים לְפָרֵשׁ שִׂיחָתִי לְפָנֶיךָ "נֶאֱלַמְתִּי דּוּמִיָּה הֶחֱשֵׁיתִי מִטּוֹב וּכְאֵבִי נֶעְכָּר נֶאֱלַמְתִּי לֹא אֶפְתַּח פִּי כִּי אַתָּה עָשִׂיתָ" כִּי הֻשְׁחֲרוּ פָנֵינוּ מִפְּנֵי חַטֹּאתֵינוּ וְנֶחְשְׁכוּ עֵינֵינוּ מִפְּנֵי עֲוֹנוֹתֵינוּ עַד אֲשֶׁר בַּעֲוֹנוֹתַי הָרַבִּים, מִתְגַּבֵּר עָלַי הָעַצְבוּת וְהַמָּרָה שְׁחוֹרָה בְּכָל עֵת, וְאֵין לִי שׁוּם שִׂמְחָה אֲמִתִּיִּית אֲפִלּוּ בָּעֵת שֶׁאֲנִי זוֹכֶה לַעֲשׂוֹת אֵיזֶה דָבָר שֶׁבִּקְדֻשָּׁה בַּעֲבוֹדָתְךָ וּבְיִרְאָתְךָ וּבְתוֹרָתֶךָ, וַאֲנִי רָחוֹק מִשִּׂמְחָה אֲמִתִּיִּית בְּתַכְלִית הָרִחוּק כִּי פָגַמְתִּי בְּאוֹר פְּנֵי מֶלֶךְ חַיִּים, פָּגַמְתִּי בְּכָל מִינֵי שִׂמְחָה דִקְדֻשָּׁה, פָּגַמְתִּי בְּאַנְפִּין נְהִירִין עַד אֲשֶׁר עַל יְדֵי עֲוֹנוֹתַי הָרַבִּים מִתְעוֹרְרִים בְּכָל עֵת הָאַנְפִּין חֲשׁוּכִין עָלֵינוּ חַס וְשָׁלוֹם, שֶׁהֵם עַצְבוּת וּמָרָה שְׁחוֹרָה, שֶׁהֵמָּה הָיוּ בְּעוֹכְרֵינוּ וְהֵמָּה הֵם רֹב עִקָּר הַמְּנִיעוֹת וְהַבִּטּוּלִים מֵעֲבוֹדָתְךָ בֶּאֱמֶת, וְעַל יָדָם בָּאוּ לָנוּ כָּל הַפְּגָמִים וְכָל הַמִּכְשׁוֹלוֹת וְכָל הַחֲטָאִים שֶׁחָטָאנוּ וְשֶׁעָוִינוּ וְשֶׁפָּשַׁעְנוּ נֶגְדֶּךָ כַּאֲשֶׁר אַתָּה יָדַעְתָּ יְהֹוָה אֱלֹהֵינוּ, וְכַאֲשֶׁר גִּלִּיתָ לָנוּ עַל יְדֵי חֲכָמֶיךָ הָאֲמִתִּיִּים שֶׁעִקָּר כָּל הָעֲוֹנוֹת, וּבִפְרָט פְּגַם הַבְּרִית בָּאִין עַל יְדֵי עַצְבוּת וּמָרָה שְׁחוֹרָה חַס וְשָׁלוֹם וְעַתָּה אָבִי שֶׁבַּשָּׁמַיִם אֵל חַי וְקַיָּם מֵאַיִן אֲבַקֵּשׁ עֵזֶר וּתְרוּפָה לְמַכּוֹתַי הָאֲנוּשׁוֹת מְאֹד "אֶשָּׂא עֵינַי אֶל הֶהָרִים מֵאַיִן יָבֹא עֶזְרִי" מֵאַיִן אֲבַקֵּשׁ הַצָּלָה וּמָנוֹס מֵאַחַר שֶׁכָּל אֶחָד תָּלוּי בַּחֲבֵרוֹ, שִׂמְחָה וּשְׁמִירַת הַבְּרִית, וּמֵאַחַר שֶׁלֹּא זָכִיתִי עֲדַיִן לִשְׁמִירַת הַבְּרִית בִּשְׁלֵמוּת בֶּאֱמֶת כָּרָאוּי, מֵהֵיכָן אֲקַבֵּל שִׂמְחָה וּמֵאַחַר שֶׁאֲנִי רָחוֹק מִשִּׂמְחָה דִקְדֻשָּׁה, אִם כֵּן אֵיפוֹא מֵהֵיכָן אֲקַבֵּל כֹּחַ וּגְבוּרָה לִזְכּוֹת לִשְׁמִירַת הַבְּרִית עַל כֵּן אֶזְעַק וַאֲשַׁוֵּעַ בְּקוֹל מַר אֶצְעַק אֵלֶיךָ בְּקוֹל צְעָקָה בְּקוֹל אֲנָחָה בְּקוֹל דִּמְעָה אֶתְחַנֵּן לְפָנֶיךָ בְּכָל מִינֵי תַחֲנוּנִים אֲנִי מַפִּיל תְּחִנָּתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי בְּכָל מִינֵי בַּקָּשׁוֹת אֲנִי מְבַקֵּשׁ לִפְנֵי כִסֵּא כְבוֹדֶךָ, בְּכָל מִינֵי קוֹלוֹת אֲנִי קוֹרֵא אֵלֶיךָ, חוּס וַחֲמֹל עָלַי, חוּס וְרַחֵם עָלַי, חוּס וְחָנֵּנִי, חָנֵּנִי וּפְדֵנִי, פּוֹדֶה וּמַצִּיל הַצִּילֵנִי, גּוֹאֵל חָזָק לְמַעַנְךָ פְּדֵנִי, שׁוֹמֵעַ אֶנְקַת אֶבְיוֹנִים שׁוֹמֵעַ צַעֲקָתִי וְאַנְחָתִי, מָרָא דְעַלְמָא כֹּלָּא, אַל תִּתֵּן לַשַּׁחַת נַפְשִׁי, כִּי "מַה בֶּצַע בְּדָמִי בְּרִדְתִּי אֶל שַׁחַת, הֲיוֹדְךָ עָפָר הֲיַגִּיד אֲמִתֶּךָ הַצִּילֵנִי מִטִּיט וְאַל אֶטְבָּעָה אִנָּצְלָה מִשּׂוֹנְאַי וּמִמַּעֲמַקֵּי מָיִם" כִּי אֵין שׁוּם לָשׁוֹן בָּעוֹלָם שֶׁאוּכַל לְפָרֵשׁ שִׂיחָתִי עַל יָדוֹ כִּי צָרוֹת נַפְשִׁי גָּדְלוּ וְשָׂגְבוּ יוֹתֵר מִמֻּטְבָּע בִּיוֵן מְצוּלָה וְאֵין מָעֲמָד יוֹתֵר מִיּוֹרֵד בְּעִמְקֵי מַיִם וְאִם כָּל לְשׁוֹנוֹת כָּאֵלּוּ דִּבְּרוּ הַמְשׁוֹרְרִים דָּוִד הַמֶּלֶךְ וּשְׁאָר צַדִּיקִים אֲמִתִּיִּים עַל עַצְמָם, עַל פְּגָם קַל אֶחָד שֶׁהוּא פְּגָם קַל שֶׁבַּקַּלִּים דַּק מִן הַדַּק, שֶׁאֵין פְּגָם כָּזֶה נִתְפַּס בְּדַעְתֵּנוּ כְּלָל, אָנֹכִי מָה אֶעֱנֶה אַבָּתְרַיְהוּ אָנֹכִי מָה אוֹמַר וּמָה אֲדַבֵּר וְהַלְוַאי הָיִיתִי זוֹכֶה עַל כָּל פָּנִים לְדַבֵּר דִּבּוּרִים הַקְּדוֹשִׁים בְּלֵב נִשְׁבָּר בֶּאֱמֶת, כְּמוֹ שֶׁיָּצְאוּ דִּבְרֵיהֶם מִפִּיהֶם בֶּאֱמֶת לַאֲמִתּוֹ, אַף-עַל-פִּי שֶׁבֶּאֱמֶת לֹא פָּגְמוּ כְּלָל וְאָנֹכִי פָּגַמְתִּי בֶּאֱמֶת הַרְבֵּה מְאֹד בְּלִי שִׁעוּר וָעֵרֶךְ, עַל כֵּן אֵין לִי שׁוּם תִּקְוָה וּמִבְטָח וּמִשְׁעָן כִּי אִם עַל זְכוּת צַדִּיקֵי אֱמֶת, צַדִּיקֵי יְסוֹדֵי עוֹלָם אֲשֶׁר עֲלֵיהֶם כָּל בֵּית יִשְׂרָאֵל נִשְׁעָן, אֲשֶׁר עֹצֶם קְדֻשָּׁתָם וּזְכוּתָם מַסְפֶּקֶת לְהָרִים וּלְהַגְבִּיהַּ וּלְקָרֵב אֲפִלּוּ אוֹתִי אֵלֶיךָ וְעַל כֹּחָם הַגָּדוֹל לְבַד נִשְׁעָנְתִּי, וְעַל תָּקְפָּם וְחָזְקָם אֲנִי נִסְמָךְ, אֲפִלּוּ בַּגָּלוּת הַגָּדוֹל וְהַמַּר הַזֶּה וְעֲלֵיהֶם תָּמַכְתִּי יְתֵדוֹתַי לִקְרֹא אֵלֶיךָ וְלִצְעֹק אֵלֶיךָ מִמָּקוֹם שֶׁאֲנִי שָׁם וּבָאתִי לְפָנֶיךָ לִשְׁטֹחַ אֶת כַּפַּי אֵלֶיךָ, וּלְהָרִים עֵינַי לִמְעוֹן קְדֻשָּׁתֶךָ, וּלְהִסְתַּכֵּל וּלְיַחֵל לַהֲמוֹן חֲסָדֶיךָ שֶׁתָּחֹס וּתְרַחֵם עָלַי וְתַעֲלֶה אוֹתִי מִטִּיט הַיָּוֵן, מִמְּצוּלוֹת יָם, מִכָּל הַמְּקוֹמוֹת וְהָעִנְיָנִים שֶׁיָּרַדְתִּי לְתוֹכָם עַל יְדֵי מַעֲשַׂי הָרָעִים וּמַחְשְׁבוֹתַי הַמְגֻנּוֹת מִתֹּהוּ וָבֹהוּ וְחֹשֶׁךָ וּתְהוֹם תַּעֲלֶה נַפְשִׁי, וּמִכָּל מִינֵי טֻמְאוֹת תְּטַהֲרֵנִי, וּמִכָּל מִינֵי קְלִפּוֹת וְסִטְרִין אַחֲרָנִין תִּפְדֵּנִי וְתַצִּילֵנִי בְּרַחֲמֶיךָ הָרַבִּים וּבְכָל מִינֵי קְדֻשּׁוֹת תְּקַדְּשֵׁנִי וּבְכָל מִינֵי יְשׁוּעוֹת וְהַצָּלוֹת תּוֹשִׁיעֵנִי וְתַצִּילֵנִי וְתִהְיֶה עִמִּי תָמִיד, וְתַעַזְרֵנִי שֶׁאֲקַשֵּׁר עַצְמִי בְּקֶשֶׁר אַמִּיץ וְחָזָק אֵלֶיךָ בֶּאֱמֶת וַאֲקַשֵּׁר יַחַד כָּל רְמַ"ח אֵבָרַי וּשְׁסָ"ה גִידַי וְנַפְשִׁי וְרוּחִי וְנִשְׁמָתִי, בְּקֶשֶׁר אַמִּיץ וְחָזָק שֶׁיִּהְיוּ כֻלָּם מְקֻשָּׁרִים יַחַד וַאֲחוּזִים וּדְבוּקִים בְּמַחֲשָׁבָה קְדוֹשָׁה אַחַת לַעֲבוֹדָתֶךָ וּלְיִרְאָתֶךָ בֶּאֱמֶת, בְּאֹפֶן שֶׁאֶזְכֶּה לִהְיוֹת סוּר מֵרָע בֶּאֱמֶת שֶׁאֶזְכֶּה לְהִנָּצֵל מִכָּל מִינֵי חֲטָאִים וַעֲוֹנוֹת וּפְשָׁעִים וּמִכָּל מִינֵי הִרְהוּרִים וּמַחֲשָׁבוֹת רָעוֹת וּמִכָּל מִינֵי בִלְבּוּלִים וּמִכָּל מִינֵי פְּגַם הַבְּרִית חַס וְשָׁלוֹם, וּמִכָּל מִינֵי פְּגָמִים שֶׁבָּעוֹלָם וְתִמְחֹל וְתִסְלַח לִי עַל כָּל חֲטָאַי וַעֲוֹנוֹתַי וּפְשָׁעַי שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ מִנְּעוּרַי עַד הַיּוֹם הַזֶּה וּתְתַקֵּן כָּל הַפְּגָמִים שֶׁפָּגַמְתִּי עַד הֵנָּה וּמֵעַתָּה תַעַזְרֵנִי וּתְזַכֵּנִי לִהְיוֹת קָדוֹשׁ וְטָהוֹר בֶּאֱמֶת כִּרְצוֹנְךָ הַטּוֹב וּתְזַכֵּנִי לְקַדֵּשׁ עַצְמִי בַּמֻּתָּר לִי, וְאֶזְכֶּה לִפְרִישׁוּת בִּקְדֻשָּׁה גְדוֹלָה בֶּאֱמֶת כִּרְצוֹנְךָ הַטּוֹב עַד שֶׁאֶזְכֶּה חִישׁ קַל מְהֵרָה לִקְדֻשַּׁת הַבְּרִית בֶּאֱמֶת וְתַשְׁפִּיעַ עָלַי מִמְּעוֹן קְדֻשָּׁתְךָ שִׂמְחָה וְחֶדְוָה תָמִיד, וְאֶזְכֶּה לִהְיוֹת בְּשִׂמְחָה תָּמִיד "שׂוֹשׂ אָשִׂישׂ בַּיהֹוָה תָּגֵל נַפְשִׁי בֵּאלֹהַי" וְאֶזְכֶּה לָגִיל וְלִשְׂמֹחַ בִּישׁוּעָתְךָ תָּמִיד וְתָאִיר עָלַי בְּאוֹר פָּנֶיךָ וּתְזַכֵּנִי לְפָנִים מְאִירוֹת לְאַנְפִּין נְהִירִין לְפָנִים שֶׁל שִׂמְחָה דִקְדֻשָּׁה, לְאוֹר פְּנֵי מֶלֶךְ חַיִּים מְשַׂמֵּחַ נַפְשׁוֹת עֲגוּמִים, שְׁלַח עָלַי שִׂמְחָה מִמְּעוֹנֶךָ וְשַׂמַּח נַפְשִׁי הָאֻמְלָלָה וְהָעֲלוּבָה מְאֹד "שַׂמֵּחַ נֶפֶשׁ עַבְדֶּךָ כִּי אֵלֶיךָ יְהֹוָה נַפְשִׁי אֶשָּׂא תּוֹדִיעֵנִי אוֹרַח חַיִּים, שׂוֹבַע שְׂמָחוֹת אֶת פָּנֶיךָ, נְעִימוֹת בִּימִינְךָ נֶצַח":
<h3>שפ</h3>
וְזַכֵּנוּ אָבִינוּ אָב הָרַחֲמָן, "יְהֹוָה אֱלֹהִים אֱמֶת", וֶהְיֵה בְּעֶזְרֵנוּ שֶׁנִּזְכֶּה בְּרַחֲמֶיךָ הָעֲצוּמִים לֶאֱמֶת וֶאֱמוּנָה חוּסָה עָלַי בְּרַחֲמֶיךָ הָרַבִּים וְהַצֵּל אוֹתִי מִכָּל מִינֵי כְפִירוֹת וּמִכָּל מִינֵי פְּגַם אֱמוּנָה, שֶׁלֹּא יַעֲלֶה בְלִבִּי שׁוּם הִרְהוּר וְשׁוּם קֻשְׁיָא וְשׁוּם עַקְמִימִיּוּת שֶׁבַּלֵּב עָלֶיךָ יִתְבָּרַךְ, וְעַל הַנְהָגוֹתֶיךָ, וְעַל צַדִּיקֶיךָ הָאֲמִתִּיִּים, וְעַל כְּשֵׁרֵי הַדּוֹר הָאֲמִתִּיִּים, וְעַל כָּל סִפְרֵי תוֹרָתְךָ הַקְּדוֹשִׁים וְהַטְּהוֹרִים, וְעַל כָּל הַדְּבָרִים שֶׁבִּקְדֻשָּׁה רַק אֶזְכֶּה לְהַאֲמִין בְּךָ וּבְצַדִּיקֶיךָ הָאֲמִתִּיִּים, וּבְתוֹרָתְךָ הַקְּדוֹשָׁה וּבִכְלָלִיּוּת עַמְּךָ יִשְׂרָאֵל הַקָּדוֹשׁ, בֶּאֱמוּנָה שְׁלֵמָה בֶּאֱמֶת בְּלִי שׁוּם בִּלְבּוּל וּנְטִיָּה כְּלָל וְלֹא יַעֲלֶה עַל דַּעְתִּי שׁוּם הִרְהוּר עֲלֵיהֶם כְּלָל וְאֶזְכֶּה לַעֲבֹד אוֹתְךָ תָּמִיד בֶּאֱמֶת וּבֶאֱמוּנָה שְׁלֵמָה, עַד שֶׁאֶזְכֶּה שֶׁיִּתְגַּלֶּה לִי הַשָּׂגַת אֱלֹהוּתְךָ וִידִיעַת רוֹמְמוּתְךָ יִתְבָּרַךְ וְאֶזְכֶּה לַחֲזוֹת בְּאוֹר פְּנֵי יְהֹוָה, "לַחֲזוֹת בְּנֹעַם יְהֹוָה וּלְבַקֵּר בְּהֵיכָלוֹ" וִיקֻיַּם בִּי מִקְרָא שֶׁכָּתוּב: "וּמִבְּשָׂרִי אֶחֱזֶה אֱלוֹהַּ", שֶׁאֶזְכֶּה לַחֲזוֹת אֱלֹהוּתְךָ וּלְהַשִּׂיג גְּדֻלָּתְךָ יִתְבָּרַךְ, וּלְהַכִּיר אוֹתְךָ בָּעוֹלָם הַזֶּה וּבָעוֹלָם הַבָּא בֶּאֱמֶת וּבֶאֱמוּנָה שְׁלֵמָה כִּרְצוֹנְךָ הַטּוֹב:
<h3>שפא</h3>
וּבְכֵן תַּעֲזְרֵנוּ בְּרַחֲמֶיךָ הָרַבִּים וַחֲסָדֶיךָ הָעֲצוּמִים, וּתְזַכֵּנוּ לְשַׁבֵּר תַּאֲוַת מָמוֹן מֵאִתָּנוּ שֶׁלֹּא יִהְיֶה לִי שׁוּם תַּאֲוָה וְשׁוּם חֶמְדָּה וְשׁוּם הִשְׁתּוֹקְקוּת לְמָמוֹן וְנִזְכֶּה לִהְיוֹת שׂוֹנֵא בֶּצַע לִשְׂנֹא אֶת הַמָּמוֹן בְּתַכְלִית הַשִּׂנְאָה וְתַעַזְרֵנוּ בָּעֵת שֶׁאָנוּ מֻכְרָחִים לַעֲסֹק בְּאֵיזֶה עֵסֶק וּמַשָּׂא וּמַתָּן, שֶׁנִּזְכֶּה לַעֲשׂוֹת הַמַּשָּׂא וּמַתָּן בֶּאֱמוּנָה שְׁלֵמָה וּנְקַיֵּם דְּבָרֵינוּ תָמִיד, וְלֹא נַחֲלִיף וְלֹא נְשַׁנֶּה דִּבּוּרֵנוּ לְעוֹלָם אֲפִלּוּ בִּשְׁבִיל הוֹן רָב וְכָל הוֹן דְּעָלְמָא לֹא יוּכַל לְהַטּוֹת לְבָבֵנוּ חַס וְשָׁלוֹם מִן הָאֱמֶת וְהָאֱמוּנָה, לְשַׁנּוֹת אוֹ לְהַחֲלִיף אֵיזֶה דִבּוּר מִדְּבָרֵינוּ חַס וְשָׁלוֹם וּכְכָל הַיּוֹצֵא מִפִּינוּ בִּשְׁעַת הַמַּשָּׂא וּמַתָּן כֵּן נַעֲשֶׂה וּנְקַיֵּם תָּמִיד בְּלִי שׁוּם שִׁנּוּי בָּעוֹלָם וְתַצִּילֵנִי בְּרַחֲמֶיךָ הָרַבִּים שֶׁלֹּא אֶהְיֶה נִבְהָל לְהוֹן וְלֹא אַטְרִיד אֶת דַּעְתִּי לִרְדֹּף אַחַר הַפַּרְנָסָה חַס וְשָׁלוֹם בִּיגִיעוֹת גְּדוֹלוֹת וּבִטְרָחוֹת עֲצוּמוֹת חַס וְשָׁלוֹם רַק תַשְׁפִּיעַ עָלַי בְּרַחֲמֶיךָ, וְתִטַּע וְתִקְבַּע בְּלִבִּי אֱמוּנָה וּבִטָּחוֹן שָׁלֵם בֶּאֱמֶת וְאֶהְיֶה בּוֹטֵחַ בַּיהֹוָה לְבַד, וְאֵדַע וְאַאֲמִין בֶּאֱמֶת, כִּי לֹא מִמּוֹצָא וּמִמַּעֲרָב וּמִמִּדְבָּר הָרִים כִּי לֹא בְּכֹחוֹ יִגְבּוֹר אִישׁ וְאֵין יְכֹלֶת כְּלָל בְּכֹחִי וְעֹצֶם יָדִי לַעֲשׂוֹת חַיִל וַעֲשִׁירוּת כְּלָל, רַק הַכֹּל מֵאִתְּךָ לְבַד "וְהָעֹשֶׁר וְהַכָּבוֹד מִלְּפָנֶיךָ וְאַתָּה מוֹשֵׁל בַּכֹּל" וְאַאֲמִין בֶּאֱמֶת וּבֶאֱמוּנָה שְׁלֵמָה שֶׁאַתָּה יָכֹל לְהַזְמִין לִי פַּרְנָסָתִי בִּשְׁלֵמוּת בְּסִבָּה קַלָּה, בְּלִי שׁוּם יְגִיעוֹת וְטִרְחוֹת וְטִרְדוֹת כְּלָל וְלֹא אֲבַלְבֵּל אֶת מַחֲשַׁבְתִּי בִּשְׁבִיל טִרְדַּת הַפַּרְנָסָה כְּלָל, רַק אֶזְכֶּה לִהְיוֹת חָזָק בְּמִדַּת הָאֱמוּנָה וְהַבִּטָּחוֹן בְּךָ יִתְבָּרַךְ תָּמִיד:
<h3>שפב</h3>
רִבּוֹנוֹ שֶׁל עוֹלָם חוּס וְחָנֵּנִי, וֶהְיֵה בְּעֶזְרִי, וּמַלְּטֵנִי וְהַצִּילֵנִי מִתַּאֲוַת מָמוֹן שֶׁהִיא עֲבוֹדָה זָרָה מַמָּשׁ וְלֹא עֲבוֹדָה זָרָה אַחַת לְבַד, כִּי-אִם שִׁבְעִים עֲבוֹדוֹת זָרוֹת שֶׁל כָּל הַשִּׁבְעִין אֻמּוֹת כַּאֲשֶׁר גִּלִּיתָ לָנוּ עַל-יְדֵי חֲכָמֶיךָ הָאֲמִתִּיִּים, שֶׁכָּל מִי שֶׁנּוֹפֵל לְתַאֲוַת מָמוֹן חַס וְשָׁלוֹם, כְּאִלּוּ עוֹבֵד כָּל הָעֲבוֹדוֹת זָרוֹת שֶׁל כָּל הַשִּׁבְעִין אֻמּוֹת, וְהוּא מֻפְרָשׁ וּמֻבְדָּל מֵאֱמֶת וֶאֱמוּנָה הַקְּדוֹשָׁה מֵאוֹר פְּנֵי מֶלֶךְ חַיִּים, מֵאַנְפִּין נְהִירִין וְנִתְקַשֵּׁר בְּפָנִים חֲשׁוּכִין בְּסִטְרָא דְמוֹתָא חַס וְשָׁלוֹם, בְּעַצְבוּת וּמָרָה שְׁחוֹרָה וְהוּא מָלֵא דְּאָגוֹת וִיגוֹנוֹת תָּמִיד, וְכָל יָמָיו כַּעַס וּמַכְאוֹבִים וְאֵין לוֹ שׁוּם חַיּוּת לֹא בָּעוֹלָם הַזֶּה וְלֹא בָּעוֹלָם הַבָּא:
<h3>שפג</h3>
חוּס וַחֲמֹל עָלַי וְעַל זַרְעִי וְעַל כָּל עַמְּךָ בֵּית יִשְׂרָאֵל, וְהַצֵּל וּמַלֵּט אוֹתָנוּ מִתַּאֲוָה רָעָה הַזֹּאת שֶׁל מָמוֹן אֲשֶׁר נִתְפַּשְּׁטָה עַכְשָׁו מְאֹד בָּעוֹלָם בַּעֲוֹנוֹתֵינוּ וְתָגֵן עָלֵינוּ בִּזְכוּת צַדִּיקֵי אֱמֶת, בְּרִית מֶלַח עוֹלָם, וְתַצִּילֵנִי בִּזְכוּתָם מִתַּאֲוָה זֹאת שֶׁל מָמוֹן וְתַמְשִׁיךְ עָלֵינוּ חָכְמָה וּבִינָה וָדַעַת מֵאִתְּךָ שֶׁלֹּא יְבַלֶּה הַמָּמוֹן חַס וְשָׁלוֹם אֶת יְמֵי חַיֵּינוּ חוּס וַחֲמֹל עָלֵינוּ וּשְׁמַע קוֹל צַעֲקָתֵנוּ בְּרַחֲמִים וַעֲשֵׂה לְמַעַנְךָ וּלְמַעַן שְׁכִינַת עֻזֶּךָ אֲשֶׁר נָדְדָה בַגּוֹיִם בַּעֲוֹנוֹתֵינוּ, וּלְמַעַן הַצַּדִּיקִים אֲמִתִּיִּים שֶׁזָּכוּ לִשְׁמִירַת הַבְּרִית בֶּאֱמֶת וְלִשְׁבִירַת תַּאֲוַת מָמוֹן בְתַכְלִית וּשְׁמַע קוֹל צַעֲקַת הַשְּׁכִינָה וּכְנֶסֶת יִשְׂרָאֵל אֲשֶׁר צוֹעֶקֶת ק"ם [מֵאָה וְאַרְבָּעִים] קָלִין, קַלַּנִי מֵרֹאשִׁי קַלַּנִי מִזְּרוֹעִי, עַל אֵלּוּ הַנּוֹפְלִים לַעֲבוֹדָה זָרָה זֹאת שֶׁל תַּאֲוַת מָמוֹן חַס וְשָׁלוֹם אֲשֶׁר שָׁם תְּחוּבִים כָּל הָעֲבוֹדוֹת זָרוֹת
<h3>שפד</h3>
שׁוֹמֵעַ תְּפִלָּה שׁוֹמֵעַ אֲנָחָה שׁוֹמֵעַ צְעָקָה, שְׁמַע קוֹלֵנוּ בְּרַחֲמִים, מֵעִמְקֵי עֲמָקִים, אֲשֶׁר אָנוּ מִתְאַנְּחִים וְצוֹעֲקִים אֵלֶיךָ שֶׁתַּעַזְרֵנוּ וְתַצִּילֵנוּ בְּרַחֲמֶיךָ הָרַבִּים מִתַּאֲוַת מָמוֹן "יְהֹוָה שִׁמְעָה בְקוֹלִי תִּהְיֶינָה אָזְנֶיךָ קַשֻּׁבוֹת לְקוֹל תַּחֲנוּנָי", שֶׁתַּעֲלֶה וְתָקִים אוֹתִי לִהְיוֹת חָזָק וְאַמִּיץ לַעֲמֹד עַל מַעֲמַד הָאֱמוּנָה וְהַבִּטָּחוֹן לְהַאֲמִין בְּךָ בֶּאֱמֶת וּבֶאֱמוּנָה שְׁלֵמָה, עַד שֶׁאֶזְכֶּה לְשַׁבֵּר תַּאֲוַת מָמוֹן לְגַמְרֵי וְלֹא אַטְרִיד אֶת דַּעְתִּי כְּלָל בְּפַרְנָסָתִי וְלֹא אֶסְמֹךְ עַל שׁוּם סִבָּה וְעַל שׁוּם עֵסֶק כְּלָל רַק אָשִׂים בִּטְחוֹנִי עָלֶיךָ, וְאֶסְמֹךְ וְאֶתְחַזֵּק בְּבִטָּחוֹן בְּהַשֵׁם יִתְבָּרַךְ לְבַד וְאַתָּה תְרַחֵם עָלַי, וְתַשְׁפִּיעַ עָלַי בְּטוּבְךָ הַגָּדוֹל שֶׁפַע טוֹבָה וּבְרָכָה מִמְּקוֹר וְשֹׁרֶשׁ הַהַשְׁפָּעוֹת שֶׁבִּקְדֻשָּׁה וְתַזְמִין לִי פַּרְנָסָתִי קֹדֶם שֶׁאֶצְטָרֵךְ לָהּ בְּסִבָּה קַלָּה בְּלִי שׁוּם יְגִיעָה וְעַצְבוּת כְּלָל, וְאֶזְכֶּה לְשֶׁפַע עֲשִׁירוּת דִּקְדֻשָּׁה לִהְיוֹת שָׂמֵחַ בְּחֶלְקִי תָמִיד וְאַל תַּצְרִיכֵנִי לֹא לִידֵי מַתְּנַת בָּשָׂר וָדָם וְלֹא לִידֵי הַלְוָאָתָם וְתַצִּילֵנִי בְּרַחֲמֶיךָ שֶׁלֹּא אֶהְיֶה בַּעַל חוֹב כְּלָל לְעוֹלָם, וְלֹא אֶצְטָרֵךְ לִלְווֹת מֵאֲחֵרִים כְּלָל וְלֹא אֶרְדֹּף אַחַר מוֹתָרוֹת חַס וְשָׁלוֹם, לִלְוֹת מֵאֲחֵרִים חַס וְשָׁלוֹם בִּשְׁבִיל לְהַנְהִיג מַשָּׂא וּמַתָּן גָּדוֹל רַק תְּרַחֵם עָלַי וְתַשְׁפִּיעַ עָלַי בְּרַחֲמֶיךָ וְתַזְמִין לִי פַּרְנָסָתִי בְּסִבָּה קַלָּה בְּלִי שׁוּם הַלְוָאָה מֵאֲחֵרִים כְּלָל וְתִשְׁלַח בְּרָכָה וְהַצְלָחָה וְהַרְוָחָה בְּכָל מַעֲשֵׂי יָדַי וּתְזַכֵּנִי לִהְיוֹת מְמַעֵט בְּעֵסֶק, רַק לַעֲסֹק בַּתּוֹרָה וַעֲבוֹדַת יְהֹוָה בֶּאֱמֶת כָּל יְמֵי חַיַּי, אֲנִי וְזַרְעִי וְזֶרַע זַרְעִי וְכָל עַמְּךָ בֵּית יִשְׂרָאֵל מֵעַתָּה וְעַד עוֹלָם:
<h3>שפה</h3>
וְחָנֵּנוּ בְּרַחֲמֶיךָ הָרַבִּים וְזַכֵּנוּ לְקַיֵּם מִצְוַת מְזוּזָה בִּשְׁלֵמוּת הָרָאוּי כִּרְצוֹנְךָ הַטּוֹב עִם כָּל פְּרָטֶיהָ וְדִקְדּוּקֶיהָ וְכַוָּנוֹתֶיהָ וְתַרְיַ"ג מִצְוֹת הַתְּלוּיִם בָּהּ וּבְלֵב טוֹב וּבְשִׂמְחָה גְּדוֹלָה וְתַעַזְרֵנוּ וְתִשְׁמְרֵנוּ וְתָגֵן בַּעֲדֵנוּ עַל יְדֵי מִצְוַת מְזוּזָה הַקְּדוֹשָׁה שֶׁנִּזְכֶּה עַל יְדֵי זֶה לְשַׁבֵּר לְגַמְרֵי תַּאֲוַת וְחֶמְדַּת הַמָּמוֹן, שֶׁלֹּא יִהְיֶה לָנוּ שׁוּם חֶמְדָּה וְתַאֲוָה לְשׁוּם מָמוֹן וּלְשׁוּם חֵפֶץ שֶׁל הָעוֹלָם הַזֶּה מִכָּל שֶׁכֵּן וְכָל שֶׁכֵּן שֶׁלֹּא יַעֲלֶה עַל דַּעְתֵּנוּ שׁוּם חֶמְדָּה חַס וְשָׁלוֹם לְמָמוֹן וְחֶפְצֵי חֲבֵרֵנוּ וְלֹא נַחְמוֹד וְלֹא נִתְאַוֶּה בֵּית רֵעֵנוּ שָׂדֵהוּ עַבְדּוֹ וַאֲמָתוֹ שׁוֹרוֹ וַחֲמוֹרוֹ וְכֹל אֲשֶׁר לְרֵעֵנוּ וְנִזְכֶּה לַעֲשׂוֹת תְּשׁוּבָה שְׁלֵמָה בֶּאֱמֶת עַל כָּל הַמַּחֲשָׁבוֹת וְהַחֲמָדוֹת שֶׁהָיָה בְלִבֵּנוּ עַד עַתָּה לְמָמוֹן וְחֶפְצֵי חֲבֵרֵנוּ וְנִזְכֶּה לְתַקֵּן בֶּאֱמֶת כָּל הַפְּגָמִים שֶׁפָּגַמְנוּ עַל יְדֵי הֶעָוֹן הַגָּדוֹל הַזֶּה שֶׁל לֹא תַחְמֹד וּמֵעַתָּה נִזְכֶּה לְשַׁבֵּר וּלְבַטֵּל כָּל אֵלּוּ הַמַּחֲשָׁבוֹת וְהַחֲמָדוֹת וְהַתַּאֲווֹת שֶׁל מָמוֹן וַחֲפָצִים וְלֹא יַעֲלוּ עוֹד בְּלִבֵּנוּ כְּלָל וְנִזְכֶּה לֶאֱמֶת וֶאֱמוּנָה בִּשְׁלֵמוּת
<h3>שפו</h3>
וּבְרַחֲמֶיךָ הָרַבִּים תְּקַדֵּשׁ אוֹתָנוּ בִּקְדֻשַּׁת מִצְוַת מְזוּזָה הַקְּדוֹשָׁה וְהַנּוֹרָאָה, וְעַל-יְדֵי-זֶה תִּשְׁמֹר צֵאתֵנוּ וּבוֹאֵנוּ לְחַיִּים וּלְשָׁלוֹם מֵעַתָּה וְעַד עוֹלָם וְתַמְשִׁיךְ עָלֵינוּ קְדֻשָּׁה וְטָהֳרָה שֶׁנִּזְכֶּה לִקְדֻשַּׁת הַבְּרִית וְלִשְׁבִירַת תַּאֲוַת מָמוֹן בֶּאֱמֶת וְנִזְכֶּה לְחַיִּים טוֹבִים וַאֲרוּכִים וּלְשָׂשׂוֹן וְשִׂמְחָה עַל-יְדֵי הַמְּזוּזָה הַקְּדוֹשָׁה אֲשֶׁר זִכִּיתָ אוֹתָנוּ בְּרַחֲמֶיךָ וּתְבָרֵךְ אֶת כָּל מַעֲשֵׂי יָדֵינוּ, וְתִשְׁמֹר אוֹתָנוּ וְאֶת נַפְשֵׁנוּ וְאֶת מָמוֹנֵנוּ דִּקְדֻשָּׁה וְאֶת כָּל חֲפָצֵינוּ אֲשֶׁר אַתָּה מַשְׁפִּיעַ לָנוּ בְּרַחֲמֶיךָ בְּכָל עֵת וְתִשְׁמֹר וְתַצִּיל אוֹתָם מִכָּל מִינֵי הֶזֵּק שֶׁבָּעוֹלָם, וְתַצִּילֵנוּ מִגְּנֵבוֹת וַאֲבֵדוֹת וּמִכָּל מִינֵי הֶפְסֵד שֶׁבָּעוֹלָם, כִּי אֵל שׁוֹמְרֵנוּ וּמַצִּילֵנוּ אָתָּה וְקוּמָה בְּעֶזְרָתֵנוּ, וְהַצֵּל אוֹתָנוּ מִכָּל מִינֵי שׂוֹנְאִים וּמַחֲלֹקֶת בְּגַשְׁמִיּוּת וּבְרוּחָנִיּוּת וּתְבַטֵּל בְּרַחֲמֶיךָ הָרַבִּים אֶת כָּל מִינֵי מַחֲלֹקֶת מִן הָעוֹלָם וְתָשִׂים שָׁלוֹם בֵּין עַמְּךָ יִשְׂרָאֵל לְעוֹלָם וּתְגַלֶּה הָאֱמֶת בָּעוֹלָם וְתַצִּיל אוֹתָנוּ וְאֶת כָּל חֶבְרָתֵנוּ וְאֶת כָּל עַמְּךָ בֵּית יִשְׂרָאֵל הַחֲפֵצִים לְעָבְדְּךָ בֶּאֱמֶת, שֶׁלֹּא יִהְיֶה כֹּחַ לְשׁוּם חוֹלְקִים וּמִתְנַגְּדִים אֶל נְקֻדַּת הָאֱמֶת לְהַפִּיל אוֹתָנוּ חַס וְשָׁלוֹם:
<h3>שפז</h3>
רִבּוֹנוֹ דְעָלְמָא כֹּלָּא יוֹדֵעַ כָּל סִתְרֵי יְצוּרִים אַתָּה יָדַעְתָּ כַּמָּה וְכַמָּה מִינֵי שׂוֹנְאִים וְאוֹיְבִים עוֹמְדִים עָלֵינוּ בְּכָל עֵת, אַתָּה לְבַד יָדַעְתָּ אוֹתָם וְאֶת מַחְשְׁבוֹתָם וְהֵם חֲפֵצִים לְגָרֵשׁ וּלְהַפִּיל אוֹתָנוּ חַס וְשָׁלוֹם מֵעֲבוֹדָתְךָ בֶּאֱמֶת, כַּאֲשֶׁר אַתָּה לְבַד יָדַעְתָּ וּלְפִי גֹדֶל חֲלִישׁוּתֵנוּ עַל-יְדֵי עֲוֹנוֹתֵינוּ הָרַבִּים אֵין לָנוּ שׁוּם כֹּחַ לַעֲמֹד כְּנֶגְדָּם בְּגַשְׁמִיּוּת וּבְרוּחָנִיּוּת כִּי רַבִּים קָמִים עָלֵינוּ, רַבִּים מְאֹד גְּדוֹלִים בַּתּוֹרָה גְּדוֹלִים בְּעֹשֶׁר גְּדוֹלִים בְּמַעֲשִׂים טוֹבִים הַרְבֵּה יוֹתֵר מֵאִתָּנוּ, וְאֵיךְ יוּכְלוּ חֲלוּשֵׁי כֹּחַ כָּמוֹנוּ לַעֲמֹד בִּפְנֵיהֶם וּמֵאַיִן נְבַקֵּשׁ עֵזֶר לְהִנָּצֵל מֵהֶם, כִּי כְּבָר הִפִּילוּ אוֹתָנוּ הַרְבֵּה עַל יְדֵי מַחֲלֻקְתָּם, כַּאֲשֶׁר לְפָנֶיךָ נִגְלֶה הַכֹּל וְעַתָּה מָה אֶעֱשֶׂה אָבִי שֶׁבַּשָּׁמַיִם, כִּי בֶּאֱמֶת אֲנִי יוֹדֵעַ בְּנַפְשִׁי שֶׁאֵינִי כְּדַאי וְרָאוּי לְהִתְקָרֵב אֵלֶיךָ בֶּאֱמֶת, כִּי פָּגַמְתִּי נֶגְדְּךָ הַרְבֵּה מְאֹד וּמֵחֲמַת זֶה הֵם נִתְעוֹרְרִים עָלַי לְהַלְשִׁין וּלְקַטְרֵג חַס וְשָׁלוֹם אֲבָל לְפָנֶיךָ נִגְלָה תַעֲלוּמַת לִבִּי, כִּי אַף-עַל-פִּי-כֵן אֲנִי חָפֵץ וּמִתְגַּעְגֵּעַ לָשׁוּב אֵלֶיךָ בֶּאֱמֶת וְאִם אָמְנָם פָּגַמְתִּי בִּכְבוֹדֶךָ, אַתָּה חַנּוּן הַמַּרְבֶּה לִסְלֹחַ אֲבָל מַה חָטָאתִי נֶגְדָּם, וּמָה פָּגַמְתִּי בִּכְבוֹדָם לֹא נָשִׁיתִי וְלֹא נָשׁוּ בִי, וּמַדּוּעַ הֵם חוֹלְקִים עַל חֲלוּשֵׁי כֹּחַ נִכְאֵי לֵבָב כָּמוֹנוּ "כִּי אַתָּה אֲשֶׁר הִכִּיתָ רָדָפוּ, וְאֶל מַכְאוֹב חֲלָלֶיךָ יְסַפֵּרוּ":
<h3>שפח</h3>
רִבּוֹנוֹ שֶׁל עוֹלָם דַּרְכְּךָ אֱלֹהֵינוּ, לְבַקֵּשׁ אֶת הַנִּרְדָּפִים, וּלְרַחֵם עַל הַחֲלוּשִׁים וְהָעֲיֵפִים חוּס וַחֲמֹל עָלֵינוּ, חוּס וְרַחֵם עָלֵינוּ יֶהֱמוּ מֵעֶיךָ וַחֲנִינוֹתֶיךָ עָלֵינוּ כִּי נִשְׁאַרְנוּ יְתוֹמִים וְאֵין אָב וְאֵין מִי יָקוּם בַּעֲדֵנוּ וְאֵין לָנוּ עַל מִי לְהִשָּׁעֵן כִּי אִם עַל אָבִינוּ שֶׁבַּשָּׁמַיִם, וְעַל זְכוּת וְכֹחַ הַצַּדִּיקֵי אֱמֶת, שֶׁזָּכוּ לִשְׁלֵמוּת הַבְּרִית בְּתַכְלִית הַשְּׁלֵמוּת בְּתַכְלִית הַמַּעֲלָה בְּתַכְלִית הַקְּדֻשָּׁה כִּרְצוֹנְךָ הַטּוֹב וּלְמַעַנְךָ וּלְמַעֲנָם עֲשֵׂה וְלֹא לָנוּ, וּתְעוֹרֵר אֶת הַצַּדִּיקֵי אֱמֶת שֶׁיַּמְלִיצוּ טוֹב בַּעֲדֵנוּ, וְהֵם יִלָּחֲמוּ לְפָנֵינוּ, וְיַמְשִׁיכוּ אוֹר קְדֻשַּׁת פְּנֵיהֶם הַקְּדוֹשִׁים אֵלֵינוּ וּתְגָרֵשׁ מִפְּנֵיהֶם וּמִפָּנֵינוּ כָּל מִינֵי שׂוֹנְאִים וּמִתְנַגְּדִים אֶל הָאֱמֶת וְתַכְנִיעֵם וְתַשְׁפִּילֵם עַד עָפָר וְתִתֵּן בְּלִבֵּיהֶם שֶׁיָּשׁוּבוּ אֶל הָאֱמֶת, וּתְגַלֶּה לָהֶם הָאֱמֶת בְּכָל מָקוֹם שֶׁהֵם, בְּאֹפֶן שֶׁיִּזְכּוּ גַּם כֵּן לֵידַע מִמַּעֲלַת וּגְדֻלַּת קְדֻשַּׁת הַצַּדִּיקִים הָאֲמִתִּיִּים, וּלְהִתְדַּבֵּק וּלְהִתְקָרֵב לְדַרְכֵיהֶם, וּלְהִתְאַבֵּק בַּעֲפַר רַגְלֵיהֶם וְלִשְׁתּוֹת בַּצָּמָא אֶת דִּבְרֵיהֶם, וְלַעֲסֹק בְּסִפְרֵיהֶם הַקְּדוֹשִׁים שֶׁהִנִּיחוּ אַחֲרֵיהֶם בְּרָכָה כָּל הַצַּדִּיקִים הָאֲמִתִּיִּים לְמַעַן נִזְכֶּה כֻּלָּנוּ לָשׁוּב אֵלֶיךָ בֶּאֱמֶת וּבְלֵב שָׁלֵם, כִּרְצוֹנְךָ הַטּוֹב חוּס וְחָנֵּנוּ וְרַחֵם עָלֵינוּ וְהוֹשִׁיעֵנוּ, וּמַלֵּא מִשְׁאֲלוֹתֵינוּ בְּרַחֲמִים וְהָסֵר מֵעָלֵינוּ אוֹיֵב דֶּבֶר וְחֶרֶב וְרָעָב וְיָגוֹן וְהָסֵר שָׂטָן מִלְּפָנֵינוּ וּמֵאַחֲרֵינוּ:
<h3>שפט</h3>
וְעָזְרֵנוּ שֶׁנִּזְכֶּה לְפַזֵּר מָמוֹן בִּשְׁבִיל עֲשִׂיַּת כָּל מִצְוָה וּמִצְוָה וְלֹא יִהְיֶה שׁוּם מָמוֹן חָשׁוּב אֶצְלֵנוּ נֶגֶד שׁוּם מִצְוָה וְנִזְכֶּה לְהוֹצִיא מָמוֹן הַרְבֵּה בִּשְׁבִיל כָּל מִצְוָה וּמִצְוָה וּבִשְׁבִיל כָּל דָּבָר וְדָבָר שֶׁהוּא רְצוֹנְךָ הַטּוֹב בֶּאֱמֶת וְלֹא נַרְגִּישׁ בְּלִבֵּנוּ כְּלָל הֶפְסֵד הַמָּמוֹן בִּשְׁבִיל שׁוּם מִצְוָה וְדָבָר שֶׁבִּקְדֻשָּׁה שֶׁבָּעוֹלָם וְנִקְנֶה אוֹתָם בְּדָמִים יְקָרִים וּנְפַזֵּר עֲלֵיהֶם מָמוֹן הַרְבֵּה בְּשִׂמְחָה וְחֶדְוָה גְּדוֹלָה וְנִזְכֶּה לְקַיֵּם מִצְוֹתֶיךָ וּרְצוֹנְךָ תָּמִיד בְּגוּף וָנֶפֶשׁ וּמָמוֹן וְנִזְכֶּה לֶאֱמֶת וֶאֱמוּנָה שְׁלֵמָה וּלְפָנִים דִּקְדֻשָּׁה לְאַנְפִּין נְהִירִין לְפָנִים שֶׁל שִׂמְחָה, וִיקֻיַּם בָּנוּ וּבְזַרְעֵנוּ מִקְרָא שֶׁכָּתוּב: "זֶה דּוֹר דּוֹרְשָׁיו מְבַקְּשֵׁי פָנֶיךָ יַעֲקֹב סֶלָה" וְנִזְכֶּה לְמִדַּת הַבִּטָּחוֹן בִּשְׁלֵמוּת בֶּאֱמֶת כִּרְצוֹנְךָ הַטּוֹב כְּמוֹ שֶׁכָּתוּב: "בִּטְחוּ בַּיהֹוָה עֲדֵי עַד כִּי בְּיָהּ יְהֹוָה צוּר עוֹלָמִים":
<h3>שצ</h3>
רַחֵם עָלֵינוּ בְּרַחֲמֶיךָ הָרַבִּים וְעָזְרֵנוּ שֶׁנִּזְכֶּה לְהַגִּיעַ לְכָל מַה שֶּׁבִּקַשְׁנוּ מִלְּפָנֶיךָ, שֶׁנִּזְכֶּה אֲנִי וְזַרְעִי וְכָל עַמְּךָ בֵּית יִשְׂרָאֵל לִקְדֻשַּׁת הַבְּרִית בֶּאֱמֶת וּלְשַׁבֵּר תַּאֲוַת מָמוֹן לְגַמְרֵי וּלְהַרְחִיק וּלְבַטֵּל מִמֶּנּוּ כָל מִינֵי עַצְבוּת וּמָרָה שְׁחוֹרָה וְתָסִיר מִמֶּנּוּ יָגוֹן וַאֲנָחָה וּתְזַכֵּנוּ כֻלָּנוּ לִהְיוֹת בְּשִׂמְחָה תָמִיד וּתְבַטֵּל כָּל מִינֵי מַחֲלֹקֶת מִן הָעוֹלָם וִיקֻיַּם מִקְרָא שֶׁכָּתוּב: "אַנְשֵׁי דָמִים וּמִרְמָה לֹא יֶחֱצוּ יְמֵיהֶם וַאֲנִי אֶבְטַח בָּךְ" וְנִזְכֶּה כֻלָּנוּ לִהְיוֹת בִּכְלַל צַדִּיקִים אֲמִתִּיִּים שׁוֹמְרֵי הַבְּרִית בֶּאֱמֶת, כְּמוֹ שֶׁכָּתוּב: "וְעַמֵּךְ כֻּלָּם צַדִּיקִים לְעוֹלָם יִירְשׁוּ אָרֶץ נֵצֶר מַטָּעַי מַעֲשֵׂי יָדַי לְהִתְפָּאֵר" וְתַמְשִׁיךְ עָלֵינוּ וְעַל זַרְעֵנוּ וְעַל כָּל עַמְּךָ בֵּית יִשְׂרָאֵל שֶׁפַע טוֹבָה וּבְרָכָה וְחַיִּים וְשָׁלוֹם וְשָׂשׂוֹן וְשִׂמְחָה, גִּילָה רִנָּה דִּיצָה וְחֶדְוָה מֵעַתָּה וְעַד עוֹלָם "אוֹר זָרוּעַ לַצַּדִּיק וּלְיִשְׁרֵי לֵב שִׂמְחָה שִׂמְחוּ בַיהֹוָה וְגִילוּ צַדִּיקִים וְהַרְנִינוּ כָּל יִשְׁרֵי לֵב" אָמֵן נֶצַח סֶלָה וָעֶד:
<h2>תפילה כד</h2>
<h3>שצא</h3>
אַשְׁרֵינוּ מַה טּוֹב חֶלְקֵנוּ וּמַה נָּעִים גּוֹרָלֵנוּ וּמַה יָּפָה יְרוּשָׁתֵנוּ אַשְׁרֵינוּ שֶׁזָּכִינוּ בְּרַחֲמֶיךָ הָרַבִּים וַחֲסָדֶיךָ הַיְקָרִים לְקַבֵּל תּוֹרָתְךָ הַקְּדוֹשָׁה וּלְקַיֵּם מִצְוֹתֶיךָ הַיְקָרוֹת "הַנֶּחֱמָדִים מִזָּהָב וּמִפַּז רָב" וּבְכֵן בָּאתִי לְשַׁחֵר פָּנֶיךָ יְהֹוָה אֱלֹהַי וֵאלֹהֵי אֲבוֹתַי שֶׁתְּחָנֵּנוּ בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים, וּתְזַכֵּנוּ שֶׁנַּעֲשֶׂה כָּל הַמִּצְוֹת בְּשִׂמְחָה גְדוֹלָה וַעֲצוּמָה מְאֹד כַּאֲשֶׁר רָאוּי לִשְׂמֹחַ וְלָשׂוּשׂ וְלָגִיל בְּךָ יְהֹוָה אֱלֹהֵינוּ בְּכָל עֵת שֶׁאָנוּ זוֹכִים לְקַיֵּם וְלַעֲשׂוֹת אֵיזֶה מִצְוָה, אֲשֶׁר כָּל מִצְוָה וּמִצְוָה הִיא אַחְדוּתֶךָ, וְאָנוּ זוֹכִים לְהִתְדַבֵּק בְּךָ וּלְהִכָּלֵל בְּךָ יְהֹוָה אֱלֹהֵינוּ עַל יְדֵי עֲשִׂיַּת כָּל מִצְוָה וּמִצְוָה מָה רַב טוּבְךָ אֲשֶׁר עָשִׂיתָ עִמִּי אֲשֶׁר זִכִּיתַנִי לִהְיוֹת מִזֶּרַע יִשְׂרָאֵל וְלֹא עָשַׂנִי גוֹי וְאַתָּה מֵקִים מֵעָפָר דָּל, מֵאַשְׁפּוֹת תָּרִים אֶבְיוֹן כָּמוֹנִי וְאַתָּה מְזַכֶּה אוֹתִי בְּכָל יוֹם וּבְכָל עֵת לַעֲשׂוֹת מִצְוֹת הַיְקָרוֹת וְהַחֲבִיבוֹת עָזְרֵנוּ בְרַחֲמֶיךָ הָרַבִּים שֶׁיֻּמְשַׁךְ עָלֵינוּ שִׂמְחָה גְדוֹלָה מִמִּי שֶׁהַשִּׂמְחָה בִּמְעוֹנוֹ, שֶׁנִּזְכֶּה לִשְׂמֹחַ מְאֹד בֶּאֱמֶת בְּעֵת שֶׁאָנוּ זוֹכִים לַעֲשׂוֹת מִצְוָה, עַד שֶׁנִּזְכֶּה תָמִיד לַעֲשׂוֹת מִצְווֹת רַבּוֹת בְּכָל יוֹם וָיוֹם בְּשִׂמְחָה גְּדוֹלָה וְחֶדְוָה רַבָּה וַעֲצוּמָה מְאֹד וְתָגֵן עָלֵינוּ בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים, וְתִשְׁמְרֵנִי וְתַצִּילֵנִי מֵעַצְבוּת וּמָרָה שְׁחוֹרָה, שֶׁלֹּא יַעֲלֶה וְלֹא יָבֹא וְלֹא יַגִּיעַ לְלִבִּי שׁוּם עַצְבוּת וּמָרָה שְׁחוֹרָה כְּלָל וְהָסֵר מִמֶּנִּי יָגוֹן וַאֲנָחָה בְּרַחֲמֶיךָ הָרַבִּים, וְתִהְיֶה בְּעֶזְרִי וְתוֹשִׁיעֵנִי וּתְזַכֵּנִי לְפָרֵשׁ שִׂיחָתִי לְפָנֶיךָ בְּכָל יוֹם וָיוֹם וְאֶת כָּל אֲשֶׁר עִם לְבָבִי אָשִׂיחָה לְפָנֶיךָ, וְאֶזְכֶּה לְהִתְוַדּוֹת בְּכָל יוֹם עַל כָּל חַטֹּאתַי וַעֲוֹנוֹתַי וּפְשָׁעַי שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ וְלָשׁוּב עֲלֵיהֶם בֶּאֱמֶת בְּכָל לֵב וָנֶפֶשׁ בִּתְשׁוּבָה שְׁלֵמָה וּלְבַקֵּשׁ וּלְהִתְחַנֵּן מִלְּפָנֶיךָ מְחִילָה וּסְלִיחָה וְכַפָּרָה בְּלֵב נִשְׁבָּר וְנִדְכֶּה בֶּאֱמֶת כִּרְצוֹנְךָ הַטּוֹב, וּלְקַבֵּל עָלַי קַבָּלָה חֲזָקָה וּנְכוֹנָה בֶּאֱמֶת שֶׁלֹּא אֶחֱטָא עוֹד, וְלֹא אָשׁוּב לְאִוַּלְתִּי "אִם אָוֶן פָּעַלְתִּי לֹא אוֹסִיף" וְאַתָּה תְּעוֹרֵר חֲסָדֶיךָ וְתִמָּלֵא עָלַי רַחֲמִים וְתִמְחֹל וְתִסְלַח לִי עַל כָּל חֲטָאַי וַעֲוֹנוֹתַי וּפְשָׁעַי וְתָסִיר הָעַצְבוּת וְהַדְּאָגוֹת וְהַמָּרָה שְׁחוֹרָה מִמֶּנִּי וְתַעַזְרֵנִי לָבוֹא אַחַר כָּךְ לְשִׂמְחָה גְדוֹלָה וַעֲצוּמָה בֶּאֱמֶת, בְּאֹפֶן שֶׁאֶזְכֶּה לִהְיוֹת בְּשִׂמְחָה גְדוֹלָה תָמִיד, וּבִפְרָט בִּשְׁעַת עֵסֶק הַתּוֹרָה וְהַתְּפִלָּה וּבִשְׁעַת עֲשִׂיַּת כָּל מִצְוָה וּמִצְוָה אֶזְכֶּה שֶׁלֹּא יַעֲלֶה עַל לִבִּי שׁוּם עַצְבוּת וּדְאָגָה מִשּׁוּם חֵטְא וְעָוֹן, מִכָּל שֶׁכֵּן שֶׁלֹּא יַעֲלֶה עַל לִבִּי שׁוּם דְּאָגָה וְעַצְבוּת מֵעִסְקֵי פַּרְנָסָה וְעִנְיָנֵי עוֹלָם הַזֶּה חַס וְשָׁלוֹם רַק אֲסַלֵּק אָז מִדַּעְתִּי וְאֶשְׁכַּח אָז לְגַמְרֵי כָּל מַה שֶּׁעָבַר עָלַי עַד אוֹתָהּ הַשָּׁעָה שֶׁאֲנִי זוֹכֶה לַעֲסֹק בְּתוֹרָתֶךָ וְלַעֲשׂוֹת אֵיזֶה מִצְוָה וְאֶזְכֶּה לְהַמְשִׁיךְ עָלַי שִׂמְחָה שְׁלֵמָה בִּשְׁעַת עֲשִׂיַּת כָּל מִצְוָה "שׂוֹשׂ אָשִׂישׂ בַּיהֹוָה, תָּגֵל נַפְשִׁי בֵּאלֹהַי" עַד שֶׁאֶזְכֶּה לַעֲשׂוֹת כָּל מִצְוָה וּמִצְוָה וְכָל דָּבָר שֶׁהוּא רְצוֹנְךָ, בְּשִׂמְחָה שְׁלֵמָה וְחֶדְוָה רַבָּה בֶּאֱמֶת כִּרְצוֹנְךָ הַטּוֹב עַד שֶׁאֶזְכֶּה עַל- יְדֵי עֲשִׂיַּת הַמִּצְוֹת בְּשִׂמְחָה לְבָרֵר וּלְהַעֲלוֹת כָּל נִיצוֹצוֹת הַקְּדֻשָּׁה שֶׁנָּפְלוּ בֵּין הַקְּלִפּוֹת עַל יָדִי, עַל-יְדֵי עֲוֹנוֹתַי וּפְשָׁעַי הַמְרֻבִּים שֶׁחָטָאתִי לְפָנֶיךָ בֵּין בְּגִלְגּוּל זֶה בֵּין בְּגִלְגּוּל אַחֵר, לְבָרֵר כֻּלָּם עַל יְדֵי שִׂמְחַת הַמִּצְוָה בְּסוֹד אַחַד עָשָׂר סַמְּמָנֵי הַקְּטֹרֶת וְנִזְכֶּה לְהוֹצִיא כָּל הַחַיּוּת מִן הַקְּלִפּוֹת עַד שֶׁיִּתְבַּטְּלוּ כֻלָּם לְגַמְרֵי, וְיִהְיוּ כְאַיִן וּכְאֶפֶס וְנִזְכֶּה לְהַעֲלוֹת כָּל נִיצוֹצוֹת הַקְּדֻשָּׁה לְשָׁרְשָׁם, לְהַשְׁלִים עַל יָדָם קוֹמַת הַשְּׁכִינָה וּתְרַחֵם עָלֵינוּ, וְתִהְיֶה בְעֶזְרֵנוּ, שֶׁנִּזְכֶּה לְהַעֲלוֹת הַשְּׁכִינָה מֵהַגָּלוּת עַל יְדֵי עֲשִׂיַּת הַמִּצְוֹת בְּשִׂמְחָה גְדוֹלָה וְיִתְגַּלֶּה מַלְכוּתְךָ עַל כָּל בָּאֵי עוֹלָם וִיקַבְּלוּ כֻלָּם אֶת עוֹל מַלְכוּתֶךָ, וְתִמְלֹךְ עֲלֵיהֶם מְהֵרָה לְעוֹלָם וָעֶד
<h3>שצב</h3>
וּבְכֵן תְּרַחֵם עָלֵינוּ, אָבִינוּ מַלְכֵּנוּ, וְתַמְשִׁיךְ עָלֵינוּ קְדֻשָּׁה וְטָהֳרָה וְתִתֶּן כֹּחַ וּגְבוּרָה בְּכָל מִצְוָה וּמִצְוָה שֶׁאָנוּ זוֹכִין לַעֲשׂוֹת שֶׁתִּתְעוֹרֵר הַמִּצְוָה וְתֵלֵךְ בְּכָל הָעוֹלָמוֹת כֻּלָּם וּתְעוֹרֵר אֶת כֻּלָּם לַעֲבוֹדָתֶךָ וּלְיִרְאָתֶךָ, עַד שֶׁיִּתְעוֹרְרוּ כָּל הָעוֹלָמוֹת כֻּלָּם וְכָל אֲשֶׁר בָּהֶם לַעֲבוֹדָתְךָ בֶּאֱמֶת, דּוֹמֵם צוֹמֵחַ חַי מְדַבֵּר, אֵשׁ רוּחַ מַיִם עָפָר, מִן הָאֶרֶז אֲשֶׁר בַּלְּבָנוֹן עַד הָאֵזוֹב אֲשֶׁר בַּקִּיר, מִשִּׁלְשׁוּל קָטָן שֶׁבַּיָּם עַד קַרְנֵי רְאֵמִים, "מַלְכֵי אֶרֶץ וְכָל לְאֻמִּים שָׂרִים וְכָל שׁוֹפְטֵי אָרֶץ", גְּדוֹלִים וּקְטַנִּים, בָּנִים וּבָנוֹת, זְקֵנִים וּנְעָרִים, "הָאָרֶץ וְכָל אֲשֶׁר עָלֶיהָ הַיַּמִּים וְכָל אֲשֶׁר בָּהֶם" הַשָּׁמַיִם וּשְׁמֵי הַשָּׁמַיִם וְכָל צְבָאָם, עוֹלַם הָעֲשִׂיָּה וְהַיְצִירָה וְהַבְּרִיאָה וְהָאֲצִילוּת וְכָל אֲשֶׁר בָּהֶם, שְׁפָלִים גַּלְגַּלִּים מַלְאָכִים זִיקִים חַשְׁמַלִּים שְׂרָפִים וְאוֹפַנִּים וְחַיּוֹת הַקֹּדֶשׁ, מִן תַּכְלִית נְקֻדַּת הַמֶּרְכָּז שֶׁל עוֹלָם הָעֲשִׂיָּה, עַד רֵאשִׁית נְקֻדַּת הַבְּרִיאָה שֶׁהוּא תְּחִלַּת הָאֲצִילוּת בְּכֻלָּם תֵּלֵךְ הַמִּצְוָה שֶׁאָנוּ זוֹכִין לַעֲשׂוֹת בְּכָל עֵת, וּתְעוֹרֵר וְתָקִיץ כֻּלָּם לַעֲבוֹדָתְךָ בֶּאֱמֶת וְיָשׁוּבוּ כָל הָעוֹלָמוֹת וְכָל אֲשֶׁר בָּהֶם אֵלֶיךָ בֶּאֱמֶת וְעַל יְדֵי זֶה יִתְעוֹרֵר בְּרָכָה בְּכָל הָעוֹלָמוֹת כֻּלָּם וּתְקַיֵּם מִקְרָא שֶׁכָּתוּב:
"פּוֹתֵחַ אֶת יָדֶיךָ וּמַשְׂבִּיעַ לְכָל חַי רָצוֹן" וְתַשְׁפִּיעַ בְּרַחֲמֶיךָ הָרַבִּים וְתַמְשִׁיךְ שֶׁפַע טוֹבָה וּבְרָכָה בְּכָל הָעוֹלָמוֹת כֻּלָּם וִימִינְךָ תִסְעָדֵנִי, וּתְסַיְּעֵנִי מִן הַשָּׁמַיִם וְתִתֵּן בְּלִבִּי שֶׁאֲכַוֵּן אֶת לִבִּי וְדַעְתִּי וּרְצוֹנִי לְהַמְשִׁיךְ עָלַי בִּרְכַּת שֵׂכֶל מֵאִתְּךָ, שֶׁתַּשְׁפִּיעַ עָלַי קְדֻשָּׁתֶךָ וּתְחָנֵּנִי מֵאִתְּךָ דֵּעָה בִּינָה וְהַשְׂכֵּל, וּתְזַכֵּנִי לְגָרֵשׁ וּלְבַטֵּל מִמֶּנִּי כָּל מִינֵי שְׁטוּתִים וּבִלְבּוּלִים וְעִרְבּוּב הַדַּעַת רַק אֶזְכֶּה בְּרַחֲמֶיךָ הָרַבִּים וַחֲסָדֶיךָ הָעֲצוּמִים לְשֵׂכֶל הַקָּדוֹשׁ וְדַעַת שָׁלֵם דִּקְדֻשָּׁה, כִּרְצוֹנְךָ הַטּוֹב וְתַעַזְרֵנִי בְּרַחֲמֶיךָ הָרַבִּים שֶׁאֶזְכֶּה לֶאֱמוּנָה שְׁלֵמָה בֶּאֱמֶת, שֶׁלֹּא אֶסְמֹךְ עַל שִׂכְלִי כְּלָל וַאֲפִלּוּ בָּעֵת שֶׁתְּסַיְּעֵנִי בְּרַחֲמֶיךָ, וְתַשְׁפִּיעַ עָלַי שֵׂכֶל שָׁלֵם וְדַעַת נָכוֹן דִּקְדֻשָּׁה בֶּאֱמֶת, לֹא אֶסְמֹךְ עַל הַשֵּׂכֶל לְבַד, רַק אֶזְכֶּה תָמִיד לְהַמְשִׁיךְ אֱמוּנָה לְתוֹךְ בִּרְכַּת הַשֵּׂכֶל וְכָל מַה שֶּׁאֶזְכֶּה לְהוֹסִיף חָכְמָה וָשֵׂכֶל, אֶזְכֶּה לְהוֹסִיף אֱמוּנָה וְעִקַּר תְּבוּנַת שִׂכְלִי יִהְיֶה לְהַאֲמִין בְּךָ בֶּאֱמוּנָה שְׁלֵמָה וְאוֹסִיף לְהִתְחַזֵּק בְּכָל פַּעַם בֶּאֱמוּנָה חֲזָקָה בְיוֹתֵר וְאֶזְכֶּה תָמִיד לְהַאֲמִין בְּךָ וּבְמִצְוֹתֶיךָ הַקְּדוֹשִׁים וּבְצַדִּיקֶיךָ הָאֲמִתִּיִּים בֶּאֱמוּנָה שְׁלֵמָה בֶּאֱמֶת בִּפְשִׁיטוּת וּבִתְמִימוּת:
<h3>שצג</h3>
וּבְכֵן תְּרַחֵם עָלֵינוּ בְּרַחֲמִים רַבִּים בְּרַחֲמִים גְּדוֹלִים וּתְזַכֵּנִי לְיַשֵּׁב וּלְסַדֵּר אֶת דַּעְתִּי הֵיטֵב וְתַשְׁפִּיעַ עָלַי קְדֻשָּׁה וְטָהֳרָה וְשֶׁפַע עֶלְיוֹנָה מִכֶּתֶר עֶלְיוֹן, לְמַעַן אֶזְכֶּה עַל יְדֵי זֶה לְהַמְשִׁיךְ עָלַי כֹּחַ הַמְסַדֵּר וְהַמְיַשֵּׁב אֶת הַמֹּחִין דִּקְדֻשָּׁה וְאֶזְכֶּה תָמִיד לְיִשּׁוּב הַדַּעַת הֵיטֵב בֶּאֱמֶת וּבֶאֱמוּנָה שְׁלֵמָה, בִּקְדֻשָּׁה וּבְטָהֳרָה כִּרְצוֹנְךָ הַטּוֹב מָלֵא רַחֲמִים, קוּמָה בְעֶזְרָתִי וְהוֹשִׁיעֵנִי שֶׁלֹּא תִרְדֹֹּף מַחֲשַׁבְתִּי חַס וְשָׁלוֹם אַחַר תַּאֲוֹת וְהִרְהוּרִים וּמַחֲשָׁבוֹת זָרוֹת וְחָכְמוֹת חִיצוֹנִיּוֹת, רַק אֶזְכֶּה לֶאֱחֹז אֶת חָכְמָתִי וּבִינָתִי וְדַעְתִּי לִבְלִי לְהָנִיחַ אֶת הַמֹּחַ לַחְשֹׁב כְּלָל שׁוּם מַחֲשָׁבָה חִיצוֹנָה כְּלָל, וְיִהְיֶה מוֹחִי נָקִי וְזַךְ וָצַח בִּקְדֻשָּׁה וְטָהֳרָה תָמִיד וְתַעַזְרֵנִי שֶׁאֶזְכֶּה לַעֲלוֹת תָּמִיד מִמַּעְלָה לְמַעְלָה וּמִדַּרְגָּא לְדַרְגָּא עַל יְדֵי עֲשִׂיַּת מִצְוֹתֶיךָ הַקְּדוֹשִׁים בְּשִׂמְחָה, עַד שֶׁאֶזְכֶּה שֶׁתִּרְדֹּף מַחֲשַׁבְתִּי תָמִיד לְהַשִּׂיג אוֹתְךָ בִּקְדֻשָּׁה וּבְטָהֳרָה וּבְיִשּׁוּב הַדַּעַת בֶּאֱמֶת וּבֶאֱמוּנָה שְׁלֵמָה וְתַעֲשֶׂה עִמִּי נִפְלָאוֹת, פִּלְאֵי פְּלָאוֹת וְתוֹשִׁיעֵנִי וּתְזַכֵּנִי שֶׁתִּרְדֹּף מַחֲשַׁבְתִּי תָמִיד לְהַשִּׂיג הָאוֹר הָאֵין סוֹף שֶׁהוּא לְמַעְלָה מִנַּפְשִׁין רוּחִין וְנִשְׁמָתִין וְתַשְׂבִּיעַ בְּצַחְצָחוֹת נַפְשִׁי "אַחַת שָׁאַלְתִּי מֵאֵת יְהֹוָה אוֹתָהּ אֲבַקֵּשׁ שִׁבְתִּי בְּבֵית יְהֹוָה כָּל יְמֵי חַיַּי לַחֲזוֹת בְּנֹעַם יְהֹוָה וּלְבַקֵּר בְּהֵיכָלוֹ" וְתַמְשִׁיךְ עָלַי אוֹר קְדֻשַּׁת כֹּחַ הַמְסַדֵּר וְהַמְיַשֵּׁב אֶת הַמֹּחִין שֶׁהוּא כֶּתֶר עֶלְיוֹן וְאֶזְכֶּה עַל יְדֵי זֶה לִבְלִי לָצֵאת חוּץ מִן הַגְּבוּל חַס וְשָׁלוֹם רַק אֶזְכֶּה שֶׁתִּרְדֹּף מַחֲשַׁבְתִּי לְהַשִּׂיג אוֹר הָאֵין סוֹף "בְּרָצוֹא וָשׁוֹב" בִּבְחִינַת: "מָטֵי וְלֹא מָטֵי" בִּבְחִינַת: "רְדִיפָה וּמְעַכֵּב" עַל-יְדֵי כֹּחַ הַמְסַדֵּר וְהַמְיַשֵּׁב אֶת הַמֹּחִין בֶּאֱמֶת וּבֶאֱמוּנָה שְׁלֵמָה עַד שֶׁאֶזְכֶּה שֶׁיַּעֲלֶה וְיֻכְלַל שִׂכְלִי בְּתוֹךְ "תִּשְׁעָה הֵיכָלִין עִלָּאִין דְּלָאו אִנּוּן נְהוֹרִין וְלֹא רוּחִין וְלֹא נִשְׁמָתִין וְלֵית מָאן דְּקַיְימָא בְּהוּ וְלָא מִתְדַּבְּקִין וְלָא מִתְיַדְּעִין" כִּי אַתָּה יְהֹוָה לְבַד יָדַעְתָּ עֹצֶם רְדִיפַת הִשְׁתּוֹקְקוּת נַפְשִׁי וְרוּחִי וְנִשְׁמָתִי בְּשָׁרְשָׁם הָעֶלְיוֹן לְהַשִּׂיג הַשָּׂגוֹת אֵלּוּ, אֲשֶׁר לְכָךְ נוֹצָרְתִּי "צָמְאָה נַפְשִׁי לֵאלֹהִים לְאֵל חָי מָתַי אָבוֹא וְאֵרָאֶה פְּנֵי אֱלֹהִים מַה יְּדִידוֹת מִשְׁכְּנוֹתֶיךָ יְהֹוָה צְבָאוֹת נִכְסְפָה וְגַם כָּלְתָה נַפְשִׁי לְחַצְרוֹת יְהֹוָה לִבִּי וּבְשָׂרִי יְרַנְּנוּ אֶל אֵל חָי" אֲבָל עֲוֹנוֹתַי הִטּוּ אֵלֶּה, וְחַטֹּאתַי הִסְתִּירוּ פָּנֶיךָ מִמֶּנִּי כִּי מַחֲשַׁבְתִּי הָיְתָה רוֹדֶפֶת אַחַר תַּאֲוֹת רָעוֹת וְהִרְהוּרִים רָעִים וּמַחֲשָׁבוֹת חִיצוֹנִיּוֹת עַד שֶׁפָּגַמְתִּי בְּכָל חַדְרֵי הַשֵּׂכֶל וּבְכָל נְתִיבוֹת וּשְׁבִילֵי הַדַּעַת, עַד שֶׁהֶחֱרַבְתִּי אֶת בֵּית הַחָכְמָה, וּפָרַצְתִּי גִּדְרֵי הַתְּבוּנָה, וְהָרַסְתִּי אֶת הֵיכָלֵי הַדַּעַת וּפָגַמְתִּי הַרְבֵּה בְחָכְמָה וּבִינָה וָדַעַת וּבַכֹּחַ הַמְעַכֵּב וְהַמְסַדֵּר וְהַמְיַשֵּׁב אֶת הַשֵּׂכֶל שֶׁהוּא כֶּתֶר עֶלְיוֹן, בְּכֻלָּם פָּגַמְתִּי הַרְבֵּה מְאֹד עַל יְדֵי חֲטָאַי וַעֲוֹנוֹתַי וּפְשָׁעַי הַמְרֻבִּים שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ יְהֹוָה אֱלֹהַי
<h3>שצד</h3>
עַל כֵּן הִנְנִי מַפִּיל תְּחִנָּתִי לְפָנֶיךָ אֲדוֹן הָרַחֲמִים וְהַסְּלִיחוֹת שֶׁתִּמְחֹל וְתִסְלַח וּתְכַפֵּר לִי עַל כָּל חֲטָאַי וַעֲוֹנוֹתַי וּפְשָׁעַי הַמְרֻבִּים וְתַעֲשֶׂה עִמִּי כְגֹדֶל נִפְלְאוֹתֶיךָ הַנּוֹרָאוֹת, וְתוֹצִיאֵנִי וְתַעֲלֵנִי מִמְּצוּלוֹת יָם וְתָשׁוּב וּתְתַקֵּן אֶת שִׂכְלִי וּתְרַחֵם עָלַי וְתַצִּילֵנִי מֵעַתָּה מִכָּל מִינֵי מַחֲשָׁבוֹת חִיצוֹנִיּוֹת וּמִכָּל מִינֵי הִרְהוּרִים רָעִים וּמִכָּל מִינֵי רְדִיפַת הַמַּחֲשָׁבָה אַחַר תַּאֲוֹת וְעִסְקֵי הָעוֹלָם הַזֶּה חַס וְשָׁלוֹם וּתְטַהֲרֵנִי וּתְקַדְּשֵׁנִי בִּקְדֻשָּׁתְךָ הָעֶלְיוֹנָה וְתָסִיר מִמֶּנִּי יָגוֹן וַאֲנָחָה וּתְבַטֵּל הָעַצְבוּת מִמֶּנִּי בְּבִטּוּל גָּמוּר וּתְזַכֵּנִי לְשִׂמְחָה שְׁלֵמָה, שֶׁאֶזְכֶּה לַעֲשׂוֹת מִצְווֹתֶיךָ בְּשִׂמְחָה רַבָּה וְחֶדְוָה גְּדוֹלָה וַעֲצוּמָה וְתָשׁוּב וְתִבְנֶה חָרְבוֹתַי וְתַחֲזֹר וְתִבְנֶה הֵיכָלֵי שִׂכְלִי עַל מְכוֹנוֹ, וְאַרְמוֹנֵי דַעְתִּי עַל מִשְׁפָּטוֹ יֵשֵׁב בִּקְדֻשָּׁה וּבְטָהֳרָה גְדוֹלָה, בֶּאֱמֶת וּבֶאֱמוּנָה שְׁלֵמָה:
<h3>שצה</h3>
וְאֶזְכֶּה לַעֲלוֹת חִישׁ קַל מְהֵרָה מִמַּעְלָה לְמַעְלָה וּמִדַּרְגָּא לְדַרְגָּא עַד שֶׁאֶזְכֶּה בְּרַחֲמֶיךָ לְתִשְׁעָה הֵיכָלִין עִלָּאִין הָאֵלּוּ שֶׁהִזְכַּרְתִּי לְפָנֶיךָ, וְאֶזְכֶּה גַּם בָּעוֹלָם הַזֶּה לָדַעַת וּלְהַכִּיר אוֹתְךָ בֶּאֱמֶת וְאֶזְכֶּה לַעֲלוֹת לְכָל הַמַּדְרֵגוֹת הָעֶלְיוֹנוֹת שֶׁל הַקְּדֻשָּׁה, עַד תַּכְלִית מַדְרֵגָה הָעֶלְיוֹנָה כָּל מַה שֶּׁאֶפְשָׁר לְאִישׁ יִשְׂרְאֵלִי לַעֲלוֹת וּלְהַשִּׂיג בָּעוֹלָם הַזֶּה אֲשֶׁר לְכָךְ יָרְדָה הַנְּשָׁמָה בָּזֶה הָעוֹלָם מֵרוּם הַמַּעֲלוֹת, כְּדֵי שֶׁתִּזְכֶּה עַל-יְדֵי מַעֲשֶׂיהָ הַטּוֹבִים לָשׁוּב וְלַעֲלוֹת לִמְקוֹר חֻצָּבָה, לְמַעְלָה לְמַעְלָה, בְּיֶתֶר שְׂאֵת וְיֶתֶר עֹז:
<h3>שצו</h3>
חוּס וַחֲמֹל עָלַי, כְּרַחֲמֵי הָאָב עַל הַבֵּן, וְזַכֵּנִי לְטוּבְךָ הַגָּדוֹל בֶּאֱמֶת כִּי אַתָּה טוֹב וּמֵטִיב לַכֹּל וְאַתָּה חָפֵץ לְהֵטִיב לִבְרִיּוֹתֶיךָ וּלְגַלּוֹת לָהֶם אֱלֹהוּתְךָ אֲשֶׁר זֹאת הִיא תַכְלִית הַטּוֹבָה שֶׁבְּכָל הַטּוֹבוֹת חוּס וְחָנֵּנִי, וְתֵן בְּלִבִּי, וְעָזְרֵנִי לָשׁוּב אֵלֶיךָ בֶּאֱמֶת, בְּאֹפֶן שֶׁאֶזְכֶּה לִשְׂבֹּעַ מִטּוּבְךָ הָאֲמִתִּי, שֶׁאֶזְכֶּה לָדַעַת וּלְהַכִּיר אוֹתְךָ בֶּאֱמֶת וּרְדִיפַת מַחֲשַׁבְתִּי תִּהְיֶה תָּמִיד לְהַשִּׂיג אוֹר הָאֵין סוֹף, בִּקְדֻשָּׁה וּבְטָהֳרָה גְדוֹלָה, בֶּאֱמֶת וּבֶאֱמוּנָה שְׁלֵמָה, בְּתַכְלִית מַדְרֵגָה הָעֶלְיוֹנָה דִּקְדֻשָּׁה שֶׁבְּכָל הַמַּדְרֵגוֹת וּתְעוֹרֵר רַחֲמֶיךָ עָלֵינוּ, וּתְמַהֵר וְתָחִישׁ לְגָאֳלֵנוּ גְאֻלַּת עוֹלָם וְתָשׁוּב וְתִבְנֶה חָרְבוֹתֵינוּ וַהֲרִיסוֹתֵינוּ, וְתִבְנֶה בֵּית קָדְשֵׁנוּ וְתִפְאַרְתֵּנוּ וְתַחֲזֹר וְתִבְנֶה וּתְתַקֵּן כָּל הַבִּנְיָנִים וְהַהֵיכָלוֹת שֶׁל הַקְּדֻשָּׁה בְּגַשְׁמִיּוּת וּבְרוּחָנִיּוּת וְתַמְשִׁיךְ עָלֵינוּ שִׂמְחָה גְדוֹלָה תָמִיד וְתָקִים וְתַעֲלֶה אֶת הַשְּׁכִינָה מִגָּלוּתָהּ מִבֵּין הַקְּלִפּוֹת וְהַסִּטְרָא אַחֲרָא וְתוֹצִיא כָּל הַנִּיצוֹצוֹת הַקְּדוֹשִׁים מִבֵּינֵיהֶם וְתַשְׁפִּיל וְתַכְנִיעַ וּתְכַלֶּה וּתְבַטֵּל כָּל הַקְּלִפּוֹת וְסִטְרִין אוֹחֲרָנִין כֻּלָּם יִכְרְעוּ וְיִפֹּלוּ וְלִכְבוֹד שִׁמְךָ יְקָר יִתֵּנוּ וְנִזְכֶּה לָצֵאת מְהֵרָה מִן הַגָּלוּת בְּשִׂמְחָה גְדוֹלָה מִגָּלוּת הַגַּשְׁמִי וּמִגָּלוּת הָרוּחָנִי וְכָל הָעַכּוּ"ם יִתְבַּטְּלוּ אֶל יִשְׂרָאֵל, וְיַכִּירוּ כֻלָּם מַעֲלַת וּקְדֻשַּׁת עַמְּךָ יִשְׂרָאֵל הַקְּדוֹשִׁים אֲשֶׁר בָּהֶם בָּחָרְתָּ וִיקֻיַּם מִקְרָא שֶׁכָּתוּב: "וְהֵבִיאוּ אֶת כָּל אֲחֵיכֶם מִכָּל הַגּוֹיִם מִנְחָה לַיהֹוָה בַּסּוּסִים וּבָרֶכֶב וּבַצַּבִּים וּבַפְּרָדִים וּבַכִּרְכָּרוֹת עַל הַר קָדְשִׁי יְרוּשָׁלַיִם אָמַר יְהֹוָה כַּאֲשֶׁר יָבִיאוּ בְּנֵי יִשְׂרָאֵל אֶת הַמִּנְחָה בִּכְלִי טָהוֹר בֵּית יְהֹוָה" וְתִתְגַּדֵּל הַשִּׂמְחָה בְּכָל הָעוֹלָם, כְּמוֹ שֶׁכָּתוּב: "אָז יֹאמְרוּ בַגּוֹיִם הִגְדִּיל יְהֹוָה לַעֲשׂוֹת עִם אֵלֶּה, הִגְדִּיל יְהֹוָה לַעֲשׂוֹת עִמָּנוּ הָיִינוּ שְׂמֵחִים" וִיקֻיַּם מִקְרָא שֶׁכָּתוּב: "כִּי בְשִׂמְחָה תֵצֵאוּ וּבְשָׁלוֹם תּוּבָלוּן, הֶהָרִים וְהַגְּבָעוֹת יִפְצְחוּ לִפְנֵיכֶם רִנָּה, וְכָל עֲצֵי הַשָּׂדֶה יִמְחֲאוּ כָף" וְנֶאֱמַר: "כִּי נִחַם יְהֹוָה צִיּוֹן נִחַם כָּל חָרְבוֹתֶיהָ וַיָּשֶׂם מִדְבָּרָהּ כְּעֵדֶן וְעַרְבָתָהּ כְּגַן יְהֹוָה שָׂשׂוֹן וְשִׂמְחָה יִמָּצֵא בָהּ תּוֹדָה וְקוֹל זִמְרָה":
<h2>תפילה כה</h2>
<h3>שצז</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתְּרַחֵם עָלַי בְּרַחֲמֶיךָ הָרַבִּים, וְתַעַזְרֵנִי וְתוֹשִׁיעֵנִי, שֶׁאֶזְכֶּה לְשַׁבֵּר וּלְבַטֵּל אֶת כֹּחַ הַמְדַמֶּה שֶׁבַּלֵּב וְלֹא אֵלֵךְ עוֹד אַחַר שְׁרִירוּת לִבִּי הָרָע, וְלֹא אָתוּר אַחַר לְבָבִי וְאַחַר עֵינַי, רַק אֶזְכֶּה לְהִתְגַּבֵּר בְּכֹחֲךָ הַגָּדוֹל, לְשַׁבֵּר וּלְהַכְנִיעַ וּלְבַטֵּל כָּל הַתַּאֲוֹת הַמְדֻמִּיּוֹת, וְכָל הַבִּלְבּוּלִים וְכָל הַמְּנִיעוֹת, הַבָּאִים מִכֹּחַ הַמְדַמֶּה שֶׁהוּא כֹחַ הַבַּהֲמִיּוּת וְלֹא אֶעֱשֶׂה עוֹד מַעֲשֵׂה בְהֵמָה, וְיִתְבַּטְּלוּ מִמֶּנִּי כָּל תַּאֲוֹת הַבַּהֲמִיּוֹת, וְלֹא אֶהְיֶה עוֹד "כְּסוּס כְּפֶרֶד אֵין הָבִין וְעַיִר פֶּרֶא אָדָם יִוָּלֵד", וְאֶזְכֶּה לָצֵאת וְלַעֲלוֹת מִבְּחִינַת בְּהֵמָה לִבְחִינַת אָדָם דִּקְדֻשָּׁה, וְתַעֲלֵנִי מְהֵרָה מִן הַמְדַמֶּה אֶל הַשֵּׂכֶל דִּקְדֻשָּׁה:
<h3>שצח</h3>
חוּס וְחָנֵּנִי וְרַחֵם עָלַי שֶׁאֶזְכֶּה מְהֵרָה לְשַׁבֵּר אֶת כֹּחַ הַמְדַמֶּה וְלַעֲלוֹת אֶל הַשֵּׂכֶל דִּקְדֻשָּׁה וְיָקוּם וְיִתְרוֹמֵם וְיִתְעַלֶּה תְּכוּנַת שִׂכְלִי לְמַעְלָה לְמָעְלָה וְיֻפְתַּח לִי אוֹר הַחָכְמָה וְהַבִּינָה וְהַדַּעַת דִּקְדֻשָּׁה, וְאֶזְכֶּה לְהִתְבּוֹנֵן בְּשִׂכְלִי, עַד שֶׁאֶזְכֶּה לְהוֹצִיא מְתִיקוּת שִׂכְלִי מִכֹּחַ אֶל הַפֹּעַל וְאֶזְכֶּה לְהָבִין דָּבָר מִתּוֹךְ דָּבָר, וּלְחַדֵּשׁ חִדּוּשִׁים אֲמִתִּיִּים בַּתּוֹרָה הַקְּדוֹשָׁה, וּלְהַשִּׂיג הַשָּׂגַת אֱלֹהוּתְךָ עַד שֶׁאֶזְכֶּה לִקְנוֹת בְּשִׂכְלִי חִדּוּשִׁים וּבִנְיָנִים שְׁלֵמִים בַּתּוֹרָה הַקְּדוֹשָׁה וּבַעֲבוֹדַת יְהֹוָה וּבְהַשָּׂגוֹת אֱלֹהוּת
<h3>שצט</h3>
וּתְזַכֵּנִי מְהֵרָה לְכָל הַשְּׁלֹשָׁה בְּחִינוֹת שֶׁל הַשֵּׂכֶל דִּקְדֻשָּׁה שֶׁהֵם שֵׂכֶל בְּכֹחַ וְשֵׂכֶל הַפּוֹעֵל וְשֵׂכֶל הַנִּקְנֶה וּתְרַחֵם עָלַי וְתוֹשִׁיעֵנִי וְתַעַזְרֵנִי שֶׁיִּהְיֶה נִשְׁאָר מִמֶּנִּי שְׁאֵרִית בָּאָרֶץ לְאַחַר הִסְתַּלְּקוּתִי מִן הָעוֹלָם, שֶׁיִּשָּׁאֵר וְיִתְקַיֵּם שִׂכְלִי הַנִּקְנֶה דִּקְדֻשָּׁה בָּעוֹלָם וְיִתְקַיֵּם הִשָּׁאֲרוּתִי לְאַחַר מִיתָתִי עַל יְדֵי שֵׂכֶל הַנִּקְנֶה דִּקְדֻשָּׁה שֶׁתְּזַכֵּנִי בְּרַחֲמֶיךָ הָרַבִּים כִּי אַתָּה יָדַעְתָּ רִבּוֹנוֹ דְעָלְמָא כֹּלָא, שֶׁאֵין קִיּוּמוֹ שֶׁל אָדָם לְאַחַר מִיתָתוֹ אֶלָּא עַל- יְדֵי שֵׂכֶל הַנִּקְנֶה שֶׁזּוֹכֶה לְהַשִּׂיג וְלִקְנוֹת בְּדַעְתּוֹ כְּפִי מַה שֶּׁזּוֹכֶה לְשַׁבֵּר וּלְבַטֵּל תַּאֲוֹת עוֹלָם הַזֶּה וַהֲבָלָיו שֶׁנִּמְשָׁכִין מִכֹּחַ הַמְדַמֶּה, וּבַעֲוֹנוֹתַי הָרַבִּים כְּבָר כִּלִּיתִי יָמִים וְשָׁנִים בִּרְדִיפַת הַתַּאֲוֹת, וּבִשְׁרִירוּת לִבִּי, וְחָטָאתִי עָוִיתִי וּפָשַׁעְתִּי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי עַל-יְדֵי לֵב הָאֶבֶן, שֶׁהוּא הַכֹּחַ הַמְדַמֶּה שֶׁבַּלֵּב
<h3>ת</h3>
אָנָּא יְהֹוָה רַחֵם עָלַי בְּרַחֲמֶיךָ הָרַבִּים וְחָנֵּנִי בַחֲסָדֶיךָ הַגְּדוֹלִים, וּמְחֹל לִי עַל כָּל חֲטָאַי וַעֲווֹנוֹתַי וּפְשָׁעַי הָעֲצוּמִים וְעָזְרֵנִי מֵעַתָּה לְשַׁבֵּר וּלְבַטֵּל אֶת הַכֹּחַ הַמְדַמֶּה שֶׁבְּלִבִּי שֶׁהוּא שְׁרִירוּת לִבִּי וְאֶזְכֶּה מֵעַתָּה לְשַׁבֵּר וּלְבַטֵּל כָּל הַתַּאֲווֹת הַבַּהֲמִיּוֹת וְאֶזְכֶּה לַעֲלוֹת אֶל הַשֵּׂכֶל דִּקְדֻשָּׁה חִישׁ קַל מְהֵרָה וְתַעַזְרֵנִי לְהָבִין וּלְהַשְׂכִּיל בְּתוֹרָתְךָ וּבַעֲבוֹדָתְךָ בֶּאֱמֶת, וּלְהוֹצִיא מְתִיקוּת שִׂכְלִי מִכֹּחַ אֶל הַפֹּעַל עַד שֶׁאֶזְכֶּה לְהַשִּׂיג שֵׂכֶל הַנִּקְנֶה בִּקְדֻשָּׁה וּבְטָהֳרָה וְאֶזְכֶּה לְהַשִּׂיג חִדּוּשִׁין דְּאוֹרַיְיתָא אֲמִתִּיִּים וְהַשָּׂגוֹת חֲדָשׁוֹת דִּקְדֻשָּׁה בְּכָל עֵת וָעֵת:
<h3>תא</h3>
וּבְכֵן תַּעַזְרֵנִי בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים, שֶׁאֶזְכֶּה לַעֲלוֹת בְּכָל פַּעַם מִדַּרְגָּא לְדַרְגָּא וּמִמַּעֲלָה לְמַעֲלָה בִּקְדֻשָּׁה וּבְטָהֳרָה גְּדוֹלָה, וְתִהְיֶה בְעֶזְרִי לִבְעֹר וּלְשַׁבֵּר וּלְבַטֵּל בְּכָל פַּעַם כָּל הַקְּלִפּוֹת הַקּוֹדְמִין לַפְּרִי שֶׁבְּכָל דַּרְגָּא וְדַרְגָּא, שֶׁהֵם הַתַּאֲוֹת וְהַדִּמְיוֹנוֹת וְהַמְּנִיעוֹת וְהַבִּלְבּוּלִים שֶׁמִּתְגַּבְּרִים בְּכָל פַּעַם כְּשֶׁהָאָדָם רוֹצֶה לַעֲלוֹת מִדַּרְגָּא לְדַרְגָּא וְהֵם מִתְפַּשְּׁטִים וּמִשְׁתַּטְּחִים לִפְנֵי הָאָדָם, וּמוֹנְעִים אוֹתוֹ וּמְבַלְבְּלִים אוֹתוֹ וּמְעַכְּבִים אוֹתוֹ מִלַּעֲלוֹת מִדַּרְגָּא לְדַרְגָּא אָנָּא יְהֹוָה מָלֵא רַחֲמִים, חוּס וַחֲמֹל עָלַי וְהוֹשִׁיעֵנִי וְעָזְרֵנִי וְסַיְּעֵנִי וְחַזְּקֵנִי וְאַמְּצֵנִי, וְתֵן לִי כֹחַ וְעֵצָה וּגְבוּרָה, וְחָכְמָה וְשֵׂכֶל דִּקְדֻשָּׁה וְזַכֵּנִי לְשַׁבְּרָם וּלְבַטְּלָם בְּכָל פַּעַם בְּכָל מַדְרֵגָה וּמַדְרֵגָה דִּקְדֻשָּׁה:
<h3>תב</h3>
רִבּוֹנוֹ שֶׁל עוֹלָם יְהֹוָה אֱלֹהִים, אַתָּה יָדַעְתָּ אֶת כָּל מַה שֶּׁעָבַר עָלַי מִנְּעוּרַי עַד הַיּוֹם הַזֶּה, כִּי זֶה כַמָּה נִכְסוֹף נִכְסַפְתִּי לִרְאוֹת בְּתִפְאֶרֶת עֻזֶּךָ, וּבְכָל פַּעַם שֶׁאֲנִי מִתְעוֹרֵר וְרוֹצֶה לַחְתֹּר וְלַעֲלוֹת וּלְהַעְתִּיק מִמְּקוֹמִי אֵיזֶה הַעְתָּקָה בְעָלְמָא לַעֲלוֹת מִמַּדְרֵגָתִי הַשְּׁפָלָה לְמַדְרֵגוֹת שֶׁבִּקְדֻשָּׁה כְּחוּט הַשַּׂעֲרָה, אֲזַי תֵכֶף הַדִּמְיוֹנוֹת וְהַתַּאֲוֹת וְהַמְּנִיעוֹת וְהַבִּלְבּוּלִים מִתְגַּבְּרִים עָלַי בְּכָל פַּעַם יוֹתֵר וְיוֹתֵר מִבַּתְּחִלָּה, בְּהִתְגַּבְּרוּת גָּדוֹל וּבְהִתְפַּשְּׁטוּת עָצוּם מְאֹד כַּאֲשֶׁר אַתָּה יָדַעְתָּ עַד שֶׁלֹּא הִנִּיחוּ אוֹתִי לַעֲלוֹת לְמָקוֹם שֶׁהָיִיתִי צָרִיךְ לַעֲלוֹת עַד הֵנָּה וְלֹא דַי שֶׁלֹּא הִנִּיחוּ אוֹתִי לַעֲלוֹת לְמַדְרֵגָה הַגָּבוֹהַּ יוֹתֵר אַף גַּם מִגֹּדֶל הַהִתְגַּבְּרוּת וְהַהִתְפַּשְּׁטוּת שֶׁהִתְפַּשְּׁטוּ עָלַי בְּכָל פַּעַם כַּאֲשֶׁר אַתָּה יָדַעְתָּ עַל יְדֵי זֶה הִפִּילוּ אוֹתִי בְּכָל פַּעַם יוֹתֵר וְכֵן הָיָה כַּמָּה פְּעָמִים בְּלִי שִׁעוּר וָעֵרֶךְ וּמִסְפָּר, שֶׁבְּכָל פַּעַם שֶׁאָנוּ חוֹתְרִים וְרוֹצִים לָצֵאת וְלַעֲלוֹת מִדַּרְגָּא לְדַרְגָּא בְּעֶרְכֵּנוּ, הֵם מִתְגַּבְּרִים וּמִתְגָּרִים בָּנוּ יוֹתֵר וְיוֹתֵר עַד אֲשֶׁר "כָּלוּ בְיָגוֹן חַיַּי וּשְׁנוֹתַי בַאֲנָחָה" עַד אֲשֶׁר אֵינִי יוֹדֵעַ מַה לַעֲשׂוֹת וּבֶאֱמֶת אֲנִי מוֹדֶה וּמִתְוַדֶּה לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, כִּי אֲנִי בְעַצְמִי הַחַיָּב כִּי בְּוַדַּאי הָיָה לִי כֹּחַ לְהִתְגַּבֵּר עֲלֵיהֶם בְּכָל פַּעַם לְנַצְּחָם וּלְשַׁבְּרָם וּלְבַטְּלָם, כִּי אֵין אַתָּה בָא בִּטְרוּנְיָא וּבַעֲלִילָה עַל בְּרִיּוֹתֶיךָ וּכְשֵׁם שֶׁנָּתַתָּ בָּהֶם כֹּחַ לִמְנֹעַ וּלְבַלְבֵּל אוֹתִי חַס וְשָׁלוֹם, כֵּן נָתַתָּ לִי כֹּחַ יוֹתֵר וְיוֹתֵר לְהִתְגַּבֵּר עֲלֵיהֶם לְשַׁבְּרָם וּלְבַטְּלָם לְגַמְרֵי אַךְ בַּעֲוֹנוֹתַי הָרַבִּים לֹא חַסְתִּי עַל נַפְשִׁי וְלֹא נִתְגַּבַּרְתִּי בְּכֹחֲךָ לְשַׁבְּרָם וּלְבַטְּלָם וְלֹא קִיַּמְתִּי עֲצוֹתֶיךָ הַקְּדוֹשׁוֹת וְאַתָּה חַנּוּן וּמַרְבֶּה לְהֵטִיב חוּס וְחָנֵּנִי וְרַחֵם עָלַי חֲמֹל עָלַי בְּחֶסֶד חִנָּם וְנִדְבַת חֶסֶד, וְעָזְרֵנִי וְהוֹשִׁיעֵנִי בְּכָל פַּעַם לְשַׁבֵּר וּלְבַעֵר וּלְבַטֵּל כָּל הַקְּלִפּוֹת וְכָל הַדִּמְיוֹנוֹת וְכָל הַתַּאֲוֹת וְכָל הַמְּנִיעוֹת וְהָעִכּוּבִים וְהַבִּלְבּוּלִים שֶׁבְּכָל מַדְרֵגָה וּמַדְרֵגָה, בְּאֹפֶן שֶׁאֶזְכֶּה לַעֲלוֹת חִישׁ קַל מְהֵרָה מִמַּדְרֵגָה לְמַדְרֵגָה בְּכָל עֵת וּבְכָל שָׁעָה בִּקְדֻשָּׁה וּבְטָהֳרָה גְּדוֹלָה, עַד שֶׁאֶזְכֶּה מְהֵרָה לְמַדְרֵגָה עֶלְיוֹנָה לְרוּם הַמַּעֲלוֹת כְּנָאֶה לָאִישׁ הַיִּשְׂרְאֵלִי:
<h3>תג</h3>
וְזַכֵּנִי בְּרַחֲמֶיךָ הָרַבִּים לִתֵּן צְדָקָה הַרְבֵּה לַעֲנִיִּים מְהֻגָּנִים וְתַחְמֹל עָלַי בְּחֶמְלָתְךָ הַגְּדוֹלָה וְתַזְמִין לִי תָמִיד עֲנִיִּים מְהֻגָּנִים צַדִּיקִים וּכְשֵׁרִים בֶּאֱמֶת לִזְכּוֹת בָּהֶם וְתַשְׁפִּיעַ לִי שֶׁפַע טוֹבָה וּבְרָכָה וְתַעֲזֹר לִי וְתַזְמִין לִי מָמוֹן הַרְבֵּה לִצְדָקָה, וְאֶזְכֶּה לַעֲזֹר וּלְהוֹשִׁיעַ וּלְהַחֲזִיק יְדֵי לוֹמְדֵי תוֹרָה וְעוֹבְדֵי יְהֹוָה בֶּאֱמֶת וְתַצִּילֵנִי בְּרַחֲמֶיךָ וְתִשְׁמְרֵנִי שֶׁלֹּא אֶכָּשֵׁל לְעוֹלָם בַּעֲנִיִּים שֶׁאֵינָם מְהֻגָּנִים חַס וְשָׁלוֹם כִּי אַתָּה יָדַעְתָּ יְהֹוָה אֱלֹהֵינוּ כִּי בָשָׂר וָדָם אֲנָחְנוּ, וְהָאָדָם יִרְאֶה לָעֵינַיִם, וְאֵינִי זוֹכֶה לֵידַע וּלְהַבְחִין בֵּין הַהֲגוּנִים לְשֶׁאֵינָם הֲגוּנִים עַל-כֵּן שִׁטַּחְתִּי אֵלֶיךָ כַּפָּי שֶׁתְּרַחֵם בְּטוּבְךָ וְתַזְמִין לִי תָמִיד עֲנִיִּים הֲגוּנִים וּכְשֵׁרִים בֶּאֱמֶת לִזְכּוֹת בָּהֶם וְתַעַזְרֵנִי שֶׁאֶזְכֶּה לְהַחֲזִיקָם בְּכָל עֹז לִתֵּן לָהֶם צְדָקָה הַרְבֵּה בְשִׂמְחָה וּבְטוּב לֵבָב בְּסֵבֶר פָּנִים יָפוֹת, עַד שֶׁאֶזְכֶּה שֶׁיִּתְעוֹרֵר עַל יְדֵי הַצְּדָקָה שֶׁלִּי כָּל הַגְּוָנִין עִלָּאִין הַמְלֻבָּשִׁין בְּמָמוֹן שֶׁל יִשְׂרָאֵל, גַּוְנִין עֶלְיוֹנִים שֶׁאַתָּה מִתְפָּאֵר בָּהֶם, וְיֻכְלְלוּ הַגַּוְנִין הַקְּדוֹשִׁים זֶה בָזֶה וְיָאִירוּ בְאוֹר גָּדוֹל עַד שֶׁיִּתְגַּלֶּה עַל-יְדֵי-זֶה גְדֻלַּת הַבּוֹרֵא יִתְבָּרַךְ וְתִתְפָּאֵר וְתִתְנַשֵּׂא וְתִתְגַּדֵּל וְתִתְרוֹמֵם עַל-יְדֵי הִתְגַּלּוּת הַגַּוְנִין הַקְּדוֹשִׁים שֶׁיִּתְגַּלּוּ וְיֻכְלְלוּ וְיָאִירוּ עַל יְדֵי הַצְּדָקָה שֶׁלָּנוּ וְנִזְכֶּה שֶׁיִּהְיוּ נַעֲשִׂים עַל יְדֵי זֶה "בִגְדֵי יֶשַׁע, מְעִיל צְדָקָה"
<h3>תד</h3>
וְתַעַזְרֵנִי בְּרַחֲמֶיךָ לָגִיל וְלָשׂוּשׂ בַּיהֹוָה, שֶׁאֶזְכֶּה לְשָׂשׂוֹן וּלְשִׂמְחָה דִּקְדֻשָּׁה וְאֶהְיֶה בְּשִׂמְחָה תָּמִיד עַל אֲשֶׁר זִכִּיתַנִי בְרַחֲמֶיךָ הָרַבִּים לִהְיוֹת בִּכְלָל זֶרַע יִשְׂרָאֵל עֲבָדֶיךָ, וּלְהִתְקָרֵב לַעֲבוֹדָתֶךָ וּלְהִתְחַבֵּר לִירֵאֶיךָ וּתְמִימֶיךָ וּלְצַדִּיקִים אֲמִתִּיִּים וִיקֻיַּם בִּי מִקְרָא שֶׁכָּתוּב: "שׂוֹשׂ אָשִׂישׂ בַּיהֹוָה, תָּגֵל נַפְשִׁי בֵּאלֹהַי, כִּי הִלְבִּישַׁנִי בִּגְדֵי יֶשַׁע, מְעִיל צְדָקָה יְעָטָנִי" וְתַעַזְרֵנִי עַל יְדֵי זֶה לְשַׁבֵּר וּלְבַטֵּל כָּל הַקְּלִפּוֹת וְהַדִּמְיוֹנוֹת וְהַתַּאֲוֹת וְהַבִּלְבּוּלִים וְהַמְּנִיעוֹת שֶׁבְּכָל דַּרְגָּא וְדַרְגָּא, וּלְקַדֵּשׁ וּלְטַהֵר כָּל הַמַּדְרֵגוֹת מִן הַקְּלִפּוֹת וְאֶזְכֶּה לְקַדֵּשׁ וּלְטַהֵר עַצְמִי תָמִיד, וְלַעֲלוֹת בְּכָל פַּעַם חִישׁ קַל מְהֵרָה מִמַּדְרֵגָה לְמַדְרֵגָה עֶלְיוֹנָה הֵימֶנָּה בִּקְדֻשָּׁה וּבְטָהֳרָה גְּדוֹלָה, עַד שֶׁאֶזְכֶּה לְמַדְרֵגָה הָעֶלְיוֹנָה לְמַדְרֵגַת צַדִּיקִים אֲמִתִּיִּים:
<h3>תה</h3>
וְעָזְרֵנִי וְאַמְּצֵנִי וְחַזְּקֵנִי וְסַיְּעֵנִי שֶׁאֶזְכֶּה לְטַהֵר וּלְקַדֵּשׁ עַצְמִי גַם בַּמֻּתָּר לִי, עַד שֶׁאֶזְכֶּה לַעֲבֹד אוֹתְךָ גַם בְּדִבְרֵי הָרְשׁוּת, שֶׁהֵם אֲכִילָה וּשְׁתִיָּה וְכַיּוֹצֵא וְאֶזְכֶּה לִהְיוֹת שָׁלֵם בִּשְׁלֵמוּת גָּדוֹל בִּשְׁתֵּי הָעֲבוֹדוֹת, בַּעֲבוֹדָה פְּנִימִיּוּת שֶׁהוּא תוֹרָה וּמִצְוֹת וּמַעֲשִׂים טוֹבִים, וּבַעֲבוֹדָה חִיצוֹנִיּוּת שֶׁהוּא אֲכִילָה וּשְׁתִיָה וּשְׁאָר צָרְכֵי הַגּוּף וְאֶזְכֶּה לִהְיוֹת קָדוֹשׁ וְטָהוֹר בִּשְׁתֵּי עֲבוֹדוֹת הָאֵלּוּ בִּשְׁלֵמוּת וּשְׁתֵּי הָעֲבוֹדוֹת הָאֵלּוּ יִתְבָּרְרוּ וְיִזְדַּכְּכוּ בְּכָל פַּעַם בִּקְדֻשָּׁה גָּבוֹהַּ בְּיוֹתֵר עַד שֶׁיִּהְיוּ נַעֲשִׂין בְּכָל פַּעַם מֵהַחִיצוֹנִיּוּת פְּנִימִיּוּת עַד שֶׁתִּהְיֶה אֲכִילָתִי וּשְׁתִיָּתִי וּשְׁאָר צָרְכֵי הַגּוּף בִּקְדֻשָּׁה גְּדוֹלָה בִּקְדֻשַּׁת תּוֹרָה וּמִצְוֹת וּקְדֻשַּׁת הַתּוֹרָה וְהַמִּצְוֹת שֶׁלִּי יִזְדַּכְּכוּ בִּקְדֻשָּׁה גָּבוֹהַּ וּבִשְׁלֵמוּת גָּדוֹל בְּיוֹתֵר וְאֶזְכֶּה לַעֲלוֹת בְּכָל פַּעַם מִדַּרְגָּא לְדַרְגָּא וּבְכָל פַּעַם יִהְיוּ נַעֲשִׂין מֵהַחִיצוֹנִיּוּת פְּנִימִיּוּת וְהַפְּנִימִיּוּת יַעֲלֶה לְמַעְלָה יוֹתֵר וְנִזְכֶּה שֶׁכָּל יִשְׂרָאֵל יֻכְלְלוּ זֶה בָזֶה בְּאַהֲבָה וְאַחֲוָה וְרֵעוּת וּבְשָׁלוֹם גָּדוֹל עַד שֶׁכָּל יִשְׂרָאֵל יַגְבִּיהוּ וְיָרִימוּ זֶה אֶת זֶה מִמַּדְרֵגָה לְמַדְרֵגָה וּמִמַּעֲלָה לְמַעְלָה בִּקְדֻשָּׁה גְּדוֹלָה, עַד שֶׁנִּזְכֶּה לַעֲלוֹת לְרוּם הַמַּעֲלָה הָעֶלְיוֹנָה שֶׁל הַקְּדֻשָּׁה, עַד שֶׁנִּזְכֶּה לְהִכָּלֵל בְּךָ יְהֹוָה אֱלֹהֵינוּ וֵאלֹהֵי אֲבוֹתֵינוּ לְעוֹלְמֵי עַד וּלְנֵצַח נְצָחִים:
<h3>תו</h3>
וּתְרַחֵם עָלֵינוּ וְתִהְיֶה בְּעֶזְרֵנוּ שֶׁנִּזְכֶּה לוֹמַר וּלְסַדֵּר לְפָנֶיךָ תּוֹרַת כָּל הַקָּרְבָּנוֹת כֻּלָּם וּקְטֹרֶת וּמְנָחוֹת בְּכַוָּנָה עֲצוּמָה וּבִקְדֻשָּׁה גְּדוֹלָה וְנוֹרָאָה עַד שֶׁתַּעֲלֶה אֲמִירָתֵנוּ לְפָנֶיךָ כְּאִלּוּ הִקְרַבְנוּ כָּל הַקָּרְבָּנוֹת כֻּלָּם בְּמוֹעֲדָם וּבִזְמַנָּם וּבִמְקוֹמָם כְּהִלְכָתָן וּנְשַׁלְּמָה פָּרִים שְׂפָתֵינוּ כְּמוֹ שֶׁכָּתוּב:
"זֹאת הַתּוֹרָה לָעוֹלָה לַמִּנְחָה וְלַחַטָּאת וְלָאָשָׁם וְלַמִּלּוּאִים וּלְזֶבַח הַשְּׁלָמִים" וְנִזְכֶּה עַל יְדֵי זֶה לְהַכְנִיעַ וּלְשַׁבֵּר וּלְבַטֵּל כֹּחַ הַמְדַמֶּה, לְגָרְשׁוֹ וּלְסַלְּקוֹ וּלְבַטְּלוֹ לְגַמְרֵי מֵעָלֵינוּ וּמֵעַל גְּבוּלֵנוּ וּתְמַהֵר וְתָחִישׁ לְגָאֳלֵנוּ וְתִבְנֶה בֵּית מִקְדָּשֵׁנוּ וְתִפְאַרְתֵּנוּ וְשָׁם נַקְרִיב לְפָנֶיךָ כָּל הַקָּרְבָּנוֹת שֶׁיְּכַפְּרוּ בַעֲדֵנוּ וְיֻחְזְרוּ לָנוּ שְׁלשָׁה דְבָרִים שֶׁנִּתְבַּטְּלוּ מִשֶּׁחָרַב בֵּית הַמִּקְדָּשׁ שֶׁהֵם הַשָּׁמִיר וְנֹפֶת צוּפִים וַאֲמָנָה וְנִזְכֶּה [לַעֲלוֹת] אֶל הַשֵּׂכֶל דִּקְדֻשָּׁה, לְמַעְיַן הַחָכְמָה הַיּוֹצֵא מִבֵּית יְהֹוָה כְּמוֹ שֶׁכָּתוּב: "וּמַעְיָן מִבֵּית יְהֹוָה יֵצֵא" וְנִזְכֶּה לַעֲבֹד אוֹתְךָ תָּמִיד בְּחָכְמָה וּבִינָה וָדַעַת דִּקְדֻשָּׁה וּבֶאֱמוּנָה שְׁלֵמָה בֶּאֱמֶת כָּל יָמֵינוּ לְעוֹלָם אָמֵן וְאָמֵן:
<h2>תפילה כו</h2>
<h3>תז</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ שֶׁתַּעַזְרֵנִי וּתְזַכֵּנִי לְהִתְפַּלֵּל תְּפִלָּתִי לְפָנֶיךָ בְּכַוָּנָה גְּדוֹלָה וְאֶזְכֶּה שֶׁלֹּא יֵצֵא שׁוּם דִּבּוּר שֶׁל הַתְּפִלָּה מִפִּי בְלֹא כַּוָּנָה וְאֶשְׁמַע בְּאָזְנַי וּבְלִבִּי הֵיטֵב מַה שֶּׁאֲנִי מוֹצִיא מִפִּי, שֶׁאֶשְׁמַע מַה שֶּׁאֲנִי מְדַבֵּר, וַאֲכַוֵּן הֵיטֵב בְּכָל דִּבּוּר וְדִבּוּר שֶׁל הַתְּפִלָּה וְתַעַזְרֵנִי שֶׁאֶזְכֶּה לְהִתְפַּלֵּל וּלְהִתְחַנֵּן תָּמִיד בִּמְסִירַת נֶפֶשׁ וְתִשְׁמְרֵנִי וְתַצִּילֵנִי מִמַּחֲשָׁבוֹת זָרוֹת שֶׁבַּתְּפִלָּה וְתִתֶּן לִי כֹּחַ וּגְבוּרָה לְהִתְגַּבֵּר עַל כָּל הַמַּחֲשָׁבוֹת זָרוֹת שֶׁבַּתְּפִלָּה לְהַכְנִיעָם וּלְשַׁבְּרָם וּלְגָרְשָׁם וּלְבַטְּלָם שֶׁלֹּא יִתְקָרְבוּ לִתְפִלָּתִי כְּלָל:
<h3>תח</h3>
וְקוּמָה בְּעֶזְרָתִי וְתֵן בְּלִבִּי בִּינָה וָדַעַת וְעֵצָה וּגְבוּרָה דִּקְדֻשָּׁה שֶׁאֶזְכֶּה לְהִתְגַּבֵּר בְּיוֹתֵר בְּכָל מָקוֹם בַּתְּפִלָּה שֶׁבָּאִים שָׁם עָלַי מַחֲשָׁבוֹת זָרוֹת לְבַלְבֵּל חַס וְשָׁלוֹם שֶׁאֶתְגַּבֵּר בְּאֵלּוּ הַמְּקוֹמוֹת דַּיְקָא בְּהִתְגַּבְּרוּת גָּדוֹל וְעָצוּם מְאֹד וּבִמְסִירַת נֶפֶשׁ בְּיוֹתֵר וְאֶזְכֶּה לְהִתְגַּבֵּר אָז בְּכָל עֹז וְתַעֲצוּמוֹת, וְאֶמְסֹר נַפְשִׁי אָז יוֹתֵר וְיוֹתֵר עַד שֶׁאֶזְכֶּה לְשַׁבְּרָם וּלְנַצְּחָם, וּלְטַהֵר אֶת הַתְּפִלָּה מִכָּל מִינֵי מַחֲשָׁבוֹת זָרוֹת וּבִלְבּוּלִים וְאֶזְכֶּה לְבָרֵר וּלְהַעֲלוֹת נִיצוֹצֵי הַקְּדֻשָּׁה הַמְלֻבָּשִׁין בְּהַמַּחֲשָׁבוֹת זָרוֹת, וְתִתֶּן בִּי כֹחַ לְבָרְרָם וּלְתַקְּנָם וּלְהַעֲלוֹתָם לִמְקוֹר חָצְבָּם לַהֲשִׁיבָם אֶל הַקְּדֻשָּׁה וּתְרַחֵם עָלַי וְתוֹשִׁיעֵנִי תָמִיד שֶׁתִּהְיֶה תְפִלָּתִי זַכָּה וּנְקִיָּה בְּלִי שׁוּם פְּסֹלֶת וּבְלִי שׁוּם מַחֲשָׁבוֹת זָרוֹת בְּאֹפֶן שֶׁתּוּכַל תְפִלָּתִי לַעֲלוֹת לְנַחַת וּלְרָצוֹן לִפְנֵי כִסֵּא כְבוֹדֶךָ וְתַעֲלֶה וְתִנָּשֵׂא לִהְיוֹת כֶּתֶר לְרֹאשֶׁךָ וְתִתְפָּאֵר וְתִתְעַנֵּג בִּתְפִלָּתֵנוּ, וְיִהְיוּ לְךָ שַׁעֲשׁוּעִים גְּדוֹלִים מִתְּפִלָּתֵינוּ וּתְחִנּוֹתֵנוּ תָמִיד וְתִמָּלֵא רַחֲמִים עָלֵינוּ, וְתָשִׁיב פָּנֶיךָ אֵלֵינוּ, וְתָבִיא לָנוּ אֶת מְשִׁיחַ צִדְקֵנוּ בִמְהֵרָה בְיָמֵינוּ אָמֵן:
<h2>תפילה כז</h2>
<h3>תט</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבֹתֵינוּ, אֲדוֹן הַשָּׁלוֹם, מֶלֶךְ שֶׁהַשָּׁלוֹם שֶׁלּוֹ שֶׁתָּשִׂים שָׁלוֹם בֵּין עַמְּךָ יִשְׂרָאֵל וְיִתְרַבֶּה הַשָּׁלוֹם עַד שֶׁיֻּמְשַׁךְ הַשָּׁלוֹם בֵּין כָּל בָּאֵי עוֹלָם, וְלֹא יִהְיֶה שׁוּם שִׂנְאָה וְקִנְאָה וְתַחֲרוּת וְנִצָּחוֹן וְקִנְטוּר בֵּין אֶחָד לַחֲבֵרוֹ, רַק יִהְיֶה אַהֲבָה וְשָׁלוֹם גָּדוֹל בֵּין כֻּלָּם וְכָל אֶחָד יֵדַע בְּאַהֲבַת חֲבֵרוֹ, שֶׁחֲבֵרוֹ דוֹרֵשׁ טוֹבָתוֹ וּמְבַקֵּשׁ אַהֲבָתוֹ וְחָפֵץ בְּהַצְלָחָתוֹ הַנִּצְחִיִּית, עַד שֶׁיּוּכְלוּ לְהִתְוָעֵד וּלְהִתְקַבֵּץ יַחַד כָּל אֶחָד עִם חֲבֵרָיו וִידַבְּרוּ זֶה עִם זֶה וְיַסְבִּירוּ זֶה לָזֶה הָאֱמֶת עַד שֶׁיּוּכְלוּ לְעוֹרֵר זֶה אֶת זֶה וּלְהַזְכִּיר זֶה אֶת זֶה לְהִסְתַּכֵּל עַל עַצְמוֹ הֵיטֵב הֵיטֵב בָּעוֹלָם הַזֶּה עוֹלָם הָעוֹבֵר כְּהֶרֶף עַיִן צֵל עוֹבֵר לֹא כְצִלּוֹ שֶׁל דֶּקֶל וְלֹא כְצִלּוֹ שֶׁל כֹּתֶל אֶלָּא כְצִלּוֹ שֶׁל עוֹף הַפּוֹרֵחַ וִידַבֵּר וְיָשִׂיחַ כָּל אֶחָד עִם חֲבֵרוֹ מַהוּ הַתַּכְלִית מִכָּל תַּאֲוֹת עוֹלָם הַזֶּה וַהֲבָלָיו וְעַל מָה אֲתִינָן לְהַאי עָלְמָא שְׁפָלָה וְיַרְבּוּ לְדַבֵּר זֶה עִם זֶה בְּאַהֲבָה וְאַחֲוָה וְחִבָּה גְדוֹלָה בֶּאֱמֶת לַאֲמִתּוֹ מֵעֻמְקָא דְלִבָּא, בְּלִי שׁוּם נִצָּחוֹן וְקִנְטוּר כְּלָל עַד שֶׁיְּעוֹרֵר כָּל אֶחָד אֶת חֲבֵרוֹ לָשׁוּב אֶל יְהֹוָה בֶּאֱמֶת, וּלְהַשְׁלִיךְ אֶת אֱלִילֵי כַּסְפּוֹ וֶאֱלִילֵי זְהָבוֹ וְלֹא יֵלְכוּ עוֹד בִּשְׁרִירוּת לִבָּם הָרָע וְלֹא יַטּוּ אַחֲרֵי הַבֶּצַע כָּל יְמֵיהֶם, וְלֹא יִרְדְּפוּ אַחַר הַמּוֹתָרוֹת לְהַרְבּוֹת הוֹן מֵהֶבֶל וִיגָרְשׁוּ הָרוּחַ שְׁטוּת מִקִּרְבָּם וְיִתְרַבֶּה וְיִתְגַּדֵּל הַשָּׁלוֹם בָּעוֹלָם, עַד שֶׁיָּשׁוּבוּ כָּל יִשְׂרָאֵל אֵלֶיךָ בֶּאֱמֶת בִּתְשׁוּבָה שְׁלֵמָה כִּרְצוֹנְךָ הַטּוֹב עַד שֶׁיִּתְעוֹרְרוּ גַם כָּל אֻמִּין דְּעָלְמָא, וְיַכִּירוּ הָאֱמֶת לַאֲמִתּוֹ וְיָשׁוּבוּ כֻלָּם אֵלֶיךָ וִיקַבְּלוּ כֻלָּם אֶת עֹל מַלְכוּתְךָ עֲלֵיהֶם וִיקֻיַּם מִקְרָא שֶׁכָּתוּב: "כִּי אָז אֶהְפֹּךְ אֶל כָּל הָעַמִּים שָׂפָה בְרוּרָה לִקְרֹא כֻלָּם בְּשֵׁם יְהֹוָה וּ)לְעָבְדוֹ שְׁכֶם אֶחָד":
<h3>תי</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, מָלֵא רַחֲמִים חוֹמֵל דַּלִּים שׁוֹמֵר הַבְּרִית וְהַחֶסֶד, הַגּוֹמֵל לְחַיָּבִים טוֹבוֹת, גְּמֹל עַל עַבְדְּךָ וְאֶחְיֶה וְזַכֵּנִי בַחֲסָדֶיךָ הָרַבִּים וּבְרַחֲמֶיךָ הָאֲמִתִּיִּים, וְעָזְרֵנִי וְהוֹשִׁיעֵנִי שֶׁאֶזְכֶּה מֵעַתָּה לִשְׁמִירַת הַבְּרִית קֹדֶשׁ בֶּאֱמֶת כִּרְצוֹנְךָ הַטּוֹב וְתַצִּילֵנִי מֵעַתָּה מִכָּל מִינֵי פְּגַם הַבְּרִית וּמִכָּל מִינֵי הִרְהוּרִים רָעִים וְתִהְיֶה בְעֶזְרִי וְתִתֶּן לִי חָכְמָה וּבִינָה וָדַעַת וְעֵצָה וּגְבוּרָה, שֶׁאֶזְכֶּה לְהִתְגַּבֵּר עַל כָּל הַמַּחֲשָׁבוֹת רָעוֹת וְהִרְהוּרִים רָעִים, לְהִמָּלֵט מֵהֶם וּלְהִנָּצֵל מֵהֶם לְגַמְרֵי בְּכֹחֲךָ הַגָּדוֹל, לְגָרְשָׁם וּלְשַׁבְּרָם וּלְבַטְּלָם מֵעָלַי וּמֵעַל גְּבוּלִי וְאֶזְכֶּה בְרַחֲמֶיךָ לְגָרֵשׁ כָּל הָרוּחַ שְׁטוּת מִקִּרְבִּי שֶׁלֹּא יִהְיֶה שׁוּם אֲחִיזָה לְהָרוּחַ שְׁטוּת אֶצְלִי רַק אֲשַׁבְּרוֹ וַאֲגָרְשׁוֹ וַאֲבַטְּלוֹ מֵעָלַי וּמֵעַל גְּבוּלִי מֵעַתָּה וְעַד עוֹלָם:
<h3>תיא</h3>
וְתַעַזְרֵנִי וּתְזַכֵּנִי לְהוֹצִיא כָל נִיצוֹצוֹת הַקְּדֻשָּׁה שֶׁנָּפְלוּ עַל יָדִי בַּקְּלִפּוֹת בֵּין הָרוּחַ שְׁטוּת וְהַסִּטְרָא אַחֲרָא עַל יְדֵי פְּגַם הַבְּרִית וְתַעַזְרֵנִי בְּרַחֲמֶיךָ הָעֲצוּמִים שֶׁאֶזְכֶּה לִתְשׁוּבַת הַמִּשְׁקָל מַמָּשׁ, וּבְמָקוֹם שֶׁקִּלְקַלְתִּי שָׁם אֲתַקֵּן בְּרַחֲמֶיךָ וּבְכָל עֵת וּבְכָל מָקוֹם שֶׁיִּרְצוּ לְהִתְגַּבֵּר עָלַי חַס וְשָׁלוֹם מַחֲשָׁבוֹת רָעוֹת וְהִרְהוּרִים רָעִים, שָׁם דַּיְקָא אֶזְכֶּה לְשַׁבֵּר תַּאֲוָתִי וּלְגָרֵשׁ הָרוּחַ שְׁטוּת מִקִּרְבִּי, לְגָרֵשׁ וּלְסַלֵּק וּלְבַעֵר וּלְבַטֵּל כָּל הַמַּחֲשָׁבוֹת וְהִרְהוּרִים רָעִים מִמֶּנִּי, עַד שֶׁאֶזְכֶּה עַל-יְדֵי-זֶה לְבָרֵר וּלְהַעֲלוֹת כָּל נִצּוֹצֵי הַקְּדֻשָּׁה שֶׁנָּפְלוּ וְנִתְעַרְבְּבוּ עַל יָדִי בֵּין הַקְּלִפּוֹת, לְבָרְרָם וּלְהַעֲלוֹתָם כֻּלָּם וְלַהֲשִׁיבָם אֶל הַקְּדֻשָּׁה וְאַל יִדַּח מִמְּךָ שׁוּם נִדָּח כְּלָל בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים וּבִזְכוּת וְכֹחַ צַדִּיקֵי אֱמֶת זְקֵנִים שֶׁבִּקְדֻשָּׁה אֲשֶׁר זָכוּ לִשְׁמִירַת הַבְּרִית בֶּאֱמֶת בְּתַכְלִית הַשְּׁלֵמוּת וְאֶזְכֶּה מֵעַתָּה לְהַמְשִׁיךְ עָלַי בְּכָל עֵת וּבְכָל שָׁעָה רוּחַ קְדֻשָּׁה וְטָהֳרָה וִיקֻיַּם בִּי מִקְרָא שֶׁכָּתוּב: "וְנָחָה עָלָיו רוּחַ יְהֹוָה, רוּחַ חָכְמָה וּבִינָה, רוּחַ עֵצָה וּגְבוּרָה, רוּחַ דַּעַת וְיִרְאַת יְהֹוָה":
<h3>תיב</h3>
אָנָּא יְהֹוָה מָלֵא רַחֲמִים אֲדוֹן כֹּל, חוֹשֵׁב מַחֲשָׁבוֹת לְבַל יִדַּח מִמְּךָ נִדָּח, אֲשֶׁר אַתָּה גוֹמֵל עִמִּי טוֹבוֹת וַחֲסָדִים רַבִּים וַעֲצוּמִים בְּכָל עֵת וּבְכָל רֶגַע מַמָּשׁ, מָה רַב טוּבְךָ אֲשֶׁר עָשִׂיתָ עִמִּי, מָה רַב חַסְדְּךָ אֲשֶׁר הִפְלֵאתָ עִם עַבְדֶּךָ, "רַבּוֹת עָשִׂיתָ אַתָּה יְהֹוָה אֱלֹהַי, נִפְלְאוֹתֶיךָ וּמַחְשְׁבוֹתֶיךָ אֵלֵינוּ, אֵין עֲרוֹךְ אֵלֶיךָ אַגִּידָה וַאֲדַבֵּרָה עָצְמוּ מִסַּפֵּר" וְאַחֲרֵי כָל הַחֲסָדִים וְהַטּוֹבוֹת הַגְּדוֹלוֹת וְהַנּוֹרָאוֹת וְהָעֲצוּמוֹת וְהַמֻּפְלָגוֹת מְאֹד מְאֹד אֲשֶׁר גָּמַלְתָּ עִמִּי בְּלִי שִׁעוּר וָעֵרֶךְ וּמִסְפָּר, מָה אוֹמַר וּמָה אֲדַבֵּר, וְאֵיךְ יוּכַל עֶבֶד אֲדוֹנִי זֶה לְדַבֵּר עִם אֲדוֹנִי זֶה וּבְאֵיזֶה לָשׁוֹן אֲכַנֶּה אֶת שִׁרְיוֹן צָרַעַת נִגְעֵי נַפְשִׁי וּמַכְאוֹבַי הַמְרֻבִּים עַל יְדֵי חֲטָאַי וַעֲוֹנוֹתַי וּפְשָׁעַי שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי אֲשֶׁר עַל יָדָם נִמְשָׁכִים וּבָאִים עָלֵינוּ בְּכָל עֵת הִרְהוּרִים וּמַחֲשָׁבוֹת זָרוֹת וּמְגֻנּוֹת "טָבַעְתִּי בִּיוֵן מְצוּלָה וְאֵין מָעֳמָד בָּאתִי בְמַעֲמַקֵּי מַיִם וְשִׁבֹּלֶת שְׁטָפָתְנִי" כִּי לְפִי קְדֻשַּׁת אִישׁ הַיִּשְׂרְאֵלִי בְּשָׁרְשׁוֹ, כְּשֶׁבָּא עָלָיו הִרְהוּר אֶחָד בִּזְמַן רָחוֹק, נִקְרָא מֻטְבָּע בִּיוֵן מְצוּלָה, בִּמְצוּלוֹת יָם וְעַתָּה אֵיךְ נְכַנֶּה צָרוֹתֵינוּ וְאֵיךְ נְפָרֵשׁ שִׂיחָתֵנוּ, וּבְאֵיזֶה לָשׁוֹן אֲנִי יָכֹל לְסַפֵּר נִגְעֵי לְבָבִי וּמַכְאוֹבַי, אֲשֶׁר הַמְּצוּלוֹת יָם מִתְגַּבְּרִים בְּכָל עֵת עָלֵינוּ, לֹא יִתְּנוּנִי הָשֵׁב רוּחִי מָה אוֹמַר וּמָה אֲדַבֵּר, "אִוֶּלֶת אָדָם תְּסַלֵּף דַּרְכּוֹ וְעַל יְהֹוָה יִזְעַף לִבּוֹ", כִּי אֲנִי בְעַצְמִי גָרַמְתִּי לִי כָּל זֶה עַל יְדֵי מַעֲשַׂי הָרָעִים וּמַחְשְׁבוֹתַי הַמְבֻלְבָּלוֹת שֶׁהָלַכְתִּי אַחֲרֵיהֶם וְלֹא נִתְגַּבַּרְתִּי לְשַׁבְּרָם וּלְגָרְשָׁם מֵעָלַי, עַד שֶׁבָּאתִי לְמַה שֶּׁבָּאתִי, וְנִתְרַחַקְתִּי כְּמוֹ שֶׁנִּתְרַחַקְתִּי אוֹי לִי וַי לִי אוֹי לְנַפְשִׁי וְאַתָּה יָדַעְתָּ כִּי אֵין לִי שׁוּם עֵצָה וְתַחְבּוּלָה כִּי אִם לִצְעֹק וּלְהִתְחַנֵּן אֵלֶיךָ, וּלְהִסְתַּכֵּל וּלְצַפּוֹת לְרַחֲמֶיךָ, וְאֵשֵׁב וַאֲיַחֵל וַאֲצַפֶּה לַחֲסָדֶיךָ, שֶׁתְּחָנֵּנִי בְּמַתְּנַת חִנָּם לְגַמְרֵי, וּתְקַדְּשֵׁנִי בִקְדֻשָּׁתְךָ הָעֶלְיוֹנָה כִּי כָל הָעֵצוֹת פָּגַמְתִּי בָהֶם, וַאֲפִלּוּ כְּשֶׁאַתָּה מַשְׁפִּיעַ לִי עֵצָה טוֹבָה, קָשֶׁה לִי לְקַיֵּם הָעֵצָה בְעַצְמָהּ, כִּי קְשֵׁה לֵב אֲנִי וְאֵינִי יוֹדֵעַ שׁוּם תַחְבּוּלָה וְעֵצָה וּמִשְׁעָן כִּי אִם עַל רַחֲמֶיךָ הָרַבִּים וַחֲסָדֶיךָ הַגְּדוֹלִים, כִּי עַל רַחֲמֶיךָ הָרַבִּים אָנוּ בְטוּחִים וְעַל חֲסָדֶיךָ אָנוּ נִשְׁעָנִים, וְלִסְלִיחוֹתֶיךָ אָנוּ מְקַוִּים וְלִישׁוּעָתְךָ אָנוּ מְצַפִּים, שֶׁתְּרַחֵם עָלֵינוּ וְתוֹשִׁיעֵנוּ בִּזְכוּת צַדִּיקִים אֲמִתִּיִּים זְקֵנִים שֶׁבִּקְדֻשָּׁה שֶׁהָיוּ בְּכָל דּוֹר מִימֵי אֲבוֹתֵינוּ עַד עַתָּה וְעַל כֹּחָם לְבַד סָמַכְנוּ לִצְעֹק וְלִזְעוֹק וּלְהִתְחַנֵּן אֵלֶיךָ, כְּבֵן הַמִּתְחַטֵּא לִפְנֵי אָבִיו, וּלְצַפּוֹת לְרַחֲמֶיךָ וּלְקַוֹּת לִישׁוּעָתֶךָ, שֶׁתַּחֲזִירֵנוּ בִתְשׁוּבָה שְׁלֵמָה לְפָנֶיךָ, חִישׁ קַל מְהֵרָה:
<h3>תיג</h3>
עַל כֵּן בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי אֱלֹהֵי אַבְרָהָם אֱלֹהֵי יִצְחָק וֵאלֹהֵי יַעֲקֹב וֵאלֹהֵי כָּל הַצַּדִּיקִים הָאֲמִתִּיִּים, אֱלֹהֵי הָרִאשׁוֹנִים וְהָאַחֲרוֹנִים, אֱלֹהֵי כָל יִשְׂרָאֵל, וְכַפַּי פְּרוּשׂוֹת מוּל אֲרוֹן בְּרִיתֶךָ, וְעֵינַי מְיַחֲלוֹת לַהֲמוֹן חֲסָדֶיךָ, וְרַעְיוֹנַי צוֹפִיּוֹת לִמְעוֹן קְדֻשָּׁתֶךָ, שֶׁתְּעוֹרֵר רַחֲמֶיךָ הָרַבִּים וְהַגְּדוֹלִים עָלַי בִּזְכוּת וְכֹחַ הַצַּדִּיקִים הָאֲמִתִּיִּים וְהַזְּקֵנִים דִּקְדֻשָּׁה וְתַמְשִׁיךְ וְתַשְׁפִּיעַ עָלַי וְעַל כָּל עַמְּךָ בֵּית יִשְׂרָאֵל רוּחַ קְדֻשָּׁה וְטָהֳרָה, רוּחַ חָכְמָה וּבִינָה, רוּחַ עֵצָה וּגְבוּרָה, רוּחַ דַּעַת וְיִרְאַת יְהֹוָה, בְּאֹפֶן שֶׁאֶזְכֶּה לְהִתְגַּבֵּר עַל כָּל הַהִרְהוּרִים וּמַחֲשָׁבוֹת רָעוֹת, לְשַׁבְּרָם וּלְגָרְשָׁם וּלְבַטְּלָם מִמֶּנִּי וּבְכָל עֵת שֶׁיָּבֹא עָלַי אֵיזֶה הִרְהוּר לֹא טוֹב חַס וְשָׁלוֹם, אֶזְכֶּה בְּכֹחֲךָ לְשַׁבֵּר תַּאֲוָתִי וְלָכוֹף אֶת יִצְרִי, לְשַׁבְּרוֹ וּלְגָרְשׁוֹ מִמֶּנִּי, וּלְהָסִיחַ דַּעְתִּי מִמֶּנּוּ לְגַמְרֵי וְאֶזְכֶּה לְהוֹצִיא מֵהַקְּלִפּוֹת כָּל הַנִּיצוֹצוֹת הַקְּדֻשָּׁה שֶׁנָּפְלוּ עַל יָדִי בֵּינֵיהֶם וּלְבָרֵר הָרוּחַ טוֹבָה מִן הָרוּחַ שְׁטוּת וּבְמָקוֹם שֶׁקִּלְקַלְתִּי שָׁם אֲתַקֵּן עַד שֶׁאֶזְכֶּה בְּרַחֲמֶיךָ לְגָרֵשׁ וּלְבַטֵּל הָרוּחַ שְׁטוּת מִמֶּנִּי וּמִכָּל יִשְׂרָאֵל לְגַמְרֵי, שֶׁלֹּא יִהְיֶה שׁוּם שְׁלִיטָה וַאֲחִיזָה לְהָרוּחַ שְׁטוּת לֹא בְגוּפִי וְלֹא בְּנַפְשִׁי וְרוּחִי וְנִשְׁמָתִי מֵעַתָּה וְעַד עוֹלָם לָא בְעָלְמָא הָדֵּין וְלָא בְעָלְמָא דְאָתֵי וְאֶזְכֶּה מֵעַתָּה לְמַחֲשָׁבוֹת קְדוֹשׁוֹת וּטְהוֹרוֹת תָּמִיד וְתַצִּילֵנִי מֵעַתָּה מִכָּל מִינֵי בִלְבּוּל הַדַּעַת שֶׁבָּעוֹלָם, רַק אֶזְכֶּה שֶׁתִּהְיֶה מַחֲשַׁבְתִּי קְדוֹשָׁה וּטְהוֹרָה זַכָּה וּנְקִיָּה תָמִיד
<h3>תיד</h3>
וְתַעַזְרֵנִי לְקַדֵּשׁ עַצְמִי בִקְדֻשַּׁת הַבְּרִית בְּכָל מִינֵי קְדֻשּׁוֹת וְתִמְחֹל וְתִסְלַח לִי כָּל מַה שֶׁפָּגַמְתִּי עַד הֵנָּה בִּפְגַם הַבְּרִית, הֵן מַה שֶׁפָּגַמְתִּי בְמַחֲשָׁבָה דִּבּוּר וּמַעֲשֶׂה הֵן מַה שֶׁפָּגַמְתִּי בִרְאִיַּת הָעַיִן וּבִשְׁמִיעַת הָאֹזֶן וּבִשְׁאָר חוּשִׁים בְּשׁוֹגֵג אוֹ בְּמֵזִיד בְּאֹנֶס אוֹ בְּרָצוֹן, מִנְּעוּרַי עַד הַיּוֹם הַזֶּה עַל כֻּלָּם תִּמְחֹל וְתִסְלַח וּתְכַפֵּר לִי אֱלוֹהַּ סְלִיחוֹת וּתְמַלֵּא כָּל הַשֵּׁמוֹת שֶׁפָּגַמְתִּי בְשִׁמְךָ הַגָּדוֹל וּמֵעַתָּה תִהְיֶה בְעֶזְרִי וְתוֹשִׁיעֵנִי וְתַצְלִיחֵנִי וְתַעַזְרֵנִי בְּכָל עֵת בְּאֹפֶן שֶׁאֶזְכֶּה לִקְדֻשַּׁת הַבְּרִית בֶּאֱמֶת:
<h3>תטו</h3>
רִבּוֹנוֹ שֶׁל עוֹלָם רִבּוֹנוֹ דְעָלְמָא כֹּלָּא, "רְפָאֵנִי יְהֹוָה וְאֵרָפֵא הוֹשִׁיעֵנִי וְאִוָּשֵׁעָה כִּי תְהִלָּתִי אָתָּה" כִּי אַתָּה יָדַעְתָּ אֶת מְרִירוּת לְבָבִי, אֶת מְרִירוּת מַכּוֹתַי הָאֲנוּשׁוֹת אֶת מְרִירוּת נַפְשִׁי הָאֻמְלָלָה, כִּי נַפְשִׁי מָרָה לִי מְאֹד וְאֶל מָה אֲדַמֶּה וְאַמְשִׁיל מְרִירוּתִי, מַר מִמָּוֶת, מַר מִלַּעֲנָה וָרֹאשׁ מַר מִכָּל מְרִירוּת שֶׁבָּעוֹלָם וְאַתָּה יָדַעְתָּ רִבּוֹנוֹ שֶׁל עוֹלָם אֲשֶׁר לְפִי עֹצֶם חֻלְשׁוֹת נַפְשִׁי, לְפִי עֹצֶם וְרִבּוּי הַחוֹלָאַת וְהַמַּכְאוֹבִים הָרָעִים וְהַמָּרִים וְהַפְּגָמִים הָעֲצוּמִים שֶׁהִטַּלְתִּי בְּנַפְשִׁי עַל-יְדֵי מַעֲשַׂי הָרָעִים, אֵין שׁוּם רְפוּאָה בָּעוֹלָם שֶׁתּוּכַל לְהוֹעִיל לִי וַאֲפִלּוּ אִם תִּמָּצֵא בְּרַחֲמֶיךָ אֵיזֶה רְפוּאָה שֶׁיּוֹעִיל לִי, אִי אֶפְשָׁר לִי לִסְבֹּל מְרִירוּת הָרְפוּאָה לְפִי מַכּוֹתַי הָאֲנוּשׁוֹת מְאֹד, כִּי אִי אֶפְשָׁר לִי לִסְבֹּל מְרִירוּת הָרְפוּאָה וְהַתְּשׁוּבָה שֶׁצְּרִיכִים לִסְבֹּל לְתַקֵּן פְּגַם הִרְהוּר אֶחָד, מִכָּל שֶׁכֵּן הִרְהוּרִים וּפְגָמִים וַחֲטָאִים רַבִּים וַעֲצוּמִים כָּאֵלֶּה וְאִם אָמַרְתִּי לְסַפֵּר אֶפֶס קָצֶה מֵהַפְּגָמִים שֶׁל יוֹם אֶחָד, יִכְלֶה הַזְּמַן אֲפִלּוּ הַפְּגָמִים שֶׁל הַיּוֹם שֶׁנִּקְרָא אֶצְלֵנוּ טוֹב קְצַת, גַּם כֵּן אִי אֶפְשָׁר לְשַׁעֵר וּלְהַעֲרִיךְ הַפְּגָמִים שֶׁבְּכָל עֵת וּבְכָל שָׁעָה, מִכָּל שֶׁכֵּן הַיָּמִים רָעִים שֶׁהָיָה לִי אוֹי, אוֹי וַאֲבוֹי, אוֹי אוֹי וָמַר מָה אוֹמַר וּמָה אֲדַבֵּר, מְרִירוּת נַפְשִׁי עַד שָׁמַיִם יַגִּיעַ, כְּאֵב נִשְׁמָתִי מִי יוּכַל לְשַׁעֵר
<h3>תטז</h3>
רִבּוֹנוֹ שֶׁל עוֹלָם אַתָּה יָדַעְתָּ, וְאִם אֲפִלּוּ תַשְׁלִיךְ אַחֲרֵי גַוֶּךָ כָּל חַטֹּאתַי כַּאֲשֶׁר אַתָּה מִתְנַהֵג עִם בְּרִיּוֹתֶיךָ בְּרַחֲמִים, וְלֹא תַלְבִּישׁ אֶת רְפוּאָתִי כִּי אִם בִּמְרִירוּת מְעַט דִּמְעַט גַּם כֵּן אִי אֶפְשָׁר לִי לִסְבֹּל כְּלָל כִּי לְפִי עֹצֶם רִבּוּי הַמְּרִירוּת הַמֻּכְרָח לִרְפוּאָתִי לְפִי עֹצֶם חָלְיֵי נַפְשִׁי אִי אֶפְשָׁר לִי לְקַבֵּל וְלִסְבֹּל אֲפִלּוּ חֵלֶק אֶחָד מֵאַלְפֵי אֲלָפִים וְרִבֵּי רְבָבוֹת, מֵהַמְּרִירוּת הַמֻּכְרָח לִרְפוּאָתִי, לְפִי עֹצֶם חֲטָאַי וַעֲוֹנוֹתַי וּפְשָׁעַי הַמְּרֻבִּים כִּי "אַתָּה חָשַׁקְתָּ נַפְשִׁי מִשַּׁחַת בְּלִי" וְהִשְׁלַכְתָּ אַחֲרֵי גַוֶּךָ כָּל חַטֹּאתָי וְלֹא הִלְבַּשְׁתָּ אֶת הַשָּׁלוֹם וְהָרְפוּאָה שֶׁלִּי כִּי אִם בִּמְרִירוּת מְעַט דִּמְעַט כְּפִי יְכָלְתִּי וְאַף עַל פִּי כֵן, גַּם זֶה מְעַט הַמְּרִירוּת קָשֶׁה לִי לְקַבֵּל וְלִסְבֹּל, כִּי לְפִי עֹצֶם חָלְיִי וְחֻלְשׁוֹתַי וּמַכּוֹת נַפְשִׁי הָאֲנוּשׁוֹת מְאֹד וּפִזּוּר דַּעְתִּי, אִי אֶפְשָׁר לִי לִסְבּוֹל שׁוּם מְרִירוּת כְּלָל:
<h3>תיז</h3>
וְעַל זֹאת בָּאתִי לְהַפִּיל תְּחִנָּתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי "גְּדוֹל הָעֵצָה וְרַב הָעֲלִילִיָּה" עוֹשֶׂה גְדוֹלוֹת עַד אֵין חֵקֶר, נִסִּים וְנִפְלָאוֹת עַד אֵין מִסְפָּר, וְאֵין דָּבָר נִמְנַע מִמֶּךָּ, הֵן "כֹּל תּוּכָל וְלֹא יִבָּצֵר מִמְּךָ מְזִמָּה" וְאַתָּה רוֹפֵא נֶאֱמָן וְרַחֲמָן אֱמֶת, וּבְיָדְךָ הַכֹּל "וּבְיָדְךָ כֹּחַ וּגְבוּרָה וּבְיָדְךָ לְגַדֵּל וּלְחַזֵּק לַכֹּל" וּמִי יֹאמַר לְךָ מַה תַּעֲשֶׂה, עַל כֵּן "עַל מִשְׁמַרְתִּי אֶעֱמֹדָה", וְאֶזְעַק וַאֲשַׁוֵּעַ וְאֶצְעַק אֵלֶיךָ תָּמִיד, עַד שֶׁתְּחָנֵּנִי, וְתַמְתִּיק אֶת מְרִירוּת רְפוּאָתִי, וְתוֹרֵנִי בְּרַחֲמֶיךָ אֶת עֵץ הַחַיִּים לְהַמְתִּיק וּלְבַטֵּל מְרִירוּת הַמַּיִם הָרָעִים, וְתָסִיר מִמֶּנִּי כָּל מִינֵי מְרִירוּת בְּרַחֲמֶיךָ וְתִתֵּן לִי כֹחַ וּגְבוּרָה וְהִתְחַזְּקוּת לִסְבֹּל וּלְקַבֵּל עָלַי בְּאַהֲבָה מְעַט הַמְּרִירוּת שֶׁאֲנִי מֻכְרָח לִסְבֹּל בִּשְׁבִיל רְפוּאָתִי, וּתְמַעֵט בְחַסְדְּךָ אֶת הַמְּרִירוּת שֶׁל רְפוּאָתִי בְתַכְלִית הַמִּעוּט וּתְמַהֵר לְרַפֹּאת אוֹתִי רְפוּאָה שְׁלֵמָה, רְפוּאַת הַנֶּפֶשׁ וּרְפוּאַת הַגּוּף, כִּי אֲנִי רוֹאֶה מֵרָחוֹק חֲסָדֶיךָ הַגְּדוֹלִים, שֶׁאַתָּה מַגְדִּיל עִמִּי בְּכָל עֵת וּבְכָל שָׁעָה בְּלִי שִׁיעוּר וָעֵרֶךְ וּמִסְפָּר, עַל כֵּן אֲנִי מַשְׁלִיךְ יְהָבִי עָלֶיךָ לְבַד שֶׁתְּרַחֵם עָלַי וְתָגֵן בַּעֲדִי וְתִפְרֹס עָלַי אֶת סֻכַּת שְׁלוֹמֶךָ וְתַעֲלֶה רְפוּאָה שְׁלֵמָה לְכָל תַּחֲלוּאֵי וּמַכְאוֹבֵי נַפְשִׁי וְגוּפִי, וּתְקַיֵּם בִּי מִקְרָא שֶׁכָּתוּב: "בּוֹרֵא נִיב שְׂפָתָיִם, שָׁלוֹם שָׁלוֹם לָרָחוֹק וְלַקָּרוֹב אָמַר יְהֹוָה, וּרְפָאתִיו"
<h3>תיח</h3>
וּתְזַכֵּנִי מֵעַתָּה לִקְדֻשַּׁת הַבְּרִית בֶּאֱמֶת וְתַשְׁפִּיעַ וְתָאִיר עָלַי בְּאוֹר פָּנֶיךָ, וְתַמְשִׁיךְ עָלַי הֶאָרַת פָּנִים, שֶׁאֶזְכֶּה לְהַדְרַת פָּנִים לְהֶאָרַת פָּנִים דִּקְדֻשָּׁה וְתִפְתַּח אֶת דַּעְתִּי, וְתַשְׁפִּיעַ עָלַי שֶׁפַע הַחָכְמָה וְהַבִּינָה וְהַדַּעַת מֵאִתְּךָ וְתָאִיר עֵינַי בִּמְאוֹר תּוֹרָתֶךָ, עַד שֶׁאֶזְכֶּה לְחַדֵּשׁ בַּתּוֹרָה בְּכָל עֵת חִדּוּשִׁים אֲמִתִּיִּים וְאֶזְכֶּה לִדְרֹשׁ אֶת הַתּוֹרָה בִּשְׁלֹשׁ עֶשְׂרֵה מִדּוֹת שֶׁהַתּוֹרָה נִדְרֶשֶׁת בָּהֵן וּלְגַלּוֹת וּלְבָאֵר עַל יְדֵי זֶה דְּרוּשִׁים וּבֵאוּרִים וְחִדּוּשִׁים אֲמִתִּיִּים בַּתּוֹרָה וְתַמְשִׁיךְ עָלַי בְּרַחֲמֶיךָ וַחֲסָדֶיךָ הָאֲמִתִּיִּים "מְשַׁח רְבוּת קֻדְשָׁא", שֶׁפַע הַדַּעַת וְהַשֵּׂכֶל דִּקְדֻשָּׁה מִתְּלֵיסַר תִּקּוּנֵי דִיקְנָא קַדִּישָׁא וּתְזַכֵּנִי לִהְיוֹת נִכְלָל בִּכְלָל זְקֵנִים שֶׁבִּקְדֻשָּׁה עַד שֶׁאֶזְכֶּה לְהֶאָרַת פָּנִים לְהַדְרַת פָּנִים:
<h3>תיט</h3>
וְתַעַזְרֵנִי וּתְזַכֵּנִי, שֶׁיִּזְדַּכֵּךְ קוֹלִי עַל יְדֵי זֶה וְאֶזְכֶּה לְכַבֵּד אֶת יְהֹוָה מֵהוֹנִי וּמִגְּרוֹנִי, שֶׁתִּהְיֶה בְעֶזְרִי שֶׁאֶזְכֶּה לַעֲבֹד אוֹתְךָ תָּמִיד בְּשִׂמְחָה בְּקוֹל רִנָּה וְזִמְרָה וְשִׁירִים וְנִגּוּנִים דִּקְדֻשָּׁה, וּנְגִינוֹתַי אֲנַגֵּן כָּל יְמֵי חַיָּי עַל בֵּית יְהֹוָה וְאֶזְכֶּה שֶׁיִּזְדַּכֵּךְ קוֹל רִנָּתִי כָּל כָּךְ עַד שֶׁעַל יְדֵי הַנִּגּוּן לְבַד שֶׁנָּשִׁיר וּנְרַנֵּן לְפָנֶיךָ, עַל יְדֵי זֶה תִּרְאֶה בְצָרוֹתֵינוּ שֶׁיֵּשׁ לָנוּ מִכָּל עַם וְלָשׁוֹן, וְתִרְאֶה בְעָנְיֵינוּ וְצָרוֹתֵינוּ, וְתִסְתַּכֵּל וְתַשְׁגִּיחַ בְּרַחֲמֶיךָ אֵיזֶה אֻמָּה מְצֵרָה לָנוּ, וְתוֹשִׁיעֵנוּ וְתַצִּילֵנוּ מֵהֶם וּתְקַיֵּם בָּנוּ מִקְרָא שֶׁכָּתוּב: "וַיַּרְא (יְהֹוָה) בַּצַּר לָהֶם בְּשָׁמְעוֹ אֶת רִנָּתָם":
<h3>תכ</h3>
רִבּוֹנוֹ שֶׁל עוֹלָם, אַתָּה יָדַעְתָּ אֶת הַמַּחֲשָׁבוֹת אֲשֶׁר חוֹשְׁבִים וְיוֹעֲצִים עָלֵינוּ בְּכָל עֵת בֵּין הָעַכּוּ"ם הַמּוֹשְׁלִים עָלֵינוּ עַכְשָׁו, "עַל עַמְּךָ יַעֲרִימוּ סוֹד וְיִתְיָעֲצוּ עַל צְפוּנֶיךָ" אַתָּה יָדַעְתָּ אֶת כָּל מַחְשְׁבוֹתָם עָלֵינוּ לְרָעָה חַס וְשָׁלוֹם, "אָמְרוּ לְכוּ וְנַכְחִידֵם מִגּוֹי, וְלֹא יִזָּכֵר שֵׁם יִשְׂרָאֵל עוֹד" וּבְצוֹק הָעִתִּים הַלָּלוּ, אֵין מִי שֶׁיַּעֲמֹד בַּעֲדֵנוּ "אָבַד חָסִיד מִן הָאָרֶץ", וְגוֹדֵר בַּפֶּרֶץ אָיִן, עַל מִי לָנוּ לְהִשָּׁעֵן עַל אָבִינוּ שֶׁבַּשָּׁמַיִם
<h3>תכא</h3>
מָלֵא רַחֲמִים עַל עַמְּךָ יִשְׂרָאֵל תָּמִיד הַבִּיטָה בְעָנְיֵנוּ כִּי רַבּוּ מַכְאוֹבֵינוּ וְצָרוֹת לְבָבֵנוּ וּרְאֵה אֶת עַמְּךָ יִשְׂרָאֵל מְרוּדִים מְאֹד, וְאֵין עוֹזֵר וְאֵין סוֹמֵךְ, וְאֶפֶס עָצוּר וְעָזוּב עֲשֵׂה לְמַעַנְךָ וְלֹא לְמַעֲנֵנוּ עֲשֵׂה לְמַעַן הַצַּדִּיקִים אֲמִתִּיִּים שׁוֹכְנֵי עָפָר, "לִקְדוֹשִׁים אֲשֶׁר בָּאָרֶץ הֵמָּה וְאַדִּירֵי כָּל חֶפְצִי בָם" עֲשֵׂה לְמַעַנְךָ וְהוֹשִׁיעֵנוּ וְתַטֵּה לֵב הַמַּלְכוּת וְהַשָּׂרִים וְהַיּוֹעֲצִים עָלֵינוּ לְטוֹבָה, וּתְגָרֵשׁ וּתְשַׁבֵּר וּתְבַטֵּל כָּל מַחְשְׁבוֹתָם הָרָעוֹת שֶׁיֵּשׁ לָהֶם עַל יִשְׂרָאֵל עַמְּךָ הַקָּדוֹשׁ וּתְבַטֵּל בְּרַחֲמֶיךָ כָּל הַגְּזֵרוֹת רָעוֹת וְכָל הַפְּקֻדּוֹת שֶׁאֵינָן טוֹבוֹת לְיִשְׂרָאֵל, הֵן אוֹתָן הַגְּזֵרוֹת וְהַפְּקֻדּוֹת שֶׁכְּבָר נִגְזְרוּ וְהֵן אוֹתָם שֶׁרוֹצִים לִגְזֹר עֲדַיִן חַס וְשָׁלוֹם, כֻּלָּם תְּשַׁבֵּר וְתַעֲקֹר וּתְבַטֵּל אוֹתָם בְּבִטּוּל גָּמוּר וְתַהֲפֹךְ לֵב כָּל הַקֵּיסָרִים וְהַמְּלָכִים וְהַשָּׂרִים עָלֵינוּ לְטוֹבָה תָמִיד כִּי אַתָּה יָדַעְתָּ יְהֹוָה אֱלֹהֵינוּ, כִּי אֵין מִי שֶׁיַּעֲמֹד בַּעֲדֵנוּ עַתָּה בְּעֻקְבָא דִמְשִׁיחָא בְּעֵת צָרָה הַזֹּאת, כִּי אִם רַחֲמֶיךָ הָרַבִּים לְבַד "שׁוּב מֵחֲרוֹן אַפֶּךָ, וְהִנָּחֵם עַל הָרָעָה לְעַמֶּךָ" זַכֵּנוּ בְּרַחֲמֶיךָ הָרַבִּים שֶׁיִּזְדַּכֵּךְ קוֹל רִנָּתֵנוּ עַד שֶׁנִּזְכֶּה לְהַמְתִּיק כָּל הַדִּינִים וּלְבַטֵּל כָּל הַצָּרוֹת וְכָל הַגְּזֵרוֹת מֵעָלֵינוּ וּמֵעַל כָּל עַמְּךָ בֵּית יִשְׂרָאֵל עַל יְדֵי הַנִּגּוּנִים לְבַד שֶׁתִּשְׁמַע קוֹל רִנָּתֵנוּ, וְיֶעֱרַב לְךָ רִנּוּנֵנוּ, וּתְרַחֵם עָלֵינוּ וְתוֹשִׁיעֵנוּ:
<h3>תכב</h3>
וְנִזְכֶּה לָשִׁיר וּלְרַנֵּן וּלְנַגֵּן לְפָנֶיךָ נִגּוּנִים וְשִׁירוֹת וְתִשְׁבָּחוֹת לְשִׁמְךָ וְלַעֲבוֹדָתְךָ בֶּאֱמֶת תָּמִיד, עַד שֶׁנִּזְכֶּה לְעוֹרֵר בְרַחֲמֶיךָ "שִׁיר הַשִּׁירִים אֲשֶׁר לִשְׁלֹמֹה", שִׁיר הַמְּעֻלֶּה עַל כָּל הַשִּׁירִים וְנִזְכֶּה לְכָל עֲשָׂרָה מִינֵי נְגִינָה שֶׁנֶּאֱמַר בָּהֶם סֵפֶר תְּהִלִּים וּתְבָרֵךְ אוֹתָנוּ בִשְׁלוֹמְךָ הַטּוֹב, וְתַשְׁפִּיעַ שָׁלוֹם עַל עַמְּךָ יִשְׂרָאֵל לְעוֹלָם, שֶׁיִּהְיֶה שָׁלוֹם בֵּין כָּל יִשְׂרָאֵל בֵּין אֶחָד לַחֲבֵרוֹ וּבֵין אִישׁ לְאִשְׁתּוֹ וְלֹא יִהְיֶה שׁוּם שִׂנְאָה וְקִנְאָה וְתַחֲרוּת וְקִנְטוּר בֵּין כָּל יִשְׂרָאֵל עַמְּךָ לְעוֹלָם וְיִתְרַבֶּה וְיִתְגַּדֵּל הַשָּׁלוֹם, עַד שֶׁיֻּמְשַׁךְ שָׁלוֹם בֵּין כָּל בָּאֵי עוֹלָם עַד שֶׁיֻּכְלוּ כָּל אֶחָד וְאֶחָד לְעוֹרֵר אֶת חֲבֵרוֹ אֶל הָאֱמֶת, שֶׁיִּסְתַּכֵּל עַל תַּכְלִיתוֹ הַנִּצְחִי, וְלֹא יְבַלֶּה יָמָיו לָהֶבֶל וְלָרִיק, עַד שֶׁיַּשְׁלִיכוּ כָּל אִישׁ אֶת אֱלִילֵי כַסְפּוֹ וֶאֱלִילֵי זְהָבוֹ, וְיָשׁוּבוּ כֻלָּם אֵלֶיךָ בֶּאֱמֶת לְעָבְדְּךָ בֶּאֱמֶת בְּיִרְאָה וּבְאַהֲבָה וּתְזַכֵּנוּ לְקַבֵּל שַׁבָּת שָׁלוֹם בְּשִׂמְחָה וְחֶדְוָה גְדוֹלָה וַעֲצוּמָה תָמִיד, וְתִפְרֹס עָלֵינוּ סֻכַּת שְׁלוֹמֶךָ וְנִזְכֶּה שֶׁיִּהְיֶה שָׁלוֹם בְּגוּפֵנוּ וְתִרְפָּאֵנוּ רְפוּאַת הַנֶּפֶשׁ וּרְפוּאַת הַגּוּף, שֶׁלֹּא יִהְיֶה מַחֲלֹקֶת בֵּין הָאַרְבַּע יְסוֹדוֹת שֶׁבְּגוּפֵנוּ, רַק כֻּלָּם יִתְנַהֲגוּ בַּמֶּזֶג הַשָּׁוֶה בְּשָׁלוֹם גָּדוֹל וְתָסִיר מַחֲלָה מִקִּרְבֵּנוּ, וְתִשְׁלַח רְפוּאָה שְׁלֵמָה לְחוֹלֵי עַמְּךָ בֵּית יִשְׂרָאֵל (וּבִפְרָט לפלוני בן פלוני וכו'):
<h3>תכג</h3>
וְתַעַזְרֵנוּ שֶׁיִּהְיֶה שָׁלוֹם בְּמָמוֹנֵנוּ וְתִשְׁלַח בְּרָכָה וְהַצְלָחָה בְּכָל מַעֲשֵׂה יָדֵינוּ וְלֹא יַעֲלֶה שׁוּם קִנְאָה בְּלֵב שׁוּם אֶחָד מִיִּשְׂרָאֵל עַל מָמוֹן וְחֶפְצֵי חֲבֵרוֹ וְלֹא יִהְיֶה שׁוּם גְּזֵלוֹת וְעֹשֶׁק בֵּינֵינוּ וְלֹא יַעֲלֶה קִנְאַת אָדָם עָלַי וְלֹא קִנְאָתִי עַל אֲחֵרִים וְתַזְמִין לָנוּ פַּרְנָסוֹתֵינוּ קֹדֶם שֶׁנִּצְטָרֵךְ לָהֶם וְאַל תַּצְרִיכֵנוּ לֹא לִידֵי מַתְּנַת בָּשָׂר וָדָם וְלֹא לִידֵי הַלְוָאָתָם:
<h3>תכד</h3>
וּתְזַכֵּנוּ שֶׁיִּהְיֶה שָׁלוֹם בְּתוֹרָתֵינוּ בְּלֹא קֻשְׁיּוֹת וְנִזְכֶּה לְהָבִין הֵיטֵב בִּמְהִירוּת גָּדוֹל בְּכָל מָקוֹם שֶׁנִּלְמַד שָׁם וְנִזְכֶּה לְהָבִין כָּל דִּבְרֵי תוֹרָתְךָ עַל בּוּרְיָן בְּלִי שׁוּם קֻשְׁיוֹת כְּלָל וְתַעַזְרֵנוּ וּתְזַכֵּנוּ לְחַדֵּשׁ תָּמִיד בֵּאוּרִים וְחִדּוּשִׁים אֲמִתִּיִּים בְּתוֹרָתְךָ הַקְּדוֹשָׁה בִּקְדֻשָּׁה וּבְטָהֳרָה בֶּאֱמֶת וּבֶאֱמוּנָה כִּרְצוֹנְךָ הַטּוֹב וְנִזְכֶּה לְכָל בְּחִינוֹת שָׁלוֹם בְּתַכְלִית הַשְּׁלֵמוּת, עַד שֶׁנִּזְכֶּה לְעוֹרֵר כָּל הָעוֹלָם כֻּלּוֹ לַעֲבוֹדָתְךָ בֶּאֱמֶת, וְיָשׁוּבוּ כֻלָּם אֵלֶיךָ וְיַעַבְדוּךָ בְּאֵימָה וּבְיִרְאָה וּבְאַהֲבָה חוּס וַחֲמֹל עָלֵינוּ, וּמַלֵּא מִשְׁאֲלוֹתֵינוּ בְּרַחֲמִים בָּרְכֵנוּ בַּשָּׁלוֹם אֵל רָם וְנִשָּׂא, "יְהֹוָה עֹז לְעַמּוֹ יִתֵּן יְהֹוָה יְבָרֵךְ אֶת עַמּוֹ בַשָּׁלוֹם" וְקַיֵּם לָנוּ מִקְרָא שֶׁכָּתוּב: "כִּי בְּשִׂמְחָה תֵצֵאוּ וּבְשָׁלוֹם תּוּבָלוּן, הֶהָרִים וְהַגְּבָעוֹת יִפְצְחוּ לִפְנֵיכֶם רִנָּה, וְכָל עֲצֵי הַשָּׂדֶה יִמְחֲאוּ כָף שָׁלוֹם רָב לְאוֹהֲבֵי תוֹרָתֶךָ וְאֵין לָמוֹ מִכְשׁוֹל" עוֹשֶׂה שָׁלוֹם בִּמְרוֹמָיו, הוּא בְּרַחֲמָיו יַעֲשֶׂה שָׁלוֹם עָלֵינוּ, וְעַל כָּל יִשְׂרָאֵל, וְאִמְרוּ אָמֵן:
<h2>תפילה כח</h2>
<h3>תכה</h3>
רִבּוֹנוֹ שֶׁל עוֹלָם אָב הָרַחֲמָן וְהַחֶסֶד, זַכֵּנִי בְּרַחֲמֶיךָ הָרַבִּים שֶׁאֶזְכֶּה לְמִדַּת הַחֶסֶד דִּקְדֻשָּׁה וְאֶזְכֶּה לֶאֱחֹז וּלְהִתְדַּבֵּק בְּמִדָּתוֹ שֶׁל אַבְרָהָם אָבִינוּ עָלָיו הַשָּׁלוֹם, שֶׁהָיָה עוֹשֶׂה חֶסֶד כָּל יָמָיו וּתְזַכֵּנִי בְּרַחֲמֶיךָ הָרַבִּים לְהַכְנִיס אוֹרְחִים הֲגוּנִים בְּתוֹךְ בֵּיתִי וְיִהְיֶה בֵיתִי בֵּית וַעַד לַחֲכָמִים, שֶׁאֶזְכֶּה לְהַכְנִיס אוֹרְחִים תַּלְמִידֵי חֲכָמִים וְצַדִּיקִים אֲמִתִּיִּים לְתוֹךְ בֵּיתִי וְאֶזְכֶּה לְקַבְּלָם בְּאַהֲבָה גְּדוֹלָה וּבְכָבוֹד גָּדוֹל וּבְשִׂמְחָה רַבָּה וּתְזַכֵּנִי לַעֲמֹד לִפְנֵיהֶם וּלְשָׁרְתָם וּלְשַׁמְּשָׁם בְּעַצְמִי בְּכָל מִינֵי שֵׁרוּת וְשִׁמּוּשׁ וְאֶהְיֶה תָמִיד כָבוּשׁ תַּחַת יַד תַּלְמִידֵי חֲכָמִים צַדִּיקִים אֲמִתִּיִּים, וּלְשַׁמֵּשׁ אוֹתָם תָּמִיד, עַד שֶׁאֶזְכֶּה לִהְיוֹת נִכְלָל בְּמִדָּתוֹ שֶׁל אַבְרָהָם אָבִינוּ עָלָיו הַשָּׁלוֹם, לִהְיוֹת שָׁלֵם בְּמִדַּת הַחֶסֶד בֶּאֱמֶת וּתְזַכֵּנִי בְּרַחֲמֶיךָ לֶאֱמוּנָה שְׁלֵמָה וְלַעֲנָוָה אֲמִתִּיּוֹת וְאֶזְכֶּה לְהַרְגִּישׁ שִׁפְלוּתִי בֶּאֱמֶת, וְאֵדַע בֶּאֱמֶת כִּי "אָנֹכִי תוֹלַעַת וְלֹא אִישׁ" וְתַצִּילֵנִי בְרַחֲמֶיךָ מִכָּל מִינֵי חֶרְפּוֹת וּבִזְיוֹנוֹת וְתִתֶּן לִי כֹחַ לְהִתְגַּבֵּר עַל כָּל הַשּׂוֹנְאִים וְהַחוֹלְקִים עַל הָאֱמֶת לְנַצֵּחַ אוֹתָם וּלְהַשְׁפִּילָם עַד עָפָר:
<h3>תכו</h3>
וּתְזַכֵּנִי בְרַחֲמֶיךָ הָרַבִּים וַחֲסָדֶיךָ הָעֲצוּמִים, לֶאֱמוּנָה שְׁלֵמָה בֶּאֱמֶת וְאֶזְכֶּה לְהַאֲמִין בְּךָ וּבְצַדִּיקֶיךָ הָאֲמִתִּיִּים וּבְיִרְאֵי הַשֵּׁם הָאֲמִתִּיִּים וְלֹא יָבֹא בְּדַעְתִּי שׁוּם הִרְהוּר וּמַחֲשָׁבָה לְהַרְהֵר אַחֲרֵיהֶם חַס וְשָׁלוֹם מִכָּל שֶׁכֵּן שֶׁלֹּא יֵצֵא עָתָק מִפִּי עֲלֵיהֶם חַס וְשָׁלוֹם, וְלֹא אֲדַבֵּר עֲלֵיהֶם שׁוּם דִּבּוּר כְּנֶגֶד כְּבוֹדָם, רַק אֶזְכֶּה לְכַבְּדָם וּלְפָאֲרָם תָּמִיד בֶּאֱמֶת, בְּגוּפִי וְנַפְשִׁי וּמְאֹדִי בְּכָל מִינֵי כָבוֹד וִיקָר וְתִפְאֶרֶת וּתְזַכֵּנִי וְתַעַזְרֵנִי וְתַצִילֵנִי שֶׁלֹּא יִהְיֶה נִשְׁמַע לְאָזְנַי שׁוּם דִּבְרֵי תוֹרָה הַיּוֹצְאִים מִפִּי תַלְמִידֵי חֲכָמִים שֶׁאֵינָם הֲגוּנִים וּכְשֵׁרִים, שֶׁהֵם נִקְרָאִין "תַּלְמִידֵי חֲכָמִים שֵׁדִין יְהוּדָאִין" וְתַרְחִיקֵנִי בְּרַחֲמֶיךָ מֵהֶם, וְלֹא אֶשְׁמַע וְלֹא אֲקַבֵּל תּוֹרָה מֵהֶם וְתַרְחִיקֵנִי וְתַבְדִּילֵנִי וְתַפְרִישֵׁנִי מִגְּבוּלָם מֵהֶם וּמִתַּלְמִידֵיהֶם וְתַצִּיל אוֹתִי וְאֶת זַרְעִי וְאֶת זֶרַע זַרְעִי וְאֶת כָּל עַמְּךָ בֵּית יִשְׂרָאֵל מִכָּל מִינֵי הִתְנַגְּדוּת חַס וְשָׁלוֹם כְּנֶגֶד יִרְאֵי הַשֵּׁם, שֶׁלֹּא יִמָּצֵא בָנוּ שׁוּם מִתְנַגֵּד וְחוֹלֵק עַל יִרְאֵי הַשֵּׁם הָאֲמִתִּיִּים וְלֹא יִתְגַּלְגֵּל עַל יָדֵינוּ חַס וְשָׁלוֹם שׁוּם חֵרוּף וּבִזָּיוֹן כְלָל לְיִרְאֵי הַשֵּׁם בֶּאֱמֶת רַק נִזְכֶּה לְכַבְּדָם בְּכָל מִינֵי כָבוֹד, לְהַחֲזִיקָם וּלְסָמְכָם בְּכָל מִינֵי סְמִיכָה וְנִזְכֶּה לִמְסֹר נַפְשֵׁנוּ וּמְאֹדֵנוּ עֲבוּר יִרְאֵי הַשֵּׁם בֶּאֱמֶת:
<h3>תכז</h3>
וּתְרַחֵם עָלַי בְּרַחֲמֶיךָ הָרַבִּים וְתַצִּילֵנִי מִכָל מִינֵי חִדּוּשֵׁי וּבֵאוּרֵי תּוֹרָה, הַנִּמְשָׁכִין דֶּרֶךְ הַקְּלִפּוֹת עַל יְדֵי הַשֵּׁדִין שֶׁיֵּשׁ לָהֶם תּוֹרָה נְפוּלָה מֵאַלְפִין הַנְּפוּלִין וְתִשְׁמְרֵנִי תָמִיד שֶׁלֹּא אֶשְׁמַע לְעוֹלָם שׁוּם בֵּאוּרֵי וְחִדּוּשֵׁי תוֹרָה מֵאֵלּוּ הַתּוֹרוֹת הַנְּפוּלוֹת הַנִּמְשָׁכִין דֶּרֶךְ הַקְּלִפּוֹת וְלֹא יִכָּנְסוּ דִבְרֵיהֶם בְּאָזְנַי וּבְלִבִּי כְּלָל וְתָגֵן עָלַי בְּרַחֲמֶיךָ וּבַחֲסָדֶיךָ וְתַעַזְרֵנִי שֶׁיִּהְיוּ נִמְשָׁכִין לִי חִדּוּשֵׁי תוֹרָה אֲמִתִּיִּים דֶּרֶךְ הַקְּדֻשָּׁה, וְאֶזְכֶּה תָמִיד לְהַמְשִׁיךְ בְּדַעְתִּי וּלְקַבֵּל חִדּוּשִׁין דְּאוֹרַיְתָא אֲמִתִּיִּים מִשָּׁרְשָׁם הָעֶלְיוֹן דֶּרֶךְ הַקְּדֻשָּׁה בְּלִי שׁוּם אֲחִיזַת הַקְּלִפּוֹת וְהַסִּטְרָא אַחֲרָא כְּלָל:
<h3>תכח</h3>
אָנָּא יְהֹוָה מָלֵא רַחֲמִים, אַתָּה יָדַעְתָּ אֶת לְבָבִי כִּי אֲנִי יוֹדֵעַ בְּעַצְמִי כַּמָּה אֲנִי רָחוֹק מֵחִדּוּשֵׁי תוֹרָה אֲמִתִּיִּים דִּקְדֻשָּׁה, כִּי הֲרֵעוֹתִי אֶת מַעֲשַׂי מְאֹד אֲבָל אַף עַל פִּי כֵן, כְּבַר גָּזַרְתָּ עָלֵינוּ עַל יְדֵי חֲכָמֶיךָ הַקְּדוֹשִׁים שֶׁאָסוּר לְהָאָדָם שֶׁיִּהְיֶה עֵץ יָבֵשׁ חַס וְשָׁלוֹם וְחוֹבָה עַל כָּל יוֹדְעֵי הַתּוֹרָה לְהִתְאַמֵּץ בְּכָל עֹז, לְקַדֵּשׁ וּלְטַהֵר עַצְמוֹ בֶּאֱמֶת, עַד שֶׁיִּזְכֶּה לִהְיוֹת "עֵץ עוֹשֶׂה פְּרִי" בְּאוֹרַיְתָא, לְפַלְפֵּל בְּחָכְמָה אֲמִתִּיּוּת, וּלְחַדֵּשׁ חִדּוּשִׁין דְּאוֹרַיְתָא אֲמִתִּיִּים עַל כֵּן מָצָא עַבְדְּךָ אֶת לִבּוֹ לְהִתְחַנֵּן לְפָנֶיךָ עַל זֶה, שֶׁתַּחְמֹל וְתָחוֹס עָלַי בְּרַחֲמֶיךָ הַגְּדוֹלִים וּבַחֲסָדֶיךָ הַנּוֹרָאִים, וְתַעַזְרֵנִי וְתוֹשִׁיעֵנִי וְתַחֲזִירֵנִי בִּתְשׁוּבָה שְׁלֵמָה לְפָנֶיךָ, וְתִהְיֶה עִמִּי תָמִיד שֶׁאֶזְכֶּה לְקַדֵּשׁ וּלְטַהֵר עַצְמִי בֶּאֱמֶת, עַד שֶׁתִּפְתַּח אֶת דַּעְתִּי וּלְבָבִי, וְתָאִיר עֵינַי בִּמְאוֹר תּוֹרָתֶךָ וְתִפְתַּח לִי שְׁבִילֵי הַשֵּׂכֶל דִּקְדֻשָּׁה וְתַשְׁפִּיעַ לִי תָמִיד בְּכָל עֵת חִדּוּשֵׁי וּבֵאוּרֵי תוֹרָה מִשָּׁרְשֵׁי הַתּוֹרָה הַקְּדוֹשָׁה מִקְּדֻשָּׁתְךָ הָעֶלְיוֹנָה וְתַצִּילֵנִי בְּרַחֲמֶיךָ הָרַבִּים מִכָּל מִינֵי חִדּוּשִׁים וּבֵאוּרִים הַנִּמְשָׁכִין דֶּרֶךְ הַקְּלִפּוֹת חַס וְשָׁלוֹם, רַק אֶזְכֶּה תָמִיד שֶׁיִּהְיוּ נִמְשָׁכִין לִי חִדּוּשֵׁי תוֹרָה אֲמִתִּיִּים דֶּרֶךְ הַקְּדֻשָּׁה וּתְזַכֵּנִי בְּרַחֲמֶיךָ וּבַחֲסָדֶיךָ הָרַבִּים לִבְנוֹת תָּמִיד בִּנְיָנִים דִּקְדֻשָּׁה בְּתוֹרָתְךָ הַקְּדוֹשָׁה עַל יְסוֹד אַמִּיץ וְחָזָק, יְסוֹד מוּסָד עַל הַקְדָּמוֹת נְכוֹנוֹת וִישָׁרוֹת שֶׁגִּלּוּ צַדִּיקִים אֲמִתִּיִּים בְּנֵי עֲלִיָּה, הַגְּדוֹלִים בְּמַעֲלָה וְהַשָּׂגָה עֲצוּמָה מְאֹד אֲשֶׁר זָכוּ לְרוּחַ הַקֹּדֶשׁ בְתַכְלִית הַשְּׁלֵמוּת וְהַמַּעֲלָה לְרוּם הַמַּעֲלוֹת עֲלֵיהֶם אֶסְמֹךְ, עֲלֵיהֶם אֶשָּׁעֵן, וְאֶזְכֶּה לַהֲגוֹת וְלַחְשֹׁב וּלְהִשְׁתַּעֲשֵׁעַ בְּדִבְרֵיהֶם הַקְּדוֹשִׁים הַנֶּאֱמָרִים בֶּאֱמֶת וָצֶדֶק עַד שֶׁיֻּפְתַּח לִי אוֹר הַדַּעַת, וְאֶזְכֶּה לְהַשִּׂיג דִּבְרֵיהֶם בֶּאֱמֶת, וְלֵירֵד לְעֹמֶק דַּעְתָּם, וּלְהָבִין וּלְהַשְׂכִּיל דָּבָר מִתּוֹךְ דָּבָר עַד שֶׁאֶזְכֶּה לְבָאֵר דִּבְרֵיהֶם בֶּאֱמֶת, וּלְחַדֵּשׁ בָּהֶם חִדּוּשִׁים אֲמִתִּיִּים, וְלִבְנוֹת עַל יְסוֹדָם הֶחָזָק בִּנְיָנִים אֲמִתִּיִּים וּשְׁלֵמִים בְּתוֹרָתְךָ וּבַעֲבוֹדָתְךָ בֶּאֱמֶת וּבֶאֱמוּנָה בִּקְדֻשָּׁה וּבְטָהֳרָה גְדוֹלָה, בְּאֹפֶן שֶׁאֶזְכֶּה עַל יְדֵי הַחִדּוּשֵׁי תּוֹרָה דִּקְדֻשָּׁה שֶׁתַּשְׁפִּיעַ לִי, לְתַקֵּן עַל יָדָם כָּל הַפְּגָמִים וְכָל הַחֲטָאִים וְהָעֲוֹנוֹת וּפְשָׁעִים שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ מִנְּעוּרַי עַד הַיּוֹם הַזֶּה וְתַעַזְרֵנִי וְתִשְׁמְרֵנִי בְרַחֲמֶיךָ הָרַבִּים שֶׁלֹּא אֶחְטָא עוֹד, וְתַצִּילֵנִי מֵעַתָּה מִכָּל מִינֵי חֲטָאִים וַעֲוֹנוֹת וּפְשָׁעִים וּמִכָּל מִינֵי פְגָמִים שֶׁבָּעוֹלָם וְתַזְמִין לִי תָמִיד בְּכָל יוֹם וָיוֹם חִדּוּשִׁין דְּאוֹרַיְיתָא אֲמִתִּיִּים דֶּרֶךְ הַקְּדֻשָּׁה שֶׁיִּהְיוּ תִקּוּן גָּדוֹל לְנַפְשִׁי וּתְקַדְּשֵׁנִי בִקְדֻשָּׁתְךָ הָעֶלְיוֹנָה בְּאֹפֶן שֶׁיִּהְיֶה לִי רְשׁוּת לְגַלּוֹת הַחִדּוּשִׁין שֶׁתַּשְׁפִּיעַ עָלַי, לְגַלּוֹתָם לְעַמְּךָ יִשְׂרָאֵל וְתִתֶּן לִי כֹחַ לְעוֹרֵר וּלְהַמְשִׁיךְ [עַמְּךָ] יִשְׂרָאֵל לַעֲבוֹדָתְךָ בֶּאֱמֶת עַל-יְדֵי חִדּוּשֵׁי תוֹרָה שֶׁתַּזְמִין לִי, וְלַהֲשִׁיבָם בִּתְשׁוּבָה שְׁלֵמָה לְפָנֶיךָ וְאֶזְכֶּה לְאָמְרָם בִּקְדֻשָּׁה וּבְטָהֳרָה גְדוֹלָה, כִּרְצוֹנְךָ הַטּוֹב וְלֹא אוֹמַר דָּבָר שֶׁלֹּא כִּרְצוֹנְךָ וּתְרַחֵם עָלֵינוּ וְתִהְיֶה בְעֶזְרֵנוּ בְּעֵת שֶׁאָנוּ מֻכְרָחִים לִשְׁמֹעַ אֵיזֶה דְבַר תּוֹרָה מִפִּי תַלְמִיד חָכָם שֶׁאֵינוֹ הָגוּן שֶׁאֶזְכֶּה בְּכֹחֲךָ הַגָּדוֹל לְבָרֵר הַטּוֹב הַגָּנוּז בִּדְבָרָיו, לְבָרֵר הַטּוֹב מִן הָרָע לְהַשְׁלִיךְ וְלִזְרֹק הָרָע וְהַקְּלִפָּה הַחוֹפֶה עַל דִבְרֵי תוֹרָתוֹ, וּלְבָרֵר וּלְלַבֵּן וּלְלַקֵּט רַק מְעַט הַטּוֹב הַגָּנוּז בְּגַוֵּיהּ:
<h3>תכט</h3>
וְעָזְרֵנִי אוֹתִי וְאֶת כָּל חֶבְרָתֵינוּ וְאֶת כָּל עַמְּךָ בֵּית יִשְׂרָאֵל, הַחֲפֵצִים לְהִתְקָרֵב אֵלֶיךָ בֶּאֱמֶת, וְתַצִּילֵנוּ מִכָּל מִינֵי מִתְנַגְּדִים וְחוֹלְקִים עַל הָאֱמֶת, וְתַצִּילֵנוּ מִכָּל מִינֵי חֶרְפּוֹת וּבוּשׁוֹת וּבִזְיוֹנוֹת שֶׁלָּהֶם, שֶׁלֹּא יִהְיֶה לָהֶם שׁוּם כֹּחַ לְחָרֵף וּלְבַיֵּשׁ וּלְבַזּוֹת אוֹתָנוּ חַס וְשָׁלוֹם, לֹא בִדְבָרִים וְלֹא בְּמַעֲשֶׂה "שָׁמְרָה נַפְשִׁי וְהַצִּילֵנִי אַל אֵבֹשׁ כִּי חָסִיתִי בָךְ בְּךָ יְהֹוָה חָסִיתִי אַל אֵבוֹשָׁה לְעוֹלָם" כִּי אַתָּה יָדַעְתָּ גֹּדֶל הַחֶרְפּוֹת וְהַבִּזְיוֹנוֹת שֶׁמְּבַזִּין וּמְחָרְפִין עַכְשָׁו אֶת יִרְאֵי הַשֵּׁם עַד אֲשֶׁר "כָּשַׁל כֹּחַ הַסַּבָּל כָּל הַיּוֹם כְּלִמָּתִי נֶגְדִּי וּבֹשֶׁת פָּנַי כִּסָתְנִי מִקּוֹל מְחָרֵף וּמְגַדֵּף מִפְּנֵי אוֹיֵב וּמִתְנַקֵּם וְאָנֹכִי תוֹלַעַת וְלֹא אִישׁ חֶרְפַּת אָדָם וּבְזוּי עָם כָּל רוֹאַי יַלְעִיגוּ לִי יַפְטִירוּ בְשָׂפָה יָנִיעוּ רֹאשׁ" חוּס וַחֲמֹל וְרַחֵם וְהַצֵּל תּוֹלַעַת נִמְאָס וְנִרְפָּס וְנִדָּשׁ כָּמוֹנוּ הַיּוֹם וְהַצִּילֵנוּ מִפִּיהֶם כִּי דַרְכְּךָ לְבַקֵּשׁ אֶת הַנִּרְדָּפִים, וְאַתָּה יָדַעְתָּ כִּי אֵין נִרְדָּפִים בָּעוֹלָם כְּמוֹ הַחֲלוּשֵׁי כֹחַ שֶׁבְּיִשְׂרָאֵל הַחֲפֵצִים וּמִתְאַוִּים וּמִשְׁתּוֹקְקִים לְהִתְקָרֵב אֵלֶיךָ, וְכֹחָם חַלָּשׁ וְדַעְתָּם קָטָן לְהִתְגַּבֵּר עַל תַּאֲוָתָם וְלָכֹף אֶת יִצְרָם, אֲשֶׁר עֲלֵיהֶם מִתְגַּבֵּר הַקִּטְרוּג וְהַשִּׂנְאָה מְאֹד אֲבָל בֶּאֱמֶת אַתָּה מָלֵא רַחֲמִים גַּם עֲלֵיהֶם, כִּי אַתָּה יוֹדֵעַ יִצְרֵנוּ כִּי עָפָר אֲנָחְנוּ, וּתְשׁוּקָתֵנוּ אֵלֶיךָ, וּבִטְחוֹנֵנוּ עַל רַחֲמֶיךָ וַחֲסָדֶיךָ, וְאַתָּה חָפֵץ חֶסֶד וְאַתָּה אוֹהֵב וּמְרַחֵם עַל הַמְיַחֲלִים אֵלֶיךָ, וּמְצַפִּים לְרַחֲמֶיךָ וּפוֹרְשִׂים כַּפֵּיהֶם וּמַפִּילִים תְּחִנָּתָם לְפָנֶיךָ, אַף-עַל-פִּי שֶׁאֵינָם כְּדָאִים וַהֲגוּנִים לְהִתְקָרֵב אֵלֶיךָ, וְהֵם עֲנִיִּים וְאֶבְיוֹנִים בְּדַעַת וּבְמַעֲשִׂים אַף-עַל-פִּי-כֵן אֵין אַתָּה מְשַׁקֵּץ וּמְמָאֵס אוֹתָם חָלִילָה כְּמוֹ שֶׁכָּתוּב, "כִּי לֹא בָזָה וְלֹא שִׁקַּץ עֱנוּת עָנִי, וְלֹא הִסְתִּיר פָּנָיו מִמֶּנּוּ, וּבְשַׁוְּעוֹ אֵלָיו שָׁמֵעַ עָזְרֵנוּ כִּי עָלֶיךָ נִשְׁעָנְנוּ" כִּי אֵין לָנוּ עַל מִי לְהִשָּׁעֵן כִּי אִם עַל אָבִינוּ שֶׁבַּשָּׁמַיִם חוּס וַחֲמֹל עָלֵינוּ, וּמַלֵּא אֶת מִשְׁאֲלוֹתֵינוּ בְרַחֲמִים וַעֲשֵׂה לְמַעַנְךָ וְלֹא לְמַעֲנֵנוּ, וְזַכֵּנוּ לְנַצֵּחַ אֶת אוֹיְבֵינוּ, וּלְהִתְגַּבֵּר עֲלֵיהֶם וּלְהַכְנִיעָם וּלְהַשְׁפִּילָם עַד עָפָר וְלֹא יִהְיֶה לָהֶם שׁוּם כֹּחַ לִמְנֹעַ אוֹ לְבַטֵּל אוֹתָנוּ חַס וְשָׁלוֹם מִשּׁוּם דָּבָר שֶׁבִּקְדֻשָּׁה, וְלֹא מִשּׁוּם דָּבָר שֶׁהוּא רְצוֹנְךָ הַטּוֹב וְתִהְיֶה בְעֶזְרֵנוּ וּתְזַכֵּנוּ לָשׁוּב אֵלֶיךָ בֶּאֱמֶת בִּתְשׁוּבָה שְׁלֵמָה לְפָנֶיךָ וְלִהְיוֹת כִּרְצוֹנְךָ הַטּוֹב תָּמִיד מֵעַתָּה וְעַד עוֹלָם "כְּחַסְדְּךָ חַיֵּינִי וְאֶשְׁמְרָה עֵדוּת פִּיךָ חַסְדְּךָ יְהֹוָה מָלְאָה הָאָרֶץ חֻקֶּיךָ לַמְּדֵנִי" אָמֵן וְאָמֵן:
<h2>תפילה כט</h2>
<h3>תל</h3>
שְׁמַע קוֹלֵנוּ יְהֹוָה אֱלֹהֵינוּ, חוּס וְרַחֵם עָלֵינוּ, וְקַבֵּל בְּרַחֲמִים וּבְרָצוֹן אֶת תְּפִלָּתֵנוּ אָבִינוּ אָב הָרַחֲמָן, "אַל תַּסְתֵּר פָּנֶיךָ מִמֶּנִּי" וְאַל תַּעְלֵם אָזְנְךָ מִשַּׁוְעָתִי "לֹא תְאַמֵּץ אֶת לְבָבְךָ מֵאָחִיךָ הָאֶבְיוֹן", וְלֹא תִסְתֹּם אָזְנְךָ מִצַּעֲקָתִי הֲמוֹן מֵעֶיךָ וְרַחֲמֶיךָ יְעוֹרְרוּ עָלַי, כִּי זֶה כַמָּה נִכְסוֹף נִכְסַפְתִּי לִרְאוֹת בְּתִפְאֶרֶת עֻזֶּךָ וְאָנוּ צוֹעֲקִים וּמִתְפַּלְּלִים וּמִתְחַנְּנִים אֵלֶיךָ זֶה כַּמָּה יָמִים וְשָׁנִים "עֶרֶב וָבֹקֶר וְצָהֳרָיִם אָשִׂיחָה וְאֶהֱמֶה" וְאָנוּ מְחַלִּים פָּנֶיךָ תָּמִיד שֶׁתָּשִׁיב פָּנֶיךָ אֵלֵינוּ, וּתְקָרְבֵנוּ בְּרַחֲמֶיךָ לַעֲבוֹדָתְךָ בֶּאֱמֶת וַעֲדַיִן לֹא נוֹשָעְנוּ וְרָחוֹק מִמֶּנּוּ יְשׁוּעָה כִּי אָרַךְ עָלֵינוּ הַגָּלוּת מְאֹד מְאֹד בְּגוּף וָנֶפֶשׁ, וּבְכָל יוֹם צָרוֹתֵינוּ מְרֻבָּה מֵחֲבֵרוֹ וּבֶאֱמֶת יָדַעְנוּ כִּי לֹא מִקֹּצֶר יָדְךָ לֹא הוֹשַׁעְתָּ אוֹתָנוּ, וְלֹא מִכֹּבֶד אָזְנֶיךָ לֹא שָׁמַעְתָּ תְּפִלּוֹתֵינוּ, כִּי אִם עֲוֹנוֹתֵינוּ הִבְדִּילוּ בֵינֵינוּ וּבֵינְךָ כִּי בַעֲוֹנוֹתַי הָרַבִּים נִתְרַחַקְתִּי מִן הַטּוֹב בְּתַכְלִית הָרִחוּק, עַד אֲשֶׁר כָּל דִּבְרֵי תְחִנּוֹתַי וּבַקָּשׁוֹתַי הֵם רְחוֹקִים מִטּוֹב אֲמִתִּי כִּי לֹא בְדַעַת אֲדַבֵּר, וּמֵחֲמַת זֶה אֵינִי זוֹכֶה לְדַבֵּר שׁוּם דִּבּוּר הַנִּשְׁמָע וְנִתְקַבֵּל, עַד אֲשֶׁר כָּל דִּבּוּרַי אֵינָם נִקְרָאִים בְּשֵׁם דִּבּוּר כְּלָל, מֵאַחַר שֶׁאֵינָם נִמְשָׁכִין מֵהַדַּעַת דִּקְדֻשָּׁה וְאֵין בָּהֶם טוֹב וְעַתָּה מָה אֶעֱשֶׂה אָבִי שֶׁבַּשָּׁמַיִם, וּמֵאַיִן אֲבַקֵּשׁ עֵזֶר לִי לִזְכּוֹת לְהַמְשִׁיךְ טוֹב לְתוֹךְ דִּבּוּרַי לִזְכּוֹת עַל יְדֵי זֶה לְדִבּוּר הַנִּשְׁמָע וְנִתְקַבֵּל כִּי אַתָּה יָדַעְתָּ יְהֹוָה אֱלֹהַי וֵאלֹהֵי אֲבוֹתַי שֶׁעַכְשָׁו אֵין לִי שׁוּם סְמִיכָה בְּכָל מַה שֶּׁאֲנִי צָרִיךְ בְּגַשְׁמִיּוּת וּבְרוּחָנִיּוּת, דָּבָר גָּדוֹל וְדָבָר קָטָן, כִּי אִם לְבַקֵּשׁ מִמְּךָ מַתְּנַת חִנָּם וְנִדְבַת חֶסֶד, שֶׁתְּחָנֵּנִי בְחֶסֶד חִנָּם וְתִתֶּן לִי כָל מַה שֶּׁאֲנִי צָרִיךְ לַעֲבוֹדַת יְהֹוָה, וּתְקָרְבֵנִי אֵלֶיךָ בְּרַחֲמִים בְּאֹפֶן שֶׁאֶזְכֶּה לִתְשׁוּבָה שְׁלֵמָה לְפָנֶיךָ בֶּאֱמֶת כִּי אֵין שׁוּם דָּבָר קָטָן בָּעוֹלָם הַנּוֹגֵעַ לַעֲבוֹדַת יְהֹוָה שֶׁיִּהְיֶה נָקֵל אֶצְלִי לַעֲשׂוֹתוֹ וְאֵין לִי שׁוּם עֵצָה וְתַחְבּוּלָה, כִּי הָעֵצָה בְּעַצְמָהּ קָשֶׁה לִי לְקַיֵּם כְּמוֹ גּוּף הַדָּבָר שֶׁאֲנִי צָרִיךְ וְעַל כֵּן אֵין לִי עַתָּה שׁוּם תִּקְוָה כִּי אִם עַל רַחֲמֶיךָ הָרַבִּים וְאִם חַס וְשָׁלוֹם אַתָּה עוֹשֶׂה עִמִּי אֲפִלּוּ חֵלֶק אֶחָד מֵאֲלָפִים וּרְבָבוֹת כְּפִי עֵרֶךְ מַעֲשַׂי הָרָעִים, וְתִרְצֶה לְחַפֵּשׂ בִּתְפִלָּתִי וּתְחִנָּתִי, אִם יֵשׁ בָּהֶם אֵיזֶה טוֹב, כְּדֵי שֶׁיִּהְיֶה הַדִּבּוּר שֶׁלִּי נִשְׁמָע וְנִתְקַבֵּל, לֹא יָדַעְתִּי נַפְשִׁי "מֵאַיִן יָבֹא עֶזְרִי" כִּי אֲנִי יוֹדֵעַ בֶּאֱמֶת שֶׁכָּל דְּבָרַי הֵם רְחוֹקִים מִטּוֹב אֲמִתִּי בְּתַכְלִית הָרִחוּק:
<h3>תלא</h3>
רִבּוֹנוֹ שֶׁל עוֹלָם צַר לִי מְאֹד מַר לִי מְאֹד אָמַרְתִּי "וִיהִי מָה אָרוּצָה" דְבָרַי לְפָנֶיךָ, "אָשִׂיחָה וְיִרְוַח לִי" אוּלַי יָחוֹס אוּלַי יְרַחֵם "אוּלַי יֵרֶא יְהֹוָה בְּעָנְיִי" וּמֵאֶרֶץ אֲדַבֵּר וּמֵעָפָר אִמְרָתִי אֲצַפְצֵף "אוּלַי יֵשׁ תִּקְוָה" אוּלַי יָחוֹס עַם עָנִי וְאֶבְיוֹן אוּלַי יְרַחֵם כִּי אַתָּה טוֹב וּמֵטִיב לַכֹּל, לָרָעִים וְלַטּוֹבִים, וּבְוַדַּאי אַתָּה יָכוֹל לִמְצוֹא בִדְבָרַי גַּם כֵּן אֵיזֶה נְקֻדּוֹת טוֹבוֹת, אַף עַל פִּי שֶׁהֵם בְּהֶעְלֵם וּבְהֶסְתֵּר גָּדוֹל וּבְתַכְלִית הַמִּעוּט וּבְהַעְלָמָה גְדוֹלָה עַד שֶׁאֵינָן רְאוּיִים דִּבּוּרַי לִהְיוֹתָם נִשְׁמָעִים וְנִתְקַבְּלִים עַל יְדֵי הַסְתָּרַת מְעַט הַטּוֹב הַזֶּה שֶׁנֶּעֶלְמוּ בָהֶם אַף-עַל-פִּי-כֵן אַתָּה רַב חֶסֶד וּמַרְבֶּה לְהֵטִיב, וּלְפָנֶיךָ נִגְלוּ כָּל תַּעֲלוּמוֹת וַהֲמוֹן נִסְתָּרוֹת שֶׁמִּבְּרֵאשִׁית, וְאַתָּה יָכֹל בְּחַסְדְּךָ הַגָּדוֹל לְגַלּוֹת גַּם מְעַט הַטּוֹב שֶׁיֵּשׁ בִּדְבָרַי כִּי אַתָּה יָדַעְתָּ רִבּוֹנוֹ דְעָלְמָא כֹּלָּא שֶׁאַף-עַל-פִּי שֶׁפָּגַמְתִּי נֶגְדְּךָ הַרְבֵּה, חָטָאתִי עָוִיתִי וּפָשַׁעְתִּי לְפָנֶיךָ מִנְּעוּרַי עַד הַיּוֹם הַזֶּה וְהָרַע בְּעֵינֶיךָ עָשִׂיתִי, אַף עַל פִּי כֵן כַּוָּנָתִי בִּדְבָרַי לְטוֹבָה כִּי אֲנִי כוֹסֵף וּמִשְׁתּוֹקֵק וְחָפֵץ וּמִתְגַּעְגֵּעַ בֶּאֱמֶת לַעֲבוֹדָתְךָ בֶּאֱמֶת שֶׁאֶזְכֶּה בְּרַחֲמֶיךָ לָסוּר מֵרָע לְגַמְרֵי וְלַעֲשׂוֹת הַטּוֹב בְּעֵינֶיךָ תָמִיד וְאִם אָמְנָם מַעֲשַׂי אֵינָם נָאִים כְּלָל, עִם כָּל זֶה, דִּבְרֵי בַּקָּשׁוֹתַי וּתְחִנּוֹתַי הֵם בֶּאֱמֶת לַאֲמִתּוֹ וְאַתָּה לִמַּדְתָּנוּ עַל-יְדֵי צַדִּיקֶיךָ הָאֲמִתִּיִּים לְהִתְפַּלֵּל וּלְהִתְחַנֵּן לְפָנֶיךָ תָּמִיד עַל כָּל מַה שֶּׁאָנוּ צְרִיכִין לְהִתְקָרְבוּת לַעֲבוֹדַת יְהֹוָה בֶּאֱמֶת כִּי אַף עַל פִּי שֶׁנָּתַתָּ לָנוּ בְּחִירָה לִבְחוֹר בַּטּוֹב וְלִמְאֹס בָּרָע, אַף עַל פִּי כֵן, מוֹעִיל תְּפִלָּה וְתַחֲנוּנִים עַל זֶה בְעַצְמוֹ, שֶׁתַּטֶּה לְבָבֵנוּ אֵלֶיךָ בֶּאֱמֶת וְתָכֹף אֶת יִצְרֵנוּ לְהִשְׁתַּעְבֶּד לָךְ וְתַעֲזֹר לָנוּ וְתַכְרִיחַ אוֹתָנוּ לַעֲזֹב דֶּרֶךְ רֶשַׁע, וְלֶאֱחֹז בְּדֶרֶךְ הַטּוֹב וְהַיָּשָׁר בְּדֶרֶךְ הַחַיִּים וּבֶאֱמֶת אֵין לִי שׁוּם תִּקְוָה כִּי אִם עַל זֶה, עַל תְּפִלָּה וְתַחֲנוּנִים וְשַׁוְעָה וּצְעָקָה וּזְעָקָה אֵלֶיךָ שֶׁתְּקָרְבֵנִי בְרַחֲמֶיךָ לַעֲבוֹדָתְךָ בֶּאֱמֶת, וְתָכֹף אֶת יִצְרִי וְתַכְנִיעַ וּתְשַׁבֵּר אֶת תַּאֲוָתִי, וְתַעֲשֶׂה עִמִּי כַּחֲסָדֶיךָ, בְּאֹפֶן שֶׁאֶזְכֶּה לָסוּר מֵרָע לְגַמְרֵי וְלַעֲשׂוֹת הַטּוֹב בְּעֵינֶיךָ תָמִיד מֵעַתָּה וְעַד עוֹלָם:
<h3>תלב</h3>
רִבּוֹנוֹ שֶׁל עוֹלָם דַּעְתִּי קְצָרָה וְלִבִּי אָטוּם, וְיָדַי כְבֵדוֹת לְפָרֵשׁ וּלְבָאֵר כָּל שִׂיחָתִי לְפָנֶיךָ חוּס וַחֲמֹל עָלַי, חוּסָה עָלַי כְּרֹב רַחֲמֶיךָ, וְעָזְרֵנִי שֶׁאֶזְכֶּה תָמִיד לְשַׁבֵּחַ וּלְפָאֵר אֶת הַצַּדִּיקִים הָאֲמִתִּיִּים בְּכָל מִינֵי שֶׁבַח וָעֹז וּפְאֵר וְכָבוֹד וְתִפְאֶרֶת עַד שֶׁאֶזְכֶּה עַל-יְדֵי שֶׁבַח הַצַּדִּיקִים לְרוֹמֵם אֶת הַדַּעַת עַד שֶׁיִּהְיֶה נִמְשָׁךְ עַל-יְדֵי הַדַּעַת הַקָּדוֹשׁ טוֹב אֲמִתִּי לְתוֹךְ הַדִּבּוּר שֶׁלִּי וְיִהְיוּ כָל דִּבּוּרַי דִּבּוּרִים טוֹבִים בֶּאֱמֶת, עַד שֶׁאֶזְכֶּה מֵעַתָּה שֶׁיִּהְיוּ כָל דִּבּוּרַי דִּבּוּרִים הַנִּשְׁמָעִים וְנִתְקַבְּלִים בְּעֵינֶיךָ וּבְעֵינֵי כָל בָּאֵי עוֹלָם וּזְכוּת וְכֹחַ הַצַּדִּיקִים הָאֲמִתִּיִּים שֶׁנִּזְכֶּה לְשַׁבֵּחַ וּלְפָאֵר אוֹתָם, יָגֵנּוּ עָלֵינוּ, "כְּנֶשֶׁר יָעִיר קִנּוֹ עַל גּוֹזָלָיו יְרַחֵף", עַד שֶׁנִּזְכֶּה לְעוֹרֵר עַל יָדָם "קְנֵה חָכְמָה קְנֵה בִינָה" דִּקְדֻשָּׁה וְנִזְכֶּה שֶׁיָּשׁוּבוּ לָנוּ מֹחֵנוּ וְדַעְתֵּנוּ שֶׁנִּגְזְלוּ מֵאִתָּנוּ עַל יְדֵי מַעֲשֵׂינוּ הָרָעִים וְאֶזְכֶּה לְהַשְׁלִים דַּעְתִּי בִּקְדֻשָּׁה גְדוֹלָה עַד שֶׁאֶזְכֶּה לְקַבֵּל כָּל דִּבּוּרַי מֵהַדַּעַת הַקָּדוֹשׁ וּלְהַמְשִׁיךְ טוֹב אֲמִתִּי לְתוֹךְ דִּבּוּרַי, עַד שֶׁיִּהְיוּ כָּל דִּבּוּרַי דִבּוּרִים הַנִּשְׁמָעִים וְנִתְקַבְּלִים תָּמִיד וְלֹא יֵצֵא מִפִּי שׁוּם דִּבּוּר שֶׁאֵינוֹ נִשְׁמָע וְנִתְקַבֵּל, רַק תְּזַכֵּנִי בְּרַחֲמֶיךָ הָרַבִּים, וְתִהְיֶה תָמִיד עִם פִּי בְעֵת דִּבּוּרִי, וְתַמְשִׁיךְ תָּמִיד טוֹב אֲמִתִּי לְתוֹךְ כָּל הַדִּבּוּרִים שֶׁלִּי, עַד שֶׁכָּל דִּבּוּרַי יִהְיוּ דִבּוּרִים הַנִּשְׁמָעִים וְנִתְקַבְּלִים בְּעֵינֵי כֹל הֵן כְּשֶׁאֲנִי צָרִיךְ לְפָרֵשׁ שִׂיחָתִי לְפָנֶיךָ וּלְהִתְפַּלֵּל וּלְהִתְחַנֵּן וּלְהַעְתִּיר וּלְהַפְצִיר אוֹתְךָ יְהֹוָה אֱלֹהַי וֵאלֹהֵי אֲבוֹתַי עַל כָּל מַה שֶּׁחָסֵר לִי, אֶזְכֶּה תָמִיד לְדַבֵּר לְפָנֶיךָ דִּבּוּרִים טוֹבִים דִּבְרֵי חֵן וְתַחֲנוּנִים דִּבּוּרִים הַנִּשְׁמָעִים וְנִתְקַבְּלִים אֶצְלְךָ וְיִתְקַבְּלוּ וְיִכָּנְסוּ דְבָרַי בְּלִבְּךָ, בְּאֹפֶן שֶׁתְּמַלֵּא כָל מִשְׁאֲלוֹתַי בְּרַחֲמִים, וּתְקָרְבֵנִי אֵלֶיךָ בֶּאֱמֶת כִּי צְרָכַי הֵמָּה מְרֻבִּים מְאֹד מְאֹד, בְּגַשְׁמִיּוּת וּבְרוּחָנִיּוּת בְּלִי שִׁעוּר וָעֶרֶךְ וְאֵין לִי שׁוּם מִשְׁעָן וּמִבְטָח כִּי אִם עַל רַחֲמֶיךָ הָרַבִּים וַחֲסָדֶיךָ הַגְּדוֹלִים וְהֵן כְּשֶׁאֲנִי רוֹצֶה לְדַבֵּר לְעַצְמִי דִּבְרֵי כִבּוּשִׁין וּלְהוֹכִיחַ אֶת עַצְמִי לְבַל אֶהְיֶה עוֹד אַכְזָר עַל גּוּפִי וְנַפְשִׁי וְרוּחִי וְנִשְׁמָתִי, וַאֲנִי רוֹצֶה לְעוֹרֵר רַחֲמִים עַל עַצְמִי, אֶזְכֶּה תָמִיד לְדַבֵּר לְעַצְמִי דִבּוּרִים הַנִּשְׁמָעִים וְנִתְקַבְּלִים, בְּאֹפֶן שֶׁיֻּכְנְסוּ דְבָרַי בְלִבִּי וְאֶזְכֶּה לְעוֹרֵר אֶת עַצְמִי לָשׁוּב אֵלֶיךָ בֶּאֱמֶת, וְלַעֲזֹב מֵעַתָּה דַרְכִּי הָרַע וּפְעֻלּוֹתַי הַמְגֻנּוֹת, וּמַחְשְׁבוֹתַי הַמְבֻלְבָּלוֹת מְאֹד מְאֹד וְאֶזְכֶּה מֵעַתָּה לְצַמְצֵם אֶת דַּעְתִּי וּלְקַשֵּׁר עַצְמִי בְּקֶשֶׁר אַמִּיץ וְחָזָק אֵלֶיךָ תָּמִיד וְלֹא אַנִּיחַ אֶת דַּעְתִּי וּלְבָבִי לְהַתְחִיל לְהַטּוֹת לְשׁוּם דְּבַר תַּאֲוָה חַס וְשָׁלוֹם, וְלֹא לְשׁוּם בִּלְבּוּל שֶׁבָּעוֹלָם וְאֶזְכֶּה לָסוּר מֵרָע בֶּאֱמֶת בְּמַחֲשָׁבָה וּבְדִבּוּר וּבְמַעֲשֶׂה, וְלִכְסֹף וּלְהִשְׁתּוֹקֵק אֵלֶיךָ תָּמִיד בֶּאֱמוּנָה שְׁלֵמָה וּלְהַרְגִּיל עַצְמִי בַעֲבוֹדָתְךָ בֶּאֱמֶת בְּכָל לֵב בְּגוּף וָנֶפֶשׁ וּמָמוֹן, לִמְסֹר הַכֹּל אֵלֶיךָ, וּלְהַפְקִיר הַכֹּל בִּשְׁבִיל רְצוֹנְךָ הַטּוֹב וְהֵן כְּשֶׁאֲנִי צָרִיךְ וּמֻכְרָח כְּפִי רְצוֹנְךָ הַטּוֹב לְדַבֵּר דִּבּוּרִים עִם בְּנֵי אָדָם לְעוֹרְרָם לַעֲבוֹדָתֶךָ, אוֹ בִשְׁבִיל אֵיזֶה חֵפֶץ וְעִנְיָן שֶׁהוּא רְצוֹנֶךָ, תְּזַכֵּנִי בְרַחֲמֶיךָ תָּמִיד, וְתַמְשִׁיךְ טוֹב מֵאִתְּךָ לְכָל דְּבָרַי, בְּאֹפֶן שֶׁיִּהְיוּ דְבָרַי תָּמִיד דִּבּוּרִים הַנִּשְׁמָעִים וְנִתְקַבְּלִים בְּעֵינֵי כֹל וְלֹא אֲדַבֵּר דְּבָרִים בְּטֵלִים לְעוֹלָם, רַק כָּל דִּבּוּרַי יִהְיוּ דִּבּוּרִים טוֹבִים, דִּבּוּרִים שֶׁיָּבֹא מֵהֶם תּוֹעֶלֶת גָּדוֹל לְשִׁמְךָ וְלַעֲבוֹדָתְךָ בֶּאֱמֶת, דִּבּוּרִים הַנִּשְׁמָעִים וְנִתְקַבְּלִים, שֶׁאֶזְכֶּה לִפְעֹל עַל יָדָם דְּבָרִים שֶׁהֵם רְצוֹנְךָ הַטּוֹב בֶּאֱמֶת:
<h3>תלג</h3>
וּבְכֵן תְּרַחֵם עָלַי אָבִי אָב הָרַחֲמָן אָב הַחֶסֶד, וְתוֹשִׁיעֵנִי וְתַעַזְרֵנִי מְהֵרָה וְתַחְמֹל עָלַי בְּחֶמְלָתְךָ הַגְּדוֹלָה, וּבַחֲנִינוֹתֶיךָ הָאֲמִתִּיִּים וּתְזַכֵּנִי מֵעַתָּה לְתִקּוּן הַכְּלָלִי שֶׁהוּא תִּקּוּן הַבְּרִית וְתִמְחֹל וְתִסְלַח לִי עַל כָּל עֲוֹנוֹתַי וַחֲטָאַי וּפְשָׁעַי שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ וּבִפְרָט מַה שֶׁפָּגַמְתִּי לְפָנֶיךָ בִּפְגַם הַבְּרִית קֹדֶשׁ מִנְּעוּרַי עַד הַיּוֹם הַזֶּה, בְּמַחֲשָׁבָה דִּבּוּר וּמַעֲשֶׂה, בִּרְאִיַּת הָעַיִן וּבִשְׁמִיעַת הָאֹזֶן וּבִשְׁאָר חוּשִׁים, בְּשׁוֹגֵג וּבְמֵזִיד בְּאֹנֶס וּבְרָצוֹן, הֵן הַפְּגָמִים שֶׁפָּגַמְתִּי בְּהֶתֵּר, הֵן הַפְּגָמִים שֶׁל אִסּוּר, עַל הַכֹּל תִּמְחֹל וְתִסְלַח לִי אֱלוֹהַּ סְלִיחוֹת, חַנּוּן הַמַּרְבֶּה לִסְלֹחַ וְתַעַזְרֵנִי וְתוֹשִׁיעֵנִי וְתַצִּילֵנִי מֵעַתָּה מִכָּל מִינֵי פְגַם הַבְּרִית וּתְקַדְּשֵׁנִי בִּקְדֻשָּׁתְךָ הָעֶלְיוֹנָה עַד שֶׁאֶזְכֶּה מְהֵרָה חוּשָׁה לְתִקּוּן הַבְּרִית בִּשְׁלֵמוּת
<h3>תלד</h3>
עָזְרֵנִי וְהוֹשִׁיעֵנִי אָבִי שֶׁבַּשָּׁמַיִם, כִּי אֵינִי יוֹדֵעַ כְּלָל מַה לְדַבֵּר, כִּי אֵין שׁוּם לָשׁוֹן בָּעוֹלָם שֶׁאוּכַל לְפָרֵשׁ שִׂיחָתִי עַל יָדוֹ, רַק אֲנִי צוֹעֵק אֵלֶיךָ לְבַד בְּקוֹל מַר, זְעָקָה גְדוֹלָה וּמָרָה בַּאֲנָחָה וַאֲנָקָה, בְּשַׁוְעָה וּזְעָקָה וּצְעָקָה, בְּכָל מִינֵי קוֹלוֹת וּצְעָקוֹת וַאֲנָחוֹת שֶׁבָּעוֹלָם "קוֹלִי אֶל יְהֹוָה וְאֶצְעָקָה קוֹלִי אֶל יְהֹוָה וְהַאֲזִין אֵלָי קוֹלִי אֶל יְהֹוָה אֶזְעָק קוֹלִי אֶל יְהֹוָה אֶתְחַנָּן אֵלֶיךָ יְהֹוָה אֶקְרָא וְאֶל יְהֹוָה אֶתְחַנָּן מַה בֶּצַע בְּדָמִי בְּרִדְתִּי אֶל שַׁחַת, הֲיוֹדְךָ עָפָר הֲיַגִּיד אֲמִתֶּךָ" חוּס וַחֲמֹל עָלַי, חוּס וְרַחֵם עָלַי עָזְרֵנִי וְהוֹשִׁיעֵנִי וְזַכֵּנִי לְתִקּוּן הַבְּרִית בֶּאֱמֶת, כִּי עֵינַי צוֹפִיּוֹת לְרַחֲמֶיךָ וַחֲסָדֶיךָ הָאֲמִתִּיִּים לְחֶסֶד חִנָּם, וְיָדַי פְרוּשׂוֹת לַחֲנִינוּתֶיךָ וְכָל עוֹד נַפְשִׁי בִי אֶזְעַק וַאֲשַׁוֵּעַ אֵלֶיךָ וְאֵשֵׁב וַאֲיַחֵל וַאֲצַפֶּה לְרַחֲמֶיךָ, אִם כְּבָנִים אִם כַּעֲבָדִים אִם כְּבָנִים רַחֵם עָלַי כְּרַחֵם אָב עַל בָּנִים, וְאִם כַּעֲבָדִים עֵינַי לְךָ תְּלוּיוֹת עַד שֶׁתְּחָנֵּנִי וְתוֹצִיאֵנִי מִמַּסְגֵּר וּתְחַלְּצֵנִי מִפְּגַם הַבְּרִית וּתְמַלֵּט נַפְשִׁי מִנִּי שָׁחַת וְתִשְׁמְרֵנִי וְתַצִּילֵנִי מֵעַתָּה מִכָּל מִינֵי פְגַם הַבְּרִית שֶׁבָּעוֹלָם, בַּיָּדַיִם וּבָרַגְלַיִם וּבָעֵינַיִם וּבִשְׁאָר חוּשִׁים, בְּמַחֲשָׁבָה דִּבּוּר וּמַעֲשֶׂה בְּכֻלָּם אֶזְכֶּה לִהְיוֹת קָדוֹשׁ וְטָהוֹר מִכָּל מִינֵי פְגַם הַבְּרִית שֶׁבָּעוֹלָם וּתְזַכֵּנִי מְהֵרָה לְתִקּוּן הַבְּרִית בֶּאֱמֶת בְתַכְלִית הַשְּׁלֵמוּת בְּמַדְרֵגַת צַדִּיקִים אֲמִתִּיִּים, עַד שֶׁאֶזְכֶּה עַל-יְדֵי תִקּוּן הַבְּרִית, לְתַקֵּן כָּל הַחֲטָאִים וְהָעֲוֹנוֹת וְהַפְּשָׁעִים שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ, וְכָל מִינֵי פְגָמִים שֶׁפָּגַמְתִּי בִּשְׁסָ"ה לָאוִין שֶׁבַּתּוֹרָה שֶׁהֵם כְּנֶגֶד שְׁסָ"ה גִידִין כֻּלָּם אֶזְכֶּה לְתַקֵּן עַל יְדֵי תִקּוּן הַבְּרִית שֶׁהוּא כְלָלִיּוּת הַגִּידִין, שֶׁהוּא תִקּוּן הַכְּלָלִי וְאֶזְכֶּה לְתַקֵּן וּלְזַכֵּךְ כָּל הַדָּמִים שֶׁל כָּל הַשְּׁסָ"ה גִידַי, וְתַעֲבִיר וּתְבַטֵּל וְתָסִיר מִכָּל הַדָּמִים שֶׁלִּי כָּל מִינֵי פְגָמִים וַעֲכִירוֹת וְלִכְלוּכִים שֶׁהִטַּלְתִּי בָּהֶם עַל יְדֵי הַפְּגָמִים שֶׁפָּגַמְתִּי בִשְׁסָ"ה לָאוִין שֶׁבַּתּוֹרָה וּבְרַחֲמֶיךָ הָרַבִּים, תָּסִיר וּתְבַטֵּל כָּל מִינֵי כְתָמִים שֶׁגָּרַמְתִּי לְהַשְּׁכִינָה כִּבְיָכוֹל עַל-יְדֵי תִגְבֹּרֶת הַדָּמִים הָרָעִים שֶׁהִתְגַּבְּרוּ עַל-יְדֵי עֲוֹנוֹתַי הַמְרֻבִּים, עַד אֲשֶׁר גָּרַמְתִּי לְהַשְּׁכִינָה כִּבְיָכוֹל בְּחִינַת דַּם נִדּוֹת הַרְבֵּה מְאֹד עַד אֲשֶׁר בַּעֲוֹנוֹתַי יָרְדָה הַשְּׁכִינָה בְּגָלוּת גָּדוֹל מְאֹד וְגָרַמְתִּי בַּעֲוֹנוֹתַי הָרַבִּים אַפְרָשׁוּתָא בֵין קֻדְשָׁא בְּרִיךְ הוּא וּשְׁכִינְתֵּיהּ "הִיא יָשְׁבָה בַגּוֹיִם לֹא מָצְאָה מָנוֹחַ" כְּמוֹ שֶׁכָּתוּב: "חֵטְא חָטְאָה יְרוּשָׁלַיִם עַל כֵּן לְנִידָה הָיָתָה"
<h3>תלה</h3>
רִבּוֹנוֹ שֶׁל עוֹלָם מָה אוֹמַר מָה אֲדַבֵּר, הָאֱלֹהִים מָצָא אֶת עֲוֹנִי "נֶאֱלַמְתִּי דּוּמִיָּה הֶחֱשֵׁיתִי מִטּוֹב וּכְאֵבִי נֶעְכָּר" חוּס וְרַחֵם עָלַי, וַעֲשֵׂה לְמַעַנְךָ וּלְמַעַן הַצַּדִּיקִים אֲמִתִּיִּים, וּלְמַעַן שִׁמְךָ הַגָּדוֹל וּלְמַעַן צַעֲקַת וְשַׁאֲגַת קֻדְשָׁא בְּרִיךְ הוּא וּשְׁכִינְתֵּיהּ כְּמוֹ שֶׁכָּתוּב: "יְהֹוָה מִמָּרוֹם יִשְׁאַג וּמִמְּעוֹן קָדְשׁוֹ יִתֵּן קוֹלוֹ, שָׁאֹג יִשְׁאַג עַל נָוֵהוּ" עַל נָוֶה דִּילֵהּ אָנֹכִי חָטָאתִי וְהוּא אָסוּר בָּאזִקִּים וְהִיא גַם הִיא בְמַר תִּזְעַק בְּגָלוּתָהּ הַגָּדוֹל, אֲשֶׁר נִפְרְדָה מִדּוֹדָהּ וְהִיא צוֹעֶקֶת בְּקוֹל מַר, "נְהִי בְּכִי תַמְרוּרִים", קַלַּנִי מֵרֹאשִׁי קַלַּנִי מִזְּרוֹעִי "אוֹי לָנוּ כִּי שֻׁדָּדְנוּ" אוֹי לָנוּ עַל נַפְשֵׁנוּ "אוֹי נָא לָנוּ כִּי חָטָאנוּ" אוֹי עַל יָמֵינוּ וּשְׁנוֹתֵינוּ אוֹי אוֹי לָנוּ כִּי אֲנַחְנוּ גָרַמְנוּ כָּל זֶה, עַל-יְדֵי חֲטָאֵינוּ וַעֲוֹנוֹתֵינוּ וּפְשָׁעֵינוּ הַמְרֻבִּים וְהִיא מְגֹעֶלֶת בְּחוֹבִין דִּידָן וּלְבוּשֶׁיהָ וּבְגָדֶיהָ מְלֻכְלָכִים בִּכְתָמִים מֵעֲוֹנוֹתֵינוּ מַה נֹּאמַר וּמַה נְּדַבֵּר מָלֵא רַחֲמִים טְהוֹר עֵינַיִם טוֹב וּמֵטִיב לַכֹּל חַנּוּן וְרַחוּם עֲשֵׂה מַה שֶׁתַּעֲשֶׂה, בְּאֹפֶן שֶׁתְּזַכֵּנוּ לְתַקֵּן כָּל זֶה חִישׁ קַל מְהֵרָה וְזַכֵּנִי לְתִקּוּן הַבְּרִית בִּשְׁלֵמוּת, בְּאֹפֶן שֶׁאֶזְכֶּה עַל-יְדֵי-זֶה לְתַקֵּן כָּל הַפְּגָמִים שֶׁבָּעוֹלָם וְתִמְחֹל וְתִסְלַח וּתְכַפֵּר לִי עַל כָּל חֲטָאַי וַעֲוֹנוֹתַי וּפְשָׁעַי בְּרַחֲמֶיךָ הָרַבִּים וּתְעוֹרֵר בְּרַחֲמֶיךָ הַדַּעַת דִּקְדֻשָּׁה, וְתִמְשׁוֹךְ מִמֶּנּוּ לַבְנוּנִית לְבָרֵר וּלְלַבֵּן וּלְזַכֵּךְ כָּל הַדָּמִים שֶׁל כָּל הַשְּׁסָ"ה גִידִין שֶׁלִּי, עַד שֶׁיִּתְתַּקְּנוּ כָל הַפְּגָמִים וְהַקִּלְקוּלִים שֶׁבָּהֶם וּתְזַכֵּנִי לִזְרֹק תִּקּוּנִים לְכָל הַמְּקוֹמוֹת הַצָּרִים וְהַדַּקִּים שֶׁאִי אֶפְשָׁר שֶׁיַּגִּיעַ לְשָׁם שׁוּם תִּקּוּן וְעַל-יְדֵי תִקּוּן הַבְּרִית שֶׁתְּזַכֵּנִי בְרַחֲמֶיךָ, אֶזְכֶּה לִזְרֹק תִּקּוּנִים גַּם לְשָׁם, עַד שֶׁאֶזְכֶּה לְתַקֵּן כָּל מִינֵי פְגָמִים בִּשְׁלֵמוּת גָּדוֹל בְתַכְלִית הַתִּקּוּן כִּרְצוֹנְךָ הַטּוֹב בֶּאֱמֶת
<h3>תלו</h3>
וּתְזַכֵּנִי מֵעַתָּה בְרַחֲמֶיךָ הָרַבִּים וְתַעַזְרֵנִי וְתוֹשִׁיעֵנִי וְתִהְיֶה עִמִּי תָמִיד וְתִשְׁמֹר אֶת לְבוּשַׁי וּבְגָדַי שֶׁלֹּא יָבֹא עֲלֵיהֶם שׁוּם לִכְלוּךְ וְשׁוּם כֶּתֶם וְשׁוּם רְבָב כִּי אַתָּה לְבַד יָדַעְתָּ גֹּדֶל הַפְּגָם הַנּוֹגֵעַ בְּהַשְּׁכִינָה בְּעַצְמָהּ וּבְעוֹלָמוֹת עֶלְיוֹנִים, עַל-יְדֵי פְגַם הַבְּגָדִים כְּשֶׁאֵין שׁוֹמְרִים אוֹתָם מִכְּתָמִים וְלִכְלוּכִים וְהַבְּגָדִים בְּעַצְמָן דָּנִין אֶת הָאָדָם עַל זֶה, כְּשֶׁאֵין שׁוֹמְרִים אוֹתָם מִכְּתָמִים וּבַעֲוֹנוֹתַי הָרַבִּים, קָשֶׁה וְכָבֵד עָלַי מְאֹד גַּם דָּבָר הַזֶּה, לִשְׁמֹר אֶת הַבְּגָדִים מִכְּתָמִים כִּי אִי אֶפְשָׁר שֶׁלֹּא אַסִּיחַ דַּעְתִּי מֵהֶם וּבִפְרָט בִּשְׁעַת עֵסֶק הַתּוֹרָה וְהַתְּפִלָּה וּשְׁאָר עֲסָקִים וְאָז בָּאִים חַס וְשָׁלוֹם עֲלֵיהֶם כְּתָמִים בְּהֶסַּח הַדַּעַת וְכָל זֶה גָרַמְתִּי עַל-יְדֵי עֲוֹנוֹתַי הַמְרֻבִּים, וּמַחְשְׁבוֹתַי הַמְבֻלְבָּלוֹת מְאֹד, אֲשֶׁר עַל-יְדֵי-זֶה אֵינִי זוֹכֶה לִשְׁמֹר אֶת הַבְּגָדִים וּלְהַחֲזִיקָן בִּנְקִיּוּת, וּלְהַצִּילָן מִכְּתָמִים וְלִכְלוּכִים
<h3>תלז</h3>
הֵן עַל כָּל אֵלֶּה בָּאתִי לְפָרֵשׁ שִׂיחָתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, מָלֵא רַחֲמִים, גּוֹמֵל לַחַיָּבִים טוֹבוֹת "נוֹרָאוֹת בְּצֶדֶק תַּעֲנֵנוּ אֱלֹהֵי יִשְׁעֵנוּ מִבְטָח כָּל קַצְוֵי אֶרֶץ וְיָם רְחוֹקִים" נוֹרָאוֹת הַפְלֵא לְמַעַן שְׁמֶךָ, וְעָזְרֵנִי וְהוֹשִׁיעֵנִי שֶׁאֶזְכֶּה לְתַקֵּן בְּחַיַּי כָּל זֶה חִישׁ קַל מְהֵרָה, שֶׁאֶזְכֶּה מֵעַתָּה לְתַקֵּן תִּקּוּן הַבְּרִית בִּשְׁלֵמוּת וְאֶזְכֶּה לְהָרִים וּלְעוֹרֵר אֶת הַדַּעַת דִּקְדֻשָּׁה, וּלְהַמְשִׁיךְ לַבְנוּנִית דִּקְדֻשָּׁה מֵהַדַּעַת הַקָּדוֹשׁ, לְתַקֵּן פְּגַם כָּל הַדָּמִים שֶׁל כָּל הַשְּׁסָ"ה גִידִין, שֶׁהֵם כְּנֶגֶד שְׁסָ"ה לָאוִין שֶׁבַּתּוֹרָה
<h3>תלח</h3>
וּתְזַכֵּנִי לְתַקֵּן פְּגַם כָּל הַכְּתָמִים שֶׁל הַבְּגָדִים שֶׁלֹּא שָׁמַרְתִּי אוֹתָם עַד הֵנָּה וְתִמְחֹל וְתִסְלַח לִי עַל כָּל הַפְּגָמִים הָאֵלֶּה וְתַעַזְרֵנִי מֵעַתָּה וְתִשְׁמְרֵנִי וְתַצִּילֵנִי מִכָּל חֵטְא וְעָוֹן וּמִכְשׁוֹל וְתַעַזְרֵנִי מֵעַתָּה לִשְׁמֹר אֶת הַבְּגָדִים וְהַלְּבוּשִׁים שֶׁלִּי לְכַבְּדָן וּלְהַחֲזִיקָן בִּנְקִיּוּת וּתְזַכֵּנִי שֶׁלֹּא יִמָּצֵא עַל כָּל בְּגָדַי וּלְבוּשַׁי שׁוּם כֶּתֶם וְשׁוּם לִכְלוּךְ וּרְבָב כְּלָל וְתָגֵן בַּעֲדִי, וְתִשְׁמְרֵנִי אוֹתִי וְאֶת בְּגָדַי תָּמִיד וְיִהְיוּ גוּפִי וְנַפְשִׁי וּבְגָדַי וּלְבוּשַׁי כֻּלָּם נְקִיִּים וּטְהוֹרִים וּקְדוֹשִׁים תָּמִיד מֵעַתָּה וְעַד עוֹלָם
<h3>תלט</h3>
וְתַמְשִׁיךְ בְּרַחֲמֶיךָ מַיִם חַיִּים מִמְּקוֹר הַחַיִּים, וְיִהְיֶה נִמְשָׁךְ "בְּאֵר מַיִם חַיִּים וְנוֹזְלִים מִן לְבָנוֹן" מִן לִבּוּנָא דְּמֹחָא קַדִּישָׁא, וְשָׁם תְּטַהֵר אֶת הַשְּׁכִינָה מִנִּדָּתָהּ, וְתַעֲלֶה אוֹתָהּ מִגָּלוּתָהּ, וְתָשִׁיב אֶל דּוֹדָהּ בְּאַהֲבָה וְאַחֲוָה וְרֵעוּת וּבְרַחֲמֶיךָ הָרַבִּים תַמְשִׁיךְ וְתִזְרֹק עָלֵינוּ מַיִם טְהוֹרִים הָאֵלֶּה וּתְטַהֵר אוֹתָנוּ וְאֶת בְּגָדֵינוּ מִכֹּל טֻמְאוֹתֵינוּ וּתְקַיֵּם בָּנוּ מִקְרָא שֶׁכָּתוּב: "וְזָרַקְתִּי עֲלֵיכֶם מַיִם טְהוֹרִים וּטְהַרְתֶּם, מִכָּל טֻמְאוֹתֵיכֶם וּמִכָּל גִּלּוּלֵיכֶם אֲטַהֵר אֶתְכֶם" וְתַלְבִּין חֲטָאֵינוּ כַּשֶּׁלֶג וְכַצֶּמֶר, כְּמוֹ שֶׁכָּתוּב: "לְכוּ נָא וְנִוָּכְחָה יֹאמַר יְהֹוָה אִם יִהְיוּ חֲטָאֵיכֶם כַּשָּׁנִים כַּשֶּׁלֶג יַלְבִּינוּ, אִם יַאְדִּימוּ כַתּוֹלָע כַּצֶּמֶר יִהְיוּ" וְנִזְכֶּה לְקַיֵּם מִקְרָא שֶׁכָּתוּב: "בְּכָל עֵת יִהְיוּ בְגָדֶיךָ לְבָנִים, וְשֶׁמֶן עַל רֹאשְׁךָ אַל יֶחְסָר":
<h3>תמ</h3>
וּבְכֵן תְּרַחֵם עָלַי בְּרַחֲמֶיךָ הָרַבִּים וְתִהְיֶה עִמִּי תָמִיד וְתוֹרֵנִי וּתְלַמְּדֵנִי בְּכָל עֵת אֵיךְ לְהִתְנַהֵג בְּעִנְיָן דִּבּוּרַי עִם בְּנֵי אָדָם שֶׁלֹּא יֵצֵא מִפִּי דִּבּוּר שֶׁלֹּא כִּרְצוֹנְךָ וְלֹא אֲגַלֶּה שׁוּם סוֹד שֶׁאֵין צְרִיכִין לְגַלּוֹת וְתִשְׁמְרֵנִי וְתַצִּילֵנִי תָמִיד שֶׁלֹּא אֶהְיֶה חַס וְשָׁלוֹם בִּכְלָל "הוֹלֵךְ רָכִיל מְגַלֶּה סוֹד", כִּי אֵין אִתָּנוּ יוֹדֵעַ עַד מָה, אֵיזֶה דִבְרֵי תוֹרָה צְרִיכִין לְדַבֵּר בָּהֶם וּלְגַלּוֹתָם, וְאֵיזֶה דִבְרֵי תוֹרָה שֶׁאָסוּר לְאָמְרָם וּלְגַלּוֹתָם, אֲשֶׁר עֲלֵיהֶם נֶאֱמַר: "הוֹלֵךְ רָכִיל מְגַלֶּה סוֹד" עָזְרֵנִי תָמִיד בְּרַחֲמֶיךָ שֶׁלֹּא אֶעֱבֹר עַל "לֹא תֵּלֵךְ רָכִיל" לְעוֹלָם הֵן בְּדִבְרֵי תוֹרָה הֵן בְּדִבְרֵי חוֹל בִּדְבָרִים שֶׁבֵּין אָדָם לַחֲבֵרוֹ חוּס וְחָנֵּנִי וֶהְיֵה עִם פִּי בְּעֵת הַטִּיפִי וְלֹא אוֹמַר דָּבָר שֶׁלֹּא כִּרְצוֹנְךָ מֵעַתָּה וְעַד עוֹלָם:
<h3>תמא</h3>
וְרַחֵם עָלַי וְהוֹשִׁיעֵנִי וְתֵן לִי פַּרְנָסָתִי מִן הַשָּׁמַיִם קֹדֶם שֶׁאֶצְטָרֵךְ לָהּ וְתִתֶּן לִי וּלְבֵיתִי "לֶחֶם לֶאֱכֹל וּבֶגֶד לִלְבֹּשׁ לֶאֱכֹל לְשָׂבְעָה וְלִמְכַסֶּה עָתִיק" וְתַזְמִין לִי פַּרְנָסָתִי בְּלִי שׁוּם טִרְחָא וִיגִיעָה כְּלָל בְּכָבוֹד וְלֹא בְּבִזּוּי בְּהֶתֵּר וְלֹא בְּאִסּוּר בְּנַחַת וְלֹא בְצַעַר מִתַּחַת יָדְךָ הָרְחָבָה וְהַמְּלֵאָה, וְאַל תַּצְרִיכֵנִי לֹא לִידֵי מַתְּנַת בָּשָׂר וָדָם וְלֹא לִידֵי הַלְוָאָתָם וּכְשֵׁם שֶׁנָּתַתָּ מָזוֹן וּפַרְנָסָה לְעַמְּךָ יִשְׂרָאֵל בַּמִּדְבָּר אַרְבָּעִים שָׁנָה, וְהוֹרַדְתָּ לָהֶם אֶת הַמָּן מִן הַשָּׁמַיִם, וְשִׂמְלָתָם לֹא בָלְתָה מֵעֲלֵיהֶם, כֵּן תְּרַחֵם עָלֵינוּ וְתִפְתַּח לָנוּ אֶת אוֹצָרְךָ הַטּוֹב מִן הַשָּׁמַיִם וְתַזְמִין לָנוּ פַּרְנְסוֹתֵינוּ בְנָקֵל בְּלִי שׁוּם טֹרַח בְּרֶוַח גָּדוֹל וְתַצִּיל אוֹתָנוּ תָמִיד מִכָּל מִינֵי דַּאֲגוֹת פַּרְנָסָה, וְתַשְׁפִּיעַ לָנוּ שֵׂכֶל וָדַעַת מֵאִתְּךָ לִבְטֹחַ בְּךָ תָמִיד וְאַתָּה תְכַלְכְּלֵנִי מִן הַשָּׁמַיִם אוֹתִי וְאֶת בֵּיתִי וְאֶת זַרְעִי וְאֶת כָּל אֲשֶׁר לִי וְתַשְׁפִּיעַ לִי כָּל מַחְסוֹרַי קֹדֶם שֶׁאֶצְטָרֵךְ לָהֶם, בְּאֹפֶן שֶׁאוּכַל לַעֲסֹק בְּתוֹרָתְךָ וַעֲבוֹדָתְךָ תָמִיד בֶּאֱמֶת בְּכָל לֵב וָנֶפֶשׁ וְלֹא יָבֹא עָלַי שׁוּם בִּלְבּוּל בָּעוֹלָם מִטִּרְדַּת הַפַּרְנָסָה כְּלָל כִּי אֲנִי מַשְׁלִיךְ יְהָבִי עָלֶיךָ לְבַד, וְאַתָּה תְכַלְכְּלֵנִי כְּמוֹ שֶׁכָּתוּב "הַשְׁלֵךְ עַל יְהֹוָה יְהָבְךָ וְהוּא יְכַלְכְּלֶךָ":
<h3>תמב</h3>
וְעָזְרֵנוּ בְּרַחֲמֶיךָ הָרַבִּים שֶׁנִּזְכֶּה לַעֲשׂוֹת מַשָּׂא וּמַתָּן בֶּאֱמוּנָה וְתַצִּילֵנוּ תָמִיד מִכָּל מִינֵי גְזֵלוֹת, וְלֹא נִגְזֹל וְלֹא נַעֲשׁוֹק אֶת חֲבֵרֵנוּ לְעוֹלָם אֲפִלּוּ שָׁוֶה פְּרוּטָה וְלֹא נִגַּע בְּמָמוֹן וְחֶפְצֵי חֲבֵרֵנוּ כְּלָל וְלֹא נַחְמוֹד שׁוּם דָּבָר אֲשֶׁר לְרֵעֵנוּ וְתַעַזְרֵנוּ וְתוֹשִׁיעֵנוּ שֶׁבְּכָל עֵת שֶׁנַּעֲסוֹק בְּמַשָּׂא וּמַתָּן, יִהְיֶה כָל כַּוָּנָתֵנוּ בְעֵסֶק הַמַּשָּׂא וּמַתָּן רַק לְשִׁמְךָ וְלַעֲבוֹדָתְךָ בֶּאֱמֶת וְנִזְכֶּה לְכַוֵּן בְּכָל דִּבּוּר וְדִבּוּר וּבְכָל הִלּוּךְ וְהִלּוּךְ, שֶׁנְּדַבֵּר וְנֵלֵךְ בִּשְׁעַת הַמַּשָּׂא וּמַתָּן, בְּכֻלָּם נְכַוֵּן תָּמִיד בְּכָל עֵת, שֶׁכָּל כַּוָּנָתֵנוּ בַּעֲשִׂיַּת הַמַּשָּׂא וּמַתָּן כְּדֵי שֶׁנִּזְכֶּה לִתֵּן צְדָקָה עַל-יְדֵי הָרֶוַח שֶׁנַּרְוִיחַ בָּזֶה הַמַּשָּׂא וּמַתָּן וְכָל עִסְקֵנוּ וְחֶפְצֵנוּ בְמַשָּׂא וּמַתָּן, יִהְיֶה רַק בִּשְׁבִיל זֶה לְבַד בֶּאֱמֶת, בִּשְׁבִיל שֶׁנִּזְכֶּה לִתֵּן צְדָקָה מֵהָרֶוַח שֶׁל הַמַּשָּׂא וּמַתָּן הַזֶּה וְתַעַזְרֵנִי וְתוֹשִׁיעֵנִי שֶׁנִּזְכֶּה לִזְכֹּר זֹאת תָּמִיד וּלְכַוֵּן זֹאת בְּכָל עֵת, בְּכָל הִלּוּךְ וְהִלּוּךְ וּבְכָל דִּבּוּר וְדִבּוּר וּבְכָל תְּנוּעָה וּתְנוּעָה שֶׁל הַמַּשָּׂא וּמַתָּן וְתִפְתַּח אֶת לְבָבֵנוּ, וּתְזַכֵּנוּ לְקַיֵּם זֹאת בֶּאֱמֶת, שֶׁנִּזְכֶּה לִתֵּן צְדָקָה הַרְבֵּה בְּכָל עֵת לַעֲנִיִּים הֲגוּנִים וּכְשֵׁרִים בֶּאֱמֶת וְתַשְׁפִּיעַ לָנוּ שֶׁפַע טוֹבָה וּבְרָכָה וְנִזְכֶּה לְהַחֲזִיק יְדֵי לוֹמְדֵי תוֹרָה וְעוֹבְדֵי יְהֹוָה בֶּאֱמֶת וְנִזְכֶּה לְקַיֵּם מִצְוַת צְדָקָה בִשְׁלֵמוּת כִּרְצוֹנְךָ הַטּוֹב, וּבְלֵב טוֹב וּבְסֵבֶר פָּנִים יָפוֹת, וּבְשִׂמְחָה גְדוֹלָה וְחֶדְוָה רַבָּה וַעֲצוּמָה עַד שֶׁנִּזְכֶּה עַל-יְדֵי הַצְּדָקָה לְרוֹמֵם אֶת הַמֹּחִין וְהַדַּעַת דִּקְדֻשָּׁה, וּלְתַקֵּן תִּקּוּן הַכְּלָלִי שֶׁל הַמַּשָּׂא וּמַתָּן וְנִזְכֶּה לְתַקֵּן עַל-יְדֵי-זֶה כָּל הַחֲטָאִים וְהַפְּגָמִים שֶׁפָּגַמְנוּ בְמַשָּׂא וּמַתָּן, וּבְתַאֲוַת וְחֶמְדַּת הַמָּמוֹן מִנְּעוּרֵינוּ עַד הַיּוֹם הַזֶּה וּזְכוּת הַצְּדָקָה יָגֵן עָלֵינוּ "כְּנֶשֶׁר יָעִיר קִנּוֹ עַל גּוֹזָלָיו יְרַחֵף" וּתְכַפֵּר בַּעֲדֵנוּ וַחֲטָאֵנוּ בִּצְדָקָה נִפְרֹק וְנִזְכֶּה עַל-יְדֵי הַצְּדָקָה לַתִּקּוּן הַכְּלָלִי:
<h3>תמג</h3>
וְרַחֵם עָלֵינוּ וְעַל פְּלֵטָתֵנוּ וְעַל פְּלֵיטַת עַמְּךָ בֵּית יִשְׂרָאֵל, וְעָזְרֵנוּ וְהוֹשִׁיעֵנוּ וַהֲקִימֵנוּ מְהֵרָה מִנְּפִילָתֵינוּ הַגְּדוֹלָה וְהָעֲמֻקָּה מְאֹד מְאֹד, אֲשֶׁר יָרַדְנוּ מַטָּה מַטָּה, וְנָפַלְנוּ בְגָלוּת גָּדוֹל מְאֹד זֶה כַמָּה שָׁנִים בְּגוּף וָנֶפֶשׁ בְּגַשְׁמִיּוּת וּבְרוּחָנִיּוּת, בִּכְלַל וּבִפְרָט מָרָא דְעָלְמָא כֹלָּא סוֹמֵךְ נוֹפְלִים, חוּס וַחֲמֹל עָלֵינוּ, וּסְמֹךְ אוֹתָנוּ בְרַחֲמֶיךָ הָרַבִּים, וִיקֻיַּם בָּנוּ מִקְרָא שֶׁכָּתוּב: "אַל תִּשְׂמְחִי אוֹיַבְתִּי לִי כִּי נָפַלְתִּי קָמְתִּי, כִּי אֵשֵׁב בַּחֹשֶׁךְ יְהֹוָה אוֹר לִי שְׁלַח יָדֶיךָ מִמָּרוֹם פְּצֵנִי וְהַצִּילֵנִי מִמַּיִם רַבִּים, מִיַּד בְּנֵי נֵכָר חָנֵּנִי וַהֲקִימֵנִי דַּלּוּ עֵינַי לַמָּרוֹם יָדְךָ תִּכּוֹן עִמִּי אַף זְרוֹעֲךָ תְּאַמְּצֵנִי" וְהוֹצִיאֵנִי וְהַעֲלֵנִי מְהֵרָה מִכָּל הַנְּפִילוֹת וְהַיְרִידוֹת שֶׁיָּרַדְתִּי וְנָפַלְתִּי עַד הֵנָּה וְנִתְרַחַקְתִּי מִמְּךָ וּמֵעֲבוֹדָתְךָ מְאֹד חוּסָה עָלַי כְּרֹב רַחֲמֶיךָ, כִּי אַתָּה יָדַעְתָּ כִּי אֵין מִי שֶׁיַּעֲמֹד בַּעֲדֵנוּ בִּנְפִילָתֵנוּ הַגְּדוֹלָה הַזֹּאת, אֲשֶׁר יָרַדְנוּ פְּלָאִים כְּמוֹ שֶׁכָּתוּב:
"וַתֵּרֶד פְּלָאִים אֵין עוֹזֵר לָהּ" וּכְמוֹ שֶׁכָּתוּב: "הִשְׁלִיךְ מִשָּׁמַיִם אֶרֶץ תִּפְאֶרֶת יִשְׂרָאֵל," מֵאִגְּרָא רָמָא לְבִירָא עֲמִיקְתָּא וְאֵין מִי שֶׁיַּעֲמֹד בַּעֲדֵנוּ וְאֵין מִי שֶׁיּוּכַל לְהָקִים אוֹתָנוּ מִנְּפִילוֹתֵינוּ כִּי אִם אַתָּה לְבַד וּתְקַיֵּם מִקְרָא שֶׁכָּתוּב כְּמוֹ שֶׁדָּרְשׁוּ חֲכָמֵינוּ זִכְרוֹנָם לִבְרָכָה: "נָפְלָה וְלֹא תּוֹסִיף לִפּוֹל עוֹד וְתֹאמַר אַתָּה לְיִשְׂרָאֵל קוּם בְּתוּלַת יִשְׂרָאֵל" חוּס וַחֲמֹל עָלֵינוּ, וַעֲזֹר לָנוּ לְתַקֵּן אֶת מֹחֵנוּ וְדַעְתֵּנוּ עַל-יְדֵי תִקּוּן הַבְּרִית בֶּאֱמֶת בִּשְׁלֵמוּת וְתַצִּילֵנִי מֵעַתָּה מִכָּל מִינֵי נְפִילוֹת מֵעֲבוֹדָתְךָ חַס וְשָׁלוֹם וְתַעֲזֹר לָנוּ מֵעַתָּה לַעֲלוֹת וְלָקוּם מְהֵרָה מִכָּל הַנְּפִילוֹת שֶׁנָּפַלְנוּ עַד הֵנָּה וְתָקִים אֶת "סֻכַּת דָּוִד הַנּוֹפָלֶת" רִבּוֹנוֹ שֶׁל עוֹלָם אֵלֶיךָ שִׁטַּחְתִּי אֶת כַּפָּי הֲקִימֵנִי וְאֶחְיֶה "לֹא תוּכַל לְהִתְעַלֵּם מֵאָחִיךָ הָאֶבְיוֹן עָזֹב תַּעֲזֹב וְהָקֵם תָּקִים":
<h3>תמד</h3>
וְתַצִּילֵנִי אוֹתִי וְאֶת זַרְעִי וְאֶת זֶרַע זַרְעִי וְאֶת כָּל עַמְּךָ בֵּית יִשְׂרָאֵל, וְתִשְׁמְרֵנוּ וּתְמַלְּטֵנוּ שֶׁלֹּא יָבֹא שׁוּם אֶחָד מִיִּשְׂרָאֵל לְחֹלִי נוֹפֵל חַס וְשָׁלוֹם וּתְרַחֵם עַל עַמְּךָ יִשְׂרָאֵל, עַל כָּל אוֹתָן שֶׁכְּבָר בָּאוּ לְחוֹלַאַת הַמָּרָה הַזֹּאת וְתִרְפָּאֵם בְּרַחֲמֶיךָ הָרַבִּים רְפוּאָה שְׁלֵמָה, וְתָקִים אוֹתָם מִנְּפִילָתָם וּתְשִׁיבֵם לְאֵיתָנָם, וְתִשְׁלַח לָהֶם מְהֵרָה רְפוּאָה שְׁלֵמָה מִן הַשָּׁמַיִם רְפוּאַת הַנֶּפֶשׁ וּרְפוּאַת הַגּוּף, כִּי אֵל מֶלֶךְ רוֹפֵא נֶאֱמָן וְרַחֲמָן אַתָּה:
<h3>תמה</h3>
וְרַחֵם עָלֵינוּ וְהַצֵּל אוֹתִי וְאֶת זַרְעִי וְכָל עַמְּךָ בֵּית יִשְׂרָאֵל מִכָּל מִינֵי שִׁכְרוּת שֶׁל יַיִן וּשְׁאָר מַשְׁקִים הַמְשַׁכְּרִין וְלֹא אָבוֹא לִידֵי שִׁכְרוּת לָעוֹלָם כִּי אַתָּה גִּלִּיתָ עַל-יְדֵי חֲכָמֶיךָ הַקְּדוֹשִׁים גֹּדֶל הַפְּגָם הַנּוֹרָא שֶׁל הַשִּׁכְרוּת חַס וְשָׁלוֹם חוּס וְחָנֵּנוּ וְרַחֵם עָלֵינוּ, וְהַצִּילֵנוּ מִשְּׁתִיָּה מְרֻבָּה הַמְּבִיאָה לִידֵי שִׁכְרוּת וַאֲפִלּוּ מְעַט הַשְּׁתִיָּה הַמֻּכְרַחַת בְּשַׁבָּתוֹת וְיָמִים טוֹבִים, תְּזַכֵּנִי שֶׁתִּהְיֶה הַשְּׁתִיָּה בִקְדֻשָּׁה וּבְטָהֳרָה גְדוֹלָה וְנִזְכֶּה לְהָרִים אֶת מֹחֵנוּ וְדַעְתֵּנוּ לְשִׁמְךָ וְלַעֲבוֹדָתְךָ עַל-יְדֵי מְעַט הַשְּׁתִיָּה בַּיָּמִים הַקְּדוֹשִׁים וְנִזְכֶּה שֶׁלֹּא יֵצֵא מִפִּינוּ שׁוּם דִּבּוּר שֶׁלֹּא כִּרְצוֹנְךָ, עַל-יְדֵי שְׁתִיַּת הַיַּיִן אוֹ מַשְׁקֶה הַמְשַׁכֵּר וְלֹא נְדַבֵּר אָז שׁוּם דִּבּוּר שֶׁאֵין צְרִיכִין לְגַלּוֹת, רַק נִזְכֶּה לְדַבֵּר בִּקְדֻשָּׁה וּבְטָהֳרָה דִּבּוּרִים שֶׁהֵם רְצוֹנְךָ הַטּוֹב בֶּאֱמֶת, בְּשִׂמְחָה וּבְטוּב לֵבָב וְלֹא נָבֹא לִידֵי שִׁכְרוּת לְעוֹלָם, וְתַצִּילֵנִי בְּרַחֲמֶיךָ מִיַּיִן הַמְשַׁכֵּר וּתְזַכֵּנִי לְיַיִן "הַמְשַׂמֵּחַ אֱלֹהִים וַאֲנָשִׁים":
<h3>תמו</h3>
חוּס וְחָנֵּנוּ וּמַלֵּא מִשְׁאֲלוֹתֵינוּ בְרַחֲמִים, וְזַכֵּנוּ מְהֵרָה לְתִקּוּן הַכְּלָלִי בִשְׁלֵמוּת בְּכָל הַבְּחִינוֹת, הֵן תִּקּוּן הַבְּרִית שֶׁהוּא כְלָלִיּוּת הַגִּידִין שֶׁהוּא תִקּוּן הַכְּלָלִי שֶׁל כָּל הַשְּׁסָ"ה לָאוִין שֶׁבַּתּוֹרָה, הֵן תִּקּוּן הַכְּלָלִי שֶׁל הַדִּבּוּר עַל-יְדֵי שֶׁבַח הַצַּדִּיקִים, הֵן תִּקּוּן הַכְּלָלִי שֶׁל הַמַּשָּׂא וּמַתָּן עַל-יְדֵי הַצְּדָקָה, הֵן תִּקּוּן הַבְּגָדִים, לְכֻלָּם תְּזַכֵּנוּ בְּרַחֲמֶיךָ הָרַבִּים חִישׁ קַל מְהֵרָה כִּי אַתָּה יָדַעְתָּ כִּי אִי אֶפְשָׁר לָנוּ לְתַקֵּן כָּל דָּבָר וְדָבָר בִּפְרָטִיּוּת כִּי הֵם רַבִּים מְאֹד, כִּי פָגַמְנוּ הַרְבֵּה מְאֹד רַחֵם עָלֵינוּ וְהוֹשִׁיעֵנוּ מְהֵרָה לְמַעַן שְׁמֶךָ וְזַכֵּנוּ בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים לְתִקּוּן הַכְּלָלִי בֶּאֱמֶת וּבִשְׁלֵמוּת בְּכָל הַבְּחִינוֹת, וַעֲשֵׂה לְמַעַנְךָ וּלְמַעַן הַצַּדִּיקֵי אֱמֶת וְלֹא לְמַעֲנֵנוּ וּמֵעָפָר תְּקִימֵנוּ, וּמֵאַשְׁפּוֹת דַּלּוּתֵנוּ תְרוֹמְמֵנוּ, וּבְכָל הַתִּקּוּנִים הַכְּלָלִיִּים וְהַפְּרָטִיִּים תְּתַקְּנֵנוּ, וּבְטוּבְךָ הַגָּדוֹל תַּשְׂבִּיעֵנוּ, וְתִשְׁמַע וּתְקַבֵּל צַעֲקָתֵנוּ וּתְפִלָּתֵנוּ וְתַחֲנוּנֵינוּ וּבְכָל מִינֵי טָהֳרוֹת וּקְדֻשּׁוֹת תְּטַהֲרֵנוּ וּתְקַדְּשֵׁנוּ וּתְקַיֵּם מְהֵרָה מִקְרָא שֶׁכָּתוּב:
"וְעָשִׂיתִי אֶת אֲשֶׁר בְּחֻקַּי תֵּלֵכוּ וּמִשְׁפָּטַי תִּשְׁמְרוּ וַעֲשִׂיתֶם" חָנֵּנוּ וַעֲנֵנוּ וּשְׁמַע קוֹל תְּפִלּוֹתֵינוּ כִּי אַתָּה שׁוֹמֵעַ תְּפִלַּת כָּל פֶּה עַמְּךָ יִשְׂרָאֵל בְּרַחֲמִים בָּרוּךְ אַתָּה שׁוֹמֵעַ תְּפִלָּה:
<h2>תפילה ל</h2>
<h3>תמז</h3>
"כְּאַיָּל תַּעֲרֹג עַל אֲפִיקֵי מָיִם כֵּן נַפְשִׁי תַעֲרֹג אֵלֶיךָ אֱלֹהִים צָמְאָה נַפְשִׁי לֵאלֹהִים לְאֵל חָי מָתַי אָבוֹא וְאֵרָאֶה פְּנֵי אֱלֹהִים" כִּי אַתָּה יְהֹוָה לְבַד יָדַעְתָּ גְדֻלָּתְךָ וּגְבוּרָתְךָ וְתִפְאַרְתְּךָ וְרוֹמְמוּתְךָ וְהִתְנַשְּׂאוּתֶךָ כִּי לִגְדֻלָּתְךָ אֵין חֵקֶר, וְהַשָּׂגַת אֱלֹהוּתְךָ מְרוֹמָם וּמְנֻשָּׂא מְאֹד, כִּי לֵית מַחֲשָׁבָה תְּפִיסָה בָּךְ כְּלָל אֲבָל מֵעֹצֶם רַחֲמָנוּתְךָ וַחֲנִינוּתְךָ אֲשֶׁר אַתָּה חָפֵץ לְהֵטִיב לִבְרִיּוֹתֶךָ, עָשִׂיתָ פְּעֻלּוֹת גְּדוֹלוֹת וְסִבַּבְתָּ סִבּוֹת רַבּוֹת, וְצִמְצַמְתָּ הַשָּׂגַת אֱלֹהוּתְךָ בְּכַמָּה צִמְצוּמִים שׁוֹנִים, מֵעִלָּה לְעִלּוּל, מִשֵּׂכֶל עֶלְיוֹן לְשֵׂכֶל תַּחְתּוֹן וְנָתַתָּ כֹּחַ לְצַדִּיקֶיךָ הָאֲמִתִּיִּים לְהַשִּׂיג הַשָּׂגַת אֱלֹהוּתְךָ וִידִיעַת רוֹמְמוּתֶךָ, וְחָנַנְתָּ אוֹתָם דֵּעָה בִּינָה וְהַשְׂכֵּל אֲשֶׁר בְּעֹצֶם בִּינָתָם יֵשׁ לָהֶם כֹּחַ לְהַכְנִיס הַשָּׂגַת אֱלֹהוּתְךָ גַּם בְּדַעְתֵּנוּ הַפְּחוּתָה כַּאֲשֶׁר הִתְחַלְתָּ לְגַלּוֹת הַשָּׂגַת אֱלֹהוּתְךָ עַל יְדֵי מֹשֶׁה נְבִיאֶךָ נֶאֱמַן בֵּיתֶךָ אֲשֶׁר הוֹצִיאָנוּ מִמִּצְרַיִם מִמ"ט [מֵאַרְבָּעִים וְתִשְׁעָה] שַׁעֲרֵי טֻמְאָה וְהִכְנִיסָנוּ בְּמ"ט [בְּאַרְבָּעִים וְתִשְׁעָה] שַׁעֲרֵי קְדֻשָּׁה, וְקֵרַב אוֹתָנוּ אֵלֶיךָ וְלַעֲבוֹדָתֶךָ, וְנָתַן לָנוּ אֶת הַתּוֹרָה וְהַמִּצְוֹת הַקְּדוֹשִׁים, שֶׁהֵם כֻּלָּם שִׁעוּרִים וְצִמְצוּמִים לְהַשִּׂיג עַל יָדָם הַשָּׂגַת אֱלֹהוּתְךָ כִּי עַל-יְדֵי כָל מִצְוָה וּמִצְוָה וְעַל יְדֵי כָּל אוֹת וְאוֹת מִתּוֹרָתְךָ הַקְּדוֹשָׁה שֶׁבִּכְתָב וּבְעַל פֶּה כְּשֶׁאָנוּ זוֹכִים לַעֲשׂוֹתָם בִּקְדֻשָּׁה וּבְטָהֳרָה כָרָאוּי יֵשׁ לָנוּ כֹחַ לְהַמְשִׁיךְ לָנוּ דַּעַת לְהַשִּׂיג אֱלָהוּתְךָ עַל-יְדֵי כַּמָּה שִׁעוּרִים וְצִמְצוּמִים שֶׁל הַתּוֹרָה הַקְּדוֹשָׁה מָה רַב טוּבְךָ אֲשֶׁר עָשִׂיתָ עִמָּנוּ עַל יְדֵי מֹשֶׁה רַבֵּנוּ עָלָיו הַשָּׁלוֹם, אֲשֶׁר הוּא הֵאִיר עֵינֵינוּ וְהוֹצִיאָנוּ מֵאֲפֵלָה לְאוֹרָה מֵחֹשֶׁךְ לְאוֹר גָּדוֹל מֵעִמְקֵי הַגָּלוּת בְּגוּף וָנֶפֶשׁ וּמָמוֹן, מִמ"ט [מֵאַרְבָּעִים וְתִשְׁעָה] שַׁעֲרֵי טֻמְאָה לְמ"ט [לְאַרְבָּעִים וְתִשְׁעָה] שַׁעֲרֵי קְדֻשָּׁה כִּי מֵעֹצֶם גְּדֻלַּת מַעֲלַת מֹשֶׁה רַבֵּנוּ עָלָיו הַשָּׁלוֹם הָיָה יָכוֹל לְהַכְנִיס הַשָּׂגַת אֱלֹהוּתְךָ אֲפִלּוּ לַאֲנָשִׁים פְּחוּתִים בַּדְּיוֹטָא הַתַּחְתּוֹנָה מְאֹד, כָּמוֹנוּ הַיּוֹם:
<h3>תמח</h3>
וְעַתָּה בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי "גְּדֹל הָעֵצָה וְרַב הָעֲלִילִיָּה" לַמְּדֵנִי וְהוֹרֵנִי בְּאֵיזֶה דֶּרֶךְ בְּאֵיזֶה אֹפֶן בְּאֵיזֶה זְכוּת בְּאֵיזֶה עֵצָה וְתַחְבּוּלָה, אֶזְכֶּה אָנֹכִי גַם כֵּן לְהַשִּׂיג הַשָּׂגַת אֱלֹהוּתְךָ אֲשֶׁר לְכָךְ נוֹצָרְתִּי כַּאֲשֶׁר אַתָּה יָדַעְתָּ כִּי לֹא נִבְרֵאתִי בָּעוֹלָם הַשָּׁפָל הַזֶּה, אֶלָּא כְּדֵי לִרְדֹף אַחַר הַתַּכְלִית הַטּוֹב הַזֶּה, לְהַשִּׂיג הַשָּׂגַת אֱלֹהוּתְךָ יִתְבָּרַךְ:
<h3>תמט</h3>
רִבּוֹנוֹ שֶׁל עוֹלָם, אַתָּה יָדַעְתָּ גֹּדֶל הִתְרַחֲקוּתִי מֵהַשָּׂגַת אֱלֹהוּת כִּי לֹא דַי שֶׁלֹּא נִזְהַרְתִּי לְקַיֵּם כָּל דִּבְרֵי תוֹרָתְךָ וּמִצְוֹתֶיךָ, אֲשֶׁר עַל יָדָם זוֹכִין לְהַשִּׂיג אוֹתְךָ כָּל חַד לְפוּם מַה דִּמְשַׁעֵר בְּלִבֵּיהּ, כְּמוֹ שֶׁכָּתוּב "נוֹדָע בַּשְּׁעָרִים בַּעְלָהּ", 'כָּל חַד לְפוּם מַה דִּמְשַׁעֵר בְּלִבֵּיהּ', אַף גַּם עָשִׂיתִי מַה שֶּׁעָשִׂיתִי, וּפָגַמְתִּי מַה שֶּׁפָּגַמְתִּי, וְקִלְקַלְתִּי מַה שֶּׁקִּלְקַלְתִּי, חָטָאתִי עָוִיתִי וּפָשַׁעְתִּי וְהָרַע בְּעֵינֶיךָ עָשִׂיתִי, בִּשְׁאָט בְּנֶפֶשׁ בְּזָדוֹן וּבְמַעַל, עַד אֲשֶׁר נִתְרַחַקְתִּי מִמְּךָ כְּמוֹ שֶׁנִּתְרַחַקְתִּי בְתַכְלִית תַּכְלִית הָרִחוּק כִּי עַל-יְדֵי כָּל חֵטְא וְעָוֹן וּפְגָם, קִלְקַלְתִּי צִנּוֹר וּשְׁבִיל וּנְתִיב שֶׁל הַחָכְמָה וְהַבִּינָה וְהַדַּעַת, אֲשֶׁר עַל יָדָם הָיִיתִי יָכוֹל לְהַשִּׂיג הַשָּׂגַת אֱלֹהוּתְךָ עַד אֲשֶׁר בְּרֹב עֲווֹנוֹתַי הַמְרֻבִּים מְאֹד בְּלִי שִׁעוּר וָעֵרֶךְ וּמִסְפָּר, וְכָבְדוּ מֵחוֹל יַמִּים, וְרַבּוּ מֵעֲפַר הָאָרֶץ, וְעָצְמוּ מִשַּׂעֲרוֹת רֹאשֵׁינוּ, עַל יְדֵי זֶה קִלְקַלְתִּי וְהָרַסְתִּי וְהֶחֱרַבְתִּי כָּל מִינֵי צִנּוֹרוֹת וּשְׁבִילִים וּנְתִיבוֹת הַחָכְמָה הַקְּדוֹשָׁה, וְהֶחֱרַבְתִּי הַדְּרָכִים אֲשֶׁר עַל יָדָם מַשִּׂיגִין אוֹתְךָ וּבְכָל פַּעַם הוֹסַפְתִּי חֲטָאִים עַל חֲטָאִים וַעֲווֹנוֹת עַל עֲווֹנוֹת וּפְשָׁעִים עַל פְּשָׁעִים רַבִּים וַעֲצוּמִים מְאֹד מְאֹד עַד אֲשֶׁר "עֲווֹנוֹתַי עָבְרוּ רֹאשִׁי כְּמַשָּׂא כָבֵד יִכְבְּדוּ מִמֶּנִּי" עַד אֲשֶׁר עַל יְדֵי זֶה עָשִׂיתִי כַמָּה וְכַמָּה אֲלָפִים וּרְבָבוֹת מְחִצּוֹת בַּרְזֶל וּמְסָכִים הַמַּבְדִּילִים בֵּינִי וּבֵין הַשָּׂגָתְךָ
<h3>תנ</h3>
מָרָא דְעָלְמָא כֹּלָּא, אַתָּה יָדַעְתָּ כִּי אֵין מִי שֶׁיּוּכַל לְהַכְנִיס בָּנוּ הַשָּׂגַת אֱלֹהוּת, כִּי-אִם צַדִּיקֵי הַדּוֹר הָאֲמִתִּיִּים הַגְּדוֹלִים בְּמַעֲלָה מְאֹד מְאֹד כִּי לְפִי עֹצֶם יְרִידָתֵנוּ וְהִתְרַחֲקוּתֵנוּ מִמְּךָ מְאֹד, וּכְפִי פְּחִיתוּת נַפְשֵׁנוּ, שֶׁאָנוּ יוֹדְעִים בְּעַצְמֵנוּ, אָנוּ צְרִיכִים עַכְשָׁו מַנְהִיג אֲמִתִּי שֶׁיִּהְיֶה גָדוֹל בְּמַעֲלָה מֻפְלֶגֶת וַעֲצוּמָה מְאֹד מְאֹד כִּי כָל מַה שֶּׁהַחוֹלֶה נֶחְלַשׁ בְּיוֹתֵר הוּא צָרִיךְ רוֹפֵא גָדוֹל בְּיוֹתֵר וְיִשְׂרָאֵל בְּמִצְרַיִם, שֶׁהָיוּ בְמַדְרֵגָה פְּחוּתָה מְאֹד בְּמ"ט [אַרְבָּעִים וְתִשְׁעָה] שַׁעֲרֵי טֻמְאָה, לֹא הָיָה מִי שֶׁיּוּכַל לַעֲזֹר לָהֶם כִּי אִם מֹשֶׁה רַבֵּנוּ עָלָיו הַשָּׁלוֹם וְעַכְשָׁו שֶׁנָּפַלְנוּ בְגָלוּת גָּדוֹל בְּגוּף וָנֶפֶשׁ יוֹתֵר וְיוֹתֵר מִגָּלוּת מִצְרַיִם, בְּוַדַּאי אֵין מִי שֶׁיּוּכַל לַעֲזֹר אוֹתָנוּ כִּי אִם הַצַּדִּיק הַגָּדוֹל בְּמַעֲלָה מְאֹד, שֶׁיִּהְיֶה בִבְחִינַת מֹשֶׁה רַבֵּנוּ וְלֹא דַּי שֶׁאֵין אָנוּ זוֹכִין לְהִתְקָרֵב לְצַדִּיק אֲמִתִּי כָזֶה, אַף גַם בַּעֲווֹנוֹתֵינוּ הָרַבִּים, שָׁפַכְתָּ חֲמָתְךָ עָלֵינוּ וְלָקַחְתָּ מֵאִתָּנוּ כָל מְאוֹרֵי עֵינֵינוּ, כָּל צַדִּיקֵינוּ הָאֲמִתִּיִּים הַגְּדוֹלִים בְּמַעֲלָה מֻפְלֶגֶת וַעֲצוּמָה מְאֹד וּמַה נַּעֲשֶׂה עַכְשָׁו בְּעֵת הַזֹּאת, בִּפְרָט אִישׁ כָּמוֹנִי חוֹלֶה כָמוֹנִי מְדֻכָּא וּמְעֻנֶּה בְיִּסּוּרֵי הַנֶּפֶשׁ וְהַגּוּף כָּמוֹנִי נָגוּעַ וּמֻכֶּה וּמְטֹרָף וּמְבֻלְבָּל, "אִישׁ מַכְאֹבוֹת וִידוּעַ חֹלִי", מָלֵא פְּצָעִים רַבִּים וַעֲצוּמִים בְּלִי שִׁעוּר "מִכַּף רֶגֶל וְעַד רֹאשׁ אֵין בִּי מְתוֹם, פֶּצַע וְחַבּוּרָה וּמַכָּה טְרִיָּה" מָה אוֹמַר וּמָה אֲדַבֵּר וּמָה אֶצְטַדָּק מִי יַחְמֹל עָלַי וּמִי יָקוּם בַּעֲדִי
<h3>תנא</h3>
אָבִי שֶׁבַּשָּׁמַיִם, אַתָּה יָדַעְתָּ אֶת כָּל לְבָבִי, "רְאֵה עָנְיִי וְחַלְּצֵנִי", רוֹאֶה בְּעֶלְבּוֹן עֲלוּבִים רְאֵה בְּעֶלְבּוֹנִי הַחוֹמֵל עַל דַּל חֲמֹל עַל דַּלּוּתֵנוּ "מַצִּיל עָנִי מֵחָזָק מִמֶּנּוּ, וְעָנִי וְאֶבְיוֹן מִגּוֹזְלוֹ", הַצֵּל וְהוֹשִׁיעַ עָנִי וְאֶבְיוֹן כָּמוֹנִי, הוֹצִיאֵנִי מִבֵּין שִׁנֵּי הַכְּפִירִים "הַצִּילָה מֵחֶרֶב נַפְשִׁי מִיַּד כֶּלֶב יְחִידָתִי" כִּי אֲנִי מוֹדֶה וּמִתְוַדֶּה לְפָנֶיךָ בְּכָל לֵב וָנֶפֶשׁ, שֶׁאֲנִי בְעַצְמִי הַחַיָּב בְּכָל אֵלֶּה, מִתְּחִלָּה וְעַד סוֹף אֲבָל מָה אֶעֱשֶׂה אָבִי שֶׁבַּשָּׁמַיִם, כִּי אֲנִי דוֹמֶה בְעֵינַי כְּאִלּוּ הָיִיתִי תָפוּס בְּרֶשֶׁת, וּכְאָסוּר בְּכַבְלֵי בַרְזֶל וְדַלְתוֹת נְחֹשֶׁת וְאֵין לִי שׁוּם תִּקְוָה, כִּי אִם לְרַחֲמֶיךָ וַחֲסָדֶיךָ וַחֲנִינוּתֶיךָ הָאֲמִתִּיִּים, כְּמוֹ שֶׁהוֹדַעְתָּ לְמֹשֶׁה רַבֵּנוּ שֶׁאַתָּה חוֹנֵן וּמְרַחֵם אַף עַל פִּי שֶׁאֵינָם כְּדָאִים וַהֲגוּנִים לְרַחֵם עֲלֵיהֶם, כְּמוֹ שֶׁכָּתוּב: "וַיֹּאמֶר אֲנִי אַעֲבִיר כָּל טוּבִי עַל פָּנֶיךָ וְקָרָאתִי בְשֵׁם יְהֹוָה לְפָנֶיךָ וְחַנּוֹתִי אֶת אֲשֶׁר אָחוֹן וְרִחַמְתִּי אֶת אֲשֶׁר אֲרַחֵם" וְדָרְשׁוּ רַבּוֹתֵינוּ זִכְרוֹנָם לִבְרָכָה אַף-עַל-פִּי שֶׁאֵינוֹ כְדַאי לָחוֹן, אַף-עַל-פִּי שֶׁאֵינוֹ כְדַאי לְרַחֵם, "הוֹצִיאָה מִמַּסְגֵּר נַפְשִׁי לְהוֹדוֹת אֶת שְׁמֶךָ, בִּי יַכְתִּירוּ צַדִּיקִים כִּי תִגְמֹל עָלָי":
<h3>תנב</h3>
עָזְרֵנִי וְהוֹשִׁיעֵנִי וּמְחֹל לִי עַל כָּל עֲווֹנוֹתַי הַמְרֻבִּים וְתַקְּנֵנִי בְעֵצָה טוֹבָה מִלְּפָנֶיךָ וְהוֹשִׁיעֵנִי מְהֵרָה לְמַעַן שְׁמֶךָ וְזַכֵּנִי לְהִתְקָרֵב אֵלֶיךָ בֶּאֱמֶת מֵעַתָּה וְעַד עוֹלָם, וַעֲשֵׂה מַה שֶּׁתַּעֲשֶׂה בְּאֹפֶן שֶׁאֶזְכֶּה לְהַשִּׂיג הַשָּׂגַת אֱלֹהוּתְךָ בֶּאֱמֶת וּבֶאֱמוּנָה שְׁלֵמָה בִּקְדֻשָּׁה וּבְטָהֳרָה גְדוֹלָה וּבַעֲנָוָה אֲמִתִּיּוֹת, כִּרְצוֹנְךָ וְכִרְצוֹן צַדִּיקֶיךָ הָאֲמִתִּיִּים וְהָגֵן בַּעֲדִי וְשָׁמְרֵנִי וְהַצִּילֵנִי מִתַּאֲוַת מָמוֹן, שֶׁלֹּא יַעֲלֶה עַל לִבִּי שׁוּם חֶמְדָּה וְתַאֲוָה לְמָמוֹן כְּלָל וְאֶזְכֶּה לִהְיוֹת שׂוֹנֵא בָצַע, לִשְׂנֹא אֶת הַמָּמוֹן בְּתַכְלִית הַשִּׂנְאָה וְתַצִּילֵנִי מִטִּרְדַּת הַפַּרְנָסָה, וּמִיגִיעַת וּרְדִיפַת הָעוֹלָם הַזֶּה וְלֹא אֲבַלְבֵּל אֶת דַּעְתִּי, וְלֹא אַטְרִיד אֶת מַחֲשַׁבְתִּי בְשׁוּם דָּבָר מֵעִסְקֵי הָעוֹלָם הַזֶּה כְּלָל רַק כָּל מַחְשְׁבוֹתַי וְחָכְמָתִי וּבִינָתִי וְדַעְתִּי וְלִבִּי וְנַפְשִׁי וְגוּפִי, יִהְיוּ תָמִיד חֲבוּקִים וּדְבוּקִים בְּךָ וּתְאֵבִים אֵלֶיךָ, וּמִשְׁתּוֹקְקִים לְרוֹמְמוּתְךָ בֶּאֱמֶת וּבֶאֱמוּנָה שְׁלֵמָה עַד שֶׁאֶזְכֶּה לְחָכְמָה שְׁלֵמָה דִקְדֻשָּׁה לְחָכְמָה תַּתָּאָה וּלְחָכְמָה עִלָּאָה עַד שֶׁאֶזְכֶּה לְהַשִּׂיג תָּמִיד הַשָּׂגַת אֱלֹהוּתְךָ בֶּאֱמֶת וּבֶאֱמוּנָה שְׁלֵמָה וּתְזַכֵּנִי תָּמִיד לְהַשָּׂגוֹת חֲדָשׁוֹת אֲמִתִּיּוֹת בִּידִיעַת רוֹמְמוּתְךָ וּבִתְשׁוּקַת אֱמוּנָתְךָ הַקְּדוֹשָׁה וּתְחָנֵּנִי מֵאִתְּךָ דֵּעָה בִּינָה וְהַשְׂכֵּל עַד שֶׁאֶזְכֶּה בְּרַחֲמֶיךָ לְהַכְנִיס הַשָּׂגַת אֱלָהוּתְךָ גַּם בִּשְׁאָר אֲנָשִׁים רַבִּים בִּקְדֻשָּׁה וּבְטָהֳרָה גְדוֹלָה, כִּרְצוֹנְךָ הַטּוֹב וְאֶזְכֶּה בְרַחֲמֶיךָ לְגַלּוֹת וּלְפַרְסֵם אֱלֹהוּתְךָ וְרוֹמְמוּתְךָ וְאַדְנוּתְךָ לְכָל בָּאֵי עוֹלָם, וְיֵדַע כָּל פָּעוּל כִּי אַתָּה פְּעַלְתּוֹ וְיָבִין כָּל יְצוּר כִּי אַתָּה יְצַרְתּוֹ וְיִתְבָּרַךְ וְיִשְׁתַּבַּח שִׁמְךָ מַלְכֵּנוּ בְּפִי כֹל וְיִתְגַּלֶּה וְיִתְרוֹמֵם וְיִתְפָּאֵר וְיִתְנַשֵּׂא וְיִתְעַלֶּה מַלְכוּתְךָ לְעוֹלָם וָעֶד וְיֹאמַר כֹּל אֲשֶׁר נְשָׁמָה בְאַפּוֹ יְהֹוָה אֱלֹהֵי יִשְׂרָאֵל מֶלֶךְ וּמַלְכוּתוֹ בַּכֹּל מָשָׁלָה:
<h3>תנג</h3>
וּבְכֵן תְּחָנֵּנוּ בְּרַחֲמֶיךָ הָרַבִּים, וְתוֹצִיאֵנוּ מִגָּלוּת הַמַּר הַזֶּה, מִגָּלוּת הַגּוּף וְהַנֶּפֶשׁ וְהַמָּמוֹן דִּקְדֻשָּׁה, אֲשֶׁר כֻּלָּם הֵם מְשֻׁקָּעִים בְּגָלוּת גָּדוֹל וָמַר מְאֹד מְאֹד וְתַעֲלֶה אֶת הַשְּׁכִינָה וּכְנֶסֶת יִשְׂרָאֵל מִגָּלוּתָם, מִבֵּין הָאַרְבַּע מַלְכֻיּוֹת אֲשֶׁר זֶה כַּמָּה וְכַמָּה שָׁנִים אֲשֶׁר מַלְכוּת דִּקְדֻשָּׁה הַמּוֹשֶׁלֶת בְּכָל כְּלָלִיּוּת הָאַרְבַּע עוֹלָמוֹת, יָרְדָה מִכִּסְאָהּ בַּעֲווֹנוֹתֵינוּ הָרַבִּים, וְנָתְנָה בְיָדָהּ מֶמְשָׁלָה לְהָאַרְבַּע מַלְכֻיּוֹת וְעַל-יְדֵי-זֶה גָּלִינוּ מֵאַרְצֵנוּ וְנִתְרַחַקְנוּ מֵעַל אַדְמָתֵנוּ, בְּגַשְׁמִיּוּת וּבְרוּחָנִיּוּת וּמִגּוֹלָה אֶל גּוֹלָה הָלַכְנוּ וּמִכְּלִי אֶל כְּלִי הוּרַקְנוּ, עַד אֲשֶׁר תַּשׁ כֹּחֵנוּ וּמָטָה יָדֵינוּ מְאֹד וְעַל יְדֵי זֶה מִתְגַּבֵּר הַגָּלוּת הַפְּרָטִי עַל כָּל אֶחָד וְאֶחָד מִיִּשְׂרָאֵל, שֶׁהוּא גָּלוּת הַנֶּפֶשׁ עַל יְדֵי תַּאֲוֹת עוֹלָם הַזֶּה וַהֲבָלָיו, שֶׁכָּל זֶה נִמְשָׁךְ רַק מִן הָעַכּוּ"ם שֶׁאָנוּ בֵּינֵיהֶם, כְּמוֹ שֶׁכָּתוּב וַיִּתְעָרְבוּ בַגּוֹיִם וַיִּלְמְדוּ מַעֲשֵׂיהֶם, "אֱלֹהִים אַל דֳּמִי לָךְ אַל תֶּחֱרַשׁ וְאַל תִּשְׁקֹט אֵל" וּשְׁמַע קוֹל צַעֲקָתְךָ וְזַעֲקָתְךָ, שֶׁאַתָּה בְעַצְמְךָ כִּבְיָכוֹל צוֹעֵק וְשׁוֹאֵג זְעָקָה גְדוֹלָה וּמָרָה עַל גָּלוּת הַשְּׁכִינָה וּכְנֶסֶת יִשְׂרָאֵל כְּמוֹ שֶׁכָּתוּב "יְהֹוָה מִמָּרוֹם יִשְׁאָג וּמִמְּעוֹן קָדְשׁוֹ יִתֵּן קוֹלוֹ, שָׁאֹג יִשְׁאַג עַל נָוֵהוּ" וּשְׁמַע קוֹל צַעֲקַת וְזַעֲקַת הַשְּׁכִינָה וּכְנֶסֶת יִשְׂרָאֵל, אֲשֶׁר הִיא זוֹעֶקֶת בְּקוֹל מַר עַל צָרוֹת נַפְשֵׁנוּ אֲשֶׁר הָעַכּוּ"ם מִתְגַּבְּרִים עָלֵינוּ בְּכָל יוֹם וְלֹא דַי שֶׁהֵם מוֹשְׁלִים עָלֵינוּ בְגוּף וּמָמוֹן אַף גַּם הֵם רוֹצִים חַס וְשָׁלוֹם לְהִתְגַּבֵּר בְּחָכְמָתָם הַחִיצוֹנִית הַמֻּטְעֵית וְהַסְּכָלָה, אֲשֶׁר בֶּאֱמֶת כָּל חָכְמָתָם הוּא כְסִילוּת וְאִוֶּלֶת גָּמוּר וּכְבָר נִתְפְּסוּ הַרְבֵּה מֵאַחֵינוּ בְּנֵי יִשְׂרָאֵל בְּרִשְׁתָּם וּבִמְצוּדָתָם הָרָעָה, וְעוֹד הֵם צוֹדִים לָקַחַת וְלִטְרֹף חַס וְשָׁלוֹם עוֹד נַפְשׁוֹת יִשְׂרָאֵל בְּרֶשֶׁת חָכְמָתָם הַמֻּטְעֵית שֶׁל פִּילוֹסוֹפְיָא וְאֶפִּיקוֹרְסוּת וּכְפִירוֹת אֲשֶׁר נִתְפַּשְּׁטָה מְאֹד בַּעֲווֹנוֹתֵינוּ חוּס וַחֲמֹל עָלֵינוּ וְהוֹצֵא אֶת בִּלְעָם מִפִּיהֶם הַשֵּׂג תַּשִּׂיג וְהַצֵּל תַּצִּיל אוֹתָנוּ וְאֶת אַחֵינוּ וְאֶת זַרְעֵנוּ וְאֶת כָּל זֶרַע עַמְּךָ בֵּית יִשְׂרָאֵל מֵרֶשֶׁת וּמְצוֹדָה רָעָה הַפְּרוּסָה עַכְשָׁו עַל כָּל הַחַיִּים אֲשֶׁר לֹא הָיְתָה כָזֹאת מִימֵי קֶדֶם זַכֵּנוּ לֶאֱמוּנָה שְׁלֵמָה לְהַמְלִיךְ אוֹתְךָ עָלֵינוּ וְעַל נַפְשֵׁינוּ וְעַל כָּל רְמַ"ח אֵבָרֵינוּ וּשְׁסָ"ה גִידֵנוּ בְּכָל עֵת וָעֵת יְעוֹרְרוּ רַחֲמֵי לִבְּךָ עָלֶיךָ וְעַל בָּנֶיךָ, כִּי מִי יוּכַל לִסְבֹּל אֶת קוֹל צַעֲקַת וְזַעֲקַת קֻדְּשָׁא בְּרִיךְ הוּא וּשְׁכִינְתֵּיהּ מִי יוּכַל לֶאֱטֹם אָזְנוֹ וּלְבָבוֹ מִקּוֹל צַעֲקָתָם וְשַׁוְעָתָם הַמָּרָה וְתֵן בְּלִבֵּנוּ לִצְעֹק תָּמִיד אֵלֶיךָ עַד שֶׁתְּרַחֲמֵנוּ נְשַׁוַּע וְתֹאמַר הִנֵּנִי "הַמַּזְכִּירִים אֶת יְהֹוָה אַל דֳּמִי לָכֶם וְאַל תִּתְּנוּ דֳּמִי לוֹ, עַד יְכוֹנֵן וְעַד יָשִׂים אֶת יְרוּשָׁלַיִם, תְּהִלָּה בָּאָרֶץ":
<h3>תנד</h3>
רִבּוֹנוֹ שֶׁל עוֹלָם "מַלְכוּתְךָ מַלְכוּת כָּל עוֹלָמִים, וּמֶמְשַׁלְתְּךָ בְּכָל דּוֹר וָדוֹר", חוּס וַחֲמֹל וְרַחֵם עַל מַלְכוּתְךָ הַמִּתְפַּשֶּׁטֶת בְּכָל הָאַרְבַּע עוֹלָמוֹת, וּפְדֵה וְהוֹצֵא וְהַעֲלֵה אֶת שְׁכִינַת עֻזְּךָ וּמַלְכוּתְךָ מִבֵּין הַגּוֹיִם וְתַעֲלֶה אֶת הַמַּלְכוּת דִּקְדֻשָּׁה וּכְנֶסֶת יִשְׂרָאֵל מִן גָּלוּת הָאַרְבַּע מַלְכֻיּוֹת וּמַלְכוּת הָרִשְׁעָה מְהֵרָה תְעַקֵּר וּתְשַׁבֵּר וּתְמַגֵּר וּתְכַלֵּם וְתַכְנִיעֵם וְתַשְׁפִּילֵם בִּמְהֵרָה בְיָמֵינוּ וְתַעֲקֹר וּתְשַׁבֵּר וּתְבַטֵּל כָּל הַדֵּעוֹת הַזָּרוֹת שֶׁל חָכְמוֹת הַחִיצוֹנִיּוֹת וּפִילוֹסוֹפְיָא וְאַפִּיקוֹרְסִית מִן הָעוֹלָם וְתִמְסֹךְ בְּקִרְבָּם רוּחַ עִוְעִים וּתְעַרְבֵּב אֶת דַּעְתָּם וְתִסְתֹּם אֶת פִּיהֶם וְתַעֲקֹר וּתְשַׁבֵּר וּתְבַטֵּל דַּעְתָּם וּמַחֲשַׁבְתָּם הָרָעָה מִן הָעוֹלָם:
<h3>תנה</h3>
וְעָזְרֵנוּ וְהוֹשִׁיעֵנוּ שֶׁנִּזְכֶּה לְהַגִּיעַ לְמִדַּת הַחֶסֶד בֶּאֱמֶת בְתַכְלִית הַשְּׁלֵמוּת, כְּמוֹ אַבְרָהָם אָבִינוּ עָלָיו הַשָּׁלוֹם, שֶׁאָחַז בְּמִדַּת הַחֶסֶד בִּשְׁלֵמוּת וְנִזְכֶּה לַעֲשׂוֹת חֶסֶד וֶאֱמֶת עִם כָּל בְּנֵי אָדָם:
<h3>תנו</h3>
וּתְזַכֵּנוּ בְרַחֲמֶיךָ הָרַבִּים וְתִשְׁלַח לָנוּ צַדִּיקִים אֲמִתִּיִּים מוֹכִיחֵי אֱמֶת שֶׁיַּעַסְקוּ תָמִיד לְהוֹכִיחַ אוֹתָנוּ בְּתוֹכָחָה מְגֻלָּה מֵאַהֲבָה מְסֻתָּרֶת וְתִתֶּן בְּלִבֵּנוּ שֶׁנַּטֶּה אָזְנֵינוּ וְלִבֵּנוּ לְקַבֵּל תּוֹכַחְתָּם הַטּוֹבָה אַף עַל פִּי שֶׁתִּהְיֶה לִפְעָמִים בְּדֶרֶךְ בִּזָּיוֹן, אַף עַל פִּי כֵן נִזְכֶּה לְקַבֵּל דִּבְרֵי תוֹכַחְתָּם בְּאַהֲבָה וּבְחִבָּה וּבְשִׂמְחָה גְדוֹלָה, וְנִהְיֶה בִכְלָל אוֹהֲבֵי תּוֹכָחוֹת וְנִזְכֶּה לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת וְיִתְגַּלֶּה חֶסֶד גָּדוֹל עַל יְדֵי תּוֹכַחְתָּם הַטּוֹבָה כְּמוֹ שֶׁכָּתוּב: "פִּיהָ פָּתְחָה בְחָכְמָה וְתוֹרַת חֶסֶד עַל לְשׁוֹנָהּ" וְנִזְכֶּה עַל-יְדֵי זֶה לְמִדַּת הַחֶסֶד בִּשְׁלֵמוּת בִּקְדֻשָּׁה וּבְטָהֳרָה, וְנִהְיֶה נִכְלָלִים תָּמִיד בְּמִדָּתוֹ שֶׁל אַבְרָהָם אָבִינוּ עָלָיו הַשָּׁלוֹם שֶׁהָיָה מִדָּתוֹ חֶסֶד וְעַל-יְדֵי הַחֶסֶד הַזֶּה נִזְכֶּה בְרַחֲמֶיךָ לַחְתֹּךְ וּלְהַבְדִּיל וּלְהַעֲלוֹת אֶת הַמַּלְכוּת דִּקְדֻשָּׁה מִן הָאַרְבַּע מַלְכֻיּוֹת דְּסִטְרָא אַחֲרָא וְנִזְכֶּה לַהֲרֹג וּלְהַכְנִיעַ וּלְשַׁבֵּר וְלַעֲקוֹר וּלְבַטֵּל קְלִפַּת מַלְכוּת עֲמָלֵק הָרִשְׁעָה שֶׁכָּלוּל מִכָּל הָאַרְבַּע מַלְכֻיּוֹת, וְתַעַזְרֵנוּ לִמְחוֹת שְׁמוֹ וְזִכְרוֹ מִן הָעוֹלָם, כְּמוֹ שֶׁכָּתוּב: "תִּמְחֶה אֶת זֵכֶר עֲמָלֵק מִתַּחַת הַשָּׁמַיִם לֹא תִּשְׁכָּח" וִיקֻיַּם מִקְרָא שֶׁכָּתוּב: "הָאוֹיֵב תַּמּוּ חֳרָבוֹת לָנֶצַח וְעָרִים נָתַשְׁתָּ אָבַד זִכְרָם הֵמָּה וַיהֹוָה לְעוֹלָם יֵשֵׁב כּוֹנֵן לַמִּשְׁפָּט כִּסְאוֹ" וְתַעֲקֹר וּתְשַׁבֵּר וּתְבַטֵּל כָּל הַחָכְמוֹת חִיצוֹנִיּוֹת וְכָל הָאֶפִּיקוֹרְסִית וְהַכְּפִירוּת מִן הָעוֹלָם וְיִתְגַּלֶּה אֱמוּנָה הַקְּדוֹשָׁה בְּכָל הָעוֹלָם כֻּלּוֹ וִיקַבְּלוּ כֻלָּם אֶת עוֹל מַלְכוּתֶךָ וְתִמְלֹךְ עֲלֵיהֶם מְהֵרָה לְעוֹלָם וָעֶד וְנִזְכֶּה לְהַעֲלוֹת אֶת הַמַּלְכוּת דִּקְדֻשָּׁה אֶל אוֹר הַפָּנִים הַמֵּאִיר בְּשָׁלֹשׁ רְגָלִים:
(למקשה לילד יאמר כאן וְתִמָּלֵא רַחֲמִים וכו' עיין לקמן סעיף תס"ה)
<h3>תנז</h3>
וּתְרַחֵם עָלֵינוּ בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים וְתוֹשִׁיעֵנוּ שֶׁנִּזְכֶּה לְקַבֵּל אֶת כָּל הַשְּׁלֹשָׁה רְגָלִים הַקְּדוֹשִׁים שֶׁהֵם פֶּסַח שָׁבוּעוֹת סֻכּוֹת בִּקְדֻשָּׁה גְדוֹלָה וּבְחֶדְוָה רַבָּה וַעֲצוּמָה מְאֹד וְנִזְכֶּה לְכַבֵּד אֶת כָּל הָרְגָלִים וְהַיָּמִים טוֹבִים בְּכָל מִינֵי כָבוֹד וָעֹז וּפְאֵר, בְּמַאֲכָל וּמִשְׁתֶּה וּכְסוּת נְקִיָּה, וּבִשְׁבִיתָה מִן הַמְּלָאכָה, וּבְלֵב טוֹב וּבְשִׂמְחָה גְדוֹלָה, וּבִתְפִלָּה בְּכַוָּנָה עֲצוּמָה וְהִתְעוֹרְרוּת נִפְלָא כָּרָאוּי לְאִישׁ יִשְׂרָאֵלִי לְהִתְפַּלֵּל וּלְהִתְנַהֵג בְּיוֹם טוֹב קֹדֶשׁ וּתְזַכֵּנוּ וְתַעַזְרֵנוּ לַעֲשׂוֹת מִצְווֹת הַרְבֵּה בְּכָל הַשָּׁנָה, בִּקְדֻשָּׁה גְדוֹלָה וּבְשִׂמְחָה רַבָּה וְנִזְכֶּה שֶׁיִּתְקַבֵּץ שִׂמְחַת כָּל הַמִּצְווֹת שֶׁל כָּל הַשָּׁנָה, לְתוֹךְ הַלֵּב הַקָּדוֹשׁ שֶׁהֵם הַשָּׁלֹשׁ רְגָלִים, וְעַל-יְדֵי-זֶה נִזְכֶּה לְשִׂמְחַת יוֹם טוֹב בֶּאֱמֶת כִּרְצוֹנְךָ הַטּוֹב כְּמוֹ שֶׁכָּתוּב: "וְשָׂמַחְתָּ בְּחַגֶּךָ" וְנִזְכֶּה לִשְׂמֹחַ מְאֹד מְאֹד בְּחֶדְוָה רַבָּה וַעֲצוּמָה בְּכָל הַשָּׁלֹשׁ רְגָלִים "נָגִילָה וְנִשְׂמְחָה בָּךְ" אֲשֶׁר בָּחַרְתָּ בָּנוּ מִכָּל הָעַמִּים וְרוֹמַמְתָּנוּ מִכָּל הַלְּשׁוֹנוֹת עַד שֶׁנִּזְכֶּה לַעֲלוֹת לִרְאוֹת וְלֵרָאוֹת בְּאוֹר פְּנֵי יְהֹוָה וְתַעַזְרֵנוּ לְקַיֵּם כָּל הַמִּצְווֹת הַנּוֹהֲגוֹת בְּכָל רֶגֶל וְרֶגֶל וּבִפְרָט הָאַרְבַּע מִצְוֹת הַנּוֹהֲגוֹת בְּכָל רֶגֶל אֲשֶׁר עַל יָדָם מַעֲלִין אֶת הַשְּׁכִינָה שֶׁהִיא בְּחִינַת ד' [אַרְבַּע] לְאוֹר הַפָּנִים, שֶׁהֵם בְּפֶסַח אַרְבַּע כּוֹסוֹת בְּשָׁבוּעוֹת קַבָּלַת הַתּוֹרָה שֶׁהוּא סֵדֶר הַמִּשְׁנָה שֶׁהוּא אַרְבַּע פְּעָמִים בְּיַד כָּל אֶחָד, בְּסֻכּוֹת אַרְבַּע מִינִים שֶׁבַּלּוּלָב אָנָּא יְהֹוָה רַחֵם עָלֵינוּ וְזַכֵּנוּ לְקַיֵּם בֶּאֱמֶת וּבִשְׁלֵמוּת כָּל הַמִּצְווֹת הַנּוֹרָאוֹת הָאֵלֶּה בְּמוֹעֲדָם וּבִזְמַנָּם בְּכָל רֶגֶל וָרֶגֶל, עִם כְּלַל שְׁאָר הַמִּצְוֹת הַקְּדוֹשׁוֹת וְהַנּוֹרָאוֹת שֶׁבְּכָל רֶגֶל וָרֶגֶל וְנִזְכֶּה לְקַיְּמָם בְּתַכְלִית הַשְּׁלֵמוּת בְּשִׂמְחָה וּבְחֶדְוָה רַבָּה וַעֲצוּמָה וּבְיִרְאָה וּבְאַהֲבָה, בְּאֹפֶן שֶׁנִּזְכֶּה לְהַעֲלוֹת אֶת הַמַּלְכוּת דִּקְדֻשָּׁה אֶל אוֹר הַפָּנִים הַמֵּאִיר בְּשָׁלֹשׁ רְגָלִים וּתְזַכֵּנוּ לָשׁוּב בִּתְשׁוּבָה שְׁלֵמָה לְפָנֶיךָ מִתּוֹךְ שִׂמְחָה, בְּכָל הַיָּמִים טוֹבִים וּתְחָנֵּנִי בְּרַחֲמֶיךָ הָרַבִּים לַעֲשׂוֹת תְּשׁוּבָה שְׁלֵמָה אֲפִלּוּ עַל הָעֲווֹנוֹת שֶׁאֵינָם יְדוּעִים לִי:
<h3>תנח</h3>
רִבּוֹנוֹ שֶׁל עוֹלָם אַתָּה יָדַעְתָּ כַּמָּה אֲנִי רָחוֹק מִקְּדֻשַּׁת וְשִׂמְחַת יוֹם-טוֹב הַקָּדוֹשׁ, חוּס וַחֲמֹל עָלַי בְּרַחֲמֶיךָ הָרַבִּים, וְזַכֵּנִי בַּחֲסָדֶיךָ הָעֲצוּמִים, שֶׁאֶזְכֶּה לְקַבֵּל הַיָּמִים טוֹבִים בִּקְדֻשָּׁה גְדוֹלָה וּבְשִׂמְחָה רַבָּה, עַד שֶׁאֶזְכֶּה עַל יְדֵי קְדֻשַּׁת וְשִׂמְחַת יוֹם טוֹב לְהַעֲלוֹת אֶת הַמַּלְכוּת דִּקְדֻשָּׁה מִבֵּין הָאַרְבַּע מַלְכֻיּוֹת, וּלְהַעֲלוֹתָהּ לְאוֹר פְּנֵי יְהֹוָה וִיקֻיַּם מִקְרָא שֶׁכָּתוּב:
"צֶדֶק לְפָנָיו יְהַלֵּךְ וְיָשֵׂם לְדֶרֶךְ פְּעָמָיו" וְנֶאֱמַר: "אַךְ צַדִּיקִים יוֹדוּ לִשְׁמֶךָ יֵשְׁבוּ יְשָׁרִים אֶת פָּנֶיךָ" וּתְזַכֵּנִי לְהַמְשִׁיךְ עָלַי קְדֻשַּׁת וְשִׂמְחַת יוֹם-טוֹב תָּמִיד בְּכָל הַשָּׁנָה כֻּלָּה, וְאֶזְכֶּה לְשִׂמְחָה דִקְדֻשָּׁה תָמִיד, עַד שֶׁאֶזְכֶּה לְהַשָּׂגַת אֱלֹהוּתְךָ וִידִיעַת רוֹמְמוּתְךָ וּתְשׁוּקַת אֱמוּנָתְךָ בֶּאֱמֶת וּבְלֵב שָׁלֵם, בְּשִׂמְחָה וּבְטוּב לֵבָב בִּקְדֻשָּׁה וּבְטָהֳרָה גְדוֹלָה:
<h3>תנט</h3>
וְרַחֵם עָלַי וְהוֹשִׁיעֵנִי וְזַכֵּנִי לְעַזּוּת דִּקְדֻשָּׁה, כְּדֵי שֶׁאֶזְכֶּה לְקַבֵּל וּלְהַמְשִׁיךְ עַל יְדֵי זֶה חִדּוּשֵׁי תוֹרָה אֲמִתִּיִּים כִּי אַתָּה גִלִּיתָ לָנוּ עַל יְדֵי חֲכָמֶיךָ הַקְּדוֹשִׁים, אֲשֶׁר אִי אֶפְשָׁר לִזְכּוֹת לַתּוֹרָה הַקְּדוֹשָׁה כִּי אִם עַל יְדֵי עַזּוּת דִּקְדֻשָּׁה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה:
'הֲוֵי עַז כַּנָּמֵר' וְגַם אַתָּה הוֹדַעְתָּ לָנוּ גֹּדֶל עֹצֶם הַפְּגָם שֶׁל עַזּוּת דְּסִטְרָא אַחֲרָא, כִּי הָעַזֵּי פָנִים הֵם מִן הַתַּתְּקְעַ"ד דוֹרוֹת שֶׁאֵין לָהֶם שׁוּם חֵלֶק בְּתוֹרַת מֹשֶׁה עַל כֵּן בָּאתִי לְחַלּוֹת פָּנֶיךָ יְהֹוָה אֱלֹהַי וֵאלֹהֵי אֲבוֹתַי, שֶׁתְּחָנֵּנִי מֵאִתְּךָ דֵּעָה בִּינָה וְהַשְׂכֵּל, וְתוֹרֵנִי וּתְלַמְּדֵנִי תָמִיד בְּכָל עֵת שֶׁאֶזְכֶּה לֵידַע תָּמִיד אֵיךְ לְהִתְנַהֵג עִם הָעַזּוּת, בְּאֹפֶן שֶׁאֶנָּצֵל תָּמִיד בְּרַחֲמֶיךָ מִכָּל מִינֵי עַזּוּת דְּסִטְרָא אַחֲרָא, וְתַצִּילֵנִי מֵעַזֵּי פָנִים וּמֵעַזּוּת פָּנִים וְתִשְׁמְרֵנִי וְתַצִּילֵנִי בְּרַחֲמֶיךָ הָאֲמִתִּיִּים, מִכָּל הַתּוֹרוֹת וְהַחִדּוּשִׁים שֶׁל הַסִּטְרָא אַחֲרָא וְהַקְּלִפָּה הַנִּקְרָאִים פְּסִילִים, הַנִּמְשָׁכִין מֵעַזּוּת דִּקְלִפָּה וּתְחַזְּקֵנִי וּתְאַמְּצֵנִי בַעֲבוֹדָתֶךָ, וְתַמְשִׁיךְ עָלַי כֹּחַ וּגְבוּרָה דִקְדֻשָּׁה מֵאִתְּךָ, וְתַשְׁפִּיעַ עָלַי עַזוּת דִּקְדֻשָּׁה מֵאִתְּךָ וְאֶזְכֶּה עַל יְדֵי הָעַזוּת דִּקְדֻשָׁה לְהִתְקָרֵב לַעֲבוֹדָתְךָ וּלְתוֹרָתְךָ וּלְיִרְאָתְךָ בֶּאֱמֶת וְאֶזְכֶּה תָמִיד לְחַדֵּשׁ חִדּוּשִׁים אֲמִתִּיִּים בְּהַתּוֹרָה הַקְּדוֹשָׁה, חִדּוּשִׁים הַנִּכְלָלִים וְנִכְנָסִים בֶּאֱמֶת בְּתוֹרַת מֹשֶׁה, חִדּוּשִׁים שֶׁיִּהְיוּ לְךָ לְנַחַת וּלְרָצוֹן לִפְנֵי כִסֵּא כְבוֹדֶךָ:
<h3>תס</h3>
וְתַשְׁפִּיעַ עָלַי עַזּוּת דִּקְדֻשָּׁה נֶגְדְּךָ שֶׁאֶזְכֶּה לְהִתְחַזֵּק וּלְהִתְאַמֵּץ מְאֹד בִּתְפִלָּה בְכָל עוֹז וְתַעֲצוּמוֹת וַאֲחַזֵּק וַאֲאַמֵּץ אֶת לְבָבִי לְקַוּוֹת אֵלֶיךָ וּלְצַפּוֹת לְרַחֲמֶיךָ וְאָעִיז פָּנַי נֶגְדְּךָ לְבַקֵּשׁ וּלְהִתְפַּלֵּל וּלְהִתְחַנֵּן לְפָנֶיךָ תָמִיד עַל כָּל מַה שֶּׁחָסֵר לִי בַּעֲבוֹדַת יְהֹוָה וְלֹא אֵבוֹשׁ וְלֹא אֶכָּלֵם נֶגְדְּךָ לְעוֹלָם לְבַקֵּשׁ מִלְּפָנֶיךָ גְּדוֹלוֹת וְנוֹרָאוֹת, שֶׁתַּעֲשֶׂה עִמִּי פִּלְאֵי פְּלָאוֹת:
<h3>תסא</h3>
רִבּוֹנוֹ שֶׁל עוֹלָם לְפָנֶיךָ נִגְלֶה הַכֹּל, וְאַתָּה יוֹדֵעַ עֹצֶם הַבִּלְבּוּלִים הָרַבִּים וְעִרְבּוּב הַדַּעַת הַמְרֻבֶּה וְהֶעָצוּם מְאֹד מְאֹד שֶׁבָּא עָלַי בְּיוֹתֵר בְּשָׁעָה שֶׁאֲנִי עוֹמֵד לְהִתְפַּלֵּל וּלְהִתְחַנֵּן לְפָנֶיךָ, עַד שֶׁאֵינִי יָכוֹל לְדַבֵּר אֲפִלּוּ דִּבּוּר אֶחָד בִּתְפִלָּה כָּרָאוּי וְכָל הַבִּלְבּוּלִים וְהָעִרְבּוּב הַדַּעַת שֶׁיֵּשׁ לִי בְּאֵיזֶה פַעַם בְּכָל הַיּוֹם כֻּלּוֹ, כֻּלָּם בָּאִים אֵלַי בִּשְׁעַת הַתְּפִלָּה דַּיְקָא, וְרוֹצִים לְבַטֵּל תְּפִלָּתִי וּמֵחֲמַת זֶה תְפִלָּתִי מְעֻרְבֶּבֶת מְאֹד, בְּכַמָּה מִינֵי פְּסֹלֶת, וְעִרְבּוּב הַדַּעַת וּמַחֲשָׁבוֹת זָרוֹת, וּפְנִיּוֹת וּבִלְבּוּלִים רַבִּים מְאֹד מְאֹד בְּלִי שִׁעוּר וְאֵינִי יוֹדֵעַ מַה לַּעֲשׂוֹת כִּי מֵעֹצֶם הַבִּלְבּוּל הַדַּעַת שֶׁבָּא עָלַי אֵינִי יוֹדֵעַ שׁוּם דֶּרֶךְ אֵיךְ לַעֲמֹד נֶגֶד הַבִּלְבּוּלִים הָרַבִּים הָאֵלֶּה וְאֵין לִי עַל מִי לְהִשָּׁעֵן כִּי אִם עַל אָבִי שֶׁבַּשָּׁמַיִם חוּס וְרַחֵם עָלַי וְהוֹשִׁיעֵנִי וּמַלְּטֵנִי וְהַצֵּל אֶת תְּפִלָּתִי מִכָּל מִינֵי עִרְבּוּב הַדַּעַת, וּמִכָּל מִינֵי מַחֲשָׁבוֹת זָרוֹת וְהִרְהוּרִים וּבִלְבּוּלִים שֶׁבָּעוֹלָם וְעָזְרֵנִי וְזַכֵּנִי שֶׁאֲקַשֵּׁר אֶת מַחֲשַׁבְתִּי בְּדִבּוּרֵי הַתְּפִלָּה, בְּקֶשֶׁר אַמִּיץ וְחָזָק עַד שֶׁאֶזְכֶּה לְהִתְפַּלֵּל בְּכַוָּנַת הַלֵּב וְתִהְיֶה תְפִלָּתִי וּתְחִנָּתִי וּבַקָּשָׁתִי, זַכָּה וּנְכוֹנָה, בָּרָה וּנְקִיָּה מִכָּל סִיג וּפְסֹלֶת חוּס וַחֲמֹל עָלַי, וַעֲשֵׂה לְמַעַנְךָ וְלֹא לְמַעֲנִי, כִּי אֵין לִי שׁוּם תִּקְוָה כִּי אִם עַל תְּפִלָּה וְתַחֲנוּנִים
<h3>תסב</h3>
רִבּוֹנוֹ שֶׁל עוֹלָם רְאֵה נָא בְּעָנְיֵנוּ וְרִיבָה רִיבֵנוּ וְהַצֵּל עֲשׁוּקִים "מִיַּד עוֹשְׁקֵיהֶם כֹּחַ" וְאַל תַּנִּיחַ לִגְזֹל "דָּל כִּי דַל הוּא" וּתְקַיֵּם מִקְרָא שֶׁכָּתוּב: "מִשֹּׁד עֲנִיִּים מֵאֶנְקַת אֶבְיוֹנִים עַתָּה אָקוּם יֹאמַר יְהֹוָה, אָשִׁית בְּיֵשַׁע יָפִיחַ לוֹ" עָזְרֵנִי וְהוֹשִׁיעֵנִי, וְחַלְּצֵנִי וּמַלְּטֵנִי מִכָּל מִינֵי מַחֲשָׁבוֹת רָעוֹת וְהִרְהוּרִים רָעִים וּמִכָּל מִינֵי בִלְבּוּלִים וְעִרְבּוּב הַדַּעַת, מֵעַתָּה וְעַד עוֹלָם וְזַכֵּנִי שֶׁתִּהְיֶה מַחֲשַׁבְתִּי זַכָּה וּנְקִיָּה קְדוֹשָׁה וּטְהוֹרָה תָמִיד וּבִפְרָט בִּשְׁעַת הַתְּפִלָּה, אֶזְכֶּה לְטַהֵר וּלְקַדֵּשׁ אֶת מַחֲשַׁבְתִּי בְיוֹתֵר, עַד שֶׁלֹּא יַעֲלֶה וְלֹא יַגִּיעַ וְלֹא יָבוֹא לְלִבִּי שׁוּם בִּלְבּוּל הַדַּעַת וְלֹא שׁוּם מַחֲשָׁבָה זָרָה, וְלֹא שׁוּם מַחֲשָׁבָה שֶׁאֵינָהּ מֵעִנְיַן הַתְּפִלָּה, אֲפִלּוּ הִיא מַחֲשָׁבָה קְדוֹשָׁה, לֹא תָבוֹא וְלֹא תַעֲלֶה עַל לִבִּי בִּשְׁעַת הַתְּפִלָּה רַק אֶזְכֶּה לַעֲמֹד בְּכָל הַתְּפִלָּה בְּאֵימָה וּבְיִרְאָה גְדוֹלָה וְלֹא אֶשְׁמַע אָז שׁוּם אָדָם וְשׁוּם דָּבָר שֶׁבָּעוֹלָם, כִּי אִם אוֹתְךָ לְבַד וְאֶזְכֶּה לְהִתְפַּלֵּל בְּכַוָּנָה גְדוֹלָה בְּתַכְלִית הַשְּׁלֵמוּת וְאֶזְכֶּה לְקַשֵּׁר תְּפִלָּתִי לְכָל הַצַּדִּיקִים אֲמִתִּיִּים שֶׁבְּדוֹרֵנוּ, וּלְכָל הַצַּדִּיקִים הָאֲמִתִּיִּים שׁוֹכְנֵי עָפָר, וְהֵם יְקַבְּלוּ אֶת תְּפִלָּתִי, וִיבָרְרוּ וִיזַכְּכוּ אוֹתָהּ, וְיַצִּילוּ אוֹתָהּ מִכָּל אוֹיֵב וְאוֹרֵב וּמַסְטִין בַּדֶּרֶךְ, וְיַעֲלוּ אוֹתָהּ לְרֵיחַ נִיחוֹחַ לִפְנֵי כִסֵּא כְבוֹדֶךָ בְּתוֹךְ כְּלָלִיּוּת תְּפִלּוֹת עַמְּךָ בֵּית יִשְׂרָאֵל וְתַעֲלֶה וְתִנָּשֵׂא לִהְיוֹת כֶּתֶר לְרֹאשֶׁךָ:
<h3>תסג</h3>
חוּס וְחָנֵּנִי, וְרַחֵם עָלַי וְהוֹשִׁיעֵנִי, וְזַכֵּנִי לְעַזּוּת דִּקְדֻשָּׁה, שֶׁאֶזְכֶּה תָמִיד בִּשְׁעַת הַתְּפִלָּה לְהִתְגַּבֵּר לְסַלֵּק הַבּוּשָׁה, שֶׁלֹּא אֵבוֹשׁ מִלְּפָנֶיךָ, וְאָעִיז פָּנַי לְבַקֵּשׁ אוֹתְךָ כָּל מִינֵי בַּקָּשׁוֹת גְּדוֹלוֹת שֶׁבָּעוֹלָם הַנּוֹגְעִים לַעֲבוֹדָתְךָ בֶאֱמֶת, שֶׁתְּקָרְבֵנִי אֵלֶיךָ בְּכָל מִינֵי הִתְקָרְבוּת, וְתַעֲשֶׂה עִמִּי פִּלְאֵי פְּלָאוֹת, לְהַעֲלוֹת אוֹתִי מִשֵּׁפֶל הַמַּדְרֵגָה הַתַּחְתּוֹנָה, לְרוּם הַמַּעֲלוֹת הַקְּדוֹשׁוֹת, וְאֶזְכֶּה לָבוֹא וּלְהַגִּיעַ מְהֵרָה לְכָל הַמַּדְרֵגוֹת הָעֶלְיוֹנוֹת שֶׁל הַקְּדֻשָּׁה, עַד שֶׁאֶזְכֶּה לְהַשִּׂיג אֱלֹהוּתְךָ בְּתַכְלִית מַדְרֵגָה הָעֶלְיוֹנָה, בְּמַדְרֵגַת נְבִיאִים אֲמִתִּיִּים וְצַדִּיקִים גְּדוֹלִים וְנוֹרָאִים, בְּמַדְרֵגַת בְּנֵי עֲלִיָּה וְאֶזְכֶּה לֶאֱחוֹז בְּדַרְכֵי אֲבוֹתֵינוּ אֲשֶׁר בָּטְחוּ בְּךָ וְלֹא בוֹשׁוּ לִשְׁאֹל כָּל הַגְּדוֹלוֹת מִלְּפָנֶיךָ כְּמוֹ שֶׁכָּתוּב: "בְּךָ בָּטְחוּ אֲבוֹתֵינוּ בָּטְחוּ וַתְּפַלְּטֵמוֹ אֵלֶיךָ זָעֲקוּ וְנִמְלָטוּ, בְּךָ בָטְחוּ וְלֹא בוֹשׁוּ" כִּי אַתָּה יוֹדֵעַ שֶׁלְּפִי עֹצֶם גְּדֻלָּתְךָ וְרוֹמְמוּתְךָ, וּלְפִי עֹצֶם שִׁפְלוּתֵנוּ וּפְחִיתוּתֵנוּ, לֹא הָיָה אֶפְשַׁר לָנוּ לְהַתְחִיל לַעֲמֹד לְפָנֶיךָ וּלְבַקֵּשׁ מִלְפָנֶיךָ עַל שׁוּם דָּבָר קָטָן שֶׁבָּעוֹלָם, כִּי מִי אָנֹכִי שֶׁאֶזְכֶּה לְהִתְפַּלֵּל לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, כִּי אַתָּה יְהֹוָה גָּדַלְתָּ מְאֹד, וְשִׁמְךָ מְרוֹמָם עַל כָּל בְּרָכָה וּתְהִלָּה וְאֵיךְ נָעִיז פָּנֵינוּ וְנַקְשֶׁה עָרְפֵּנוּ לִשְׁאֹל מִמְּךָ גְּדוֹלוֹת כָּאֵלֶּה, וּבִפְרָט אִישׁ כָּמוֹנִי, פָּגוּם וְנִבְזֶה וַחֲדַל אִישִׁים כָּמוֹנִי, אַךְ בְּרַחֲמֶיךָ הָרַבִּים לִמַּדְתָּנוּ עַל יְדֵי צַדִּיקֶיךָ הָאֲמִתִּיִּים, וְהוֹדַעְתָּ לָנוּ דְּרָכֶיךָ הַטּוֹבִים, אֲשֶׁר אַתָּה חָפֵץ חֶסֶד וּמַרְבֶּה לְהֵיטִיב, וְאַתָּה מַשְׁפִּיעַ עָלֵינוּ עַזּוּת דִּקְדֻשָּׁה מֵאִתְּךָ, וְאַתָּה רוֹצֶה שֶׁנָּעִיז פָּנֵינוּ נֶגְדְּךָ לְבַקֵּשׁ מִמְּךָ גְדוֹלוֹת וְנוֹרָאוֹת, וְשֶׁנַּעְתִּיר וְנַפְצִיר אוֹתְךָ הַרְבֵּה מְאֹד יָמִים וְשָׁנִים עַד שֶׁנִּזְכֶּה לְנַצֵּחַ אוֹתְךָ כִּבְיָכוֹל לִפְעֹל בַּקָּשָׁתֵינוּ בְּרַחֲמִים אֶצְלְךָ כְּמוֹ שֶׁכָּתוּב: "אָנֹכִי יְהֹוָה אֱלֹהֶיךָ הַמַּעַלְךָ מֵאֶרֶץ מִצְרָיִם הַרְחֶב פִּיךָ וַאֲמַלְאֵהוּ" עַל כֵּן מָצָא עַבְדֶּךָ אֶת לִבּוֹ לְהִתְחַנֵּן מִלְּפָנֶיךָ עַל כָּל אֵלֶּה, שֶׁתַּשְׁפִּיעַ עָלַי עַזּוּת דִּקְדֻשָּׁה מֵאִתְּךָ וִיקֻיַּם מִקְרָא שֶׁכָּתוּב: "תְּנוּ עוֹז לֵאלֹהִים עַל יִשְׂרָאֵל גַּאֲוָתוֹ וְעֻזּוֹ בַּשְּׁחָקִים, נוֹרָא אֱלֹהִים מִמִּקְדָּשֶׁיךָ אֵל יִשְׂרָאֵל הוּא נוֹתֵן עֹז וְתַעֲצֻמוֹת לָעָם, בָּרוּךְ אֱלֹהִים" וְנִזְכֶּה לְבַקֵּשׁ מִמְּךָ תָמִיד גְּדוֹלוֹת וְנוֹרָאוֹת, שֶׁתַּעֲשֶׂה עִמִּי פִּלְאֵי פְּלָאוֹת, וְתוֹצִיאֵנִי וְתַעֲלֵנִי מֵעַתָּה חִישׁ קַל מְהֵרָה מִכָּל הַנְּפִילוֹת וְהַיְרִידוֹת שֶׁיָּרַדְתִּי עַד הֵנָּה, וּתְקָרְבֵנִי בְּכָל מִינֵי הִתְקָרְבוּת, וּתְרַחֵם עָלַי בְּכָל מִינֵי רַחֲמָנוּת, וּתְקָרְבֵנִי בְּרַחֲמֶיךָ הָרַבִּים לְצַדִּיק גָּדוֹל אֲמִתִּי, לְהָרַב הָאֱמֶת שֶׁבַּדּוֹר הַזֶּה, לְהָרַב דִּקְדֻשָּׁה הַגָּדוֹל בְּמַעֲלָה שֶׁיֵּשׁ לוֹ כֹחַ לְהַכְנִיס הַשָּׂגוֹת אֱלֹהוּת גַּם בְּשָׁפָל וּפָחוּת כָּמוֹנִי וְתַצִּילֵנִי שֶׁלֹּא אַטְעֶה עַצְמִי חַס וְשָׁלוֹם, לְהַחֲלִיף וּלְהָמִיר טוֹב בְּרָע, וְתִשְׁמְרֵנִי מִן הַשַּׁקְרָנִים וְהַצְּבוּעִים, מִמַּנְהִיגִים שֶׁל שֶׁקֶר וְתִשְׁמְרֵנִי שֶׁלֹּא יַעֲלֶה עַל לִבִּי הַטָּעוּת שֶׁל כַּמָּה בְּנֵי אָדָם, הָאוֹמְרִים שֶׁדַּי לִפְנֵיהֶם אִם יִהְיוּ מְקֹרָבִים אֲפִלּוּ לְאִישׁ כָּשֵׁר פָּשׁוּט הַקָּטָן בְּמַעֲלָה כִּי בֶאֱמֶת הַפְּחוּתִים כָּמוֹנִי צְרִיכִים דַּוְקָא מַנְהִיג אֲמִתִּי הַגָּדוֹל בְּמַעֲלָה מֻפְלֶגֶת מְאֹד מְאֹד רַחֵם עָלֵינוּ בְּרַחֲמֶיךָ, וּשְׁלַח לָנוּ הַגּוֹאֵל צֶדֶק בִּמְהֵרָה בְיָמֵינוּ וִיקֻיַּם מִקְרָא שֶׁכָּתוּב: "כִּימֵי צֵאתְךָ מֵאֶרֶץ מִצְרָיִם אַרְאֶנּוּ נִפְלָאוֹת" וְזַכֵּנִי מְהֵרָה לַעֲלוֹת וְלֵרָאוֹת וּלְהִשְׁתַּחֲווֹת לְפָנֶיךָ בְּבֵית בְּחִירָתֶךָ בְּשָׁלֹשׁ פַּעֲמֵי רְגָלֵינוּ
<h3>תסד</h3>
חוּס וְחָנֵּנִי וְהַצִּילֵנִי וְהוֹשִׁיעֵנִי בְכָל מִינֵי הַצָּלוֹת וִישׁוּעוֹת וְהַעֲלֵנִי מְהֵרָה מֵאֲפֵלָה לְאוֹרָה מִשִּׁעְבּוּד לִגְאֻלָּה מִיָּגוֹן לְשִׂמְחָה וּתְטַהֲרֵנִי מְהֵרָה מִכָּל מִינֵי טֻמְאוֹת וּתְקַדְּשֵׁנִי בְכָל מִינֵי קְדֻשּׁוֹת וְאֶזְכֶּה לַעֲלוֹת וּלְהִכָּלֵל מְהֵרָה בְּכָל הַחֲמִשִּׁים שַׁעֲרֵי קְדֻשָּׁה בֶּאֱמֶת וּבֶאֱמוּנָה שְׁלֵמָה וּבַעֲנָוָה אֲמִתִּיִּית, עַד שֶׁאֶזְכֶּה "לַחֲזוֹת בְּנֹעַם יְהֹוָה וּלְבַקֵּר בְּהֵיכָלוֹ", לְהַשִּׂיג הַשָּׂגַת אֱלֹהוּתְךָ בְּתַכְלִית מַדְרֵגָה הָעֶלְיוֹנָה, וּלְהַכְנִיס הַשָּׂגַת אֱלֹהוּתְךָ בְּלֵב כָּל יִשְׂרָאֵל עַמֶּךָ בִּקְדֻשָּׁה וּבְטָהֳרָה גְדוֹלָה, בֶּאֱמֶת וּבֶאֱמוּנָה שְׁלֵמָה וּבַעֲנָוָה אֲמִתִּיִּית כִּרְצוֹנְךָ הַטּוֹב "הָאִירָה פָנֶיךָ עַל עַבְדֶּךָ הוֹשִׁיעֵנִי בְחַסְדֶּךָ פָּנֶיךָ הָאֵר בְּעַבְדֶּךָ וְלַמְּדֵנִי אֶת חֻקֶּיךָ אֲנִי בְּצֶדֶק אֶחֱזֶה פָּנֶיךָ אֶשְׂבְּעָה בְהָקִיץ תְּמוּנָתֶךָ וְלֹא נָסוֹג מִמֶּךָּ תְּחַיֵּינוּ וּבְשִׁמְךָ נִקְרָא יְהֹוָה אֱלֹהִים צְבָאוֹת הֲשִׁיבֵנוּ, הָאֵר פָּנֶיךָ וְנִוָּשֵׁעָה" אָמֵן וְאָמֵן:
למקשה לילד יאמר זה בתוך התפלה כנרשם לעיל סעיף תנ"ו תסה
וְתִמָּלֵא רַחֲמִים עַל כָּל הַיּוֹשְׁבוֹת עַל הַמַּשְׁבֵּר, וְתַצִּילֵם מִכָּל צַעַר וָנֶזֶק (וּבִפְרָט לפלונית בת פלונית וכו') רִבּוֹנוֹ שֶׁל עוֹלָם, מָלֵא רַחֲמִים רַבִּים תָּמִיד, אַתָּה יָדַעְתָּ צַעֲרָהּ וּמַכְאוֹבָהּ, אַתָּה יָדַעְתָּ אֶת לְבָבָהּ וּלְבַב אָבִיהָ וְאִמָּהּ, וְכָל הַמִּצְטַעֲרִים בְּצָרָתָהּ רְאֵה עָנְיָם וַעֲמָלָם, וְהַבִּיטָה בְמַכְאוֹבָם יְעוֹרְרוּ רַחֲמֶיךָ הָעֲצוּמִים רַחֲמֶיךָ הַגְּנוּזִים, עַל עֲנִיָּה זֹאת הַיּוֹשֶׁבֶת עַל הַמַּשְׁבֵּר בְּלֵב נִשְׁבָּר וְנִדְכָּא וּפְתַח לָהּ שַׁעֲרֵי הָרַחֲמִים וְהַחֶסֶד וְהַחֶמְלָה וְהַחֲנִינָה, פְּתַח לָהּ שַׁעַר הַהוֹלָדָה, וּבְרַחֲמֶיךָ הָרַבִּים תַּחְתֹּךְ אֶת הַמֵּ"ם סְתוּמָה שֶׁהִיא כְּנֶגֶד מֵ"ם יוֹם שֶׁל יְצִירַת הַוָּלָד, שֶׁשָּׁם מְלֻבָּשׁ הַוָּלָד וּבְחַסְדְּךָ הַגָּדוֹל תַּחְתֹּךְ אֶת הַמֵּ"ם סְתוּמָה הַזֹּאת וְתַעֲשֶׂה מִמֶּנָּה שְׁתֵּי דְלָתִי"ם וְעַל יְדֵי זֶה תִפְתַּח בְּרַחֲמֶיךָ וַחֲסָדֶיךָ הָאֲמִתִּיִּים דַּלְתֵי בִטְנָהּ שֶׁל הָעֲנִיָּה הַזֹּאת הַיּוֹשֶׁבֶת עַל הַמַּשְׁבֵּר וְתִהְיֶה בְּעֶזְרָהּ שֶׁתֵּלֵד מִיָּד בְּנָקֵל בְּלִי קִשּׁוּי הוֹלָדָה עוֹד כְּלָל וְתֹאמַר לַמַּלְאָךְ "הֶרֶף יָדֶיךָ" הָאוֹמֵר לְעוֹלָמוֹ דַּי, אֱמֹר לְצָרָתָהּ דָּי רַב חֶסֶד וּמַרְבֶּה לְהֵטִיב, חוּס וַחֲמֹל וְרַחֵם, כְּחַסְדְּךָ הַגָּדוֹל עֲשֵׂה עִמָּהּ, פְּתַח לָהּ דַּלְתֵי הַהוֹלָדָה חִישׁ קַל מְהֵרָה בְּלִי שׁוּם אִחוּר וְעִכּוּב עוֹד כְּלָל כִּי כְבָר סָבְלָה מְרִירוּת צַעַר וּמַכְאוֹב הַרְבֵּה, עַד אֲשֶׁר "כָּשַׁל כֹּחַ הַסַּבָּל" גּוֹמֵל חֲסָדִים טוֹבִים עֲשֵׂה עִמָּנוּ חֶסֶד חִנָּם, וְאַל תְּאַחֵר לֵדָתָהּ עוֹד כְּלָל עֲזֹר וְהַצֵּל וְהוֹשִׁיעָה בְּחַסְדֶּךָ, שֶׁיֻּפְתַּח לָהּ צִירֵי וְדַלְתֵי בִטְנָהּ בְּרַחֲמִים גְּדוֹלִים תֵּכֶף וּמִיָּד וְתֵלֵד מִיָּד בְּקַל בְּלִי שׁוּם צַעַר וּמַכְאוֹב עוֹד כְּלָל, כִּי אִם בְּרַחֲמִים וּבְחֶמְלָה בְּחֶסֶד גָּדוֹל וְתוֹצִיא הַוָּלָד לְשָׁלוֹם לַאֲוִיר הָעוֹלָם לְחַיִּים טוֹבִים וּלְשָׁלוֹם וּלְאֹרֶךְ יָמִים וְשָׁנִים טוֹבִים אָמֵן:
(וירבו בצדקה מאד כי העיקר תלוי בחסד שעל ידי זה חותכין את הד' מהמ"ם וכו' כמבואר בתורה הנ"ל שעי"ז נפתח רחמה של המקשה לילד כמבואר בספר עי' בליקוטי מוהר"ן ח"א בסי' ל' ובסי' קל"ה בסופו והבן):
<h2>תפילה לא</h2>
<h3>תסו</h3>
"חַסְדֵי יְהֹוָה עוֹלָם אָשִׁירָה, לְדוֹר וָדוֹר אוֹדִיעַ אֱמוּנָתְךָ בְּפִי" וַהֲרֵינִי מַאֲמִין בֶּאֱמוּנָה שְׁלֵמָה, בְּיִחוּדְךָ וְאַחְדוּתְךָ וּבְחִדּוּשׁ הָעוֹלָם, וּבְצַדִּיקֶיךָ הָאֲמִתִּיִּים וּבְתוֹרָתְךָ הַקְּדוֹשָׁה, בַתּוֹרָה שֶׁבִּכְתָב וּבַתּוֹרָה שֶׁבְּעַל פֶּה, וּבְכָל סִפְרֵי צַדִּיקִים אֲמִתִּיִּים, וּבִכְלָלִיּוּת עַמְּךָ יִשְׂרָאֵל אֲשֶׁר בָּהֶם בָּחָרְתָּ כִּי אַתָּה הוּא יְהֹוָה הָאֱלֹהִים בַּשָּׁמַיִם וּבָאָרֶץ וּבִשְׁמֵי הַשָּׁמַיִם הָעֶלְיוֹנִים אֱמֶת אַתָּה הוּא רִאשׁוֹן וְאַתָּה הוּא אַחֲרוֹן וּמִבַּלְעָדֶיךָ אֵין אֱלֹהִים וּבָרָאתָ אֶת הַשָּׁמַיִם וְאֶת הָאָרֶץ וְכָל צְבָאָם וְאָדָם הָרִאשׁוֹן עָלֶיהָ בָּרָאתָ בְּשֵׁשֶׁת יְמֵי בְרֵאשִׁית וּבַיּוֹם הַשְּׁבִיעִי שָׁבַתָּ וְנַחְתָּ וְהִרְגַּעְתָּ וּמֵאַהֲבָתְךָ יְהֹוָה אֱלֹהֵינוּ וּמֵחֶמְלָתְךָ הַגְּדוֹלָה עַל יִשְׂרָאֵל עַמֶּךָ נָתַתָּ לָנוּ אֶת יוֹם מְנוּחָתְךָ לְנַחֲלָה, יוֹם מְנוּחָה וּקְדֻשָּׁה, יוֹם גָּדוֹל וְקָדוֹשׁ וְנוֹרָא, יוֹם שְׁבִיתָה וּמְנוּחָה וּמַרְגּוֹעַ לְהַגּוּפוֹת וְהַנְּפָשׁוֹת בְּגַשְׁמִיּוּת וּבְרוּחָנִיּוּת, בָּעוֹלָם הַזֶּה וּבְכָל הָעוֹלָמוֹת כֻּלָּם, יוֹם עֲלִיַּת כָּל הָעוֹלָמוֹת לְמַעְלָה מִמַּדְרֵגָתָן עַד תַּכְלִית מַדְרֵגָה הָעֶלְיוֹנָה, עַד תַּכְלִית הַקְּדֻשָּׁה הָעֶלְיוֹנָה, עַד רַעֲוָא דְרַעֲוִין רָצוֹן שֶׁבִּרְצוֹנוֹת, יוֹם שֶׁאֵין בּוֹ שׁוּם אֲחִיזַת דִּין וְשׁוּם אֲחִיזַת הַסִּטְרָא-אָחֳרָא וְהַקְּלִפּוֹת כְּלָל, יוֹם שֶׁכֻּלּוֹ שַׁבָּת וְטוֹב וְרָצוֹן וְאַהֲבָה וָחֶסֶד וְרַחֲמִים גְּדוֹלִים וּפְשׁוּטִים, יוֹם שֶׁכֻּלּוֹ קָדוֹשׁ וְנוֹרָא אֲשֶׁר מֵעֹצֶם קְדֻשַּׁת עִצּוּמוֹ שֶׁל יוֹם קֹדֶשׁ, אָנוּ יְכוֹלִים לְהִתְדַבֵּק בְּךָ וּלְהִכָּלֵל בְּאַחְדוּתְךָ, וּלְהַמְשִׁיךְ עָלֵינוּ אֱמוּנָתְךָ הַקְּדוֹשָׁה בְתַכְלִית הַשְּׁלֵמוּת בְכָל שֵׁשֶׁת יְמֵי הַמַּעֲשֶׂה:
<h3>תסז</h3>
וּבְכֵן בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, אֱלֹהֵי אַבְרָהָם אֱלֹהֵי יִצְחָק וֵאלֹהֵי יַעֲקֹב, אֵל עֶלְיוֹן גּוֹמֵל חֲסָדִים טוֹבִים, שֶׁתְּחָנֵּנִי בַחֲסָדֶיךָ הָאֲמִתִּיִּים, וּתְזַכֵּנִי בְרַחֲמֶיךָ הָרַבִּים, וְתַעַזְרֵנִי בְּכָל עֹז, שֶׁאֶזְכֶּה בְּרַחֲמֶיךָ הָרַבִּים לְקַבֵּל שַׁבָּתוֹת בִּקְדֻשָּׁה גְדוֹלָה וּבְשִׂמְחָה רַבָּה וְחֶדְוָה גְדוֹלָה וַעֲצוּמָה מְאֹד מְאֹד, כָּרָאוּי לְאִישׁ יִשְׂרְאֵלִי לָגִיל וְלָשׂוּשׂ וְלִשְׂמֹחַ בְּכָל עֹז בַּיּוֹם הַגָּדוֹל וְהַקָּדוֹשׁ וְהַנּוֹרָא הַזֶּה, בְּיוֹם שַׁבָּת קֹדֶשׁ, יוֹם שָׂשׂוֹן וְשִׂמְחָה וְחֶדְוָה בְּכָל הָעוֹלָמוֹת כֻּלָּם, יוֹם הִלּוּלָא רַבָּא דְמַלְכָּא וּמַטְרוּנִיתָא, יוֹם שֶׁאֵין בּוֹ שׁוּם עַצְבוּת וְיָגוֹן וַאֲנָחָה כְּלָל, יוֹם שֶׁאֲפִלּוּ חַיָּבֵי גֵּיהִנָּם נָיְחִין בֵּיהּ, יוֹם שֶׁכֻּלּוֹ אוֹר וָטוֹב, יוֹם שֶׁמֵּאִיר בּוֹ נְהִירוּ עִלָּאָה בְּכָל הָעוֹלָמוֹת כֻּלָּם, אוֹר פְּנֵי מֶלֶךְ חַיִּים, יוֹם שֶׁנִּמְשָׁךְ בּוֹ נְשָׁמוֹת יְתֵרוֹת קְדוֹשׁוֹת וְנוֹרָאוֹת לְכָל אֶחָד וְאֶחָד מִבְּנֵי יִשְׂרָאֵל עַמֶּךָ
<h3>תסח</h3>
אָבִינוּ מַלְכֵּנוּ אַדִּירֵנוּ בּוֹרְאֵנוּ גּוֹאֲלֵנוּ יוֹצְרֵנוּ קְדוֹשֵׁנוּ קְדוֹשׁ יַעֲקֹב, קַדְּשֵׁנוּ בִקְדֻשַּׁת שַׁבָּת קֹדֶשׁ תָּמִיד וְעָזְרֵנוּ לְקַבֵּל שַׁבָּתוֹת כָּרָאוּי וְנִזְכֶּה לְכַבֵּד וּלְעַנֵּג אֶת הַשַּׁבָּת בְּכָל מִינֵי כָבוֹד וָעֹנֶג, הֵן בְּמַאֲכָל וּמִשְׁתֶּה, שֶׁנִּזְכֶּה לְהַרְבּוֹת בְּשַׁבָּת קֹדֶשׁ מַאֲכָלִים וּמַשְׁקוֹת טוֹבִים וְכָל מִינֵי מַעֲדַנִּים וְכָל מִינֵי תַּעֲנוּגִים וְלֹא יִהְיֶה אֶצְלֵנוּ שׁוּם קְפֵידָא עַל הוֹצָאוֹת שַׁבָּתוֹת וְיָמִים טוֹבִים וְנִהְיֶה בְטוּחִים בְּךָ שֶׁתְּמַלֵּא לָנוּ כָל מַה שֶּׁנּוֹצִיא עַל כְּבוֹד שַׁבָּת וְיוֹם טוֹב קֹדֶשׁ וְהֵן בְּמַלְבּוּשֵׁי כָבוֹד, שֶׁנִּזְכֶּה בְּרַחֲמֶיךָ לְבִגְדֵי שַׁבָּת הַרְבֵּה, לִבְגָדִים יְקָרִים נְקִיִּים וּקְדוֹשִׁים וּטְהוֹרִים וּתְזַכֵּנוּ לְדִירָה נָאָה לִכְבוֹד שַׁבָּת קֹדֶשׁ, וּלְהַרְבּוֹת בְּנֵרוֹת בְּלֵיל שַׁבָּת קֹדֶשׁ:
<h3>תסט</h3>
וּתְזַכֵּנִי וְתִשְׁמְרֵנִי בְּרַחֲמֶיךָ הָרַבִּים, מִכָּל הַל"ט [הַשְּׁלוֹשִׁים וְתִשְׁעָה] אָבוֹת מְלָאכוֹת וּמִתּוֹלְדוֹתֵיהֶן וְתָגֵן בַּעֲדֵנוּ וְתַצִּילֵנוּ שֶׁלֹּא נִכָּשֵׁל בְּשׁוּם מְלָאכָה דְאוֹרַיְיתָא וּבְשׁוּם שְׁבוּת דְּרַבָּנָן בְּיוֹם שַׁבָּת קֹדֶשׁ וְתַעַזְרֵנוּ לְקַדֵּשׁ אֶת פִינוּ וְדִבּוּרֵנוּ בְיוֹם הַשַּׁבָּת, שֶׁלֹּא יְהֵא דִבּוּרֵנוּ שֶׁל שַׁבָּת כְּדִבּוּרֵנוּ שֶׁל חוֹל רִבּוֹנוֹ שֶׁל עוֹלָם, רַחֵם עָלֵינוּ וְקַדְּשֵׁנוּ בְכָל מִינֵי קְדֻשּׁוֹת שֶׁל שַׁבָּת קֹדֶשׁ בְּשִׂמְחָה וְחֶדְוָה גְדוֹלָה וַעֲצוּמָה מְאֹד, וּבְיִרְאָה וְאַהֲבָה, עַד שֶׁנִּזְכֶּה לְהִכָּלֵל בְּתוֹךְ קְדֻשַּׁת שַׁבָּת קֹדֶשׁ, וּלְהַמְשִׁיךְ קְדֻשַּׁת שַׁבָּת עַל שֵׁשֶׁת יְמֵי הַחוֹל וְנִזְכֶּה לִזְכֹּר אֶת הַשַּׁבָּת תָּמִיד כְּמוֹ שֶׁכָּתוּב: "זָכוֹר אֶת יוֹם הַשַּׁבָּת לְקַדְּשׁוֹ":
<h3>תע</h3>
וּתְזַכֵּנוּ בְּרַחֲמֶיךָ הָרַבִּים לֶאֱמוּנָה שְׁלֵמָה בֶּאֱמֶת תָמִיד שֶׁנִּזְכֶּה לְהַאֲמִין בְּךָ יְהֹוָה אֱלֹהֵינוּ, וּבְתוֹרָתְךָ הַקְּדוֹשָׁה שֶׁבִּכְתָב וּבְעַל פֶּה, אֲשֶׁר נָתַתָּ לָנוּ עַל-יְדֵי מֹשֶׁה נְבִיאֶךָ נֶאֱמַן בֵּיתֶךָ, וּבְכָל צַדִּיקֶיךָ הָאֲמִתִּיִּים שֶׁהָיוּ בְכָל דּוֹר וָדוֹר, וּבְכָל צַדִּיקֶיךָ הָאֲמִתִּיִּים וּכְשֵׁרִים אֲמִתִּיִּים שֶׁבַּדּוֹר הַזֶּה, וּבִכְלָלִיּוּת עַמְּךָ יִשְׂרָאֵל הַקָּדוֹשׁ, אֲשֶׁר אַתָּה מִתְפָּאֵר בָּהֶם בְּכָל דּוֹר וָדוֹר, בְּכֻלָּם אֶזְכֶּה בְּרַחֲמֶיךָ לְהַאֲמִין בֶּאֱמוּנָה שְׁלֵמָה חֲזָקָה וּנְכוֹנָה, וְאֶעֱמֹד קַיָּם בֶּאֱמוּנָתְךָ הַקְּדוֹשָׁה, וְאֶהְיֶה חָזָק בֶּאֱמוּנָתְךָ "כִּרְאִי מוּצָק בַּל אֶמּוֹט לְעוֹלָם":
<h3>תעא</h3>
רִבּוֹנוֹ שֶׁל עוֹלָם אַתָּה יָדַעְתָּ אֶת לְבָבִי הַמַּר וְהַנִּמְהָר, אַתָּה יָדַעְתָּ אֶת צָרוֹת נַפְשֵׁנוּ הַמְרֻבִּים מְאֹד מְאֹד שֶׁאִי אֶפְשָׁר לְסָבְלָם אַתָּה יָדַעְתָּ אֶת מְרִירוּת אַנְחוֹתֵינוּ וְצָרוֹתֵינוּ הַמְּרֻבּוֹת מְאֹד וְדָחְקֵנוּ וְעָנְיֵנוּ וַעֲמָלֵנוּ וְלַחֲצֵנוּ אֲהָהּ יְהֹוָה, אֲהָהּ עַל נַפְשֵׁנוּ, אוֹי לְרוּחֵנוּ וְנִשְׁמוֹתֵינוּ, אוֹי וָמַר לְגוּפֵנוּ הֲרֵי אָנוּ צוֹעֲקִים וְנֶאֱנָחִים לְפָנֶיךָ מֵעִמְקֵי הַגָּלוּת, מֵעִמְקֵי עֲמָקִים, כְּאִישׁ אֲשֶׁר עָבְרוּ בוֹ כָּל מִינֵי חִצִּים וּרְמָחִים וַחֲרָבוֹת, וְכֻלָּם תְּחוּבִים עֲדַיִן בְּגוּפוֹ וּבְכָל אֵבֶר וְאֵבֶר תְּחוּבִים כַּמָּה אֲלָפִים וּרְבָבוֹת חִצִּים וּרְמָחִים וּקְשָׁתוֹת מְשׁוּחִים בְּכָל מִינֵי סַמִּים מָרִים וְאַרְסִיִּים קָשִׁים, וְכַמָּה חַיּוֹת רָעוֹת וּנְחָשִׁים וְעַקְרַבִּים סוֹבְבִים אוֹתוֹ מִכָּל צַד, וְהוּא מֻסְגָּר בְּמַסְגֵּר עַל מַסְגֵּר, וְאַלְפֵי אֲלָפִים וּרְבָבוֹת שׁוֹמְרִים וְאוֹרְבִים עוֹמְדִים עָלָיו, וְשׁוֹמְרִים אֶת עֲקֵבוֹ, וְאֵינָם מַנִּיחִים אוֹתוֹ לְהָרִים ראֹשׁוֹ אֲפִלּוּ כְחוּט הַשַּׂעֲרָה, אֲפִלּוּ רֶגַע קַלָּה וְסוֹתְמִין אֶת פִּיו וּמְעַרְבְּבִין אֶת דַּעְתּוֹ, וּמְעַקְּמִין אֶת לְבָבוֹ בְכָל עֵת וּבְכָל רֶגַע לְבַל יִצְעַק אֵלֶיךָ, וּלְבַל יִסְתַּכֵּל לְרַחֲמֶיךָ, וּלְבַל יְצַפֶּה לִישׁוּעָתֶךָ וַאֲנִי עָנִי וְכוֹאֵב, גָּרוּעַ הַרְבֵּה מִכָּל זֶה שֶׁהִזְכַּרְתִּי לְפָנֶיךָ וְצָרוֹתַי וּכְאֵבֵי נַפְשִׁי וְנִגְעֵי לְבָבִי מְרֻבִּים הַרְבֵּה הַרְבֵּה מְאֹד מִכָּל זֶה כִּי אֵין שׁוּם לָשׁוֹן בָּעוֹלָם שֶׁאוּכַל לְפָרֵשׁ שִׂיחָתִי עַל יָדוֹ מַר לִי מְאֹד רִבּוֹנוֹ דְעָלְמָא כֹּלָּא, מַר לִי מְאֹד אָבִי שֶׁבַּשָּׁמַיִם, מַר לִי מְאֹד מִכָּל מִינֵי מְרִירוּת שֶׁבָּעוֹלָם נַפְשִׁי מָרָה לִי, הוֹמֶה עָלַי לִבִּי, "מֵעַי מֵעַי אוֹחִילָה יְהֹוָה מָה רַבּוּ צָרָי, רַבִּים קָמִים עָלָי", וְאַף-עַל- פִּי שֶׁאֲנִי יוֹדֵעַ קְצָת מִכָּל זֶה, אֵיךְ הִתְרַחֲקוּתִי וּנְפִילָתִי עֲמֻקָּה מֵעִמְקֵי תְהוֹם יוֹתֵר וְיוֹתֵר, מַה שֶּׁאֵינִי יָכוֹל לָדַעַת כְּלָל, אַף עַל פִּי כֵן בְּכָל עֵת שֶׁאֲנִי רוֹצֶה לְדַבֵּר מִצָּרוֹתַי הַמְרֻבּוֹת, בָּאִים עָלַי פְּנִיוֹת וְגַסּוּת הָרוּחַ וּבִלְבּוּלִים עַד שֶׁאֵינִי יָכוֹל לְדַבֵּר אֲפִלּוּ דִבּוּר אֶחָד בְּלִי פְּנִיּוֹת וּשְׁקָרִים הַרְבֵּה וְעַתָּה "מֵאַיִן יָבוֹא עֶזְרִי" מֵאַיִן אֲבַקֵּשׁ מָנוֹחַ לִי אֲשֶׁר יִיטַב לִי לָעַד, מֵאַיִן אֲבַקֵּשׁ הַצָּלָה וּמָנוֹס הַבִּיטָה בְעָנְיִי כִּי רַבּוּ מַכְאוֹבַי וְצָרוֹת לְבָבִי רְאֵה עָנְיִי וְחַלְּצֵנִי וּבְחַסְדְּךָ לְבַד תְּחַיֵּינִי "עַד אָנָה יְהֹוָה תִּשְׁכָּחֵנִי נֶצַח עַד אָנָה תַּסְתִּיר אֶת פָּנֶיךָ מִמֶּנִּי עַד אָנָה אָשִׁית עֵצוֹת בְּנַפְשִׁי יָגוֹן בִּלְבָבִי יוֹמָם עַד אָנָה יָרוּם אוֹיְבִי עָלַי":
<h3>תעב</h3>
וְהִנֵּה בְעָנְיִי הַמַּר וְדָחְקִי וְלַחֲצִי וְעִרְבּוּבִי וּבִלְבּוּלִי, אֲשֶׁר נִתְרַחַקְתִּי בַּעֲווֹנוֹתַי הָרַבִּים כְּמוֹ שֶׁנִּתְרַחַקְתִּי, וַאֲפִלּוּ כְּשֶׁאֲנִי זוֹכֶה לִפְעָמִים לַעֲשׂוֹת אֵיזֶה דָבָר שֶׁבִּקְדֻשָּׁה, הוּא מָלֵא פְּצָעִים, עַצְבוּת וּבִלְבּוּלִים וּפְנִיּוֹת וְשִׁגָּעוֹן וְטֵרוּף הַדַּעַת הַרְבֵּה מְאֹד וּבְעֹצֶם גָּלוּתִי הַמַּר, אֵין לִי שׁוּם חַיּוּת וְנֶחָמָה וְתִקְוָה כִּי אִם עַל אֱמוּנָתְךָ הַקְּדוֹשָׁה וְהַטְּהוֹרָה וְהַתְּמִימָה "זֹאת נֶחָמָתִי בְעָנְיִי", מַה שֶּׁזָּכִיתִי עַל כָּל פָּנִים לִהְיוֹת מִזֶּרַע יִשְׂרָאֵל עֲבָדֶיךָ, מַאֲמִינִים בְּנֵי מַאֲמִינִים עַל כֵּן בָּאתִי לִשְׁטֹחַ כַּפַּי לְרַחֲמֶיךָ וַחֲסָדֶיךָ הָאֲמִתִּיִּים, אַל תַּעַזְבֵנִי וְאַל תִּטְּשֵׁנִי "גְּמֹל עַל עַבְדְּךָ וְאֶחְיֶה" גְּמֹל עָלַי בַּחֲסָדֶיךָ הָאֲמִתִּיִּים, וְחָנֵּנִי בֶּאֱמוּנָתְךָ הַקְּדוֹשָׁה תָמִיד, שֶׁאֶזְכֶּה לִהְיוֹת קַיָּם וְחָזָק בֶּאֱמוּנָתְךָ הַקְּדוֹשָׁה תָמִיד, בְּלִי שׁוּם בִּלְבּוּל וּנְטִיָּה כְּלָל כִּי אֵין לָנוּ שׁוּם חַיּוּת וְתִקְוָה, כִּי אִם עַל אֱמוּנָתְךָ הַקְּדוֹשָׁה, כְּמוֹ שֶׁכָּתוּב: "וְצַדִּיק בֶּאֱמוּנָתוֹ יִחְיֶה":
<h3>תעג</h3>
רִבּוֹנוֹ שֶׁל עוֹלָם אַתָּה יָדַעְתָּ אֶת עֹצֶם רִבּוּי הַכְּפִירוּת וְהָאֶפִּיקוֹרְסוּת שֶׁמִּתְגַּבֵּר עַכְשָׁו בָּעֵת הַזֹּאת בַּדּוֹרוֹת הַלָּלוּ בְּעוּקְבָא דִמְשִׁיחָא, אֲשֶׁר כָּמוֹהוּ לֹא נִהְיְתָה מִימוֹת עוֹלָם, וְאֵין מִי שֶׁיַּעֲמֹד בַּעֲדֵנוּ וְאַתָּה הִבְטַחְתָּ אוֹתָנוּ, "אָבְדָה עֵצָה מִבָּנִים נִסְרְחָה חָכְמָתָם", שֶׁכְּשֶׁאֵין בְּיִשְׂרָאֵל מִי שֶׁיַּעֲמֹד וְיָשִׁיב לָאַפִּיקוֹרְסִים אֲזַי נִסְרְחָה חָכְמָתָם שֶׁל הַמִּינִים וְהָאַפִּיקוֹרְסִים גַּם כֵּן וְעַכְשָׁו בַּעֲווֹנוֹתֵינוּ הָרַבִּים הִכִּיתָ אוֹתָנוּ מַכָּה אֲשֶׁר לֹא כְתוּבָה בַתּוֹרָה, וְהִפְלֵאתָ אֶת מַכּוֹתֵינוּ מִכָּל הַצְּדָדִים, כִּי הַצַּדִּיקֵי אֱמֶת שֶׁהָיוּ יְכוֹלִים לְהַמְשִׁיךְ לָנוּ אֱמוּנָה שְׁלֵמָה דִקְדֻשָּׁה, נִסְתַּלְּקוּ בַּעֲווֹנוֹתֵינוּ וְכַת הָאַפִּיקוֹרְסִים וְהַפִּילוֹסוֹפִים מִתְגַּבְּרִים עַכְשָׁו בְּיוֹתֵר, עַד שֶׁהֵם זוֹרְקִים חִצֵּיהֶם הָרָעוֹת וּפוֹרְשִׂים רְשָׁתוֹת וּמִכְמוֹרוֹת גַּם עַל הַכְּשֵׁרִים וְהַתְּמִימִים, הַקְּרוּאִים וְהוֹלְכִים לְתֻמָּם כִּי הֵם מַטְעִים אוֹתָם, וּמַרְאִין עַצְמָן לִפְנֵיהֶם כִּכְשֵׁרִים וּכְאִלּוּ רוֹצִים בְּטוֹבַת וְתַקָּנַת יִשְׂרָאֵל, עַד שֶׁנֶּאֱחָזִין גַּם כַּמָּה נְשָׁמוֹת כְּשֵׁרוֹת בָּרְשָׁתוֹת שֶׁלָּהֶם, וּמַכְנִיסִים כְּפִירוּת וּפִילוֹסוֹפְיָא וַאַפִּיקוֹרְסִית בְּלֵב יִשְׂרָאֵל עַמְּךָ הַקָּדוֹשׁ וּמִתְגַּבְּרִים לְהַרְגִּיל אֶת יִשְׂרָאֵל בְּדַרְכֵי הָעַכּוּ"ם, לְהִתְלַבֵּשׁ בְּמַלְבּוּשֵׁיהֶם וְלָלֶכֶת בְּדַרְכֵיהֶם, וְלִלְמֹד סִפְרֵיהֶם וּלְשׁוֹנוֹתֵיהֶם "אוֹי לָנוּ כִּי שֻׁדָּדְנוּ", כִּי צָרָה כָזֹאת לֹא הָיְתָה עֲדַיִן לְיִשְׂרָאֵל מִימוֹת עוֹלָם וְעַל מִי לָנוּ לְהִשָּׁעֵן, אֶל מִי נָנוּס לְעֶזְרָה, וְאַיֵּה הַמָּקוֹם לְהִתְחַבֵּא מִפְּנֵיהֶם, וּלְהַצִּיל אֶת בָּנֵינוּ וְזַרְעֵינוּ וְכָל זֶרַע עַמְּךָ בֵּית יִשְׂרָאֵל מֵרִשְׁתוֹתֵיהֶם וּמֵחִצֵּיהֶם מִי יָגוּר לָנוּ אֵשׁ אוֹכְלָה, מִי יָגוּר לָנוּ מוֹקְדֵי עוֹלָם, מִי יָחוּס עָלֵינוּ, מִי יְרַחֵם עָלֵינוּ, מֵאַיִן יָבוֹא עֶזְרֵנוּ
<h3>תעד</h3>
רִבּוֹנוֹ שֶׁל עוֹלָם אַתָּה לְבַד יָדַעְתָּ עֹצֶם הַצָּרָה הַזֹּאת עָזְרֵנִי כִּי עָלֶיךָ נִשְׁעָנְנוּ, כִּי אֵין כֹּחֵנוּ אֶלָּא בַּפֶּה חוּס וְרַחֵם עָלֵינוּ וְעָזְרֵנוּ לִהְיוֹת חָזָק וְקַיָּם בֶּאֱמוּנָתְךָ הַקְּדוֹשָׁה תָמִיד, כִּרְצוֹנְךָ הַטּוֹב וְלֹא יַעֲלֶה עַל לִבִּי שׁוּם סְבָרָה מִסְּבָרוֹתֵיהֶם וְשׁוּם קֻשְׁיָא מִקֻּשְׁיוֹתֵיהֶם וְשׁוּם דֶּרֶךְ מִדַּרְכֵיהֶם רַק אֶזְכֶּה אֲנִי וְזַרְעִי וְכָל חֶבְרָתֵנוּ וְכָל עַמְּךָ בֵּית יִשְׂרָאֵל, לֵילֵךְ תָּמִיד בְּדַרְכֵי אֲבוֹתֵינוּ הַקְּדוֹשִׁים אַבְרָהָם יִצְחָק וְיַעֲקֹב מֹשֶׁה וְאַהֲרֹן יוֹסֵף וְדָוִד, וּבְדַרְכֵי כָל הַנְּבִיאִים הָאֲמִתִּיִּים רִאשׁוֹנִים וְאַחֲרוֹנִים וְתַנָּאִים וַאֲמוֹרָאִים וּבְדַרְכֵי כָל הַצַּדִּיקִים אֲמִתִּיִּים וְהַכְּשֵׁרִים וְהַתְּמִימִים שֶׁהָיוּ בְכָל דּוֹר וָדוֹר וּבִזְכוּתָם מַלְּטֵנוּ וְהַצִּילֵנוּ מִכָּל מִינֵי כְּפִירוֹת וּבִלְבּוּלִים וּסְפֵקוֹת וְזַכֵּנוּ בְּרַחֲמֶיךָ לֶאֱמוּנָה שְׁלֵמָה וַחֲזָקָה בֶּאֱמֶת בִּקְדֻשָּׁה וּבְטָהֳרָה תָמִיד לְעוֹלָם וָעֶד:
<h3>תעה</h3>
וְזַכֵּנִי בְּרַחֲמֶיךָ הָרַבִּים לִתֵּן צְדָקָה הַרְבֵּה לַעֲנִיִּים הֲגוּנִים הַרְבֵּה, וְאֶזְכֶּה לְהַרְבּוֹת בִּצְדָקָה מְאֹד בְּפִזּוּר גָּדוֹל מְאֹד וְתַעַזְרֵנִי לְקַיֵּם מִקְרָא שֶׁכָּתוּב: "פִּזַר נָתַן לָאֶבְיוֹנִים צִדְקָתוֹ עוֹמֶדֶת לָעַד" וּתְזַכֵּנִי לִצְדָקָה שֶׁל שַׁבָּת, שֶׁאֶזְכֶּה לִתֵּן לַעֲנִיִּים הֲגוּנִים עַל צָרְכֵי שַׁבָּת קֹדֶשׁ, וּלְהַכְנִיס אוֹרְחִים הֲגוּנִים עַל שֻׁלְחָנִי בְּכָל שַׁבָּת קֹדֶשׁ וְאֶזְכֶּה לְהַמְשִׁיךְ עָלַי קְדֻשַּׁת שַׁבָּת תָּמִיד, וְעַל יְדֵי זֶה אֶזְכֶּה לֶאֱמוּנָה שְׁלֵמָה לְהַאֲמִין וְלִבְטֹחַ בְּךָ תָמִיד, וּלְפַזֵּר מָמוֹן הַרְבֵּה לִצְדָקָה בְּלֵב טוֹב וּבְשִׂמְחָה גְדוֹלָה עַד שֶׁתְּהֵא חֲשׁוּבָה לְפָנֶיךָ מְאֹד מִצְוַת הַצְּדָקָה שֶׁלִּי, עַל יְדֵי הָאֱמוּנָה הַשְּׁלֵמָה שֶׁתְּזַכֵּנִי שֶׁהִיא עִקַּר הַחֲשִׁיבוּת וְהַשְּׁלֵמוּת שֶׁל הַצְּדָקָה וְשֶׁל כָּל הַתּוֹרָה כֻּלָּה וִיקֻיַּם בִּי מִקְרָא שֶׁכָּתוּב: "וְהֶאֱמִין בַּיהֹוָה וַיַּחְשְׁבֶהָ לּוֹ צְדָקָה" וְאֶזְכֶּה שֶׁתָּאִיר אוֹר הַצְּדָקָה שֶׁלִּי בְאוֹר גָּדוֹל עַל יְדֵי קְדֻשַּׁת שַׁבָּת קֹדֶשׁ וִיקֻיַּם מִקְרָא שֶׁכָּתוּב: "וְזָרְחָה לָכֶם יִרְאֵי שְׁמִי שֶׁמֶשׁ צְדָקָה וּמַרְפֵּא בִּכְנָפֶיהָ"
<h3>תעו</h3>
וְתַמְשִׁיךְ עָלֵינוּ בְרָכָה מִמְּקוֹר הַבְּרָכוֹת וְתִהְיֶה נִמְשֶׁכֶת הַבְּרָכָה מֵהָאֱמוּנָה הַקְּדוֹשָׁה הַנִּמְשֶׁכֶת בְּשַׁבָּת קֹדֶשׁ עַל כָּל שֵׁשֶׁת יְמֵי הַמַּעֲשֶׂה, כִּי הִיא מְקוֹר הַבְּרָכָה וְיֻמְשַׁךְ עָלֵינוּ שֶׁפַע טוֹבָה וּבְרָכָה וְרַחֲמִים וָדַעַת וְחַיִּים וְשָׁלוֹם וְכָל טוֹב עָלֵינוּ וְעַל כָּל עַמְּךָ יִשְׂרָאֵל תָּמִיד וְתַזְמִין לָנוּ פַרְנָסוֹתֵינוּ בְּהַרְחָבָה גְדוֹלָה, קֹדֶם שֶׁנִּצְטָרֵךְ לָהֶם, בְּנַחַת וְלֹא בְּצַעַר, בְּהֶתֵּר וְלֹא בְּאִסּוּר, בְּכָבוֹד וְלֹא בְּבִזּוּי מִתַּחַת יָדְךָ הָרְחָבָה וְהַמְּלֵאָה וְאַל תַּצְרִיכֵנִי לֹא לִידֵי מַתְּנַת בָּשָׂר וָדָם וְלֹא לִידֵי הַלְוָאָתָם:
<h3>תעז</h3>
וְעָזְרֵנִי וְזַכֵּנִי לִשְׁמִירַת הַבְּרִית בֶּאֱמֶת בְּתַכְלִית הַשְּׁלֵמוּת כִּרְצוֹנְךָ הַטּוֹב וְהַצִּילֵנִי מֵעַתָּה בְּרַחֲמֶיךָ הָעֲצוּמִים, וְתִשְׁמְרֵנִי בַחֲסָדֶיךָ הַגְּדוֹלִים וְהַנּוֹרָאִים, מִכָּל מִינֵי פְּגַם הַבְּרִית שֶׁבָּעוֹלָם שֶׁלֹּא אֶפְגֹּם בְּטִפֵּי הַמֹּחַ חַס וְשָׁלוֹם, בֵּין בְּשׁוֹגֵג בֵּין בְּמֵזִיד בֵּין בְּאֹנֶס בֵּין בְּרָצוֹן וּמְחוֹל לִי וּסְלַח לִי וְכַפֶּר לִי עַל מַה שֶׁפָּגַמְתִּי בַּבְּרִית קֹדֶשׁ מִנְּעוּרַי עַד הַיּוֹם הַזֶּה וְזַכֵּנִי מְהֵרָה לְתִקּוּן הַבְּרִית בִּשְׁלֵמוּת בִּקְדֻשָּׁה וּבְטָהֳרָה כִּרְצוֹנְךָ הַטּוֹב:
<h3>תעח</h3>
וְתַצִּילֵנִי בְרַחֲמֶיךָ הָרַבִּים מִסַּכָּנַת דְּרָכִים וְתִשְׁמְרֵנִי וְתַצִּילֵנִי מִכָּל מִינֵי צַעַר וְיִסּוּרִין וְעִכּוּב בַּדֶּרֶךְ, וּמִכָּל אוֹרֵב וְאוֹיֵב וּמַסְטִין וְתִהְיֶה תָמִיד עִמִּי בְּשִׁבְתִּי בְבֵיתִי, וּבְלֶכְתִּי בַּדֶּרֶךְ בְּשִׁמְךָ אֵצֵא לַדֶּרֶךְ לְשָׁלוֹם, וּבְשִׁמְךָ אֶעֱבֹר הַדֶּרֶךְ בְּשָׁלוֹם, וְאָשׁוּב לְבֵיתִי לְשָׁלוֹם וְתַצִּילֵנִי מִכָּל מִינֵי הֶזֵּיקוֹת וְהֶפְסֵד בַּדֶּרֶךְ בְּגַשְׁמִיּוּת וּבְרוּחָנִיּוּת, בְּגוּף וָנֶפֶשׁ וּמָמוֹן וּשְׁמֹר צֵאתֵנוּ וּבוֹאֵנוּ לְחַיִּים טוֹבִים וּלְשָׁלוֹם מֵעַתָּה וְעַד עוֹלָם וּתְזַכֵּנִי לִתֵּן צְדָקָה קֹדֶם צֵאתִי לַדֶּרֶךְ, כְּמוֹ שֶׁכָּתוּב: "צֶדֶק לְפָנָיו יְהַלֵּךְ וְיָשֵׂם לְדֶרֶךְ פְּעָמָיו", וְעַל יְדֵי זֶה תִכּוֹן לְפָנַי הַדֶּרֶךְ וְאַתָּה בְּרַחֲמֶיךָ הָרַבִּים תֵּלֵךְ לְפָנַי לְהַנְחוֹתִי הַדֶּרֶךְ אֲשֶׁר אֵלֵךְ בָּהּ וְתָאִיר לְפָנַי בְּאוֹרְךָ הַגָּדוֹל וּתְבִיאֵנִי וְתַגִּיעֵנִי לִמְחוֹז חֶפְצִי לְחַיִּים וּלְשָׁלוֹם כִּרְצוֹנְךָ הַטּוֹב:
<h3>תעט</h3>
וּבְכֵן תְּרַחֵם עָלַי בְּרַחֲמֶיךָ הָרַבִּים, וּתְחָנֵּנִי בַּחֲסָדֶיךָ הַגְּדוֹלִים וְתִשְׁמְרֵנִי וְתַצִּילֵנִי מִכָּל מִינֵי אִסּוּרִים דְּאוֹרַיְתָא וּדְרַבָּנָן, וּתְזַכֵּנִי לַעֲסֹק בְּתוֹרָתְךָ הַקְּדוֹשָׁה תָּמִיד יוֹמָם וָלָיְלָה וְתַעַזְרֵנִי לִלְמֹד בְּהַתְמָדָה גְדוֹלָה סִפְרֵי הַפּוֹסְקִים וְתִהְיֶה עִמִּי תָמִיד, וּתְחָנֵּנִי מֵאִתְּךָ דֵּעָה בִּינָה וְהַשְׂכֵּל, לְבָרֵר כָּל דִּינֵי אִסּוּר וְהֶתֵּר, וְאֶזְכֶּה לֵידַע בְּבֵרוּר כָּל הַדִּינִים לַאֲמִתָּתָן, עַד שֶׁאֶזְכֶּה עַל-יְדֵי-זֶה לְבָרֵר הַטּוֹב מִן הָרָע, הַכָּשֵׁר מִן הַפָּסוּל, הַטָּהוֹר מִן הַטָּמֵא, הַמֻּתָּר מִן הָאָסוּר וּתְזַכֵּנִי לִלְמֹד בִּקְדֻשָּׁה וּבְטָהֳרָה גְדוֹלָה, לִלְמֹד וּלְלַמֵּד לִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי תוֹרָתְךָ בְּאַהֲבָה בִּקְדֻשָּׁה גְדוֹלָה וְאֶזְכֶּה לִהְיוֹת צַדִּיק וְלַמְדָן בֶּאֱמֶת וּתְזַכֵּנִי לִשְׁמִירַת וְתִקּוּן הַבְּרִית בְּכָל הַבְּחִינוֹת בְּתַכְלִית הַשְּׁלֵמוּת, לִשְׁמִירַת בְּרִית עִלָּאָה וְלִשְׁמִירַת בְּרִית תַּתָּאָה, בִּקְדֻשָּׁה וּבְטָהֳרָה גְדוֹלָה בֶּאֱמֶת:
<h3>תפ</h3>
וּבְכֵן תְּחָנֵּנִי בְרַחֲמֶיךָ הָרַבִּים, וְתַעַזְרֵנִי וְתוֹשִׁיעֵנִי תָמִיד וּתְזַכֵּנִי לְכִסּוּפִין דִּקְדֻשָּׁה, שֶׁאֶהְיֶה נִכְסָף וּמִשְׁתּוֹקֵק תָּמִיד אֵלֶיךָ, וּמִתְגַּעְגֵּעַ לַעֲבוֹדָתְךָ בֶּאֱמֶת לְיִרְאָתְךָ וְאַהֲבָתְךָ וְכָל הַיּוֹם כֻּלּוֹ תִהְיֶה תְשׁוּקָתִי וְתִקְוָתִי וְכִסּוּפִי וְגַעְגּוּעִי רַק אֵלֶיךָ וְלַעֲבוֹדָתְךָ בֶּאֱמֶת וְעֵינַי יִהְיוּ כָּלוֹת כָּל הַיּוֹם לְהַשִּׂיג עֲבוֹדָתְךָ הָאֲמִתִּיִּית כְּמוֹ שֶׁכָּתוּב: "כָּלְתָה לִתְשׁוּעָתְךָ נַפְשִׁי לִדְבָרְךָ יִחָלְתִּי כָּלוּ עֵינַי לְאִמְרָתֶךָ לֵאמֹר מָתַי תְּנַחֲמֵנִי נִכְסְפָה וְגַם כָּלְתָה נַפְשִׁי לְחַצְרוֹת יְהֹוָה לִבִּי וּבְשָׂרִי יְרַנְּנוּ אֶל אֵל חַי כָּלָה שְׁאֵרִי וּלְבָבִי צוּר לְבָבִי וְחֶלְקִי אֱלֹהִים לְעוֹלָם צָמְאָה לְךָ נַפְשִׁי כָּמַהּ לְךָ בְשָׂרִי בְּאֶרֶץ צִיָּה וְעָיֵף בְּלִי מָיִם צָמְאָה נַפְשִׁי לֵאלֹהִים לְאֵל חָי מָתַי אָבוֹא וְאֵרָאֶה פְּנֵי אֱלֹהִים":
<h3>תפא</h3>
אָבִי אָבִי רֶכֶב יִשְׂרָאֵל, אָבִי אָבִי אֲדוֹנִי מַלְכִּי וֵאלֹהָי, צוּר לְבָבִי וּקְדוֹשִׁי, אַתָּה יוֹדֵעַ עֹצֶם רִחוּקֵינוּ מִמְּךָ עַכְשָׁו אֲשֶׁר אִי אֶפְשָׁר לְכַנּוֹת הַהַרְחָקָה בְּשׁוּם לָשׁוֹן שֶׁבָּעוֹלָם וְאֵין לָנוּ שׁוּם סְמִיכָה כִּי אִם לִכְסֹף וּלְהִשְׁתּוֹקֵק וּלְהִתְגַּעְגֵּעַ אֵלֶיךָ וּלְצַפּוֹת לִישׁוּעָתְךָ וּלְקַוּוֹת לְרַחֲמֶיךָ, כַּאֲשֶׁר גִּלִּיתָ לָנוּ עַל-יְדֵי צַדִּיקֶיךָ הָאֲמִתִּיִּים, שֶׁהַכִּסּוּפִין וְהַהִשְׁתּוֹקְקוּת דִּקְדֻשָּׁה הֵם בְּעַצְמָם טוֹבִים מְאֹד עַל כֵּן בָּאתִי לְבַקֵּשׁ מִלְּפָנֶיךָ יְהֹוָה אֱלֹהַי וֵאלֹהֵי אֲבוֹתַי הֶחָפֵץ בְּתִקּוּנִי וְהַמִּשְׁתַּדֵּל בְּהַצָּלָתִי, שֶׁתְּזַכֵּנִי בְרַחֲמֶיךָ הָרַבִּים, וְתַרְגִּילֵנִי לִכְסֹף וּלְהִשְׁתּוֹקֵק וּלְהִתְגַּעְגֵּעַ אֵלֶיךָ תָמִיד, בֶּאֱמֶת וּבְלֵב שָׁלֵם וְתַצִּילֵנִי בְרַחֲמֶיךָ הָרַבִּים וְתִשְׁמְרֵנִי וּתְמַלֵּט נַפְשִׁי מִכָּל מִינֵי כִסּוּפִין רָעִים וּמִכָּל מִינֵי הִשְׁתּוֹקְקוּת וְגַעְגּוּעִים רָעִים, וּמִכָּל מִינֵי תַאֲוֹת וְהִרְהוּרִים רָעִים וְלֹא יַעֲלֶה עַל לִבִּי שׁוּם כִּסּוּפִין וְהִשְׁתּוֹקְקוּת רָעִים כְּלָל מֵעַתָּה וְעַד עוֹלָם:
<h3>תפב</h3>
וְתַעַזְרֵנִי בְּרַחֲמֶיךָ הָרַבִּים, שֶׁאֶזְכֶּה לְדַבֵּר וּלְהוֹצִיא בְּפִי אֶת הַכִּסּוּפִין וְהַגַּעְגּוּעִים טוֹבִים שֶׁלִּי וְתַעַזְרֵנִי תָמִיד לְפָרֵשׁ כָּל שִׂיחָתִי לְפָנֶיךָ בְּכָל לֵב וָנֶפֶשׁ וְאֶזְכֶּה לְהַרְבּוֹת בְּהִתְבּוֹדְדוּת וּבְשִׂיחָה בֵינִי לְבֵין קוֹנִי תָמִיד וְאֶזְכֶּה לִשְׁפֹּךְ כָּל שִׁיחִי לְפָנֶיךָ תָּמִיד וְכָל אֲשֶׁר עִם לְבָבִי אָשִׂיחָה לְפָנֶיךָ מָלֵא רַחֲמִים, בֶּאֱמֶת וּבִתְמִימוּת, בְּכִסּוּפִין גְּדוֹלִים וְהִשְׁתּוֹקְקוּת נִמְרָץ אֵלֶיךָ, עַד שֶׁאֶזְכֶּה לַעֲשׂוֹת נְפָשׁוֹת רַבּוֹת דִּקְדֻשָּׁה עַל יְדֵי הַכִּסּוּפִין הַקְּדוֹשִׁים שֶׁלִּי שֶׁאֶזְכֶּה לְהוֹצִיאָם וּלְפָרְטָם בְּפִי בְּפֵרוּשׁ בְּכָל יוֹם וָיוֹם חֹק וְלֹא יַעֲבֹר וְאֶזְכֶּה לַעֲשׂוֹת עַל יְדֵי זֶה נְקֻדּוֹת קְדוֹשׁוֹת לְאוֹתִיּוֹת הַתּוֹרָה וּלְצַיֵּר אוֹתִיּוֹת הַתּוֹרָה לְטוֹב וְיִהְיוּ נַעֲשִׂים אֶצְלִי כָּל דִּבְרֵי הַתּוֹרָה הַקְּדוֹשָׁה סַם חַיִּים וְאֶזְכֶּה לְהִתְדַבֵּק בְּךָ וּבַעֲבוֹדָתְךָ תָמִיד לְעוֹלָם וָעֶד וְתִשְׁמְרֵנִי וְתַצִּילֵנִי תָמִיד, שֶׁלֹּא יִתְגַּלְגֵּל וְלֹא יִתְדַּבֵּק בִּי וּבְזַרְעִי שׁוּם נֶפֶשׁ רָעָה חַס וְשָׁלוֹם הַיּוֹצֵאת וְנַעֲשֵׂית מִכִּסּוּפִין רָעִים חַס וְשָׁלוֹם וְתַעַזְרֵנִי שֶׁיֵּצְאוּ מִמֶּנִּי תָמִיד נְפָשׁוֹת קְדוֹשׁוֹת וְטוֹבוֹת הַרְבֵּה, עַל יְדֵי כִּסּוּפִין הַטּוֹבִים שֶׁלָּנוּ שֶׁנּוֹצִיאֵם בְּפִינוּ וְיִתְגַּבְּרוּ אֵלּוּ הַנְּפָשׁוֹת, וִיעוֹרְרוּ כָל הָעוֹלָם כֻּלּוֹ בִּתְשׁוּבָה שְׁלֵמָה בֶּאֱמֶת, עַד שֶׁיָּשׁוּבוּ כֻלָּם אֵלֶיךָ לַעֲשׂוֹת רְצוֹנְךָ בֶּאֱמֶת:
<h3>תפג</h3>
וּבְכֵן תְּרַחֵם עָלֵינוּ וְתוֹשִׁיעֵנוּ וּתְזַכֵּנוּ לֶאֱכֹל בִּקְדֻשָּׁה גְדוֹלָה וְנוֹרָאָה עַד שֶׁתִּהְיֶה אֲכִילָתֵנוּ בִּבְחִינַת לֶחֶם הַפָּנִים וְתַעַזְרֵנוּ שֶׁכָּל הָעַכּוּ"ם וְכָל הַכּוֹכָבִים וּמַזָּלוֹת יִהְיוּ כֻלָּם טוֹרְחִים בִּשְׁבִיל פַּרְנָסוֹתֵינוּ וְתָסִיר צִלָּם מֵעֲלֵיהֶם, וִיקֻיַּם מִקְרָא שֶׁכָּתוּב: "סָר צִלָּם מֵעֲלֵיהֶם וַיהֹוָה אִתָּנוּ אַל תִּירָאֻם" וּתְבַטֵּל חָכְמַת הַטֶּבַע מִן הָעוֹלָם וְתַעֲקֹר וּתְשַׁבֵּר וּתְבַטֵּל דֵּעוֹתֵיהֶם הַמֻּטְעוֹת מִן הָעוֹלָם וְתִתְגַלֶּה מַלְכוּתְךָ וְהַשְׁגָּחָתְךָ לְכָל בָּאֵי עוֹלָם, וְיֵדְעוּ הַכֹּל שֶׁאֵין שׁוּם טֶבַע בָּעוֹלָם כְּלָל, רַק הַכֹּל מִתְנַהֵג בְּהַשְׁגָּחָתְךָ לְבַד וְתָאִיר עָלֵינוּ בְאוֹר פָּנֶיךָ וְאַל תַּסְתֵּר פָּנֶיךָ מִמֶּנּוּ "הָאִירָה פָנֶיךָ עַל עַבְדֶּךָ הוֹשִׁיעֵנִי בְּחַסְדֶּךָ" וְיֵדַע כָּל פָּעוּל כִּי אַתָּה פְּעַלְתּוֹ וְיָבִין כָּל יְצוּר כִּי אַתָּה יְצַרְתּוֹ וְיֵדְעוּ הַכֹּל כִּי אַתָּה מַשְׁגִּיחַ בְּהַשְׁגָּחָה פְּרָטִיִּית עַל כָּל דָּבָר שֶׁבָּעוֹלָם, בִּפְרָטֵי פְּרָטִיּוּת בְּכָל עֵת וּבְכָל רֶגַע וְאֵין שׁוּם דֶּרֶךְ הַטֶּבַע בָּעוֹלָם כְּלָל רַק הַכֹּל מֵאִתְּךָ לְבַד "פְּנֵה אֵלַי וְחָנֵּנִי תְּנָה עֻזְּךָ לְעַבְדְּךָ וְהוֹשִׁיעָה לְבֶן אֲמָתֶךָ פָּנֶיךָ הָאֵר בְּעַבְדֶּךָ וְלַמְּדֵנִי אֶת חֻקֶּיךָ נְסָה עָלֵינוּ אוֹר פָּנֶיךָ יְהֹוָה" וּתְבַטֵּל חָכְמַת הַטֶּבַע חָכְמַת הַכּוֹכָבִים וּמַזָּלוֹת מִן הָעוֹלָם, הַנִּמְשָׁכִין מֵהַסְתָּרַת פְּנֵי יְהֹוָה וּתְגַלֶּה אֲמִתַּת חָכְמַת הַנְהָגַת פְּנֵי הַשְׁגָּחָתְךָ בָּעוֹלָם אֵיךְ אוֹר פְּנֵי יְהֹוָה חוֹפֵף עָלֵינוּ כָּל הַיּוֹם וּמַנְהִיג עוֹלָמוֹ בְּהַשְׁגָּחָה פְּרָטִיִּית בְּחָכְמָה נִפְלָאָה וְנוֹרָאָה אֲשֶׁר אִי אֶפְשָׁר לְהַשִּׂיג, וּמַסְתִּיר עַכְשָׁו הַנְהָגָתוֹ בְּדֶרֶךְ הַטֶּבַע וְיֵדְעוּ הַכֹּל שֶׁגַּם הַטֶּבַע בְּעַצְמָהּ אַתָּה מַנְהִיג בְּהַשְׁגָּחָתְךָ לְבַד, וְגַם הַטֶּבַע הִיא הַשְׁגָּחָה וְתִמָּלֵא רַחֲמִים עָלֵינוּ, וְתַמְשִׁיךְ גַּם עַכְשָׁו הַהַנְהָגָה שֶׁתִּהְיֶה לֶעָתִיד, שֶׁאָז תְּבַטֵּל הַטֶּבַע לְגַמְרֵי, וְתַנְהִיג אֶת עוֹלָמְךָ בְּהַשְׁגָּחָתְךָ לְבַד וְנִזְכֶּה שֶׁגַּם עַכְשָׁו תַּנְהִיג אוֹתָנוּ בְּהַשְׁגָּחָתְךָ לְבַד, בְּלִי שׁוּם דֶּרֶךְ הַטֶּבַע כְּלָל וְתַעַזְרֵנוּ שֶׁתִּהְיֶה אֲכִילָתֵנוּ בִּקְדֻשָּׁה גְדוֹלָה כָּל כָּךְ עַד שֶׁיִּהְיֶה הַשֻּׁלְחָן שֶׁלָּנוּ מְכַפֵּר כַּמִּזְבֵּחַ וְיִהְיֶה נֶאֱמָר עַל הַשֻּׁלְחָן שֶׁלָּנוּ "זֶה הַשֻּׁלְחָן אֲשֶׁר לִפְנֵי יְהֹוָה:
<h3>תפד</h3>
וּתְמַהֵר וְתָחִישׁ לְגָאֳלֵנוּ גְּאֻלַּת עוֹלָם וְתָבִיא לָנוּ אֶת מְשִׁיחַ צִדְקֵנוּ וְתִבְנֶה לָנוּ בֵּית קָדְשֵׁנוּ וְתִפְאַרְתֵּנוּ וְשָׁם נַעֲלֶה וְנֵרָאֶה וְנִשְׁתַּחֲוֶה לְפָנֶיךָ בְּשָׁלֹשׁ פַּעֲמֵי רְגָלֵנוּ כַּכָּתוּב בְּתוֹרָתֶךָ: "שָׁלֹשׁ פְּעָמִים בַּשָּׁנָה יֵרָאֶה כָל זְכוּרְךָ אֶת פְּנֵי יְהֹוָה אֱלֹהֶיךָ בַּמָּקוֹם אֲשֶׁר יִבְחָר, בְּחַג הַמַּצּוֹת וּבְחַג הַשָּׁבוּעוֹת וּבְחַג הַסֻּכּוֹת וְלֹא יֵרָאֶה אֶת פְּנֵי יְהֹוָה רֵיקָם, אִישׁ כְּמַתְּנַת יָדוֹ כְּבִרְכַת יְהֹוָה אֱלֹהֶיךָ אֲשֶׁר נָתַן לָךְ" וְנִזְכֶּה לְסַדֵּר בְּבֵית הַמִּקְדָּשׁ לֶחֶם הַפָּנִים לְפָנֶיךָ תָּמִיד וְתוֹצִיא חַמָּה מִנַּרְתִּיקָהּ וְתִתְגַלֶּה הַשֶּׁמֶשׁ בְּתָקְפָּהּ, וּתְקַדְּשֵׁנוּ בִקְדֻשָּׁתְךָ הָעֶלְיוֹנָה, וְתִתֶּן לָנוּ כֹחַ לְקַבֵּל עֶצֶם אוֹר הַחַמָּה שֶׁתִּתְגַּלֶּה לֶעָתִיד בְּתָקְפָּהּ וּבִגְבוּרָתָהּ וְתִרְפָּאֵנוּ עַל יָדָהּ מִכָּל תַּחֲלוּאֵינוּ וּמִכָּל מַכְאוֹבֵינוּ, רְפוּאַת הַנֶּפֶשׁ וּרְפוּאַת הַגּוּף וּתְתַקֵּן בְּרַחֲמֶיךָ כָּל הַפְּגָמִים שֶׁפָּגַמְנוּ לְפָנֶיךָ בְּכָל הָעוֹלָמוֹת כֻּלָּם וִיקֻיַּם מִקְרָא שֶׁכָּתוּב: "וְזָרְחָה לָכֶם יִרְאֵי שְׁמִי שֶׁמֶשׁ צְדָקָה וּמַרְפֵּא בִּכְנָפֶיהָ" וְתַכְנִיס אֶת הַשֶּׁפַע וְהַפַּרְנָסָה מִן הַחוּץ לִפְנִים לְתוֹךְ הַקְּדֻשָּׁה וְלֹא תֵלֵךְ עוֹד רִבּוּי הַשֶּׁפַע וְהַפַּרְנָסָה לְהָעַכּוּ"ם וְהָרְשָׁעִים חַס וְשָׁלוֹם, רַק כָּל הַשֶּׁפַע טוֹבָה וְהַפַּרְנָסָה וְהָעֲשִׁירוּת יִהְיֶה נִמְשָׁךְ לָנוּ מֵאִתְּךָ וּתְקַיֵּם לָנוּ מִקְרָא שֶׁכָּתוּב: "יִפְתַּח יְהֹוָה לְךָ אֶת אוֹצָרוֹ הַטּוֹב אֶת הַשָּׁמַיִם לָתֵת מְטַר אַרְצְךָ בְּעִתּוֹ וּלְבָרֵךְ אֵת כָּל מַעֲשֵׂה יָדֶךָ וְהִלְוִיתָ גּוֹיִם רַבִּים וְאַתָּה לֹא תִלְוֶה כִּי יְהֹוָה אֱלֹהֶיךָ בֵּרַכְךָ כַּאֲשֶׁר דִּבֶּר לָךְ וְהַעֲבַטְתָּ גּוֹיִם רַבִּים וְאַתָּה לֹא תַעֲבֹט וּמָשַׁלְתָּ בְּגוֹיִם רַבִּים וּבְךָ לֹא יִמְשֹׁלוּ":
<h3>תפה</h3>
חוּס וַחֲמֹל עָלֵינוּ וּמַלֵּא מִשְׁאֲלוֹתֵינוּ בְרַחֲמִים, וְזַכֵּנוּ לִקְדֻשַּׁת שַׁבָּת קֹדֶשׁ, וְלִשְׁמִירַת הַבְּרִית בֶּאֱמֶת וְלִשְׁמִירַת אִסּוּר וְהֶתֵּר, וְלֶאֱמוּנָה שְׁלֵמָה דִקְדֻשָּׁה בֶּאֱמֶת וּתְחָנֵּנוּ מֵאִתְּךָ חָכְמָה בִּינָה וָדַעַת וְתַשְׁפִּיעַ עָלֵינוּ מִדַּת הָרַחֲמָנוּת תָּמִיד וְנִזְכֶּה לְרַחֵם עַל הַבְּרִיּוֹת לִתֵּן צְדָקָה הַרְבֵּה בְּשִׂמְחָה גְדוֹלָה לַעֲנִיִּים הֲגוּנִים הַרְבֵּה וְעָזְרֵנוּ וְזַכֵּנוּ לְכִסּוּפִין דִּקְדֻשָּׁה, וּלְהִשְׁתּוֹקְקוּת נִמְרָץ לְשִׁמְךָ וְלַעֲבוֹדָתְךָ בֶּאֱמֶת תָּמִיד וְתֵן לָנוּ פַּרְנָסוֹתֵינוּ בְהַרְחָבָה גְדוֹלָה מִיָּדְךָ הַמְּלֵאָה וְהַרְחָבָה, לְמַעַן נִזְכֶּה לַעֲסֹק בְּתוֹרָתְךָ וּבַעֲבוֹדָתְךָ, וְלַעֲשׂוֹת רְצוֹנְךָ בֶּאֱמֶת כָּל יְמֵי חַיֵּינוּ, אֲנַחְנוּ וְצֶאֱצָאֵינוּ וְצֶאֱצָאֵי עַמְּךָ בֵּית יִשְׂרָאֵל מֵעַתָּה וְעַד עוֹלָם עַד אֲשֶׁר נִזְכֶּה לְהִתְדַבֵּק וּלְהִכָּלֵל בְּךָ תָּמִיד לַעֲלוֹת וְלֵרָאוֹת בְּאוֹר פָּנֶיךָ "אֱלֹהִים יְחָנֵּנוּ וִיבָרְכֵנוּ יָאֵר פָּנָיו אִתָּנוּ סֶלָה" וְתִשְׁמֹר לָנוּ חַסְדֵי דָּוִד הַנֶּאֱמָנִים וּתְקַיֵּם לָנוּ מִקְרָא שֶׁכָּתוּב: "לְעוֹלָם אֶשְׁמָר לוֹ חַסְדִּי וּבְרִיתִי נֶאֱמֶנֶת לוֹ" וְנִרְאֵהוּ עַיִן בְּעַיִן בְּשׁוּבוֹ אֶל נָוֵהוּ כַּכָּתוּב: "כִּי עַיִן בְּעַיִן יִרְאוּ בְּשׁוּב יְהֹוָה צִיּוֹן" וְנֶאֱמַר: "וְנִגְלָה כְּבוֹד יְהֹוָה וְרָאוּ כָל בָּשָׂר יַחְדָּו כִּי פִּי יְהֹוָה דִּבֵּר" וְנֶאֱמַר: "וְלֹא יִכָּנֵף עוֹד מוֹרֶיךָ וְהָיוּ עֵינֶיךָ רֹאוֹת אֶת מוֹרֶיךָ יְהֹוָה אֱלֹהִים צְבָאוֹת הֲשִׁיבֵנוּ הָאֵר פָּנֶיךָ וְנִוָּשֵׁעָה יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה לב</h2>
<h3>תפו</h3>
"אֲדֹנָי שְׂפָתַי תִּפְתָּח וּפִי יַגִּיד תְּהִלָּתֶךָ" רִבּוֹנוֹ שֶׁל עוֹלָם אֲדוֹן הַשִּׂמְחָה וְהַחֶדְוָה אֲשֶׁר הַשִּׂמְחָה בִּמְעוֹנֶךָ וּבְרַחֲמֶיךָ הָרַבִּים בָּרָאתָ שָׂשׂוֹן וְשִׂמְחָה חָתָן וְכַלָּה, גִּילָה וְרִנָּה דִּיצָה וְחֶדְוָה, זַכֵּנִי בְּרַחֲמֶיךָ הָרַבִּים שֶׁאֶזְכֶּה לְקַיֵּם מִצְוַת הַכְנָסַת כַּלָּה לַחֻפָּה בְתַכְלִית הַשְּׁלֵמוּת בִּקְדֻשָּׁה וּבְטָהֳרָה גְדוֹלָה וְאֶזְכֶּה בְּכָל עֵת לְשַׂמֵּחַ חָתָן וְכַלָּה, לְשַׂמְּחָם בְּכָל עֹז וְחֶדְוָה, לְהַרְבּוֹת בְּכָל מִינֵי שִׂמְחָה לִפְנֵיהֶם, וְלִרְקֹד לִפְנֵיהֶם בְּכָל כֹּחִי בְּשִׂמְחָה וְחֶדְוָה גְדוֹלָה וְאֶזְכֶּה עַל-יְדֵי הָרִקּוּדִין לְהַמְתִּיק כָּל הַדִּינִים מֵעָלֵינוּ וּמֵעַל כָּל יִשְׂרָאֵל וְתִתֵּן שִׂמְחָה בְּלִבִּי עַד שֶׁיִּתְנַשְּׂאוּ רַגְלַי עַל-יְדֵי שִׂמְחַת הַלֵּב לִרְקֹד הַרְבֵּה לִפְנֵי חָתָן וְכַלָּה וּלְפַזֵּז וּלְכַרְכֵּר בְּכָל עֹז לִפְנֵיהֶם וְאֶזְכֶּה עַל יְדֵי הָרִקּוּדִין לְהַמְשִׁיךְ ה' [חֲמִשָּׁה] אַלְפִין שֶׁבַּבִּינָה, לְהַמְתִּיק עַל יְדֵי זֶה כָּל הַשַּׁ"ךְ דִּינִים, וְיִתְהַפֵּךְ הַדִּין לְרַחֲמִים פְּשׁוּטִים וְנִזְכֶּה לְהַמְשִׁיךְ עָלֵינוּ כָּל הַה' [הַחֲמִשָּׁה] קוֹלוֹת הַקְּדוֹשִׁים וִיקֻיַּם מְהֵרָה מִקְרָא שֶׁכָּתוּב: "עוֹד יִשָּׁמַע בְּעָרֵי יְהוּדָה וּבְחֻצוֹת יְרוּשָׁלַיִם קוֹל שָׂשׂוֹן וְקוֹל שִׂמְחָה, קוֹל חָתָן וְקוֹל כַּלָּה, קוֹל אוֹמְרִים הוֹדוּ אֶת יְהֹוָה צְבָאוֹת, כִּי טוֹב יְהֹוָה כִּי לְעוֹלָם חַסְדּוֹ" וְאֶזְכֶּה תָמִיד לַעֲסֹק בְּתוֹרָה וּתְפִלָּה וּצְדָקָה וּמַעֲשִׂים טוֹבִים בְּשִׂמְחָה וְחֶדְוָה גְדוֹלָה, עַד שֶׁאֶזְכֶּה לְיַחֵד וּלְחַבֵּר חָתָן וְכַלָּה הָעֶלְיוֹנִים וּתְרַחֵם עַל כְּנֶסֶת יִשְׂרָאֵל עַם קָדְשֶׁךָ, רַעְיָתְךָ הַמְּשׁוּכָה אַחֲרֶיךָ, כַּלָּה קְרוּאָה בִּנְעִימָה בְּאַהֲבָתְךָ וּבְחֶמְלָתֶךָ, וְתַמְתִּיק וּתְבַטֵּל כָּל הַדִּינִים מֵעַל כָּל עַמְּךָ בֵּית יִשְׂרָאֵל בְּגַשְׁמִיּוּת וְרוּחָנִיּוּת וּתְשַׂמְּחֵנוּ בִישׁוּעָתְךָ תָמִיד, וּתְמַהֵר וְתָחִישׁ לְגָאֳלֵנוּ, וְתַעֲלֵנוּ בְשִׂמְחָה לְאַרְצֵנוּ, וְתִבְנֶה בֵּית קָדְשֵׁנוּ וְתִפְאַרְתֵּנוּ וִיקֻיַּם מְהֵרָה מִקְרָא שֶׁכָּתוּב: "אָז תִּשְׂמַח בְּתוּלָה בְּמָחוֹל וּבַחֻרִים וּזְקֵנִים יַחְדָּו וְהָפַכְתִּי אֶבְלָם לְשָׂשׂוֹן, וְנִחַמְתִּים, וְשִׂמַּחְתִּים מִיגוֹנָם" וְנִזְכֶּה לִרְאוֹת בְּנֹעַם זִיוָךְ, בָּעֵת שֶׁתִּתְעַטֵּר בַּעֲטֶרֶת תִּפְאֶרֶת עַל יְדֵי מַעֲשִׂים טוֹבִים שֶׁל כָּל יִשְׂרָאֵל עַמֶּךָ כָּאָמוּר:
"צְאֶינָה וּרְאֶינָה בְּנוֹת צִיּוֹן בַּמֶּלֶךְ שְׁלֹמֹה בָּעֲטָרָה שֶׁעִטְּרָה לּוֹ אִמּוֹ בְּיוֹם חֲתֻנָּתוֹ וּבְיוֹם שִׂמְחַת לִבּוֹ", בִּמְהֵרָה בְיָמֵינוּ אָמֵן:
<h2>תפילה לג</h2>
<h3>תפז</h3>
רִבּוֹן עָלְמִין אַנְתְּ הוּא חַד וְלֹא בְּחֻשְׁבָּן אַנְתְּ הוּא עִלָּאָה עַל כָּל עִלָּאִין סְתִימָא דְּכָל סְתִימִין, לֵית מַחֲשָׁבָה תְּפִיסָה בָּךָ כְּלָל אַנְתְּ הוּא מְמַלֵּא כָּל עָלְמִין וְסוֹבֵב כָּל עָלְמִין וְלֵית אֲתַר פָּנוּי מִנָּךְ כְּלָל, כִּי מְלֹא כָּל הָאָרֶץ כְּבוֹדֶךָ, וּמַלְכוּתְךָ בַּכֹּל מָשָׁלָה וְאַתָּה מְחַיֶּה אֶת כֻּלָּם כָּל צְבָא מַעְלָה וְכָל צְבָא מַטָּה, כָּל הַהֵיכָלִין וְהַמַּדְרֵגוֹת הַקְּדוֹשׁוֹת, וְכָל הַמַּדְרֵגוֹת וְהַהֵיכָלִין שֶׁל הַטֻּמְאָה וְהַסִּטְרָא אַחֲרָא וַאֲפִלּוּ בְּעֶשֶׂר כִּתְרִין דִּמְסָאֲבוּתָא מְלֻבָּשׁ חַיּוּתְךָ יִתְבָּרַךְ לָעַד וּלְנֵצַח נְצָחִים וְאֵין שׁוּם סִטְרָא אַחֲרָא וּקְלִפָּה וְטֻמְאָה בָעוֹלָם שֶׁלֹּא יִהְיֶה מְלֻבָּשׁ בָּהֶם חַיּוּתְךָ יִתְבָּרַךְ, כִּי אַתָּה מְחַיֶּה אֶת כֻּלָּם וּמִבַּלְעָדֶיךָ אֵין לָהֶם שׁוּם חַיּוּת וְקִיּוּם כְּלָל וַאֲפִלּוּ בְכָל לְשׁוֹנוֹת הַגּוֹיִם וּבְכָל הַמִּדּוֹת רָעוֹת וּבְכָל הַתַּאֲוֹת רָעוֹת, וַאֲפִלּוּ בְּכָל הָעֲבֵרוֹת וְהָאִסּוּרִים שֶׁבַּתּוֹרָה, מְלֻבָּשׁ וּמֻסְתָּר חַיּוּתְךָ יִתְבָּרַךְ, כִּי מַלְכוּתְךָ בַּכֹּל מָשָׁלָה
<h3>תפח</h3>
עַל כֵּן בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי אֲדוֹן כֹּל לְחַלּוֹת וּלְחַנֵּן פָּנֶיךָ וְלִשְׁטֹחַ כַּפַּי לְרַחֲמֶיךָ וַחֲנִינוּתֶיךָ שֶׁתְּחָנֵּנִי בַחֲסָדֶיךָ הַגְּדוֹלִים וְתַשְׁפִּיעַ עָלַי שֵׂכֶל וָדַעַת דִּקְדֻשָּׁה וְכֹחַ וּגְבוּרָה מֵאִתְּךָ שֶׁאֶזְכֶּה לְהִתְגַּבֵּר עַל יִצְרִי הָרַע וּלְכוֹפוֹ לְהִשְׁתַּעְבֵּד לְךָ בֶאֱמֶת וְאֶזְכֶּה לְהַכִּיר אוֹתְךָ וּלְהִתְקָרֵב אֵלֶיךָ בְּכָל מָקוֹם, בֵּין בְּטִיבוּ בֵּין בְּעָקוּ חַס וְשָׁלוֹם, תָּמִיד אֶתְקָרֵב אֵלֶיךָ וְאֶזְכֶּה לְקַיֵּם מִקְרָא שֶׁכָּתוּב: "בַּיהֹוָה אֲהַלֵּל דָּבָר בֵּאלֹהִים אֲהַלֵּל דָּבָר", וּלְהִתְדַּבֵּק בְּךָ תָמִיד וּתְזַכֵּנִי וְתַעַזְרֵנִי לְהַכִּיר אוֹתְךָ וּלְהִתְקָרֵב אֵלֶיךָ בֶּאֱמֶת וְלָשׁוּב בִּתְשׁוּבָה שְׁלֵמָה לְפָנֶיךָ מִמָּקוֹם שֶׁאֲנִי שָׁם עַכְשָׁו בָּעֵת הַזֹּאת וְאִם בַּעֲוֹנוֹתַי הָרַבִּים נָפַלְתִּי לְמָקוֹם שֶׁנָּפַלְתִּי וְיָרַדְתִּי לְמָקוֹם שֶׁיָּרַדְתִּי, אַף עַל פִּי כֵן אֲנִי מַאֲמִין בֶּאֱמוּנָה שְׁלֵמָה שֶׁגַּם בִּמְקוֹמִי שֶׁאֲנִי שָׁם עַכְשָׁו בָּעֵת הַזֹּאת גַּם שָׁם אַתָּה נִמְצָא כִּי לֵית אֲתַר פָּנוּי מִנָּךְ וּבְכָל הַמְּקוֹמוֹת מֶמְשַׁלְתֶּךָ
<h3>תפט</h3>
עַל כֵּן חוּס וַחֲמֹל עָלַי, וְאַל תַּסְתֵּר פָּנֶיךָ מִמֶּנִּי, אֲפִלּוּ בִּמְקוֹמוֹת הַלָּלוּ הַמְגֻנִּים מְאֹד, "גַּם שָׁם יָדְךָ תַנְחֵנִי וְתֹאחֲזֵנִי יְמִינֶךָ" מָלֵא רַחֲמִים, "מַעֲשֵׂי יָדֶךָ אַל תֶּרֶף", אֱחֹז בִּי וְהוֹצִיאֵנִי מְהֵרָה מִכָּל אֵלּוּ הַמְּקוֹמוֹת הַשְּׁפָלִים וְהַמְגֻנִּים וְתַעַזְרֵנִי לְבַקֵּשׁ אוֹתְךָ תָמִיד בְּכָל הַמְּקוֹמוֹת שֶׁאֲנִי שָׁם וְאֶזְכֶּה לְקַיֵּם מִקְרָא שֶׁכָּתוּב: "וּבִקַּשְׁתֶּם מִשָּׁם אֶת יְהֹוָה אֱלֹהֶיךָ וּמָצָאתָ כִּי תִדְרְשֶׁנּוּ בְּכָל לְבָבְךָ וּבְכָל נַפְשֶׁךָ" וְתִהְיֶה נִמְצָא עִמִּי תָמִיד בְּכָל עֵת, וּתְקָרְבֵנִי אֵלֶיךָ בְּרַחֲמֶיךָ אַף עַל פִּי שֶׁאֵינִי זוֹכֶה לִדְרֹשׁ וּלְבַקֵּשׁ אוֹתְךָ כָּרָאוּי וּתְקַיֵּם מִקְרָא שֶׁכָּתוּב: "נִדְרַשְׁתִּי לְלֹא שָׁאָלוּ, נִמְצֵאתִי לְלֹא בִקְשֻׁנִי, אָמַרְתִּי הִנֵּנִי הִנֵּנִי אֶל-גּוֹי לֹא-קֹרָא בִשְׁמִי שִׁטַּחְתִּי אֵלֶיךָ כַפָּי פֵּרַשְׂתִּי יָדַי כָּל הַיּוֹם נַפְשִׁי כְּאֶרֶץ עֲיֵפָה לְךָ סֶלָה, אֵלֶיךָ נָשָׂאתִי אֶת עֵינַי הַיֹּשְׁבִי בַּשָּׁמַיִם, חָנֵּנוּ יְהֹוָה חָנֵּנוּ כִּי רַב שָׂבַעְנוּ בוּז כִּי שָׁחָה לֶעָפָר נַפְשֵׁנוּ דָּבְקָה לָאָרֶץ בִּטְנֵנוּ דָּבְקָה לֶעָפָר נַפְשִׁי חַיֵּנִי כִּדְבָרֶיךָ קוּמָה עֶזְרָתָה לָּנוּ, וּפְדֵנוּ לְמַעַן חַסְדֶּךָ חוּשָׁה לְעֶזְרָתִי אֲדֹנָי תְּשׁוּעָתִי" וּמַהֵר לְחַלְּצֵנִי וּלְהוֹצִיאֵנִי מִכָּל אֵלּוּ הַמְּקוֹמוֹת הַמְגֻנִּים וְהַמְטֻנָּפִים וְהַנְּמוּכִים וְהַמְגֻשָּׁמִים מְאֹד "אַל תִּבְלָעֵנִי מְצוּלָה וְאַל תֶּאְטַר עָלַי בְּאֵר פִּיהָ" וּמַהֵר לְגָאֳלֵנִי בְרַחֲמֶיךָ וּלְהוֹצִיאֵנִי וּלְהַעֲלוֹתֵנִי וּלְטַהֲרֵנִי מִכָּל הַפְּגָמִים שֶׁפָּגַמְתִּי לְפָנֶיךָ עַל יְדֵי כָּל הַחֲטָאִים וְהָעֲוֹנוֹת וְהַפְּשָׁעִים שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ מִנְּעוּרַי עַד הַיּוֹם הַזֶּה בְּשׁוֹגֵג וּבְמֵזִיד בְּאֹנֶס וּבְרָצוֹן
<h3>תצ</h3>
חוּס וַחֲמֹל עָלַי וְתַשְׁפִּיעַ עָלַי כֹּחַ וּגְבוּרָה דִקְדֻשָּׁה מִן הַכֹּחַ וְהַגְּבוּרָה שֶׁל הַצַּדִּיקִים הָאֲמִתִּיִּים אֲשֶׁר זָכוּ לִכֹף אֶת יִצְרָם, אֲשֶׁר הֵם דּוֹמִים לְמַלְאַךְ יְהֹוָה צְבָאוֹת מַמָּשׁ וְעָמְדוּ בְּנִסְיוֹנוֹת רַבּוֹת אֵין מִסְפָּר, וְכָבְשׁוּ אֶת תַּאֲוָתָם, וְכָפוּ אֶת יִצְרָם תַחְתָּם, עַד אֲשֶׁר שָׁבְרוּ וּבִטְּלוּ אֶת יִצְרָם לְגַמְרֵי וְזָכוּ לְהִתְדַבֵּק בְּךָ בֶּאֱמֶת בְּתַכְלִית הַמַּעֲלָה וְהַשְּׁלֵמוּת שֶׁאֵין שְׁלֵמוּת אַחֲרָיו וּבִזְכוּתָם וְכֹחָם הַגָּדוֹל נִשְׁעָנְתִּי, שֶׁתָּחֹס וְתַחְמֹל עָלַי בִּזְכוּתָם, וְתַשְׁפִּיעַ עָלַי מִכֹּחָם וּגְבוּרָתָם, וְתַעַזְרֵנִי שֶׁאֶזְכֶּה גַּם כֵּן לָכֹף וּלְהַכְנִיעַ וּלְשַׁבֵּר וּלְבַטֵּל אֶת יִצְרִי הָרָע, שֶׁאֶזְכֶּה לְשַׁבֵּר וּלְבַטֵּל כָּל הַתַּאֲווֹת רָעוֹת וּמִדּוֹת רָעוֹת לְגַמְרֵי, וְלֹא יִשָּׁאֵר בִּי שׁוּם רָע כְּלָל וְאֶזְכֶּה לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת וּבְלֵב שָׁלֵם וְתַעַזְרֵנִי שֶׁהָרַע שֶׁנֶּאֱחַז בִּי יִפֹּל וְיִתְבַּטֵּל לְגַמְרֵי וְהַטּוֹב וְהַתּוֹרָה הַקְּדוֹשָׁה הַנֶּעְלָם וְנִסְתָּר בִּי וּבְמִדּוֹתַי, הַכֹּל יִתְבָּרֵר וְיִתְגַּלֶּה וְיִתּוֹסֵף עָלָיו אוֹר רַב מִלְּעֵלָּא, עַד שֶׁאֶזְכֶּה לְגַלּוֹת וּלְהָאִיר כָּל הַטּוֹב שֶׁבִּי וּתְזַכֵּנִי לַעֲלוֹת מִדַּרְגָּא לְדַרְגָּא בִּקְדֻשָּׁה גְדוֹלָה, עַד שֶׁאֶזְכֶּה לְהִתְקָרֵב אֵלֶיךָ וּלְהִתְדַּבֵּק בְּךָ וּבְהַתּוֹרָה הַקְּדוֹשָׁה בֶּאֱמֶת וּבִתְמִימוּת וְתִפְתַּח לִי אוֹר הַדַּעַת שֶׁאֶזְכֶּה לְהַכִּיר אוֹתְךָ וּלְהִתְדַּבֵּק בְּךָ תָּמִיד בְּאַהֲבָה יְתֵרָה, בְּאַהֲבָה רַבָּה וְאַהֲבַת עוֹלָם בֶּאֱמֶת וּבֶאֱמוּנָה בִּקְדֻשָּׁה וּבְטָהֳרָה וּתְמַעֵט הַצִּמְצוּמִים וְהַלְּבוּשִׁים וְהַמְּסָכִים הַמַּבְדִּילִים, וּתְזַכֵּנִי לֵידַע וּלְהַכִּיר אוֹתְךָ בְּלִי צִמְצוּמִים וּלְבוּשִׁים רַבִּים, וּתְקָרְבֵנִי אֵלֶיךָ בְּהִתְקָרְבוּת גָּדוֹל וּבְהִתְגַּלּוּת הַדַּעַת דִּקְדֻשָּׁה, מֵעַתָּה וְעַד עוֹלָם:
<h3>תצא</h3>
אָנָּא יְהֹוָה רַחֲמָן מָלֵא רַחֲמִים, פּוֹדֶה וּמַצִּיל, גּוֹאֵל חָזָק, חוֹשֵׁב מַחֲשָׁבוֹת לְבַל יִדַּח מִמְּךָ נִדָּח, עֲמֹד עַל יְמִינִי וְסָמְכֵנִי וְעָזְרֵנִי וְהוֹשִׁיעֵנִי שֶׁאֶזְכֶּה לָכֹף אֶת יִצְרִי לְהִשְׁתַּעְבֶּד לָךְ וְאֶזְכֶּה לְשַׁבֵּר וּלְבַטֵּל כָּל הַתַּאֲוֹת וְכָל הַמִּדּוֹת רָעוֹת שֶׁנִּתְאַחֲזוּ בִי וּתְזַכֵּנִי מֵעַתָּה לִימֵי טוֹב, וְאֶזְכֶּה לְהַגְבִּיר הַיְמֵי טוֹב עַל הַיְמֵי רָע, לְהַכְנִיעַ וּלְהַשְׁפִּיל וּלְשַׁבֵּר וּלְבַטֵּל כָּל הַיְמֵי רָע תַּחַת הַיְמֵי טוֹב וְאֶזְכֶּה לְהָבִין וְלִרְאוֹת וְלִמְצֹא וּלְגַלּוֹת הַטּוֹב הַמְלֻבָּשׁ בִּימֵי רָע, וּלְבָרֵר הַטּוֹב מִן הָרָע וְתָחוֹס וְתַחְמֹל עָלַי מֵעַתָּה, וְתַצִּילֵנִי בְרַחֲמֶיךָ תָּמִיד מִימֵי רָע שֶׁלֹּא יִהְיֶה לָהֶם שׁוּם כֹּחַ לְהִתְגַּבֵּר עָלַי חַס וְשָׁלוֹם, כִּי בַּעֲווֹנוֹתַי כְּבָר עָבְרוּ עָלַי יְמֵי רָע הַרְבֵּה יוֹתֵר מִדַּי, עַד אֲשֶׁר "כָּשַׁל כֹּחַ הַסַּבָּל" חוּס וַחֲמֹל עָלַי מֵעַתָּה וְהַצִּילֵנִי וּמַלְּטֵנִי וּפְדֵה נַפְשִׁי מִן הַיְמֵי רָע וְעָזְרֵנִי וְזַכֵּנִי לְשַׁבֵּר וּלְהַכְנִיעַ וּלְבַטֵּל כָּל הַיְמֵי רָע תַּחַת הַיְמֵי טוֹב וְהַצִּילֵנִי מִכָּל רָע, מִכָּל מִכְשׁוֹל עָוֹן, וּמִכָּל הַתַּאֲוֹת וּמִדּוֹת רָעוֹת וְאֶזְכֶּה לְקַדֵּשׁ עַצְמִי בַּמֻּתָּר לִי בִּקְדֻשָּׁה גְדוֹלָה וְאֶזְכֶּה מֵעַתָּה שֶׁיִּהְיוּ כָל יָמַי טוֹבִים, וַאֲבַלֶּה יָמַי בַּטּוֹב הָאֲמִתִּי, וּשְׁנוֹתַי בְּנֹעַם הָעֶלְיוֹן, שֶׁאֶזְכֶּה לַעֲסֹק כָּל יָמַי בַּעֲבוֹדָתְךָ וּבְתוֹרָתְךָ בֶּאֱמֶת, וּלְהִתְדַּבֵּק וּלְהִכָּלֵל בְּךָ בְּיִרְאָה וְאַהֲבָה גְדוֹלָה בֶּאֱמֶת וּבֶאֱמוּנָה בִּקְדֻשָּׁה וּבְטָהֳרָה תָמִיד לְעוֹלָם וָעֶד וְאֶזְכֶּה לְקַיֵּם מִקְרָא שֶׁכָּתוּב: "סוּר מֵרָע וַעֲשֵׂה טוֹב בַּקֵּשׁ שָׁלוֹם וְרָדְפֵהוּ" וְאֶזְכֶּה לְבַקֵּשׁ שָׁלוֹם תָּמִיד, שֶׁיִּהְיֶה לִי שָׁלוֹם בְּמִדּוֹתַי וּבִמְאוֹרָעוֹתַי, שֶׁתָּמִיד אֶמְצָא הַשֵּׁם יִתְבָּרַךְ בְּכָל מָקוֹם וּבְכָל זְמַן וּבְכָל אָדָם וּתְזַכֵּנִי תָמִיד שֶׁאֶהְיֶה רוֹדֵף שָׁלוֹם, לַעֲשׂוֹת שָׁלוֹם בֵּין יִשְׂרָאֵל עַמֶּךָ, בֵּין אָדָם לַחֲבֵרוֹ וּבֵין אִישׁ לְאִשְׁתּוֹ בִּקְדֻשָּׁה וּבְטָהֳרָה גְדוֹלָה וְתַעַזְרֵנִי שֶׁאֶהְיֶה בִּכְלָל הָעוֹשִׂים שָׁלוֹם בֵּין יִשְׂרָאֵל לַאֲבִיהֶם שֶׁבַּשָּׁמָיִם:
<h3>תצב</h3>
וּתְזַכֵּנִי לַעֲסֹק בְּתוֹרָתְךָ הַקְּדוֹשָׁה תָמִיד וְעַל יְדֵי זֶה תְּקָרְבֵנִי בְּכָל פַּעַם יוֹתֵר אֶל הַשָּׁלוֹם כְּמוֹ שֶׁכָּתוּב: "דְּרָכֶיהָ דַרְכֵי נֹעַם וְכָל נְתִיבוֹתֶיהָ שָׁלוֹם" וְתַעַזְרֵנִי לְקַיֵּם אֶת כָּל דִּבְרֵי תוֹרָתְךָ בְּאַהֲבָה וְאֶזְכֶּה לְקַיֵּם כָּל הַתַּרְיַ"ג מִצְווֹת דְּאוֹרַיְיתָא וְכָל הַמִּצְווֹת דְּרַבָּנָן, עִם כָּל עַנְפֵיהֶם הַיּוֹצְאִים מֵהֶם וְעִם כָּל פְּרָטֵיהֶם וְדִקְדּוּקֵיהֶם וַאֲפִלּוּ הַמִּצְווֹת שֶׁאִי אֶפְשָׁר לְכָל אָדָם לְקַיְּמָם עַכְשָׁו, תְּזַכֵּנִי לִלְמֹד וְלַהֲגוֹת בָּהֶם, וּלְקַיְּמָם בְּרוּחָנִיּוּת עַל יְדֵי עֵסֶק הַתּוֹרָה, וְעַל יְדֵי כְּלָלִיּוּת שֶׁל עַמְּךָ יִשְׂרָאֵל עַל יְדֵי עֹצֶם הָאַהֲבָה וְהַשָּׁלוֹם שֶׁיִּהְיֶה בֵּין כָּל יִשְׂרָאֵל עַמֶּךָ וְאֶהְיֶה נִכְלָל בְּתוֹכָם בִּכְלָלִיּוּת גָּדוֹל עַד שֶׁנִּהְיֶה אֲנַחְנוּ כֻלָּנוּ בְנֵי יִשְׂרָאֵל עַמְּךָ הַקָּדוֹשׁ נֶחְשָׁבִים כְּאִישׁ אֶחָד:
<h3>תצג</h3>
וְתַעֲלֶה אוֹתִי מַעְלָה מַעְלָה חִישׁ קַל מְהֵרָה, עַד שֶׁאֶזְכֶּה לִהְיוֹת כֻּלּוֹ [כֻּלִּי] טוֹב בֶּאֱמֶת, עַד שֶׁאֶזְכֶּה בְּרַחֲמֶיךָ וּבְכֹחֲךָ הַגָּדוֹל וּבְכֹחַ הַצַּדִּיקִים הָאֲמִתִּיִּים לְגַלּוֹת וּלְהָאִיר וְלִמְצֹא הַטּוֹב הַכָּבוּשׁ וְנִסְתָּר בֵּין כָּל הָרְשָׁעִים וַאֲפִלּוּ בֵּין הָעֲכּוּ"ם עַד שֶׁאֲפִלּוּ כְּשֶׁאֲדַבֵּר עִם הָעֲכּוּ"ם וְהָרְשָׁעִים, אוֹ כְּשֶׁאֶרְאֶה מִדּוֹתֵיהֶם הָרָעוֹת אוֹ כְּשֶׁאֶהְיֶה מֻכְרָח לַעֲסֹק בְּאֵיזֶה עֵסֶק אוֹ מַשָּׂא וּמַתָּן עִם הָעֲכּוּ"ם וְהָרְשָׁעִים, אֶזְכֶּה תָמִיד לִמְצֹא וּלְגַלּוֹת חַיּוּת אֱלֹהוּת הַשּׁוֹכֵן וְנִסְתָּר בְּקִרְבָּם בְּכָל לְשׁוֹנוֹת הַגּוֹיִם וּבְכָל מִדּוֹתֵיהֶם הָרָעוֹת וְתַעַזְרֵנִי שֶׁתֵּכֶף כְּשֶׁאֲדַבֵּר אוֹ אֶהְיֶה עוֹסֵק עִמָּהֶם, יִפֹּל הָרָע לְפָנַי וְהַטּוֹב וְהַקְּדֻשָּׁה הַשּׁוֹכֵן שָׁם יִתְגַּלֶּה וְיָאִיר בְּאוֹר גָּדוֹל וְיִהְיוּ נִתְגַּלִּין אוֹתִיּוֹת הַתּוֹרָה הַמְלֻבָּשִׁין שָׁם שֶׁהֵם מְחַיִּין כָּל הַדְּבָרִים שֶׁבָּעוֹלָם וְהָאוֹתִיּוֹת יִהְיוּ בּוֹלְטוֹת וּמִצְטָרְפוֹת וְיִתּוֹסֵף עֲלֵיהֶם אוֹר רַב מִלְּעֵלָּא עַד שֶׁנִּזְכֶּה לְלַקֵּט וּלְבָרֵר אוֹתִיּוֹת הַתּוֹרָה הַקְּדוֹשָׁה מִכָּל לְשׁוֹנוֹת הָעֲכּוּ"ם וּמִכָּל מִדּוֹתֵיהֶם הָרָעוֹת, וְלִבְנוֹת מֵהֶם בִּנְיָנִים שְׁלֵמִים דִּקְדֻשָּׁה וִיקֻיַּם מִקְרָא שֶׁכָּתוּב: "בָּרְכוּ יְהֹוָה מַלְאָכָיו, גִּבּוֹרֵי כֹחַ עוֹשֵׂי דְבָרוֹ, לִשְׁמֹעַ בְּקוֹל דְּבָרוֹ בָּרְכוּ יְהֹוָה כָּל צְבָאָיו מְשָׁרְתָיו עוֹשֵׂי רְצוֹנוֹ בָּרְכוּ יְהֹוָה כָּל מַעֲשָׂיו בְּכָל מְקוֹמוֹת מֶמְשַׁלְתּוֹ בָּרְכִי נַפְשִׁי אֶת יְהֹוָה":
<h3>תצד</h3>
רִבּוֹנוֹ שֶׁל עוֹלָם, אַתָּה יָדַעְתָּ כִּי לֹא הָיָה עוֹלֶה עַל דַּעְתִּי לְבַקֵּשׁ כָּל אֵלֶּה מִלְּפָנֶיךָ כִּי אַף עַל פִּי שֶׁאֵינִי יוֹדֵעַ כָּל הִתְרַחֲקוּתִי מִמְּךָ, אֲבָל אֲפִלּוּ לְפִי מְעַט יְדִיעָתִי מֵהִתְרַחֲקוּתִי מִמְּךָ, גַּם כֵּן לֹא הָיָה עוֹלֶה עַל דַּעְתִּי לְבַקֵּשׁ עַל מְעַט מֵאֵלֶּה אַךְ אַתָּה יְהֹוָה יָדַעְתָּ אֶת לְבָבִי, כִּי כָל דִּבְרֵי תְחִנּוֹתַי וּבַקָּשׁוֹתַי וְכָל תִּקְוָתִי וּמִבְטָחִי עֲדַיִן הוּא רַק עַל זְכוּת וְכֹחַ הַצַּדִּיקִים הָאֲמִתִּיִּים אֲשֶׁר אָנוּ חוֹסִים בְּצֵל כַּנְפֵיהֶם עַל כֵּן עֲלֵיהֶם אֲנִי נִשְׁעָן לְבַקֵּשׁ מִמְּךָ כָּל אֵלֶּה, כִּי כֹחָם הַגָּדוֹל מַסְפִּיק אֲפִלּוּ עָלַי, אֲפִלּוּ בְּהִתְרַחֲקוּתִי הֶעָצוּם מְאֹד בְּלִי שִׁעוּר וָעֵרֶךְ, אַף עַל פִּי כֵן בְּכֹחָם הַגָּדוֹל אֲנִי בָּטוּחַ וְנִשְׁעָן וְנִסְמָךְ וְנֶאֱחָז, שֶׁעֲדַיִן יֵשׁ לִי תִּקְוָה לִזְכּוֹת לְכָל מַה שֶּׁבִּקַּשְׁתִּי מִלְּפָנֶיךָ, וְיוֹתֵר וְיוֹתֵר מִזֶּה כִּי רַחֲמֶיךָ לֹא כָלִים וּזְכוּת וְכֹחַ וּגְבוּרַת כָּל הַצַּדִּיקִים הָאֲמִתִּיִּים אֵינוֹ נִפְסָק לְעוֹלָם וְאֵין שׁוּם סִטְרָא דִּמְסָאֳבָא שֶׁתּוּכַל לַעֲמֹד נֶגֶד קְדֻשָּׁתָם וּמַעֲלָתָם וְגָבְהָם וְתָקְפָּם וְחָזְקָם וְכֹחָם וּגְבוּרָתָם וּזְכוּתָם וְכֹחָם הַגָּדוֹל יַעֲזֹר וְיָגֵן וְיוֹשִׁיעַ לָנוּ וּלְכָל הַחוֹסִים בָּהֶם, כִּי גְדוֹלִים צַדִּיקִים בְּמִיתָתָם יוֹתֵר מִבְּחַיֵּיהֶם, וְהֵם נִקְרָאִים חַיִּים תָּמִיד וּתְזַכֵּנִי לִהְיוֹת רָגִיל בְּיוֹתֵר לָבוֹא עַל צִיּוּן קִבְרֵיהֶם הַקְּדוֹשִׁים, וּלְהִשְׁתַּטֵּחַ שָׁם, וּלְפָרֵשׁ שִׂיחָתִי לִפְנֵיהֶם בֶּאֱמֶת, כְּאִלּוּ הָיוּ בַּחַיִּים חַיּוּתָם וְיוֹתֵר וְיוֹתֵר וְאֶזְכֶּה לְעוֹרֵר רַחֲמֵי לִבָּם עָלַי וְיֶהֱמוּ וְיִכְמְרוּ רַחֲמֵיהֶם עָלַי, אֲשֶׁר אֲנִי כָּלוּא וְסָגוּר כָּל כָּךְ שָׁנִים בִּמְקוֹמוֹת כָּאֵלּוּ הָרְחוֹקִים מִמְּךָ כַּאֲשֶׁר הֵם יוֹדְעִים בְּבֵרוּר כָּל עִנְיָנֵינוּ וּמַהוּתֵנוּ בָזֶה הָעוֹלָם הָעוֹבֵר מִתְּחִלָּה וְעַד סוֹף וְהֵם יוֹדְעִים עֹצֶם הָרַחֲמָנוּת שֶׁיֵּשׁ עַל הָאָדָם הָעוֹבֵר בָּעוֹלָם הַזֶּה "כְּאוֹרֵחַ נָטָה לָלוּן", וְאֵינוֹ חוֹשֵׁב עַל אַחֲרִיתוֹ מַה יַּעֲשֶׂה בָּעוֹלָם הָעוֹמֵד וְהַקַּיָּם לָעַד וּלְנֵצַח נְצָחִים מָרָא דְעָלְמָא כֹּלָּא, הַגּוּף שֶׁלָּךְ וְהַנְּשָׁמָה שֶׁלָּךְ חוּסָה עַל עֲמָלָךְ וַעֲשֵׂה לְמַעַן שְׁמֶךָ, וְעָזְרֵנִי וְהוֹשִׁיעֵנִי יְשׁוּעָה שְׁלֵמָה וַאֲמִתִּיִּית:
<h3>תצה</h3>
וְזַכֵּנִי לְהִתְדַבֵּק בְּךָ תָּמִיד בֶּאֱמֶת, וּלְהַכִּיר אַהֲבָתְךָ הַגְּדוֹלָה שֶׁאַתָּה אוֹהֵב אֶת עַמְּךָ יִשְׂרָאֵל הַקָּדוֹשׁ, אֲשֶׁר בָּחַרְתָּ בָּנוּ מִכָּל הָעַמִּים, וְרוֹמַמְתָּנוּ מִכָּל הַלְּשׁוֹנוֹת וְקִדַּשְׁתָּנוּ בְמִצְוֹתֶיךָ, אֲשֶׁר בָּהֶם מְלֻבָּשׁ אַהֲבָתְךָ הַגְּדוֹלָה, אֲשֶׁר אַתָּה אוֹהֵב אֶת עַמְּךָ יִשְׂרָאֵל, אַהֲבָה אֲמִתִּיִּית אַהֲבָה וְחֶמְלָה שֶׁאֵין לָהּ קֵץ וְתַכְלִית, אֲשֶׁר מֵאַהֲבָתְךָ הַגְּדוֹלָה וּמֵחֶמְלָתְךָ הָאֲמִתִּיִּית עַל עַמְּךָ יִשְׂרָאֵל הַקָּדוֹשׁ, צִמְצַמְתָּ אֱלֹהוּתְךָ כִּבְיָכוֹל וְהִלְבַּשְׁתָּ אַהֲבָתְךָ בְּהַתּוֹרָה וּמִצְוֹת הַקְּדוֹשִׁים אֲשֶׁר נָתַתָּ לָנוּ בְּאַהֲבָה עַל יְדֵי מֹשֶׁה נְבִיאֶךָ נֶאֱמַן בֵּיתֶךָ, אֲשֶׁר כָּל מִצְוָה וּמִצְוָה הִיא שִׁעוּר וְצִמְצוּם הַקָּדוֹשׁ כְּדֵי שֶׁנִּזְכֶּה עַל יְדֵי זֶה לְהַכִּיר אוֹתְךָ וּלְהַשִּׂיג אוֹתְךָ וּלְעָבְדְּךָ בֶּאֱמֶת בְּיִרְאָה וְאַהֲבָה חוּס וְחָנֵּנִי וְזַכֵּנִי לְקַיֵּם כָּל מִצְוֹתֶיךָ בְּאַהֲבָה גְדוֹלָה, וְתַעַזְרֵנִי בְּרַחֲמֶיךָ הָרַבִּים שֶׁאֶזְכֶּה לְהַשִּׂיג וּלְהָבִין אוֹר הָאַהֲבָה שֶׁבַּדַּעַת, שֶׁהוּא סִתְרֵי תוֹרָה שֶׁהִיא אוֹרַיְתָא דְעַתִּיקָא סְתִימָאָה דַּעֲתִידָא לְאִתְגַּלְיָּא לֶעָתִיד לָבוֹא, שֶׁהִיא הָאַהֲבָה הַגְּדוֹלָה שֶׁהָיָה בֵּינְךָ וּבֵין יִשְׂרָאֵל עַמְּךָ קֹדֶם שֶׁבָּרָאתָ הָעוֹלָם, אֲשֶׁר הָאַהֲבָה הַזֹּאת הִיא לְמַעְלָה מֵהַזְּמַן וְהַמִּדּוֹת וְהַיָּמִים, אֲשֶׁר אִי אֶפְשָׁר לְהַשִּׂיג אוֹר הָאַהֲבָה הַזֹּאת כִּי אִם עַל יְדֵי צַדִּיקִים אֲמִתִּיִּים הַכּוֹפִים אֶת יִצְרָם, וּמְבַטְּלִים כָּל הַתַּאֲוֹת וְהַמִּדּוֹת רָעוֹת בְּתַכְלִית הַבִּטּוּל וְלִבָּם בִּרְשׁוּתָם
<h3>תצו</h3>
אָבִינוּ מַלְכֵּנוּ, עָזְרֵנִי בְּרַחֲמֶיךָ לְהִתְקָרֵב וּלְהִתְדַּבֵּק וּלְהִכָּלֵל בְּהַצַּדִּיק הָאֱמֶת הַזֶּה אֲשֶׁר יֵשׁ לוֹ הַכֹּחַ הַזֶּה לְהַכְנִיס וּלְהָאִיר גַּם בָּנוּ אוֹר הָאַהֲבָה הַזֹּאת שֶׁבַּדַּעַת וּתְחָנֵּנִי בְרַחֲמֶיךָ הָרַבִּים וְתַעַזְרֵנִי שֶׁאֶזְכֶּה גַם כֵּן בִּזְכוּתוֹ וְכֹחוֹ לָכֹף וּלְהַכְנִיעַ וּלְשַׁבֵּר וּלְבַטֵּל אֶת יִצְרִי הָרָע, וּלְסַלֵּק וּלְבַטֵּל מִמֶּנִּי כָּל הַתַּאֲוֹת וְכָל הַמִּדּוֹת רָעוֹת וְיִהְיֶה לִבִּי בִרְשׁוּתִי תָמִיד, וַאֲקַשֵּׁר כָּל הַמִּדּוֹת וְהַיָּמִים שֶׁבַּלֵּב אֶל הַדַּעַת הַקָּדוֹשׁ וּכְמוֹ שֶׁבְּהַדַּעַת הַקָּדוֹשׁ הַמֻּשְׁרָשׁ בָּנוּ, אָנוּ יוֹדְעִים שֶׁמְּלֹא כָל הָאָרֶץ כְּבוֹדֶךָ, עַד אֲשֶׁר כְּפִי מְעַט הִתְנוֹצְצוּת הַדַּעַת שֶׁמִּתְנוֹצֵץ בָּנוּ מִגְּדֻלָּתְךָ וְרוֹמְמוּתְךָ וְיִחוּדְךָ וְאַחְדוּתְךָ וּמֶמְשַׁלְתֶּךָ הָיוּ מִתְבַּטְּלִים לְגַמְרֵי כָל הַתַּאֲוֹת וְכָל הַמִּדּוֹת רָעוֹת כֻּלָּם, וְלֹא הָיָה אֶפְשָׁר לָנוּ לְהָרִים אֶת יָדֵינוּ וְאֶת רַגְלֵינוּ בִלְעָדֶיךָ, כֵּן תַּעַזְרֵנוּ שֶׁנִּזְכֶּה לְקַשֵּׁר אֶת הַלֵּב וּמִדּוֹתָיו אֶל הַדַּעַת הַקָּדוֹשׁ הַזֶּה וְיִהְיֶה לִבִּי בִרְשׁוּתִי, עַד שֶׁאֶזְכֶּה בְּרַחֲמֶיךָ לְשַׁבֵּר וּלְסַלֵּק וּלְבַטֵּל מִמֶּנִּי כָל הַתַּאֲוֹת וְכָל הַמִּדּוֹת רָעוֹת, וְיִהְיֶה נִכְלָל הַלֵּב וּמִדּוֹתָיו הַטּוֹבִים בְּהַדַּעַת הַקָּדוֹשׁ, וִיקַבֵּל לִבִּי וּמִדּוֹתַי מֵאוֹר הָאַהֲבָה שֶׁבַּדַּעַת, עַד שֶׁאֶזְכֶּה גַם בַּזְּמַן וּבַיָּמִים וּבַמִּדּוֹת לְהַשִּׂיג וּלְהָבִין וְלִטְעֹם טַעַם אוֹר הַגָּנוּז שֶׁהוּא אוֹר הָאַהֲבָה שֶׁבַּדַּעַת וְאֶזְכֶּה לְהָבִין וּלְהַשִּׂיג סִתְרֵי תוֹרָה אֲמִתִּיִּים, וּתְזַכֵּנִי וְתַעַזְרֵנִי לַעֲלוֹת בְּכָל פַּעַם לְהִתְקָרֵב אֵלֶיךָ וְאֶל תּוֹרָתְךָ הַקְּדוֹשָׁה וְאֶל הַשָּׁלוֹם בְּהִתְקָרְבוּת גָּדוֹל יוֹתֵר וְיוֹתֵר וְאֶזְכֶּה תָמִיד לְהַשִּׂיג סִתְרֵי תוֹרָה הַגְּבוֹהִים יוֹתֵר:
<h3>תצז</h3>
וְזַכֵּנוּ בְּרַחֲמֶיךָ הָרַבִּים שֶׁיִּתְגַּלֶּה לָנוּ הַתּוֹרָה הַגְּנוּזָה וְהַצַּדִּיקִים הַגְּנוּזִים וְאִם אָמְנָם אֵין הָעוֹלָם כְּדַאי עַכְשָׁו לְהִשְׁתַּמֵּשׁ בָּאוֹר הַגָּנוּז הַזֶּה, שֶׁהִיא הַתּוֹרָה הַגְּנוּזָה וְהַצַּדִּיקִים הַגְּנוּזִים אַף-עַל-פִּי-כֵן תַּעֲשֶׂה עִמָּנוּ לִפְנִים מִשּׁוּרַת הַדִּין, וּתְעוֹרֵר רַחֲמֶיךָ וַחֲסָדֶיךָ הָאֲמִתִּיִּים עָלֵינוּ, וְתַעַזְרֵנוּ בְּטוֹבוֹתֶיךָ וַחֲנִינוֹתֶיךָ הַגְּדוֹלִים שֶׁנִּזְכֶּה שֶׁיִּתְגַּלּוּ לָנוּ בְּרַחֲמֶיךָ הָרַבִּים הַצַּדִּיקִים הַגְּנוּזִים וְהַתּוֹרָה הַגְּנוּזָה כִּי אַתָּה יָדַעְתָּ יְהֹוָה אֱלֹהֵינוּ שֶׁאֵין לָנוּ עַכְשָׁו שׁוּם סְמִיכָה וְתִקְוָה כִּי אִם עַל יְדֵי הַצַּדִּיקִים הַגְּנוּזִים וְהַתּוֹרָה הַגְּנוּזָה כִּי הֵם לְבַדָּם מְגִנִּים עָלֵינוּ עַכְשָׁו בְּעֹמֶק הַגָּלוּת הַמַּר הַזֶּה, בְּעוּקְבָא דִמְשִׁיחָא, חוּסָה עָלֵינוּ בְרַחֲמֶיךָ יֶהֱמוּ מֵעֶיךָ עָלֵינוּ, וְעָזְרֵנוּ לִכְבֹּשׁ אֶת יִצְרֵנוּ, לָסוּר מֵרָע לְגַמְרֵי כִּרְצוֹנְךָ הַטּוֹב, וְלַעֲשׂוֹת הַטּוֹב בְּעֵינֶיךָ תָּמִיד עַד שֶׁנִּזְכֶּה לֵהָנוֹת וְלִטְעֹם גַּם בָּעוֹלָם הַזֶּה מֵאוֹר הַגָּנוּז וְצָפוּן וְזָרוּעַ לַצַּדִּיקִים, כְּמוֹ שֶׁכָּתוּב: "אוֹר זָרוּעַ לַצַּדִּיק וּלְיִשְׁרֵי לֵב שִׂמְחָה" וּכְתִיב: "אִמְרוּ צַדִּיק כִּי טוֹב כִּי פְרִי מַעַלְלֵיהֶם יֹאכֵלוּ" וְתַמְשִׁיךְ שָׁלוֹם עַל עַמְּךָ יִשְׂרָאֵל לְעוֹלָם, וּתְבַטֵּל כָּל מִינֵי מַחֲלֹקֶת מִן הָעוֹלָם עַד אֲשֶׁר עַל יְדֵי רִבּוּי הַשָּׁלוֹם יִמָּשְׁכוּ וְיִתְקָרְבוּ כָּל הָרְחוֹקִים לַעֲבוֹדָתְךָ וּלְיִרְאָתְךָ בֶּאֱמֶת אֲפִלּוּ הָרְחוֹקִים מִן הַקְּדֻשָּׁה מְאֹד מְאֹד בְּתַכְלִית הָרִחוּק אֲפִלּוּ הַמְשֻׁקָּעִים וְהַמְלֻכְלָכִים בְּכָל מִינֵי תוֹעֵבוֹת וְטִנּוּפִים וְלִכְלוּכִים כֻּלָּם יִתְעוֹרְרוּ בֶּאֱמֶת וְיָשׁוּבוּ אֵלֶיךָ מִמָּקוֹם שֶׁהֵם עַל יְדֵי כֹחַ הַצַּדִּיקִים הָאֲמִתִּיִּים הָעוֹסְקִים תָּמִיד לְגַלּוֹת אֱלֹהוּתְךָ וּלְפַרְסֵם אֲדָנוּתְךָ עַל כָּל בָּאֵי עוֹלָם וְלַעֲשׂוֹת שָׁלוֹם בֵּין יִשְׂרָאֵל לַאֲבִיהֶם שֶׁבַּשָּׁמַיִם וְתַמְשִׁיךְ גַּם עַתָּה בָּעוֹלָם הַזֶּה הַשָּׁלוֹם הַנִּפְלָא שֶׁאַתָּה עָתִיד לְגַלּוֹת לֶעָתִיד לָבוֹא, כְּמוֹ שֶׁכָּתוּב: "וְגָר זְאֵב עִם כֶּבֶשׂ וְנָמֵר עִם גְּדִי יִרְבָּץ וְעֵגֶל וּכְפִיר וּמְרִיא יַחְדָּו וְנַעַר קָטֹן נֹהֵג בָּם לֹא יָרֵעוּ וְלֹא יַשְׁחִיתוּ בְּכָל הַר קָדְשִׁי כִּי מָלְאָה הָאָרֶץ דֵּעָה אֶת יְהֹוָה כַּמַּיִם לַיָּם מְכַסִּים" וּתְקַיֵּם מִקְרָא שֶׁכָּתוּב: "בּוֹרֵא נִיב שְׂפָתָיִם, שָׁלוֹם שָׁלוֹם לָרָחוֹק וְלַקָּרוֹב אָמַר יְהֹוָה וּרְפָאתִיו שָׁלוֹם רָב לְאוֹהֲבֵי תוֹרָתֶךָ וְאֵין לָמוֹ מִכְשׁוֹל יְהֹוָה עֹז לְעַמּוֹ יִתֵּן, יְהֹוָה יְבָרֵךְ אֶת עַמּוֹ בַשָּׁלוֹם" אָמֵן נֶצַח סֶלָה וָעֶד:
<h2>תפילה לד</h2>
<h3>תצח</h3>
"פִּי יְדַבֵּר חָכְמוֹת וְהָגוּת לִבִּי תְבוּנוֹת אֱלֹהִים שְׁמַע תְּפִלָּתִי הַאֲזִינָה לְאִמְרֵי פִי נִדְבוֹת פִּי רְצֵה נָא יְהֹוָה וּמִשְׁפָּטֶיךָ לַמְּדֵנִי הַאֲזִינָה יְהֹוָה תְּפִלָּתִי וְהַקְשִׁיבָה בְּקוֹל תַּחֲנוּנוֹתָי שְׁמַע יְהֹוָה קוֹל תַּחֲנוּנַי בְּשַׁוְּעִי אֵלֶיךָ בְּנָשְׂאִי יָדַי אֶל דְּבִיר קָדְשֶׁךָ אַל תַּט לִבִּי לְדָבָר רָע לְהִתְעוֹלֵל עֲלִילוֹת בְּרֶשַׁע אֶת אִישִׁים פּוֹעֲלֵי אָוֶן וּבַל אֶלְחַם בְּמַנְעַמֵּיהֶם לֵבָב עִקֵּשׁ יָסוּר מִמֶּנִּי, רָע לֹא אֵדָע הַט לִבִּי אֶל עֵדְוֹתֶיךָ וְאַל אֶל בָּצַע לֵב טָהוֹר בְּרָא לִי אֱלֹהִים וְרוּחַ נָכוֹן חַדֵּשׁ בְּקִרְבִּי"
<h3>תצט</h3>
עָזְרֵנִי רִבּוֹנוֹ שֶׁל עוֹלָם, מָרָא דְעַלְמָא כֹּלָּא שֶׁאֶזְכֶּה לְקַשֵּׁר אֶת לִבִּי לְאִמְרֵי פִי, וְיִהְיֶה כְּפִי כֵן לִבִּי וְתַצִּילֵנִי בְּרַחֲמֶיךָ הָרַבִּים שֶׁלֹּא אֲדַבֵּר לְפָנֶיךָ שִׂפְתֵי מִרְמָה וְלֹא יִהְיֶה חָלַק לִבִּי מֵאִמְרֵי פִי וְאֶזְכֶּה לִשְׁפֹּךְ שִׂיחִי וּתְפִלָּתִי וּתְחִנָּתִי וּבַקָּשָׁתִי לְפָנֶיךָ בְּפֶה מָלֵא וּבְלֵב שָׁלֵם, עַד שֶׁיִּתְקַשֵּׁר לִבִּי לְאִמְרֵי פִי בִּתְחִנּוֹתַי וּבַקָּשׁוֹתַי וְתִהְיֶה עִמִּי תָמִיד וְתוֹשִׁיעֵנִי וְתַעַזְרֵנִי וּתְזַכֵּנִי לְפָרֵשׁ כָּל שִׂיחָתִי לְפָנֶיךָ תָמִיד בְּכָל לֵב, וְאֶת כָּל אֲשֶׁר עִם לְבָבִי אָשִׂיחָה לְפָנֶיךָ תָמִיד בֶּאֱמֶת וּבְלֵב שָׁלֵם וְאֶזְכֶּה לְהַרְבּוֹת מְאֹד בְּהִתְבּוֹדְדוּת וּבְשִׂיחָה בֵּינִי לְבֵין קוֹנִי, עַד שֶׁתִּתְגַּלֶּה וְתָאִיר הַנְּקֻדָּה הַקְּדוֹשָׁה הַמֻּשְׁרֶשֶת בִּי שֶׁהִיא בְּחִינַת צַדִּיק מוֹשֵׁל, כְּמוֹ שֶׁכָּתוּב:
'וְעַמֵּךְ (יִשְׂרָאֵל) כֻּלָּם צַדִּיקִים', וְהַנְּקֻדָּה הַקְּדוֹשָׁה הַזֹּאת תָּאִיר וְתִמְשֹׁל עַל יְדֵי אִמְרֵי פִי בִּתְפִלּוֹת וּתְחִנּוֹת וּבַקָּשׁוֹת וְאֶזְכֶּה לְקַשֵּׁר לִבִּי לַנְּקֻדָּה הַקְּדוֹשָׁה הַזֹּאת בְּקֶשֶׁר אַמִּיץ וְחָזָק, עַד שֶׁתָּאִיר הַנְּקֻדָּה הַקְּדוֹשָׁה הַזֹּאת מִפִּי לְלִבִּי עַד שֶׁיִּתְגַּלֶּה אוֹר הָאַהֲבָה הַקְּדוֹשָׁה לְהַשֵּׁם יִתְבָּרַךְ הַמֻּשְׁרֶשֶׁת בִּי וְעַל יְדֵי זֶה יִתְבַּטֵּל וְיִפֹּל מִלִּבִּי חֶרְפַּת לֵב עָרְלַת לֵב שְׁבִירַת לֵב, שֶׁהֵם כָּל הַתַּאֲוֹת רָעוֹת וּמִדּוֹת רָעוֹת וּמַחֲשָׁבוֹת רָעוֹת וְהִרְהוּרִים רָעִים וּבִלְבּוּלִים, הַשּׁוֹרִין עַל לִבִּי עַד אֲשֶׁר כָּל לִבִּי נִשְׁבַּר וְנִשְׁחַת וְנִתְקַלְקֵל מְאֹד מְאֹד עַל יְדֵי רִבּוּי הַחֶרְפּוֹת הַלָּלוּ וְכֻלָּם יִתְבַּטְּלוּ מִמֶּנִּי לְגַמְרֵי עַל יְדֵי אוֹר הַנְּקֻדָּה הַקְּדוֹשָׁה שֶׁבִּי, שֶׁתְּזַכֵּנִי שֶׁתִּתְגַּלֶּה וְתָאִיר מִפִּי לְלִבִּי עַל יְדֵי דִבְרֵי תְּחִנּוֹת וּבַקָּשׁוֹת וְהִתְעוֹרְרוּת אֵלֶיךָ וְלַעֲבוֹדָתֶךָ שֶׁאֶזְכֶּה לְאָמְרָם בֶּאֱמֶת וּבְלֵב שָׁלֵם מֵעוּמְקָא דְלִבָּא בֶּאֱמֶת לַאֲמִתּוֹ:
<h3>תק</h3>
אָנָּא יְהֹוָה מָלֵא רַחֲמִים רַבִּים, חוֹמֵל דַּלִּים, שׁוֹמֵעַ אֶנְקַת אֶבְיוֹנִים, רוֹאֶה בְּעֶלְבּוֹן עֲלוּבִים, הֶחָפֵץ בִּתְשׁוּבָתָן שֶׁל רְשָׁעִים וְאֵינוֹ חָפֵץ בְּמִיתָתָם, "אַתָּה יָדַעְתָּ חֶרְפָּתִי וּבָשְׁתִּי וּכְלִמָּתִי נֶגְדְּךָ כָּל צֹרְרָי חֶרְפָּה שָׁבְרָה לִבִּי וָאָנוּשָׁה וַאֲקַוֶּה לָנוּד וָאַיִן וְלַמְנַחֲמִים וְלֹא מָצָאתִי" הֲרֵינִי לְפָנֶיךָ מָלֵא בוּשָׁה וּכְלִמָּה מָלֵא חֶרְפּוֹת וּבִזְיוֹנוֹת מָה אוֹמַר מָה אֲדַבֵּר וּמָה אֶצְטַדָּק חוּס וַחֲמֹל עָלַי "הַעֲבֵר חֶרְפָּתִי אֲשֶׁר יָגֹרְתִּי כִּי מִשְׁפָּטֶיךָ טוֹבִים" זַכֵּנִי לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת זַכֵּנִי לְפָרֵשׁ שִׂיחָתִי לְפָנֶיךָ בֶּאֱמֶת וּבְלֵב שָׁלֵם בְּאֹפֶן שֶׁאוּכַל לְעוֹרֵר הַנְּקֻדָּה הַטּוֹבָה שֶׁיֵּשׁ בִּי וְתָאִיר בִּי מִפִּי לְלִבִּי בְּאֹפֶן שֶׁאֶזְכֶּה לְתַקֵּן אֶת לִבִּי הַפָּגוּם מְאֹד, וְאֶזְכֶּה לְהָסִיר וּלְבַטֵּל מִלִּבִּי כָּל הַחֶרְפּוֹת לֵב וְכָל הָעָרְלַת לֵב, וְכָל הָעַקְמִימִיּוֹת שֶׁבְּלִבִּי, כִּי לִבִּי מָלֵא עַקְמִימִיּוֹת רַע מְאֹד בְּלִי שִׁעוּר וָעֵרֶךְ וּמִסְפָּר "עָקֹב הַלֵּב מִכֹּל וְאָנֻשׁ הוּא מִי יֵדָעֶנּוּ" וְאַתָּה יְהֹוָה חוֹקֵר לֵב וּבוֹחֵן כְּלָיוֹת, רְפָא אֶת שִׁבְרִי, וַחֲבֹשׁ אֶת מַכְאוֹבֵי נַפְשִׁי הַמְרֻבִּים מְאֹד חוּס וַחֲמֹל עָלַי רִבּוֹנוֹ שֶׁל עוֹלָם, כִּי אַתָּה יָדַעְתָּ רֹעַ לְבָבִי וְהָעַקְמִימִיּוּת הָרָע שֶׁנֶּאֱחַז וְנִתְעָרֵב בְּלִבִּי, עַד שֶׁכָּל לִבִּי מָלֵא הִרְהוּרִים וְתַאֲוֹת וּבִלְבּוּלִים הַרְבֵּה מְאֹד מְאֹד, בְּלִי שִׁעוּר וָעֵרֶךְ וּמִסְפָּר, עַד שֶׁקָּשֶׁה לִי לָנוּחַ וְלִשְׁקֹט שָׁעָה אַחַת כִּי בְכָל עֵת וְשָׁעָה רוֹדְפִין הַתַּאֲוֹת וְהַבִּלְבּוּלִים אַחֲרַי וּמְחָרְפִין וּמְשַׁבְּרִין אֶת לְבָבִי עַד אֲשֶׁר אֵינִי יוֹדֵעַ שׁוּם דֶּרֶךְ וּנְתִיב וְעֵצָה וְתַחְבּוּלָה אֵיךְ לְהִמָּלֵט מֵהֶם וַאֲפִלּוּ מַה שֶּׁמִּתְנוֹצֵץ לִי עֲדַיִן אֵיזֶה הִתְנוֹצְצוּת עֵצוֹת טוֹבוֹת, אֵינִי מְקַיְּמָם מֵעֹצֶם הַחֲלִישׁוּת הַדַּעַת וּפִזּוּר הַלֵּב וְהַנֶּפֶשׁ
<h3>תקא</h3>
רִבּוֹנוֹ שֶׁל עוֹלָם מַר לִי מְאֹד אַתָּה יָדַעְתָּ מְרִירוּתִי הֶעָצוּם אַתָּה יָדַעְתָּ חֶרְפָּתִי וְרֹעַ לְבָבִי בְּכָל בְּחִינוֹתֶיהָ בְּכָל פְּרָטֶיהָ וְדִקְדּוּקֶיהָ וְאֵין מִי שֶׁיּוּכַל לְרַפְּאוֹת אוֹתִי כִּי אִם אַתָּה לְבַד, יְהֹוָה אֱלֹהַי וֵאלֹהֵי אֲבוֹתַי, בַּחֲסָדֶיךָ הָאֲמִתִּיִּים לְבַד, בְּחֶסֶד חִנָּם לְבַד אַף עַל פִּי שֶׁאֵינִי זוֹכֶה לְדַבֵּר אֲפִלּוּ דְבָרִים אֵלּוּ בֶּאֱמֶת, כַּאֲשֶׁר אַתָּה יָדַעְתָּ, כִּי מְחָרְפִים אוֹתִי בְּכָל מִינֵי חַרָפוֹת וּבִזְיוֹנוֹת "כָּל רוֹאַי יַלְעִיגוּ לִי, יַפְטִירוּ בְשָׂפָה יָנִיעוּ רֹאשׁ כָּל הַיּוֹם כְּלִמָּתִי נֶגְדִּי וּבשֶׁת פָּנַי כִּסָּתְנִי מִקּוֹל מְחָרֵף וּמְגַדֵּף מִפְּנֵי אוֹיֵב וּמִתְנַקֵּם" וּבְכָל עֵת וָרֶגַע מְעֻרְבָּב בְּדַעְתִּי וְלִבִּי כָּל מִינֵי חֶרְפּוֹת וּבִזְיוֹנוֹת וְלֹא דַי שֶׁמְּחָרְפִים אוֹתִי וּמְשַׁבְּרִים אֶת לְבָבִי בְּכָל מִינֵי תַּאֲוֹת רָעוֹת וּמִדּוֹת רָעוֹת וְהִרְהוּרִים רָעִים וּמְגֻנִּים, אַף גַּם בְּתוֹךְ כָּךְ כְּשֶׁאֲנִי רוֹצֶה לִשָּׂא עֵינַי מְעַט אֵלֶיךָ וּלְצַפְצֵף אִמְרָתִי לְרַחֲמֶיךָ וַחֲנִינוֹתֶיךָ, בְּתוֹךְ כָּךְ מָלֵא לִבִּי בִּפְנִיּוֹת וּבִלְבּוּלִים גְּדוֹלִים וְגַסּוּת הָרוּחַ אֲשֶׁר עַל יְדֵי זֶה תְּפִלָּתִי נִמְאֶסֶת מֵאִתְּךָ חַס וְשָׁלוֹם, כְּמוֹ שֶׁכָּתוּב: "תּוֹעֲבַת יְהֹוָה כָּל גְּבַהּ לֵב" וְעַתָּה מָה אֶעֱשֶׂה וּמָה אֶפְעַל, לְהֵיכָן אָנוּס לְעֶזְרָה, הַבִּיטָה בְעָנְיִי כִּי רַבּוּ מַכְאוֹבַי וְצָרוֹת לְבָבִי אַךְ אַף-עַל-פִּי-כֵן אֲנִי מְקַוֶּה וּמְיַחֵל לְרַחֲמֶיךָ הָרַבִּים וְלַחֲסָדֶיךָ הַגְּנוּזִים, כִּי אַתָּה יוֹדֵעַ צְפוּן לְבָבִי וְעֶצֶם שֹׁרֶשׁ נְקֻדָּתִי הַטּוֹבָה אֲשֶׁר בֶּאֱמֶת לַאֲמִתּוֹ יֵשׁ בִּי שֹׁרֶשׁ נְקֻדָּה טוֹבָה וּקְדוֹשָׁה וּטְהוֹרָה, כִּי אֲנִי מִזֶּרַע בֵּית יִשְׂרָאֵל וְנִשְׁמָתִי מֻשְׁרֶשֶׁת בְּנִשְׁמַת הַצַּדִּיק הָאֲמִתִּי שֶׁהוּא שֹׁרֶשׁ כְּלָלִיּוּת נִשְׁמַת בְּנֵי יִשְׂרָאֵל עַל כֵּן בֶּאֱמֶת לַאֲמִתּוֹ בִּפְנִימִיּוּת שֹׁרֶשׁ נְקֻדָּתִי הַטּוֹבָה, אֲנִי צוֹעֵק אֵלֶיךָ בֶּאֱמֶת וּבְלֵב שָׁלֵם שֶׁתָּחֹס עָלַי וּתְרַחֵם עָלַי וּתְחָנֵּנִי מֵאוֹצַר מַתְּנַת חִנָּם וְתַעַזְרֵנִי לְהָסִיר מִמֶּנִּי עָרְלַת לִבִּי וּשְׁבִירַת לִבִּי וְחֶרְפַּת לִבִּי וְאֶזְכֶּה לְהַטּוֹת לְבָבִי אֵלֶיךָ בֶאֱמֶת לַאֲמִתּוֹ וּלְשַׁבֵּר וּלְבַטֵּל מִלִּבִּי כָּל הַתַּאֲוֹת רָעוֹת וּמִדּוֹת רָעוֹת וְעַקְמִימִיּוּת שֶׁבַּלֵּב וְרוֹעַ הַלֵּב וְתַחֲזִירֵנִי בִתְשׁוּבָה שְׁלֵמָה לְפָנֶיךָ בֶּאֱמֶת וּבְלֵב שָׁלֵם וְאֶזְכֶּה מְהֵרָה לְלֵב טָהוֹר לְלֵב טוֹב לְלֵב קָדוֹשׁ לְלֵב שָׁלֵם כִּרְצוֹנְךָ הַטּוֹב:
<h3>תקב</h3>
וּבְכֵן בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, מוֹשֵׁל בַּכֹּל, אֲשֶׁר בָּרָאתָ עוֹלָמְךָ בִּרְצוֹנְךָ הַטּוֹב, בִּשְׁבִיל יִשְׂרָאֵל עַמֶּךָ, כְּדֵי שֶׁיְּקַבְּלוּ יִשְׂרָאֵל אֶת הַתּוֹרָה, וְעַל יְדֵי זֶה יִזְכּוּ לִמְשֹׁל בְּךָ כִּבְיָכוֹל, כְּמוֹ שֶׁכָּתוּב: "צַדִּיק מוֹשֵׁל יִרְאַת אֱלֹהִים" וּכְתִיב: "יִשְׂרָאֵל מַמְשְׁלוֹתָיו" עַל כֵּן אוֹתְךָ אֶדְרֹשׁ אוֹתְךָ אֲבַקֵּשׁ, לְפָנֶיךָ אֶתְחַנֵּן, לְפָנֶיךָ אֶשְׁתַּטֵּחַ בְּקִידָה בִּכְרִיעָה בְּהִשְׁתַּחֲוָיָה, בִּכְפִיפַת רֹאשׁ בִּכְנִיעַת חָיִל, בְּאֵימָה בְּיִרְאָה בִּרְתֵת וְזִיעַ בְּלֵב נִשְׁבָּר וְנִדְכֶּה, נֶאֱנַח וְנִדְכָּא, מְמֻשָּׁךְ וּמְמֹרָט צוּר יִשְׂרָאֵל וּקְדוֹשׁוֹ, גּוֹאֵל יִשְׂרָאֵל, רַחֵם עָלֵינוּ לְמַעַן שְׁמֶךָ וְזַכֵּנוּ בַחֲסָדֶיךָ הָעֲצוּמִים לְהִתְקָרֵב וּלְהִתְקַשֵּׁר לַצַּדִּיקִים הָאֲמִתִּיִּים, שֶׁהֵם שֹׁרֶשׁ כְּלָלִיּוּת נִשְׁמוֹת יִשְׂרָאֵל וּתְזַכֵּנִי לְדַבֵּר עִמָּם פֶּה אֶל פֶּה, וְלִשְׁמֹעַ מִפִּיהֶם הַקָּדוֹשׁ דִּבּוּרִים קְדוֹשִׁים וִידַבְּרוּ עַל לִבִּי דְבָרִים הַמִּתְיַשְּׁבִין עַל הַלֵּב וְאֶזְכֶּה לְקַשֵּׁר אֶת לִבִּי, לְדִבְרֵי פִיהֶם הַקְּדוֹשִׁים לִנְקֻדָּתָם הַקְּדוֹשָׁה וְתִמְשֹׁל וְתָאִיר נְקֻדָּתָם הַקְּדוֹשָׁה מִפִּיהֶם לְלִבִּי וְעַל יְדֵי זֶה יִתְבַּטֵּל מִלִּבִּי כָּל הַחֶרְפּוֹת לֵב וְכָל הָעָרְלַת לֵב וְכָל הָעַקְמִימִיּוּת שֶׁבַּלֵּב, וְיִהְיֶה לִבִּי יָשָׁר עִם יְהֹוָה תָּמִיד:
<h3>תקג</h3>
וּבְכֵן תְּזַכֵּנִי לְדַבֵּר עִם כְּלָלִיּוּת יִשְׂרָאֵל עַם קָדְשֶׁךָ בְּתוֹרָה וַעֲבוֹדָה וְיִרְאַת שָׁמַיִם, עַד שֶׁאֶזְכֶּה לְקַבֵּל הֶאָרָה טוֹבָה וְהִתְעוֹרְרוּת לְהַשֵּׁם יִתְבָּרַךְ מִכָּל הַנְּקֻדּוֹת הַקְּדוֹשׁוֹת שֶׁיֵּשׁ בְּכָל אֶחָד וְאֶחָד מִיִּשְׂרָאֵל מַה שֶּׁאֵין בַּחֲבֵרוֹ וְנִזְכֶּה שֶׁיִּהְיֶה אַהֲבָה וְשָׁלוֹם גָּדוֹל בֵּין כָּל יִשְׂרָאֵל עַמֶּךָ וְכָל אֶחָד וְאֶחָד יְדַבֵּר עִם חֲבֵרוֹ בְיִרְאַת שָׁמַיִם עַד שֶׁכֻּלָּנוּ עַמְּךָ בֵּית יִשְׂרָאֵל נִהְיֶה נִכְלָלִים זֶה בָזֶה בְּאַהֲבָה וְאַחֲוָה וְרֵעוּת וְכָל אֶחָד יְקַבֵּל מֵחֲבֵרוֹ הִתְעוֹרְרוּת לְהַשֵּׁם יִתְבָּרַךְ מִנְּקֻדָּה הַקְּדוֹשָׁה שֶׁיֵּשׁ בַּחֲבֵרוֹ יוֹתֵר מִמֶּנּוּ וּנְקַבֵּל זֶה מִזֶּה, וּנְעוֹרֵר זֶה אֶת זֶה לַעֲבוֹדָתְךָ וּלְתוֹרָתְךָ בֶּאֱמֶת לַאֲמִתּוֹ:
<h3>תקד</h3>
וּתְזַכֵּנִי בְּרַחֲמֶיךָ הָרַבִּים אוֹתִי וְאֶת זַרְעִי וְאֶת זֶרַע זַרְעִי וְאֶת כָּל עַמְּךָ בֵּית יִשְׂרָאֵל שֶׁנִּזְכֶּה כָל אֶחָד וְאֶחָד לְדַבֵּר בֵּינוֹ לְבֵין קוֹנוֹ וּנְעוֹרֵר לִבֵּנוּ לְיִרְאַת שָׁמַיִם וְנִזְכֶּה תָמִיד לְפָרֵשׁ שִׂיחָתֵנוּ לְפָנֶיךָ בְּכָל יוֹם וָיוֹם בְּלָשׁוֹן שֶׁמְּדַבְּרִים בּוֹ, בְּרַחֲמִים וְתַחֲנוּנִים גְּדוֹלִים, וּבְדִבְרֵי רִצּוּיִים וּפִיּוּסִים הַרְבֵּה, וּבְטַעֲנוֹת וַאֲמַתְלָאוֹת נְכוֹנוֹת, וּבְהִתְעוֹרְרוּת גָּדוֹל בֶּאֱמֶת, וּבְדִבְרֵי חֵן וְתַחֲנוּנִים, עַד שֶׁנִּזְכֶּה לְקַשֵּׁר לִבֵּנוּ אֶל הַנְּקֻדָּה הַקְּדוֹשָׁה שֶׁיֵּשׁ בָּנוּ שֶׁהִיא בְּחִינַת "צַדִּיק מוֹשֵׁל" וְנִזְכֶּה לְהַעְתִּיר הַרְבֵּה לְפָנֶיךָ, וּלְהַרְבּוֹת מְאֹד בְּכָל יוֹם וָיוֹם בְּשִׂיחָה זוֹ תְּפִלָּה וְנִזְכֶּה לוֹמַר לְפָנֶיךָ בְּכָל יוֹם וָיוֹם כַּמָּה וְכַמָּה תְּחִנּוֹת וּבַקָּשׁוֹת וּוִדּוּיִם וּתְפִלּוֹת וְהַפְצָרוֹת וְנִתְחַזֵּק וְנִתְאַמֵּץ בִּתְפִלָּה וְתַחֲנוּנִים בְּכָל עֹז וְתַעֲצוּמוֹת וְאַל נִתֵּן דֳּמִי לָךְ עַד שֶׁתְּחָנֵּנוּ נִקְרָא אֵלֶיךָ עַד שֶׁתַּעֲנֵנוּ עַד שֶׁנְּעוֹרֵר רַחֲמֶיךָ הָאֲמִתִּיִּים עָלֵינוּ וְנִזְכֶּה לְנַצֵּחַ אוֹתְךָ בִּתְפִלָּתֵנוּ וּתְחִנּוֹתֵינוּ וְשִׂיחָתֵינוּ, שֶׁתָּשִׁיב פָּנֶיךָ אֵלֵינוּ וּתְרַחֲמֵנוּ, וּתְשִׁיבֵנוּ בִתְשׁוּבָה שְׁלֵמָה לְפָנֶיךָ בֶּאֱמֶת בְּכָל לֵב וָנֶפֶשׁ
<h3>תקה</h3>
וּתְזַכֵּנוּ שֶׁיָּאִירוּ בָּנוּ כָל הַשְּׁלֹשָׁה נְקֻדּוֹת הַקְּדוֹשׁוֹת הַלָּלוּ שֶׁהֵם הֶאָרַת הַנְּקֻדָּה הַקְּדוֹשָׁה שֶׁל הַצַּדִּיק הַדּוֹר הָאֲמִתִּי, וְהֶאָרַת הַנְּקֻדָּה הַקְּדוֹשָׁה שֶׁל כְּלָלִיּוּת יִשְׂרָאֵל עַמְּךָ מֵאֶחָד לַחֲבֵרוֹ, שֶׁכָּל אֶחָד יָאִיר בַּחֲבֵרוֹ הֶאָרַת הַנְּקֻדָּה הַקְּדוֹשָׁה שֶׁיֵּשׁ בּוֹ מַה שֶּׁאֵין בַּחֲבֵרוֹ, וְהֶאָרַת הַנְּקֻדָּה הַקְּדוֹשָׁה שֶׁל כָּל אֶחָד בְּעַצְמוֹ שֶׁכָּל אֶחָד וְאֶחָד יְקַבֵּל מִנֵּיהּ וּבֵיהּ מֵהַנְּקֻדָּה הַקְּדוֹשָׁה שֶׁיֵּשׁ בּוֹ שֶׁתָּאִיר מִפִּיו לְלִבּוֹ עַל יְדֵי שֶׁיְּדַבֵּר בֵּינוֹ לְבֵין קוֹנוֹ בְּהִתְעוֹרְרוּת הַלֵּב, בִּתְפִלָּה וְשִׂיחָה וּתְחִנָּה וּבַקָּשָׁה בֶּאֱמֶת וּבְלֵב שָׁלֵם וְעַל יְדֵי כָל זֶה נִזְכֶּה שֶׁיָּאִיר הֶאָרַת צַדִּיק יְסוֹד עוֹלָם בְּלִבֵּנוּ וְנִזְכֶּה שֶׁיִּתְקַשֵּׁר לְבָבֵנוּ בֶאֱמֶת בְּקֶשֶׁר אַמִּיץ וְחָזָק לְעוֹלְמֵי עַד לְאוֹר שְׁלשָׁה נְקֻדּוֹת הַקְּדוֹשׁוֹת הַלָּלוּ אֲשֶׁר שָׁם אוֹר הָאַהֲבָה וְהַחֶסֶד הַקָּדוֹשׁ שׁוֹרָה עַד שֶׁיִּתְבַּטֵּל עַל יְדֵי זֶה כָּל הַחֶרְפּוֹת הַשּׁוֹרִין עַל הַלֵּב הַנִּקְרָאִין עָרְלַת לֵב שְׁבִירַת לֵב שֶׁהֵם כָּל הַתַּאֲוֹת רָעוֹת וְהִרְהוּרִים רָעִים וְאֶזְכֶּה שֶׁיִּטָּהֵר לִבִּי בֶּאֱמֶת מִכָּל הָעַקְמִימִיּוּת שֶׁבַּלֵּב וּמִכָּל מִינֵי כְּפִירוֹת שֶׁבַּלֵּב וּמִכָּל רֹעַ הַלֵּב וְתַעַזְרֵנִי לְשַׁבֵּר וּלְבַטֵּל כָּל הַתַּאֲוֹת רָעוֹת וְכָל הַהִרְהוּרִים רָעִים וְכָל מִינֵי מַחֲשָׁבוֹת רָעוֹת וְכָל מִינֵי בִּלְבּוּלִים, וְכָל מִינֵי פְּסֹלֶת וַעֲכִירוּת שֶׁבַּלֵּב, עַד שֶׁאֶזְכֶּה לְלֵב טָהוֹר לְלֵב קָדוֹשׁ, לְלֵב טוֹב, לְיַשְׁרוּת לֵב בֶּאֱמֶת לַאֲמִתּוֹ כִּרְצוֹנְךָ וְכִרְצוֹן הַצַּדִּיקִים הָאֲמִתִּיִּים וְיִהְיֶה לִבִּי יָשָׁר עִם יְהֹוָה תָּמִיד עַד שֶׁאֶזְכֶּה לְהִתְדַבֵּק בְּךָ וּלְהִכָּלֵל בִּרְצוֹנְךָ הַטּוֹב וּבְאַהֲבָתְךָ הַגְּדוֹלָה תְּכַסֶּה עַל כָּל פְּשָׁעֵינוּ כְּמוֹ שֶׁכָּתוּב: "וְעַל כָּל פְּשָׁעִים תְּכַסֶּה אַהֲבָה" וְתִמְחֹל וְתִסְלַח וּתְכַפֵּר לָנוּ עַל כָּל חֲטָאֵינוּ וַעֲווֹנוֹתֵינוּ וּפְשָׁעֵינוּ, וְתֶאֱסֹף אֶת חֶרְפָּתֵנוּ וּמֵעַתָּה תִהְיֶה בְעֶזְרֵנוּ שֶׁלֹּא נֶחֱטָא עוֹד לְעוֹלָם, בֵּין בְּשׁוֹגֵג בֵּין בְּמֵזִיד בֵּין בְּאֹנֶס בֵּין בְּרָצוֹן וְתַצִּילֵנוּ מִכָּל מִינֵי פְּגָמִים שֶׁבָּעוֹלָם, וְנִזְכֶּה לִהְיוֹת כִּרְצוֹנְךָ הַטּוֹב בֶּאֱמֶת:
<h3>תקו</h3>
וּתְזַכֵּנִי לְקַדֵּשׁ אֶת פִּי בְּדִבּוּרִים קְדוֹשִׁים וְתַעֲזֹר לִי לְתַקֵּן כָּל הַפְּגָמִים שֶׁפָּגַמְתִּי בְּפִי, עַד שֶׁאֶזְכֶּה שֶׁיִּהְיֶה פִּי מָלֵא בִּרְכַּת יְהֹוָה וְיִמָּלֵא פִי תְהִלָּתֶךָ וְיִהְיוּ כְּלֵי הַשֶּׁפַע שֶׁלִּי שֶׁהֵם אִמְרֵי פִי בִּשְׁלֵמוּת גָּדוֹל עַד שֶׁאֶזְכֶּה לְהַמְשִׁיךְ תָּמִיד שֶׁפַע טוֹבָה וּבְרָכָה וְרַחֲמִים וְחַיִּים וְשָׁלוֹם עַל יְדֵי אִמְרֵי פִי וְתִשְׁמַע תְּפִלָּתֵנוּ תָמִיד, וּתְבַטֵּל רְצוֹנְךָ מִפְּנֵי רְצוֹנֵנוּ וְנִגְזַר אֹמֶר וְיָקוּם וּתְקַיֵּם מִקְרָא שֶׁכָּתוּב: "אָנֹכִי יְהֹוָה אֱלֹהֶיךָ הַמַּעַלְךָ מֵאֶרֶץ מִצְרָיִם, הַרְחֶב פִּיךָ וַאֲמַלְאֵהוּ" וְתַעַזְרֵנוּ בְּרַחֲמֶיךָ שֶׁנִּזְכֶּה מְהֵרָה לִקְדֻשַּׁת הַבְּרִית בֶּאֱמֶת וְנִזְכֶּה לְתַקֵּן כָּל מִינֵי פְּגַם הַבְּרִית שֶׁפָּגַמְנוּ עַד הֵנָּה וּזְכוּת יוֹסֵף הַצַּדִּיק שֶׁעָמַד בְּנִסָּיוֹן וּזְכוּת כָּל הַצַּדִּיקִים אֲמִתִּיִּים שֶׁעָמְדוּ בְּנִסְיוֹנוֹת רַבּוֹת אֵין מִסְפָּר וְכָפוּ אֶת יִצְרָם לְמַעַן שְׁמֶךָ יָגֵנּוּ עָלֵינוּ וּבִזְכוּתָם וְכֹחָם תַּעֲזוֹר לִי מֵעַתָּה יְהֹוָה אֱלֹהַי וֵאלֹהֵי אֲבוֹתַי שֶׁאֶזְכֶּה גַּם כֵּן לָכֹף אֶת יִצְרִי וְתַאֲוָתִי וְתַצִּילֵנִי בְּרַחֲמֶיךָ מִכָּל מִינֵי פְּגַם הַבְּרִית שֶׁבָּעוֹלָם וְלֹא אֵבוֹשׁ וְלֹא אֶכָּשֵׁל בְּשׁוּם מִכְשׁוֹל וְהִרְהוּר רָע כְּלָל מֵעַתָּה וְעַד עוֹלָם וּתְזַכֵּנִי מְהֵרָה לְתִקּוּן הַבְּרִית בֶּאֱמֶת וּבִשְׁלֵמוּת כִּרְצוֹנְךָ הַטּוֹב וְאֶזְכֶּה לְתַקֵּן בִּשְׁלֵמוּת בְּרִית הַלָּשׁוֹן וּבְרִית הַמָּעוֹר וּתְחָנֵּנוּ מֵאִתְּךָ חָכְמָה וּבִינָה וָדַעַת דִּקְדֻשָּׁה וְאֶזְכֶּה לִלְמֹד וּלְלַמֵּד בְּהַתְמָדָה גְדוֹלָה וּלְקַיֵּם אֶת כָּל דִּבְרֵי תוֹרָתֶךָ בְאַהֲבָה חוּס וְחָנֵּנוּ וְרַחֵם עָלֵינוּ וּמַלֵּא מִשְׁאֲלוֹתֵינוּ בְרַחֲמִים חָנֵּנוּ וַעֲנֵנוּ וּשְׁמַע תְּפִלָּתֵנוּ כִּי אַתָּה שׁוֹמֵעַ תְּפִלַּת כָּל פֶּה עַמְּךָ יִשְׂרָאֵל בְּרַחֲמִים בָּרוּךְ אַתָּה שׁוֹמֵעַ תְּפִלָּה "יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה לה</h2>
<h3>תקז</h3>
בְּרֹאשׁ הוֹמִיּוֹת אֶקְרָא בְּפִתְחֵי שְׁעָרִים בָּעִיר אֲמָרַי אֹמֵר בְּקוֹל גָּדוֹל בְּקוֹל חָזָק בְּקוֹל מַר אָרִים קוֹלִי וְאֶקְרָא לָאֵל עָלַי גּוֹמֵר הִנְנִי בְיָדְךָ כְּמוֹ בְּיַד הַיּוֹצֵר חֹמֶר שׁוֹמֵר מַה מִלַּיְלָה מַה מִלֵּיל שׁוֹמֵר אֲשׁוֹטְטָה "בַּשְּׁוָקִים וּבָרְחוֹבוֹת אֲבַקְשָׁה אֵת שֶׁאָהֲבָה נַפְשִׁי" וְאֶזְעַק בְּקוֹל גָּדוֹל וְאֶתְמַרְמֵר וְאוֹמַר "קוֹלִי אֶל יְהֹוָה אֶקְרָא וַיַעֲנֵנִי מֵהַר קָדְשׁוֹ סֶלָה אֲנִי שָׁכַבְתִּי וָאִישָׁנָה הֱקִיצוֹתִי כִּי יְהֹוָה יִסְמְכֵנִי אֵלֶיךָ יְהֹוָה אֶקְרָא וְאֶל יְהֹוָה אֶתְחַנָּן"
<h3>תקח</h3>
רִבּוֹנוֹ שֶׁל עוֹלָם אֲדוֹן הָרַחֲמִים וְהַסְּלִיחוֹת הַצּוֹפֶה לָרָשָׁע וְחָפֵץ בְּהִצָּדְקוֹ הַפּוֹתֵחַ שַׁעַר לְדוֹפְקֵי בִתְשׁוּבָה זַכֵּנִי בְּרַחֲמֶיךָ הָרַבִּים שֶׁאָשׁוּב בִּתְשׁוּבָה שְׁלֵמָה לְפָנֶיךָ חִישׁ קַל מְהֵרָה עַל כָּל חֲטָאַי וַעֲוֹנוֹתַי וּפְשָׁעַי שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ מִנְּעוּרַי עַד הַיּוֹם הַזֶּה וְאַל תִּטְרֹף עָלַי אֶת הַשָּׁעָה "שׁוּבָה יְהֹוָה עַד מָתָי וְהִנָּחֵם עַל עֲבָדֶיךָ הֲשִׁיבֵנוּ יְהֹוָה אֵלֶיךָ וְנָשׁוּבָה חַדֵּשׁ יָמֵינוּ כְּקֶדֶם" כִּי מֵרֵאשִׁית כָּזֹאת הוֹדָעְתָּ וּמִלְּפָנִים אוֹתָהּ גִּלִּיתָ כִּי קֹדֶם שֶׁבָּרָאתָ הָעוֹלָם בְּחָכְמָתְךָ הַקְּדוּמָה, הִקְדַמְתָּ אֶת הַתְּשׁוּבָה תְחִלָּה כִּי תְשׁוּבָה קָדְמָה לָעוֹלָם כִּי יָדַעְתָּ כִּי בָשָׂר וָדָם אֲנַחְנוּ, וּמֵחֹמֶר קֹרַצְנוּ "הֵן בְּעָוֹן חוֹלָלְתִּי וּבְחֵטְא יֶחֱמַתְנִי אִמִּי" וְאַתָּה יָדַעְתָּ יִצְרֵנוּ כִּי עָפָר אֲנַחְנוּ עַל-כֵּן הִקְדַּמְתָּ תְּעָלָה לְמַכּוֹתֵינוּ וּצְרִי לְמַכְאוֹבֵינוּ כִּי אַתָּה חָפֵץ בְּקִיּוּם הָעוֹלָם, וְאֵין אַתָּה חָפֵץ בְּהַשְׁחָתַת הָעוֹלָם חַס וְשָׁלוֹם עַל כֵּן מִתְּחִלָּה עָלְתָה זֹאת בְּמַחֲשָׁבָה לְפָנֶיךָ שֶׁתְּקַבֵּל תְּשׁוּבָתֵנוּ לְפָנֶיךָ בְּכָל עֵת שֶׁנָּבֹא אֵלֶיךָ אֲבָל מַה נֹּאמַר וּמַה נְּדַבֵּר כִּי כְבָר נִתְאַחֲזוּ וְנִתְפְּסוּ בָנוּ כָּל כָּךְ יְוֵן מְצוּלַת הַחֲטָאִים, וְגַשְׁמִיּוּת עֲכִירַת הַחֹמֶר, עַד אֲשֶׁר תַּשׁ כֹּחֵנוּ וּמָטָה יָדֵינוּ מְאֹד, וְקָשֶׁה לָנוּ בְּעַצְמֵנוּ לָשׁוּב אֵלֶיךָ בֶּאֱמֶת וְאֵין לִי שׁוּם תִּקְוָה כִּי אִם עַל רַחֲמֶיךָ הָרַבִּים, שֶׁאַתָּה בְעַצְמְךָ תְּשִׁיבֵנוּ וְתַחֲזִירֵנוּ בִּתְשׁוּבָה שְׁלֵמָה לְפָנֶיךָ וְיַעֲלֶה וְיֵרָאֶה לְפָנֶיךָ אֶנְקוֹתֵינוּ וְאַנְחוֹתֵינוּ וּתְפִלּוֹתֵינוּ וּתְחִנּוֹתֵינוּ, מַה שֶּׁאָנוּ מִתְאַנְּחִים וּמְצַפִּים וּמְחַכִּים וְזוֹעֲקִים בְּכָל עֵת אֵלֶיךָ שֶׁתְּשִׁיבֵנוּ אֵלֶיךָ בֶאֱמֶת, כְּאִלּוּ עָשִׂינוּ כָּל מַה שֶּׁמּוּטָל עָלֵינוּ, כְּאִלּוּ נִתְעוֹרַרְנוּ וְעָשִׂינוּ תְשׁוּבָה שְׁלֵמָה, תְּשׁוּבַת הַמִּשְׁקָל, עַל כָּל חַטָאֵינוּ וַעֲווֹנוֹתֵינוּ וּפְשָׁעֵינוּ כִּי אֵין אָנוּ יוֹדְעִין מַה לַּעֲשׂוֹת, וְאֵיךְ לְהִנָּצֵל מִמַּה שֶּׁאֲנִי צָרִיךְ לְהִנָּצֵל מֵעַתָּה, לְבַל אֶעֱשֶׂה עוֹד מַה שֶּׁעָשִׂיתִי עַד הֵנָּה, לְבַל אֶפְגֹּם עוֹד מַה שֶּׁפָּגַמְתִּי, בְּמַחֲשָׁבָה דִּבּוּר וּמַעֲשֶׂה וְאֵין לִי שׁוּם סְמִיכָה וְתִקְוָה כִּי אִם עַל רַחֲמֶיךָ הָרַבִּים וַחֲסָדֶיךָ הַגְּדוֹלִים שֶׁאַתָּה בְּעַצְמְךָ תַּעֲסֹק בְּתִקּוּנֵנוּ בִּזְכוּת צַדִּיקֵי אֱמֶת "קְדוֹשִׁים אֲשֶׁר בָּאָרֶץ הֵמָּה וְאַדִּירֵי כָּל חֶפְצִי בָם", בִּזְכוּתָם וְכֹחָם הֲשִׁיבֵנִי אֵלֶיךָ וְאָשׁוּבָה כִּי אַתָּה אֱלֹהָי וְעָזְרֵנִי בְּרַחֲמֶיךָ שֶׁלֹּא אָשׁוּב עוֹד לְאִוַּלְתִּי וְאֶעֱזֹב אֶת דַּרְכִּי הָרָע וּמַחְשְׁבוֹתַי הַמְגֻנּוֹת, וְדֵעוֹתַי הַמְעֻרְבָּבוֹת, וְכָל בִּלְבּוּלֵי הַדַּעַת הַמְרֻבִּים, אֲשֶׁר עַל יָדָם בָּאוּ לִי כָּל מַעֲשַׂי הָרָעִים וּפְעֻלּוֹתַי הַזָּרִים כֻּלָּם אֶזְכֶּה לַעֲזֹב וּלְסַלֵּק מֵעָלַי לְגַמְרֵי מֵעַתָּה וְעַד עוֹלָם
<h3>תקט</h3>
עָזְרֵנִי מֵעַתָּה לְתַקֵּן אֶת חָכְמָתִי וְאֶזְכֶּה לִשְׁמֹר אֶת מוֹחִי וּמַחֲשַׁבְתִּי וְחָכְמָתִי וְשִׂכְלִי מִכָּל מִינֵי מַחֲשָׁבוֹת רָעוֹת וְשִׂכְלִיּוֹת חִיצוֹנִיִּים וְלֹא אַנִּיחַ לִכְנֹס בְּדַעְתִּי שׁוּם מַחֲשָׁבָה חִיצוֹנָה וְשׁוּם חָכְמָה חִיצוֹנָה כְּלָל, הֵן חָכְמוֹת חִיצוֹנִיּוֹת שֶׁל חֲקִירוֹת הַפִּילוֹסוֹפְיָא, וְהֵן שְׁאָר עִנְיָנֵי חֲקִירוֹת וְחָכְמוֹת חִיצוֹנִיּוֹת הָעוֹלִים עַל הַמֹּחַ לְבַלְבֵּל מֵעֲבוֹדָתֶךָ, לַחֲקֹר בְּעִנְיְנֵי הַנְהָגוֹתֶיךָ וּדְרָכֶיךָ חַס וְשָׁלוֹם, אוֹ לְהַרְהֵר חַס וְשָׁלוֹם אַחַר צַדִּיקִים אֲמִתִּיִּים וּכְשֵׁרֵי הַדּוֹר הָאֲמִתִּיִּים, וְכֵן שְׁאָר כָל עִנְיָנֵי חָכְמוֹת חִיצוֹנִיּוֹת וְלֵיצָנוּת הַנְּהוּגִים בָּעוֹלָם, וּבִפְרָט בַּדּוֹר הַזֶּה אֲשֶׁר הֵם חֲכָמִים בְּעֵינֵיהֶם וְנֶגֶד פְּנֵיהֶם נְבוֹנִים וּבֶאֱמֶת כָּל אֵלּוּ הַחָכְמוֹת אֵינָם חָכְמוֹת כְּלָל, כִּי "בִדְבַר יְהֹוָה מָאָסוּ וְחָכְמַת מֶה לָהֶם" וְכֵן מִשְּׁאָר כָּל מִינֵי חָכְמוֹת וְשִׂכְלִיּוֹת חִיצוֹנִיּוֹת שֶׁאֵינָם צְרִיכִים לַעֲבוֹדָתְךָ הָאֲמִתִּיּוֹת, וּמִכָּל מִינֵי מַחֲשָׁבוֹת חִיצוֹנִיּוֹת וּמִכָּל מִינֵי הִרְהוּרִים וּבִלְבּוּלִים וְעִרְבּוּב הַדַּעַת, מִכֻּלָּם תַּצִּילֵנִי וְתִשְׁמְרֵנִי וּתְפַלְּטֵנִי וְתִהְיֶה עִמִּי תָמִיד בְּכָל עֵת וּבְכָל רֶגַע וְתָגֵן בַּעֲדִי וְתִשְׁמֹר אֶת מֹחִי וְחָכְמָתִי וּמַחֲשַׁבְתִּי, שֶׁלֹּא אַתְחִיל לְהַנִּיחַ לִכְנֹס חַס וְשָׁלוֹם בְּדַעְתִּי וּמוֹחִי וּמַחֲשַׁבְתִּי שׁוּם מַחֲשָׁבָה מֵאֵלּוּ הַמַּחֲשָׁבוֹת רָעוֹת, וְלֹא שׁוּם מַחֲשָׁבָה זָרָה וְחִיצוֹנָה כְּלָל וְאֶזְכֶּה לְקַדֵּשׁ אֶת מֹחִי וּמַחֲשַׁבְתִּי תָמִיד בִּקְדֻשָּׁה גְדוֹלָה:
<h3>תקי</h3>
כִּי לְפָנֶיךָ נִגְלֶה יְהֹוָה אֱלֹהַי וֵאלֹהֵי אֲבוֹתַי, שֶׁכָּל מַעֲשַׂי הָרָעִים וְכָל הַחֲטָאִים וְהָעֲווֹנוֹת וְהַפְּשָׁעִים שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ, כֻּלָּם בָּאוּ אֵלַי רַק עַל יְדֵי זֶה לְבָד עַל יְדֵי שֶׁלֹּא נִזְהַרְתִּי לְקַדֵּשׁ אֶת מַחֲשַׁבְתִּי, לֶאֱחֹז אֶת מַחֲשַׁבְתִּי לְתָפְסָהּ וּלְקָשְׁרָהּ, לִבְלִי לְהַנִּיחַ לִכְנֹס בָּהּ שׁוּם בִּלְבּוּל הַדַּעַת וְשׁוּם הִרְהוּר שֶׁבָּעוֹלָם וְלֹא שָׁמַרְתִּי הַמַּחֲשָׁבָה שֶׁבַּמֹּחַ, עַד שֶׁהִנַּחְתִּי לְפַזֵּר אֶת דַּעְתִּי וּמַחֲשַׁבְתִּי בְּמַחֲשָׁבוֹת זָרוֹת וְחָכְמוֹת חִיצוֹנִיּוֹת שֶׁל שְׁטוּת וָהֶבֶל וְכָל מַה שֶּׁהִכְנַסְתִּי מַחֲשָׁבָה זָרָה בַּמֹּחַ, כְּמוֹ כֵן נִתְמַעֵט קְדֻשַּׁת שִׂכְלִי וְעַל זֶה נִבְנֶה כָּל הַמִּדּוֹת רָעוֹת וְכָל הַתַּאֲוֹת רָעוֹת שֶׁנִּתְפַּסְתִּי בָּהֶם מִנְּעוּרַי עַד הַיּוֹם הַזֶּה, עַד אֲשֶׁר אֲנִי הוֹלֵךְ בָּעוֹלָם עַכְשָׁו כְּאִישׁ אֲשֶׁר עָבְרוּ בּוֹ כָּל מִינֵי חִצִּים וּרְמָחִים, וַעֲדַיִן תְּחוּבִים בְּגוּפוֹ, וַעֲדַיִן כָּל הָאוֹרְבִים וְהַשּׂוֹנְאִים הוֹלְכִים אַחֲרָיו, וְסוֹבְבִים וְאוֹרְבִים אוֹתוֹ בְּכָל עֵת וָרֶגַע לְבַל יִבְרַח לְאֵיזֶה מְקוֹם הַצָּלָה וּמָנוֹס "גָּדַר בַּעֲדִי וְלֹא אֵצֵא הִכְבִּיד נְחָשְׁתִּי" וְכָל זֶה עַל יְדֵי פְּגַם הַמַּחֲשָׁבָה שֶׁבַּמֹּחַ, אֲשֶׁר הִרְבֵּיתִי לִפְשֹׁעַ מְאֹד בָּזֶה, עַד אֲשֶׁר נִתְפַּזֵּר דַּעְתִּי מְאֹד מְאֹד, עַד שֶׁכִּמְעַט חַס וְשָׁלוֹם נִתְמַלֵּא כָּל מֹחִי וְדַעְתִּי מִבִּלְבּוּלִים רָעִים וּמְגֻנִּים וְזָרִים, וּמַחֲשָׁבוֹת חִיצוֹנִיּוֹת הַרְבֵּה מְאֹד "רְאֵה עָנְיִי וְחַלְּצֵנִי כְּחַסְדְּךָ חַיֵּנִי חַלְּצֵנִי יְהֹוָה מֵאָדָם רָע מֵאִישׁ חֲמָסִים תִּנְצְרֵנִי" כִּי אַתָּה יוֹדֵעַ שֶׁאִי אֶפְשָׁר לִי לְפָרֵשׁ כָּל שִׂיחָתִי, כִּי אֵין שׁוּם לָשׁוֹן בָּעוֹלָם שֶׁאוּכַל לְכַנּוֹת בּוֹ פְּגָמַי נֶגְדְּךָ וְהִתְרַחֲקוּתִי מִמְּךָ וַאֲנִי דּוֹמֶה כְתוֹעֶה בְּעִמְקֵי מְצוּלוֹת יָם וַאֲנִי בְּעַצְמִי הַחַיָּב בְּכָל זֶה אֲבָל עַל זֶה בָּאתִי לְבַקֵּשׁ וְלִשְׁאֹל וּלְהִתְחַנֵּן מִלְּפָנֶיךָ, יְהֹוָה אֱלֹהַי וֵאלֹהֵי אֲבוֹתַי, שֶׁתְּחָנֵּנִי בְּרַחֲמֶיךָ לְבַל אֶהְיֶה חַיָּב עוֹד וּבְרַחֲמֶיךָ הָרַבִּים תַּעֲשֶׂה אוֹתִי זַכַּאי וְלֹא חַיָּב:
<h3>תקיא</h3>
רַחֵם עָלַי בְּרַחֲמֶיךָ וַעֲזֹר לִי מֵעַתָּה לְקַדֵּשׁ אֶת מַחֲשַׁבְתִּי תָמִיד כִּי אַף-עַל- פִּי שֶׁכָּל מֹחִי מָלֵא עִרְבּוּבִים וּבִלְבּוּלִים הַרְבֵּה מְאֹד וְעוֹלִים עַל מַחֲשַׁבְתִּי הִרְהוּרִים רָעִים וּמַחֲשָׁבוֹת זָרוֹת וְשִׂכְלִיּוֹת חִיצוֹנִיִּים הַרְבֵּה מְאֹד אַף-עַל-פִּי-כֵן עֲדַיִן יֵשׁ לִי תִּקְוָה לְהִנָּצֵל מֵהֶם בְּכֹחֲךָ הַגָּדוֹל, לְגָרְשָׁם וּלְסַלְּקָם מֵעָלַי וּמֵעַל גְּבוּלִי מֵעַתָּה וְעַד עוֹלָם עַל כֵּן בָּאתִי לְפָרֵשׁ שִׂיחָתִי, וְלִשְׁטֹחַ כַּפַּי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי כִּי אַתָּה טוֹב וּמֵטִיב לַכֹּל וּמָלֵא רַחֲמִים אֲמִתִּיִּים וַחֲסָדִים עֲצוּמִים בְּכָל עֵת וּבְכָל שָׁעָה וּבְכָל רֶגַע חוּס וַחֲמֹל עָלַי וֶהְיֵה עִמִּי תָמִיד וְעָזְרֵנִי וְשָׁמְרֵנִי לְקַדֵּשׁ אֶת מַחֲשַׁבְתִּי וְחָכְמָתִי תָמִיד וְאֶזְכֶּה לֶאֱחֹז וְלִתְפֹּס אֶת מוֹחִי וְדַעְתִּי וּמַחֲשַׁבְתִּי, וְלֹא אַנִּיחַ לִכְנֹס בְמַחֲשַׁבְתִּי שׁוּם חָכְמָה חִיצוֹנָה וְשׁוּם מַחֲשָׁבָה חִיצוֹנָה כְּלָל וְאֶזְכֶּה לִגְעֹר בָּהֶם וּלְגָרְשָׁם מֵעָלַי וּמֵעַל גְּבוּלִי, וּלְהַסִּיחַ דַּעְתִּי מֵהֶם לְגַמְרֵי, כְּמוֹ שֶׁכָּתוּב: "גְּעַר חַיַּת קָנֶה", בְּאֹפֶן שֶׁאֶזְכֶּה לְסַלְּקָם וּלְשַׁבְּרָם וּלְבַטְּלָם מִמֶּנִּי בְּבִטּוּל גָּמוּר מֵעַתָּה וְעַד עוֹלָם וְאֶזְכֶּה לִקְנֵה חָכְמָה קְנֵה בִינָה דִּקְדֻשָּׁה:
<h3>תקיב</h3>
וְתַעַזְרֵנִי וְתוֹשִׁיעֵנִי שֶׁאֶזְכֶּה לָשׁוּב מְהֵרָה לַמָּקוֹר אֲשֶׁר נֶחְצַבְתִּי מִשָּׁם וְתָשִׁיב נַפְשִׁי וְרוּחִי וְנִשְׁמָתִי אֶל מָקוֹם אֲשֶׁר הָיָה שָׁם אָהֳלָהּ בַּתְּחִלָּה, אֶל הַמְּנוּחָה וְאֶל הַנַּחֲלָה, לַאֲתַר דְּאִתְנְטִילַת מִתַּמָּן, שֶׁהוּא חָכְמָה עִלָּאָה דִקְדֻשָּׁה, אֲשֶׁר מִשָּׁם נֶחְצַבְנוּ כְּמוֹ שֶׁכָּתוּב: "כֻּלָּם בְּחָכְמָה עָשִׂיתָ" וּתְזַכֵּנִי שֶׁלֹּא אֶשְׁתַּמֵּשׁ בְּשִׂכְלִי בְּשׁוּם דָּבָר וְעֵסֶק כְּלָל, לֹא בְּשׁוּם חָכְמָה חִיצוֹנָה וְלֹא בְשׁוּם מַחֲשָׁבָה חִיצוֹנָה כְּלָל כִּי אִם בְּהִתְבּוֹנְנוּת עֲבוֹדַת הַשֵּׁם יִתְבָּרַךְ בִּקְדֻשָּׁה וּבְטָהֳרָה גְדוֹלָה בֶּאֱמֶת וּבֶאֱמוּנָה שְׁלֵמָה וְיִהְיֶה שִׂכְלִי הוֹלֵךְ וְגָדֵל וְאֶזְכֶּה לְקַדֵּשׁ אֶת שִׂכְלִי תָמִיד, וּלְהוֹסִיף חָכְמָה וּבִינָה וָדַעַת בִּקְדֻשָּׁה גְדוֹלָה בְּכָל יוֹם וָיוֹם וּבְכָל עֵת וְעֵת וְאֶזְכֶּה תָמִיד לָצֵאת וְלַעֲלוֹת מִמֹּחִין דְּקַטְנוּת לְמֹחִין דְּגַדְלוּת, בִּקְדֻשָּׁה גְדוֹלָה, בֶּאֱמֶת וּבֶאֱמוּנָה כִּרְצוֹנְךָ הַטּוֹב וְאֶזְכֶּה לְהַשִּׂיג בְּכָל פַּעַם הַשָּׂגַת עֲבוֹדָתְךָ בֶּאֱמֶת בְּמַדְרֵגָה גָּבוֹהַּ יוֹתֵר וּבִקְדֻשָּׁה וְטָהֳרָה יְתֵרָה עַד שֶׁאֶזְכֶּה לִהְיוֹת כִּרְצוֹנְךָ הַטּוֹב בֶּאֱמֶת:
<h3>תקיג</h3>
וְעָזְרֵנִי לְחַדֵּשׁ אֶת מֹחִי וְשִׂכְלִי וְנִשְׁמָתִי תָמִיד וְתוֹרֵנִי וּתְלַמְּדֵנִי תָמִיד אֵיךְ לְהִתְנַהֵג בְּעִנְיָן הַשֵּׁנָה בְּאֹפֶן שֶׁאוּכַל לְחַדֵּשׁ אֶת מֹחִי תָמִיד כִּי אַתָּה יָדַעְתָּ כִּי אֲנַחְנוּ מֻכְרָחִים לִשְׁמֹר אֶת הַשֵּׁנָה מְאֹד כְּדֵי לְחַדֵּשׁ אֶת מֹחֵנוּ וְשִׂכְלֵנוּ, כְּדֵי שֶׁלֹּא יִתְבַּלְבֵּל דַּעְתֵּנוּ חַס וְשָׁלוֹם וְגַם אַתָּה יָדַעְתָּ עֹצֶם הַהֶפְסֵד שֶׁל רִבּוּי שֵׁנָה חַס וְשָׁלוֹם שֶׁמַּפְסִידִין הַזְּמָן הַיָּקָר מִכָּל הוֹן אֲשֶׁר הַשָּׁעָה שֶׁנֶּאֱבַד מֵהַזְּמָן בְּשֵׁנָה אוֹ בְּהַבְלֵי עוֹלָם הַזֶּה חַס וְשָׁלוֹם, אֵין לָהּ תְּמוּרָה בָּעוֹלָם וְאֵין שׁוּם אֲבֵדָה בָּעוֹלָם, כְּמוֹ אֲבֵדַת הַזְּמָן וַאֲנִי בַּעַר וְלֹא אֵדָע כְּלָל אֵיךְ לְהִתְנַהֵג בָּזֶה, בְּעִנְיָן הַנְהָגוֹת הַשֵּׁנָה כְּלָל:
<h3>תקיד</h3>
עַל כֵּן אֲנִי מְפָרֵשׁ שִׂיחָתִי לְפָנֶיךָ, וַאֲנִי מוֹסֵר עַצְמִי עָלֶיךָ לְבַד, "בְּיָדְךָ אַפְקִיד רוּחִי פָּדִיתָה אוֹתִי יְהֹוָה אֵל אֱמֶת", שֶׁתִּשְׁמֹר צֵאתִי וּבוֹאִי, וְתִהְיֶה עִמִּי תָמִיד, וְתַדְרִיכֵנִי בַּאֲמִתְּךָ וּתְלַמְּדֵנִי בְּכָל עֵת אֵיךְ לְהִתְנַהֵג בְּעִנְיָן הַשֵּׁנָה, לִישַׁן בְּמוֹעֲדוֹ וּבִזְמַנּוֹ בְּעֵת הַהֶכְרֵחַ לְבַד כִּרְצוֹנְךָ הַטּוֹב, וְתַעַזְרֵנִי שֶׁאֶזְכֶּה לְמַעֵט בְּשֵׁנָה וּתְקַדְּשֵׁנִי בִקְדֻשָּׁה גְדוֹלָה וּתְגָרֵשׁ כָּל מִינֵי בִלְבּוּלִים מִמֹּחִי וּמַחֲשַׁבְתִּי עַד שֶׁאֶזְכֶּה עַל יְדֵי מְעַט שֵׁנָה לָתֵת נַיְיחָא לְהַמֹּחִין שֶׁלִּי וְיִתְחַדְּשׁוּ הַמֹּחִין וְהַנְּשָׁמָה שֶׁלִּי, וְיִתְחַזְּקוּ מֵעֲיֵפוּתָם, עַל יְדֵי מְעַט שֵׁנָה בְּתַכְלִית הַמִּעוּט
<h3>תקטו</h3>
וּתְזַכֵּנִי לִישָׁן בִּקְדֻשָּׁה וּבְטָהֳרָה גְדוֹלָה, וּתְרַחֵם עָלַי וְתַעַזְרֵנִי, וְתִפְתַּח לְנִשְׁמָתִי שַׁעֲרֵי רַחֲמִים וָחֶסֶד וּתְצַוֶּה לְמַלְאָכֶיךָ הַקְּדוֹשִׁים שֶׁיַּנִּיחוּ אֶת נִשְׁמָתִי שֶׁתִּכָּנֵס לְשַׁעֲרֵי הַקְּדֻשָּׁה בִּשְׁעַת שְׁנָתִי, וְתַעֲלֶה וְתִכָּנֵס נִשְׁמָתִי וְשִׂכְלִי לְתוֹךְ הָאֱמוּנָה הַקְּדוֹשָׁה בִּשְׁעַת שְׁנָתִי וְאֶזְכֶּה לְחַדֵּשׁ אֶת שִׂכְלִי וְנִשְׁמָתִי בְּתוֹךְ הָאֱמוּנָה בִּשְׁעַת שֵׁנָה וִיקֻיַּם בָּנוּ מִקְרָא שֶׁכָּתוּב:
"חֲדָשִׁים לַבְּקָרִים רַבָּה אֱמוּנָתֶךָ" וְאֶזְכֶּה לְקַבֵּל תָּמִיד שֵׂכֶל חָדָשׁ וּנְשָׁמָה חֲדָשָׁה מֵאוֹר הַפָּנִים עַל יְדֵי הַשֵּׁנָה בִּקְדֻשָּׁה וּבְטָהֳרָה
<h3>תקטז</h3>
וּתְזַכֵּנִי לִקְרוֹת קְרִיאַת שְׁמַע שֶׁעַל הַמִּטָּה בִּקְדֻשָּׁה גְדוֹלָה וְנוֹרָאָה וּבִמְסִירַת נֶפֶשׁ עַל קִדּוּשׁ הַשֵּׁם בֶּאֱמֶת וְאֶזְכֶּה לְהִתְוַדּוֹת עַל כָּל חַטֹּאתַי וַעֲווֹנוֹתַי וּפְשָׁעַי קֹדֶם הַשֵּׁנָה וְלָשׁוּב בִּתְשׁוּבָה שְׁלֵמָה עַל כָּל מַה שֶּׁפָּגַמְתִּי בְּאוֹתוֹ הַיּוֹם וְאֶזְכֶּה לְקַבֵּל עָלַי בֶּאֱמֶת שֶׁלֹּא אָשׁוּב עוֹד לְאִוַּלְתִּי וְאֶזְכֶּה לְקַבֵּל עָלַי קֹדֶם הַשֵּׁנָה תָמִיד אַרְבַּע מִיתוֹת בֵּית דִּין בֶּאֱמֶת וּבְלֵב שָׁלֵם וְאַתָּה תְרַחֵם עָלַי וְתִמְחֹל וְתִסְלַח לִי וּתְכַפֵּר לִי עַל כָּל מַה שֶּׁפָּגַמְתִּי נֶגְדֶּךָ וּתְטַהֵר אֶת נַפְשִׁי וְרוּחִי וְנִשְׁמָתִי, וּתְצַוֶּה בְּרַחֲמֶיךָ לִפְתֹּחַ לְנִשְׁמָתִי שַׁעֲרֵי הָרַחֲמִים, שַׁעֲרֵי הָאֱמוּנָה הַקְּדוֹשָׁה וְתִכְנֹס נִשְׁמָתִי לְתוֹךְ הָאֱמוּנָה הַקְּדוֹשָׁה בִּשְׁעַת שֵׁנָה, עַד שֶׁתַּעֲלֶה עַל יְדֵי הָאֱמוּנָה לְאוֹר הַפָּנִים דִּקְדֻשָּׁה, עַד שֶׁאֶזְכֶּה לְחַדֵּשׁ אֶת נִשְׁמָתִי וְשִׂכְלִי, לְהַמְשִׁיךְ עָלַי וּלְקַבֵּל בְּכָל פַּעַם שֵׂכֶל חָדָשׁ וּנְשָׁמָה חֲדָשָׁה מֵאוֹר פָּנֶיךָ דֶּרֶךְ הָאֱמוּנָה הַקְּדוֹשָׁה:
<h3>תקיז</h3>
רִבּוֹנוֹ שֶׁל עוֹלָם רַחֵם עָלַי בְּרַחֲמֶיךָ הָרַבִּים, וְזַכֵּנִי לְכָל זֶה בִּזְכוּת צַדִּיקֵי אֱמֶת אֲשֶׁר לִפְנֵיהֶם אֵין שׁוּם שַׁעַר סָגוּר בִּזְכוּתָם וְכֹחָם תְּטַהֲרֵנִי וּתְקַדְּשֵׁנִי בִקְדֻשָּׁתְךָ הָעֶלְיוֹנָה, וְתִפְתַּח לִי כָּל הַשְּׁעָרִים שֶׁל הָאֱמוּנָה הַקְּדוֹשָׁה וְכָל הַשְּׁעָרִים שֶׁל הַקְּדֻשָּׁה עַד שֶׁתַּעֲלֶה נִשְׁמָתִי לְאוֹר הַפָּנִים "פִּתְחוּ לִי שַׁעֲרֵי צֶדֶק אָבוֹא בָם אוֹדֶה יָהּ הָאִירָה פָּנֶיךָ עַל עַבְדֶּךָ הוֹשִׁיעֵנִי בְחַסְדְּךָ פָּנֶיךָ הָאֵר בְּעַבְדֶּךָ וְלַמְּדֵנִי אֶת חֻקֶּיךָ" וְזַכֵּנִי לְהַמְשִׁיךְ וּלְקַבֵּל נְשָׁמָה חֲדָשָׁה וְשֵׂכֶל חָדָשׁ מִשִּׁבְעִים פָּנִים שֶׁל הַתּוֹרָה הַקְּדוֹשָׁה וְאֶזְכֶּה לְהַשִּׂיג וּלְהָבִין הַשִּׁבְעִים פָּנִים שֶׁל הַתּוֹרָה וְתָאִיר עֵינַי בִּמְאוֹר תּוֹרָתֶךָ וּתְזַכֵּנִי לִרְאוֹת תָּמִיד בְּכָל עֵת אוֹר פְּנֵי הַצַּדִּיקִים הָאֲמִתִּיִּים, לְקַבֵּל פְּנֵיהֶם תָּמִיד וְיָאִירוּ פְּנֵיהֶם הַקְּדוֹשִׁים עָלַי בְּרַחֲמִים וְחֶסֶד גָּדוֹל, וּבְאַהֲבָה וְחֶמְלָה גְדוֹלָה, בְּסֵבֶר פָּנִים יָפוֹת, עַד שֶׁאֶזְכֶּה לְקַבֵּל נְשָׁמָה חֲדָשָׁה וְשֵׂכֶל חָדָשׁ מֵאוֹר פְּנֵי הַצַּדִּיקִים:
<h3>תקיח</h3>
וְרַחֵם עָלֵינוּ בְּרַחֲמֶיךָ הָרַבִּים, וְזַכֵּנוּ אוֹתָנוּ וְאֶת כָּל עַמְּךָ בֵּית יִשְׂרָאֵל, שֶׁנִּזְכֶּה לִהְיוֹת דְּבוּקִים בְּךָ תָמִיד בֶּאֱמֶת וּבֶאֱמוּנָה בְּתַכְלִית הַשְּׁלֵמוּת וְנִזְכֶּה לְקַיֵּם מִצְוַת "וּבוֹ תִדְבָּק" בִּשְׁלֵמוּת כִּרְצוֹנְךָ הַטּוֹב בְּתַכְלִית הַמַּעֲלָה הָעֶלְיוֹנָה בִּקְדֻשָּׁה וּבְטָהֳרָה גְדוֹלָה וְנִזְכֶּה לָתֵת נַיְיחָא לְמֹחֵנוּ וְשִׂכְלֵנוּ וּבְעֵת שֶׁיִּתְיַגֵּעַ הַמֹּחַ מֵחֲמַת גֹּדֶל הַדְּבֵקוּת נִזְכֶּה לַעֲסֹק אָז בִּפְשָׁטֵי אוֹרַיְיתָא בֶּאֱמֶת וּבֶאֱמוּנָה שְׁלֵמָה וְנִזְכֶּה לַהֲגוֹת בְּתוֹרָתְךָ תָּמִיד וְלִלְמֹד הַרְבֵּה שַׁ"ס וּפוֹסְקִים וְעַל יְדֵי זֶה יַחְזְרוּ וְיִתְחַדְּשׁוּ מֹחֵנוּ וְשִׂכְלֵנוּ וְנִשְׁמוֹתֵינוּ וְנִזְכֶּה לְהַמְשִׁיךְ וּלְקַבֵּל שֵׂכֶל חָדָשׁ וּנְשָׁמָה חֲדָשָׁה מֵאוֹר הַפָּנִים דִּקְדֻשָּׁה עַל יְדֵי לִמּוּד פְּשָׁטֵי אוֹרַיְיתָא בֶּאֱמֶת וּבֶאֱמוּנָה שְׁלֵמָה:
<h3>תקיט</h3>
וּבְכֵן תְּרַחֵם עָלֵינוּ וְעַל כָּל עַמְּךָ בֵּית יִשְׂרָאֵל וּתְזַכֵּנוּ לַעֲסֹק בְּמַשָּׂא וּמַתָּן בֶּאֱמוּנָה גְדוֹלָה וְלֹא נַעֲבֹר וְלֹא נְשַׁנֶּה דִּבּוּרֵנוּ לְעוֹלָם אֲפִלּוּ בִּשְׁבִיל הוֹן רָב וְנִזְכֶּה לִלְמֹד וּלְקַיֵּם כָּל הַדִּינִים הַשַּׁיָּכִים וְנוֹגְעִים לְמַשָּׂא וּמַתָּן שֶׁהֵם כָּל דִּינֵי מָמוֹנוֹת וְנִזְכֶּה לְקַשֵּׁר מַחֲשַׁבְתֵּנוּ אֶל הַתּוֹרָה הַקְּדוֹשָׁה בִּשְׁעַת הַמַּשָּׂא וּמַתָּן וּמַחֲשַׁבְתֵּנוּ תִּהְיֶה קְשׁוּרָה בְּדִינֵי הַתּוֹרָה הַמְלֻבָּשִׁין בְּתוֹךְ הַמַּשָּׂא וּמַתָּן, וְתַצִּילֵנוּ שֶׁלֹּא נִכָּשֵׁל בַּעֲוֹן מִדּוֹת וּמִשְׁקוֹלוֹת לְעוֹלָם, בֵּין בְּשׁוֹגֵג בֵּין בְּמֵזִיד, בֵּין בְּאֹנֶס בֵּין בְּרָצוֹן וְלֹא אַטְעֶה אֶת חֲבֵרַי שׁוּם אוֹנָאַת מָמוֹן וְאוֹנָאַת דְּבָרִים בָּעוֹלָם וְאֶזְכֶּה לַעֲשׂוֹת הַמַּשָּׂא וּמַתָּן בִּקְדֻשָּׁה גְדוֹלָה וּבֶאֱמוּנָה שְׁלֵמָה בֶּאֱמֶת לַאֲמִתּוֹ וְתַעַזְרֵנוּ שֶׁנִּזְכֶּה לְקַיֵּם בִּשְׁעַת הַמַּשָּׂא וּמַתָּן "וְדֹבֵר אֱמֶת בִּלְבָבוֹ" כְּרַב סַפְרָא וְלֹא נְשַׁנֶּה לְעוֹלָם מִכְּפִי מַה שֶׁנִּגְמַר בִּלְבָבֵנוּ, רַק נִזְכֶּה לְקַיֵּם הַמִּקָּח כְּפִי מַה שֶׁנִּגְמַר בִּלְבָבֵנוּ לְמָכְרוֹ אוֹ לִקְנוֹתוֹ וְעַל יְדֵי זֶה תְּזַכֵּנוּ בְּרַחֲמֶיךָ הָרַבִּים וְתָגֵן בַּעֲדֵנוּ וְתִפְרֹס עָלֵינוּ סֻכַּת שְׁלוֹמֶךָ וְתַמְשִׁיךְ בְּרַחֲמֶיךָ אוֹר הַחַשְׁמַ"ל הַקָּדוֹשׁ מֵעוֹלָם הַבִּינָה לִשְׁמֹר אֶת הָאֱמוּנָה הַקְּדוֹשָׁה שֶׁלֹּא יִגַּע בָּהּ זָר וְנִזְכֶּה לֶאֱמוּנָה שְׁלֵמָה בֶּאֱמֶת תָּמִיד בִּקְדֻשָּׁה גְדוֹלָה, עַד שֶׁנִּזְכֶּה עַל-יְדֵי עֲשִׂיַּת הַמַּשָּׂא וּמַתָּן בֶּאֱמֶת וּבֶאֱמוּנָה, לְקַבֵּל שֵׂכֶל חָדָשׁ וּנְשָׁמָה חֲדָשָׁה מֵאוֹר הַפָּנִים וּתְזַכֶּה אוֹתָנוּ שֶׁנִּהְיֶה כֻלָּנוּ אֲנַחְנוּ עַמְּךָ בֵּית יִשְׂרָאֵל נִכְלָלִים זֶה בָזֶה עַד שֶׁעֲשִׂיַּת הַמַּשָּׂא וּמַתָּן בֶּאֱמוּנָה שֶׁל הַסּוֹחֲרִים הַכְּשֵׁרִים יִהְיֶה טוֹבָה לְהַתַּלְמִידֵי חֲכָמִים אֲמִתִּיִּים וּלְהַצַּדִּיקִים וּכְשֵׁרִים אֲמִתִּיִּים הַבְּטֵלִים מִכָּל עִסְקֵי מַשָּׂא וּמַתָּן וְעוֹסְקִים בְּתוֹרָה וַעֲבוֹדָה תָמִיד שֶׁיִּתְחַדֵּשׁ שִׂכְלָם עַל יְדֵי הַמַּשָּׂא וּמַתָּן שֶׁל הַסּוֹחֲרִים הַכְּשֵׁרִים הָעוֹסְקִים בְּמַשָּׂא וּמַתָּן בֶּאֱמֶת וּבֶאֱמוּנָה שְׁלֵמָה עַד שֶׁנִּזְכֶּה כֻלָּנוּ לְהַמְשִׁיךְ וּלְקַבֵּל בְּכָל עֵת שֵׂכֶל חָדָשׁ וּנְשָׁמָה חֲדָשָׁה מֵאוֹר הַפָּנִים:
<h3>תקכ</h3>
וְתַעַזְרֵנוּ שֶׁנִּזְכֶּה לְבָרֵר וּלְהַעֲלוֹת כָּל נִיצוֹצֵי הַקְּדֻשָּׁה שֶׁנָּפְלוּ בֵּין הַקְּלִפּוֹת בַּחֲטָאֵינוּ וַעֲווֹנוֹתֵינוּ הַמְרֻבִּים וְנִזְכֶּה לְבָרֵר וּלְהַעֲלוֹת כֻּלָּם אֶל הַקְּדֻשָּׁה, לַחֲזֹר וּלְהַכְנִיסָם לְתוֹךְ הָאֱמוּנָה הַקְּדוֹשָׁה, עַל יְדֵי עֲשִׂיַּת מַשָּׂא וּמַתָּן בֶּאֱמֶת וּבֶאֱמוּנָה שְׁלֵמָה וּתְרַחֵם עַל כָּל הַנִּדָּחִים, עַל כָּל הַנִּיצוֹצוֹת הַקְּדוֹשׁוֹת הַנְּפוֹצִים וּמְפֻזָּרִים בֵּין הַקְּלִפּוֹת וְהָעֲכּוּ"ם, וְתַחֲזֹר וּתְקַבְּצֵם וְתַכְנִיסֵם בְּתוֹךְ הַקְּדֻשָּׁה, בְּתוֹךְ הָאֱמוּנָה הַקְּדוֹשָׁה וּתְטַהֲרֵם וּתְקַדְּשֵׁם בִּקְדֻשָּׁתְךָ הָעֶלְיוֹנָה, עַד שֶׁיִּזְכּוּ לַעֲלוֹת וְלֵרָאוֹת לְפָנֶיךָ וְלֵאוֹר בְּאוֹר פָּנֶיךָ:
<h3>תקכא</h3>
וּתְזַכֵּנוּ בְּרַחֲמֶיךָ לְקַיֵּם מִצְוַת תְּפִלִּין כָּרָאוּי עִם כָּל פְּרָטֶיהָ וְדִקְדּוּקֶיהָ וְכַוָּנוֹתֶיהָ וְתַרְיַ"ג מִצְוֹת הַתְּלוּיִים בָּהּ, וּבְלֵב טוֹב וּבְשִׂמְחָה גְדוֹלָה וּבְיִרְאָה וְאַהֲבָה עֲצוּמָה וְתַעַזְרֵנוּ שֶׁלֹּא אַסִּיחַ אֶת דַּעְתִּי מִן הַתְּפִלִּין לְעוֹלָם וְאֶזְכֶּה שֶׁיָּאִיר עָלַי אוֹר פָּנֶיךָ עַל יְדֵי קְדֻשַּׁת מִצְוַת תְּפִלִּין הַקְּדוֹשִׁים וִיקֻיַּם בִּי מִקְרָא שֶׁכָּתוּב: "וְרָאוּ כָּל עַמֵּי הָאָרֶץ כִּי שֵׁם יְהֹוָה נִקְרָא עָלֶיךָ וְיָרְאוּ מִמֶּךָּ" וְאֶזְכֶּה שֶׁיֻּמְשַׁךְ עָלַי אוֹר הַחַשְׁמַ"ל הַקָּדוֹשׁ עַל יְדֵי הָרְצוּעוֹת הַקְּדוֹשׁוֹת שֶׁל הַתְּפִלִּין וְעַל יְדֵי זֶה אֶזְכֶּה לֶאֱמוּנָה שְׁלֵמָה בֶּאֱמֶת תָּמִיד וְאֶזְכֶּה לְהִתְקַשֵּׁר וּלְהִתְדַּבֵּק בְּךָ בֶּאֱמֶת עַל יְדֵי קְשִׁירַת הַתְּפִלִּין בְּרֹאשִׁי וּבִזְרוֹעִי, וּתְזַכֵּנִי לְהַמְשִׁיךְ עָלַי תָּמִיד קְדֻשַּׁת אוֹר הַתְּפִלִּין הַקְּדוֹשִׁים, וּלְקַבֵּל תָּמִיד שֵׂכֶל חָדָשׁ וּנְשָׁמָה חֲדָשָׁה מֵאוֹר הַפָּנִים:
<h3>תקכב</h3>
וְזַכֵּנוּ בְּרַחֲמֶיךָ הָרַבִּים לִשְׁמֹעַ קוֹל שׁוֹפָר בְּרֹאשׁ הַשָּׁנָה מִתּוֹקֵעַ הָגוּן וְכָשֵׁר וְיִהְיֶה לָנוּ כֹחַ בִּשְׁעַת הַתְּקִיעוֹת לְעוֹרֵר אוֹרוֹת מִפָּנִים עֶלְיוֹנִים, עַד שֶׁיָּאִיר אוֹר פְּנֵי הַתּוֹקֵעַ בְּאוֹר פָּנֶיךָ וְנִזְכֶּה לְהִתְעוֹרְרוּת הַשֵּׁנָה עַל יְדֵי הַתְּקִיעוֹת, וּלְחַדֵּשׁ שִׂכְלֵנוּ וְנִשְׁמוֹתֵינוּ אָז, וּלְהַמְשִׁיךְ וּלְקַבֵּל עָלֵינוּ שֵׂכֶל וְחָכְמָה חֲדָשָׁה וּנְשָׁמָה חֲדָשָׁה מֵאוֹר הַפָּנִים וִיקֻיַּם מִקְרָא שֶׁכָּתוּב:
"אַשְׁרֵי הָעָם יוֹדְעֵי תְרוּעָה, יְהֹוָה בְּאוֹר פָּנֶיךָ יְהַלֵּכוּן" אוֹר פָּנֶיךָ עָלֵינוּ אֲדוֹן נְסָה, וְהַעֲלֵנוּ מְהֵרָה אֶל הַבַּיִת נָכוֹן וְנִשָּׂא וּמַהֵר לְגָאֳלֵנוּ גְאֻלָּה שְׁלֵמָה, גְּאֻלַּת הַנֶּפֶשׁ וְהַגּוּף וְהַמָּמוֹן, אֲשֶׁר כֻּלָּם הֵם בְּגָלוּת גָּדוֹל עַכְשָׁו חוּס וַחֲמֹל עַל פְּלֵיטַת עַמְּךָ בֵּית יִשְׂרָאֵל, וּמַהֵר לְגָאֳלֵנוּ גְאֻלַּת עוֹלָם בִּכְלָל וּבִפְרָט בְּגַשְׁמִיּוּת וּבְרוּחָנִיּוּת וְתָבִיא לָנוּ אֶת מְשִׁיחַ צִדְקֵנוּ, בֶּן דָּוִד יָבוֹא וְיִגְאָלֵנוּ וְתִבְנֶה חָרְבוֹת יְרוּשָׁלַיִם עִיר הַצֶּדֶק קִרְיָה נֶאֱמָנָה וְתָאִיר עָלֵינוּ בְאוֹר פָּנֶיךָ וּתְמַהֵר וְתָחִישׁ לִבְנוֹת בֵּית קָדְשֵׁנוּ וְתִפְאַרְתֵּנוּ, וְשָׁם נַקְרִיב לְפָנֶיךָ אֶת קָרְבָּנוֹת חוֹבוֹתֵינוּ וְנִזְכֶּה לְהַקְרִיב קָרְבַּן הַתָּמִיד בְּמוֹעֲדוֹ וּבִמְקוֹמוֹ כְּהִלְכָתוֹ, וּלְהַקְטִיר קְטֹרֶת בִּזְמַנָּהּ, וְעַל-יְדֵי-זֶה נִזְכֶּה לְהַכְרִית זַרְעוֹ שֶׁל עֲמָלֵק לְכַלּוֹת וּלְבָעֵר הַקּוֹצִים מִן הַכֶּרֶם, לְהַכְרִית וְלַעֲקֹר וּלְבַטֵּל כָּל הַחוֹחִים וְהַקּוֹצִים הַסּוֹבְבִים אֶת הַשּׁוֹשַׁנָּה הָעֶלְיוֹנָה, וּלְהַעֲלוֹת כָּל נִיצוֹצֵי הַקְּדֻשָּׁה מִבֵּין הַקְּלִפּוֹת וְהָעֲכּוּ"ם, וְכֻלָּם יִתְדַּבְּקוּ וְיִתְאַחֲזוּ בָּאֱמוּנָה הַקְּדוֹשָׁה וְיִתְבָּרְרוּ וְיַעֲלוּ מַעְלָה מַעְלָה עַד שֶׁיָּשׁוּבוּ לַעֲלוֹת וּלְהִתְחַדֵּשׁ בְּאוֹר הַפָּנִים וְכִסֵּא דָּוִד מְהֵרָה תָכִין, וְיִהְיֶה הַשֵּׁם שָׁלֵם וְהַכִּסֵּא שָׁלֵם וְתִתֵּן לָנוּ מֶלֶךְ אֶחָד וְרוֹעֶה אֶחָד כִּלְבָבֶךָ, הוּא מָשִׁיחַ בֶּן דָּוִד מֶלֶךְ יִשְׂרָאֵל וְתִתְגַלֶּה מַלְכוּתְךָ עַל כָּל בָּאֵי עוֹלָם וְתִתְגַּדֵּל וְתִתְנַשֵּׂא וְתִתְרוֹמֵם אֱמוּנָתְךָ וּמַלְכוּתְךָ לְמַעְלָה לְמַעְלָה עַל כָּל יְצוּרֵי עוֹלָם וְכֻלָּם יִכְסְפוּ וְיִשְׁתּוֹקְקוּ לֶאֱמוּנָתְךָ הַקְּדוֹשָׁה וְתִמְלֹךְ אַתָּה יְהֹוָה מְהֵרָה לְבַדְּךָ עַל כָּל מַעֲשֶׂיךָ, כִּי הַמַּלְכוּת שֶׁלְּךָ הִיא וּלְעוֹלְמֵי עַד תִּמְלֹךְ בְּכָבוֹד כַּכָּתוּב בְּתוֹרָתֶךָ: "יְהֹוָה יִמְלֹךְ לְעוֹלָם וָעֶד" וְנֶאֱמַר: "וְהָיָה יְהֹוָה לְמֶלֶךְ עַל כָּל הָאָרֶץ בַּיּוֹם הַהוּא יִהְיֶה יְהֹוָה אֶחָד וּשְׁמוֹ אֶחָד":
<h2>תפילה לו</h2>
<h3>תקכג</h3>
"שְׁמַע אֱלֹהִים קוֹלִי בְשִׂיחִי מִפַּחַד אוֹיֵב תִּצֹּר חַיָּי יְהֹוָה שִׁמְעָה בְקוֹלִי תִּהְיֶינָה אָזְנֶיךָ קַשֻּׁבוֹת לְקוֹל תַּחֲנוּנָי יְהֹוָה קְרָאתִיךָ חוּשָׁה לִּי הַאֲזִינָה קוֹלִי בְּקָרְאִי לָךְ מִבֶּטֶן שְׁאוֹל שִׁוַּעְתִּי שָׁמַעְתָּ קוֹלִי קוֹלִי שָׁמָעְתָּ, אַל תַּעְלֵם אָזְנְךָ לְרַוְחָתִי לְשַׁוְעָתִי אָמַרְתִּי לַיהֹוָה אֵלִי אַתָּה הַאֲזִינָה יְהֹוָה קוֹל תַּחֲנוּנַי" רִבּוֹנוֹ שֶׁל עוֹלָם, "צִירִים אֲחָזוּנִי כַּיּוֹלֵדָה אֶפְעֶה כְּמוֹ הָרָה תַּקְרִיב לָלֶדֶת תָּחִיל תִּזְעַק בַּחֲבָלֶיהָ כֵּן הָיִינוּ מִפָּנֶיךָ יְהֹוָה" כִּי אַתָּה יָדַעְתָּ אֶת כָּל הַתְּלָאָה אֲשֶׁר מְצָאָתְנוּ, כִּי מִנְּעוּרֵינוּ עַד הַיּוֹם הַזֶּה הִתְגַבֵּר עָלֵינוּ מְאֹד עֹל הַגָּלוּת הַמַּר שֶׁל כָּל הַשִּׁבְעִין אֻמּוֹת, שֶׁהֵם תַּאֲוֹתֵיהֶם וּמִדּוֹתֵיהֶן הָרָעוֹת, וּבִפְרָט תַּאֲוָה הָרָעָה בְּיוֹתֵר, שֶׁהוּא הָרַע הַכּוֹלֵל שֶׁל כָּל הַשִּׁבְעִין אֻמִּין, שֶׁהִיא תַּאֲוַת הַמִּשְׁגָּל אֲשֶׁר זֹאת הַתַּאֲוָה הָרָעָה וְהַמָּרָה מְאֹד הִתְגַּבְּרָה וְהִתְפַּשְּׁטָה עָלֵינוּ מְאֹד וְאַתָּה יָדַעְתָּ אֶת כָּל אֲשֶׁר עָבַר עָלֵינוּ עַל- יְדֵי-זֶה, אִם אָמַרְתִּי אֲסַפְּרָה כְּמוֹ יִכְלוּ הֲמוֹן יְרִיעוֹת וְכַמָּה פְעָמִים צָעַקְתִּי אֵלֶיךָ בְּכַמָּה מִינֵי קוֹלוֹת וַאֲנָחוֹת וּתְפִלּוֹת וְתַחֲנוּנִים, וַעֲדַיִן אֵין לִי יְשׁוּעָה שְׁלֵמָה, הֵן אֱמֶת יָדַעְתִּי, שֶׁעֲדַיִן לֹא הִתְחַלְתִּי לִצְעֹק כְּלָל חֵלֶק אֶחָד מֵאֶלֶף וּרְבָבָה כָּרָאוּי לִי לִצְעֹק, אַךְ מָה אֶעֱשֶׂה אָבִי שֶׁבַּשָּׁמַיִם, כִּי אַתָּה יוֹדֵעַ שֶׁאִי אֶפְשָׁר לִי כְּלָל לִזְעֹק קוֹל הָרָאוּי לִי כִּי כָל הַקּוֹלוֹת שֶׁבָּעוֹלָם אֵינָם מַסְפִּיקִים לִי לִצְעֹק וְלִזְעוֹק עַל צָרוֹת נַפְשִׁי הַמְרֻבִּים מְאֹד:
<h3>תקכד</h3>
וְעַתָּה אֲשֶׁר בָּאתִי אֵלֶיךָ יְהֹוָה אֱלֹהַי וֵאלֹהֵי אֲבוֹתַי אֱלֹהֵי הָרִאשׁוֹנִים וְהָאַחֲרוֹנִים שֶׁתָּחֹס וְתַחְמֹל עָלַי כְּגֹדֶל חַסְדֶּךָ, וְתַעֲשֶׂה עִמִּי כְּגֹדֶל נִפְלְאוֹתֶיךָ, וְתוֹצִיאֵנִי וְתַצִּילֵנִי וְתַעֲלֵנִי מִן הַגָּלוּת הַמַּר הַזֶּה שֶׁל שִׁבְעִין אֻמִּין וּתְרַחֵק וּתְגָרֵשׁ וּתְבַטֵּל מִמֶּנִּי כָּל תַּאֲווֹתֵיהֶם וּמִדּוֹתֵיהֶם הָרָעוֹת וּבִפְרָט תַּאֲוַת נִאוּף תְּרַחֵק וּתְגָרֵשׁ וּתְשַׁבֵּר וּתְבַטֵּל מִמֶּנִּי בְּבִטּוּל גָּמוּר וְתַאֲזִין קוֹלִי הַפָּגוּם וְתַקְשִׁיב שַׁוְעָתִי הַמְּקֻלְקֶלֶת וְתִשְׁמַע צַעֲקָתִי, וְתַחְמֹל עַל אַנְחָתִי אֲשֶׁר אֲנִי נֶאֱנָח וְנִדְכָּא מְאֹד בְּשִׁבְרוֹן מָתְנַיִם וְתִתֵּן בְּלִבִּי שֶׁאֶזְעַק וְאֶצְעַק אֵלֶיךָ תָמִיד "קוֹל גָּדוֹל וְלֹא יָסָף" וְלֹא אֶתֵּן דֳּמִי לָךְ עַד שֶׁתַּעֲנֵנִי וְתַחְמֹל עָלַי וְתוֹשִׁיעֵנִי וְתַצִּילֵנִי וְתִתֵּן בְּלִבִּי חָכְמָה בִּינָה וָדַעַת דִּקְדֻשָּׁה וְעֵצָה וּגְבוּרָה לַמִּלְחָמָה, בְּאֹפֶן שֶׁאֶזְכֶּה לְשַׁבֵּר וּלְבַטֵּל מֵעָלַי לְגַמְרֵי תַּאֲוַת נִאוּף עִם כָּל הַתַּאֲוֹת וּמִדּוֹת רָעוֹת וְאֶזְכֶּה בְּרַחֲמֶיךָ לְהוֹצִיא וּלְמַלֵּט אֶת נַפְשִׁי מִגָּלוּת שֶׁל שִׁבְעִים אֻמּוֹת, לְטַהֲרָהּ וּלְקַדְּשָׁהּ וּלְזַכְּכָהּ מִכָּל תַּאֲוֹתֵיהֶן וּמִדּוֹתֵיהֶן הָרָעוֹת, וּבִפְרָט מִתַּאֲוָה הַכְּלָלִיּוּת שֶׁהִיא תַּאֲוַת הַמִּשְׁגָּל:
<h3>תקכה</h3>
אָנָּא יְהֹוָה שְׁמַע קוֹלִי הַפָּגוּם הַטֵּה אָזְנְךָ לְקוֹל צַעֲקָתִי, לְקוֹל אַנְחָתִי, לְקוֹל דִּמְעָתִי, לְקוֹל תַּחֲנוּנָי בְּכָל מִינֵי קוֹלוֹת אֲנִי צוֹעֵק אֵלֶיךָ שׁוֹמֵעַ צְעָקָה, שְׁמַע קוֹל צַעֲקָתֵנוּ, וְיַעֲלֶה וְיֵרָאֶה קוֹלִי הַמַּר וְהַפָּגוּם וְהַמְקֻלְקָל לְפָנֶיךָ, יְהֹוָה אֱלֹהַי וֵאלֹהֵי אֲבוֹתַי, מָלֵא רַחֲמִים תָּמִיד, כְּאִלּוּ אֲנִי צוֹעֵק לְפָנֶיךָ שִׁבְעִין קָלִין רְצוּפִים כְּמוֹ הַיּוֹלֶדֶת קֹדֶם הַלֵּדָה "קוֹלִי אֶל יְהֹוָה אֶזְעָק, קוֹלִי אֶל יְהֹוָה אֶתְחַנָּן קוֹלִי אֶל אֱלֹהִים וְאֶצְעָקָה, קוֹלִי אֶל אֱלֹהִים וְהַאֲזִין אֵלָי הַצִּילָה מֵחֶרֶב נַפְשִׁי מִיַּד כֶּלֶב יְחִידָתִי" אֵלֶיךָ שִׁטַּחְתִּי אֶת כַּפָּי הַצֵּל הַצֵּל, הוֹשִׁיעָה הוֹשִׁיעָה, הוֹשִׁיעָה אֲדוֹנִי הַמֶּלֶךְ, עָזְרֵנִי אָבִי שֶׁבַּשָּׁמַיִם, מַלְּטֵנִי אָבִי אָב הָרַחֲמָן, רְאֵה דִמְעַת הָעֲשׁוּקִים, רְאֵה בְּעֶלְבּוֹן עֲלוּבִים עֲזֹר וְהַצֵּל נִרְדָּף כָּמוֹנִי, עָלוּב כָּמוֹנִי, אֲשֶׁר אֲנִי נִרְדָּף מִמֶּנִּי בְעַצְמִי וְאַף עַל פִּי כֵּן אֵינִי יוֹדֵעַ כְּלָל אֵיךְ לְהַצִּיל אֶת עַצְמִי, לְמַלֵּט נַפְשִׁי מִנִּי שָׁחַת
<h3>תקכו</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם "דַּלּוּ עֵינַי לַמָּרוֹם יְהֹוָה עָשְׁקָה לִּי עָרְבֵנִי עֲרוֹב עַבְדְּךָ לְטוֹב אַל יַעַשְׁקוּנִי זֵדִים" קוּמָה יְהֹוָה חַלְּצָה נַפְשִׁי מִגָּלוּת הַמַּר שֶׁל שִׁבְעִין אֻמּוֹת, שֶׁהֵם מִדּוֹתֵיהֶם וְתַאֲוֹתֵיהֶם הָרָעוֹת, וּבִפְרָט מִתַּאֲוָה הַזֹּאת שֶׁהִיא תַּאֲוָה הַכְּלָלִיּוּת שֶׁלָּהֶם כִּי כַּוָּנָתְךָ הָיְתָה לְטוֹבָתֵנוּ וְהִכְנַסְתָּ אוֹתָנוּ בַּגָּלוּת הַזֶּה שֶׁל תַּאֲוֹתֵיהֶן וּמִדּוֹתֵיהֶן הָרָעוֹת, כְּדֵי לְנַסּוֹת וּלְצָרֵף נַפְשֵׁנוּ עַל יְדֵי הַגָּלוּת הַזֶּה, כְּדֵי שֶׁנִּזְכֶּה לַעֲמֹד בַּנִּסָּיוֹן וְצֵרוּף הַזֶּה שֶׁל תַּאֲוֹתֵיהֶן וּמִדּוֹתֵיהֶן, וּבִפְרָט בַּתַּאֲוָה הַכְּלָלִיּוּת שֶׁהִיא עִקַּר הַנִּסָּיוֹן וְהַצֵּרוּף שֶׁל כָּל אָדָם בָּעוֹלָם הַזֶּה, וְאִי אֶפְשָׁר לִזְכּוֹת לְשׁוּם הִתְגַּלּוּת בְּתוֹרָה וַעֲבוֹדָה, כִּי אִם עַל יְדֵי שֶׁנִּתְנַסִּין וְנִצְטָרְפִין בְּתַאֲוָה הַכְּלָלִיוּת הַזֹּאת, שֶׁהִיא תַּאֲוַת נִאוּף אֲבָל מָה אוֹמַר מָה אֲדַבֵּר, כִּי "בָּחַנְתָּ לִבִּי פָּקַדְתָּ לַיְלָה, צְרַפְתָּנִי בַל תִּמְצָא, זַמֹּתִי בַּל יַעֲבֹר פִּי" וְהִנֵּה בָאתִי בְּעֹמֶק הַגָּלוּת, וְלֹא דַּי שֶׁלֹּא זָכִיתִי לְשַׁבֵּר הַקְּלִפָּה הַקּוֹדֶמֶת לַפְּרִי, וְלֶאֱכֹל הַפְּרִי אַחַר כָּךְ, לִזְכּוֹת לְהִתְגַּלּוּת הַתּוֹרָה, אַף גַּם פָּגַמְתִּי עַל יְדֵי זֶה מְאֹד עַד אֲשֶׁר "כָּלוּ בְיָגוֹן חַיַּי וּשְׁנוֹתַי בַאֲנָחָה כָּשַׁל בַּעֲוֹנִי כֹחִי וַעֲצָמַי עָשֵׁשׁוּ":
<h3>תקכז</h3>
אֲבָל אֲנִי יָדַעְתִּי גוֹאֲלִי חַי "וְאַחֲרוֹן עַל עָפָר יָקוּם" וַעֲדַיִן יֵשׁ לִי תִּקְוָה גַּם עַכְשָׁו וְאֵין שׁוּם יֵאוּשׁ בָּעוֹלָם כְּלָל עַל כֵּן כָּל עוֹד נַפְשִׁי בִּי אֶצְעַק אֵלֶיךָ כָּל עוֹד רוּחִי בְּקִרְבִּי אֲצַפְצֵף לְרַחֲמֶיךָ כָּל זְמַן שֶׁהַנְּשָׁמָה בְּקִרְבִּי אֲצַפֶּה וַאֲקַוֶּה וַאֲיַחֵל לִתְשׁוּעָתֶךָ:
<h3>תקכח</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, אֱלֹהֵי אַבְרָהָם אֱלֹהֵי יִצְחָק וֵאלֹהֵי יַעֲקֹב, וֵאלֹהֵי כָל הַצַּדִּיקִים הָאֲמִתִּיִּים, הָאֵל הַגָּדוֹל הַגִּבּוֹר וְהַנּוֹרָא אֵל עֶלְיוֹן גּוֹמֵל חֲסָדִים טוֹבִים וְקוֹנֵה הַכֹּל, שֶׁתַּעַזְרֵנִי בִזְכוּת אֲבוֹתֵינוּ, בִּזְכוּת הַצַּדִּיקִים הָאֲמִתִּיִּים, גִּבּוֹרֵי כֹחַ, אֲשֶׁר עָמְדוּ בְּנִסְיוֹנוֹת רַבּוֹת אֵין מִסְפָּר, וְכָפוּ אֶת יִצְרָם, וְזָכוּ לְהִתְגַּלּוּת הַתּוֹרָה, בִּזְכוּתָם וְכֹחָם עָזְרֵנִי וְהוֹשִׁיעֵנִי שֶׁאֶזְכֶּה לְשַׁבֵּר וּלְגָרֵשׁ וּלְבַטֵּל תַּאֲוָה הַכְּלָלִיוּת מִמֶּנִּי שֶׁהִיא תַאֲוַת נִאוּף וְתִהְיֶה בְעֶזְרִי תָמִיד בְּכָל עֵת בְּאֹפֶן שֶׁאֶזְכֶּה לְשַׁבֵּר וּלְגָרֵשׁ וּלְבַטֵּל תַּאֲוָה זוֹ מִמֶּנִּי לְגַמְרֵי בְּתַכְלִית הַבִּטּוּל וְאֶזְכֶּה לִקְדֻשַּׁת הַבְּרִית וְלִפְרִישׁוּת גָּדוֹל בֶּאֱמֶת, בִּקְדֻשָּׁה וּבְטָהֳרָה גְדוֹלָה כִּרְצוֹנְךָ הַטּוֹב וּתְרַחֵם עָלֵינוּ וְתַמְשִׁיךְ עָלֵינוּ קְדֻשַּׁת וּפְרִישׁוּת מֹשֶׁה רַבֵּנוּ עָלָיו הַשָּׁלוֹם, שֶׁזָּכָה לְתַכְלִית הַפְּרִישׁוּת בִּקְדֻשָּׁה גְדוֹלָה כְּמוֹ שֶׁכָּתוּב: "וְאַתָּה פֹּה עֲמֹד עִמָּדִי" וְתַמְשִׁיךְ עָלֵינוּ קְדֻשָּׁתוֹ הַגְּדוֹלָה וְהַנּוֹרָאָה; וּתְזַכֵּנוּ בִּזְכוּתוֹ וּבִזְכוּת כָּל הַצַּדִּיקִים הָאֲמִתִּיִּים לְשַׁבֵּר וּלְגָרֵשׁ וּלְבַטֵּל מֵאִתָּנוּ לְגַמְרֵי תַאֲוַת נִאוּף וְנִזְכֶּה כֻּלָּנוּ אֲנַחְנוּ וְזַרְעֵנוּ לִהְיוֹת קְדוֹשִׁים וּטְהוֹרִים בֶּאֱמֶת, בִּקְדֻשַּׁת וּפְרִישׁוּת מֹשֶׁה רַבֵּנוּ עָלָיו הַשָּׁלוֹם:
<h3>תקכט</h3>
וְתַחְמֹל עָלֵינוּ וְתַעַזְרֵנוּ וְתוֹשִׁיעֵנוּ וּתְזַכֵּנוּ, וְתִתֶּן לָנוּ כֹחַ וּגְבוּרָה בְּרַחֲמֶיךָ הָעֲצוּמִים, וְתָגֵן בַּעֲדֵנוּ וְתִהְיֶה עִמָּנוּ תָמִיד, שֶׁנִּזְכֶּה בְּכֹחֲךָ הַגָּדוֹל בְּכֹחַ וּזְכוּת מֹשֶׁה רַבֵּנוּ עָלָיו הַשָּׁלוֹם, וּבְכֹחַ וּזְכוּת כָּל הַצַּדִּיקִים הָאֲמִתִּיִּים, לְגָרֵשׁ וּלְשַׁבֵּר וְלַעֲקוֹר וּלְכַלּוֹת וּלְבַטֵּל קְלִפַּת בִּלְעָם הָרָשָׁע מִן הָעוֹלָם, שֶׁהִיא הִתְגַּבְּרוּת תַאֲוַת נִאוּף, שֶׁהָיָה שָׁטוּף בְּזִמָּה בְּיוֹתֵר וְתַמְשִׁיךְ עָלֵינוּ תָמִיד קְדֻשַּׁת מֹשֶׁה רַבֵּנוּ וּקְדֻשַּׁת כָּל הַצַּדִּיקִים הָאֲמִתִּיִּים וּתְזַכֵּנוּ מְהֵרָה לָצֵאת מִגָּלוּת שֶׁל הַשִּׁבְעִין אֻמּוֹת, שֶׁהוּא תַאֲוַת נִאוּף וְכָל שַׁאֲרֵי הַתַּאֲווֹת רָעוֹת וְתַעַזְרֵנוּ וְתוֹשִׁיעֵנוּ לְשַׁבֵּר וּלְגָרֵשׁ וּלְבַטֵּל כֻּלָּם מֵעָלֵינוּ וּמֵעַל גְּבוּלֵנוּ, חִישׁ קַל מְהֵרָה
<h3>תקל</h3>
וּתְזַכֵּנוּ בְּרַחֲמֶיךָ הָרַבִּים, שֶׁתַּחֲזֹר נַפְשֵׁנוּ לְשָׁרְשָׁהּ וְתִהְיֶה נַפְשֵׁנוּ נִכְלֶלֶת בְּרַחֲמֶיךָ בְּתוֹךְ הָעַיִ"ן נְפָשׁוֹת שֶׁל בֵּית יַעֲקֹב, בְּתוֹךְ שְׁנֵים עָשָׂר שִׁבְטֵי יָהּ, בְּתוֹךְ אַרְבָּעִים וָתֵשַׁע אוֹתִיּוֹת שֶׁל שְׁמוֹתֵיהֶם הַקְּדוֹשִׁים, אֲשֶׁר שָׁם הוּא שֹׁרֶשׁ נַפְשֵׁנוּ וְרוּחֵנוּ וְנִשְׁמוֹתֵינוּ וְאֶזְכֶּה עַל-יְדֵי-זֶה לְהִכָּלֵל בְּתוֹךְ הָעַיִ"ן פָּנִים שֶׁל הַתּוֹרָה הַקְּדוֹשָׁה וּתְזַכֵּנִי לָבוֹא מְהֵרָה לְהִתְגַּלּוּת גָּדוֹל בְּתוֹרָה וַעֲבוֹדָה בִּקְדֻשָּׁה וּבְטָהֳרָה גְדוֹלָה בֶּאֱמֶת וּבֶאֱמוּנָה שְׁלֵמָה, וְתָאִיר עֵינַי בְּתוֹרָתֶךָ וּתְזַכֵּנִי לְחַדֵּשׁ בַּתּוֹרָה תָּמִיד חִדּוּשִׁים אֲמִתִּיִּים, חִדּוּשִׁים הַנִּמְשָׁכִין מֵעַיִ"ן פָּנִים שֶׁל הַתּוֹרָה הַקְּדוֹשָׁה, חִדּוּשִׁים הַמְּבִיאִין לִידֵי מַעֲשִׂים טוֹבִים, חִדּוּשִׁים שֶׁיֵּשׁ לָהֶם כֹּחַ לְהוֹצִיא אֶת הָאָדָם מִגָּלוּת שֶׁל עַיִ"ן אֻמּוֹת מִתַּאֲוֹתֵיהֶן וּמִדּוֹתֵיהֶן הָרָעוֹת, וּלְקָרְבוֹ אֶל הַתּוֹרָה וְאֶל הָעֲבוֹדָה, חִדּוּשִׁין שֶׁנִּמְשָׁכִין עַל יָדָם נְשָׁמוֹת חֲדָשׁוֹת לְכָל הַשּׁוֹמְעִין אֶת הַחִדּוּשִׁין הַלָּלוּ:
<h3>תקלא</h3>
וְעָזְרֵנִי בְּרַחֲמֶיךָ הָרַבִּים לְקַבֵּל עָלַי תָּמִיד עֹל מַלְכוּת שָׁמַיִם בְּאַהֲבָה וְאֶזְכֶּה לְהַצִּיל אֶת נַפְשִׁי מֵהִרְהוּרִים רָעִים עַל יְדֵי אֲמִירַת שְׁנֵי פְּסוּקִים אֵלּוּ שֶׁל קַבָּלַת עֹל מַלְכוּת שָׁמַיִם שֶׁהֵם: "שְׁמַע יִשְׂרָאֵל יְהֹוָה אֱלֹהֵינוּ יְהֹוָה אֶחָד בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד" וּתְזַכֵּנִי לִהְיוֹת רָגִיל תָּמִיד לוֹמַר בְּכָל פַּעַם אֵלּוּ הַפְּסוּקִים בְּכַוָּנָה גְדוֹלָה וַעֲצוּמָה וּבְשִׂמְחָה גְדוֹלָה וּבִמְסִירַת נֶפֶשׁ וּתְעוֹרֵר אֶת לְבָבִי בְּאַהֲבָה וּתְשׁוּקָה וַחֲפֵצָה גְדוֹלָה אֵלֶיךָ, עַד שֶׁאֶזְכֶּה לְהוֹרִיד דְּמָעוֹת בִּשְׁעַת קַבָּלַת עֹל מַלְכוּת שָׁמַיִם בִּשְׁנֵי פְּסוּקִים הָאֵלּוּ וְאֶזְכֶּה עַל יְדֵי זֶה לְקַבֵּל וּלְהַמְשִׁיךְ עָלַי מַלְכוּת דִּקְדֻשָּׁה, וּלְהַכְנִיעַ וּלְשַׁבֵּר וְלַעֲקֹר וּלְבַטֵּל מַלְכוּת הָרְשָׁעָה מִן הָעוֹלָם שֶׁהִיא תַּאֲוַת נִאוּף, שֶׁהִיא שִׁפְחָה בִּישָׁא אִשָּׁה זוֹנָה וְתִבְרַח הַשִּׁפְחָה מִפְּנֵי גְבִרְתָּהּ, כְּמוֹ שֶׁכָּתוּב: "מִפְּנֵי שָׂרַי גְּבִרְתִּי אָנֹכִי בּוֹרַחַת" וְאֶזְכֶּה בְּכֹחֲךָ לְהַגְבִּיר וּלְהַמְלִיךְ "אִשָּׁה יִרְאַת יְהֹוָה" עַל הָאִשָּׁה זוֹנָה וְתִכָּנַע וְתִפֹּל הַשִּׁפְחָה לִפְנֵי גְבִרְתָּהּ וְתִבְרַח מִפָּנֶיהָ, בְּאֹפֶן שֶׁאֶזְכֶּה לְבַטֵּל מִמֶּנִּי תַאֲוַת נִאוּף, וּלְהִתְגַּבֵּר עַל כָּל הַהִרְהוּרִים רָעִים, לְגָרְשָׁם וּלְשַׁבְּרָם וּלְבַטְּלָם מֵעָלַי בְּבִטּוּל גָּמוּר מֵעַתָּה וְעַד עוֹלָם וְאֶזְכֶּה עַל יְדֵי אֲמִירַת שְׁנֵי פְּסוּקִים אֵלּוּ שֶׁיֵּשׁ בָּהֶם שְׁנֵים עָשָׂר תֵּבוֹת שֶׁתִּהְיֶה נַפְשִׁי נִכְלֶלֶת עַל יְדֵי זֶה בִּשְׁנֵים עָשָׂר שִׁבְטֵי יָהּ שֶׁהֵם כְּלָלִיּוּת מַלְכוּת דִּקְדֻשָּׁה וְעַל יְדֵי הַמ"ט [הָאַרְבָּעִים וָתֵשַׁע] אוֹתִיּוֹת שֶׁיֵּשׁ בִּשְׁנֵי פְּסוּקִים אֵלּוּ, אֶזְכֶּה לִהְיוֹת נִכְלָל בְּתוֹךְ מ"ט [אַרְבָּעִים וָתֵשַׁע] אוֹתִיּוֹת שֶׁיֵּשׁ בִּשְׁמוֹת בְּנֵי יִשְׂרָאֵל שֶׁהֵם שְׁנֵים עָשָׂר שִׁבְטֵי יָהּ:
<h3>תקלב</h3>
וְתַעַזְרֵנִי לְתַקֵּן פְּגַם הָעַיְנִין וְלֹא אָתוּר אַחַר לְבָבִי וְאַחַר עֵינַי וְתִשְׁמֹר אֶת עֵינַי תָּמִיד מִכָּל מִינֵי פְּגַם הָרְאוּת וְלֹא אֶסְתַּכֵּל בְּשׁוּם דָּבָר הַמֵּבִיא לִידֵי הִרְהוּר חַס וְשָׁלוֹם "הַעֲבֵר עֵינַי מֵרְאוֹת שָׁוְא בִּדְרָכֶךָ חַיֵּנִי גַּל עֵינַי וְאַבִּיטָה נִפְלָאוֹת מִתּוֹרָתֶךָ":
<h3>תקלג</h3>
וּתְזַכֵּנִי בְּרַחֲמֶיךָ וְתַעַזְרֵנוּ וְתוֹשִׁיעֵנוּ, וְתִגְעַר בְּהָרוּחַ שְׁטוּת וְשִׁגָּעוֹן שֶׁנִּדְבַּק בָּנוּ עַל יְדֵי מַעֲשֵׂינוּ הָרָעִים וּתְגָרְשׁוֹ וּתְסַלְּקוֹ מֵאִתָּנוּ בְּרַחֲמֶיךָ הָרַבִּים מֵעַתָּה וְעַד עוֹלָם כִּי אַתָּה יָדַעְתָּ שֶׁכָּל תַּאֲוֹתֵינוּ הָרָעוֹת, וּבִפְרָט תַּאֲוָה הָרָעָה שֶׁל נִאוּף, כֻּלָּם נִמְשָׁכִין רַק עַל יְדֵי הָרוּחַ שְׁטוּת וְהַשִּׁגָּעוֹן שֶׁנֶּאֱחַז בָּנוּ בַּעֲווֹנוֹתֵינוּ הָרַבִּים, עַד אֲשֶׁר אָנוּ דוֹמִים כְּאִישׁ שׁוֹלָל וְכִמְשֻׁגָּע מַמָּשׁ עַל יְדֵי חֲטָאֵינוּ הַמְּרֻבִּים
<h3>תקלד</h3>
אָנָּא יְהֹוָה חוֹנֵן לְאָדָם דַּעַת, חוּס וְחָנֵּנוּ וְזַכֵּנוּ לְגָרֵשׁ וּלְשַׁבֵּר וְלַעֲקוֹר וּלְבַטֵּל כָּל הָרוּחַ שְׁטוּת וְהַשִּׁגָּעוֹן מֵאִתָּנוּ וְזַכֵּנוּ בְּרַחֲמֶיךָ הָרַבִּים לְרוּחַ חָכְמָה וּבִינָה, רוּחַ עֵצָה וּגְבוּרָה רוּחַ דַּעַת וְיִרְאַת יְהֹוָה, בְּאֹפֶן שֶׁאֶזְכֶּה לְתִקּוּן הַבְּרִית בֶּאֱמֶת כִּרְצוֹנְךָ הַטּוֹב, חִישׁ קַל מְהֵרָה וְאֶזְכֶּה שֶׁיִּהְיֶה נִשְׁלָם דַּעְתִּי בֶּאֱמֶת בִּשְׁלֵמוּת גָּדוֹל בִּקְדֻשָּׁה גְּדוֹלָה אָנָּא יְהֹוָה חוּס וַחֲמֹל עָלַי, וּמַלֵּא מִשְׁאֲלוֹתַי בְּרַחֲמִים וְעָזְרֵנִי וְזַכֵּנִי לְהַגִּיעַ מְהֵרָה לְכָל מַה שֶּׁבִּקַּשְׁתִּי מִלְּפָנֶיךָ:
<h3>תקלה</h3>
וְעָזְרֵנִי בְּרַחֲמֶיךָ שֶׁאֶזְכֶּה לִשְׁמֹעַ חִדּוּשֵׁי תוֹרָה אֲמִתִּיִּים, מִפִּי צַדִּיקִים אֲמִתִּיִּים הַגְּדוֹלִים בְּמַעֲלָה, שֶׁיֵּשׁ לָהֶם כֹּחַ לְהַמְשִׁיךְ נְשָׁמוֹת חֲדָשׁוֹת לְכָל הַשּׁוֹמְעִים דִּבְרֵי תוֹרָתָם הַקְּדוֹשָׁה וְאֶזְכֶּה בְּרַחֲמֶיךָ לְהַמְשִׁיךְ עָלַי וּלְקַבֵּל נְשָׁמָה חֲדָשָׁה קְדוֹשָׁה בְּכָל עֵת, עַל יְדֵי חִדּוּשֵׁי תּוֹרָה שֶׁאֶזְכֶּה לִשְׁמֹעַ מִפִּיהֶם, וְלִלְמֹד בִּסְפָרִים קְדוֹשִׁים שֶׁל צַדִּיקִים אֲמִתִּיִּים גְּדוֹלִים וְנוֹרָאִים וְתַעַזְרֵנִי שֶׁיִּהְיֶה נַעֲשֶׂה אֶצְלִי מֵחִדּוּשֵׁי תוֹרָתָם סַם חַיִּים וְאֶזְכֶּה לְצַיֵּר אֶת הָאוֹר הַפָּשׁוּט הַבָּא מִלְמַעְלָה, בִּבְחִינַת בְּרָכָה וְטוֹבָה, אַף עַל פִּי שֶׁאֵינִי כְדַאי לָזֶה כִּי אַתָּה יָדַעְתָּ אֶת עֹצֶם הַפְּגָמִים וְהַקִּלְקוּלִים שֶׁפָּגַמְתִּי וְקִלְקַלְתִּי אֶת כְּלֵי הַמֹּחִין שֶׁלִּי מְאֹד עַל-יְדֵי פְּגַם הַבְּרִית שֶׁהוּא פְּגַם הַדַּעַת וּמֵאַיִן יָבֹא עֶזְרִי לְצַיֵּר אֶת הָאוֹר לִבְרָכָה אַף-עַל-פִּי-כֵן עַל רַחֲמֶיךָ הָרַבִּים אֲנִי בּוֹטֵחַ, וְעַל חֲסָדֶיךָ אֲנִי נִשְׁעָן, וְלִישׁוּעָתְךָ אֲנִי מְצַפֶּה, וְלִסְלִיחוֹתֶיךָ אֲנִי מְקַוֶּה, שֶׁתַּעֲשֶׂה עִמִּי כַּחֲסָדֶיךָ וְנִפְלְאוֹתֶיךָ הַגְּדוֹלִים וְהַנּוֹרָאִים, וְתִמָּלֵא עָלַי רַחֲמִים, וְתַעֲשֶׂה עִמִּי נִסִּים וְנִפְלָאוֹת גְּדוֹלוֹת וְנוֹרָאוֹת, וּתְצַיֵּר בְּעַצְמְךָ הָאוֹר הַבָּא מִלְמַעְלָה בִּבְחִינַת בְּרָכָה וְשָׁלוֹם וְחַיִּים וָטוֹב וְיֻמְשַׁךְ עָלֵינוּ הָאוֹר הַקָּדוֹשׁ מִלְמַעְלָה לִבְרָכָה וְלֹא לִקְלָלָה כְּמוֹ שֶׁכָּתוּב: "הִנֵּה בָרֵךְ לָקָחְתִּי וּבֵרֵךְ וְלֹא אֲשִׁיבֶנָּה" וִיקֻיַּם מִקְרָא שֶׁכָּתוּב:
"וְלֹא אָבָה יְהֹוָה אֱלֹהֶיךָ לִשְׁמֹעַ אֶל בִּלְעָם וַיַהֲפֹךְ יְהֹוָה אֱלֹהֶיךָ לְךָ אֶת הַקְּלָלָה לִבְרָכָה כִּי אֲהֵבְךָ יְהֹוָה אֱלֹהֶיךָ" כִּי אֵין לִי שׁוּם תִּקְוָה וּמָנוֹס וּמִבְטָח וּמִשְׁעָן, כִּי אִם עָלֶיךָ לְבָד וְעַל הַצַּדִּיקִים אֲמִתִּיִּים אֲשֶׁר אָנוּ נִשְׁעָנִים עֲלֵיהֶם תָּמִיד, בְּכֹחָם נִשְׁעָנְתִּי לִצְעֹק אֵלֶיךָ תָמִיד, וּלְצַפּוֹת לְרַחֲמֶיךָ וְלִישׁוּעָתֶךָ עֲשֵׂה עִמִּי מַה שֶּׁתַּעֲשֶׂה, בְּאֹפֶן שֶׁאֶזְכֶּה בְּחַיַּי חִישׁ קַל מְהֵרָה לִשְׁמִירַת הַבְּרִית בֶּאֱמֶת מֵעַתָּה וְעַד עוֹלָם בִּקְדֻשָּׁה גְדוֹלָה וְאֶזְכֶּה לְהִתְקַדֵּשׁ בִּקְדֻשָּׁתְךָ הָעֶלְיוֹנָה עַד שֶׁאֶזְכֶּה לְשִׁבְעִים פָּנִים שֶׁל הַתּוֹרָה הַקְּדוֹשָׁה
<h3>תקלו</h3>
עֲנֵנִי יְהֹוָה עֲנֵנִי עֲנֵנִי אֱלֹהַי עֲנֵנִי עֲנֵנִי אָבִי עֲנֵנִי עֲנֵנִי בּוֹרְאִי עֲנֵנִי עֲנֵנִי גוֹאֲלִי עֲנֵנִי (וְכוּ') מַלְכִּי וֵאלֹהָי יוֹצְרִי וּקְדוֹשִׁי עֲנֵנִי מַשְׁמִיעֵי צְעָקָה הַשְׁמִיעוּ צַעֲקָתֵנוּ לִפְנֵי שׁוֹמֵעַ צְעָקָה מַכְנִיסֵי דִמְעָה הַכְנִיסוּ דִמְעוֹתֵינוּ לִפְנֵי מֶלֶךְ מִתְרַצֶּה בִּדְמָעוֹת מַשְׁמִיעֵי אֲנָחָה הַשְׁמִיעוּ אַנְחוֹתֵינוּ לִפְנֵי שׁוֹמֵעַ אֲנָחוֹת הַחוֹמֵל עַל דַּל חֲמֹל עַל דַּלּוּתִי, וּרְאֵה שִׁפְלוּתִי וְאֹרֶךְ גָּלוּתִי, וְהֵטִיבָה אַחֲרִיתִי, וְהָשֵׁב אֶת שְׁבוּתִי חִישׁ קַל מְהֵרָה בָּרְכֵנוּ אָבִינוּ כֻּלָּנוּ יַחַד בְּאוֹר פָּנֶיךָ "הָאִירָה פָנֶיךָ עַל עַבְדֶּךָ הוֹשִׁיעֵנִי בְחַסְדֶּךָ אֱלֹהִים יְחָנֵּנוּ וִיבָרְכֵנוּ יָאֵר פָּנָיו אִתָּנוּ סֶלָה פָּנֶיךָ הָאֵר בְּעַבְדֶּךָ וְלַמְּדֵנִי אֶת חֻקֶּיךָ" רַחֲמָנָא דְעָנֵי לַעֲנִיֵּי עֲנֵינָא רַחֲמָנָא דְעָנֵי לִתְבִירֵי לִבָּא עֲנֵינָא רַחֲמָנָא דְעָנֵי לְמַכִּיכֵי רוּחָא עֲנֵינָא רַחֲמָנָא עֲנֵינָא רַחֲמָנָא עֲנֵינָא רַחֲמָנָא חוּס רַחֲמָנָא פְּרֹק רַחֲמָנָא שְׁזִיב רַחֲמָנָא רַחֵם עֲלָן רַחֲמָנָא רַחֵם עֲלָן הַשְׁתָּא בַּעֲגָלָא וּבִזְמַן קָרִיב "יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה לז</h2>
<h3>תקלז</h3>
"נַפְשִׁי בִּשְׁאֵלָתִי וְעַמִּי בְּבַקָּשָׁתִי הַצִּילָה מֵחֶרֶב נַפְשִׁי מִיַּד כֶּלֶב יְחִידָתִי, אַל תְּעַר נַפְשִׁי" כִּי בְּךָ חָסִיתִי כִּי אַתָּה תִקְוָתִי וְאַתָּה אֱיָלוּתִי "שָׁמְרָה נַפְשִׁי וְהַצִּילֵנִי אַל אֵבוֹשׁ כִּי חָסִיתִי בָךְ חוּשָׁה לְעֶזְרָתִי יְהֹוָה תְּשׁוּעָתִי" תִּיקַר נָא נַפְשִׁי בְּעֵינֶיךָ יְהֹוָה אֱלֹהַי וֵאלֹהֵי אֲבוֹתַי יְגוֹלָלוּ רַחֲמֶיךָ עַל מִדּוֹתֶיךָ, יֶהֱמוּ וְיִכְמְרוּ רַחֲמֵי לִבְּךָ עַל נַפְשִׁי הָאֻמְלָלָה וְהָעֲלוּבָה מְאֹד מְאֹד, עַל נַפְשִׁי הָרְעֵבָה וְהַצְּמֵאָה וְהָעֲיֵפָה מְאֹד, עַל נֶפֶשׁ מָרָה כָּזוֹ, נֶפֶשׁ הַלְּכוּדָה בְּכַבְלֵי עֹנִי וּבַרְזֶל בַּאֲלָפִים וּרְבָבוֹת רְשָׁתוֹת וּמְצוּדוֹת כְּצִפֳּרִים הָאֲחוּזוֹת בַּפָּח, נֶפֶשׁ הָעֲשׁוּקָה מְאֹד מָלֵא רַחֲמִים, מָלֵא רַחֲמִים, רוֹאֶה בְּעֶלְבּוֹן עֲלוּבִים, הַבִּיטָה נָא וּרְאֵה "דִּמְעַת הָעֲשֻׁקִים" הַצּוֹעֲקִים וּבוֹכִים וְנֶאֱנָקִים וְנֶאֱנָחִים, "וּמִיַּד עוֹשְׁקֵיהֶם כֹּחַ וְאֵין לָהֶם מְנַחֵם" בָּכוֹ יִבְכּוּ הַרְבֵּה בֶכֶה וְדִמְעָתָם עַל לֶחֱיָם רַחֲמָן אֲמִתִּי אַל תַּסְתֵּר פָּנֶיךָ מִשַּׁוְעָתָם, וְאַל תֶּאֱטֹם אָזְנְךָ מִצַּעֲקָתָם, וְאַל תַּעְלִים עֵינֶיךָ מִדִּמְעָתָם
<h3>תקלח</h3>
רִבּוֹנוֹ שֶׁל עוֹלָם "אֵלֶיךָ יְהֹוָה נַפְשִׁי אֶשָּׂא פֵּרַשְׂתִּי יָדַי אֵלֶיךָ נַפְשִׁי כְּאֶרֶץ עֲיֵפָה לְךָ סֶלָה כִּי רָדַף אוֹיֵב נַפְשִׁי דִּכָּא לָאָרֶץ חַיָּתִי הוֹשִׁיבַנִי בְּמַחֲשַׁכִּים כְּמֵתֵי עוֹלָם וְנַפְשִׁי נִבְהֲלָה מְאֹד וְאַתָּה יְהֹוָה עַד מָתָי שׁוּבָה יְהֹוָה חַלְּצָה נַפְשִׁי הוֹשִׁיעֵנִי לְמַעַן חַסְדֶּךָ כְּסוּס עָגוּר כֵּן אֲצַפְצֵף אֶהְגֶּה כַּיּוֹנָה דַּלּוּ עֵינַי לַמָּרוֹם יְהֹוָה עָשְׁקָה לִּי עָרְבֵנִי עֲרֹב עַבְדְּךָ לְטוֹב אַל יַעַשְׁקֻנִי זֵדִים פְּדֵנִי מֵעֹשֶׁק אָדָם וְאֶשְׁמְרָה פִּקּוּדֶיךָ" אָנָּא יְהֹוָה מַלְּטָה נַפְשִׁי מִכָּל תַּאֲוֹת הַגּוּף וּמִדּוֹתָיו הָרָעִים עֲזֹר וְהוֹשִׁיעָה בְּרַחֲמֶיךָ הָרַבִּים בְּרַחֲמֶיךָ הָאֲמִתִּיִּים אֶת נַפְשִׁי הָאֻמְלָלָה, וְתֵן לָהּ כֹּחַ וּגְבוּרָה מֵאִתְּךָ יְהֹוָה אֱלֹהַי וֵאלֹהֵי אֲבוֹתַי, שֶׁתּוּכַל לְהִתְגַּבֵּר עַל הַגּוּף וְתִתְגַּבֵּר נַפְשִׁי עַל גוּפִי, צוּרָתִי עַל חָמְרִי, עַד שֶׁאֶזְכֶּה לְהַכְנִיעַ וּלְשַׁבֵּר וּלְבַטֵּל אֶת הַגּוּף וְהַחֹמֶר לְגַמְרֵי, וְתִתְגַלֶּה הֶאָרַת נַפְשִׁי וְצוּרָתִי הַקְּדוֹשָׁה, וְיֻמְשַׁךְ עָלַי צֶלֶם אֱלֹהִים, צֶלֶם דְּמוּת תַּבְנִיתוֹ
<h3>תקלט</h3>
וּתְזַכֵּנִי לְאוֹר הַשֵּׂכֶל דִּקְדֻשָּׁה, לְחָכְמָה בִּינָה וָדַעַת וְאֶזְכֶּה לְהַכְנִיעַ וּלְבַטֵּל מִמֶּנִּי כָּל מִינֵי סִכְלוּת וּכְסִילוּת שֶׁל הַגּוּף וְהַחֹמֶר וְתוֹצִיאֵנִי מֵאֲפֵלָה לְאוֹרָה, מֵחֹשֶׁךְ לָאוֹר גָּדוֹל, מִכְּסִילוּת וְחֶשְׁכַת שֶׁל חָמְרִיּוּת הַגּוּף הֶעָכוּר וְהַמְגֻשָּׁם, לְהֶאָרַת הַחָכְמָה שֶׁל הַנֶּפֶשׁ הַקְּדוֹשָׁה וְתֵן חֶלְקִי בְּתוֹרָתֶךָ, וְאֶזְכֶּה לִלְמֹד וְלַהֲגוֹת בְּתוֹרָתְךָ וּבַעֲבוֹדָתְךָ יוֹמָם וָלָיְלָה וְתֵן בְּלִבִּי בִּינָה לְהָבִין וּלְהַשְׂכִּיל, לִשְׁמֹעַ לִלְמֹד וּלְלַמֵּד לִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי תּוֹרָתְךָ בְּאַהֲבָה וְהָאֵר עֵינַי בְּתוֹרָתֶךָ וְדַבֵּק לִבִּי בְּמִצְוֹתֶיךָ וְתַפְרִישֵׁנִי וְתַבְדִּילֵנִי מִן הַתּוֹעִים בְּחָכְמוֹת חִיצוֹנִיּוֹת וְתָגֵן בַּעֲדִי וּבְעַד זַרְעִי תָמִיד, וּבְעַד כָּל עַמְּךָ בֵּית יִשְׂרָאֵל, שֶׁלֹּא נַעֲסֹק לְעוֹלָם בְּשׁוּם חָכְמָה חִיצוֹנָה כְלָל וְלֹא נָשִׂים עַיִן וְלֹא נִלְמַד בְּשׁוּם סֵפֶר מִסִּפְרֵי הַחֲקִירוֹת כְּלָל, הֵן בְּסִפְרֵי חֲקִירוֹת שֶׁל יִשְׂרָאֵל, הֵן בְּסִפְרֵי חֲקִירוֹת שֶׁל הָעֲכּוּ"ם וְתַעֲזֹר לָנוּ שֶׁלֹּא יִכָּנֵס בְּדַעְתֵּנוּ וּמַחֲשַׁבְתֵּנוּ שׁוּם חֲקִירָה מֵחֲקִירוֹתֵיהֶם, וְלֹא שׁוּם סְבָרָה וְדֵעָה מִסְּבָרוֹתֵיהֶם וְדֵעוֹתֵיהֶם הַזָּרוֹת וְהַמָּרוֹת, הַצָּדִים בְּרִשְׁתָּם נְפָשׁוֹת יְקָרוֹת אֲשֶׁר בֶּאֱמֶת כָּל חָכְמוֹתֵיהֶם הַחִיצוֹנִיּוֹת הֵם רַק כְּסִילוּת וְסִכְלוּת וּשְׁטוּת וָהֶבֶל גָּמוּר בֶּאֱמֶת וְנִמְשָׁכִים רַק מִכְּסִילוּת וְחֶשְׁכַת חָמְרִיּוּת הַגּוּף, וּמִתַּאֲוֹתֵיהֶם וּמִדּוֹתֵיהֶם הָרָעוֹת אֲשֶׁר מֵחֲמַת תֹּקֶף הִתְגַּבְּרוּת תַּאֲוֹת גּוּפָם וְחָמְרָם הֶעָב וְהַמְגֻשָּׁם וְהַמְזֹהָם וְהַמְשֻׁקָּץ מְאֹד מְאֹד בְּתַכְלִית הַזֻהֲמָה וְהַטִּנּוּף וְהַמִּאוּס, מִשָּׁם נִתְעַכֵּר וְנִתְקַלְקֵל וְנִשְׁחַת דַּעְתָּם וְלִבָּם הֶעָרֵל, עַד שֶׁנִּתְעוּ וְנָבוֹכוּ מִדֵּעָה לְדֵעָה וּמִסְּבָרָא לִסְבָרָא, עַד שֶׁבָּאוּ לִידֵי טָעוּת וּשְׁטוּת חָכְמוֹתֵיהֶם הַחִיצוֹנִיּוֹת:
<h3>תקמ</h3>
רִבּוֹנוֹ שֶׁל עוֹלָם רַחֵם עָלֵינוּ וְעַל זַרְעֵנוּ וְעַל פְּלֵטָתֵנוּ, אֲשֶׁר נִשְׁאַרְנוּ כַּתֹּרֶן בְּרֹאשׁ הָהָר בְּאֵין עוֹזֵר וְסוֹמֵךְ, וְאֵין מִי שֶׁיַּעֲמֹד בַּעֲדֵנוּ הַצֵּל הַצֵּל וְהוֹשִׁיעָה וּמַלֵּט אוֹתָנוּ וְאֶת זַרְעֵינוּ בְּרַחֲמֶיךָ הָרַבִּים מִכָּל מִינֵי חָכְמוֹת חִיצוֹנִיּוֹת שֶׁלֹּא יִהְיֶה לָנוּ שׁוּם חֵלֶק וְעֵסֶק בָּהֶם וְתִהְיֶה יָדֵנוּ וְשִׂכְלֵנוּ וְלִבֵּנוּ מְסֻלֶּקֶת מֵהֶם כִּי לֹא בְאֵלֶּה חֶלְקֵנוּ, וְלֹא בְאֵלֶּה גּוֹרָלֵנוּ כִּי אֲנַחְנוּ מִזֶּרַע אַבְרָהָם יִצְחָק וְיַעֲקֹב, מַאֲמִינִים בְּנֵי מַאֲמִינִים וַאֲנַחְנוּ זָכִינוּ לַעֲמֹד עַל הַר סִינַי וּלְקַבֵּל תּוֹרָתְךָ הַקְּדוֹשָׁה עַל יְדֵי מֹשֶׁה נְבִיאֲךָ נֶאֱמַן בֵּיתֶךָ עָזְרֵנוּ שֶׁיִּהְיֶה חֶלְקֵנוּ בְּתוֹרָתְךָ הַקְּדוֹשָׁה תָמִיד; "תּוֹרַת יְהֹוָה תְּמִימָה מְשִׁיבַת נָפֶשׁ עֵדוּת יְהֹוָה נֶאֱמָנָה מַחְכִּימַת פֶּתִי" חוּס וַחֲמֹל עָלֵינוּ יֶהֱמוּ נָא מֵעֶיךָ עַל בָּנֶיךָ צֹאן מַרְעִיתֶךָ, וּשְׁמֹר אוֹתָנוּ בְּעֵת צָרָה הַזֹּאת בְּעִקְּבוֹת מְשִׁיחָא, וְהַצֵּל וּמַלֵּט נַפְשֵׁנוּ וְנֶפֶשׁ בָּנֵינוּ וּבְנוֹתֵינוּ שֶׁלֹּא נַעֲסֹק לְעוֹלָם בְּשׁוּם חָכְמָה חִיצוֹנָה כְּלָל וְתֵן לָנוּ כֹחַ שֶׁנִּזְכֶּה לְהַכְנִיעַ וּלְשַׁבֵּר וּלְבַטֵּל וְלַעֲקֹר כָּל הָאַפִּיקוֹרְסִים וְהַכּוֹפְרִים מִן הָעוֹלָם "יִמָּחוּ מִסֵּפֶר חַיִּים וְעִם צַדִּיקִים אַל יִכָּתֵבוּ" וְכָל הָעוֹסְקִים בְּפִילוֹסוֹפְיָא וַחֲקִירוֹת שֶׁל חָכְמוֹת הַחִיצוֹנִיּוֹת, יִהְיֶה נִמַּח שְׁמָם וְזִכְרָם מִן הָעוֹלָם יַכְרֵת יְהֹוָה לָאִישׁ אֲשֶׁר יַעֲסֹק בַּחֲקִירוֹתֵיהֶם וּבְדַרְכֵיהֶם עֵר וְעוֹנָה "יִהְיוּ בָנָיו יְתוֹמִים וְאִשְׁתּוֹ אַלְמָנָה יְהִי אַחֲרִיתוֹ לְהַכְרִית בְּדוֹר אַחֵר יִמַּח שְׁמָם יִזָּכֵר עֲוֹן אֲבוֹתָיו אֶל יְהֹוָה וְחַטַּאת אִמּוֹ אַל תִּמָּח יִהְיוּ נֶגֶד יְהֹוָה תָּמִיד וְיַכְרֵת מֵאֶרֶץ זִכְרָם" וְיִתְבַּטְּלוּ סְבָרוֹתֵיהֶם וְדֵעוֹתֵיהֶם מִן הָעוֹלָם, וְלֹא יַעֲלוּ עוֹד עַל לֵב וְלֹא יִזָּכְרוּ עוֹד בִּשְׁמָם
<h3>תקמא</h3>
וּתְרַחֵם עַל עַמְּךָ יִשְׂרָאֵל וְתַעֲלֶה וּתְנַשֵּׂא וּתְרוֹמֵם וּתְגַלֶּה וְתָאִיר חָכְמַת הַתּוֹרָה הַקְּדוֹשָׁה בָּעוֹלָם וְנָשׁוּב כֻּלָּנוּ לְתוֹרָתְךָ וְלַעֲבוֹדָתְךָ בֶּאֱמֶת וּבֶאֱמוּנָה, בִּקְדֻשָּׁה וּבְטָהֳרָה גְדוֹלָה וְנִזְכֶּה לְהִשְׁתּוֹקֵק תָּמִיד לֶאֱמוּנָתְךָ הַקְּדוֹשָׁה בֶּאֱמֶת כִּרְצוֹנְךָ הַטּוֹב; וְנִזְכֶּה לְהַכִּיר אוֹתְךָ בֶּאֱמֶת גַּם בָּעוֹלָם הַזֶּה, וּלְכַבֵּד אֶת שִׁמְךָ הַגָּדוֹל בְּכָל עֵת, כִּי בִּשְׁבִיל זֶה בָּרָאתָ כָּל הָעוֹלָמוֹת כֻּלָּם, בְּגִין דְּיִשְׁתְּמוֹדְעִין לֵיהּ כְּמוֹ שֶׁכָּתוּב: "כֹּל הַנִּקְרָא בִשְׁמִי וְלִכְבוֹדִי בְּרָאתִיו יְצַרְתִּיו אַף עֲשִׂיתִיו" עֲזֹר וְרַחֵם וְהוֹשִׁיעָה, וַעֲשֵׂה לְמַעַנְךָ וּלְמַעַן כְּבוֹד תּוֹרָתְךָ הַקְּדוֹשָׁה שֶׁתִּתְגַּבֵּר חָכְמַת הַתּוֹרָה הַקְּדוֹשָׁה עַל חָכְמַת הַפִּילוֹסוֹפְיָא, עַל חָכְמוֹת הַחִיצוֹנִיּוֹת, וְיִתְבַּטְּלוּ כָל הַחָכְמוֹת שֶׁבָּעוֹלָם כְּנֶגֶד אוֹת אֶחָד מִתּוֹרָתְךָ הַקְּדוֹשָׁה וְהַטְּהוֹרָה וְהַתְּמִימָה, תּוֹרָה שֶׁבִּכְתָב וְתוֹרָה שֶׁבְּעַל פֶּה וְיָשׁוּבוּ כֻלָּם לְתוֹרָתְךָ וְלַעֲבוֹדָתְךָ וּלְיִרְאָתְךָ בֶּאֱמֶת בְּכָל לֵב וָנֶפֶשׁ:
<h3>תקמב</h3>
אָנָּא יְהֹוָה רַחֲמָן מָלֵא רַחֲמִים, חוּסָה עַל נַפְשִׁי הָאֻמְלָלָה מְאֹד וֶהְיֵה בְעֶזְרִי תָמִיד וְחַזֵּק וְאַמֵּץ אֶת נַפְשִׁי בְכָל מִינֵי עֹז וְתַעֲצוּמוֹת, בְּאֹפֶן שֶׁתִּתְגַּבֵּר נַפְשִׁי הַקְּדוֹשָׁה וְהַטּוֹבָה עַל הַגּוּף וְתַאֲוֹתָיו וּמִדּוֹתָיו הָרָעִים, עַד שֶׁאֶזְכֶּה לְהַפְשִׁיט אֶת נַפְשִׁי מִכָּל מִינֵי תַאֲוֹת הַגּוּף וּמִדּוֹתָיו וַאֲטַהֵר וַאֲקַדֵּשׁ אֶת נַפְשִׁי וְגוּפִי בְּכָל מִינֵי טָהֳרוֹת וּקְדֻשּׁוֹת וְאֶזְכֶּה לְהוֹצִיא אֶת נַפְשִׁי מִכָּל הַתַּאֲוֹת וּמִדּוֹת רָעוֹת הַנִּמְשָׁכִים מֵאַרְבַּע יְסוֹדוֹת חָמְרִיִּים שֶׁל הַגּוּף:
<h3>תקמג</h3>
וּבְרַחֲמֶיךָ הָרַבִּים תּוֹצִיאֵנִי וְתַעֲלֵנִי מִבְּחִינַת בְּהֵמָה לִבְחִינַת אָדָם, מִגּוּף לְנֶפֶשׁ, מֵחֹמֶר לְצוּרָה, מֵחֹשֶׁךְ לְאוֹר, מִסִּכְלוּת לְחָכְמָה, מֵחָכְמוֹת וּמַחֲשָׁבוֹת חִיצוֹנִיּוֹת לְחָכְמוֹת הַתּוֹרָה הַקְּדוֹשָׁה, מִשִּׁכְחָה לְזִכָּרוֹן וְתַשְׁפִּיעַ עָלַי מֵאִתְּךָ כֹּחַ הַזִּכָּרוֹן וְאֶזְכֶּה לִזְכֹּר תָּמִיד הֵיטֵב אֶת כָּל דִּבְרֵי תוֹרָתְךָ וַעֲבוֹדָתְךָ, הֵן מַה שֶּׁאֲנִי לוֹמֵד בִּסְפָרִים קְדוֹשִׁים, הֵן מַה שֶּׁשָּׁמַעְתִּי אוֹ מַה שֶּׁאֲנִי עָתִיד לִשְׁמֹעַ מִפִּי רַבּוֹתַי וַחֲבֵרַי כָּל הַדְּבָרִים הַקְּדוֹשִׁים הַנּוֹגְעִים לְיִרְאַת יְהֹוָה וְלַעֲבוֹדָתוֹ וְתוֹרָתוֹ, כֻּלָּם אֶזְכֶּה לִזְכֹּר תָּמִיד הֵיטֵב בְּכֹחַ הַזִּכָּרוֹן דִּקְדֻשָּׁה מֵעַתָּה וְעַד עוֹלָם וְלֹא אֶשְׁכַּח שׁוּם דָּבָר מִמִּשְׁנָתִי וְאֶזְכֶּה לִזְכֹּר תָּמִיד הֵיטֵב הֵיטֵב אֶת אַחֲרִיתִי וְסוֹפִי וְלָשׂוּם לִבִּי הֵיטֵב עַל מָה אֲתִינָא לְהַאי עָלְמָא שְׁפָלָה, וּמַה יִּהְיֶה בְּסוֹפִי וְאַחֲרִיתִי, כַּאֲשֶׁר יָבֹא קִצִּי וְלֹא אֶשְׁכַּח זֹאת כָּל יְמֵי חַיַּי; וְאֶזְכֶּה לִזְכֹּר זֹאת הֵיטֵב בְּכָל יוֹם וָיוֹם, כִּי כָל יָמֵינוּ וּשְׁנוֹתֵינוּ הֵם הֶבֶל, כַּחֲלוֹם יָעוּף, וּכְצֵל עוֹבֵר, כְּעָנָן כָּלָה, וּכְרוּחַ נוֹשָׁבֶת, וּכְאָבָק פּוֹרֵחַ וְאִי אֶפְשָׁר לְהִמָּלֵט מִן הַמִּיתָה בְּשׁוּם אֹפֶן, "וְאֵין מִשְׁלַחַת בַּמִּלְחָמָה" וּמַה נַּחְשֹׁב עַל יְהֹוָה, וּמַה נַּעֲשֶׂה לְיוֹם פְּקֻדָּה "זָכוֹר תִּזְכֹּר וְתָשׁוֹחַ עָלַי נַפְשִׁי זְכוֹר אַל תִּשְׁכַּח אֶת אֲשֶׁר הִקְצַפְתָּ אֶת יְהֹוָה אֱלֹהֶיךָ" מִנְּעוּרֶיךָ עַד הַיּוֹם הַזֶּה כִּי אֵין שִׁכְחָה לִפְנֵי כִסֵּא כְבוֹדוֹ, וְאֵין נֶעְלָם מִנֶּגֶד עֵינָיו עָזְרֵנִי וְהוֹשִׁיעֵנִי לִזְכֹּר אֶת כָּל זֹאת תָּמִיד, בְּאֹפֶן שֶׁאֶזְכֶּה לְרַחֵם עָלַי מֵעַתָּה לְמַלֵּט נַפְשִׁי מִנִּי שָׁחַת, וּלְהָכִין צֵדָה לְדַרְכִּי אֹרְחָא רַחִיקָא וַאֲפִלּוּ זַוְדִּין קַלִּילָא לֵית לָן
<h3>תקמד</h3>
וְעָזְרֵנִי בְּרַחֲמֶיךָ הָרַבִּים שֶׁאֶזְכֶּה לִשְׁכֹּחַ אֶת כָּל מִינֵי מַחֲשָׁבוֹת זָרוֹת מַחֲשָׁבוֹת חִיצוֹנִיּוֹת וְחָכְמוֹת חִיצוֹנִיּוֹת וְכָל מִינֵי הִרְהוּרִים רָעִים וְעַקְמִימִיּוּת שֶׁבַּלֵּב שֶׁנִּדְבְּקוּ בְּלִבִּי וּבְדַעְתִּי בַּעֲווֹנוֹתַי הָרַבִּים וְכָל מִינֵי מַחֲשָׁבוֹת הַמְבַלְבְּלִים מֵעֲבוֹדָתֶךָ הָאֲמִתִּיּוֹת, כֻּלָּם אֶזְכֶּה בְּרַחֲמֶיךָ הָרַבִּים לְהַעֲבִירָם מִדַּעְתִּי וְלִבִּי לְגַמְרֵי, וּלְשָׁכְחָם לְגַמְרֵי מֵעַתָּה וְעַד עוֹלָם וּמֵעַתָּה אֶזְכֶּה לִזְכֹּר אוֹתְךָ תָמִיד בְּכָל עֵת בְּשִׁבְתִּי בְּבֵיתִי וּבְלֶכְתִּי בַדֶּרֶךְ בְּשָׁכְבִי וּבְקוּמִי וּלְדַבֵּק מַחֲשַׁבְתִּי אֵלֶיךָ תָמִיד, וּלְתוֹרָתְךָ וְלַעֲבוֹדָתְךָ בֶּאֱמֶת בְּיִרְאָה וְאַהֲבָה בִּקְדֻשָּׁה וּבְטָהֳרָה גְדוֹלָה, בֶּאֱמֶת וּבֶאֱמוּנָה שְׁלֵמָה וְאֶזְכֶּה שֶׁיִּתְדַּבֵּק לִבִּי וּמַחֲשַׁבְתִּי אֵלֶיךָ וּלְתוֹרָתְךָ וּלְמִצְוֹתֶיךָ בֶּאֱמֶת, בִּדְבֵקוּת גָּדוֹל וּבְהִתְקַשְּׁרוּת אַמִּיץ וְחָזָק מְאֹד עַד שֶׁאֶזְכֶּה לִזְכֹּר הֵיטֵב אֶת כָּל דִּבְרֵי תוֹרָתְךָ וַעֲבוֹדָתְךָ תָמִיד לְעוֹלָם וָעֶד וְלֹא אֶשְׁכַּח שׁוּם דָּבָר מִדִּבְרֵי תוֹרָה וַעֲבוֹדָה לְעוֹלָם רַק אֶזְכֶּה לְזָכְרָם תָּמִיד בְּעָלְמָא דֵין וּבְעָלְמָא דְאָתֵי:
<h3>תקמה</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, אֱלֹהֵי אַבְרָהָם אֱלֹהֵי יִצְחָק וֵאלֹהֵי יַעֲקֹב, וֵאלֹהֵי כָל הַצַּדִּיקִים הָאֲמִתִּיִּים רִאשׁוֹנִים וְאַחֲרוֹנִים, וֵאלֹהֵי כָל עַמְּךָ יִשְׂרָאֵל הַקָּדוֹשׁ, אָבִינוּ אָב הָרַחֲמָן הַיּוֹדֵעַ כָּל תַּעֲלוּמוֹת לֵב, שֶׁתְּרַחֵם עָלַי בְּרַחֲמֶיךָ הָרַבִּים וּתְחָנֵּנִי מֵאִתְּךָ דֵּעָה בִּינָה וְהַשְׂכֵּל וְתוֹרֵנִי וְתַדְרִיכֵנִי בַּאֲמִתְּךָ תָמִיד וּתְזַכֵּנִי בְּכָל עֵת לָדַעַת בֶּאֱמֶת הַדֶּרֶךְ הַיָּשָׁר, אֵיךְ לְהִתְנַהֵג בְּעִנְיָנֵי תַעֲנִיּוֹת נְדָבָה אִם לְהִתְעַנּוֹת אִם לַחְדֹּל וּתְזַכֵּנִי לֵידַע הָאֱמֶת לַאֲמִתּוֹ, וּלְהִתְנַהֵג בְּדֶרֶךְ הָאֱמֶת כִּרְצוֹנְךָ הַטּוֹב, כִּי לִבִּי הוֹלֵךְ אָנָה וָאָנָה בְּעִנְיָן זֶה עַל כֵּן הִנְנִי מַשְׁלִיךְ עַצְמִי עָלֶיךָ לְבַד, וַהֲרֵינִי מוֹסֵר גּוּפִי וְנַפְשִׁי וְרוּחִי וְנִשְׁמָתִי אֵלֶיךָ לְבַד שֶׁתַּעֲשֶׂה עִמִּי מַה שֶּׁתִּרְצֶה וְכִרְצוֹנְךָ אֶעֱשֶׂה וְתַעַזְרֵנִי שֶׁלֹּא אֲבַלְבֵּל דַּעְתִּי הַרְבֵּה בְּעִנְיָן זֶה, רַק אֶזְכֶּה תָמִיד לְעֵצָה שְׁלֵמָה מְהֵרָה וְתַשְׁפִּיעַ לִי עֵצָה טוֹבָה מֵאִתְּךָ כִּרְצוֹנְךָ הַטּוֹב בֶּאֱמֶת וְאֶזְכֶּה לֵידַע וּלְהָבִין אֵיךְ לְהִתְנַהֵג בְּעִנְיָן הַתַּעֲנִיּוֹת וְאֵיךְ לְהִתְנַהֵג בְּכָל הַדְּבָרִים שֶׁבָּעוֹלָם בְּאֹפֶן שֶׁאֶזְכֶּה לָסוּר מֵרָע וּלְהַכְנִיעַ הַגּוּף וְהַחֹמֶר לְגַבֵּי הַנֶּפֶשׁ וְהַצּוּרָה וְלַעֲסֹק בְּתוֹרָתְךָ וּבַעֲבוֹדָתְךָ תָמִיד בֶּאֱמֶת כִּרְצוֹנְךָ הַטּוֹב מֵעַתָּה וְעַד עוֹלָם "הַשְׁמִיעֵנִי בַבֹּקֶר חַסְדֶּךָ כִּי בְךָ בָטָחְתִּי הוֹדִיעֵנִי דֶּרֶךְ זוּ אֵלֵךְ כִּי אֵלֶיךָ נָשָׂאתִי נַפְשִׁי":
<h3>תקמו</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהַי וֵאלֹהֵי אֲבוֹתַי שֶׁתַּעַזְרֵנִי לִתֵּן צְדָקָה הַרְבֵּה לַעֲנִיִּים הֲגוּנִים הַרְבֵּה וְתַחְמֹל עָלַי בְּרַחֲמֶיךָ וּבַחֲסָדֶיךָ הַגְּדוֹלִים וְהָעֲצוּמִים, וְתַעַזְרֵנִי לִתֵּן צְדָקָה הַרְבֵּה לְאֶרֶץ יִשְׂרָאֵל, לִתְמֹךְ וּלְסַיֵּעַ בְּסִיּוּעַ שֶׁיֵּשׁ בּוֹ מַמָּשׁ לַעֲנִיִּים הֲגוּנִים הַדָּרִים בְּאֶרֶץ יִשְׂרָאֵל וְאֶזְכֶּה לְהִכָּלֵל עַל יְדֵי זֶה בַּאֲוִירָא דְאֶרֶץ יִשְׂרָאֵל, בָּאֲוִיר הַקָּדוֹשׁ בְּהָאֲוִיר וְהַהֶבֶל שֶׁאֵין בּוֹ חֵטְא וְנִזְכֶּה עַל יְדֵי זֶה לְהַמְתִּיק וּלְבַטֵּל כָּל מִינֵי דִּינִים מֵעָלֵינוּ וּמֵעַל כָּל עַמְּךָ בֵּית יִשְׂרָאֵל וְנִזְכֶּה תָמִיד לִדְחוֹת וּלְבַטֵּל הַדִּין וְהַחֹשֶׁךְ וְהַסִּכְלוּת וְכָל מִינֵי חָכְמוֹת חִיצוֹנִיּוֹת מִן הָעוֹלָם וְתַעַזְרֵנוּ לְהַגְבִּיר וּלְהַעֲלוֹת וּלְנַשֵּׂא הַנֶּפֶשׁ הַקְּדוֹשָׁה וְהַתּוֹרָה הַקְּדוֹשָׁה וְתָאִיר עָלֵינוּ אוֹר הַחָכְמָה הַקְּדוֹשָׁה, וְתַמְשִׁיךְ עָלֵינוּ חֲסָדִים טוֹבִים מֵאִתְּךָ תָמִיד וְנִזְכֶּה לְזִכָּרוֹן דִּקְדֻשָּׁה, וְתַשְׁפִּיעַ עָלֵינוּ מֵאִתְּךָ שֶׁפַע טוֹבָה וּבְרָכָה, חַיִּים חֵן וָחֶסֶד וְרַחֲמִים וְשָׁלוֹם וְכָל טוֹב וּבְרַחֲמֶיךָ הָרַבִּים תִּזְכֹּר לָנוּ אֶת בְּרִית אֲבוֹתֵינוּ אַבְרָהָם יִצְחָק וְיַעֲקֹב וּתְקַיֵּם לָנוּ מִקְרָא שֶׁכָּתוּב: "וְזָכַרְתִּי אֶת בְּרִיתִי יַעֲקֹב וְאַף אֶת בְּרִיתִי יִצְחָק, וְאַף אֶת בְּרִיתִי אַבְרָהָם אֶזְכֹּר וְהָאָרֶץ אֶזְכֹּר":
<h3>תקמז</h3>
וְתַעַזְרֵנוּ שֶׁנִּזְכֶּה לְגַדֵּל וּלְהַעֲלוֹת נַפְשֵׁנוּ לְפָנֶיךָ וְנִזְכֶּה לְקַדֵּשׁ וּלְקַשֵּׁט נַפְשֵׁנוּ בְּאֹפֶן שֶׁתּוּכַל נַפְשֵׁנוּ לַעֲלוֹת לְהַשְּׁכִינָה בִּבְחִינַת מַיִּין נוּקְבִּין וְתִתְפָּאֵר הַשְּׁכִינָה לְפָנֶיךָ עִם נַפְשׁוֹתֵינוּ, "חֲזִי בַּמֶּה בְּרָא קָאֲתִינָא לְגַבָּךְ" וְנִזְכֶּה שֶׁיִּהְיֶה נַעֲשֶׂה יִחוּד קֻדְשָׁא בְּרִיךְ הוּא וּשְׁכִינְתֵּיהּ עַל יְדֵי נַפְשׁוֹתֵינוּ שֶׁיַּעֲלוּ לְטוֹבָה לְפָנֶיךָ לְרֵיחַ נִיחוֹחַ אִשֶּׁה לַיהֹוָה:
<h3>תקמח</h3>
וּתְזַכֵּנוּ שֶׁתִּהְיֶה אֲכִילָתֵנוּ בִּקְדֻשָּׁה וּבְטָהֳרָה תָמִיד וּבִפְרָט כְּשֶׁאָנוּ אוֹכְלִין דָּבָר מִן הַחַי תַּעַזְרֵנוּ לְהִתְקַדֵּשׁ בְּיוֹתֵר בִּשְׁעַת אֲכִילָתֵנוּ, עַד שֶׁנִּזְכֶּה לְהַעֲלוֹת הַנֶּפֶשׁ הַמְּלֻבָּשׁ בַּחַי שֶׁאָנוּ אוֹכְלִים, לְהַעֲלוֹת הַנֶּפֶשׁ מֵחַי לִמְדַבֵּר, עַל יְדֵי הַבְּרָכָה שֶׁאָנוּ מְבָרְכִין עַל אֲכִילָתֵנוּ וְנִזְכֶּה לוֹמַר כָּל הַבְּרָכוֹת בְּכַוָּנָה גְדוֹלָה וַעֲצוּמָה לְשִׁמְךָ הַגָּדוֹל בֶּאֱמֶת:
<h3>תקמט</h3>
וְתִשְׁמְרֵנוּ וְתַצִּילֵנוּ בְּרַחֲמֶיךָ הָרַבִּים מִמַּאֲכָלוֹת אֲסוּרוֹת וְלֹא יָבֹא לְתוֹךְ פִּינוּ שׁוּם דָּבָר הָאָסוּר לָנוּ וְלֹא נִכָּשֵׁל לְעוֹלָם בִּנְבֵלוֹת וּטְרֵפוֹת, אֲפִלּוּ בְּשׁוֹגֵג וּבְאֹנֶס וְתַצִּיל אוֹתָנוּ בְּרַחֲמֶיךָ מִשּׁוֹחֲטִים שֶׁאֵינָם הֲגוּנִים וְתַפְרִישׁ אוֹתָנוּ וְתַבְדִּיל אוֹתָנוּ מִכָּל מִינֵי נְבֵלוֹת וּטְרֵפוֹת דְּאוֹרַיְיתָא וּדְרַבָּנָן וְתַזְמִין לָנוּ בְּרַחֲמֶיךָ תָּמִיד שׁוֹחֲטִים הֲגוּנִים וּכְשֵׁרִים וְתִהְיֶה עִמָּהֶם תָּמִיד וְתִשְׁמֹר אוֹתָם וְאוֹתָנוּ שֶׁלֹּא יִכָּשְׁלוּ עַמְּךָ יִשְׂרָאֵל עַל יָדָם לְעוֹלָם בִּנְבֵלוֹת וּטְרֵפוֹת חַס וְשָׁלוֹם וְתַעֲזֹר לְהַשּׁוֹחֲטִים שֶׁיְּכַוְּנוּ תָמִיד הֵיטֵב בְּבִרְכַּת הַשְּׁחִיטָה, בְּאֹפֶן שֶׁיִּזְכּוּ לְהַעֲלוֹת הַנֶּפֶשׁ הַמְלֻבָּשׁ בְּהָחַי, מֵחַי לִמְדַבֵּר עַד שֶׁיַּעֲלוּ כָּל הַנְּפָשׁוֹת הָעֲשׁוּקוֹת הַמְגֻּלְגָּלִים בְּחַיּוֹת וְעוֹפוֹת וּבְהֵמוֹת אֶל הַשְּׁכִינָה וְיִהְיֶה נַעֲשֵׂה יִחוּד קֻדְּשָׁא בְּרִיךְ הוּא וּשְׁכִינְתֵּיהּ עַל יָדָם וְנִזְכֶּה שֶׁיִּהְיֶה נִמְשָׁךְ עַל יְדֵי זֶה עָלֵינוּ שֶׁפַע טוֹבָה וּבְרָכָה וְרַחֲמִים וְחַיִּים וְשָׁלוֹם וְנִזְכֶּה לְפַרְנָסָה טוֹבָה בְּכָבוֹד בְּלִי שׁוּם יְגִיעָה וְטִרְחָא וְטִרְדָּא כְּלָל אָבִינוּ שֶׁבַּשָּׁמַיִם גּוֹמֵל לַחַיָּבִים טוֹבוֹת, גּוֹמֵל חֲסָדִים טוֹבִים, אַתָּה יוֹדֵעַ שֶׁאֵין בָּנוּ כֹחַ לִשְׁמֹר עַצְמֵנוּ מִשּׁוֹחֲטִים שֶׁאֵינָם הֲגוּנִים הַמְּצוּיִים עַכְשָׁו הַרְבֵּה מְאֹד וְאֵין מִי שֶׁיַּעֲמֹד בַּעֲדֵנוּ וְיִשְׁתַּדֵּל בְּתִקּוּן נַפְשׁוֹתֵינוּ, וְיַצִּיל אוֹתָנוּ מִפְּגַם הַשּׁוֹחֲטִים שֶׁאֵינָם הֲגוּנִים הַגּוֹרְמִים מַה שֶׁגּוֹרְמִים, רַחֲמָנָא לִצְּלָן:
<h3>תקנ</h3>
רִבּוֹנוֹ שֶׁל עוֹלָם רַחֵם עָלֵינוּ לְמַעַן שְׁמֶךָ, וּלְמַעַן שְׁכִינַת עֻזֶּךָ, וּלְמַעַן אֲבוֹתֵינוּ אַבְרָהָם יִצְחָק וְיַעֲקֹב, וּלְמַעַן כָּל הַצַּדִּיקִים אֲמִתִּיִּים, וְעָזְרֵנוּ וְהוֹשִׁיעֵנוּ וְהַצִּילֵנוּ וּמַלְּטֵנוּ מִשּׁוֹחֲטִים רָעִים, מִשּׁוֹחֲטִים שֶׁאֵינָם הֲגוּנִים וְשָׁמְרֵנוּ תָמִיד שֶׁלֹּא יָבוֹא לְתוֹךְ פִּינוּ שׁוּם מִכְשׁוֹל נְבֵלָה וּטְרֵפָה, כִּי אַתָּה "כֹל תּוּכָל וְלֹא יִבָּצֵר מִמְּךָ מְזִמָּה", וּבְיָדְךָ הַכֹּל וְאַתָּה יָכוֹל לִשְׁמֹר אוֹתָנוּ גַם עַכְשָׁו בַּדּוֹרוֹת הַלָּלוּ מִנְּבֵלוֹת וּטְרֵפוֹת וּמִשּׁוֹחֲטִים שֶׁאֵינָם הֲגוּנִים חוּס וַחֲמֹל עָלֵינוּ, לְמַעַנְךָ וְלֹא לְמַעֲנֵנוּ, וְקַדְּשֵׁנוּ בִּקְדֻשָּׁתֶךָ, וְהַבְדִּילֵנוּ מִן מַאֲכָלוֹת אֲסוּרוֹת כְּמוֹ שֶׁכָּתוּב: "וָאַבְדִּיל אֶתְכֶם מִן הָעַמִּים לִהְיוֹת לִי" וְנִזְכֶּה לְקַיֵּם מִקְרָא שֶׁכָּתוּב: "וְאַנְשֵׁי קֹדֶשׁ תִּהְיוּן לִי וּבָשָׂר בַּשָּׂדֶה טְרֵפָה לֹא תֹאכֵלוּ, לַכֶּלֶב תַּשְׁלִכוּן אוֹתוֹ" וּכְתִיב: "וְהִתְקַדִּשְׁתֶּם וִהְיִיתֶם קְדוֹשִׁים כִּי קָדוֹשׁ אָנִי" וִיקֻיַּם מִקְרָא שֶׁכָּתוּב: "טֶרֶף נָתַן לִירֵאָיו, יִזְכּוֹר לְעוֹלָם בְּרִיתוֹ":
<h3>תקנא</h3>
וְעָזְרֵנוּ בְּרַחֲמֶיךָ הָרַבִּים וְתַזְמִין לָנוּ מְלַמְּדִים טוֹבִים וַהֲגוּנִים לְבָנֵינוּ שֶׁיִּהְיוּ עוֹסְקִים בִּמְלַאכְתָּם בֶּאֱמוּנָה, לִלְמֹד הַרְבֵּה עִם בָּנֵינוּ בַּתַּכְלִית הַמּוֹעִיל בֶּאֱמֶת וְיִהְיוּ כָּל הַמְלַמְּדֵי תִינוֹקוֹת אֲנָשִׁים כְּשֵׁרִים וְצַדִּיקִים שֶׁלֹּא יְקַלְקְלוּ חַס וְשָׁלוֹם אֶת הַהֶבֶל הַקָּדוֹשׁ שֶׁל הַתִּינוֹקוֹת שֶׁל בֵּית רַבָּן, שֶׁהוּא הֶבֶל פֶּה שֶׁאֵין בּוֹ חֵטְא וְיַעֲלֶה וְיֵרָאֶה וְיֵרָצֶה וְיִשָּׁמַע לְפָנֶיךָ הַהֶבֶל הַקָּדוֹשׁ שֶׁל הַתִּינוֹקוֹת שֶׁל בֵּית רַבָּן וְעַל יְדֵי זֶה תִּזְכֹּר אֶת בְּרִית אֲבוֹתֵינוּ, וְתַמְתִּיק וּתְבַטֵּל מֵעָלֵינוּ וּמֵעַל כָּל עַמְּךָ בֵּית יִשְׂרָאֵל כָּל הַדִּינִים וְכָל הַגְּזֵרוֹת שֶׁאֵינָם טוֹבוֹת שֶׁנִּגְזְרוּ עַל עַמְּךָ יִשְׂרָאֵל בִּכְלָל אוֹ בִּפְרָט, בֵּין שֶׁהוּא קֹדֶם גְּזַר דִּין בֵּין שֶׁהוּא לְאַחַר גְּזַר דִּין כֻּלָּם תַּמְתִּיק וּתְבַטֵּל בִּזְכוּת הֶבֶל פֶּה שֶׁאֵין בּוֹ חֵטְא שֶׁל הַתִּינוֹקוֹת שֶׁל בֵּית רַבָּן וּתְזַכֵּנוּ בְרַחֲמֶיךָ הָרַבִּים וּתְקַדְּשֵׁנוּ בִקְדֻשָּׁתְךָ הָעֶלְיוֹנָה, וּתְזַכֵּנוּ לָשׁוּב בִּתְשׁוּבָה שְׁלֵמָה לְפָנֶיךָ בֶאֱמֶת בְּכָל לֵב וָנֶפֶשׁ וְנִזְכֶּה לְתַקֵּן אֶת כָּל אֲשֶׁר שִׁחַתְנוּ וְנִזְכֶּה לְהַגְבִּיר הַנֶּפֶשׁ עַל הַגּוּף, עַד שֶׁיִּתְבַּטֵל הַגּוּף לְגַמְרֵי לְגַבֵּי הַנֶּפֶשׁ וְנִזְכֶּה לִתֵּן צְדָקָה הַרְבֵּה לְאֶרֶץ יִשְׂרָאֵל עַד שֶׁנִּהְיֶה נִכְלָלִים בַּאֲוִירָא דְאֶרֶץ יִשְׂרָאֵל, בְּהַהֶבֶל הַקָּדוֹשׁ שֶׁאֵין בּוֹ חֵטְא עַד שֶׁנִּזְכֶּה כֻלָּנוּ עַמְּךָ בֵּית יִשְׂרָאֵל שֶׁיִּהְיֶה הֶבֶל פִּינוּ הֶבֶל שֶׁאֵין בּוֹ חֵטְא כְּמוֹ אֲוִירָא דְאֶרֶץ יִשְׂרָאֵל וּכְמוֹ הֶבֶל פִּיהֶם שֶׁל תִּינוֹקוֹת שֶׁל בֵּית רַבָּן וְתַעֲזֹר לְהַשּׁוֹחֲטִים שֶׁיְּקַדְּשׁוּ וִיטַהֲרוּ עַצְמָן בֶּאֱמֶת עַד שֶׁיִּהְיֶה הֶבֶל פִּיהֶם גַּם כֵּן הֶבֶל שֶׁאֵין בּוֹ חֵטְא, בְּאֹפֶן שֶׁיּוּכְלוּ לְהַעֲלוֹת הַנְּפָשׁוֹת הַמְגֻּלְגָּלוֹת בְּהָחַי לְהַעֲלוֹתָם לְשָׁרְשָׁם שֶׁבִּקְדֻשָּׁה עַל יְדֵי הֶבֶל פִּיהֶם שֶׁל בִּרְכַּת הַשְּׁחִיטָה כִּי אַתָּה יוֹדֵעַ עֹצֶם הָרַחֲמָנוּת שֶׁיֵּשׁ עַל נְפָשׁוֹת הַמְגֻּלְגָּלוֹת בְּבַעֲלֵי חַיִּים חוּסָה נָא בְּרַחֲמֶיךָ עֲלֵיהֶם וְעָלֵינוּ, וַעֲשֵׂה לְמַעַנְךָ, וְעָזְרֵנוּ וְהוֹשִׁיעֵנוּ שֶׁנִּזְכֶּה לְהַעֲלוֹת כָּל הַנְּפָשׁוֹת הַמְגֻּלְגָּלוֹת לְשָׁרְשָׁן הָעֶלְיוֹן שֶׁבִּקְדֻשָּׁה:
<h3>תקנב</h3>
רַחֲמָן מָלֵא רַחֲמִים, חוֹמֵל דַּלִּים, שׁוֹמֵעַ אֶנְקַת אֶבְיוֹנִים, רַחֵם עָלֵינוּ וְעַל נַפְשׁוֹתֵינוּ הָעֲשׁוּקוֹת כַּצִּפֳּרִים הָאֲחוּזוֹת בַּפָּח, כַּאֲשֶׁר נִגְלֶה לְפָנֶיךָ יוֹדֵעַ תַּעֲלוּמוֹת, וְעָזְרֵנִי לְמַלֵּט נַפְשִׁי מִנִּי שָׁחַת כִּי אַתָּה יָדַעְתָּ אֶת גֹּדֶל יְקַר וַהֲדַר תִּפְאֶרֶת נַפְשִׁי בְּשָׁרְשָׁהּ הָעֶלְיוֹן וְגַם אַתָּה יָדַעְתָּ אֶת רִבּוּי הַטִּנֹּפֶת וְהַלִּכְלוּכִים שֶׁלִּכְלַכְתִּי וְטִנַּפְתִּי נַפְשִׁי הָעֲלוּבָה מְאֹד מְאֹד וּלְפָנֶיךָ נִגְלָה עֹצֶם הָרַחֲמָנוּת שֶׁעַל נַפְשִׁי הָאֻמְלָלָה מְאֹד, הַיְגֵעָה מְאֹד, הַנִּדְכֵּאת וְהַמְטֹרֶפֶת מְאֹד בֵּין שִׁנֵּי הַכְּפִירִים פָּצוּ עָלֵינוּ פִּיהֶם אָמְרוּ בִּלָּעְנוּ וְאָנוּ צוֹעֲקִים אֵלֶיךָ זֶה זְמַן רַב, וְאֵין מִי שֶׁיּוּכַל לְהוֹשִׁיעֵנוּ, כִּי אֲנַחְנוּ בְּעַצְמֵנוּ הָיִינוּ אַכְזָרִיִּים עַל נַפְשֵׁינוּ אֲבָל אַתָּה יָכוֹל לְהַצִּיל אֶת נַפְשֵׁינוּ בְּתֹּקֶף חֶמְלָתְךָ, שֶׁתַּהֲפֹךְ אֶת לְבָבֵנוּ לְטוֹבָה, וְתַטֵּה אֶת לְבָבֵנוּ אֵלֶיךָ בֶּאֱמֶת; וְתִתֶּן לָנוּ שֵׂכֶל וָדַעַת דִּקְדֻשָּׁה וְכֹחַ וּגְבוּרָה וְעֵצָה בְּאֹפֶן שֶׁנִּזְכֶּה לְהַגְבִּיר הַנֶּפֶשׁ עַל הַגּוּף תָּמִיד עַד שֶׁיִּתְבַּטֵל הַגּוּף וְתַאֲוֹתָיו לְגַמְרֵי וְאֶזְכֶּה לְהַעֲלוֹת וּלְנַשֵּׂא נַפְשִׁי תָמִיד בִקְדֻשָּׁתְךָ הָעֶלְיוֹנָה בֶּאֱמֶת וּבֶאֱמוּנָה שְׁלֵמָה
<h3>תקנג</h3>
אָבִינוּ אָב הָרַחֲמָן חֲמֹל עַל כְּבוֹד הַתּוֹרָה הַקְּדוֹשָׁה שֶׁהִשְׁפַּעְתָּ בָּנוּ כִּי אַתָּה יוֹדֵעַ אֶת עֹצֶם יֹפִי קְדֻשַּׁת הַתּוֹרָה הַיְּקָרָה הַנֶּעְלֶמֶת בָּנוּ עָזְרֵנוּ בְּרַחֲמֶיךָ הָרַבִּים שֶׁנִּזְכֶּה מֵעַתָּה לְטַהֵר וּלְקַדֵּשׁ עַצְמֵנוּ בֶּאֱמֶת, בְּאֹפֶן שֶׁנִּזְכֶּה לְהוֹצִיא וּלְגַלּוֹת הַתּוֹרָה הַנֶּעְלֶמֶת בָּנוּ בִּקְדֻשָּׁה גְדוֹלָה וְהַצִּילֵנוּ מֵחֶרְפּוֹת וּבִזְיוֹנוֹת וְלֹא נֵבוֹשׁ וְלֹא נִכָּלֵם וְלֹא נִכָּשֵׁל לְעוֹלָם וָעֶד וְזַכֵּנוּ לְכָבוֹד דִּקְדֻשָּׁה, וְנִזְכֶּה לְקַבֵּל אֶת הַכָּבוֹד בִּקְדֻשָּׁה גְדוֹלָה, לְשִׁמְךָ וְלִכְבוֹדְךָ הַגָּדוֹל לְבַד וְלֹא נִשְׁתַּמֵּשׁ עִם הַכָּבוֹד בִּשְׁבִילֵנוּ כְּלָל, רַק לְשִׁמְךָ וְלַעֲבוֹדָתְךָ לְבַד בֶּאֱמֶת וּבִתְמִימוּת, בְּלִי שׁוּם פְּנִיָּה וּמַחֲשָׁבָה חִיצוֹנָה כְּלָל וְנִזְכֶּה לְהַחֲזִיר וּלְהַעֲלוֹת הַכָּבוֹד לְשָׁרְשׁוֹ וְתַעַזְרֵנוּ עַל יְדֵי הַכָּבוֹד דִּקְדֻשָּׁה שֶׁתְּחָנֵּנוּ בְּרַחֲמֶיךָ שֶׁנִּזְכֶּה עַל יְדֵי זֶה לְהוֹצִיא וּלְגַלּוֹת חִדּוּשֵׁי תוֹרָה הַרְבֵּה הַנֶּעְלָמִים בְּנַפְשֵׁנוּ בִּקְדֻשָּׁה וּבְטָהֳרָה גְדוֹלָה וְתִהְיֶה עִמָּנוּ תָמִיד, וְלֹא נֹאמַר דָּבָר שֶׁלֹּא כִּרְצוֹנְךָ וְתִהְיֶה עִם פִּינוּ בְּעֵת הַטִּיפֵנוּ וְעִם יָדֵינוּ בְּעֵת מַעְבָּדֵנוּ:
<h3>תקנד</h3>
רִבּוֹנוֹ שֶׁל עוֹלָם חוּסָה עַל נַפְשִׁי הָעֲנִיָּה וְהַדַּלָּה, הָרְעֵבָה וְהַצְּמֵאָה וְהָעֲיֵפָה מְאֹד, וּמַלֵּא מִשְׁאֲלוֹתַי בְּרַחֲמִים שֶׁתִּתְגַּבֵּר נַפְשִׁי עַל גּוּפִי מֵעַתָּה וְעַד עוֹלָם וְתִתְעַלֶּה וְתִתְנַשֵּׂא נַפְשִׁי לְמַעְלָה לְמַעְלָה, בִּקְדֻשָּׁה וּבְטָהֳרָה גְדוֹלָה בֶאֱמֶת וּבֶאֱמוּנָה שְׁלֵמָה, בְּחָכְמָה וּבִינָה וָדַעַת דִּקְדֻשָּׁה, בְּתוֹרָה וַעֲבוֹדָה בְּיִרְאָה וּבְאַהֲבָה וּבִתְשׁוּבָה שְׁלֵמָה לְפָנֶיךָ, בֶּאֱמֶת וּבְלֵב שָׁלֵם כִּרְצוֹנְךָ הַטּוֹב: "שׁוּבִי נַפְשִׁי לִמְנוּחָיְכִי כִּי יְהֹוָה גָּמַל עָלָיְכִי כִּי חִלַּצְתָּ נַפְשִׁי מִמָּוֶת אֶת עֵינִי מִן דִּמְעָה אֶת רַגְלִי מִדֶּחִי אֶתְהַלֵּךְ לִפְנֵי יְהֹוָה בְּאַרְצוֹת הַחַיִּים כִּי לֹא תַעֲזֹב נַפְשִׁי לִשְׁאֹל, לֹא תִתֵּן חֲסִידְךָ לִרְאוֹת שָׁחַת נַפְשִׁי יְשׁוֹבֵב, יַנְחֵנִי בְמַעְגְּלֵי צֶדֶק לְמַעַן שְׁמוֹ לְמַעַן שִׁמְךָ יְהֹוָה תְּחַיֵּנִי, בְּצִדְקָתְךָ תּוֹצִיא מִצָּרָה נַפְשִׁי וּבְחַסְדְּךָ תַּצְמִית אוֹיְבָי, וְהַאֲבַדְתָּ כָּל צוֹרְרֵי נַפְשִׁי כִּי אֲנִי עַבְדֶּךָ וְנַפְשִׁי תָּגִיל בַּיהֹוָה תָּשִׂישׂ בִּישׁוּעָתוֹ הוֹצִיאָה מִמַּסְגֵּר נַפְשִׁי לְהוֹדוֹת אֶת שְׁמֶךָ בִּי יַכְתִּירוּ צַדִּיקִים כִּי תִגְמֹל עָלָי":
<h2>תפילה לח</h2>
<h3>תקנה</h3>
"דָּבְקָה נַפְשִׁי אַחֲרֶיךָ בִּי תָּמְכָה יְמִינֶךָ דָּבַקְתִּי בְעֵדְוֹתֶיךָ יְהֹוָה אַל תְּבִישֵׁנִי" אָבִי אָב הָרַחֲמָן עָזְרֵנִי בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים, שֶׁאֶזְכֶּה לְדַבֵּק עַצְמִי אֵלֶיךָ תָּמִיד בְּכָל עֵת בֶּאֱמֶת וּבֶאֱמוּנָה שְׁלֵמָה וּבְדֵעָה נְכוֹנָה וּמְיֻשֶּׁבֶת בִּקְדֻשָּׁה וּבְטָהֳרָה גְדוֹלָה וְאֶזְכֶּה לְפַשְׁפֵּשׁ עַצְמִי בְּכָל עֵת אִם אֲנִי דָבוּק בְּהַשֵּׁם יִתְבָּרַךְ בֶּאֱמֶת, עַד שֶׁאֶזְכֶּה לְקַיֵּם מִצְוַת "וּבוֹ תִדְבָּק" בֶּאֱמֶת, בְּתַכְלִית הַשְּׁלֵמוּת כִּרְצוֹנְךָ הַטּוֹב:
<h3>תקנו</h3>
וְזַכֵּנִי בְּרַחֲמֶיךָ הָרַבִּים לְקַיֵּם מִצְוַת תְּפִלִּין כָּרָאוּי בְּכָל פְּרָטֶיהָ וְדִקְדּוּקֶיהָ וְכַוָּנוֹתֶיהָ וְתַרְיַ"ג מִצְוֹת הַתְּלוּיִים בָּהּ וְאֶזְכֶּה לְהָנִיחַ בְּכָל יוֹם תְּפִלִּין כְּשֵׁרִים וּקְדוֹשִׁים מִסּוֹפֵר הָגוּן וְצַדִּיק אֲמִתִּי וְיִהְיוּ נִכְתָּבִין בִּקְדֻשָּׁה גְדוֹלָה וּבְכַוָּנָה עֲצוּמָה וְנוֹרָאָה כָּרָאוּי, לְכַוֵּן בִּשְׁעַת כְּתִיבַת הַתְּפִלִּין וְתִקּוּנָן וּכְתִיבַת הַפַּרְשִׁיּוֹת וְתִקּוּן הַבָּתִּים וְהָרְצוּעוֹת, וּתְפִירָתָן בְּגִידִין וְכָל תִּקּוּנֵי הַתְּפִלִּין, הַכֹּל יִהְיֶה נַעֲשֶׂה עַל צַד הַיּוֹתֵר טוֹב וְנָאוֹת כְּפִי דִינֵי הַתּוֹרָה הַקְּדוֹשָׁה, וְיִהְיוּ הַתְּפִלִּין שֶׁלִּי כְּשֵׁרִים תָּמִיד בְּכָל פְּרָטֵי דִינֵיהֶם וְנָאִים בְּיוֹתֵר בְּתַכְלִית הַנּוֹי וְהַיֹּפִי, וּקְדוֹשִׁים בְּתַכְלִית הַקְּדֻשָּׁה וְאֶזְכֶּה לְהָנִיחַ תְּפִלִּין דְּרַשִׁ"י וּתְפִלִּין דְּרַבֵּנוּ-תָם בְּכָל יוֹם וָיוֹם וְאֶזְכֶּה לַהֲנִיחָם בִּמְקוֹמָם הָרָאוּי עַל הָרֹאשׁ וְעַל הַזְּרוֹעַ בְּשִׂמְחָה רַבָּה וְחֶדְוָה גְדוֹלָה וַעֲצוּמָה מְאֹד מְאֹד, וּבְכַוָּנָה גְדוֹלָה עֲצוּמָה וְנוֹרָאָה, וּבְהִתְעוֹרְרוּת גָּדוֹל בְּשִׂמְחָה גְדוֹלָה עַד שֶׁאֶזְכֶּה שֶׁיִּהְיֶה נִמְשָׁךְ עָלַי קְדֻשָּׁה גְדוֹלָה וַעֲצוּמָה, עַל יְדֵי הֲנָחַת תְּפִלִּין הַקְּדוֹשִׁים וְהַנּוֹרָאִים מְאֹד מְאֹד וְיִהְיֶה נִמְשָׁךְ עָלַי קְדֻשַּׁת הַתְּפִלִּין מִשָּׁרְשָׁם הָעֶלְיוֹן בִּקְדֻשָּׁתְךָ הָעֶלְיוֹנָה, עַד שֶׁאֶזְכֶּה לִדְבֵקוּת גָּדוֹל אֵלֶיךָ בֶּאֱמֶת עַל יְדֵי מִצְוַת תְּפִלִּין וְלֹא אַסִּיחַ דַּעְתִּי מִן הַתְּפִלִּין לְעוֹלָם, וְלֹא אֲדַבֵּר שׁוּם שִׂיחָה בְּטֵלָה בָּעֵת שֶׁאֲנִי מֻכְתָּר בִּתְפִלִּין בְּכִתְרֵי דְּמַלְכָּא עִלָּאָה, בַּחֲגִירַת זַיְינָא עִלָּאָה, וְאֶזְכֶּה לְהִתְעַטֵּר בְּנֵזֶר עֲטֶרֶת תִּפְאֶרֶת הַתְּפִלִּין הַקְּדוֹשִׁים בְּאֵימָה וּבְיִרְאָה גְדוֹלָה וַעֲצוּמָה בְּלֵב טוֹב וּבְשִׂמְחָה רַבָּה וְחֶדְוָה גְדוֹלָה, בְּאֹפֶן שֶׁאֶזְכֶּה לְקַיֵּם מִצְוַת תְּפִלִּין בִּשְׁלֵמוּת הָרָאוּי כִּרְצוֹנְךָ הַטּוֹב, עַד שֶׁאֶזְכֶּה לְהִתְדַבֵּק בְּךָ יִתְבָּרַךְ תָּמִיד עַל יְדֵי קְדֻשַּׁת הַתְּפִלִּין הַנּוֹרָאִים
<h3>תקנז</h3>
אָבִינוּ שֶׁבַּשָּׁמַיִם חוֹמֵל דַּלִּים חֲמֹל עָלֵינוּ, וְעָזְרֵנוּ וְחָנֵּנוּ בִקְדֻשַּׁת הַתְּפִלִּין וּכְשֵׁם שֶׁזִּכִּיתָ אוֹתָנוּ וְנָתַתָּ לָנוּ עַל יְדֵי מֹשֶׁה עַבְדֶּךָ מִצְוָה הַגְּדוֹלָה הַזֹּאת, כֵּן תְּחָנֵּנוּ וּתְזַכֵּנוּ בְּרַחֲמֶיךָ לְקַיֵּם בֶּאֱמֶת וּבִשְׁלֵמוּת גָּדוֹל מִצְוָה זֹאת שֶׁל תְּפִלִּין וְנִזְכֶּה לְהִתְדַבֵּק בְּךָ תָמִיד, וְאַל יִגְרְמוּ עֲוֹנוֹתֵינוּ לְהַפְסִיק חַס וְשָׁלוֹם בֵּינֵינוּ לְבֵינְךָ כִּי אַתָּה אֱלוֹהַּ סְלִיחוֹת, וּבְרַחֲמֶיךָ הָרַבִּים תְּזַכֵּנוּ לָשׁוּב בִּתְשׁוּבָה שְׁלֵמָה אֵלֶיךָ בֶּאֱמֶת וְנִזְכֶּה לְהִתְבַּיֵּשׁ מִמְּךָ תָּמִיד בֶּאֱמֶת עַל עֹצֶם פְּשָׁעֵינוּ וְחַטֹּאתֵנוּ נֶגְדְּךָ תִּתְבָּרַךְ וּבְחַסְדְּךָ הַגָּדוֹל תִּמְחֹל לָנוּ עַל כָּל עֲוֹנוֹתֵינוּ וַחֲטָאֵנוּ וּפְשָׁעֵינוּ שֶׁחָטָאנוּ וְשֶׁעָוִינוּ וְשֶׁפָּשַׁעְנוּ לְפָנֶיךָ מִיּוֹם הֱיוֹתֵינוּ עַל הָאֲדָמָה עַד הַיּוֹם הַזֶּה וּתְתַקֵּן בְּרַחֲמֶיךָ כָּל הַפְּגָמִים שֶׁפָּגַמְנוּ בְּשִׁמְךָ הַגָּדוֹל עַד שֶׁנִּזְכֶּה לְהַמְשִׁיךְ עָלֵינוּ תָמִיד קְדֻשַּׁת הַתְּפִלִּין בֶּאֱמֶת, עַד שֶׁנִּזְכֶּה לְהִתְדַבֵּק בְּךָ תָּמִיד בִּדְבֵקוּת נִפְלָא וְעָצוּם, בִּתְשׁוּקָה וְחֶשְׁקָה וַחֲפֵצָה וְחֶמְדָּה וְאַהֲבָה גְדוֹלָה אֵלֶיךָ בֶּאֱמֶת כִּרְצוֹנְךָ הַטּוֹב כְּמוֹ שֶׁכָּתוּב: "כָּלְתָה לִתְשׁוּעָתְךָ נַפְשִׁי לִדְבָרְךָ יִחָלְתִּי כָּלָה שְׁאֵרִי וּלְבָבִי צוּר לְבָבִי וְחֶלְקִי אֱלֹהִים לְעוֹלָם אַחַת שָׁאַלְתִּי מֵאֵת יְהֹוָה אוֹתָהּ אֲבַקֵּשׁ שִׁבְתִּי בְּבֵית יְהֹוָה כָּל יְמֵי חַיַּי לַחֲזוֹת בְּנֹעַם יְהֹוָה וּלְבַקֵּר בְּהֵיכָלוֹ":
<h3>תקנח</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתַּעַזְרֵנִי וְתִשְׁמְרֵנִי וְתַצִּילֵנִי מִדִּבּוּרִים רָעִים וְלֹא אֶפְגֹּם אֶת דִּבּוּר פִּי לְעוֹלָם וְלֹא יֵצֵא מִפִּי שׁוּם דִּבּוּר רָע עַל שׁוּם יִשְׂרָאֵל שֶׁבָּעוֹלָם וְלֹא אֶחְקֹר אַחַר חוֹבוֹת בְּנֵי אָדָם, רַק תַּעַזְרֵנִי וְתַטֵּה אֶת לְבָבִי שֶׁאֶזְכֶּה לַחֲקֹר תָּמִיד אַחַר כָּל זְכוּת וָטוֹב שֶׁאֶפְשַׁר לִמְצֹא בְּכֹל אֶחָד וְאֶחָד מִיִּשְׂרָאֵל, אֲפִלּוּ בְּהַגָּרוּעַ שֶׁבַּגְּרוּעִים וְאֶזְכֶּה לְהִתְיַגֵּעַ וְלִטְרֹחַ אַחַר זֶה, לַחְתֹּר לִמְצֹא אֵיזֶה זְכוּת אֲפִלּוּ בְהַפָּחוֹת שֶׁבַּפְּחוּתִים וְתִהְיֶה עִמִּי תָמִיד וְתַעַזְרֵנִי שֶׁיַּעֲלֶה בְיָדִי שֶׁאֶזְכֶּה לִמְצֹא בָהֶם תָּמִיד צַד זְכוּת וָטוֹב וְאֶזְכֶּה לָדוּן אֶת כָּל אָדָם לְכַף זְכוּת תָּמִיד וְתַצִּילֵנִי בְרַחֲמֶיךָ הָרַבִּים מֵעָוֹן הַגָּדוֹל וְהֶחָמוּר מְאֹד, שֶׁהוּא עֲוֹן לְשׁוֹן-הָרָע וּרְכִילוּת הֶחָמוּר בְּיוֹתֵר, הַשָּׁקוּל כְּנֶגֶד שָׁלֹשׁ הָעֲבֵרוֹת הַגְּדוֹלִים שֶׁבַּתּוֹרָה, שֶׁהֵם עֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים וַעֲוֹן לְשׁוֹן-הָרָע שָׁקוּל כְּנֶגֶד כֻּלָּם
<h3>תקנט</h3>
מָרָא דְּעָלְמָא כֹּלָּא, רַחֵם עָלַי לְמַעַנְךָ, וֶהְיֵה עִם פִּי תָמִיד בְּעֵת דִּבּוּרִי וְזַכֵּנִי שֶׁאֶשְׁמֹר פִּתְחֵי פִי, שֶׁלֹּא יֵצֵא מִפִּי שׁוּם דִּבּוּר לְשׁוֹן הָרָע וַאֲבַק לְשׁוֹן הָרָע עַל שׁוּם יִשְׂרָאֵל שֶׁבָּעוֹלָם, וְלֹא דִּבּוּר שֶׁאֵינוֹ הָגוּן וְתַצִּילֵנִי מִכָּל מִינֵי דִּבּוּרִים רָעִים, מִלָּשׁוֹן הָרָע וּמֵרְכִילוּת וּמִדְּבָרִים בְּטֵלִים וּמִלֵּיצָנוּת וּמֵחֲנִיפוּת וּמִשְּׁקָרִים, וּמִלְּגַלּוֹת סוֹד שֶׁאֵין צְרִיכִים לְגַלּוֹת, וּמִנִּבּוּל פֶּה, וּמִלְּגַלּוֹת וְלוֹמַר דִּבְרֵי תוֹרָה וְיִרְאַת שָׁמַיִם בְּמָקוֹם וּבִזְמַן שֶׁאֵין רָאוּי לְאָמְרָם וּלְגַלּוֹתָם וּמִכָּל מִינֵי דִבּוּרִים שֶׁאֵינָם טוֹבִים, וּמִכָּל מִינֵי הֶבֶל פֶּה הַפּוֹגְמִין אֶת הַדִּבּוּר הַקָּדוֹשׁ שֶׁהוּא רוּחַ פִּיו שֶׁל הַקָּדוֹשׁ בָּרוּךְ הוּא
<h3>תקס</h3>
אָבִינוּ שֶׁבַּשָּׁמַיִם, מַה נֹּאמַר לְפָנֶיךָ יוֹשֵׁב מָרוֹם וּמַה נְּסַפֵּר לְפָנֶיךָ שׁוֹכֵן שְׁחָקִים, כִּי מֵרֹב רְגִילוּתֵנוּ בְדִבּוּרִים פְּגוּמִים, אֵין אָנוּ יוֹדְעִים שׁוּם דֶּרֶךְ אֵיךְ לְהַרְחִיק עַצְמֵנוּ מֵהֶם מֵעַתָּה עַל כֵּן בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, שֶׁתַּעַזְרֵנִי בְרַחֲמֶיךָ וְתַדְרִיכֵנִי וְתוֹרֵנִי דֶרֶךְ יְשָׁרָה, בְּאֹפֶן שֶׁאֶזְכֶּה לִשְׁמֹר עַצְמִי בְּרַחֲמֶיךָ שֶׁלֹּא אֶכָּשֵׁל בְּשׁוּם דִּבּוּר שֶׁאֵינוֹ טוֹב וְלֹא אוֹמַר דָּבָר שֶׁלֹּא כִּרְצוֹנֶךָ וּתְזַכֵּנִי לִהְיוֹת טוֹב לַכֹּל תָּמִיד וְלֹא אֶחְקֹר לְעוֹלָם אַחַר חוֹבוֹת בְּנֵי אָדָם חַס וְשָׁלוֹם, רַק אַדְרַבָּא אֶזְכֶּה לְהִשְׁתַּדֵּל תָּמִיד בְּכָל כֹּחַ וָעֹז וּגְבוּרָה לִמְצֹא תָמִיד זְכוּת וָטוֹב בְּכָל אֶחָד וְאֶחָד מִבְּנֵי יִשְׂרָאֵל עַמְּךָ הַקָּדוֹשׁ, אֲפִלּוּ בְּהַפָּחוֹת שֶׁבַּפְּחוּתִים, וַאֲפִלּוּ בְּהַקַּל שֶׁבַּקַּלִּים, אֲפִלּוּ בְּהַחוֹלְקִים וְהָרוֹדְפִים אוֹתִי כֻּלָּם אֶזְכֶּה בְּרַחֲמֶיךָ לְדוּנָם לְכַף זְכוּת תָּמִיד וְתִתֵּן לִי שֵׂכֶל וָדַעַת מֵאִתְּךָ, אֵיךְ לְחַפֵּשׂ וְלִמְצֹא בָהֶם זְכוּת וּנְקֻדּוֹת טוֹבוֹת תָּמִיד:
<h3>תקסא</h3>
וְתַצִּילֵנִי בְּרַחֲמֶיךָ מִסִּטְרָא דְּ"קֵץ כָּל בָּשָׂר", מִכָּל בְּנֵי אָדָם הָרָעִים, שֶׁהֵם עַזֵּי פָנִים שֶׁבַּדּוֹר, הַחוֹקְרִים וּמְחַפְּשִׂים תָּמִיד אַחַר חוֹבוֹת בְּנֵי אָדָם וּמְבַקְשִׁים תָּמִיד לִמְצֹא חֹב וּפְגַם בְּכָל אֶחָד וְאֶחָד רִבּוֹנוֹ שֶׁל עוֹלָם הַצִּילֵנוּ בְּרַחֲמֶיךָ מֵהֶם וּמֵהֲמוֹנָם, וְאַל תִּשְׁמַע דִּבְרֵיהֶם וְאַל יַעֲלֶה קִטְרוּגָם לְפָנֶיךָ כְּלָל וְתִסְתֹּם הַפַּרְגּוֹד בִּפְנֵי דִבְרֵיהֶם הָרָעִים, וְאַל יִכָּנְסוּ דִבְרֵיהֶם בְּאָזְנְךָ כְּלָל כִּי אַתָּה יָדַעְתָּ אֶת לְבָבָם הָרָע, וְהֵם עוֹמְדִים עָלֵינוּ בְּכָל עֵת וּמְקַטְרְגִים עָלֵינוּ, וְרוֹצִים לְרַחֲקֵנוּ חַס וְשָׁלוֹם מֵעֲבוֹדָתְךָ בֶּאֱמֶת וּמֵהֶם נִמְשְׁכוּ וּבָאוּ עָלֵינוּ כָל הַקִּטְרוּגִים וְהַנִּסְיוֹנוֹת וְהַבִּלְבּוּלִים אֲשֶׁר עַל יָדָם נִתְרַחַקְנוּ מֵעֲבוֹדָתְךָ בֶּאֱמֶת
<h3>תקסב</h3>
רִבּוֹנוֹ שֶׁל עוֹלָם אַתָּה יָדַעְתָּ אֶת כָּל מַה שֶּׁעָבַר עָלֵינוּ עַד הֵנָּה וְכָל מַה שֶּׁעוֹבֵר עָלֵינוּ בְכָל עֵת בְּכָל יוֹם וּבְכָל שָׁעָה כִּי רַבִּים קָמוּ עָלֵינוּ מְאֹד "יְהֹוָה מָה רַבּוּ צָרָי רַבִּים קָמִים עָלָי סַבּוּנִי כַמַּיִם כָּל הַיּוֹם הִקִּיפוּ עָלַי יָחַד" וְהָאֱמֶת יָדַעְתִּי יְהֹוָה אֱלֹהַי וֵאלֹהֵי אֲבוֹתַי, כִּי "בִי אֲנִי אֲדוֹנִי הֶעָוֹן", וְאָנֹכִי סַבּוֹתִי בְּנַפְשִׁי כָּל אֵלֶּה, עַל יְדֵי שֶׁלֹּא שָׁמַרְתִּי אֶת עַצְמִי וּפָגַמְתִּי בִּבְרִית הַלָּשׁוֹן וּבִבְרִית הַמָּעוֹר אֲשֶׁר עַל יְדֵי הַפְּגָמִים הָאֵלֶּה, נִמְשַׁךְ לָהֶם דִּבּוּרִים שֶׁיֵּשׁ לָהֶם כֹּחַ לְדַבֵּר וּלְהַלְשִׁין וּלְקַטְרֵג עָלֵינוּ חַס וְשָׁלוֹם אֲבָל כְּבָר הִבְטַחְתָּנוּ יְהֹוָה אֱלֹהֵינוּ שֶׁאַתָּה חָפֵץ חֶסֶד, וְאַתָּה מַרְבֶּה לְהֵטִיב, וְרוֹצֶה אַתָּה בִּתְשׁוּבָתָן שֶׁל רְשָׁעִים, וְאֵין אַתָּה חָפֵץ בְּמִיתָתָם, וְאַתָּה שׂוֹנֵא וּמְמָאֵס בְּתַכְלִית הַשִּׂנְאָה וְהַמֵּאוּס אֶת כָּל מִי שֶׁרוֹצֶה לְעוֹרֵר דִּין וּלְהַלְשִׁין וּלְקַטְרֵג חַס וְשָׁלוֹם עַל בְּנֵי יִשְׂרָאֵל עַמֶּךָ, וּ)בִפְרָט בְּשָׁעָה שֶׁהֵם נְזוּפִים מִלְּפָנֶיךָ עַל-יְדֵי חֲטָאֵיהֶם וּפְשָׁעֵיהֶם וַעֲוֹנוֹתֵיהֶם, אַף-עַל-פִּי שֶׁחָטְאוּ לְפָנֶיךָ בֶאֱמֶת, אַף-עַל-פִּי-כֵן אֵין רְצוֹנְךָ שֶׁיְּקַטְרְגוּ עַל יִשְׂרָאֵל חַס וְשָׁלוֹם וְאַתָּה בּוֹחֵר וּמְקָרֵב וּמְחַבֵּב אֶת מִי שֶׁמְּרַחֵם אָז עַל יִשְׂרָאֵל וְעוֹסֵק לְלַמֵּד זְכוּת עֲלֵיהֶם בָּעֵת הַהִיא, וּמוֹסֵר נַפְשׁוֹ לְהַעְתִּיר עֲבוּרָם, וּלְהַפְצִיר אוֹתְךָ בִּשְׁבִילָם, כְּמוֹ מֹשֶׁה רַבֵּנוּ עָלָיו הַשָּׁלוֹם, שֶׁמָּסַר נַפְשׁוֹ עַל יִשְׂרָאֵל וְהִתְפַּלֵל עֲלֵיהֶם תָּמִיד, אֲפִלּוּ בְּעֵת שֶׁעָשׂוּ מַה שֶּׁעָשׂוּ וְאַתָּה בְּרַחֲמֶיךָ שָׁמַעְתָּ תְּפִלָּתוֹ תָמִיד, וְחִבַּבְתָּ אוֹתוֹ בְּכָל מִינֵי חִבָּה בִּשְׁבִיל זֶה
<h3>תקסג</h3>
וְהִנֵּה עַתָּה בַּעֲווֹנוֹתֵינוּ "אָבַד חָסִיד מִן הָאָרֶץ וְיָשָׁר בָּאָדָם אָיִן" וְאֵין מִי שֶׁיַּעֲמֹד בַּעֲדֵנוּ וְלֹא דַי לָנוּ בְּכָל זֶה, כִּי אִם עוֹד רַבִּים קָמִים עָלֵינוּ, רַבִּים מְאֹד, כַּאֲשֶׁר אַתָּה יָדַעְתָּ עַל מִי לָנוּ לְהִשָּׁעֵן עַל אָבִינוּ שֶׁבַּשָּׁמַיִם הַחוֹמֵל עַל דַּל חֲמֹל עַל דַּלּוּתֵנוּ, וּרְאֵה שִׁפְלוּתֵנוּ וּבִזְיוֹנֵנוּ הַבֵּט מִשָּׁמַיִם וּרְאֵה כִּי הָיִינוּ לַעַג וָקֶלֶס "כָּל הַיּוֹם כְּלִמָּתִי נֶגְדִּי וּבֹשֶׁת פָּנַי כִּסָתְנִי מִקּוֹל מְחָרֵף וּמְגַדֵּף מִפְּנֵי אוֹיֵב וּמִתְנַקֵּם" הַבִּיטָה בְּעָנְיֵינוּ כִּי רַבּוּ מַכְאוֹבֵינוּ וְצָרוֹת לְבָבֵנוּ חוּסָה עָלֵינוּ בְּאֶרֶץ שִׁבְיֵנוּ, וְאַל תִּשְׁפֹּךְ חֲרוֹנְךָ עָלֵינוּ כִּי עַמְּךָ אֲנַחְנוּ בְּנֵי בְּרִיתֶךָ עָזְרֵנוּ כִּי עָלֶיךָ נִשְׁעָנְנוּ "מַצִּיל עָנִי מֵחָזָק מִמֶּנּוּ וְעָנִי וְאֶבְיוֹן מִגּוֹזְלוֹ", הַצִּילֵנִי נָא מִיַּד אוֹיְבָי, וּמֵרוֹדְפָי הַצִּילֵנִי אָבִי שֶׁבַּשָּׁמַיִם הַצִּילֵנִי נָא גּוֹאֵל חָזָק פּוֹדֶה וּמַצִּיל הַצִּילֵנוּ וּמַלְּטֵנוּ, וּפְדֵנוּ מִכָּל מִינֵי שׂוֹנְאִים וּמַלְשִׁינִים וּמְקַטְרְגִים בְּגַשְׁמִיּוּת וּבְרוּחָנִיוּת חוּסָה עָלֵינוּ לְמַעַנְךָ וּלְמַעַן אֲבוֹתֵינוּ וּלְמַעַן כָּל הַצַּדִּיקִים אֲמִתִּיִּים, אֲשֶׁר אָנוּ חוֹסִים בָּהֶם תָּמִיד יוֹדֵעַ תַּעֲלוּמוֹת, רַחֵם רַחֵם, הַצֵּל הַצֵּל, הוֹשִׁיעֵנוּ וְהַצִּילֵנוּ "מֵחֶרֶב מִפִּיהֶם, וּמִיַּד חָזָק אֶבְיוֹן"
<h3>תקסד</h3>
וְתַשְׁפִּיעַ עָלֵינוּ כֹחַ וּגְבוּרָה מֵאִתְּךָ בִּזְכוּת הַצַּדִּיקֵי אֱמֶת וְתַעַזְרֵנוּ וְתוֹשִׁיעֵנוּ שֶׁנִּזְכֶּה לְהַכְנִיעַ וּלְהַשְׁפִּיל עֲדֵי אָרֶץ כָּל הַמִּתְנַגְּדִים הַחוֹלְקִים עַל הָאֱמֶת וְנִזְכֶּה לַעֲקֹר וּלְשַׁבֵּר וּלְבַטֵּל כָּל הַמְקַטְרְגִים וְהַמַּלְשִׁינִים עַל הָרְחוֹקִים הַבָּאִים לְהִתְקָרֵב אֵלֶיךָ בֶּאֱמֶת, הַחֲפֵצִים לְיִרְאָה אֶת שְׁמֶךָ; אַף עַל פִּי שֶׁאֵין אָנוּ כְּדָאִים לְהִתְקָרֵב אֵלֶיךָ לְפִי מַעֲשֵׂינוּ, אַף עַל פִּי כֵן, "רַחֲמֶיךָ רַבִּים יְהֹוָה" רַחֲמֶיךָ רַבִּים מְאֹד, עֲשֵׂה אַתָּה עִמָּנוּ מַה שֶׁתִּרְצֶה וְכִרְצוֹנְךָ עֲשֵׂה עִמָּנוּ וּמִי יֹאמַר לְךָ מַה תַּעֲשֶׂה, אֲבָל מִי שָׂם אוֹתָם לְדַיָּן וְשׁוֹפֵט, לָדוּן אוֹתָנוּ חַס וְשָׁלוֹם, וּלְקַטְרֵג עָלֵינוּ חָלִילָה מִי בִּקֵּשׁ זֹאת מִיָּדָם לִרְמֹס עַל הַנִּרְדָּפִים חָלִילָה "כִּי אַתָּה אֲשֶׁר הִכִּיתָ רָדָפוּ, וְאֶל מַכְאוֹב חֲלָלֶיךָ יְסַפֵּרוּ אֶפְּלָה נָא בְיַד יְהֹוָה כִּי רַבִּים רַחֲמָיו וּבְיַד אָדָם אַל אֶפֹּלָה":
<h3>תקסה</h3>
רִבּוֹנוֹ שֶׁל עוֹלָם, שׁוֹמֵעַ צְעָקָה מֵעִמְקֵי הַשְּׁאוֹל תַּחְתִּיּוֹת וּמִתַּחְתָּיו, שְׁמַע צַעֲקָתִי וְנַאֲקָתִי וְאַנְחָתִי הַמָּרָה מְאֹד, הַכְּבֵדָה מְאֹד הָעֲמוּקָה מְאֹד אִי שָׁמַיִם הָקִיצוּ לְצַעֲרִי וּרְדִיפָתִי, מַה שֶּׁאֲנִי בְעַצְמִי רוֹדֵף אֶת עַצְמִי בְיוֹתֵר, וְגַם אֲחֵרִים רוֹדְפִים אוֹתִי מְאֹד מְאֹד, וַתְּהִי הַמִּלְחָמָה עָלַי פָּנִים וְאָחוֹר "שׁוּבָה יְהֹוָה עַד מָתָי וְהִנָּחֵם עַל עֲבָדֶיךָ" אֲהָהּ יְהֹוָה, אֲהָהּ יְהֹוָה, שִׁטַּחְתִּי אֵלֶיךָ כַּפָּי מֵעִמְקֵי עִמְקֵי עֲמָקִים, מֵעִמְקֵי עִמְקֵי הַהַסְתָּרָה שֶׁבְּתוֹךְ הַסְתָּרָה, מֵאֲלָפִים וּרְבָבוֹת הַסְתָּרוֹת, צַר לִי מְאֹד אָבִי שֶׁבַּשָּׁמַיִם, צַר וּמַר לִי מְאֹד, צַר וּמַר לִי מְאֹד, וְאֵין לִי שׁוּם לָשׁוֹן בָּעוֹלָם לְפָרֵשׁ בּוֹ שִׂיחָתִי וְצַעֲרִי "קוֹלִי שָׁמָעְתָּ, אַל תַּעְלֵם אָזְנְךָ לְרַוְחָתִי לְשַׁוְעָתִי" חָנֵּנִי וְעָזְרֵנִי שֶׁאֶזְכֶּה לְאַכְפַּיָא הַסִּטְרָא אַחֲרָא, סִטְרָא "דְּקֵץ כָּל בָּשָׂר", תַּחַת הַדִּבּוּר שֶׁל הַקְּדֻשָּׁה וְאֶזְכֶּה לְהוֹצִיא בִּלְעָם מִפִּיהֶם, לְהוֹצִיא מֵהַסִּטְרָא אַחֲרָא כָּל הַדִּבּוּרִים רָעִים וְכָל הַדִּבּוּרִים פְּגוּמִים שֶׁיָּנְקוּ מֵהֶם עַל יְדֵי פְגַם הַדִּבּוּר שֶׁפָּגַמְתִּי בּוֹ בְּשׁוֹגֵג וּבְמֵזִיד בְּאֹנֶס וּבְרָצוֹן, וְכֻלָּם אֶזְכֶּה לְתַקֵּן בְּרַחֲמֶיךָ הָרַבִּים, עַד שֶׁאֶזְכֶּה לְהוֹצִיא כָּל הַדִּבּוּרִים מִן הַסִּטְרָא אַחֲרָא, וְלַהֲשִׁיבָם כֻּלָּם לְשָׁרְשָׁם שֶׁבִּקְּדֻשָּׁה עַד אֲשֶׁר הָרִשְׁעָה כֻּלָּהּ כֶּעָשָׁן תִּכְלֶה וְעוֹלָתָה תִּקְפָּץ פִּיהָ כִּי "יִסָּכֵר פִּי כָל דּוֹבְרֵי שָׁקֶר" וּתְמַלֵּא פִּיהֶם חָצָץ וּתְעַקֵּם וְתַעֲקֹר אֶת פִּיהֶם וּלְשׁוֹנָם שֶׁל כָּל הַמְקַטְרְגִים וּמַלְשִׁינִים וְדוֹבְרִים רָעוֹת עַל עַמְּךָ יִשְׂרָאֵל הַכְּשֵׁרִים הַחֲפֵצִים לְיִרְאָה אֶת שִׁמְךָ בֶּאֱמֶת וְתִתֵּן בְּלִבָּם שֶׁיָּשׁוּבוּ מִדַּרְכָּם הָרָעָה, וְיַטּוּ לִבָּם בֶּאֱמֶת אֶל הָאֱמֶת, וְיִתְגַּלֶּה הָאֱמֶת בָּעוֹלָם וִיקֻיַּם מִקְרָא שֶׁכָּתוּב: "יַעֲזֹב רָשָׁע דַּרְכּוֹ וְאִישׁ אָוֶן מַחְשְׁבוֹתָיו, וְיָשׁוּב אֶל יְהֹוָה וִירַחֲמֵהוּ, וְאֶל אֱלֹהֵינוּ כִּי יַרְבֶּה לִסְלֹחַ":
<h3>תקסו</h3>
וּבְכֵן תְּזַכֵּנוּ בְּרַחֲמֶיךָ אָבִינוּ אָב הָרַחֲמָן, וְתַעַזְרֵנוּ לַעֲסֹק בְּתוֹרָתְךָ הַקְּדוֹשָׁה תָמִיד יוֹמָם וָלַיְלָה וְלֹא אוֹבַד שׁוּם לַיְלָה מִלֵּילוֹתַי בְּלִי לִמּוּד וְעֵסֶק בְּתוֹרָה וַעֲבוֹדָה, כָּל יְמֵי חַיַּי וְתַעַזְרֵנִי לְנַדֵּד שֵׁנָה מֵעֵינַי לִלְמֹד הַרְבֵּה תוֹרָתְךָ הַקְּדוֹשָׁה, וְלַעֲסֹק בִּתְפִלּוֹת וּתְחִנּוֹת וּבַקָּשׁוֹת הַרְבֵּה בְּכָל לַיְלָה וְלַיְלָה וּבְכָל יוֹם וָיוֹם וְתִהְיֶה בְעֶזְרִי תָמִיד, שֶׁלֹּא יִהְיֶה כֹחַ לְשׁוּם בִּטּוּל בָּעוֹלָם לְבַטְּלֵנוּ חַס וְשָׁלוֹם מִן הַתּוֹרָה וּמִן הָעֲבוֹדָה וַאֲפִלּוּ בָּעֵת כְּשֶׁצַּר לָאָדָם חַס וְשָׁלוֹם, אֲפִלּוּ כְּשֶׁיּוֹשְׁבִים בַּעֲנִיּוּת וּבְדַחֲקוּת חָלִילָה, נִזְכֶּה גַם כֵּן בְּרַחֲמֶיךָ לַעֲסֹק בְּתוֹרָה וַעֲבוֹדָה תָמִיד, וְלֹא נִהְיֶה בְּטֵלִים מִדִּבְרֵי תוֹרָה לְעוֹלָם וְאַתָּה בְּרַחֲמֶיךָ תְּרַחֵם עָלֵינוּ וְתִרְאֶה בְּעָנְיֵנוּ וְדָחְקֵנוּ וַעֲמָלֵנוּ, וְתַמְשִׁיךְ עָלֵינוּ חוּט שֶׁל חֶסֶד בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים וְיֻמְשַׁךְ עָלֵינוּ אוֹר הַחֶסֶד מִבֹּקֶר דְּאַבְרָהָם וּכְאוֹר בֹּקֶר יִזְרַח עָלֵינוּ אוֹר הַחֶסֶד וְהָרַחֲמִים וְהַחֶמְלָה וְהַחֲנִינָה "יוֹמָם יְצַוֶּה יְהֹוָה חַסְדּוֹ, וּבַלַּיְלָה שִׁירֹה עִמִּי תְּפִלָּה לְאֵל חַיָּי" וְעַל יְדֵי אוֹר הַחֶסֶד בֹּקֶר דְּאַבְרָהָם שֶׁתַּמְשִׁיךְ עָלֵינוּ בְּרַחֲמֶיךָ הָרַבִּים, עַל יְדֵי זֶה תְּזַכֵּנוּ לְהַכְנִיעַ וּלְאַכְפָּיָא סִטְרָא דְּקֵץ כָּל בָּשָׂר, שֶׁהוּא הָרוּחַ סְעָרָה, תַּחַת הַדִּבּוּר דִּקְדֻשָּׁה וִיקֻיַּם מִקְרָא שֶׁכָּתוּב: "רוּחַ סְעָרָה עוֹשָׂה דְבָרוֹ" וְיִתְבַּטְּלוּ מִן הָעוֹלָם מֵעָלֵינוּ וּמֵעַל גְּבוּלֵנוּ כָּל הַדִּבּוּרִים רָעִים שֶׁבָּעוֹלָם, וְנִזְכֶּה לְדִבּוּר דִּקְדֻשָּׁה בִּשְׁלֵמוּת, וּלְתַקֵּן פְּגַם הַדִּבּוּר וְנִזְכֶּה שֶׁיֵּצֵא הַדִּבּוּר בִּקְדֻשָּׁה מִפִּינוּ בְּשִׁיר וָשֶׁבַח וְרַנֵּן וְהַלֵּל לְהַשֵּׁם יִתְבָּרַךְ וּתְזַכֵּנוּ מֵעַתָּה שֶׁלֹּא יֵצֵא מִפִּינוּ שׁוּם דִּבּוּר פָּגוּם כְּלָל רַק כָּל דִּבּוּרֵנוּ יִהְיוּ רַק דִּבּוּרִים קְדוֹשִׁים בְּתוֹרָה וּתְפִלָּה וּתְחִנּוֹת וּבַקָּשׁוֹת וְשִׁירוֹת וְתִשְׁבָּחוֹת וְהוֹדָאוֹת לְשִׁמְךָ הַגָּדוֹל וְהַקָּדוֹשׁ, וּבְיִרְאַת שָׁמַיִם וַעֲבוֹדַת הַשֵּׁם יִתְבָּרַךְ תָּמִיד, בֶּאֱמֶת וּבְלֵב שָׁלֵם, בִּקְדֻשָּׁה וּבְטָהֳרָה גְדוֹלָה, כִּרְצוֹנְךָ הַטּוֹב "יִמָּלֵא פִי תְהִלָּתֶךָ כָּל הַיּוֹם תִּפְאַרְתֶּךָ תְּהִלַּת יְהֹוָה יְדַבֶּר פִּי וִיבָרֵךְ כָּל בָּשָׂר שֵׁם קָדְשׁוֹ לְעוֹלָם וָעֶד אֲבָרְכָה אֶת יְהֹוָה בְּכָל עֵת תָּמִיד תְּהִלָּתוֹ בְּפִי פִּי יְסַפֵּר צִדְקָתֶךָ, כָּל הַיּוֹם תְּשׁוּעָתֶךָ אוֹדֶה יְהֹוָה מְאֹד בְּפִי, וּבְתוֹךְ רַבִּים אַהַלְּלֶנּוּ, כִּי יַעֲמֹד לִימִין אֶבְיוֹן לְהוֹשִׁיעַ מִשּׁוֹפְטֵי נַפְשׁוֹ":
<h3>תקסז</h3>
וּבְכֵן תַּעַזְרֵנִי בְּרַחֲמֶיךָ הָרַבִּים וַחֲסָדֶיךָ הַגְּדוֹלִים וְטוֹבוֹתֶיךָ הָעֲצוּמוֹת, וַחֲנִינוֹתֶיךָ הָאֲמִתִּיּוֹת, וְחֶמְלָתְךָ הַחֲזָקָה, וְאַהֲבָתְךָ הַגְּדוֹלָה עָלֵינוּ תָמִיד וּתְזַכֵּנִי וְתוֹשִׁיעֵנִי שֶׁאֶזְכֶּה לְהַעֲלוֹת אֶת הַדִּבּוּר לְשָׁרְשׁוֹ שֶׁהוּא חֲמִשָּׁה אֶצְבָּעוֹת שֶׁבִּזְרוֹעַ שְׂמֹאל, שֶׁהֵם כְּנֶגֶד חֲמִשָּׁה מוֹצָאוֹת הַפֶּה וּתְזַכֵּנִי בְּרַחֲמֶיךָ לְפָרֵשׁ שִׂיחָתִי לְפָנֶיךָ תָּמִיד בְּכָל יוֹם בֶּאֱמֶת וּבְלֵב שָׁלֵם וְאֶת כָּל אֲשֶׁר עִם לְבָבִי אָשִׂיחָה לְפָנֶיךָ בֶּאֱמֶת וּבִתְמִימוּת וּבְהִתְעוֹרְרוּת הַלֵּב מְאֹד מְאֹד וְאֶזְכֶּה לְדַבֵּר בַּחֲמִימוּת גָּדוֹל דִּקְדֻשָּׁה, לְעוֹרֵר לִבִּי אֵלֶיךָ וּלְדַבֵּר בֵּינִי לְבֵין קוֹנִי בְּשַׁלְהֶבֶת הַגְּבוּרוֹת, וּלְהִתְעוֹרֵר לַעֲבוֹדָתְךָ בֶּאֱמֶת וְאֶזְכֶּה לְדַבֵּר בַּחֲמִימוּת שֶׁבַּלֵּב דִּבְרֵי אֱמֶת שֶׁבַּלֵּב וְלִרְאוֹת פְּחִיתוּתִי וְשִׁפְלוּתִי וּכְאֵבִי הֶעָצוּם וְהַמַּר כְּאֵב עֲווֹנוֹתַי וַחֲטָאַי וּפְשָׁעַי, שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ מִנְּעוּרַי עַד הַיּוֹם הַזֶּה
<h3>תקסח</h3>
וְתַעַזְרֵנִי בְּרַחֲמֶיךָ הָרַבִּים שֶׁיִּהְיֶה נִמְשָׁךְ עָלַי בּוּשָׁה גְדוֹלָה וַעֲצוּמָה מֵאִתְּךָ, וְאֶזְכֶּה לְהִתְבַּיֵשׁ מִפָּנֶיךָ מְאֹד מְאֹד עַל רִבּוּי וְעֹצֶם פְּשָׁעַי וַעֲווֹנוֹתַי, כְּנֶגֶד רַב וְשַׁלִּיט עִקָּרָא וְשָׁרְשָׁא דְּכָל עָלְמִין רַב וְשַׁלִּיט עַל כֹּלָּא וּלְעֵלָּא מִן כֹּלָּא וְלֵית לְעֵלָּא מִנֵּיהּ מְמַלֵּא כָּל עָלְמִין וְסוֹבֵב כָּל עָלְמִין, וּבְתוֹךְ כָּל עָלְמִין, וְלֵית אֲתַר פָּנוּי מִנֵּיהּ, אֲשֶׁר כָּל בְּרוּאֵי מַעְלָה וְכָל בְּרוּאֵי מַטָּה, כֻּלָּם יִרְעֲדוּן וְיִפְחֲדוּן מֵאֵימַת שְׁמוֹ הַגָּדוֹל וְהַקָּדוֹשׁ יִתְבָּרַךְ, וְכֻלָּם עוֹשִׂים רְצוֹנוֹ בְּאַהֲבָה בְּאֵימָה וּבְיִרְאָה וּבְפַחַד גָדוֹל מִי לֹא יִירָא מִפָּנֶיךָ מִי לֹא יִרְעַד מִשְּׁמֶךָ וּבַעֲווֹנוֹתַי הָרַבִּים הִרְבֵּיתִי לִפְשֹׁעַ נֶגְדְּךָ תִּתְבָּרַךְ עַד אֲשֶׁר נִטַּמְטֵם לִבִּי כָּל כָּךְ עַד שֶׁאֵינִי יָכוֹל אֲפִלּוּ לְהִתְבַּיֵּשׁ מִמְּךָ כָּרָאוּי גַּם בּוֹשׁ לֹא אֵבוֹשׁ גַּם הַכְלִים לֹא אֵדָע וְעַתָּה בַּמֶּה יְכֻפְּרוּ עֲווֹנוֹתַי הַמְרֻבִּים וּבַמֶּה אֲרַצֶּה וַאֲפַיֵּס אוֹתְךָ, יְהֹוָה אֱלֹהַי וֵאלֹהֵי אֲבוֹתַי
<h3>תקסט</h3>
חוּס וַחֲמֹל עָלַי, וְחָנֵּנִי מֵאִתְּךָ דֵּעָה בִּינָה וְהַשְׂכֵּל בְּאֹפֶן שֶׁאֶזְכֶּה לְהִתְבַּיֵּשׁ מִפָּנֶיךָ מְאֹד עַל גֹּדֶל פְּשָׁעַי נֶגְדְּךָ וְאֶזְכֶּה לְדַבֵּר וּלְפָרֵשׁ כָּל שִׂיחָתִי לְפָנֶיךָ בְּהִתְעוֹרְרוּת גָּדוֹל, בְּרִשְׁפֵּי שַׁלְהֶבֶת אֵשׁ לוֹהֵט, מֵעֹמֶק הָאֱמֶת שֶׁבַּלֵּב וְכָל דְּבָרַי יִהְיוּ כְּגַחֲלֵי אֵשׁ כְּמוֹ שֶׁכָּתוּב: "חַם לִבִּי בְּקִרְבִּי, בַּהֲגִיגִי תִבְעַר אֵשׁ, דִּבַּרְתִּי בִּלְשׁוֹנִי" וְאֶזְכֶּה לְעוֹרֵר לִבִּי בֶּאֱמֶת לַעֲבוֹדָתְךָ וּלְיִרְאָתְךָ וּלְתוֹרָתֶךָ, וּלְדַבֵּר תָּמִיד בַּחֲמִימוּת שֶׁבַּלֵּב דִּבְרֵי אֱמֶת שֶׁבַּלֵּב וּתְזַכֵּנִי לִנְקֻדַּת מִבְחַר רֹאשׁ הָאֱמֶת, שֶׁיִּהְיוּ כָל דְּבָרַי בֶּאֱמֶת לַאֲמִתּוֹ, בְּתַכְלִית נְקֻדַּת הָאֱמֶת שֶׁאַתָּה חָפֵץ בּוֹ כְּמוֹ שֶׁכָּתוּב: "רֹאשׁ דְּבָרְךָ אֱמֶת, וּלְעוֹלָם כָּל מִשְׁפַּט צִדְקֶךָ" וְאֶזְכֶּה לְהַרְבּוֹת בְּדִבּוּרֵי אֱמֶת בְּכָל יוֹם בְּשַׁלְהֶבֶת הַגְּבוּרוֹת דִּקְדֻשָּׁה בַּחֲמִימוּת הַלֵּב, עַד שֶׁאֶתְעוֹרֵר בֶּאֱמֶת לַעֲבוֹדָתֶךָ וְיֻמְשַׁךְ עָלַי בּוּשָׁה וְיִרְאָה גְּדוֹלָה בְּכָל עֵת מִפָּנֶיךָ
<h3>תקע</h3>
וְאֶזְכֶּה מְהֵרָה לַעֲשׂוֹת תְּשׁוּבָה שְׁלֵמָה עַל כָּל חֲטָאַי וַעֲווֹנוֹתַי וּפְשָׁעַי הַמְרֻבִּים וּבְרַחֲמֶיךָ הָרַבִּים תִּמְחֹל וְתִסְלַח וּתְכַפֵּר לִי עַל כֻּלָּם אַף עַל פִּי שֶׁאִי אֶפְשַׁר לִי בְּשׁוּם אֹפֶן לַעֲשׂוֹת תְּשׁוּבָה כָּרָאוּי עַל כָּל עֲווֹנוֹתַי הָעֲצוּמִים כִּי כָל יָמַי לֹא יַסְפִּיקוּ לִי לְתַקֵּן חֵטְא אֶחָד וּפְגָם אֶחָד מֵעֲוֹנוֹתַי הַמְרֻבִּים אַף עַל פִּי כֵן תְּרַחֵם עָלַי בְּרַחֲמֶיךָ, וּתְזַכֵּנִי שֶׁאֶזְכֶּה עַל כָּל פָּנִים לַעֲשׂוֹת תְּשׁוּבָה שְׁלֵמָה כְּפִי כֹּחִי וְאַתָּה בְּרַחֲמֶיךָ הָרַבִּים תְּקַבֵּל תְּשׁוּבָתִי לְפָנֶיךָ בְּרַחֲמִים וּבְרָצוֹן, עַד שֶׁאֶזְכֶּה שֶׁתַּעֲבִיר וְתָסִיר וּתְגָרֵשׁ וּתְבַטֵּל מִמֶּנִּי כָּל הָרוּחַ שְׁטוּת שֶׁנִדְבַּק בִּי עַל יְדֵי מַעֲשַׂי הָרָעִים וּתְעוֹרֵר רַחֲמֶיךָ הָאֲמִתִּיִּים עָלַי, וְתִגְעוֹר בְּהָרוּחַ שְׁטוּת שֶׁבְּקִרְבִּי, וּתְגָרְשׁוֹ וּתְרַחֲקוֹ וּתְבַטְּלוֹ מִמֶּנִּי בְּבִטּוּל גָּמוּר וּתְזַכֵּנִי לְרוּחַ חָכְמָה וּבִינָה וָדַעַת דִּקְדֻשָּׁה, עַד שֶׁאֶזְכֶּה לְהַכִּיר וְלָדַעַת אוֹתְךָ בֶּאֱמֶת וּבְלֵב שָׁלֵם וְעַל יְדֵי זֶה אֶזְכֶּה שֶׁתִּתְגַּלֶּה הַבּוּשָׁה בְּפֹעַל עַל פָּנַי, כִּי עַכְשָׁו נִטַּמְטֵם לִבִּי וְשִׂכְלִי כָּל כָּךְ עַל יְדֵי עֲווֹנוֹתַי הַמְרֻבִּים עַד שֶׁאֵין לִי שׁוּם דַּעַת וְשֵׂכֶל אֲפִלּוּ לְהִתְבַּיֵּשׁ מִפָּנֶיךָ בֶּאֱמֶת כָּרָאוּי לִי לְהִתְבַּיֵּשׁ, כַּאֲשֶׁר אַתָּה יָדַעְתָּ יְהֹוָה אֱלֹהַי וֵאלֹהֵי אֲבוֹתַי
<h3>תקעא</h3>
אָנָּא יְהֹוָה, אַל תַּעֲשֶׂה עִמִּי כְּרֹעַ מַעֲלָלַי חוּס וְרַחֵם וַחֲמֹל עָלַי, וְזַכֵּנִי מְהֵרָה לִתְשׁוּבָה שְׁלֵמָה לְפָנֶיךָ בֶּאֱמֶת, עַד שֶׁאֶזְכֶּה שֶׁתִּתְגַּלֶּה הַבּוּשָׁה דִקְדֻשָּׁה בְּפֹעַל עַל פָּנַי וְאֶזְכֶּה לְהִתְבַּיֵּשׁ מִפָּנֶיךָ בֶּאֱמֶת בְּבוּשָׁה גְדוֹלָה בְּתַכְלִית הַבּוּשָׁה, כַּאֲשֶׁר רָאוּי לִי לְהִתְבַּיֵּשׁ מִפָּנֶיךָ יְהֹוָה אֱלֹהַי וֵאלֹהֵי אֲבוֹתַי, רִבּוֹן כָּל הַמַּעֲשִׂים אֲדוֹן כָּל הַנְּשָׁמוֹת, אֲשֶׁר גְּמַלְתַּנִי טוֹבוֹת כָּאֵלֶּה בְּכָל עֵת וּבְכָל שָׁעָה, וְחָשַׁבְתָּ מֵרָחוֹק לְהֵטִיב אַחֲרִיתִי וַאֲנִי גְּמַלְתִּיךָ הָרָעָה, רָעוֹת רַבּוֹת וַחֲטָאִים וַעֲווֹנוֹת וּפְשָׁעִים וּפְגָמִים רַבִּים עֲצוּמִים וְנוֹרָאִים בְּכָל עֵת וּבְכָל יוֹם מַמָּשׁ מָה אוֹמַר לְפָנֶיךָ יוֹשֵׁב מָרוֹם, וּמָה אֲסַפֵּר לְפָנֶיךָ שׁוֹכֵן שְׁחָקִים, הֲלֹא כָל הַנִּסְתָּרוֹת וְהַנִּגְלוֹת אַתָּה יוֹדֵעַ
<h3>תקעב</h3>
צוּר עוֹלָמִים עָזְרֵנִי פְּדֵנִי וְחָנֵּנִי, הַצִּילֵנִי וְהוֹשִׁיעֵנִי, בְּאוֹר פָּנֶיךָ הַחֲיֵנִי וְקַיְּמֵנִי זַכֵּנִי שֶׁיִּהְיֶה נִמְשָׁךְ עָלַי קְדֻשַּׁת הַתְּפִלִּין הַקְּדוֹשִׁים מִשָּׁרְשָׁם הָעֶלְיוֹן וְאֶזְכֶּה לְחַדֵּד שִׂכְלִי בְּהַתּוֹרָה הַקְּדוֹשָׁה תָּמִיד וְאֶזְכֶּה תָמִיד בְּכָל יוֹם וָיוֹם עַל-יְדֵי הֲנָחַת תְּפִלִּין לְמֹחִין חֲדָשִׁים וּלְהַכָּרָה חֲדָשָׁה בְּהַשָּׂגַת אֱלֹהוּתְךָ וִידִיעַת רוֹמְמוּתְךָ יִתְבָּרַךְ וְיִתְעַלֶּה שִׁמְךָ לָעַד וּלְנֵצַח נְצָחִים, וְתַמְשִׁיךְ עָלַי בּוּשָׁה גְדוֹלָה מִפָּנֶיךָ תָּמִיד, וְתִהְיֶה יִרְאָתְךָ עַל פָּנַי זוֹ הַבּוּשָׁה לְבִלְתִּי אֶחֱטָא מֵעַתָּה וְעַד עוֹלָם וְתָאִיר עָלַי בְּאוֹר פָּנֶיךָ, וְיִהְיוּ פָנַי מְאִירוֹת בִּקְדֻשָּׁה גְדוֹלָה עַל-יְדֵי אוֹר הַבּוּשָׁה דִּקְדֻשָּׁה שֶׁתַּמְשִׁיךְ עָלַי בְּרַחֲמֶיךָ וּבַחֲסָדֶיךָ הַגְּדוֹלִים, עַד שֶׁיֵּבוֹשׁוּ וְיִבָּהֲלוּ מִפָּנַי כָּל רוֹאַי שֶׁיִּפֹּל עֲלֵיהֶם בּוּשָׁה וְיִרְאָה גְדוֹלָה מִפָּנַי, עַל-יְדֵי קְדֻשַּׁת אוֹר הַתְּפִלִּין שֶׁתַּמְשִׁיךְ עָלַי בְּרַחֲמֶיךָ, וְיִתּוֹסֵף לָהֶם יְדִיעָה גְדוֹלָה וְהַכָּרָה חֲדָשָׁה דִקְדֻשָּׁה וְיִרְאָה וּבוּשָׁה גְדוֹלָה, עַל- יְדֵי קְדֻשַּׁת אוֹר הַפָּנִים שֶׁתַּמְשִׁיךְ עָלַי בְּחֶמְלָתְךָ הַגְּדוֹלָה וִיקֻיַּם בִּי מִקְרָא שֶׁכָּתוּב: "וְרָאוּ כָּל עַמֵּי הָאָרֶץ כִּי שֵׁם יְהֹוָה נִקְרָא עָלֶיךָ וְיָרְאוּ מִמֶּךָּ:"
<h3>תקעג</h3>
וְתַצִּילֵנִי בְּרַחֲמֶיךָ הָרַבִּים מֵעַזֵּי פָנִים, וְתַעַזְרֵנִי וְתוֹשִׁיעֵנִי וּתְמַלְּטֵנִי שֶׁלֹּא יִהְיֶה לִי שׁוּם עַזּוּת דְּסִטְרָא אַחֲרָא כְּלָל וּתְזַכֵּנִי מְהֵרָה לְהַכְנִיעַ וּלְשַׁבֵּר וּלְבַטֵּל עַזּוּת הַגּוּף וְתַאֲוֹתָיו וּמִדּוֹתָיו הָרָעִים וּתְרַחֵם עָלַי וְתוֹשִׁיעֵנִי וְתַצִּילֵנִי מִכָּל מִינֵי פְגַם הַבְּרִית שֶׁבָּעוֹלָם, בְּמַחֲשָׁבָה דִּבּוּר וּמַעֲשֶׂה, בִּרְאִיַּת הָעַיִן וּבִשְׁמִיעַת הָאֹזֶן וּבִשְׁאָר חוּשִׁים, בְּכֻלָּם אֶזְכֶּה לִהְיוֹת קָדוֹשׁ וְטָהוֹר בִּקְדֻשַּׁת הַבְּרִית בִּקְדֻשָּׁה גְדוֹלָה כִּרְצוֹנְךָ הַטּוֹב בֶּאֱמֶת, כָּרָאוּי לְאִישׁ יִשְׂרְאֵלִי, אֲשֶׁר בָּהֶם בָּחָרְתָּ:
<h3>תקעד</h3>
וּתְזַכֵּנִי בְּרַחֲמֶיךָ לְקַבֵּל שַׁבָּתוֹת בִּקְדֻשָּׁה גְדוֹלָה וּבְשִׂמְחָה וְחֶדְוָה רַבָּה, בְּגִילָה רִנָּה דִּיצָה וְחֶדְוָה אַהֲבָה וְאַחְוָה וְרֵעוּת וְשָׁלוֹם גָּדוֹל וְתַעַזְרֵנִי בְּרַחֲמֶיךָ הָרַבִּים לִשְׁמֹר אֶת הַשַּׁבָּת כְּהִלְכָתוֹ, וְתַצִּילֵנִי בְּשַׁבָּת קֹדֶשׁ מִכָּל מִכְשׁוֹל הַל"ט [הַשְּׁלוֹשִׁים וְתִשְׁעָה] אָבוֹת מְלָאכוֹת וּמִתּוֹלְדוֹתֵיהֶן, וּמִכָּל הַשְּׁבוּתִים דְּרַבָּנָן וְיִהְיֶה אָז בְּעֵינַי כְּאִלּוּ כָּל מְלַאכְתִּי עֲשׂוּיָה וְלֹא אֲהַרְהֵר אָז אַחַר שׁוּם מְלָאכָה וְעֵסֶק וּמַשָּׂא וּמַתָּן, וְלֹא בְּשׁוּם חֶפְצִי חֹל כְּלָל וְאֶזְכֶּה לְקַדֵּשׁ אֶת דִּבּוּרַי בְּשַׁבָּת קֹדֶשׁ בִּקְדֻשָּׁה יְתֵרָה וַעֲצוּמָה וְלֹא יִהְיֶה דִבּוּרִי שֶׁל שַׁבָּת כְּדִבּוּרִי שֶׁל חֹל, וְלֹא יֵצֵא מִפִּי שׁוּם דִּבּוּר בָּטֵל בְּשַׁבָּת קֹדֶשׁ וְתַעַזְרֵנִי וּתְזַכֵּנִי לְקַדֵּשׁ אֶת הַשַּׁבָּת בְּכָל מִינֵי קְדֻשּׁוֹת, וּלְכַבְּדוֹ בְּכָל מִינֵי כָבוֹד וָעֹז וּפְאֵר, בְּמַאֲכָל וּמִשְׁתֶּה וּכְסוּת נָקִי, וּבְדִירָה נָאָה וְכֵלִים נָאִים בְּגַשְׁמִיּוּת, וּבְדִירָה נָאָה וְכֵלִים נָאִים, בְּלִבִּי וְאֵבָרַי, וּבְשִׁיר וָשֶׁבַח וְרַנֵּן וְזִמְרָה בְּשִׂמְחָה וְחֶדְוָה גְדוֹלָה, בְּיִרְאָה וְאַהֲבָה רַבָּה וַעֲצוּמָה, וּבִדְבֵקוּת נִפְלָא וְעָצוּם לְשִׁמְךָ הַגָּדוֹל וְהַקָּדוֹשׁ עַד שֶׁאֶזְכֶּה לְהַמְשִׁיךְ הַקְּדֻשָּׁה שֶׁל שַׁבָּת קֹדֶשׁ עַל כָּל שֵׁשֶׁת יְמֵי הַחֹל, עַד שֶׁכָּל שֵׁשֶׁת יְמֵי הַמַּעֲשֶׂה יִהְיוּ טְהוֹרִים וּקְדוֹשִׁים בִּקְדֻשַּׁת שַׁבָּת קֹדֶשׁ וְאֶזְכֶּה לְהַכְנִיעַ וּלְבַטֵּל זֻהֲמַת הַנָּחָשׁ מִכָּל הַל"ט [הַשְּׁלוֹשִׁים וָתֵשַׁע] מְלָאכוֹת שֶׁל יְמֵי הַחֹל, עַד שֶׁכָּל הַל"ט [הַשְּׁלוֹשִׁים וָתֵשַׁע] מְלָאכוֹת וְכָל הָעֲסָקִים וְהַמַּשָּׂא וּמַתָּן שֶׁלִּי, יִהְיוּ מִזְדַּכְּכִים בִּקְדֻשָּׁה וּבְטָהֳרָה גְדוֹלָה בִּקְדֻשַּׁת שַׁבָּת קֹדֶשׁ וּתְזַכֵּנִי שֶׁאֶזְכֹּר אֶת הַשַּׁבָּת תָּמִיד, וּלְהָכִין מָנָה יָפָה לְשַׁבָּת מֵאֶחָד בְּשַׁבָּת, כְּמוֹ שֶׁכָּתוּב: "זָכוֹר אֶת יוֹם הַשַּׁבָּת לְקַדְּשׁוֹ", זָכְרֵהוּ מֵאֶחָד בְּשַׁבָּת וְאֶזְכֶּה לְקַיֵּם מִקְרָא שֶׁכָּתוּב: "אִם תָּשִׁיב מִשַּׁבָּת רַגְלֶךָ, עֲשׂוֹת חֲפָצֶךָ בְּיוֹם קָדְשִׁי, וְקָרָאתָ לַשַּׁבָּת עֹנֶג, לִקְדוֹשׁ יְהֹוָה מְכֻבָּד, וְכִבַּדְתּוֹ מֵעֲשׂוֹת דְּרָכֶיךָ, מִמְּצוֹא חֶפְצְךָ וְדַבֵּר דָּבָר אָז תִּתְעַנַּג עַל יְהֹוָה, וְהִרְכַּבְתִּיךָ עַל בָּמֳתֵי אָרֶץ, וְהַאֲכַלְתִּיךָ נַחֲלַת יַעֲקֹב אָבִיךָ, כִּי פִּי יְהֹוָה דִבֵּר" מָלֵא רַחֲמִים חוֹמֵל דַּלִּים, צוּר יִשְׂרָאֵל וּקְדוֹשׁוֹ, קוּמָה בְעֶזְרָתֵנוּ וּמַלֵּא מִשְׁאֲלוֹתֵנוּ בְּרַחֲמִים, וְזַכֵּנוּ לִהְיוֹת דְּבוּקִים בְּךָ תָּמִיד בְּכָל עֵת בֶּאֱמֶת וּבֶאֱמוּנָה שְׁלֵמָה בִּקְדֻשָּׁה וּבְטָהֳרָה גְדוֹלָה כִּרְצוֹנְךָ הַטּוֹב בֶּאֱמֶת וִיקֻיַּם בָּנוּ מִקְרָא שֶׁכָּתוּב: "וְאַתֶּם הַדְּבֵקִים בַּיהֹוָה אֱלֹהֵיכֶם חַיִּים כֻּלְּכֶם הַיּוֹם" אָמֵן נֶצַח סֶלָה וָעֶד:
<h2>תפילה לט</h2>
<h3>תקעה</h3>
"עוֹשֶׂה שָׁלוֹם בִּמְרוֹמָיו", אֲדוֹן הַשָּׁלוֹם, מֶלֶךְ שֶׁהַשָּׁלוֹם שֶׁלּוֹ, יְהִי רָצוֹן מִלְּפָנֶיךָ שֶׁתְּרַחֵם עָלֵינוּ בְּרַחֲמֶיךָ הָרַבִּים, וְתַמְשִׁיךְ שָׁלוֹם בָּעוֹלָם וְתָשִׂים שָׁלוֹם בֵּין כָּל עַמְּךָ יִשְׂרָאֵל וּתְבַטֵּל כָּל מִינֵי מַחֲלוֹקוֹת מִן הָעוֹלָם כִּי אַתָּה יָדַעְתָּ רִבּוֹנוֹ דְעָלְמָא כֹּלָּא, כַּמָּה רָעוֹת וְצָרוֹת גָּרְמוּ לָנוּ הַמַּחֲלוֹקוֹת שֶׁבֵּין יִשְׂרָאֵל, וּבִפְרָט הַמַּחֲלֹקֶת הָעֲצוּמָה שֶׁנִּתְפַּשְּׁטָה עַכְשָׁו בְּעוּקְבָא דִמְשִׁיחָא, בֵּין כָּל הַצַּדִּיקִים וְהַתַּלְמִידֵי חֲכָמִים וְהַכְּשֵׁרִים שֶׁבַּדּוֹר, וְנַעֲשָׂה קַטֵּגוֹרְיָא בֵּין תַּלְמִידֵי חֲכָמִים רַחֵם עָלֵינוּ בְּרַחֲמֶיךָ וּתְשַׁכֵּךְ כַּעַסְךָ מֵעָלֵינוּ, וְתַמְשִׁיךְ רַחֲמִים וְחַיִּים וְשָׁלוֹם עָלֵינוּ וְעַל כָּל עַמְּךָ יִשְׂרָאֵל לְעוֹלָם וְתִתֶּן בְּלֵב כָּל אֶחָד וְאֶחָד שֶׁיְּרַחֵם עַל חֲבֵרוֹ, וְיֶּאֱהֹב אֶת חֲבֵרוֹ בֶּאֱמֶת אַהֲבַת נֶפֶשׁ וְנִזְכֶּה לְקַיֵּם בֶּאֱמֶת מִצְוַת "וְאָהַבְתָּ לְרֵעֲךָ כָּמוֹךָ", בְּכָל לֵב בְּגוּף וָנֶפֶשׁ וּמָמוֹן, אֲשֶׁר מִצְוָה זֹאת הִיא כְּלָל גָּדוֹל בַּתּוֹרָה וּתְבַטֵּל כָּל מִינֵי שִׂנְאָה וְקִנְאָה וְקִנְטוּר וְנִצָּחוֹן דְּסִטְרָא אַחֲרָא מִן הָעוֹלָם וְלֹא יַעֲלֶה קִנְאַת אָדָם עָלַי וְלֹא קִנְאָתִי עַל אֲחֵרִים, רַק יִהְיֶה שָׁלוֹם גָּדוֹל וְאַהֲבָה וְאַחֲוָה וְרֵעוּת בֵּין כָּל עַמְּךָ יִשְׂרָאֵל תָּמִיד לְעוֹלָם וָעֶד:
<h3>תקעו</h3>
וּבְכֵן תְּרַחֵם עָלֵינוּ, וְתַעַזְרֵנוּ וְתוֹשִׁיעֵנוּ שֶׁנִּזְכֶּה לְשַׁבֵּר מֵאִתָּנוּ תַּאֲוַת אֲכִילָה וְנִזְכֶּה שֶׁתִּהְיֶה אֲכִילָתֵנוּ בְּצִמְצוּם רַק כְּפִי הַהֶכְרֵחַ לְקִיּוּם הָאָדָם לְבַד וּנְמַעֵט תַּאֲוַת טִבְעֵנוּ, וְנִזְכֶּה לֶאֱכֹל בִּקְדֻשָּׁה וּבְטָהֳרָה גְדוֹלָה לְשִׁמְךָ לְבַד בֶּאֱמֶת לַאֲמִתּוֹ וְתָסִיר מִמֶּנּוּ חֶרְפַּת רָעָב, וְלֹא נַרְגִּישׁ שׁוּם רַעֲבוֹן בְּקִרְבֵּנוּ לְעוֹלָם וְנִזְכֶּה לְשַׁדֵּד וּלְשַׁבֵּר וּלְבַטֵּל כָּל תַּאֲוֹת הַבַּהֲמִיוֹת שֶׁל גּוּפֵנוּ וְתָסִיר מֵאִתָּנוּ כָל מִינֵי חֶרְפּוֹת וּבִזְיוֹנוֹת שֶׁהֵם תַּאֲוֹת הַגּוּף, שֶׁמֵּהֶם נִמְשָׁכִין כָּל הַחֶרְפּוֹת וּתְקַדְּשֵׁנוּ בְּכָל מִינֵי קְדֻשּׁוֹת:
<h3>תקעז</h3>
וְתַעַזְרֵנוּ בְּרַחֲמֶיךָ הָרַבִּים שֶׁנִּזְכֶּה לְשַׁבֵּר תַּאֲוַת הַמִּשְׁגָּל לְגַמְרֵי בֶּאֱמֶת וּתְזַכֵּנוּ לְהִתְקַדֵּשׁ בִּקְדֻשַּׁת הַבְּרִית בִּקְדֻשָּׁה גְדוֹלָה כָּרָאוּי לְיִשְׂרָאֵל עַמְּךָ הַקָּדוֹשׁ אֲשֶׁר בָּהֶם בָּחַרְתָּ בְּאַהֲבָה וְתִהְיֶה עִמָּנוּ תָמִיד, וְתוֹשִׁיעֵנוּ וְתַעַזְרֵנוּ שֶׁנִּזְכֶּה לְקַדֵּשׁ עַצְמֵנוּ בַּמֻּתָּר לָנוּ, וְיִהְיֶה זִוּוּגֵינוּ רַק מִשַּׁבָּת לְשַׁבָּת, בִּקְדֻשָּׁה גְדוֹלָה וְנוֹרָאָה וְנִזְכֶּה לְשַׁבֵּר נֶפֶשׁ הַמִּתְאַוָּה שֶׁבְּקִרְבֵּנוּ, שֶׁהוּא תַאֲוַת הַבַּהֲמִיּוּת וְיִהְיֶה זִוּוּגֵינוּ בִּקְדֻשָּׁה גְדוֹלָה בְּלִי שׁוּם תַּאֲוֹת הַגּוּף כְּלָל, וְיִהְיֶה דוֹמֶה בְּעֵינֵינוּ כְּאִלּוּ כּוֹפֶה שֵׁד וְנִזְכֶּה לַעֲלוֹת בְּכָל פַּעַם מִקְּדֻשָּׁה לִקְדֻשָּׁה עֶלְיוֹנָה, עַד שֶׁנִּזְכֶּה לְהִכָּלֵל בִּקְדֻשָּׁתְךָ הָעֶלְיוֹנָה כִּרְצוֹנְךָ הַטּוֹב בֶּאֱמֶת וְנִזְכֶּה לְשַׁבֵּר כָּל תַּאֲוֹת הַבַּהֲמִיּוּת, הֵן תַּאֲוַת הַמִּשְׁגָּל, הֵן תַּאֲוַת אֲכִילָה, הֵן כָּל הַתַּאֲוֹת, כֻּלָּם נִזְכֶּה לְשַׁבְּרָם וּלְבַטְּלָם לְגַמְרֵי מֵעָלֵינוּ וּמֵעַל גְּבוּלֵנוּ וְתַמְשִׁיךְ עָלֵינוּ קְדֻשָּׁה וְטָהֳרָה מִמְּקוֹר כָּל הַקְּדֻשּׁוֹת וְנִזְכֶּה לְהִתְקַדֵּשׁ בִּקְדֻשָּׁתְךָ הָעֶלְיוֹנָה תָמִיד, וְנָשׁוּב אֵלֶיךָ בֶּאֱמֶת וְנִזְכֶּה לָסוּר מֵרָע לְגַמְרֵי וְלַעֲשׂוֹת רְצוֹנְךָ הַטּוֹב תָּמִיד
<h3>תקעח</h3>
אָבִינוּ מַלְכֵּנוּ רַחֵם עָלֵינוּ לְמַעַן שְׁמֶךָ וְקַדְּשֵׁנוּ בִקְדֻשָּׁתְךָ הָעֶלְיוֹנָה וְטַהֵר לִבֵּנוּ לְעָבְדְךָ בֶּאֱמֶת וְרַחֵם עָלֵינוּ וְתַזְמִין לָנוּ פַרְנָסָתֵינוּ בְּרֶוַח מֵאִתְּךָ וְאַל תַּצְרִיכֵנוּ לֹא לִידֵי מַתְּנַת בָּשָׂר וָדָם וְלֹא לִידֵי הַלְוָאָתָם וְתִפְתַּח לָנוּ אוֹצָרְךָ הַטּוֹב, וְתַשְׁפִּיעַ לָנוּ שֶׁפַע טוֹבָה וּבְרָכָה וְרַחֲמִים וְחַיִּים וְשָׁלוֹם עַד עוֹלָם וּתְבָרֵךְ אֶת כָּל מַעֲשֵׂה יָדֵינוּ וְאֶת פְּרִי בִטְנֵנוּ וְיִהְיוּ בָּנֵינוּ וּבְנוֹתֵינוּ חַיִּים וְקַיָּמִים בַּעֲבוֹדָתְךָ וּבְתוֹרָתְךָ וּבְיִרְאָתְךָ לְאֹרֶךְ יָמִים וְשָׁנִים טוֹבִים וּתְרַחֵם עַל צֶאֱצָאֵינוּ וְצֶאֱצָאֵי עַמְּךָ בֵּית יִשְׂרָאֵל (וּבִפְרָט עַל צֶאֱצָאֵי פלוני בן פלוני וכו') וְתַמְשִׁיךְ עֲלֵיהֶם חַיִּים טוֹבִים וַאֲרוּכִים וְיִהְיוּ כָּל יוֹצְאֵי חֲלָצֵינוּ מַאֲרִיכִים יָמִים וְשָׁנִים טוֹבִים, יֵלְכוּ יוֹנְקוֹתָם וְיִרְבּוּ פֹארוֹתָם, וְיִהְיוּ צֶאֱצָאֵיהֶם כְּעֵשֶׂב הָאָרֶץ וְתַצִּילֵם בְּרַחֲמֶיךָ מִצַּעַר גִּדּוּל בָּנִים חַס וְשָׁלוֹם, רַק כֻּלָּם יִזְכּוּ לְגַדֵּל בְּנֵיהֶם וּבְנוֹתֵיהֶם לְתוֹרָה וּלְחֻפָּה וּלְמַעֲשִׂים טוֹבִים הֵן הַנּוֹלָדִים כְּבָר, הֵן הָעֲתִידִים לְהִוָּלֵד לָהֶם, כֻּלָּם יַאֲרִיכוּ יָמִים וְשָׁנִים טוֹבִים, וְכֻלָּם יַשְׁאִירוּ שְׁאֵרִית בָּאָרֶץ וְיִתְרַבּוּ צֶאֱצָאֵיהֶם כְּחוֹל הַיָּם וּכְכוֹכְבֵי הַשָּׁמַיִם לָרֹב, לָעַד וּלְדוֹרוֹת עַד סוֹף כָּל הַדּוֹרוֹת
<h3>תקעט</h3>
רִבּוֹנוֹ שֶׁל עוֹלָם הַבִּיטָה בְעָנְיָם וּרְאֵה מַכְאוֹבָם כִּי אַתָּה יָדַעְתָּ אֶת לְבָבָם אַתָּה יָדַעְתָּ צַעֲרָם וְצָרוֹתֵיהֶם הַמְרֻבּוֹת שֶׁסָּבְלוּ עַד הֵנָּה מָרָא דְעָלְמָא כֹּלָּא, אֵל שַׁדַּי יִתֵּן לָהֶם רַחֲמִים, הָאוֹמֵר לְעוֹלָמוֹ דַּי יֹאמַר לְצָרוֹתֵיהֶם דַּי עֲשֵׂה לְמַעַן זְכוּת אֲבוֹתֵיהֶם, וְשַׂמַּח לְבָבֵיהֶם וְעָזְרֵם מֵעַתָּה שֶׁיִּרְבּוּ צֶאֱצָאֵיהֶם, וְיִזְכּוּ לְגַדֵּל כָּל בְּנֵיהֶם וּבְנוֹתֵיהֶם, וְיַאֲרִיכוּ יְמֵיהֶם וּשְׁנוֹתֵיהֶם, יִרְבּוּ וְיִגְדְּלוּ וְיִצְמְחוּ כָל דּוֹרוֹתֵיהֶם וִיקֻיַּם בָּנוּ וּבָהֶם "וְהָיָה מִסְפַּר בְּנֵי יִשְׂרָאֵל כְּחוֹל הַיָּם אֲשֶׁר לֹא יִמַּד וְלֹא יִסָּפֵר מֵרֹב וְהָיָה, בִּמְקוֹם אֲשֶׁר יֵאָמֵר לָהֶם לֹא עַמִּי אַתֶּם, יֵאָמֵר לָהֶם בְּנֵי אֵל חָי":
<h3>תקפ</h3>
וְתַמְשִׁיךְ עָלֵינוּ בְּרָכָה מֵאִתְּךָ, וְתַשְׁפִּיעַ שֹׂבַע גָּדוֹל בָּעוֹלָם, וְתִשְׁלַח שְׂבִיעָה בְּמֵעֵינוּ, שֶׁנִּזְכֶּה לֶאֱכֹל מְעַט וְלִשְׂבֹּעַ מִמֶּנּוּ כְּמוֹ שֶׁכָּתוּב: "וַאֲכַלְתֶּם לַחְמְכֶם לָשׂבַע וִישַׁבְתֶּם לָבֶטַח בְּאַרְצְכֶם" וְקַיֵּם לָנוּ מִקְרָא שֶׁכָּתוּב: "וְהוֹשַׁעְתִּי אֶתְכֶם מִכֹּל טֻמְאוֹתֵיכֶם, וְקָרָאתִי אֶל הַדָּגָן וְהִרְבֵּיתִי אוֹתוֹ, וְלֹא אֶתֵּן עֲלֵיכֶם רָעָב וְהִרְבֵּיתִי אֶת פְּרִי הָעֵץ וּתְנוּבַת הַשָּׂדֶה, לְמַעַן אֲשֶׁר לֹא תִקְחוּ עוֹד חֶרְפַּת רָעָב בַּגּוֹיִם"
<h3>תקפא</h3>
אָבִינוּ שֶׁבַּשָּׁמַיִם חֲמֹל עָלֵינוּ לְמַעַן שְׁמֶךָ, וְעָזְרֵנוּ וְהוֹשִׁיעֵנוּ בְּחֶמְלָתְךָ הַגְּדוֹלָה עָלֵינוּ שֶׁנִּזְכֶּה מְהֵרָה לָבוֹא לְכָל מַה שֶּׁבִּקַּשְׁנוּ מִלְּפָנֶיךָ שֶׁנִּזְכֶּה לְשַׁבֵּר לְגַמְרֵי תַּאֲוַת הַמִּשְׁגָּל וְתַאֲוַת הָאֲכִילָה וְכָל תַּאֲווֹת הַבַּהֲמִיּוֹת וְיִהְיֶה זִוּוּגֵנוּ וַאֲכִילָתֵנוּ וְכָל הַנְהָגוֹתֵינוּ בִּקְדֻשָּׁה וּבְטָהֳרָה גְדוֹלָה בֶּאֱמֶת כִּרְצוֹנְךָ הַטּוֹב וְתַאֲרִיךְ יְמֵי בָּנֵינוּ וּבְנוֹתֵינוּ וְכָל יוֹצְאֵי חֲלָצֵינוּ כֻּלָּם יַאֲרִיכוּ יָמִים וְשָׁנִים טוֹבִים, יְבַלּוּ יְמֵיהֶם בַּטּוֹב וּשְׁנוֹתֵיהֶם בַּנְּעִימִים וְיַעַסְקוּ תָמִיד כָּל יְמֵיהֶם וּשְׁנוֹתֵיהֶם בְּתוֹרָה וַעֲבוֹדַת יְהֹוָה בֶּאֱמֶת כִּרְצוֹנְךָ הַטּוֹב "עוֹד יְנוּבוּן בְּשֵׂיבָה דְּשֵׁנִים וְרַעֲנַנִּים יִהְיוּ"
<h3>תקפב</h3>
וּתְבַטֵּל כָּל מִינֵי מַחֲלֹקֶת מִן הָעוֹלָם וְתַמְשִׁיךְ רַחֲמִים וְחַיִּים וְשָׁלוֹם וָשׂוֹבַע וּבְרָכָה וְשֶׁפַע טוֹבָה עָלֵינוּ וְעַל כָּל עַמְּךָ בֵּית יִשְׂרָאֵל מֵעַתָּה וְעַד עוֹלָם וְקַיֵּם לָנוּ מִקְרָא שֶׁכָּתוּב: "וַאֲהֵבְךָ וּבֵרַכְךָ וְהִרְבֶּךָ וּבֵרַךְ פְּרִי בִטְנְךָ וּפְרִי אַדְמָתֶךָ, דְּגָנְךָ וְתִירֹשְׁךָ וְיִצְהָרֶךָ שְׁגַר אֲלָפֶיךָ וְעַשְׁתְּרוֹת צֹאנֶךָ, עַל הָאֲדָמָה אֲשֶׁר נִשְׁבַּע לַאֲבוֹתֶיךָ לָתֶת לָךְ" וְנֶאֱמַר: "כִּי חִזַּק בְּרִיחֵי שְׁעָרָיִךְ בֵּרַךְ בָּנַיִךְ בְּקִרְבֵּךְ הַשָּׂם גְּבוּלֵךְ שָׁלוֹם חֵלֶב חִטִּים יַשְׂבִּיעֵךְ" וְנֶאֱמַר: "וַאֲכַלְתֶּם אָכוֹל וְשָׂבוֹעַ וְהִלַּלְתֶּם אֶת שֵׁם יְהֹוָה אֱלֹהֵיכֶם אֲשֶׁר עָשָׂה עִמָּכֶם לְהַפְלִיא, וְלֹא יֵבֹשׁוּ עַמִּי לְעוֹלָם וִידַעְתֶּם כִּי בְּקֶרֶב יִשְׂרָאֵל אָנִי וַאֲנִי יְהֹוָה אֱלֹהֵיכֶם וְאֵין עוֹד, וְלֹא יֵבֹשׁוּ עַמִּי לְעוֹלָם יְהֹוָה עֹז לְעַמּוֹ יִתֵּן יְהֹוָה יְבָרֵךְ אֶת עַמּוֹ בַשָּׁלוֹם":
<h2>תפילה מ</h2>
<h3>תקפג</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ שֶׁתְּרַחֵם עָלַי וְתִהְיֶה עִמִּי תָמִיד, בְּשִׁבְתִּי בְּבֵיתִי, וּבְלֶכְתִּי בַדֶּרֶךְ, בְּשָׁכְבִּי וּבְקוּמִי, בְּצֵאתִי וּבְבוֹאִי וְתוֹרֵנִי וְתַדְרִיכֵנִי בַּאֲמִתֶּךָ וּתְלַמְּדֵנִי תָמִיד בְּכָל עֵת אֵיךְ לְהִתְנַהֵג בְּעִנְיָנֵי הַנְּסִיעוֹת לַדְּרָכִים, אִם אֶסַּע וְאִם אֶחְדָּל, וְאֵיךְ לִסַּע וּמָתַי לִסַּע, וּלְהֵיכָן וּלְאֵיזֶה מָקוֹם וָעִיר לִנְסֹעַ, וְכַמָּה אֶתְעַכֵּב בְּדַרְכִּי, וְכָל פְּרָטֵי הַנְּסִיעוֹת לְאֵיזֶה דֶרֶךְ גָּדוֹל וְקָטָן אָרֹךְ וְקָצָר הַכֹּל תּוֹדִיעֵנִי וּתְלַמְּדֵנִי בְּרַחֲמֶיךָ הָאֲמִתִּיִּים וְתוֹלִיכֵנִי בְּדֶרֶךְ הַיָּשָׁר תָּמִיד בְּכָל עֵת
<h3>תקפד</h3>
אֲדוֹן כֹּל, "גְּדֹל הָעֵצָה וְרַב הָעֲלִילִיָּה אֲשֶׁר עֵינֶיךָ פְּקֻחוֹת עַל כָּל דַּרְכֵי בְּנֵי אָדָם", וְיוֹדֵעַ וּמֵבִין מַחְשְׁבוֹתָם וְסוֹדָם, יְעוֹרְרוּ רַחֲמֶיךָ הָאֲמִתִּיִּים עָלַי וְזַכֵּנִי וְלַמְּדֵנִי תָּמִיד בְּכָל עֵת אֵיךְ לְהִתְנַהֵג בְּעִנְיָנֵי נְסִיעוֹת לַדְּרָכִים וּכְשֵׁם שֶׁהָיִיתָ עִם יִשְׂרָאֵל בַּמִּדְבָּר, וְהָיוּ כָּל נְסִיעָתָם עַל פִּיךָ כִּרְצוֹנְךָ, כְּמוֹ שֶׁכָּתוּב: "עַל פִּי יְהֹוָה יַחֲנוּ וְעַל פִּי יְהֹוָה יִסָּעוּ", כֵּן תְּרַחֵם עָלַי, וְתִהְיֶה תָמִיד עִמִּי וַאֲנִי מוֹסֵר עַצְמִי עָלֶיךָ לְבַד בֶּאֱמֶת עִם כָּל תְּנוּעוֹתַי תָּמִיד עַל פִּיךָ אֶחֱנֶה בְּבֵיתִי, וְעַל פִּיךָ אֶסַּע וְתִשְׁמֹר צֵאתִי וּבוֹאִי לְחַיִּים טוֹבִים וּלְשָׁלוֹם מֵעַתָּה וְעַד עוֹלָם וּתְרַחֵם עָלַי תָּמִיד בְּכָל עֵת שֶׁאֲנִי מֻכְרָח לִנְסֹעַ לְאֵיזֶה דֶרֶךְ עַל פִּי רְצוֹנְךָ הַטּוֹב, שֶׁתִּהְיֶה עִמִּי תָמִיד, וְתוֹלִיכֵנִי לְשָׁלוֹם וְתַדְרִיכֵנִי לְשָׁלוֹם, וְתַגִּיעֵנִי לִמְחוֹז חֶפְצִי לְחַיִּים טוֹבִים וּלְשָׁלוֹם וְתַצִּילֵנִי מִכַּף כָּל אוֹיֵב וְאוֹרֵב בַּדֶּרֶךְ, וְתִתְּנֵנִי לְחֵן וּלְחֶסֶד וּלְרַחֲמִים בְּעֵינֶיךָ וּבְעֵינֵי כָל רוֹאַי וְתִגְמְלֵנִי חֲסָדִים טוֹבִים תָּמִיד וּתְשִׁיבֵנִי לְשָׁלוֹם לְבֵיתִי שָׁלוֹם בְּגוּפִי וּבְנַפְשִׁי וּבְמָמוֹנִי וּבְתוֹרָתִי, וְתִשְׁמְרֵנִי בְּרַחֲמֶיךָ מִכָּל מִכְשׁוֹל חֵטְא וְעָוֹן, וּמִכָּל מִינֵי הִרְהוּרִים רָעִים וּמַחֲשָׁבוֹת רָעוֹת, וּמִכָּל הִסְתַּכְּלוּת רָעִים תָּמִיד וּבִפְרָט בְּעֵת הִלּוּכִי בַּדֶּרֶךְ וְתַצִּילֵנִי וְתִשְׁמְרֵנִי בְּרַחֲמֶיךָ מִסַּכָּנַת דְּרָכִים לְעוֹלָם בְּגַשְׁמִיּוּת וְרוּחָנִיּוּת בְּגוּף וָנֶפֶשׁ וּמָמוֹן
<h3>תקפה</h3>
"הוֹרֵנִי יְהֹוָה דַּרְכֶּךָ וּנְחֵנִי בְּאֹרַח מִישׁוֹר לְמַעַן שׁוֹרְרָי הַדְרִיכֵנִי בַּאֲמִתֶּךָ וְלַמְּדֵנִי, כִּי אַתָּה אֱלֹהֵי יִשְׁעִי, אוֹתְךָ קִוִּיתִי כָּל הַיּוֹם טוֹב וְיָשָׁר יְהֹוָה עַל כֵּן יוֹרֶה חַטָּאִים בַּדָּרֶךְ יַדְרֵךְ עֲנָוִים בַּמִּשְׁפָּט וִילַמֵּד עֲנָוִים דַּרְכּוֹ כָּל אָרְחוֹת יְהֹוָה חֶסֶד וֶאֱמֶת לְנוֹצְרֵי בְרִיתוֹ וְעֵדוֹתָיו הוֹרֵנִי יְהֹוָה דַּרְכֶּךָ אֲהַלֵּךְ בַּאֲמִתֶּךָ יַחֵד לְבָבִי לְיִרְאָה שְׁמֶךָ דָּבְקָה לְעָפָר נַפְשִׁי חַיֵּינִי כִּדְבָרֶיךָ דְּרָכַי סִפַּרְתִּי וַתַּעֲנֵנִי לַמְּדֵנִי חֻקֶּיךָ דֶּרֶךְ פִּקּוּדֶיךָ הֲבִינֵנִי וְאָשִׂיחָה בְּנִפְלְאוֹתֶיךָ דָּלְפָה נַפְשִׁי מִתּוּגָה קַיְּמֵנִי כִּדְבָרֶךָ דֶּרֶךְ שֶׁקֶר הָסֵר מִמֶּנִּי וְתוֹרָתְךָ חָנֵּנִי דֶּרֶךְ אֱמוּנָה בָחָרְתִּי מִשְׁפָּטֶיךָ שִׁוִּיתִי דָּבַקְתִּי בְעֵדְוֹתֶיךָ יְהֹוָה אַל תְּבִישֵׁנִי דֶּרֶךְ מִצְוֹתֶיךָ אָרוּץ כִּי תַרְחִיב לִבִּי הוֹרֵנִי יְהֹוָה דֶּרֶךְ חֻקֶּיךָ וְאֶצֳּרֶנָּה עֵקֶב הֲבִינֵנִי וְאֶצְּרָה תוֹרָתְךָ וְאֶשְׁמְרֶנָּה בְכָל לֵב הַדְרִיכֵנִי בִּנְתִיב מִצְוֹתֶיךָ כִּי בוֹ חָפָצְתִּי הַט לִבִּי אֶל עֵדְוֹתֶיךָ וְאַל אֶל בָּצַע הַעֲבֵר עֵינַי מֵרְאוֹת שָׁוְא בִּדְרָכֶךָ חַיֵּנִי הָקֵם לְעַבְדְּךָ אִמְרָתֶךָ אֲשֶׁר לְיִרְאָתֶךָ הַעֲבֵר חֶרְפָּתִי אֲשֶׁר יָגֹרְתִּי כִּי מִשְׁפָּטֶיךָ טוֹבִים הִנֵּה תָּאַבְתִּי לְפִקּוּדֶיךָ בְּצִדְקָתְךָ חַיֵּנִי":
<h3>תקפו</h3>
חוּסָה עָלַי כְּרֹב רַחֲמֶיךָ, "חָנְנֵנִי יְהֹוָה רְאֵה עָנְיִי מִשּׂוֹנְאָי מְרוֹמְמִי מִשַּׁעֲרֵי מָוֶת", כִּי אַתָּה יָדַעְתָּ אֶת מְרִירוּת לִבִּי וּפִזּוּר נַפְשִׁי "וְאַתָּה יָדַעְתָּ נְתִיבָתִי, בְּאֹרַח זוּ אֲהַלֵּךְ, טָמְנוּ פַח לִי הַבֵּט יָמִין וּרְאֵה וְאֵין לִי מַכִּיר, אָבַד מָנוֹס מִמֶּנִּי, אֵין דּוֹרֵשׁ לְנַפְשִׁי" חוּס וַחֲמֹל עָלַי, חוּס וְחָנֵּנִי וְהַצִּילֵנִי מִמַּה שֶּׁאֲנִי צָרִיךְ לְהִנָּצֵל, מַלְּטֵנִי מִמַּה שֶּׁאֲנִי צָרִיךְ לְהִמָּלֵט, "חַלְּצֵנִי יְהֹוָה מֵאָדָם רָע מֵאִישׁ חֲמָסִים תִּנְצְרֵנִי" עָזְרֵנִי וְהוֹשִׁיעֵנִי וֶהְיֵה עִמִּי תָמִיד, וְהַצִּילֵנִי מִיַּד אוֹיְבַי וּמֵרוֹדְפַי, בְּשִׁבְתִּי בְּבֵיתִי וּבְלֶכְתִּי בַדֶּרֶךְ וּתְזַכֵּנִי בְּכָל עֵת שֶׁאֶהְיֶה מֻכְרָח לִנְסֹעַ וְלֵילֵךְ בַּדֶּרֶךְ עַל פִּי רְצוֹנְךָ הַטּוֹב, שֶׁיִּהְיֶה הִלּוּכִי וּנְסִיעָתִי בִּקְדֻשָּׁה וּבְטָהֳרָה גְדוֹלָה וּבְמַחֲשָׁבוֹת קְדוֹשׁוֹת וּטְהוֹרוֹת, וְאֶהְיֶה נִשְׁמָר מִכֹּל דָּבָר רָע וּתְזַכֵּנִי וְתַעַזְרֵנִי שֶׁאֶזְכֶּה עַל יְדֵי נְסִיעוֹתַי לְתַקֵּן אֶת פְּגַם הָאֱמוּנָה וְהַגָּלוּת וְהַטִּלְטוּל שֶׁלִּי בַּדֶּרֶךְ יְכַפֵּר עַל פְּגַם הָאֱמוּנָה שֶׁפָּגַמְתִּי לְפָנֶיךָ, אֲשֶׁר עַל יְדֵי זֶה גָּרַמְתִּי טִלְטוּל לְמַעְלָה חַס וְשָׁלוֹם
<h3>תקפז</h3>
אָנָּא יְהֹוָה, עֵינֶיךָ הֲלוֹא לֶאֱמוּנָה, "כָּל מִצְוֹתֶיךָ אֱמוּנָה שֶׁקֶר רְדָפוּנִי עָזְרֵנִי" עָזְרֵנִי וְחָנֵּנִי וְתַשְׁפִּיעַ עָלַי אֱמוּנָתְךָ הַקְּדוֹשָׁה מֵעַתָּה וְעַד עוֹלָם וְלֹא יָבוֹא עָלַי שׁוּם כְּפִירָה וּבִלְבּוּל בְּדַעְתִּי כְּלָל וְתַעַזְרֵנִי מֵעַתָּה לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת וּבְלֵב שָׁלֵם וּבְרַחֲמֶיךָ הָרַבִּים תִּמְחֹל וּתְכַפֵּר וְתִסְלַח, אֱלוֹהַּ סְלִיחוֹת, חַנּוּן הַמַּרְבֶּה לִסְלֹחַ, עַל כָּל הַפְּגָמִים שֶׁפָּגַמְתִּי בֶּאֱמוּנָתְךָ הַקְּדוֹשָׁה וּתְזַכֵּנִי לְתַקֵּן בְּחַיַּי כָּל הַפְּגָמִים הָאֵלֶּה עַל כָּל מַה שֶׁפָּגַמְתִּי בֶּאֱמוּנָתְךָ הַקְּדוֹשָׁה מִנְּעוּרַי עַד הַיּוֹם הַזֶּה, בֵּין בְּגִלְגּוּל זֶה בֵּין בְּגִלְגּוּל אַחֵר הַכֹּל אֶזְכֶּה לְתַקֵּן בִשְׁלֵמוּת חִישׁ קַל מְהֵרָה, וְאֶזְכֶּה מֵעַתָּה לֶאֱמוּנָה הַקְּדוֹשָׁה בֶּאֱמֶת וּבִשְׁלֵמוּת כִּרְצוֹנְךָ הַטּוֹב
<h3>תקפח</h3>
וּתְרַחֵם עָלֶיךָ וְעַל בָּנֶיךָ, הַנָּעִים וְנָדִים בְּגָלוּת גָּדוֹל זֶה כַּמָּה מֵאוֹת שָׁנִים, צֹאן נִדָּח וְאֵין מְקַבֵּץ, וְהַשְּׁכִינָה כִּבְיָכוֹל עִמָּהֶם בַּגָּלוּת, "כְּצִפּוֹר נוֹדֶדֶת מִן קִנָּהּ, כֵּן אִישׁ נוֹדֵד מִמְּקוֹמוֹ", וּבְצוֹק הָעִתִּים, עַמְּךָ יִשְׂרָאֵל נָעִים וְנָדִים, מְטֹרָפִים וּמְבֻלְבָּלִים מָרָא דְעַלְמָא כֹלָּא רְאֵה עָנְיָם וַעֲמָלָם, וַחֲמֹל עַל טִלְטוּלָם קַבֵּץ נִדָּחֵינוּ מֵאַרְבַּע כַּנְפוֹת הָאָרֶץ וְקָרֵב פְּזוּרֵינוּ מִבֵּין הַגּוֹיִם וּנְפוּצוֹתֵינוּ כַּנֵּס מִיַּרְכְּתֵי אָרֶץ וַהֲבִיאֵנוּ לְצִיּוֹן עִירְךָ בְּרִנָּה, וְזַכֵּנִי לֵילֵךְ וְלִנְסֹעַ וְלָבוֹא לְאֶרֶץ יִשְׂרָאֵל בְּחַיַּי חִישׁ קַל מְהֵרָה
<h3>תקפט</h3>
וְעָזְרֵנִי וְזַכֵּנִי לַעֲסֹק בְּתוֹרָתְךָ הַקְּדוֹשָׁה לִשְׁמָהּ תָּמִיד יוֹמָם וָלַיְלָה וְתַעַזְרֵנִי לַעֲשׂוֹת תְּשׁוּבָה שְׁלֵמָה וּלְתַקֵּן מְהֵרָה בְּחַיַּי אֶת כָּל הַפְּגָמִים שֶׁפָּגַמְתִּי נֶגְדְּךָ עַל יְדֵי חֵטְא וְעָוֹן הַגָּדוֹל שֶׁל בִּטּוּל תּוֹרָה אֲשֶׁר הָיִיתִי בָּטֵל מִדִּבְרֵי תוֹרָה יָמִים וְשָׁנִים הַרְבֵּה רַחֵם עָלַי לְתַקֵּן כָל הַפְּגָמִים הָאֵלֶּה, וְזַכֵּנִי מֵעַתָּה לַעֲסֹק בְּתוֹרָתְךָ וּבַעֲבוֹדָתְךָ לִשְׁמָהּ תָּמִיד בֶּאֱמֶת וּבְלֵב שָׁלֵם וְלֹא אֶתֵּן שֵׁנָה לְעֵינָי וּלְעַפְעַפַּי תְּנוּמָה, כִּי אִם בְּתַכְלִית הַמִּעוּט וְהַהֶכְרֵחַ הַגָּדוֹל בִּשְׁבִיל קִיּוּם הַגּוּף הַצִּילֵנִי מִפַּח יוֹקְשִׁים, הַצִּילֵנִי "כִּצְבִי מִיָּד וּכְצִפּוֹר מִיַּד יָקוּשׁ" עָזְרֵנִי כִּי עָלֶיךָ נִשְׁעָנְתִּי כִּי כְבָר הִתְחַלְתָּ לְהוֹשִׁיעֵנִי הַרְבֵּה וְאֵין נָאֶה לְךָ לְעָזְבֵנִי עֲשֵׂה לְמַעַנְךָ וּלְמַעַן הַצַּדִּיקִים אֲמִתִּיִּים, "קְדוֹשִׁים אֲשֶׁר בָּאָרֶץ הֵמָּה", אֲשֶׁר בִּזְכוּתָם לְבַד נִשְׁעָנְתִּי, וּבְכֹחָם חָסִיתִי
<h3>תקצ</h3>
וְתַעַזְרֵנִי שֶׁאֶהְיֶה שָׁלֵם בֶּאֱמוּנָה וּבְבִטָּחוֹן בְּךָ תָמִיד וְלֹא אֶעֱשֶׂה שׁוּם פְּעֻלָּה וְלֹא אֶעֱסֹק בְּשׁוּם עֵסֶק וְלֹא אֶסַּע שׁוּם נְסִיעָה בִּשְׁבִיל פַּרְנָסָה כְּלָל, רַק אֶזְכֶּה לֵידַע וּלְהַאֲמִין בְּךָ בֶּאֱמוּנָה שְׁלֵמָה וּבְבִטָּחוֹן חָזָק שֶׁאַתָּה תְכַלְכְּלֵנִי וְתַזְמִין לִי פַּרְנָסָתִי בִּשְׁלֵמוּת בְּבֵיתִי בְּלִי שׁוּם נְסִיעָה וְטִלְטוּל בָּעוֹלָם כְּלָל, וּבְלִי שׁוּם עֲשִׂיָּה וְעוּבְדָּא וְעֵסֶק כְּלָל וְכָל נְסִיעָתִי לְאֵיזֶה דֶרֶךְ וְכָל עֲסָקַי וּפְעֻלּוֹתַי לֹא יִהְיוּ כִּי אִם לְשִׁמְךָ וְלַעֲבוֹדָתְךָ לְבַד בֶּאֱמֶת וְכִרְצוֹנְךָ אֶעֱשֶׂה, וְלֹא אֲכַוֵּן בִּנְסִיעָתִי וַעֲסָקַי שׁוּם תּוֹעֶלֶת עַצְמִי כְּלָל כִּי הַכֹּל שֶׁלָּךְ הַנְּשָׁמָה שֶׁלָּךְ וְהַגּוּף שֶׁלָּךְ, וּבִלְעָדֶיךָ לֹא אָרִים אֶת יָדַי וְאֶת רַגְלַי לַעֲשׂוֹת שׁוּם עֵסֶק וְשׁוּם נְסִיעָה בָּעוֹלָם "כִּי אַתָּה אֱלוֹהָי רוּחֲךָ טוֹבָה תַּנְחֵנִי בְּאֶרֶץ מִישׁוֹר" וְתַזְמִין לִי פַּרְנָסָתִי מֵאִתְּךָ לְבַד בְּהַרְחָבָה גְדוֹלָה קֹדֶם שֶׁאֶצְטָרֵךְ לָהּ, בְּאֹפֶן שֶׁאוּכַל לַעֲסֹק בְּתוֹרָתְךָ וַעֲבוֹדָתְךָ תָּמִיד וְלֹא יִהְיֶה לִי שׁוּם בִּלְבּוּל חַס וְשָׁלוֹם עַל יְדֵי טִרְדַּת הַפַּרְנָסָה כְּלָל וְתִפְתַּח לָנוּ אוֹצָרְךָ הַטּוֹב, וְתִתֵּן הַמָּטָר בְּעִתּוֹ לִבְרָכָה וּלְחַיִּים וְלָשׂבַע וְתַשְׁפִּיעַ שׂבַע וָזוֹל בָּעוֹלָם וְלֹא יִצְטָרְכוּ עַמְּךָ יִשְׂרָאֵל זֶה לָזֶה וְלֹא לְעַם אַחֵר וְתַמְשִׁיךְ שָׁלוֹם בָּעוֹלָם וִיקֻיַּם מִקְרָא שֶׁכָּתוּב: "הַשָּׂם גְּבוּלֵךְ שָׁלוֹם, חֵלֶב חִטִּים יַשְׂבִּיעֵךְ" וְתִהְיֶה בְעֶזְרֵנוּ תָמִיד, בְּאֹפֶן שֶׁנִּזְכֶּה לְבַלּוֹת יָמֵינוּ בַּטּוֹב הָאֲמִתִּי, בַּטּוֹב הַנִּצְחִי, לַעֲסֹק כָּל יָמֵינוּ בְּתוֹרָה וַעֲבוֹדַת יְהֹוָה בֶּאֱמֶת כִּרְצוֹנְךָ הַטּוֹב וְלֹא נָסוּר מִדִּבְרֵי הַתּוֹרָה יָמִין וּשְׂמֹאל וְתוֹרֵנִי וּתְלַמְּדֵנִי תָמִיד אֶת הַדֶּרֶךְ אֲשֶׁר אֵלֵךְ בָּהּ וְאֶת הַמַּעֲשֶׂה אֲשֶׁר אֶעֱשֶׂה "אַל תַּעַזְבֵנִי יְהֹוָה אֱלֹהַי, אַל תִּרְחַק מִמֶּנִּי חוּשָׁה לְעֶזְרָתִי יְהֹוָה תְּשׁוּעָתִי":
<h2>תפילה מא</h2>
<h3>תקצא</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ שֶׁתְּרַחֵם עָלַי וּתְזַכֵּנִי לִהְיוֹת בְּשִׂמְחָה תָמִיד וְאֶזְכֶּה לִהְיוֹת שָׂמֵחַ תָּמִיד בְּשִׂמְחָה שֶׁל מִצְוָה וְאָגִיל וְאֶשְׂמַח בְּךָ וּבִישׁוּעָתְךָ תָמִיד עַל כָּל הַחֲסָדִים אֲשֶׁר עָשִׂיתָ עִמָּנוּ אֲשֶׁר בָּחַרְתָּ בָּנוּ מִכָּל הָעַמִּים וְרוֹמַמְתָּנוּ מִכָּל הַלְּשׁוֹנוֹת וְקִדַּשְׁתָּנוּ בְּמִצְוֹתֶיךָ, וְקֵרַבְתָּנוּ מַלְכֵּנוּ לַעֲבוֹדָתֶךָ, וְשִׁמְךָ הַגָּדוֹל וְהַקָּדוֹשׁ עָלֵינוּ קָרָאתָ וְאֶזְכֶּה בְּרַחֲמֶיךָ לִזְכֹּר הַטּוֹבָה וְהַחֶסֶד הַגָּדוֹל הַזֶּה תָמִיד, וְלִשְׂמֹחַ בָּזֶה מְאֹד תָּמִיד בְּכָל יוֹם וּבְכָל עֵת וּבְכָל שָׁעָה, וּבְיוֹתֵר בְּשַׁבָּתוֹת וְיָמִים טוֹבִים כִּי אֵין שִׁעוּר וָעֵרֶךְ לְרִבּוּי הַחֲסָדִים וְהַטּוֹבוֹת אֲשֶׁר אַתָּה גוֹמֵל עִמִּי בְּכָל עֵת מָה רַב טוּבְךָ אֲשֶׁר עָשִׂיתָ עִמִּי "מָה אָשִׁיב לַיהֹוָה כָּל תַּגְמוּלוֹהִי עָלָי" אִלּוּ כָּל הַיַּמִּים דְּיוֹ וְכָל אֲגַמִּים קֻלְמוֹסִין, וּבְנֵי אָדָם לַבְלָרִים וּלְשׁוֹנוֹת מְקַלְּסִים, לֹא יַסְפִּיקוּ לְבָאֵר וּלְסַפֵּר אַחַת מִנִּי אֶלֶף וּרְבָבוֹת, רִבּוּי הַטּוֹבוֹת וְהַחֲסָדִים וְהַהַצָּלוֹת וְהַיְשׁוּעוֹת הַגְּדוֹלוֹת וְהַנּוֹרָאוֹת, נִסִּים רַבִּים וְנִפְלָאוֹת, פִּלְאֵי פִּלְאֵי פְּלָאוֹת, אֲשֶׁר הִפְלִיא חַסְדּוֹ עִמָּנוּ אֲדוֹן הַצְּבָאוֹת, אֲשֶׁר הִצִּיל נַפְשֵׁנוּ מִכָּל הַתְּלָאוֹת וְהַהַרְפַּתְקָאוֹת "רַבּוֹת עָשִׂיתָ אַתָּה יְהֹוָה אֱלֹהַי, נִפְלְאוֹתֶיךָ וּמַחְשְׁבוֹתֶיךָ אֵלֵינוּ אֵין עֲרֹךְ אֵלֶיךָ אַגִּידָה וַאֲדַבֵּרָה עָצְמוּ מִסַּפֵּר" עַל כֵּן בְּוַדַּאי חוֹבָה עָלַי בְּכָל עֵת לִזְכֹּר טוֹבוֹתֶיךָ וַחֲסָדֶיךָ הַתְּמִידִיּוֹת וְהַמִּתְחַדְּשׁוֹת עָלַי בְּכָל עֵת תָּמִיד, וְלִשְׂמֹחַ בִּישׁוּעָתְךָ תָּמִיד
<h3>תקצב</h3>
נָא אָב הָרַחֲמָן עָזְרֵנִי וְזַכֵּנִי שֶׁאֶהְיֶה בְּשִׂמְחָה תָמִיד וְאֶזְכֶּה לְעוֹרֵר עַצְמִי תָמִיד לְשִׂמְחָה גְדוֹלָה בִּפְרָט בְּשַׁבָּתוֹת וְיָמִים טוֹבִים וְאֶזְכֶּה שֶׁיִּתְלַהֵב לִבִּי מְאֹד מְאֹד עַל יְדֵי הַשִּׂמְחָה דִקְדֻשָּׁה בְּהִתְלַהֲבוּת הַלֵּב וּבְהִתְעוֹרְרוּת גָּדוֹל וּבִתְשׁוּקָה וְחֶשְׁקָה וַחֲפֵצָה וְחֶמְדָּה גְדוֹלָה לְשִׁמְךָ וְלַעֲבוֹדָתְךָ בֶּאֱמֶת וּבֶאֱמוּנָה, בִּקְדֻשָּׁה וּבְטָהֳרָה גְדוֹלָה עַד שֶׁיֻּמְשַׁךְ הַהִתְלַהֲבוּת הַלֵּב לְתוֹךְ רַגְלַי, עַד שֶׁאֶזְכֶּה לְהָרִים אֶת רַגְלַי בְּשִׂמְחָה גְדוֹלָה, וְאֶזְכֶּה לְרִקּוּדִין דִּקְדֻשָּׁה בְּשִׂמְחָה גְדוֹלָה וּבִפְרָט בְּשַׁבָּתוֹת וְיָמִים טוֹבִים, וְיָמִים שֶׁעָשִׂיתָ בָּהֶם נִסִּים לְיִשְׂרָאֵל
<h3>תקצג</h3>
וְתַצִּילֵנִי מִשִּׁכְרוּת תָּמִיד, וְתִשְׁמְרֵנִי וְתַצִּילֵנִי בְּרַחֲמֶיךָ מִיַּיִן הַמְשַׁכֵּר וּמֵהִתְלַהֲבוּת הַלֵּב וְרִקּוּדִין הַנִּמְשָׁכִין מֵהַסִּטְרָא אַחֲרָא חַס וְשָׁלוֹם וְלֹא יִהְיֶה לִי שׁוּם הִתְלַהֲבוּת הַיֵּצֶר לְשׁוּם תַּאֲוָה כְּלָל וּתְזַכֵּנִי לְיַיִן "הַמְשַׂמֵּחַ אֱלֹהִים וַאֲנָשִׁים" וּבְכָל עֵת שֶׁיִּהְיֶה הַהֶכְרַח לִשְׁתּוֹת יַיִן וְשֵׁכָר בְּשַׁבָּתוֹת וְיָמִים טוֹבִים וּבְכוֹס שֶׁל בְּרָכָה, תְּזַכֵּנִי שֶׁתִּהְיֶה שְׁתִיָּתִי בְּצִמְצוּם גָּדוֹל רַק כְּדֵי לְהַרְחִיב דַּעְתִּי בִּקְדֻשָּׁה גְדוֹלָה, וְלָבוֹא לְשִׂמְחָה שֶׁל מִצְוָה, לְשִׂמְחָה אֲמִתִּיִּית דִּקְדֻשָּׁה עַל יְדֵי זֶה, לְהִתְלַהֲבוּת הַלֵּב דִּקְדֻשָּׁה, שֶׁיִּתְלַהֵב לִבִּי בִּקְדֻשָּׁה גְדוֹלָה לְשִׁמְךָ וְלַעֲבוֹדָתְךָ בֶּאֱמֶת כִּרְצוֹנְךָ הַטּוֹב וְתִשְׁמְרֵנִי וְתַצִּילֵנִי בְּרַחֲמֶיךָ מִשְּׁתִיָּה מְרֻבָּה וְלֹא אָבוֹא לִידֵי שִׁכְרוּת לְעוֹלָם חוּס וְרַחֵם עָלַי, וְזַכֵּנִי שֶׁיִהְיֶה לִי כֹחַ לְעוֹרֵר שֹׁרֶשׁ יַיִן הַמְשַׂמֵּחַ כְּמוֹ שֶׁכָּתוּב: "וְיַיִן יְשַׂמַּח לְבַב אֱנוֹשׁ" וּתְשַׂמַּח אֶת לְבָבִי תָמִיד בִּקְדֻשָּׁה גְדוֹלָה בֶּאֱמֶת, עַד שֶׁאֶזְכֶּה לְרִקּוּדִין דִּקְדֻשָּׁה וְעַל יְדֵי הָרִקּוּדִין בְּהִתְלַהֲבוּת הַלֵּב דִּקְדֻשָּׁה עַל יְדֵי יַיִן הַמְשַׂמֵּחַ אֶזְכֶּה בְּרַחֲמֶיךָ לְהַמְתִּיק וּלְבַטֵּל כָּל הַדִּינִים הַנֶּאֱחָזִין בַּעֲקֵבִים וּבְרַגְלִין וְתִתֶּן לָנוּ כֹחַ לְבַטְּלָם וּלְשַׁבְּרָם וּלְהַמְתִּיקָם וְיִתְבַּטְּלוּ כָּל הַדִּינִים מֵעָלֵינוּ וּמֵעַל כָּל עַמְּךָ בֵּית יִשְׂרָאֵל מֵעַתָּה וְעַד עוֹלָם וְתַמְשִׁיךְ עָלֵינוּ בְּרַחֲמֶיךָ שֹׁרֶשׁ הַבְּכוֹרָה וְהַבְּרָכָה, וִיקֻיַּם בָּנוּ מִקְרָא שֶׁכָּתוּב: "בְּנִי בְכוֹרִי יִשְׂרָאֵל" וְנֶאֱמַר: "אַף אָנִי בְּכוֹר אֶתְּנֵהוּ עֶלְיוֹן לְמַלְכֵי אָרֶץ" וְתַמְשִׁיךְ עָלֵינוּ שֶׁפַע טוֹבָה וּבְרָכָה וְרַחֲמִים וְחַיִּים וְשָׁלוֹם וְכָל טוֹב תָּמִיד וְתַמְשִׁיךְ שָׁלוֹם בָּעוֹלָם וּתְבַטֵּל כָּל מִינֵי מַחֲלֹקֶת מִן הָעוֹלָם
<h3>תקצד</h3>
וּתְזַכֵּנִי לִתֵּן תָּמִיד מָעוֹת עַל פִּדְיוֹן לְצַדִּיקֵי הַדּוֹר הָאֲמִתִּיִּים וּתְעוֹרֵר בְּרַחֲמֶיךָ שֹׁרֶשׁ הַיָּדַיִם הַקְּדוֹשִׁים שֶׁבַּבִּינָה שֶׁהֵם יָד הַגְּדוֹלָה וְיָד הַחֲזָקָה וְיָד הָרָמָה וְיִתְעוֹרֵר בְּרַחֲמֶיךָ שֵׁם שֶׁל מ"ב [מֶם בֵּית], שֶׁהוּא:
אָנָּא בְּכֹחַ גְּדֻלַּת יְמִינְךָ תַּתִּיר צְרוּרָה קַבֵּל רִנַּת עַמְּךָ שַׂגְּבֵנוּ טַהֲרֵנוּ נוֹרָא נָא גִּבּוֹר דּוֹרְשֵׁי יִחוּדְךָ כְּבָבַת שָׁמְרֵם בָּרְכֵם טַהֲרֵם רַחֲמֵי צִדְקָתְךָ תָּמִיד גָּמְלֵם חֲסִין קָדוֹשׁ בְּרֹב טוּבְךָ נַהֵל עֲדָתֶךָ יָחִיד גֵּאֶה לְעַמְּךָ פְּנֵה זוֹכְרֵי קְדֻשָּׁתֶךָ שַׁוְעָתֵנוּ קַבֵּל וּשְׁמַע צַעֲקָתֵנוּ יוֹדֵעַ תַּעֲלוּמוֹת וּבִזְכוּת כָּל הַשִּׁבְעָה שֵׁמוֹת שֶׁכָּל אֶחָד שֶׁל שִׁשָּׁה אוֹתִיּוֹת הַמְצֹרָפִים בִּתְפִלָּה זוֹ בְּרָאשֵׁי תֵבוֹת שֶׁהוּא שֵׁם שֶׁל מ"ב, עַל יְדֵי זֶה יֻמְתְּקוּ הַדִּינִים בְּשָׁרְשָׁן וּתְעוֹרֵר בְּרַחֲמֶיךָ רַחֲמִים הָעֶלְיוֹנִים מֵאוֹר הַפָּנִים, וּתְעוֹרֵר ש"ע [שִׁין עַיִן] נְהוֹרִין שֶׁל הַפָּנִים הָעֶלְיוֹנִים "וְחֵית חִוַּרְתָּא" שֶׁהֵם מִסְפַּר בַּשָּׁלוֹ"ם וְעַל יְדֵי זֶה תַּמְתִּיק וּתְבַטֵּל כָּל הַדִּינִים מֵעָלֵינוּ וּמֵעַל כָּל עַמְּךָ בֵּית יִשְׂרָאֵל תָּמִיד לְעוֹלָם וָעֶד, וְתַמְשִׁיךְ וּתְחַבֵּר וּתְקַשֵּׁר הַוָּוִי"ן שֶׁל הַשִּׁבְעָה שֵׁמוֹת אֵלּוּ עִם הָעַמּוּדִים וְיִתְחַבְּרוּ וְיִתְקַשְּׁרוּ יַחַד בְּסוֹד "וָוֵ"י הָעַמּוּדִים וַחֲשֻׁקֵיהֶם כֶּסֶף" וְעַל-יְדֵי-זֶה יִהְיֶה נִמְשָׁךְ עָלֵינוּ הַחֶסֶד הָעֶלְיוֹן שֶׁהוּא סוֹד הַכֶּסֶף הַטָּהוֹר וְהַקָּדוֹשׁ, וְעַל יְדֵי זֶה יִתְבַּטְּלוּ כָּל הַדִּינִים מֵעָלֵינוּ וּמֵעַל זַרְעֵנוּ וּמֵעַל כָּל זֶרַע עַמְּךָ יִשְׂרָאֵל לְעוֹלָם וְתִשְׁלַח רְפוּאָה שְׁלֵמָה לְחוֹלֵי עַמֶּךָ (וּבִפְרָט לפלוני בן פלוני וְכוּ' אֵל נָא רְפָא נָא לוֹ) וְהַעֲלֵה אֲרוּכָה וּמַרְפֵּא לְכָל תַּחֲלוּאֵיהֶם וּלְכָל מַכְאוֹבֵיהֶם, וּתְשִׁיבֵם לְאֵיתְנֵיהֶם בְּקָרוֹב וְתִשְׁלַח לָהֶם מְהֵרָה רְפוּאָה שְׁלֵמָה מִן הַשָּׁמַיִם רְפוּאַת הַנֶּפֶשׁ וּרְפוּאַת הַגּוּף כִּי אֵל מֶלֶךְ רוֹפֵא נֶאֱמָן וְרַחֲמָן אָתָּה וּתְרַחֵם עָלֵינוּ וְתַעֲזֹר לָנוּ וּתְקַדְּשֵׁנוּ בִקְדֻשָּׁתְךָ הָעֶלְיוֹנָה, וּתְזַכֵּנוּ בְרַחֲמֶיךָ וְתִתֶּן לָנוּ כֹחַ מֵאִתְּךָ שֶׁיִּהְיֶה לְאֵל יָדֵינוּ גַּם כֵּן לַעֲשׂוֹת פִּדְיוֹן לְהַמְתִּיק דִּינִים מִכָּל יִשְׂרָאֵל בִּכְלָלִיּוּת וּבִפְרָטִיּוּת, וּלְהַמְשִׁיךְ חֶסֶד לְכָל הַצְּרִיכִים חֶסֶד, עַל יְדֵי שֶׁאֲקַבֵּל כֶּסֶף הַפִּדְיוֹן לְתוֹךְ יָדַי, אוֹ עַל-יְדֵי שְׁתִיַּת יַיִן הַמְשַׂמֵּחַ בִּקְדֻשָּׁה גְדוֹלָה וְאֶזְכֶּה לְהָרִים יָדַי וְרַגְלַי לַיהֹוָה "אֵל עֶלְיוֹן קֹנֵה שָׁמַיִם וָאָרֶץ" בֶּאֱמֶת וּבֶאֱמוּנָה שְׁלֵמָה וּבְהִתְלַהֲבוּת הַלֵּב דִּקְדֻשָּׁה בְּשִׂמְחָה גְדוֹלָה כִּרְצוֹנְךָ הַטּוֹב וְתַמְשִׁיךְ עָלַי הַשְּׁמִירָה הָעֶלְיוֹנָה הַנִּמְשָׁךְ מֵחַשְׁמַ"ל הָעֶלְיוֹן וּתְטַהֵר אוֹתִי וְאֶת לְבוּשַׁי וּבְגָדַי בְּגַשְׁמִיּוּת וּבְרוּחָנִיּוּת וְתִשְׁמֹר צֵאתִי וּבוֹאִי לְחַיִּים טוֹבִים וּלְשָׁלוֹם מֵעַתָּה וְעַד עוֹלָם:
<h3>תקצה</h3>
וּתְזַכֵּנִי בְּרַחֲמֶיךָ שֶׁאֶזְכֶּה לְמַלְּאֹת גְּרוֹנָם שֶׁל תַּלְמִידֵי חֲכָמִים אֲמִתִּיִּים יַיִן הַמְשַׂמֵּחַ, וְאֶזְכֶּה שֶׁיָּבוֹאוּ לְשִׂמְחָה גְדוֹלָה עַל יָדִי וְתַעֲזֹר לִי וְתוֹשִׁיעֵנִי וְתַרְחִיב אֶת יָדַי שֶׁאֶזְכֶּה לִתֵּן לְתַלְמִידֵי חֲכָמִים וְצַדִּיקִים אֲמִתִּיִּים מָעוֹת הַרְבֵּה עַל פִּדְיוֹן נַפְשִׁי וְנֶפֶשׁ בָּנַי וּבְנוֹתַי וְכָל יוֹצְאֵי חֲלָצַי בְּתוֹךְ נַפְשׁוֹת כְּלָלִיּוּת עַמְּךָ יִשְׂרָאֵל עַד שֶׁנִּזְכֶּה בְּרַחֲמֶיךָ שֶׁיִּהְיוּ נִמְתָּקִין כָּל הַדִּינִים בְּשָׁרְשָׁן וְיִתְגַּבֵּר מִדַּת הַחֶסֶד עַל מִדַּת הַדִּין וּתְעוֹרֵר בְּרַחֲמֶיךָ הַחֶסֶד הָעֶלְיוֹן עָלֵינוּ וּמִשָּׁם יִהְיוּ נִמְשָׁכִין עָלֵינוּ חֲסָדִים טוֹבִים תָּמִיד, וּצְדָקָה וּבְרָכָה וְרַחֲמִים וְחַיִּים וְשָׁלוֹם וְטוֹב יִהְיֶה בְעֵינֶיךָ לְבָרְכֵנוּ וּלְבָרֵךְ אֶת כָּל עַמְּךָ יִשְׂרָאֵל בְּכָל עֵת וּבְכָל שָׁעָה בִּשְׁלוֹמְךָ הַטּוֹב וְיִתְרַבֶּה הַשָּׁלוֹם בָּעוֹלָם, וִיקֻיַּם מִקְרָא שֶׁכָּתוּב: "וְכָל בָּנַיִךְ לִמּוּדֵי יְהֹוָה וְרַב שָׁלוֹם בָּנָיִךְ שָׁלוֹם רָב לְאוֹהֲבֵי תוֹרָתֶךָ וְאֵין לָמוֹ מִכְשׁוֹל וּרְאֵה בָנִים לְבָנֶיךָ שָׁלוֹם עַל יִשְׂרָאֵל יְהִי שָׁלוֹם בְּחֵילֵךְ שַׁלְוָה בְּאַרְמְנוֹתָיִךְ לְמַעַן אַחַי וְרֵעָי אֲדַבְּרָה נָּא שָׁלוֹם בָּךְ לְמַעַן בֵּית יְהֹוָה אֱלֹהֵינוּ אֲבַקְשָׁה טוֹב לָךְ יְהֹוָה עֹז לְעַמּוֹ יִתֵּן יְהֹוָה יְבָרֵךְ אֶת עַמּוֹ בַשָּׁלוֹם":
<h2>תפילה מב</h2>
<h3>תקצו</h3>
"שִׁמְעָה אֱלֹהִים רִנָּתִי הַקְשִׁיבָה תְּפִלָּתִי" עָזְרֵנִי יְהֹוָה אֱלֹהַי שֶׁאֶזְכֶּה לְהִתְפַּלֵּל בְּכַוָּנָה גְדוֹלָה וּבְשִׂמְחָה רַבָּה וְהִתְעוֹרְרוּת הַלֵּב בֶּאֱמֶת וּתְזַכֵּנִי בְּרַחֲמֶיךָ הָרַבִּים וְתַעַזְרֵנִי לְסַדֵּר תְּפִלָּתִי לְפָנֶיךָ בְּקוֹל גִּילָה וְרַנֵּן; וְאֶזְכֶּה לְנַגֵּן אוֹתִיּוֹת הַתְּפִלָּה, וְקוֹל הַנְּגִינָה יִהְיֶה יָפֶה וְזַךְ וָצַח בְּזַכּוּת וּבִבְהִירוּת גָּדוֹל, עַד שֶׁאֶזְכֶּה לְהַלְבִּישׁ אֶת שְׁכִינַת עֻזֶּךָ בִּלְבוּשִׁין דִּנְהִירִין וְעַל יְדֵי זֶה תִמָּלֵא רַחֲמִים עַל עַמְּךָ יִשְׂרָאֵל, וְתִרְאֶה בְצָרוֹתֵינוּ וְעָנְיֵינוּ וַעֲמָלֵנוּ וְדָחְקֵנוּ בְּגוּף וָנֶפֶשׁ וּמָמוֹן, וְתָשִׁיב חֲמָתְךָ מֵאִתָּנוּ וִיקֻיַּם מִקְרָא שֶׁכָּתוּב: "וּרְאִיתִיהָ לִזְכֹּר בְּרִית עוֹלָם" וְתִזְכֹּר בְּרִית אֲבוֹתֵינוּ אַבְרָהָם יִצְחָק יַעֲקֹב, וּתְרַחֵם עָלֵינוּ בִּזְכוּתָם וְתַאֲזִין תְּפִלָּתֵנוּ וְתַקְשִׁיב שַׁוְעָתֵנוּ, וְיֵרָאֶה לְפָנֶיךָ רִנּוּנֵנוּ וִיקֻיַּם מִקְרָא שֶׁכָּתוּב: "וַיַּרְא בַּצַּר לָהֶם בְּשָׁמְעוֹ אֶת רִנָּתָם" וְתַמְתִּיק וּתְבַטֵּל מֵעָלֵינוּ וּמֵעַל כָּל עַמְּךָ בֵּית יִשְׂרָאֵל כָּל הַדִּינִים שֶׁבָּעוֹלָם, וְתַמְשִׁיךְ עָלֵינוּ שֶׁפַע טוֹבָה וּבְרָכָה וְרַחֲמִים וְחַיִּים וְשָׁלוֹם וְכָל טוֹב, וְתִגְמְלֵנוּ חֲסָדִים טוֹבִים תָּמִיד וּבְכֵן תְּזַכֵּנוּ בְּרַחֲמֶיךָ הָרַבִּים וְתַשְׁפִּיעַ עָלֵינוּ אֱמוּנָתְךָ הַקְּדוֹשָׁה, וּתְזַכֵּנוּ לֶאֱמוּנַת חֲכָמִים בְּתַכְלִית הַשְּׁלֵמוּת וְאֶזְכֶּה לְהַאֲמִין בַּחֲכָמִים וְצַדִּיקִים אֲמִתִּיִּים שֶׁכָּל דִּבְרֵיהֶם וּמַעֲשֵׂיהֶם אֵינוֹ פָּשׁוּט אֶלָּא יֵשׁ בָּהֶם רָזִין וְאֶזְכֶּה עַל-יְדֵי-זֶה לְאַנְהָרָא לְמַטְרוֹנִיתָא וּלְהַפְשִׁיט מִנָּהּ לְבוּשִׁין דְּקַדְרָנוּתָא דְּפַשְׁטִין, וּלְהַלְבִּישׁ אוֹתָהּ בִּלְבוּשִׁין דִּנְהִירִין דְּאִנּוּן רָזִין דְּאוֹרַיְיתָא וְעַל-יְדֵי-זֶה אֶזְכֶּה לְהַמְתִּיק וּלְבַטֵּל כָּל הַדִּינִים מֵעָלֵינוּ וּמֵעַל כָּל עַמְּךָ יִשְׂרָאֵל מֵעַתָּה וְעַד עוֹלָם:
<h3>תקצז</h3>
וְעָזְרֵנִי וְהוֹשִׁיעֵנִי שֶׁאֶזְכֶּה לְהַלְבִּישׁ עֲרֻמִּים, לְכַסּוֹת וּלְהַלְבִּישׁ עֲנִיִּים טוֹבִים וַהֲגוּנִים וּתְזַכֵּנִי וְתַעַזְרֵנִי שֶׁאֶזְכֶּה לַעֲשׂוֹת לְבוּשִׁים נָאִים לְצַדִּיקִים אֲמִתִּיִּים וְזַכֵּנוּ בְּרַחֲמֶיךָ לִשְׁמֹעַ קוֹל שׁוֹפָר בְּרֹאשׁ הַשָּׁנָה מִתּוֹקֵעַ הָגוּן וְכָשֵׁר וִירֵא אֱלֹהִים מֵרַבִּים וְיַעֲלֶה לְפָנֶיךָ קוֹל הַתְּקִיעָה וְהַשְּׁבָרִים וְהַתְּרוּעָה וִיעוֹרְרוּ אֶת זְכוּת אֲבוֹתֵינוּ אַבְרָהָם יִצְחָק וְיַעֲקֹב וְתַבִּיט בִּזְכוּתָם, וְעַל יְדֵי זֶה תְּשַׁכֵּךְ וְתַמְתִּיק וּתְבַטֵּל חֲמָתְךָ מֵעָלֵינוּ וְתָשִׁיב אֵלֵינוּ וְתָאִיר פָּנֶיךָ בָּנוּ אָבִינוּ מַלְכֵּנוּ, חוּס וַחֲמֹל עָלֵינוּ, וְעָזְרֵנוּ לָבוֹא לְכָל מַה שֶּׁבִּקַּשְׁנוּ מִלְּפָנֶיךָ עָזְרֵנִי עָזְרֵנִי, חָנֵּנִי חָנֵּנִי, כִּי עָלֶיךָ לְבַד נִשְׁעָנְתִּי "אָנָּא יְהֹוָה הוֹשִׁיעָה נָּא אָנָּא יְהֹוָה הַצְלִיחָה נָּא" הַצְלִיחָה נָא לְעַבְדְּךָ מֵהַיּוֹם וְעָזְרֵנִי וְזַכֵּנִי לְדַלֵּג וְלִקְפֹּץ עַל כָּל הַבְלֵי עוֹלָם הַזֶּה וְתַאֲוֹתָיו חִישׁ קַל מְהֵרָה וְאֶזְכֶּה לְהִתְקַשֵּׁר אֵלֶיךָ בֶּאֱמֶת בְּקֶשֶׁר אַמִּיץ וְחָזָק וּלְהִתְדַּבֵּק בַּעֲבוֹדָתְךָ תָמִיד יוֹמָם וָלָיְלָה עֲשֵׂה לְמַעַן שְׁמֶךָ עֲשֵׂה לְמַעַן יְמִינֶךָ כִּי צְרָכֵינוּ הֵמָּה מְרֻבִּים, וְדַעְתֵּנוּ קְצָרָה לְבָאֵר וּלְפָרֵשׁ וְכָל דָּבָר גָּדוֹל וְקָטָן שֶׁאֲנַחְנוּ צְרִיכִים בַּעֲבוֹדַת יְהֹוָה, לֹא יַסְפִּיקוּ יָמֵינוּ לְבָאֵר וּלְפָרֵשׁ אֶת עֹצֶם רִבּוּי הַמְּנִיעוֹת וְהָעִכּוּבִים שֶׁיֵּשׁ עַל זֶה וְלֹא יַסְפִּיקוּ כָל יָמֵינוּ לְבַקֵּשׁ וּלְחַנֵּן וּלְהַעְתִּיר וּלְהַפְצִיר אוֹתְךָ עַל זֶה שֶׁתְּזַכֵּנוּ לְשַׁבֵּר כָּל הַמְּנִיעוֹת וְלִזְכּוֹת לְהוֹצִיאוֹ מִכֹּחַ אֶל הַפֹּעַל כִּי אֲנִי יוֹדֵעַ בֶּאֱמֶת שֶׁאֲנִי רָחוֹק מִכָּל הַדְּבָרִים שֶׁבִּקְדֻשָּׁה בַּעֲווֹנוֹתַי הָרַבִּים אַךְ עָלֶיךָ לְבַד נִשְׁעָנְתִּי וְעֵינַי תְּלוּיוֹת לְרַחֲמֶיךָ בְּכָל עֵת וּבְכָל רֶגַע וָרֶגַע "דַּלּוּ עֵינַי לַמָּרוֹם, יְהֹוָה עָשְׁקָה לִּי עָרְבֵנִי עֲרֹב עַבְדְּךָ לְטוֹב, אַל יַעַשְׁקוּנִי זֵדִים" עָזְרֵנִי בִּזְכוּת אֲבוֹתֵינוּ וּבִזְכוּת כָּל הַצַּדִּיקִים אֲמִתִּיִּים בִּזְכוּתָם לְבַד נִשְׁעָנְתִּי וּבָהֶם חָסִיתִי, שֶׁכְּמוֹ שֶׁאֲנִי רָחוֹק מִכָּל הַדְּבָרִים שֶׁבִּקְדֻשָּׁה, כֵּן תְּחָנֵּנִי בְּרַחֲמֶיךָ, וּתְקַדְּשֵׁנִי בִקְדֻשָּׁתְךָ הָעֶלְיוֹנָה, וְתַעַזְרֵנִי וּתְזַכֵּנִי לְהַגִּיעַ מְהֵרָה לְכָל הַדְּבָרִים שֶׁבִּקְדֻשָּׁה, שֶׁאֶזְכֶּה לָסוּר מֵרָע לְגַמְרֵי בֶּאֱמֶת וְאֶזְכֶּה תָמִיד לַעֲשׂוֹת מִצְווֹת הַרְבֵּה בְּכָל יוֹם וָיוֹם, לַעֲסֹק בְּתוֹרָה וּבִתְפִלָּה וּבִגְמִילוּת חֲסָדִים תָּמִיד כָּל יְמֵי חַיַּי וּתְזַכֵּנִי בְּרַחֲמֶיךָ הָרַבִּים, שֶׁאֶזְכֶּה לָדַעַת וּלְכַוֵּן לַעֲסֹק בְּיוֹתֵר בְּהַמִּצְוָה הַשַּׁיָּכָה לְשֹׁרֶשׁ נִשְׁמָתִי וְנַפְשִׁי תִהְיֶה נִמְשֶׁכֶת בְּיוֹתֵר אַחַר אוֹתָהּ הַמִּצְוָה הַשַּׁיָּכָה לְשָׁרְשִׁי הָעֶלְיוֹן וְאֶזְכֶּה לְהַרְבּוֹת בְּמִצְוָה זוֹ תָמִיד בְּכָל עֵת, בְּאֹפֶן שֶׁאֶזְכֶּה לְתַקֵּן בְּחַיַּי אֶת כָּל אֲשֶׁר שִׁחַתְתִּי וְתִמָּלֵא רַחֲמִים עָלַי תָמִיד וּתְשַׁכֵּךְ חֲמָתְךָ מֵאִתִּי וְאַל תַּעֲשֶׂה עִמִּי כַּחֲטָאַי, וְאַל תְּדִינֵנִי כְּמִפְעָלַי "שׁוּבֵנוּ אֱלֹהֵי יִשְׁעֵנוּ וְהָפֵר כַּעַסְךָ עִמָּנוּ הַרְאֵנוּ יְהֹוָה חַסְדֶּךָ, וְיֶשְׁעֲךָ תִּתֶּן לָנוּ קוּמָה עֶזְרָתָה לָּנוּ, וּפְדֵנוּ לְמַעַן חַסְדֶּךָ אַל תַּסְתֵּר פָּנֶיךָ מִמֶּנִּי, בְּיוֹם צַר לִי, הַטֵּה אֵלַי אָזְנֶךָ בְּיוֹם אֶקְרָא מַהֵר עֲנֵנִי וַאֲנִי אָשִׁיר עֻזֶּךָ וַאֲרַנֵּן לַבֹּקֶר חַסְדֶּךָ, כִּי הָיִיתָ מִשְׂגָּב לִי וּמָנוֹס בְּיוֹם צַר לִי אֱלֹהִים שִׁיר חָדָשׁ אָשִׁירָה לָּךְ, בְּנֵבֶל עָשׂוֹר אֲזַמְּרָה לָּךְ אָשִׁירָה לַיהֹוָה בְּחַיָּי אֲזַמְּרָה לֵאלֹהַי בְּעוֹדִי עֻזִּי אֵלֶיךָ אֲזַמֵּרָה כִּי אֱלֹהִים מִשְׂגַּבִּי אֱלֹהֵי חַסְדִּי":
<h2>תפילה מג</h2>
<h3>תקצח</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתִּהְיֶה בְעֶזְרֵנוּ וְתִשְׁמְרֵנוּ בְּרַחֲמֶיךָ הָרַבִּים וְתַרְחִיקֵנוּ מִלְּהִתְחַבֵּר עִם רְשָׁעִים וְתִשְׁמֹר אוֹתִי שֶׁלֹּא יִהְיֶה נִשְׁמָע לְאָזְנַי לְעוֹלָם דִּבּוּרִים שֶׁל רְשָׁעִים שֶׁהֵם בְּנֵי דֵעָה, אֲשֶׁר דִּבּוּרֵיהֶם הֵם אֲוִירִים אַרְסִיִּים שֶׁל נִאוּף, וּמוֹלִידִים נִאוּף בְּהַשּׁוֹמֵעַ דִּבְרֵיהֶם אָנָּא יְהֹוָה רַחֵם עָלַי וְהַרְחִיקֵנִי מִדִּבּוּרִים אֵלּוּ כִּי אַתָּה יָדַעְתָּ כִּי בָשָׂר וָדָם אָנֹכִי, וְאִי אֶפְשָׁר לִי בְעַצְמִי לִהְיוֹת נִשְׁמָר מֵהֶם וְגַם "כִּי בַעַר אָנֹכִי מֵאִישׁ" וְאֵינִי יוֹדֵעַ לְהַבְחִין וְלֵידַע מִי הוּא הַצַּדִּיק, וּמִי הוּא הָרָשָׁע לְהִתְרַחֵק מִמֶּנּוּ עַל כֵּן עָלֶיךָ אֲנִי מַשְׁלִיךְ אֶת יְהָבִי, שֶׁאַתָּה תִּשְׁמְרֵנִי בְּרַחֲמֶיךָ הָרַבִּים, וְתַרְחִיקֵנִי מִן הָרְשָׁעִים וְלֹא אֲדַבֵּר עִמָּהֶם לְעוֹלָם, וְלֹא אֶשְׁמַע דִּבְרֵיהֶם בְּשׁוּם פַּעַם, וַאֲפִלּוּ כְּשֶׁיִּהְיֶה הַהֶכְרֵחַ לְדַבֵּר עִמָּם, תָּגֵן בַּעֲדִי בְּכֹחֲךָ הַגָּדוֹל, וְתִפְרֹס עָלַי סֻכַּת שְׁלוֹמֶךָ, וְתַסְתִּירֵנִי בְצֵל כְּנָפֶיךָ בְּאֹפֶן שֶׁאֶזְכֶּה לְהִנָּצֵל מֵאֶרֶס דִּבְרֵיהֶם וְתִשְׁמְרֵנִי וְתַצִּילֵנִי שֶׁלֹּא יִכְנֹס בִּי אַרְסֵיהֶם וְחִצֵּיהֶם וְלֹא יַזִּיקוּ לִי פְגַם דִּבְרֵיהֶם, וּתְקַדְּשֵׁנִי בִּקְדֻשָּׁתְךָ הָעֶלְיוֹנָה
<h3>תקצט</h3>
וּתְזַכֵּנִי בְּרַחֲמֶיךָ הָרַבִּים לִשְׁמִירַת הַבְּרִית בֶּאֱמֶת וְתַחְמֹל עָלֵינוּ וְתִהְיֶה עִמָּנוּ תָמִיד, וּבְחַסְדְּךָ הַגָּדוֹל תּוֹשִׁיעֵנוּ וְתַעַזְרֵנוּ וְתַכְנִיעַ וּתְשַׁבֵּר וּתְעַקֵּר וּתְבַטֵּל קְלִפַּת בִּלְעָם הָרָשָׁע מִן הָעוֹלָם, שֶׁהוּא פְגַם תַּאֲוַת נִאוּף וְתַמְשִׁיךְ עָלֵינוּ וְעַל כָּל עַמְּךָ יִשְׂרָאֵל קְדֻשַּׁת וּפְרִישׁוּת מֹשֶׁה רַבֵּנוּ עָלָיו הַשָּׁלוֹם, וּקְדֻשַּׁת כָּל הַצַּדִּיקִים הָאֲמִתִּיִּים שׁוֹמְרֵי הַבְּרִית בֶּאֱמֶת בִּזְכוּתָם תְּחַיֵּנוּ וְתוֹשִׁיעֵנוּ שֶׁנִּזְכֶּה גַּם כֵּן לִהְיוֹת שׁוֹמְרֵי הַבְּרִית בֶּאֱמֶת וְתִשְׁמְרֵנוּ וְתַצִּילֵנוּ מֵעַתָּה מִכָּל מִינֵי פְגַם הַבְּרִית וּמִכָּל מִינֵי הִרְהוּרִים רָעִים וּמִכָּל מִינֵי בִלְבּוּלִים וְעִרְבּוּב הַדַּעַת וּתְזַכֵּנוּ לִקְדֻשַּׁת הַבְּרִית וְלִקְדֻשַּׁת הַדַּעַת בְּתַכְלִית הַשְּׁלֵמוּת בֶּאֱמֶת:
<h3>תר</h3>
וּתְרַחֵם עָלֵינוּ וְתַצִּילֵנוּ תָמִיד מִן הַכַּעַס וּמִן הַקְּפֵדוּת וְנִזְכֶּה לִהְיוֹת טוֹב לַכֹּל תָּמִיד וְלֹא יִהְיֶה בְלִבֵּנוּ שׁוּם כַּעַס וּקְפֵּדָא וְשׁוּם קִנְטוּר בָּעוֹלָם כְּלָל וּתְקָרְבֵנוּ לַעֲבוֹדָתְךָ בֶּאֱמֶת וְנִזְכֶּה לְהִתְקַשֵּׁר בֶּאֱמֶת לְצַדִּיקִים אֲמִתִּיִּים, וְאֶל הַתּוֹרָה הַקְּדוֹשָׁה, וּלְהַשֵּׁם יִתְבָּרַךְ, בֶּאֱמֶת וּבִתְמִימוּת וּבֶאֱמוּנָה שְׁלֵמָה, בְּהִתְקַשְּׁרוּת אַמִּיץ וְחָזָק לְעוֹלְמֵי עַד וּלְנֵצַח נְצָחִים "טְהוֹר עֵינַיִם מֵרְאוֹת בְּרָע", קַדְּשֵׁנוּ וְטַהֲרֵנוּ מִכָּל מִינֵי טֻמְאוֹת וְזֻהֲמוֹת וּבִפְרָט מִפְּגַם זֻהֲמַת תַּאֲוַת נִאוּף "הַצִּילֵנִי מִטִּיט וְאַל אֶטְבָּעָה, אִנָּצְלָה מִשּׂוֹנְאַי וּמִמַּעֲמַקֵּי מָיִם" הַעֲלֵינִי "מִבּוֹר שְׁאוֹן מִטִּיט הַיָּוֵן" הַצִּילֵנִי מִפְּגַם הַדַּעַת הַצִּילֵנִי מַלְּטֵנִי פְּדֵנִי מֵהִרְהוּרִים רָעִים מִמַּחֲשָׁבוֹת רָעוֹת עָזְרֵנִי כִּי עָלֶיךָ נִשְׁעָנְתִּי, כִּי אֵין לִי עַל מִי לְהִשָּׁעֵן כִּי אִם עַל אָבִי שֶׁבַּשָּׁמַיִם וְקַיֵּם בִּי מִקְרָא שֶׁכָּתוּב: "וְזָרַקְתִּי עֲלֵיכֶם מַיִם טְהוֹרִים וּטְהַרְתֶּם, מִכָּל טֻמְאוֹתֵיכֶם וּמִכָּל גִּלּוּלֵיכֶם אֲטַהֵר אֶתְכֶם אַל תַּעַזְבֵנִי יְהֹוָה, אֱלֹהַי אַל תִּרְחַק מִמֶּנִּי חוּשָׁה לְעֶזְרָתִי יְהֹוָה תְּשׁוּעָתִי יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה מה</h2>
<h3>תרה</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבֹתֵינוּ, שֶׁנִּזְכֶּה עַל יְדֵי מְחָאַת כַּפַּיִם בִּתְפִלָּה, לְעוֹרֵר עַל-יְדֵי-זֶה כְּנָפַיִם הַקְּדוֹשִׁים שֶׁהֵם כַּנְפֵי רֵאָה, לְהוֹצִיא דִבּוּרִים שְׁלֵמִים וּקְדוֹשִׁים לְפָנֶיךָ בִּתְפִלָּתִי וּתְחִנָּתִי וּבַקָּשָׁתִי וְעַל-יְדֵי הַכָּאַת חֲמִשָּׁה אֶצְבְּעוֹת יַד יְמִין בַּחֲמִשָּׁה אֶצְבָּעוֹת שֶׁבְּיַד שְׂמֹאל, וַחֲמִשָּׁה אֶצְבָּעוֹת שֶׁבְּיַד שְׂמֹאל, בַּחֲמִשָּׁה שֶׁבְּיַד יְמִין, עַל-יְדֵי-זֶה נִזְכֶּה לְעוֹרֵר לְמַעְלָה הַכָּאַת הָאוֹרוֹת זֶה בָזֶה, עַד שֶׁיִּהְיוּ נִכְלָלִים הָאוֹרוֹת יַחַד וְיִתְעוֹרְרוּ חֲמִשִּׁים שַׁעֲרֵי בִינָה שֶׁהוּא יוֹבֵל הַגָּדוֹל וְעַל-יְדֵי-זֶה נִזְכֶּה לִגְאֻלָּה שְׁלֵמָה, בְּגַשְׁמִיּוּת וְרוּחָנִיּוּת וּלְהוֹצִיא הַדִּבּוּר דִּקְדֻשָּׁה מֵהַגָּלוּת וְנִזְכֶּה עַל-יְדֵי-זֶה לַעֲשׂוֹת וּלְהָכִין וּלְתַקֵּן פֶּה קָדוֹשׁ לְקַבֵּל הַדִּבּוּרִים בְּתוֹכוֹ, בְּאֹפֶן שֶׁנִּזְכֶּה לְהִתְפַּלֵּל וּלְהִתְחַנֵּן לְפָנֶיךָ תָּמִיד בְּפֶה מָלֵא וּבְדִבּוּרִים קְדוֹשִׁים וּשְׁלֵמִים, בִּקְדֻשָּׁה וּבְטָהֳרָה גְדוֹלָה וְיַעֲלוּ אֲמָרֵנוּ לְרָצוֹן לִפְנֵי כִסֵּא כְּבוֹדֶךָ וּתְמַלֵּא כָל מִשְׁאֲלוֹתֵינוּ לְטוֹבָה בְּרַחֲמִים:
<h2>תפילה מו</h2>
<h3>תרו</h3>
וּתְזַכֵּנוּ עַל-יְדֵי מְחָאַת כַּפַּיִם לְהַמְתִּיק כָּל הַדִּינִים שֶׁבָּעוֹלָם וְנִזְכֶּה לְעוֹרֵר שְׁלשָׁה הַיָּדַיִם הַקְּדוֹשִׁים שֶׁלְּמַעְלָה שֶׁהֵם יָד הַגְּדוֹלָה וְיָד הַחֲזָקָה וְיָד הָרָמָה שֶׁהֵם שְׁלשָׁה שְׁמוֹתֶיךָ הַקְּדוֹשִׁים יקו"ק וְעַל-יְדֵי-זֶה נִזְכֶּה לְהַמְתִּיק וּלְבַטֵּל כָּל הַדִּינִים הַיּוֹצְאִים מִשָּׁלֹשׁ אֱלֹהִים שֶׁבַּגָּרוֹן וְנִזְכֶּה לְהַמְשִׁיךְ שְׁלשָׁה הַשֵּׁמוֹת הַקְּדוֹשִׁים יקו"ק אֶל הַשָּׁלֹשׁ אֱלֹהִים לְהַמְתִּיקָם עַל- יְדֵי-זֶה, וְעַל-יְדֵי-זֶה יֻמְתְּקוּ וְיִתְבַּטְּלוּ כָל הַדִּינִים מֵעָלֵינוּ וּמֵעַל כָּל עַמְּךָ יִשְׂרָאֵל מֵעַתָּה וְעַד עוֹלָם וְנִזְכֶּה לִדְחוֹת מֹחִין דְּקַטְנוּת מֵאִתָּנוּ וְתַעֲבִיר וּתְסַלֵּק הַשִּׁכְחָה מֵאִתָּנוּ וּתְזַכֵּנוּ לְמֹחִין קְדוֹשִׁים דְּגַדְלוּת וּלְזִכָּרוֹן דִּקְדֻשָּׁה, לִזְכֹּר אֶת כָּל דִּבְרֵי תוֹרָתְךָ הַקְּדוֹשָׁה תָמִיד, וְלֹא אֶשְׁכַּח דָּבָר מִמִּשְׁנָתִי לְעוֹלָם:
<h3>תרז</h3>
וְנִזְכֶּה לְבַטֵּל כָּל מִינֵי מַחֲלֹקֶת מִן הָעוֹלָם, וְיִהְיֶה נִכְלָל שְׂמֹאל בְּיָמִין, וְתַמְשִׁיךְ שָׁלוֹם גָּדוֹל בָּעוֹלָם, וּתְבַטֵּל חֶרֶב וְהֶרֶג וַאֲבַדּוֹן מִן הָעוֹלָם וּתְקַיֵּם מִקְרָא שֶׁכָּתוּב: "וְנָתַתִּי שָׁלוֹם בָּאָרֶץ וְחֶרֶב לֹא תַעֲבֹר בְּאַרְצְכֶם" חוּס וַחֲמֹל עָלֵינוּ וְזַכֵּנוּ לְהִתְפַּלֵּל תְּפִלָּתֵנוּ לְפָנֶיךָ בְּכַוָּנָה גְדוֹלָה בְּלֵב וָנֶפֶשׁ וּבְהִתְעוֹרְרוּת גָּדוֹל, בְּאֵימָה וּבְיִרְאָה גְדוֹלָה וּבִמְסִירַת נֶפֶשׁ מֵאַהֲבָה, וּבְשִׂמְחָה וְחֶדְוָה רַבָּה וַעֲצוּמָה, וּבְמַחֲשָׁבוֹת זַכּוֹת וּנְכוֹנוֹת וְתִגְעוֹר בְּכָל הַמַּחֲשָׁבוֹת זָרוֹת שֶׁלֹּא יִהְיֶה לָהֶם שׁוּם שְׁלִיטָה לְבַלְבֵּל אֶת תְּפִלָּתֵנוּ חַס וְשָׁלוֹם מָלֵא רַחֲמִים, זַכֵּנִי בְּרַחֲמֶיךָ הָרַבִּים לִקְדֻשַּׁת הַמַּחֲשָׁבָה תָמִיד, וּבְיוֹתֵר בִּשְׁעַת תְּפִלּוֹתֵינוּ וּתְחִנּוֹתֵינוּ וּבַקָּשׁוֹתֵינוּ, כִּי אֵין כֹּחֵנוּ אֶלָּא בַּפֶּה וְאֵין לָנוּ עַכְשָׁו שׁוּם סְמִיכָה כִּי אִם עַל תְּפִלָּה וְתַחֲנוּנִים, עָזְרֵנוּ לְהִתְפַּלֵּל לְפָנֶיךָ בְּהִתְעוֹרְרוּת גָּדוֹל וּבְהִתְלַהֲבוּת הַלֵּב, עַד שֶׁיִּתְעוֹרְרוּ יָדַי לַיהֹוָה וְנִזְכֶּה לְהַמְחָאַת כַּף בִּקְדֻשָּׁה גְדוֹלָה בִּשְׁעַת הַתְּפִלָּה "נִשָּׂא לְבָבֵנוּ אֶל כַּפָּיִם אֶל אֵל בַּשָּׁמַיִם, פֵּרַשְׂתִּי יָדַי אֵלֶיךָ נַפְשִׁי כְּאֶרֶץ עֲיֵפָה לְךָ סֶלָה נַפְשִׁי בְכַפִּי תָמִיד וְתוֹרָתְךָ לֹא שָׁכָחְתִּי"
<h3>תרח</h3>
וְזַכֵּנוּ לִקְבֹּעַ מָקוֹם לִתְפִלָּתֵנוּ, וְעַל-יְדֵי-זֶה יִהְיֶה אֱלֹהֵי אַבְרָהָם בְּעֶזְרֵנוּ, שֶׁנִּזְכֶּה בִּזְכוּתוֹ לְקַדֵּשׁ הַמָּקוֹם שֶׁאָנוּ עוֹמְדִים עָלָיו לְהִתְפַּלֵּל בִּקְדֻשַּׁת אֶרֶץ יִשְׂרָאֵל וְיִהְיֶה מֹחֵנוּ וְשִׂכְלֵנוּ צַח וָזַךְ כַּכֶּסֶף הַטָּהוֹר בְּלִי שׁוּם תַּעֲרֹבֶת סִיג וּפְסֹלֶת וּבְלִי שׁוּם מַחֲשָׁבוֹת זָרוֹת וּבִלְבּוּל הַדַּעַת כְּלָל כִּי בְיָדְךָ כֹּחַ וּגְבוּרָה וּבְיָדְךָ לְגַדֵּל וּלְחַזֵּק לַכֹּל "וְעַתָּה יִגְדַּל נָא כֹּחַ יְהֹוָה כַּאֲשֶׁר דִּבַּרְתָּ לֵאמֹר" חַזְּקֵנוּ וְאַמְּצֵנוּ בְּכֹחֲךָ הַגָּדוֹל, שֶׁנִּזְכֶּה לְהִתְחַזֵּק וּלְהִתְגַּבֵּר עַל מַלְכוּת אֱדוֹם הָרְשָׁעָה וּתְמַהֵר וְתָחִישׁ לְגָאֳלֵנוּ וְנִזְכֶּה לָבוֹא לְאֶרֶץ יִשְׂרָאֵל חִישׁ קַל מְהֵרָה בְּשָׁלוֹם בְּלִי פֶגַע וְתָבִיא לָנוּ אֶת מְשִׁיחַ צִדְקֵנוּ וְיִגְאָלֵנוּ גְּאֻלַּת עוֹלָם לְחַבֵּר אֶת הָאֹהֶל לִהְיוֹת אֶחָד, בִּמְהֵרָה בְיָמֵינוּ אָמֵן:
<h2>תפילה מז</h2>
<h3>תרט</h3>
אָבִינוּ מַלְכֵּנוּ אַדִּירֵנוּ בּוֹרְאֵנוּ גּוֹאֲלֵנוּ יוֹצְרֵנוּ קְדוֹשֵׁנוּ קְדוֹשׁ יַעֲקֹב רוֹעֵנוּ רוֹעֵה יִשְׂרָאֵל, עָזְרֵנוּ וְהוֹשִׁיעֵנוּ בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים שֶׁנִּזְכֶּה לְבַטֵּל וּלְשַׁבֵּר תַּאֲוַת אֲכִילָה מֵאִתָּנוּ לְגַמְרֵי וְנִסְתַּפֵּק בַּמֻּעָט, לֶאֱכֹל מְעַט כְּדֵי חִיּוּנִי בְצִמְצוּם וּבְדִקְדּוּק גָּדוֹל, וְלִשְׂבֹּעַ מִמֶּנּוּ וְתָסִיר וּתְגָרֵשׁ וּתְבַטֵּל הָרְעָבוֹן מִקִּרְבֵּנוּ וְתַעַזְרֵנוּ לְהַחֲיוֹת עַצְמֵנוּ וּלְהַשְׂבִּיעַ נַפְשֵׁנוּ בַּאֲכִילָה מֻעֶטֶת וְאֶזְכֶּה לְדַקְדֵּק בַּאֲכִילָתִי מִכַּזַּיִת וְעַד כְּבֵיצָה וּמְעַט אֲכִילָתִי יִהְיֶה בִּקְדֻשָּׁה וּבְטָהֳרָה גְדוֹלָה בֶּאֱמֶת כִּרְצוֹנְךָ הַטּוֹב וּתְזַכֵּנִי שֶׁאַמְשִׁיךְ מְזוֹנוֹתַי וּפַרְנָסָתִי וְכָל הַשְׁפָּעוֹת טוֹבוֹת מֵאֶרֶץ יִשְׂרָאֵל שֶׁהוּא אֶרֶץ הַקְּדוֹשָׁה אֶרֶץ הַחַיִּים, שֶׁשָּׁם שֹׁרֶשׁ כָּל הַהַשְׁפָּעוֹת וְכָל הַבְּרָכוֹת:
<h3>תרי</h3>
וּבְכֵן תַּעַזְרֵנִי וּתְזַכֵּנִי בְּרַחֲמֶיךָ הָרַבִּים, שֶׁאֶזְכֶּה לִהְיוֹת נִכְלָל בְּמִדָּתוֹ שֶׁל יַעֲקֹב אָבִינוּ עָלָיו הַשָּׁלוֹם, שֶׁמִּדָּתוֹ אֱמֶת וְאֶזְכֶּה לְדַבֵּר דִּבְרֵי אֱמֶת תָּמִיד, וְלֹא יֵצֵא שׁוּם דְּבַר שֶׁקֶר מִפִּי לְעוֹלָם, בֵּין בְּשׁוֹגֵג בֵּין בְּמֵזִיד בֵּין בְּאֹנֶס בֵּין בְּרָצוֹן וְתִשְׁמְרֵנִי וְתַצִּילֵנִי, שֶׁלֹּא אֶהְיֶה נִכְשָׁל בְּשׁוּם דְּבַר שֶׁקֶר אֲפִלּוּ בְּטָעוּת וְאֶזְכֶּה לְהַרְחִיק עַצְמִי מִדִּבְרֵי שֶׁקֶר בְּתַכְלִית הָרִחוּק, כְּמוֹ שֶׁכָּתוּב: "מִדְבַר שֶׁקֶר תִּרְחָק" וּתְזַכֵּנִי בְּרַחֲמֶיךָ הָרַבִּים לִהְיוֹת אִישׁ אֱמֶת בְּכָל הָעִנְיָנִים; לְהִתְנַהֵג בְּדֶרֶךְ הָאֱמֶת, וּלְדַבֵּר אֱמֶת בִּלְבָבִי וְלֹא אֶטֶּה וְלֹא אָסוּר מִמֶּרְכַּז נְקֻדַּת הָאֱמֶת יָמִין וּשְׂמֹאל
<h3>תריא</h3>
מָלֵא רַחֲמִים, חוֹנֵן דַּלִּים, רַב חֶסֶד וּמַרְבֶּה לְהֵטִיב, תֶּן לִי בְמַתְּנַת חִנָּם וְנִדְבַת חֶסֶד מִדַּת אֱמֶת וִיקֻיַּם מִקְרָא שֶׁכָּתוּב: "תִּתֵּן אֱמֶת לְיַעֲקֹב חֶסֶד לְאַבְרָהָם אֲשֶׁר נִשְׁבַּעְתָּ לַאֲבוֹתֵינוּ מִימֵי קֶדֶם" וְעַל יְדֵי זֶה נִזְכֶּה לְהִתְפַּלֵּל בְּאֶרֶץ יִשְׂרָאֵל בְּאֶרֶץ הַחַיִּים, וְנִזְכֶּה לְהַמְשִׁיךְ הַשֶּׁפַע וְהַבְּרָכָה מִשָּׁם שֶׁפַע טוֹבָה וּבְרָכָה וְרַחֲמִים וְחַיִּים וְשָׁלוֹם וּפַרְנָסָה טוֹבָה וְכָל טוֹב מֵאִתְּךָ עָלֵינוּ וְעַל כָּל עַמְּךָ בֵּית יִשְׂרָאֵל, וְתַזְמִין לָנוּ פַּרְנָסָתֵנוּ בְּרֶוַח מֵאִתְּךָ קֹדֶם שֶׁנִּצְטָרֵךְ לָהֶם, בְּהֶתֵּר וּבְנַחַת וּבְכָבוֹד וְאַל תַּצְרִיכֵנוּ לֹא לִידֵי מַתְּנַת בָּשָׂר וָדָם וְלֹא לִידֵי הַלְוָאָתָם
<h3>תריב</h3>
אָבִינוּ אָב הָרַחֲמָן "יְהֹוָה אֱלֹהִים אֱמֶת אֱלֹהִים חַיִּים וּמֶלֶךְ עוֹלָם" מַלֵּא מִשְׁאֲלוֹתֵינוּ בְּרַחֲמִים וְזַכֵּנוּ מְהֵרָה לְשַׁבֵּר תַּאֲוַת אֲכִילָה מִקִּרְבֵּנוּ, כִּי לְפָנֶיךָ נִגְלֶה הַכֹּל וְאַתָּה יוֹדֵעַ תַּעֲלוּמוֹת לְבָבִי, וְכַמָּה אֲלָפִים מְנִיעוֹת וְעִכּוּבִים שֶׁיֵּשׁ לִי עַל זֶה מִכַּמָּה צְדָדִים, עַד אֲשֶׁר אֵינִי יוֹדֵעַ לָשִׁית עֵצוֹת בְּנַפְשִׁי עַל זֶה כְּלָל עֲשֵׂה עִמִּי כְּחַסְדְּךָ אָבִי שֶׁבַּשָּׁמַיִם, וְאַל תִּגְמְלֵנִי כְּמִפְעָלִי חָנֵּנִי חָנֵּנִי בְמַתְּנַת חִנָּם, וְקַדְּשֵׁנִי בִקְדֻשָּׁתְךָ הָעֶלְיוֹנָה בְּנִדְבַת חֶסֶד וְזַכֵּנִי מְהֵרָה לְשַׁבֵּר תַּאֲוַת אֲכִילָה בֶּאֱמֶת, כִּרְצוֹנְךָ הַטּוֹב וּמְעַט אֲכִילָתִי יִהְיֶה בִקְדֻשָּׁה וּבְטָהֳרָה גְדוֹלָה לְשִׁמְךָ הַגָּדוֹל לְבַד בֶּאֱמֶת לַאֲמִתּוֹ, בְּלִי שׁוּם תַּאֲוַת הַגּוּף כְּלָל וְאֶזְכֶּה בְּכֹחַ אֲכִילָתִי בִּקְדֻשָּׁה גְדוֹלָה לְהוֹדוֹת וּלְהַלֵּל וּלְשַׁבֵּחַ לְשִׁמְךָ הַגָּדוֹל וְהַקָּדוֹשׁ תָּמִיד, וּלְדַבֵּר דִּבְרֵי אֱמֶת תָּמִיד, וּלְפָאֵר לְיוֹצְרִי עַל שֵׁם כְּבוֹד מַלְכוּתוֹ, עַד שֶׁאֶזְכֶּה עַל-יְדֵי דִּבּוּרִי בֶאֱמֶת בִּקְדֻשָּׁה גְדוֹלָה לִהְיוֹת בִּכְלָל הַצַּדִּיקִים אֲמִתִּיִּים אַנְשֵׁי מוֹפֵת, הַבּוֹרְאִים שָׁמַיִם חֲדָשִׁים וְאֶרֶץ חֲדָשָׁה בְּדִבּוּרֵיהֶם הָאֲמִתִּיִּים, וְעוֹשִׂים מוֹפְתִים גְּדוֹלִים אֲמִתִּיִּים בַּשָּׁמַיִם וּבָאָרֶץ וְאֶזְכֶּה גַּם כֵּן בְּכֹחֲךָ הַגָּדוֹל לַעֲשׂוֹת מוֹפְתִים אֲמִתִּיִּים בָּעוֹלָם, לְגַלּוֹת וּלְפַרְסֵם אֱלֹהוּתְךָ וַאֲדָנוּתְךָ וּמֶמְשַׁלְתְּךָ וְגָדְלְךָ וְתִפְאַרְתְּךָ לְכָל בָּאֵי עוֹלָם וְיֵדְעוּ כֻלָּם כִּי אַתָּה לְבַד מַנְהִיג עוֹלָמְךָ בִּרְצוֹנְךָ הַטּוֹב וְיַכִּירוּ עֹצֶם אַהֲבָתְךָ אֶת עַמְּךָ יִשְׂרָאֵל, אֲשֶׁר נָתַתָּ לָהֶם כֹּחַ לְבַטֵּל וּלְשַׁנּוֹת הַטֶּבַע בִּתְפִלָּתָם, וְלַעֲשׂוֹת מוֹפְתִים גְּדוֹלִים בָּעוֹלָם רִבּוֹנוֹ שֶׁל עוֹלָם, "שִׁטַּחְתִּי אֵלֶיךָ כַפָּי" עֲשֵׂה עִמִּי מַה שֶּׁתִּרְצֶה בְּרַחֲמֶיךָ, בְּאֹפֶן שֶׁתְּזַכֵּנִי לֵילֵךְ בְּחֻקֶּיךָ וְלִשְׁמֹר מִשְׁפָּטֶיךָ וְלִהְיוֹת כִּרְצוֹנְךָ הַטּוֹב תָּמִיד מֵעַתָּה וְעַד עוֹלָם:
<h3>תריג</h3>
וְזַכֵּנִי לֵילֵךְ וְלָבוֹא לְאֶרֶץ יִשְׂרָאֵל, לְאֶרֶץ הַחַיִּים לְאֶרֶץ הַקְּדוֹשָׁה, חִישׁ קַל מְהֵרָה לְהִתְגּוֹלֵל בַּעֲפָרָהּ וּלְנַשֵּׁק רִגְבוֹתֶיהָ וְלִשְׁאֹב מֵאֲוִירָה הַקָּדוֹשׁ וּלְהִסְתּוֹפֵף בְּצִלָּהּ חוּס וְחָנֵּנִי וְרַחֵם עָלַי, וְזַכֵּנִי לָבוֹא מְהֵרָה לְשָׁלוֹם לְאֶרֶץ יִשְׂרָאֵל, הָאָרֶץ אֲשֶׁר בָּחַרְתָּ בָּהּ מִכָּל הָאֲרָצוֹת, אֶרֶץ הַקְּדוֹשָׁה בַּעֲשָׂרָה קְדֻשּׁוֹת אֶרֶץ הַחַיִּים, "אֶרֶץ אֲשֶׁר לֹא בְמִסְכֵּנֻת תֹּאכַל בָּהּ לֶחֶם, לֹא תֶחְסַר כֹּל בָּהּ אֶרֶץ אֲשֶׁר יְהֹוָה אֱלֹהֶיךָ דּוֹרֵשׁ אוֹתָהּ תָּמִיד עֵינֵי יְהֹוָה אֱלֹהֶיךָ בָּהּ מֵרֵשִׁית הַשָּׁנָה וְעַד אַחֲרִית שָׁנָה":
<h3>תריד</h3>
חוּס וְחָנֵּנִי וְרַחֵם עָלַי וְהוֹשִׁיעֵנִי, וְזַכֵּנִי לָבוֹא מְהֵרָה לְכָל מַה שֶּׁבִּקַּשְׁתִּי מִלְּפָנֶיךָ, לְשַׁבֵּר תַּאֲוַת אֲכִילָה לְגַמְרֵי, וְלִזְכּוֹת לְמִדַּת אֱמֶת בֶּאֱמֶת, וְלָבוֹא לְשָׁלוֹם מְהֵרָה לְאֶרֶץ-יִשְׂרָאֵל וְתַצִּילֵנִי בְּרַחֲמֶיךָ מִן הָעֲנִיּוּת וּמִן הַחֹסֶר, וְתַמְשִׁיךְ תָּמִיד לִי וְלִבְנֵי בֵיתִי וּלְכָל חֶבְרָתֵנוּ וּלְכָל עַמְּךָ בֵּית יִשְׂרָאֵל שֶׁפַע טוֹבָה וּבְרָכָה וּפַרְנָסָה טוֹבָה וְרַחֲמִים וְחַיִּים וְשָׁלוֹם וְכָל טוֹב מֵעַתָּה וְעַד עוֹלָם וְנִזְכֶּה שֶׁתִּתְפָּאֵר בָּנוּ בְּכָל הָעוֹלָמוֹת וִיקֻיַּם בָּנוּ מִקְרָא שֶׁכָּתוּב: "יִשְׂרָאֵל אֲשֶׁר בְּךָ אֶתְפָּאָר" וְתַצִּיל אוֹתָנוּ בְּרַחֲמֶיךָ הָרַבִּים מִכָּל מִינֵי חֶרְפּוֹת וּבוּשׁוֹת וְאַל תַּסְתִּיר פָּנֶיךָ מֵאִתָּנוּ וְתִמָּלֵא רַחֲמִים עָלֵינוּ וְעַל כָּל עַמְּךָ יִשְׂרָאֵל תָּמִיד, וְתַמְתִּיק וּתְבַטֵּל כָּל הַדִּינִים מֵעָלֵינוּ וְתַצִּילֵנוּ וּתְמַלְּטֵנוּ מִכָּל מִינֵי צָרוֹת וְרָעוֹת וְתָשִׁיב פָּנֶיךָ אֵלֵינוּ, וִיקֻיַּם בָּנוּ מִקְרָא שֶׁכָּתוּב: "יִשָּׂא יְהֹוָה פָּנָיו אֵלֶיךָ וְיָשֵׂם לְךָ שָׁלוֹם פָּנֶיךָ הָאֵר בְּעַבְדֶּךָ וְלַמְּדֵנִי אֶת חֻקֶּיךָ הָאִירָה פָנֶיךָ עַל עַבְדֶּךָ הוֹשִׁיעֵנִי בְחַסְדֶּךָ אֱלֹהִים יְחָנֵּנוּ וִיבָרְכֵנוּ, יָאֵר פָּנָיו אִתָּנוּ סֶלָה" וְקַיֵּם לָנוּ מִקְרָא שֶׁכָּתוּב: "וַאֲכַלְתֶּם אָכוֹל וְשָׂבוֹעַ, וְהִלַּלְתֶּם אֶת שֵׁם יְהֹוָה אֱלֹהֵיכֶם, אֲשֶׁר עָשָׂה עִמָּכֶם לְהַפְלִיא, וְלֹא יֵבֹשׁוּ עַמִּי לְעוֹלָם וִידַעְתֶּם כִּי בְקֶרֶב יִשְׂרָאֵל אָנִי, וַאֲנִי יְהֹוָה אֱלֹהֵיכֶם וְאֵין עוֹד, וְלֹא יֵבֹשׁוּ עַמִּי לְעוֹלָם יְהֹוָה אֱלֹהִים צְבָאוֹת הֲשִׁיבֵנוּ, הָאֵר פָּנֶיךָ וְנִוָּשֵׁעָה" אָמֵן וְאָמֵן:
<h2>תפילה מח</h2>
<h3>תרטו</h3>
"שׁוֹמֵעַ תְּפִלָּה עָדֶיךָ כָּל בָּשָׂר יָבוֹאוּ הַאֲזִינָה יְהֹוָה תְּפִלָּתִי וְהַקְשִׁיבָה בְּקוֹל תַּחֲנוּנוֹתָי שְׁמַע יְהֹוָה קוֹל תַּחֲנוּנַי בְּשַׁוְּעִי אֵלֶיךָ בְּנָשְׂאִי יָדַי אֶל דְּבִיר קָדְשֶׁךָ" צוּר עוֹלָמִים, יוֹצֵר הַכֹּל, עָזְרֵנוּ וְהוֹשִׁיעֵנוּ בְּרַחֲמֶיךָ הָרַבִּים וּבַחֲסָדֶיךָ הָאֲמִתִּיִּים, שֶׁנִּזְכֶּה תָמִיד לְהִתְפַּלֵּל לְפָנֶיךָ בֶּאֱמֶת בְּכָל כֹּחֵנוּ כְּמוֹ שֶׁכָּתוּב: "כָּל עַצְמוֹתַי תֹּאמַרְנָה יְהֹוָה מִי כָמוֹךָ" וְנִזְכֶּה לְהַכְנִיס כָּל הַכֹּחוֹת שֶׁיֵּשׁ בָּנוּ בַּעֲצָמוֹת וְגִידִים וּבָשָׂר וְכָל שְׁאָר הַכֹּחוֹת שֶׁבְּגוּפִי וְנַפְשִׁי כֻּלָּם אֶזְכֶּה בְּרַחֲמֶיךָ לְהַכְנִיסָם בְּתוֹךְ דִּבּוּרֵי הַתְּפִלָּה, שֶׁאֶזְכֶּה לְהוֹצִיא כָּל דִּבּוּר וְדִבּוּר שֶׁל הַתְּפִלָּה הַקְּדוֹשָׁה בְּכֹחַ גָּדוֹל בֶּאֱמֶת לַאֲמִתּוֹ, עַד שֶׁאֶזְכֶּה לְהַרְגִּישׁ הַדִּבּוּר בְּכָל עַצְמוֹתַי וְאֵבָרַי חוּס וְחָנֵּנִי וְרַחֵם עָלַי וְהוֹשִׁיעֵנִי וְזַכֵּנִי לִתְפִלָּה בְּכֹחַ וּבְכַוָּנָה גְדוֹלָה בֶּאֱמֶת, כִּי אַתָּה אֱלֹהִים אֱמֶת וּדְבָרְךָ אֱמֶת וְקַיָּם לָעַד, וְאַתָּה חָפֵץ בָּאֱמֶת; וְאַתָּה יוֹדֵעַ כַּמָּה אֲנִי רָחוֹק מִדִּבּוּר אֶחָד שֶׁל הַתְּפִלָּה וְלֹא דַי שֶׁאֵינִי יָכוֹל לְהִתְפַּלֵּל בְּכֹחַ וּבְכַוָּנָה בֶּאֱמֶת, כָּרָאוּי אַף גַּם בַּעֲווֹנוֹתַי הָרַבִּים אֲנִי רָחוֹק מִתְּפִלָּה בְּתַכְלִית הָרִחוּק "דַּלּוּ עֵינַי לַמָּרוֹם" רִבּוֹנוֹ שֶׁל עוֹלָם, "שִׁטַּחְתִּי אֵלֶיךָ כַפָּי אֵלֶיךָ יְהֹוָה נַפְשִׁי אֶשָּׂא", וְאֵינִי יוֹדֵעַ בְּאֵיזֶה דֶּרֶךְ בְּאֵיזֶה אֹפֶן, בְּאֵיזֶה תַחְבּוּלָה, לְבַקֵּשׁ וּלְרַצּוֹת וּלְפַיֵּס אוֹתְךָ וְאֵינִי יוֹדֵעַ כְּלָל לָשִׁית עֵצוֹת בְּנַפְשִׁי, בְּאֵיזֶה אֹפֶן אֶזְכֶּה לְחַפֵּשׂ וְלִמְצֹא הַטּוֹב הַכָּבוּשׁ בִּי, וְאֵיךְ לִמְצֹא הַטּוֹב שֶׁנִּסְתַּלֵּק מִמֶּנִּי בַּעֲווֹנוֹתַי הָעֲצוּמִים וְהָרַבִּים וְהַגְּדוֹלִים מְאֹד בְּמַהוּת וְכַמּוּת וְאֵיכוּת וּבִפְרָט מַה שֶּׁפָּגַמְתִּי בִּפְגַם הַדִּבּוּר הַרְבֵּה מְאֹד, כִּי לֹא שָׁמַרְתִּי פִתְחֵי פִי וְדִבַּרְתִּי כַמָּה וְכַמָּה דִּבּוּרִים פְּגוּמִים מִיּוֹם הֱיוֹתִי עַד הַיּוֹם הַזֶּה, עַד אֵין שִׁעוּר וְעֵרֶךְ וּמִסְפָּר, דְּבָרִים בְּטֵלִים וּלְשׁוֹן הָרָע וּרְכִילוּת וְלֵיצָנוּת וּשְׁקָרִים וְנִבּוּל פֶּה, וּשְׁאָר דְּבָרִים פְּגוּמִים הַרְבֵּה מְאֹד וְגַם אֲפִלּוּ כָל הַדִּבּוּרִים דִּקְדֻשָּׁה שֶׁלִּי כֻּלָּם פְּגוּמִים מְאֹד מְאֹד, עַד אֲשֶׁר חִשַּׁבְתִּי דְרָכָי אֲשֶׁר מֵעוֹלָם לֹא יָצָא מִפִּי עֲדַיִן דִּבּוּר שָׁלֵם בְּלִי שׁוּם פְּגָם וּמַחֲמַת זֶה הִתְגַּבְּרוּ עָלֵינוּ מְאֹד רִיב לְשׁוֹנוֹת, אֲשֶׁר רַבִּים קָמִים עָלֵינוּ, רַבִּים מְאֹד "יִתְיַצְּבוּ מַלְכֵי אֶרֶץ וְרוֹזְנִים נוֹסְדוּ יָחַד עַל יְהֹוָה וְעַל מְשִׁיחוֹ שַׁתּוּ בַשָּׁמַיִם פִּיהֶם וּלְשׁוֹנָם תִּהֲלַךְ בָּאָרֶץ" יֵצֵא עָתָק מִפִּיהֶם וְדוֹבְרִים סָרָה עַל יְהֹוָה וְעַל צַדִּיקִים אֲמִתִּיִּים, וְעַל כְּלָלִיּוּת יִשְׂרָאֵל עַמְּךָ הַקָּדוֹשׁ אֲשֶׁר בָּהֶם בָּחָרְתָּ
<h3>תרטז</h3>
מָרֵיהּ דְּעַלְמָא כֹּלָּא "שְׁלַח יָדֶיךָ מִמָּרוֹם, פְּצֵנִי וְהַצִּילֵנִי מִמַּיִם רַבִּים מִיַּד בְּנֵי נֵכָר, אֲשֶׁר פִּיהֶם דִּבֶּר שָׁוְא וִימִינָם יְמִין שָׁקֶר" אוֹי לְנַפְשִׁי כִּי אָנֹכִי גָּרַמְתִּי כָּל זֶה בַּעֲווֹנוֹתַי הָרַבִּים וְהֶאֱרַכְתִּי אֶת הַגָּלוּת, וּפָגַמְתִּי בְּסֻכַּת דָּוִד הַנֹּפֶלֶת וְלֹא דַי שֶׁלֹּא הִשְׁתַּדַּלְתִּי לְהָקִים סֻכַּת דָּוִד אַף גַּם בַּעֲווֹנוֹתַי הָרַבִּים הוֹסַפְתִּי לְהַפִּילָה יוֹתֵר וְהִגְבַּרְתִּי סֻכַּת נוֹצְרִים לְשׁוֹנוֹת הָעֲכּוּ"ם, עַד אֲשֶׁר בַּעֲווֹנוֹתַי הָרַבִּים הַשְּׁכִינָה וּכְנֶסֶת יִשְׂרָאֵל הֵם בְּגָלוּת גָּדוֹל, וְהִיא רִיב בְּגָלוּתָהּ עַל בְּנָהָא אֲשֶׁר גָּלוּ מִשֻּׁלְחַן אֲבִיהֶם וּמֵאַרְצָם יָצָאוּ:
<h3>תריז</h3>
רִבּוֹנוֹ שֶׁל עוֹלָם רְאֵה בְצָרוֹתֵינוּ הַמְרֻבּוֹת מְאֹד, וְהַכְּבֵדוֹת מְאֹד, הָאֲרֻכּוֹת מְאֹד וּבְכָל יוֹם וָיוֹם אָנוּ צוֹעֲקִים וּמִתְחַנְּנִים לִפְנֵי כִסֵּא כְבוֹדֶךָ, שֶׁתַּחֲזִירֵנוּ בִּתְשׁוּבָה שְׁלֵמָה לְפָנֶיךָ, וַעֲדַיִן לֹא שַׁבְנוּ מִטָּעוּתֵנוּ וּשְׁטוּתֵנוּ מָלֵא רַחֲמִים עֲזֹר וְהוֹשִׁיעַ וְרַחֵם וְהַצֵּל, חוּס וַחֲמֹל חוּס וַחֲמֹל עַל מֻטְבָּע בִּיוֵן מְצוּלוֹת תַּאֲוֹת הָעוֹלָם הַזֶּה עַל מְגֹרָשׁ מֵאֶרֶץ הַחַיִּים כָּמוֹנִי עַל פָּגוּם כָּמוֹנִי, עַל לֵב "עִקֵּשׁ וּפְתַלְתֹּל" כָּמֹנִי הֲרֵי אֲנִי לְפָנֶיךָ כְּלִי מָלֵא בוּשָׁה וּכְלִמָּה יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ שֶׁלֹּא אֶחֱטָא עוֹד עָזְרֵנִי עָזְרֵנִי הוֹשִׁיעֵנִי הוֹשִׁיעֵנִי חָנֵּנִי וַהֲקִימֵנִי חָנֵּנִי וַהֲקִימֵנִי, "מַצִּיל עָנִי מֵחָזָק מִמֶּנּוּ וְעָנִי וְאֶבְיוֹן מִגּוֹזְלוֹ" הַצִּילֵנִי וּמַלְּטֵנִי וּפְדֵנִי "יְהֹוָה עָשְׁקָה לִי עָרְבֵנִי"
<h3>תריח</h3>
אָבִי שֶׁבַּשָּׁמַיִם רַחֵם עָלַי אָבִי שֶׁבַּשָּׁמַיִם חֲמֹל עָלַי אָבִי שֶׁבַּשָּׁמַיִם הֱיֵה בְעֶזְרִי וְחַזְּקֵנִי וְאַמְּצֵנִי וַעֲשֵׂה אֶת אֲשֶׁר בְּחֻקֶּיךָ אֵלֵךְ וְאֶת מִשְׁפָּטֶיךָ אֶשְׁמֹר, שֶׁלֹּא אוֹבַד אֶת עוֹלָמִי בְּחִנָּם חַס וְשָׁלוֹם כִּי כָל יָמֵינוּ הֵם הֶבֶל וָרִיק, כַּחֲלוֹם יָעוּף וּכְצֵל עוֹבֵר, וּכְעָנָן כָּלָה, וּכְרוּחַ נוֹשָׁבֶת, וּכְאָבָק פּוֹרֵחַ אוֹי אוֹי אוֹי, אוֹי וַאֲבוֹי, אֲהָהּ אֲדוֹנִי, אֲהָהּ אָבִי, רַחֲמָן אֲמִתִּי רַחֵם עָלַי, חַסְדָּן אֲמִתִּי, עַשֵׂה עִמִּי חֶסֶד חִנָּם, וְתֵן לִי חֲנִינָה וְלֹא אוֹבַד גּוֹאֵל חָזָק לְמַעַנְךָ גְּאָלֵנִי חָנֵּנִי בִּקְדֻשַּׁת יִשְׂרָאֵל בְּמַתְּנַת חִנָּם וְנִדְבַת חֶסֶד, כִּי אַתָּה יוֹדֵעַ שֶׁאֵין לִי שׁוּם תִּקְוָה כִּי אִם לִצְעֹק אֵלֶיךָ וְלִזְעֹק לַחֲנִינוֹתֶיךָ קָרוֹב לְכָל קוֹרְאָיו עֲנֵנִי מָרוֹם לְעוֹלָם יְהֹוָה עָזְרֵנִי קָדוֹשׁ עַל כָּל הַקְּדֻשּׁוֹת בִּקְדֻשָּׁתְךָ קַדְּשֵׁנִי יְהֹוָה אֱלֹהִים אֱמֶת זַכֵּנִי לִקְדֻשָּׁתְךָ בֶּאֱמֶת הָקֵם סֻכָּתְךָ הַנּוֹפֶלֶת נְפִילָה אַחַר נְפִילָה בְּלִי שִׁעוּר וָעֵרֶךְ וּמִסְפָּר, עַד אֲשֶׁר אֵין מִי שֶׁיּוּכַל לַהֲקִימָהּ כִּי אִם אַתָּה לְבַד בְּרַחֲמֶיךָ הָרַבִּים וּבַחֲסָדֶיךָ הַגְּנוּזִים הָקִימָה מְהֵרָה תְקוּמָה אַחַר תְּקוּמָה, מִבִּירָא עֲמִיקְתָּא לְאִגְּרָא רָמָא
<h3>תריט</h3>
מָלֵא רַחֲמִים מַרְבֶּה לְהֵטִיב, הֲפֹךְ אֶת לְבָבִי מֵרַע לְטוֹב הַט לִבִּי אֵלֶיךָ בֶּאֱמֶת כִּרְצוֹנְךָ הַטּוֹב עָזְרֵנִי שֶׁאֶזְכֶּה לְקַדֵּשׁ עַצְמִי בְּכָל מִינֵי קְדֻשּׁוֹת וּבִפְרָט בִּקְדֻשַּׁת בְּרִית הַלָּשׁוֹן וּבְרִית הַמָּעוֹר עָזְרֵנִי שֶׁלֹּא יֵצֵא שׁוּם דְּבַר שֶׁקֶר מִפִּי לְעוֹלָם, וְלֹא שׁוּם דִּבּוּר פָּגוּם וְאֶזְכֶּה לִשְׁמֹר פִּתְחֵי פִי וְזַכֵּנִי לְהִתְפַּלֵּל תְּפִלָּתִי לְפָנֶיךָ בְּכָל כֹּחִי וּבְכַוָּנָה גְדוֹלָה בֶּאֱמֶת לַאֲמִתּוֹ וְאֶהְיֶה נִכְלָל בְּךָ בִּשְׁעַת תְּפִלָּתִי, עַד שֶׁכָּל דִּבְרֵי תְפִלָּתִי יִהְיוּ דִבְרֵי יְהֹוָה בְּעַצְמָן וְיִתְעוֹרְרוּ עַל יְדֵי תְפִלָּתִי כ"ח [כָּף-חֵית] אָתְוָן דְּמַעֲשֵׂה בְרֵאשִׁית, שֶׁהֵם עֲשָׂרָה מַאֲמָרוֹת שֶׁבָּהֶם נִבְרָא הָעוֹלָם וְעַל יְדֵי זֶה תַמְשִׁיךְ חַסְדְּךָ הַגָּדוֹל עָלֵינוּ, וְתִפְרֹס עָלֵינוּ סֻכַּת שְׁלוֹמֶךָ, וּתְחַבֵּק אוֹתָנוּ בִּימִינֶךָ, וְנִזְכֶּה לְהִסְתּוֹפֵף בְּצִלְּךָ הַקָּדוֹשׁ וְתָגֵן בַּעֲדֵנוּ וְתַצִּילֵנוּ מִכָּל אוֹיְבֵנוּ וְשׂוֹנְאֵינוּ וְרוֹדְפֵינוּ בְּגַשְׁמִיּוּת וּבְרוּחָנִיּוּת וּבְצֵל כְּנָפֶיךָ תַּסְתִּירֵנוּ וִיקֻיַּם בָּנוּ מִקְרָא שֶׁכָּתוּב: "שְׂמֹאלוֹ תַּחַת לְרֹאשִׁי וִימִינוֹ תְּחַבְּקֵנִי"
<h3>תרכ</h3>
וְתַעַזְרֵנִי בְּרַחֲמֶיךָ וּבַחֲסָדֶיךָ הָרַבִּים שֶׁנִּזְכֶּה לְקַיֵּם מִצְוַת סֻכָּה בִּזְמַנָּהּ כָּרָאוּי עִם כָּל פְּרָטֶיהָ וְדִקְדּוּקֶיהָ וְכַוָּנוֹתֶיהָ וְתַרְיַ"ג מִצְוֹת הַתְּלוּיִם בָּהּ, וּבְלֵב טוֹב וּבְשִׂמְחָה גְדוֹלָה וְתַכְנִיעַ וְתַשְׁפִּיל וּתְמַגֵּר וְתַעֲקֹר וּתְבַטֵּל סֻכַּת נוֹצְרִים סֻכַּת עַכּוּ"ם "אֲשֶׁר פִּיהֶם דִּבֶּר שָׁוְא וִימִינָם יְמִין שָׁקֶר" וּתְבַטֵּל הַשֶּׁקֶר מִן הָעוֹלָם, וְתַגְבִּיר הָאֱמֶת בָּעוֹלָם, וְתָקִים אֶת סֻכַּת דָּוִד הַנֹּפָלֶת וִיקֻיַּם מִקְרָא שֶׁכָּתוּב: "שְׂפַת אֱמֶת תִּכּוֹן לָעַד, וְעַד אַרְגִּיעָה לְשׁוֹן שָׁקֶר" וְתַסְתִּיר וְתַצְפִּין אוֹתָנוּ בְּסֻכָּתְךָ הַקְּדוֹשָׁה, וּתְסוֹכֵךְ עָלֵינוּ בְּצִלְּךָ הַקָּדוֹשׁ, וְתַצִּילֵנִי מֵרִיב לְשׁוֹנוֹת שֶׁלֹּא יִהְיֶה לָהֶם שׁוּם כֹּחַ עָלֵינוּ כְּלָל וְתַעֲקֹר הַשֶּׁקֶר מִן הָעוֹלָם, וּתְגַלֶּה הָאֱמֶת בָּעוֹלָם וּתְזַכֵּנִי מְהֵרָה לָבוֹא לְאֶרֶץ יִשְׂרָאֵל לָאָרֶץ הַקְּדוֹשָׁה חִישׁ קַל מְהֵרָה:
<h3>תרכא</h3>
וְזַכֵּנוּ בְּרַחֲמֶיךָ הָרַבִּים לְבָנִים חַיִּים וְקַיָּמִים לַעֲבוֹדָתְךָ וּלְיִרְאָתְךָ וּלְתוֹרָתֶךָ (כשרוצה להתפלל על מי שיש לו צער גידול בנים ר"ל יזכירו כאן ויאמר וּבִּפְרָט לפב"פ וכו') חוּס וַחֲמֹל וְרַחֵם וְתֵן לְבָנֵינוּ וְלִבְנוֹתֵינוּ וּלְכָל יוֹצְאֵי חֲלָצֵינוּ חַיִּים טוֹבִים וַאֲרוּכִים (וּבִפְרָט לְהַיֶּלֶד פב"פ וכו' וּלְהַיַּלְדָּה פב"פ וכו') רַחֵם עֲלֵיהֶם וְעָלֵינוּ בִּזְכוּת אֲבוֹתָם, וְתֵן לָהֶם חַיִּים טוֹבִים וַאֲרֻכִּים, וְתַאֲרִיךְ יְמֵיהֶם וּשְׁנוֹתָם יֶהֱמוּ נָא וְיִכְמְרוּ נָא רַחֲמֶיךָ עֲלֵיהֶם וְעָלֵינוּ, וְתֹאמַר דַּי לְצָרוֹתָם "הֵיטִיבָה יְהֹוָה לַטּוֹבִים וְלִישָׁרִים בְּלִבּוֹתָם" יְהִי שָׁלוֹם בְּחֵילָם שַׁלְוָה בְּאַרְמְנוֹתָם "אֵין פֶּרֶץ וְאֵין יוֹצֵאת וְאֵין צְוָחָה" בִּרְחוֹבוֹתָם, לָעַד וּלְדוֹרוֹת, וּלְדוֹרוֹת דּוֹרוֹתָם רֵאשִׁיתָם מִצְעָר, יִשְׂגֶּה מְאֹד אַחֲרִיתָם כַּאֲשֶׁר הַשָּׁמַיִם הַחֲדָשִׁים וְהָאָרֶץ הַחֲדָשָׁה, כֵּן יַעֲמֹד זַרְעָם וּשְׁמוֹתָם וְתַצִּיל אוֹתָם וְכָל יַלְדֵי עַמְּךָ בֵּית יִשְׂרָאֵל מֵעַיִן הָרָע וּמִפֶּגַע רָע וּמִכָּל מִינֵי נֶגַע וּמַחֲלָה וְתִשְׁלַח לָהֶם רְפוּאָה שְׁלֵמָה מִן הַשָּׁמַיִם לְכָל רְמַ"ח אֵבָרֵיהֶם וּשְׁסָ"ה גִידֵיהֶם וְיִזְכּוּ לִהְיוֹת חַיִּים בְּרִיאִים וְקַיָּמִים יְבַלּוּ יְמֵיהֶם בַּטּוֹב וּשְׁנוֹתֵיהֶם בַּנְּעִימִים וְנִזְכֶּה שֶׁיֵּצְאוּ מֵהֶם דּוֹרוֹת הַרְבֵּה וְדוֹרֵי דוֹרוֹת עַד סוֹף כָּל הַדּוֹרוֹת רַחֵם עֲלֵיהֶם וְעָלֵינוּ לְמַעַן שְׁמֶךָ, וּתְגַדְּלֵם לְתוֹרָה וּלְחֻפָּה וּלְמַעֲשִׂים טוֹבִים, לְאֹרֶךְ יָמִים וְשָׁנִים "עוֹד יְנוּבוּן בְּשֵׂיבָה דְּשֵׁנִים וְרַעֲנַנִּים יִהְיוּ":
<h3>תרכב</h3>
מָלֵא רַחֲמִים צְרָכֵינוּ מְרֻבִּים וְדַעְתֵּנוּ קְצָרָה לְבָאֵר וּלְפָרֵשׁ אַתָּה יָדַעְתָּ אֶת כָּל מַחְסוֹרֵינוּ מַלֵּא מִשְׁאֲלוֹתֵינוּ לְטוֹבָה בְּרַחֲמִים לְמַעַנְךָ וְלֹא לְמַעֲנֵנוּ חוּס וַחֲמֹל עָלַי וְזַכֵּנִי לָשׁוּב אֵלֶיךָ בֶּאֱמֶת וּבְלֵב שָׁלֵם, וְלַעֲשׂוֹת רְצוֹנְךָ בֶּאֱמֶת כָּל יְמֵי חַיַּי, וְלֹא אָשׁוּב עוֹד לְכִסְלָה "אִם אָוֶן פָּעַלְתִּי לֹא אוֹסִיף" רַחֵם עָלַי בְּרַחֲמֶיךָ הָאֲמִתִּיִּים וְזַכֵּנִי לִהְיוֹת כִּרְצוֹנְךָ בֶּאֱמֶת מֵעַתָּה וְעַד עוֹלָם וּתְגַלֶּה הָאֱמֶת בָּעוֹלָם, וְיָשׁוּבוּ כָל בָּאֵי עוֹלָם אֵלֶיךָ לְעָבְדְּךָ בֶּאֱמֶת בְּיִרְאָה וְאַהֲבָה וִיקֻיַּם מְהֵרָה מִקְרָא שֶׁכָּתוּב: "כִּי אָז אֶהְפֹּךְ אֶל כָּל הָעַמִּים שָׂפָה בְרוּרָה לִקְרֹא כֻלָּם בְּשֵׁם יְהֹוָה לְעָבְדוֹ שְׁכֶם אֶחָד אֱמֶת מֵאֶרֶץ תִּצְמָח וְצֶדֶק מִשָּׁמַיִם נִשְׁקָף גַם יְהֹוָה יִתֵּן הַטּוֹב וְאַרְצֵנוּ תִתֵּן יְבוּלָהּ חֶסֶד וֶאֱמֶת נִפְגָּשׁוּ צֶדֶק וְשָׁלוֹם נָשָׁקוּ" וּבְרַחֲמֶיךָ וַחֲסָדֶיךָ הַגְּדוֹלִים תְּפַיֵּס וּתְרַצֶּה אֶת שְׁכִינַת עֻזֶּךָ וּכְנֶסֶת יִשְׂרָאֵל שֶׁתָּשִׁיב פָּנֶיהָ אֵלֶיךָ וְיִהְיֶה נַעֲשֶׂה יִחוּד קֻדְשָׁא בְּרִיךְ הוּא וּשְׁכִינְתֵּיהּ, פָּנִים בְּפָנִים וְאַל תַּסְתֵּר פָּנֶיךָ מֵאִתָּנוּ עוֹד וְתִשְׁלַח לָנוּ צַדִּיקִים וְרַבָּנִים אֲמִתִּיִּים שֶׁיּוֹרוּ לָנוּ אֶת הַדֶּרֶךְ הַטּוֹב וְהַיָּשָׁר אֶת הַדֶּרֶךְ אֲשֶׁר נֵלֵךְ בָּהּ וְאֶת הַמַּעֲשֶׂה אֲשֶׁר נַעֲשֶׂה וְתַצִּיל אוֹתָנוּ מֵהַמַּנְהִיג וְרַבִּי שֶׁל שֶׁקֶר קָרְבֵנוּ לִישׁוּעָתֶךָ, עָזְרֵנוּ בְּרַחֲמֶיךָ, הַחֲיֵנוּ בְּאוֹר פָּנֶיךָ שַׂבְּעֵנוּ מִטּוּבֶךָ וַחֲסָדֶיךָ הָאֲמִתִּיִּים, גְּמֹל עָלֵינוּ חֲסָדִים טוֹבִים, "חַסְדֵי דָוִד הַנֶּאֱמָנִים" וּמֵאוֹצַר מַתְּנַת חִנָּם חָנֵּנוּ וְקַיֵּם לָנוּ מִקְרָא שֶׁכָּתוּב: "וָאָשִׂים דְּבָרַי בְּפִיךָ וּבְצֵל יָדִי כִּסִּיתִיךָ לִנְטֹעַ שָׁמַיִם וְלִיסוֹד אָרֶץ וְלֵאמֹר לְצִיּוֹן עַמִּי אָתָּה" חָנֵּנוּ וַעֲנֵנוּ וּשְׁמַע תְּפִלָּתֵנוּ בְּרַחֲמִים כִּי אַתָּה שׁוֹמֵעַ תְּפִלַּת כָּל פֶּה "יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי עוֹשֶׂה שָׁלוֹם בִּמְרוֹמָיו", הוּא יַעֲשֶׂה שָׁלוֹם עָלֵינוּ וְעַל כָּל יִשְׂרָאֵל וְאִמְרוּ אָמֵן:
<h2>תפילה מט</h2>
<h3>תרכג</h3>
צוּר לְבָבִי וּקְדוֹשִׁי, צוּר עוֹלָמִים, יוֹצֵר הַכֹּל, רִבּוֹן כָּל הַמַּעֲשִׂים, אֲדוֹן כָּל הַנְּשָׁמוֹת, יוֹדֵעַ הַתַּעֲלוּמוֹת, אַתָּה יָדַעְתָּ אֶת לְבָבִי אַתָּה יָדַעְתָּ אֶת עֹצֶם תַּבְעֵרַת קְדֻשַּׁת אוֹר הָאֱלֹהוּת הַשּׁוֹפֵעַ בְּלִבִּי, כִּי אֲנַחְנוּ חֵלֶק אֱלוֹהַּ מִמַּעַל וּשְׁכִינַת אֱלֹהוּתְךָ בְּתוֹךְ לְבָבֵנוּ עַל כֵּן הוֹמֶה עָלַי לִבִּי, לִבִּי כַכִּנּוֹר יֶהֱמֶה "כָּלָה שְׁאֵרִי וּלְבָבִי צוּר לְבָבִי וְחֶלְקִי אֱלֹהִים לְעוֹלָם נִכְסְפָה וְגַם כָּלְתָה נַפְשִׁי לְחַצְרוֹת יְהֹוָה, לִבִּי וּבְשָׂרִי יְרַנְּנוּ אֶל אֵל חָי" וְרִשְׁפֵּי שַׁלְהֶבֶת לְבָבִי הַבּוֹעֵר וְנִכְסָף אֵלֶיךָ, מַיִם רַבִּים לֹא יוּכְלוּ לְכַבּוֹתָהּ וּנְהָרוֹת לֹא יִשְׁטְפוּהָ, כִּי אוֹר לְבָבִי מְקֻשָּׁר וּמְחֻבָּר בְּאוֹרְךָ הַגָּדוֹל הָאֵין סוֹף עַל כֵּן אוֹר לַהֲבִיּוּת לְבָבִי הוּא עַד אֵין סוֹף כִּי אֵין סוֹף וְאֵין תַּכְלִית לִתְשׁוּקָתִי אֵלֶיךָ, וְגַעְגּוּעִי וְחֶפְצִי וְכָסְפִּי חָזָק וְאַמִּיץ אֵלֶיךָ בְּלִי שִׁעוּר וָעֶרֶךְ עַד אֲשֶׁר לְפִי עֹצֶם אוֹר לַהֲבִיּוּת הַלֵּב עַד אֵין סוֹף וְתַכְלִית לֹא הָיָה אֶפְשַׁר לַעֲשׂוֹת שׁוּם עֲבוֹדָה כְּלָל, כִּי אוֹר קְדֻשַּׁת לְבָבִי, בּוֹעֵר וּמִתְלַהֵב אֵלֶיךָ בְּחֵשֶׁק נִמְרָץ וּבְרָצוֹן חָזָק, לִהְיוֹת דָּבוּק וְנִכְלָל בְּךָ תָמִיד לְעוֹלָם וָעֶד; אַךְ אַתָּה גִּלִּיתָ לָנוּ עַל יְדֵי חֲכָמֶיךָ הַקְּדוֹשִׁים, אֲשֶׁר אֵין רְצוֹנְךָ בָּזֶה, וְלֹא זֹאת הָיְתָה כַּוָּנָתְךָ הַקְּדוֹשָׁה בִּבְרִיאָתֵנוּ כִּי אַתָּה יָדַעְתָּ כִּי בָשָׂר וָדָם אֲנַחְנוּ, וְאִי אֶפְשָׁר לָנוּ לִהְיוֹת דְּבוּקִים בְּךָ תָמִיד, וְאַתָּה חָפֵץ בַּעֲבוֹדָתֵנוּ בְּעֻבְדּוֹת וּבְמַעֲשִׂים טוֹבִים, אֲשֶׁר בִּשְׁבִיל זֶה בָּאנוּ בָּעוֹלָם הַזֶּה הַשָּׁפָל לַעֲבֹד אוֹתְךָ בְּתוֹרָה וּבְמִצְוֹת מַעֲשִׂיּוֹת עַל כֵּן גָּזַרְתָּ עָלֵינוּ לִבְלִי לַהֲרֹס לַעֲלוֹת אֶל יְהֹוָה, וְלִבְלִי לִבְעֹר אֵלֶיךָ יוֹתֵר מֵהַמִּדָּה וְגָזַרְתָּ עָלֵינוּ לְצַמְצֵם אוֹר הַהִתְלַהֲבוּת שֶׁבִּלְבָבֵנוּ, וְלַעֲשׂוֹת חָלָל פָּנוּי בַּלֵּב כְּמוֹ שֶׁכָּתוּב: "וְלִבִּי חָלַל בְּקִרְבִּי" כְּדֵי שֶׁעַל-יְדֵי-זֶה נִזְכֶּה לְצַיֵּר בִּלְבָבֵנוּ כָּל הַמִּדּוֹת טוֹבוֹת וּקְדוֹשׁוֹת, וּלְהַמְשִׁיךְ עָלֵינוּ עֹל עֲבוֹדָתְךָ בֶּאֱמֶת, וְלָלֶכֶת בִּדְרָכֶיךָ הַטּוֹבִים, וּלְהִתְדַּבֵּק בְּמִדּוֹתֶיךָ הַקְּדוֹשׁוֹת, וְלַעֲבֹד אוֹתְךָ בְּהַדְרָגָה וּבְמִדָּה וְעַל יְדֵי זֶה נִזְכֶּה לְקַבֵּל עָלֵינוּ עֹל מַלְכוּת שָׁמַיִם שְׁלֵמָה, וּלְגַלּוֹת מַלְכוּתְךָ לְכָל בָּאֵי עוֹלָם, אֲשֶׁר זֶה הָיָה כַּוָּנָתְךָ בִּבְרִיאַת הָאָדָם כְּדֵי שֶׁיִּתְגַּלֶּה מַלְכוּתְךָ בָּעוֹלָם:
<h3>תרכד</h3>
וּבְכֵן בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, אֱלֹהֵי אַבְרָהָם אֱלֹהֵי יִצְחָק וֵאלֹהֵי יַעֲקֹב, וֵאלֹהֵי כָל הַצַּדִּיקִים הָאֲמִתִּיִּים אֱלֹהֵי הָרִאשׁוֹנִים וְהָאַחֲרוֹנִים וֵאלֹהֵי כָּל יִשְׂרָאֵל, יֶהֱמוּ נָא וְיִכְמְרוּ נָא רַחֲמֶיךָ וַחֲסָדֶיךָ עָלַי, עַל פָּגוּם וּמְבֻלְבָּל כָּמוֹנִי, וְתוֹרֵנִי וְתַדְרִיכֵנִי בַּאֲמִתְּךָ וּתְלַמְּדֵנִי, שֶׁאֶזְכֶּה לָדַעַת בֶּאֱמֶת אֵיךְ לְהִתְנַהֵג בְּעִנְיָן זֶה, בְּאֵיזֶה דֶרֶךְ בְּאֵיזֶה אֹפֶן לְצַמְצֵם הָאוֹר בְּהַדְרָגָה וּבְמִדָּה כִּרְצוֹנְךָ הַטּוֹב בֶּאֱמֶת כִּי אַתָּה יָדַעְתָּ כִּי אֲנִי צָרִיךְ לִכְסֹף אֵלֶיךָ תָּמִיד, וּלְהִשְׁתּוֹקֵק אֵלֶיךָ בֶּאֱמֶת, וְלָרוּץ אֵלֶיךָ "כְּגִבּוֹר לָרוּץ אֹרַח" הַזֶּה שֶׁהָיִיתִי יָכֹל לֵילֵךְ בַּזְּמַן שֶׁהָיִיתִי נָזוּף מִלְּפָנֶיךָ כִּי כְּבָר כִּלִּיתִי יָמִים וְשָׁנִים הַרְבֵּה בְּהֶבֶל וָרִיק מָה אוֹמַר לְפָנֶיךָ יוֹשֵׁב מָרוֹם וּמָה אֲסַפֵּר לְפָנֶיךָ שׁוֹכֵן שְׁחָקִים אֵין לִי פֶּה לְהָשִׁיב וְלֹא מֵצַח לְהָרִים רֹאשׁ וּבִמְקוֹמוֹת אֵלּוּ שֶׁנִּתְפַּסְתִּי בָּהֶם בַּעֲווֹנוֹתַי הָרַבִּים, בְּוַדַּאי אֵין שׁוּם דֶּרֶךְ לָצֵאת מֵהֶם בְּהַדְרָגָה כְּסֵדֶר וּבְוַדַּאי הַהֶכְרֵחַ לִבְרֹחַ מִשָּׁם מְהֵרָה, וְלָרוּץ מִשָּׁם בִּמְהִירוּת וּבִזְרִיזוּת גָּדוֹל, לְמַהֵר לְהִמָּלֵט עַל נַפְשִׁי, וְלִבְלִי לְהַבִּיט אַחֲרַי, כִּי לֹא אוּכַל לְהִתְמַהְמֵהּ עוֹד חַס וְשָׁלוֹם אֲפִלּוּ כְרֶגַע וְאַתָּה צָרִיךְ לְעוֹרֵר רַחֲמֶיךָ הָאֲמִתִּיִּים עָלַי, הַגְּנוּזִים אֶצְלְךָ, וּלְהוֹצִיאֵנִי מְהֵרָה בִּזְרוֹעַ עֻזְּךָ, וְלִשָּׂא אוֹתִי עַל כַּנְפֵי נְשָׁרִים וּלְהָבִיא אוֹתִי אֵלֶיךָ, לְקָרְבֵנִי לַעֲבוֹדָתֶךָ חִישׁ קַל מְהֵרָה כִּי עֲדַיִן לֹא אָבְדָה תִקְוָתִי וְתוֹחַלְתִּי מֵיְהֹוָה כִּי "חַסְדֵי יְהֹוָה כִּי לֹא תָמְנוּ, כִּי לֹא כָלוּ רַחֲמָיו", אֲבָל אַף-עַל-פִּי-כֵן אֲנִי מֻכְרָח לְצַמְצֵם אוֹר הִתְלַהֲבוּת לְבָבִי כַּאֲשֶׁר נִגְלֶה לְפָנֶיךָ אָבִי שֶׁבַּשָּׁמַיִם כִּי גָלוּי וְיָדוּעַ לְפָנֶיךָ לְכַמָּה פְגָמִים בָּאתִי עַל יְדֵי רִבּוּי הַהִתְלַהֲבוּת חוּץ מֵהַמִּדָּה "וַאֲנִי בַעַר וְלֹא אֵדָע, בְּהֵמוֹת הָיִיתִי עִמָּךְ" עַל כֵּן בָּאתִי לְפָנֶיךָ אָבִי אָבִי, אֲדוֹנִי אֲדוֹנִי, גּוֹאֵל יִשְׂרָאֵל וּקְדוֹשִׁי, צוּר לְבָבִי, הֲרֵינִי מַשְׁלִיךְ עַצְמִי עָלֶיךָ הֲרֵינִי מוֹסֵר גּוּפִי וְנַפְשִׁי וְרוּחִי וְנִשְׁמָתִי אֵלֶיךָ לְבַד, "בְּיָדְךָ אַפְקִיד רוּחִי פָּדִיתָה אוֹתִי יְהֹוָה אֵל אֱמֶת אֵלֶיךָ יְהֹוָה נַפְשִׁי אֶשָּׂא" וַאֲנִי מוֹסֵר כָּל לְבָבִי עָלֶיךָ לְבַד "הוֹרֵנִי יְהֹוָה דַּרְכֶּךָ אֲהַלֵּךְ בַּאֲמִתֶּךָ, יַחֵד לְבָבִי לְיִרְאָה שְׁמֶךָ" הוֹרֵנִי וְלַמְּדֵנִי אֵיךְ לְהִתְנַהֵג בְּעִנְיַן הַתְּשׁוּקָה וְהַהִתְלַהֲבוּת אֵלֶיךָ וְאֵיךְ לְצַמְצֵם אֶת הַהִתְלַהֲבוּת, בְּאֹפֶן שֶׁאֶזְכֶּה לִתְשׁוּבָה שְׁלֵמָה בֶּאֱמֶת, וְלֵילֵךְ בִּדְרָכֶיךָ הַקְּדוֹשִׁים וּלְהִתְדַּבֵּק בְּמִדּוֹתֶיךָ הַטּוֹבוֹת וּלְקַבֵּל עָלַי תָמִיד עֹל מַלְכוּת שָׁמַיִם שְׁלֵמָה בְּאַהֲבָה וּבְרָצוֹן, בְּאֵימָה וּבְיִרְאָה בִּקְדֻשָּׁה וּבְטָהֳרָה גְדוֹלָה, וְלַעֲבֹד אוֹתְךָ בֶּאֱמֶת לַאֲמִתּוֹ בְּהַדְרָגָה וּבְמִדָּה כִּרְצוֹנְךָ הַטּוֹב בֶּאֱמֶת
<h3>תרכה</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, אַתָּה יוֹדֵעַ כִּי אִי אֶפְשָׁר לִי לְפָרֵשׁ שִׂיחָתִי לְפָנֶיךָ בִּשְׁלֵמוּת בְּשׁוּם אֹפֶן, בִּפְרָט בְּעִנְיָן זֶה; עָזְרֵנִי עָזְרֵנִי, הוֹשִׁיעֵנִי הוֹשִׁיעֵנִי, חָנֵּנִי חָנֵּנִי, פְּדֵנִי גְּאָלֵנִי, מַלְּטֵנִי הַצִּילֵנִי, הַצִּילֵנִי נָא בְּרַחֲמֶיךָ מִן הַיֵּצֶר הָרָע הַצִּילֵנִי מִטִּפְּשׁוּת לֵב, מֵעָרְלַת לֵב, פְּדֵנִי וְחָנֵּנִי וּמַלְּטֵנִי בְּרַחֲמֶיךָ הָרַבִּים מִמַּחֲשָׁבוֹת רָעוֹת מֵחָכְמוֹת רָעוֹת, שֶׁהֵם עִקַּר הַיֵּצֶר הָרָע שֶׁבַּלֵּב חוּס וַחֲמֹל עָלַי, חוּס וְחָנֵּנִי גּוֹאֵל מִמָּוֶת וּפוֹדֶה מִשַּׁחַת, פְּדֵנִי מִמְּצוּלוֹת יָם, פְּדֵנִי מִמַּחֲשָׁבוֹת רָעוֹת, מַלְּטָה נַפְשִׁי מֵהִרְהוּרִים רָעִים, הַפּוֹגְמִים בְּנֶפֶשׁ יִשְׂרָאֵל מְאֹד מְאֹד, כַּאֲשֶׁר אַתָּה יָדַעְתָּ יְהֹוָה אֱלֹהַי וֵאלֹהֵי אֲבוֹתַי הַצִּילֵנִי מַלְּטֵנִי מִכָּל מִינֵי מַחֲשָׁבוֹת זָרוֹת וּבִלְבּוּלִים אֲשֶׁר הֵם הֵם עִקַּר הַיֵּצֶר הָרָע שֶׁבַּלֵּב, אֲשֶׁר הֵם עָרְלַת לֵב, שֶׁהֵם מְטַמְטְמִין אֶת הַלֵּב, וְרַק הֵם הָיוּ בְעוֹכְרָי, כִּי עַל יָדָם נִתְפַּסְתִּי וְנִלְכַּדְתִּי בַּעֲווֹנוֹתַי וּפְשָׁעַי הָעֲצוּמִים, שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ מִנְּעוּרַי עַד הַיּוֹם הַזֶּה אֲשֶׁר כֻּלָּם בָּאוּ עָלַי, רַק עַל יְדֵי שֶׁלֹּא נִזְהַרְתִּי לְקַדֵּשׁ אֶת מַחֲשַׁבְתִּי בְּמַחֲשָׁבוֹת קְדוֹשׁוֹת וּטְהוֹרוֹת, וְהָלַכְתִּי אַחֲרֵי שְׁרִירוּת לִבִּי וַהֲרֵעוֹתִי אֶת מַעֲשַׂי עַל יְדֵי רִבּוּי הַמַּחֲשָׁבוֹת רָעוֹת וּבִלְבּוּלִים רַבִּים אֲשֶׁר הִנַּחְתִּי לִכְנֹס בְּלִבִּי וְלֹא הִתְגַּבַּרְתִּי לְגָרְשָׁם מִמֶּנִּי עַד אֲשֶׁר הִשְׂתָּרְגוּ עָלוּ עַל צַוָּארִי הִכְשִׁילוּ כֹחִי עַד אֲשֶׁר עַל יָדָם בָּאתִי לְכָל הַפְּגָמִים שֶׁפָּגַמְתִּי נֶגְדְּךָ, וּלְכָל הַהִתְרַחֲקוּת אֲשֶׁר נִתְרַחַקְתִּי מִמְּךָ עַד הֵנָּה עַד אֲשֶׁר דַּרְכֵי הַתְּשׁוּבָה בֶּאֱמֶת נֶעֶלְמוּ מִמֶּנִּי, וְאֵינִי יוֹדֵעַ שׁוּם דֶּרֶךְ אֵיךְ לָצֵאת וּלְהִמָּלֵט מֵהֶם וְעַתָּה מֵאַיִן יָבֹא עֶזְרִי, מֵאַיִן תָּבֹא תְּשׁוּעָתִי מֵאַיִן אֲבַקֵּשׁ מָנוֹחַ אֲשֶׁר יִיטַב לִי לָעַד אֲהָהּ יְהֹוָה, עֲזֹר עֲזֹר, הַצֵּל הַצֵּל, הוֹשִׁיעָה הוֹשִׁיעָה, "הוֹשִׁיעֵנִי אֱלֹהִים כִּי בָאוּ מַיִם עַד נָפֶשׁ" הוֹשִׁיעֵנִי טַהֲרֵנִי קַדְּשֵׁנִי קַדֵּשׁ אֶת מַחֲשַׁבְתִּי בִּקְדֻשָּׁתְךָ הָעֲצוּמָה, בִּקְדֻשָּׁתְךָ הַגְּדוֹלָה, בִּקְדֻשָּׁתְךָ הַנּוֹרָאָה, אֲשֶׁר אֵין שׁוּם סִטְרָא אַחֲרָא יְכוֹלָה לַעֲמֹד נֶגֶד קְדֻשָּׁתֶךָ הַגְּדוֹלָה וְהַנּוֹרָאָה
<h3>תרכו</h3>
אָבִי שֶׁבַּשָּׁמַיִם גָּרֵשׁ מִפְּנֵי קְדֻשָּׁתֶךָ כָּל הַטִּפְּשׁוּת שֶׁבְּלִבִּי, כָּל עָרְלַת לְבָבִי, וְקַיֵּם לִי בְּרַחֲמֶיךָ מִקְרָא שֶׁכָּתוּב: "וּמָל יְהֹוָה אֱלֹהֶיךָ אֶת לְבָבְךָ וְאֶת לְבַב זַרְעֶךָ, לְאַהֲבָה אֶת יְהֹוָה אֱלֹהֶיךָ בְּכָל לְבָבְךָ וּבְכָל נַפְשְׁךָ לְמַעַן חַיֶּיךָ" זַכֵּנִי לְמַחֲשָׁבוֹת קְדוֹשׁוֹת וּטְהוֹרוֹת הַצִּילֵנִי מִמַּחֲשָׁבוֹת רָעוֹת הַצִּילֵנִי נָא מֵהִרְהוּרִים רָעִים הַצִּילֵנִי הַצִּילֵנִי קַדֵּשׁ אֶת מַחֲשַׁבְתִּי בְּרַחֲמֶיךָ הָרַבִּים, בְּרַחֲמֶיךָ הַגְּדוֹלִים בְּרַחֲמֶיךָ הָעֲצוּמִים יוֹדֵעַ תַּעֲלוּמוֹת חֲמֹל עָלַי, מָלֵא רַחֲמִים יֶהֱמוּ וְיִכְמְרוּ מֵעֶיךָ עָלַי קְדוֹשׁ יַעֲקֹב קַדְּשֵׁנִי וְטַהֲרֵנִי קָדוֹשׁ עַל כָּל הַקְּדֻשּׁוֹת תֶּן לִי בְּמַתְּנַת חִנָּם וְנִדְבַת חֶסֶד קְדֻשָּׁתְךָ הַנּוֹרָאָה, בְּאֹפֶן שֶׁאֶזְכֶּה לְקַבְּלָהּ זַכֵּנִי מְהֵרָה שֶׁיִּהְיֶה לִבִּי פָּנוּי וְחָלָל מִכָּל מִינֵי עָרְלַת לֵב, מִכָּל מִינֵי טִפְּשׁוּת הַלֵּב, מִכָּל מִינֵי מַחֲשָׁבוֹת זָרוֹת וְהִרְהוּרִים רָעִים וְחָכְמוֹת חִיצוֹנִיּוֹת הַנִּמְשָׁכִין מֵהַיֵּצֶר הָרָע
<h3>תרכז</h3>
וְעָזְרֵנִי שֶׁאֶזְכֶּה לְהַמְשִׁיךְ לְתוֹךְ לִבִּי בְּהַדְרָגָה וּבְמִדָּה מַחֲשָׁבוֹת קְדוֹשׁוֹת וּטְהוֹרוֹת, מַחֲשָׁבוֹת זַכּוֹת וּנְכוֹנוֹת, מַחֲשָׁבוֹת טוֹבוֹת שֶׁהֵם הַיֵּצֶר הַטּוֹב וְתִתֶּן לִי כֹחַ לְהַגְבִּיר הַיֵּצֶר טוֹב עַל הַיֵּצֶר הָרָע, לְהַגְבִּיר הַמַּחֲשָׁבוֹת קְדוֹשׁוֹת עַל הַמַּחֲשָׁבוֹת רָעוֹת, לְגָרֵשׁ וּלְסַלֵּק מִלִּבִּי כָּל הַמַּחֲשָׁבוֹת רָעוֹת וּבִלְבּוּלִים וְכָל הַמַּחֲשָׁבוֹת הַטּוֹרְדוֹת שֶׁבָּעוֹלָם וְאֶזְכֶּה לַחְשֹׁב בֶּאֱמֶת כָּרָאוּי אֵיךְ לַעֲבֹד אוֹתְךָ בֶּאֱמֶת בְּמַחֲשָׁבָה זַכָּה וְצַחָה בְּלִי שׁוּם בִּלְבּוּל הַדַּעַת כְּלָל וְאַתָּה תִהְיֶה עִמִּי תָמִיד, וְתוֹרֵנִי וּתְלַמְּדֵנִי דְרָכֶיךָ הַטּוֹבִים, וּתְדַבְּקֵנִי בְּמִדּוֹתֶיךָ הַקְּדוֹשׁוֹת, עַד שֶׁאֶזְכֶּה לְקַבֵּל עָלַי עֹל מַלְכוּתְךָ בִּשְׁלֵמוּת, בְּאַהֲבָה וּבְיִרְאָה בֶּאֱמֶת וּבֶאֱמוּנָה בִּקְדֻשָּׁה וּבְטָהֳרָה גְדוֹלָה, וְלָשׁוּב אֵלֶיךָ בִּתְשׁוּבָה שְׁלֵמָה בֶּאֱמֶת, וּלְהִתְדַּבֵּק בְּךָ תָמִיד לְעוֹלָם וָעֶד כִּרְצוֹנְךָ הַטּוֹב בֶּאֱמֶת וְאֶזְכֶּה לָרוּץ מְהֵרָה כָּל הָאֹרַח הַזֶּה שֶׁהָיִיתִי יָכוֹל לֵילֵךְ בַּזְּמָן שֶׁהָיִיתִי נָזוּף מִלְּפָנֶיךָ וְתַעַזְרֵנִי שֶׁאֶזְכֶּה לְתַקֵּן מְהֵרָה בְּחַיַּי כָּל הַפְּגָמִים שֶׁפָּגַמְתִּי לְפָנֶיךָ מִנְּעוּרַי עַד הַיּוֹם הַזֶּה עַל-יְדֵי חֲטָאַי וַעֲווֹנוֹתַי וּפְשָׁעַי הָרַבִּים וְהָעֲצוּמִים:
<h3>תרכח</h3>
חוּס וְחָנֵּנִי וְרַחֵם עָלַי וְהוֹשִׁיעֵנִי חִישׁ קַל מְהֵרָה יְשׁוּעָה שְׁלֵמָה וַאֲמִתִּיִּית יְשׁוּעַת הַנֶּפֶשׁ וְהַגּוּף בֶּאֱמֶת יְשׁוּעָה הַנִּצְחִיִּית לְעוֹלְמֵי עַד וּלְנֵצַח נְצָחִים עָזְרֵנִי כִּי עָלֶיךָ נִשְׁעָנְתִּי הוֹשִׁיעֵנוּ כִּי שִׁמְךָ נִקְרָא עָלֵינוּ אַל תַּנִּיחֵנוּ וְאַל תִּטְּשֵׁנוּ וְאַל תַּעַזְבֵנוּ "זְכוֹר רַחֲמֶיךָ יְהֹוָה וַחֲסָדֶיךָ כִּי מֵעוֹלָם הֵמָּה זָכְרֵנִי יְהֹוָה בִּרְצוֹן עַמֶּךָ פָּקְדֵנִי בִּישׁוּעָתֶךָ טַהֵר לְבָבִי לְעָבְדְּךָ בֶּאֱמֶת "עוּרָה כְבוֹדִי עוּרָה הַנֵּבֶל וְכִנּוֹר אָעִירָה שָׁחַר" עוּרָה נָא עוֹרְרִי נָא קוּמִי נָא עִמְדִי נָא חַלִּי נָא פְּנֵי אֵל בְּמֵיטַב הִגָּיוֹן, אוּלַי יָחֹס אוּלַי יְרַחֵם אוּלַי יָחוֹס עַם עָנִי וְאֶבְיוֹן אוּלַי יְרַחֵם אוּלַי יְרַחֵם, אוּלַי יְרַחֵם "דַּלּוּ עֵינַי לַמָּרוֹם יְהֹוָה עָשְׁקָה לִי עָרְבֵנִי" מָרָא דְעָלְמָא כֹּלָּא, אֵינִי יוֹדֵעַ כְּלָל מַה לְדַבֵּר, "כִּי אֵין מִלָּה בִּלְשׁוֹנִי הֵן יְהֹוָה יָדַעְתָּ כֻלָּהּ", רַק בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי מָלֵא רַחֲמִים, לִשְׁטֹחַ כַּפַּי אֵלֶיךָ, וְלִשָּׂא עֵינַי לִמְעוֹן קְדֻשָּׁתֶךָ אוּלַי יֵשׁ תִּקְוָה תֵּן לִי תִקְוָה טוֹבָה חִישׁ קַל מְהֵרָה תֵּן לִי חַיִּים אֲמִתִּיִּים הָסֵר מִמֶּנִּי יָגוֹן וַאֲנָחָה "שַׂמֵּחַ נֶפֶשׁ עַבְדֶּךָ כִּי אֵלֶיךָ יְהֹוָה נַפְשִׁי אֶשָּׂא" זַכֵּנִי מְהֵרָה לִתְשׁוּבָה שְׁלֵמָה בֶּאֱמֶת, וְאֶזְכֶּה לָשׁוּב לַמָּקוֹר שֶׁנֶּחְצַבְתִּי מִשָּׁם וְאֶזְכֶּה עַל- יְדֵי תְשׁוּבָתִי לְיַחֵד יִחוּדָא עִלָּאָה וְיִחוּדָא תַּתָּאָה:
(תרל-תרלא
<h3>תרכט</h3>
וּתְזַכֵּנִי לְקַדֵּשׁ עַצְמִי בְּיוֹתֵר בִּשְׁנֵי הֶחֳדָשִׁים הַקְּדוֹשִׁים, שֶׁהֵם שְׁנֵי רָאשִׁים שֶׁל הַשָּׁנָה, שֶׁהֵם נִיסָן וְתִשְׁרֵי שֶׁהֵם יְמֵי תְשׁוּבָה, שֶׁאֶזְכֶּה בְּכָל שָׁנָה וְשָׁנָה לָשׁוּב בָּהֶם בִּתְשׁוּבָה שְׁלֵמָה, וּלְהִתְקַדֵּשׁ בָּהֶם בִּקְדֻשָּׁה יְתֵרָה וּבְשִׂמְחָה גְדוֹלָה וְאֶזְכֶּה לְהַמְשִׁיךְ עָלַי קְדֻשָּׁה גְדוֹלָה וּתְשׁוּבָה שְׁלֵמָה תָּמִיד מִשְּׁנֵי הֶחֳדָשִׁים הָאֵלּוּ עַל כָּל הַשָּׁנָה כֻּלָּה וּתְזַכֵּנִי לְעוֹרֵר וּלְגַלּוֹת עֲשָׂרָה מִינֵי נְגִינָה וְאֶזְכֶּה מְהֵרָה לְסַדֵּר לְפָנֶיךָ בְּכָל יוֹם תָּמִיד שִׁירוֹת וְתִשְׁבָּחוֹת הַרְבֵּה בְּקוֹל גִּילָה וְרַנֵּן לְשִׁמְךָ הַגָּדוֹל וְהַקָּדוֹשׁ, בְּשִׁיר וָשֶׁבַח וְנִגּוּן וְזִמְרָה וָעֹז וְחֶדְוָה, בְּכָל עֲשָׂרָה מִינֵי נְגִינָה הַקְּדוֹשִׁים, עַד שֶׁנִּזְכֶּה שֶׁיִּתְעַר עַל יָדֵינוּ הַשִּׁיר שֶׁיִּתְעַר לֶעָתִיד, שֶׁהוּא שִׁיר פָּשׁוּט כָּפוּל מְשֻׁלָּשׁ מְרֻבָּע כְּמוֹ שֶׁכָּתוּב "הַשִּׁיר יִהְיֶה לָכֶם כְּלֵיל הִתְקַדֶּשׁ חָג" וִיקֻיַּם בָּנוּ מִקְרָא שֶׁכָּתוּב:
"וְשָׁרִים כְּחֹלְלִים כָּל מַעְיָנַי בָּךְ" וּתְזַכֵּנוּ לֵידַע וּלְהַשִּׂיג סוֹדוֹת הַקַּבָּלָה הַקְּדוֹשָׁה, עַד שֶׁאֶזְכֶּה לְהַשִּׂיג וְלֵידַע אוֹרַיְיתָא דְעַתִּיקָא סְתִימָאָה דַעֲתִידָא לְאִתְגַּלְיָא לֶעָתִיד לָבוֹא:
<h3>תרל</h3>
וְזַכֵּנִי בְּרַחֲמֶיךָ הָרַבִּים לְקַיֵּם מִצְוַת צִיצִית בִּשְׁלֵמוּת בְּכָל פְּרָטֶיהָ וְדִקְדּוּקֶיהָ וְכַוָּנוֹתֶיהָ וְתַרְיַ"ג מִצְווֹת הַתְּלוּיִם בָּהּ וּבְלֵב טוֹב וּבְשִׂמְחָה גְדוֹלָה וִיהִי רָצוֹן לְפָנֶיךָ שֶׁתְּהֵא חֲשׁוּבָה מִצְוַת צִיצִית שֶׁאָנוּ עוֹשִׂין מִצֶּמֶר לָבָן כְּאִלּוּ קִיַּמְנוּ גַּם מִצְוַת תְּכֵלֶת שֶׁבַּצִּיצִית, כִּי גָּלוּי וְיָדוּעַ לְפָנֶיךָ שֶׁרְצוֹנֵנוּ לַעֲשׂוֹת רְצוֹנְךָ, וְאָנוּ חֲפֵצִים וּמִתְגַּעְגְּעִים לְקַיֵּם מִצְוַת תְּכֵלֶת שֶׁבַּצִּיצִית וְאִם הָיִינוּ זוֹכִים לִמְצֹא תְּכֵלֶת לְצִיצִית הָיִינוּ מְפַזְּרִים הוֹן רַב כְּדֵי לְקַיֵּם הַמִּצְוָה בִּשְׁלֵמוּת אַךְ בַּעֲווֹנוֹתֵינוּ הָרַבִּים חָרַב בֵּית מִקְדָּשֵׁנוּ, וְנִתְעַלֵּם הַחִלָּזוֹן בַּעֲווֹנוֹתֵינוּ וּמֵאָז וָהָלְאָה אֵין אָנוּ זוֹכִים לְקַיֵּם מִצְוָתְךָ בִּשְׁלֵמוּת עַל כֵּן יְהִי רָצוֹן מִלְּפָנֶיךָ שֶׁתְּהֵא חֲשׁוּבָה מִצְוַת צִיצִית לָבָן לְפָנֶיךָ כְּאִלּוּ קִיַּמְנוּ מִצְוַת תְּכֵלֶת שֶׁבַּצִּיצִית וְרַחֵם עָלֵינוּ וּבְנֵה עִירְךָ בִּמְהֵרָה בְיָמֵינוּ, וַהֲבִיאֵנוּ לְשָׁלוֹם לָאָרֶץ הַקְּדוֹשָׁה, וְזַכֵּנוּ שֶׁיַּחֲזֹר וְיִתְגַּלֶּה הַחִלָּזוֹן וְנִזְכֶּה לְקַיֵּם מִצְוַת תְּכֵלֶת שֶׁבַּצִּיצִית וְעַל-יְדֵי-זֶה תְּכַלֶּה וּתְשַׁבֵּר וְתַעֲקֹר וּתְמַגֵּר מַלְכוּת הָרִשְׁעָה מִן הָעוֹלָם וִיקֻיַּם מִקְרָא שֶׁכָּתוּב: "כַּלֵּה בְחֵמָה כַּלֵּה וְאֵינֵמוֹ, וְיֵדְעוּ כִּי אֱלֹהִים מוֹשֵׁל בְּיַעֲקֹב לְאַפְסֵי הָאָרֶץ סֶלָה":
<h3>תרלא</h3>
וּתְזַכֵּנוּ אוֹתָנוּ וְאֶת כָּל עַמְּךָ בֵּית יִשְׂרָאֵל לִהְיוֹת דְּבוּקִים בְּךָ תָּמִיד וּלְקַבֵּל עָלֵינוּ אֶת עֹל מַלְכוּתְךָ בְּאַהֲבָה וְתַמְשִׁיךְ וְתַשְׁפִּיעַ עָלֵינוּ חַיִּים אֲרוּכִים טוֹבִים וְקַיָּמִים וִיקֻיַּם בָּנוּ מִקְרָא שֶׁכָּתוּב: "וְאַתֶּם הַדְּבֵקִים בַּיהֹוָה אֱלֹהֵיכֶם חַיִּים כֻּלְּכֶם הַיּוֹם" וְתַמְתִּיק וּתְבַטֵּל כָּל הַדִּינִים מֵעָלֵינוּ וּמֵעַל כָּל עַמְּךָ בֵּית יִשְׂרָאֵל תָּמִיד לְעוֹלָם וָעֶד וְתַמְשִׁיךְ עָלֵינוּ שֶׁפַע טוֹבָה וּבְרָכָה וְרַחֲמִים וְחַיִּים וְשָׁלוֹם וַעֲשִׁירוּת דִּקְדֻשָּׁה וִיקֻיַּם בָּנוּ מִקְרָא שֶׁכָּתוּב: "וַהֲרִיקוֹתִי לָכֶם בְּרָכָה עַד בְּלִי דָּי":
<h3>תרלב</h3>
וְזַכֵּנוּ לְשִׂמְחָה שֶׁל מִצְוָה וְעָזְרֵנוּ לְשַׂמֵּחַ חָתָן וְכַלָּה הַכְּשֵׁרִים, לְשַׂמְּחָם בְּכָל מִינֵי שְׂמָחוֹת, וּלְזַמֵּר וּלְרַקֵּד לִפְנֵיהֶם בְּשִׂמְחָה וְחֶדְוָה רַבָּה בִּקְדֻשָּׁה וּבְטָהֳרָה גְדוֹלָה וְנִזְכֶּה עַל-יְדֵי-זֶה לְיַחֵד חָתָן וְכַלָּה הָעֶלְיוֹנִים, וּלְחַבֵּר אֵשֶׁת נְעוּרִים עִם דּוֹדָהּ בְּאַהֲבָה וְאַחֲוָה וְרֵעוּת וְנִזְכֶּה לְיַחֵד יִחוּדָא עִלָּאָה וְיִחוּדָא תַּתָּאָה, וְיִתְחַבְּרוּ יַחַד אַרְבַּע אוֹתִיּוֹת שֶׁל שִׁמְךָ הַגָּדוֹל וְהַקָּדוֹשׁ וִיקֻיַּם מִקְרָא שֶׁכָּתוּב: "בְּקִרְבְּךָ קָדוֹשׁ וְלֹא אָבֹא בָּעִיר":
<h3>תרלג</h3>
וְזַכֵּנִי לְהִתְקָרֵב לְצַדִּיקִים אֲמִתִּיִּים וְתַעֲזֹר אוֹתִי וְאֶת כָּל עַמְּךָ בֵּית יִשְׂרָאֵל, שֶׁנִּזְכֶּה לָצֵאת מֵחָכְמוֹת חִיצוֹנִיּוֹת שֶׁל הָעַכּוּ"ם, וְלֹא נַטֶּה מַחֲשַׁבְתֵּנוּ לְשׁוּם חָכְמָה חִיצוֹנָה כְּלָל, רַק מַחֲשַׁבְתֵּנוּ תִהְיֶה דְבוּקָה בְּךָ וּבְתוֹרָתְךָ הַקְּדוֹשָׁה תָמִיד לְעוֹלָם וָעֶד וְעַל-יְדֵי-זֶה יִתְגַּדֵּל וְיִתְעַלֶּה אוֹר הַצַּדִּיקִים הָאֲמִתִּיִּים וְיִזְכּוּ לְהַשִּׂיג תָּמִיד הַשָּׂגוֹת עֶלְיוֹנוֹת חֲדָשׁוֹת וּתְזַכֵּנוּ בְּרַחֲמֶיךָ הָרַבִּים לְקַבֵּל וְלֵהָנוֹת מֵאוֹרָם הַגָּדוֹל וְהַקָּדוֹשׁ
<h3>תרלד</h3>
וְזַכֵּנוּ לִקְדֻשַּׁת שַׁבָּת קֹדֶשׁ שֶׁנִּזְכֶּה לְקַבֵּל שַׁבָּתוֹת בְּשִׂמְחָה גְדוֹלָה וּבְחֶדְוָה רַבָּה וַעֲצוּמָה, בְּשִׁיר וָשֶׁבַח הַלֵּל וְזִמְרָה בְּגִילָה רִנָּה דִּיצָה וְחֶדְוָה, בְּיִרְאָה וְאַהֲבָה בֶּאֱמֶת וּבֶאֱמוּנָה בִּקְדֻשָּׁה וּבְטָהֳרָה גְדוֹלָה וְנִזְכֶּה בְּכֹחַ קְדֻשַּׁת שַׁבָּת לְשַׁבֵּר וּלְבַטֵּל תַּאֲוַת מָמוֹן מֵאִתָּנוּ, שֶׁלֹּא יִהְיֶה לָנוּ שׁוּם תַּאֲוָה וְחֶמְדָּה לְמָמוֹן כְּלָל רַק נִזְכֶּה לְהִתְאַוּוֹת וְלִכְסֹף תָּמִיד לְתַכְלִית הַנִּצְחִי, לִהְיוֹת מְקֻשָּׁט לְיוֹם שֶׁכֻּלּוֹ שַׁבָּת וּמְנוּחָה לְחַיֵּי הָעוֹלָמִים:
<h3>תרלה</h3>
מָלֵא רַחֲמִים רַחֵם עָלֵינוּ וּמַלֵּא מִשְׁאֲלוֹתֵינוּ בְּרַחֲמִים, שֶׁנִּזְכֶּה מֵעַתָּה לְגָרֵשׁ וּלְבַעֵר וּלְבַטֵּל כָּל הַמַּחֲשָׁבוֹת רָעוֹת מִלְּבָבֵנוּ וְנַמְשִׁיךְ עָלֵינוּ מַחֲשָׁבוֹת קְדוֹשׁוֹת וּטְהוֹרוֹת זַכּוֹת וּנְכוֹנוֹת וְנַתְחִיל מֵעַתָּה לְעָבְדְךָ בֶּאֱמֶת בְּהַדְרָגָה וּבְמִדָּה כִּרְצוֹנְךָ הַטּוֹב, בְּאֹפֶן שֶׁנִּזְכֶּה לָבוֹא וּלְהַגִּיעַ מְהֵרָה לְתַכְלִית הַשְּׁלֵמוּת, לַתַּכְלִית הָאֲמִתִּי אָבִינוּ שֶׁבַּשָּׁמַיִם, הוֹרֵנוּ דְרָכֶיךָ, לַמְּדֵנוּ לַעֲשׂוֹת רְצוֹנֶךָ, קָרְבֵנוּ אֵלֶיךָ, "שִׂימֵנִי כַחוֹתָם עַל לִבֶּךָ כַּחוֹתָם עַל זְרוֹעֶךָ, כִּי עַזָּה כַּמָּוֶת אַהֲבָה, קָשָׁה כִּשְׁאוֹל קִנְאָה, רְשָׁפֶיהָ רִשְׁפֵּי אֵשׁ שַׁלְהֶבֶתְיָה מַיִם רַבִּים לֹא יוּכְלוּ לְכַבּוֹת אֶת הָאַהֲבָה, וּנְהָרוֹת לֹא יִשְׁטְפוּהָ, אִם יִתֵּן אִישׁ אֶת כָּל הוֹן בֵּיתוֹ בָּאַהֲבָה בּוֹז יָבוּזוּ לוֹ" חוֹמֵל דַּלִּים חֲמֹל עָלֵינוּ, וּתְמַהֵר וְתָחִישׁ לְגָאֳלֵנוּ בִּכְלָלִיּוּת וּבִפְרָטִיּוּת, בְּגַשְׁמִיּוּת וּבְרוּחָנִיוּת, וְתָבִיא לָנוּ אֶת מְשִׁיחַ צִדְקֵנוּ וְנִזְכֶּה וְנִחְיֶה וְנִרְאֶה וְנִירַשׁ טוֹבָה וּבְרָכָה לִשְׁנֵי יְמוֹת הַמָּשִׁיחַ וּלְחַיֵּי הָעוֹלָם הַבָּא "הֲשִׁיבֵנִי וְאָשׁוּבָה כִּי אַתָּה [יְהֹוָה] אֱלֹהָי שׁוּבָה יְהֹוָה עַד מָתָי וְהִנָּחֵם עַל עֲבָדֶיךָ הֲשִׁיבֵנוּ יְהֹוָה אֵלֶיךָ וְנָשׁוּבָה, חַדֵּשׁ יָמֵינוּ כְּקֶדֶם יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן אָמֵן:
<h2>תפילה נ</h2>
<h3>תרלו</h3>
"הַצִּילָה מֵחֶרֶב נַפְשִׁי מִיַּד כֶּלֶב יְחִידָתִי הוֹשִׁיעֵנִי מִפִּי אַרְיֵה וּמִקַּרְנֵי רֵמִים עֲנִיתָנִי כִּי סְבָבוּנִי כְּלָבִים עֲדַת מְרֵעִים הִקִּיפוּנִי כָּאֲרִי יָדַי וְרַגְלָי" רִבּוֹנוֹ שֶׁל עוֹלָם הַצִּילֵנִי מִפְּגַם הַבְּרִית הַצִּילֵנִי מִבְּאֵר שַׁחַת מִטִּיט הַיָּוֵן הַצִּילֵנִי מִדִּין גֵּהִנָּם הַקָּשֶׁה הַמַּגִּיעַ עַל פְּגַם הַבְּרִית חַס וְשָׁלוֹם חוּס וַחֲמֹל עָלַי, "זְכוֹר רַחֲמֶיךָ יְהֹוָה וַחֲסָדֶיךָ כִּי מֵעוֹלָם הֵמָּה" זְכֹר וְרַחֵם וְהַצֵּל וְהוֹשִׁיעָה אֶת נַפְשִׁי הָאֻמְלָלָה מִן הַשְּׁאוֹל תַּחְתִּיּוֹת, כִּי אַתָּה יוֹדֵעַ הַצַּעַר וְהָרַחֲמָנוּת שֶׁיֵּשׁ עַל מִי שֶׁפָּגַם בִּבְרִיתוֹ חַס וְשָׁלוֹם, וְלֹא זָכָה לְתַקֵּן בְּחַיָּיו, שֶׁיּוֹרֵד לַמַּדְרֵגָה הַתַּחְתּוֹנָה שֶׁל שְׁאוֹל בְּאֵין עוֹזֵר וְסוֹמֵךְ אֲשֶׁר אִי אֶפְשָׁר לָנוּ לְשַׁעֵר בְּדַעְתֵּנוּ עֹצֶם הַצַּעַר וְהַיִּסּוּרִים הַקָּשִׁים וְהַמָּרִים מְאֹד מְאֹד, וְעֹצֶם הָרַחֲמָנוּת שֶׁעָלָיו רַק אַתָּה לְבַד יוֹדֵעַ זֹאת וְאַתָּה יוֹדֵעַ שֶׁשָּׁם בְּעָלְמָא דְאָתֵי אֵין מוֹעִיל שׁוּם רַחֲמָנוּת בָּעוֹלָם, כִּי שָׁם אֵין אַתָּה וַתְּרָן כְּלָל וְעִקַּר הָרַחֲמָנוּת שֶׁלְּךָ הוּא מַה שֶּׁאַתָּה חוֹשֵׁב מַחֲשָׁבוֹת, לְבַל יִדַּח מִמְּךָ נִדָּח וְאַתָּה שׁוֹלֵחַ וּמַזְמִין הִרְהוּרֵי תְשׁוּבָה בְּכָל יוֹם וָיוֹם לְכָל אֶחָד וְאֶחָד וְאַתָּה פּוֹשֵׁט יָד לְקַבֵּל שָׁבִים וְאַתָּה מְסַיֵּעַ וְעוֹזֵר לָשׁוּב אֵלֶיךָ בֶּאֱמֶת לְכָל הַבָּאִים לִטָּהֵר
<h3>תרלז</h3>
עַל כֵּן בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, הַצּוֹפֶה לָרָשָׁע וְחָפֵץ בְּהִצָּדְקוֹ, חוּס וַחֲמֹל עַל נַפְשִׁי הַיְקָרָה חוּס וַחֲמֹל עָלַי, חוּס וְחָנֵּנִי וּפְדֵנִי מִפְּגַם הַבְּרִית "הַצִּילֵנִי מִטִּיט וְאַל אֶטְבָּעָה אִנָּצְלָה מִשּׂוֹנְאַי וּמִמַּעֲמַקֵּי מָיִם אַל תִּשְׁטְפֵנִי שִׁבֹּלֶת מַיִם וְאַל תִּבְלָעֵנִי מְצוּלָה וְאַל תֶּאְטַר עָלַי בְּאֵר פִּיהָ" הַצִּילֵנִי בְּרַחֲמֶיךָ מִמְּרִירוּת חַרְבּוֹ שֶׁל מַלְאַךְ הַמָּוֶת דְּאִית לָהּ תְּרֵי פִיּוֹת הַצִּילֵנִי מִן הַמַּלְאֲכֵי חַבָּלָה הַקָּשִׁים וְהָאַכְזָרִיִּים הַנִּקְרָאִים כְּלָבִים, הַטּוֹרְפִים נַפְשׁוֹ שֶׁל הַפּוֹגֵם בַּבְּרִית חַס וְשָׁלוֹם, וּמוֹלִיכִין אוֹתוֹ לְגֵיהִנָּם וְצוֹוְחִין הַב הַב הַצִּילֵנִי מִפַּחְדָּם הַקָּשֶׁה, הַצִּילֵנִי מִדִּינָם הַקָּשֶׁה, מִדִּינָם הַמַּר בְּתַכְלִית הַמְּרִירוּת הַצִּילֵנִי מִמַּיִין מְרִירִין מִמַּיִין מְסָאֲבִין חוּס וַחֲמֹל, חוּס וְרַחֵם, חוּס וְהַצֵּל, חוּס וּפְדֵה נַפְשִׁי הָעֲשׁוּקָה מְאֹד וְעָזְרֵנִי וְהוֹשִׁיעֵנִי מֵעַתָּה שֶׁלֹּא אֶפְגֹּם עוֹד בִּבְרִיתִי כְּלָל, הֵן בְּמַחֲשָׁבָה דִּבּוּר וּמַעֲשֶׂה, הֵן בִּרְאִיָּה וּבִשְׁמִיעָה וּבִשְׁאָר חוּשִׁים, בֵּין בְּשׁוֹגֵג בֵּין בְּמֵזִיד, בֵּין בְּאֹנֶס בֵּין בְּרָצוֹן וְלֹא אָתוּר אַחַר לְבָבִי וְאַחַר עֵינַי, וְלֹא אֵלֵךְ עוֹד בִּשְׁרִירוּת לִבִּי וְתִתֵּן לִי כֹחַ וּגְבוּרָה מֵאִתְּךָ לְשַׁבֵּר אֶת יִצְרִי הָרָע, וְלִכְבֹּשׁ אֶת תַּאֲוָתִי וְתִתֶּן לִי יֵצֶר טוֹב, וְיִהְיֶה לְבָבִי בִּרְשׁוּתִי:
<h3>תרלח</h3>
רִבּוֹנוֹ שֶׁל עוֹלָם חוּס וְרַחֵם עָלַי חוּס וְחָנֵּנִי חָנֵּנִי יְהֹוָה חָנֵּנִי כִּי רַב שָׂבַעְתִּי בוּז רַבַּת שָׂבְעָה לָּהּ נַפְשִׁי הַלַּעַג הַשַּׁאֲנַנִּים רַבַּת שָׂבַעְתִּי מְרִירוּת תַּאֲוֹת עוֹלָם הַזֶּה וַהֲבָלָיו "הָשַׁע מִמֶּנִּי וְאַבְלִיגָה בְּטֶרֶם אֵלֵךְ וְאֵינֶנִּי" הָשַׁע מִמֶּנִּי וְאַבְלִיגָה מְעַט בַּעֲמַל יָדְךָ אַל תִּבְעַט הֲרֵי אֲנִי עוֹמֵד לְפָנֶיךָ כְּעָנִי בַּפֶּתַח כְּעֵין הָעֶבֶד אֶל אֲדוֹנָיו כְּעֵין הַשָּׁבוּי הַחַיָּב הַמְצַפֶּה לְמַתְּנַת חִנָּם, שׁוֹאֵל וּמְבַקֵּשׁ עַל נַפְשׁוֹ, וְעֵינָיו כָּלוֹת כָּל הַיּוֹם לְנִדְבַת חֶסֶד, כֵּן עֵינַי תָּמִיד אֶל יְהֹוָה עַד שֶׁיְּחָנֵּנִי, וִישִׁיבֵנִי בִּתְשׁוּבָה שְׁלֵמָה לְפָנָיו בֶּאֱמֶת "פֵּרַשְׂתִּי יָדַי כָּל הַיּוֹם נַפְשִׁי כְּאֶרֶץ עֲיֵפָה לְךָ סֶלָה" וְאִם אָמְנָם גַּם דְּבָרַי אֵלֶּה מְעֻרְבָּבִים בִּפְנִיּוֹת הַרְבֵּה, מָה אֶעֱשֶׂה אֲדוֹנִי, לְהֵיכָן אֶבְרַח
<h3>תרלט</h3>
מָרֵיהּ דְּעָלְמָא כֹּלָּא "אֵלֶיךָ יְהֹוָה אֶקְרָא וְאֶל יְהֹוָה אֶתְחַנָּן, מַה בֶּצַע בְּדָמִי בְּרִדְתִּי אֶל שַׁחַת, הֲיוֹדְךָ עָפָר הֲיַגִּיד אֲמִתֶּךָ" עֲשֵׂה עִמִּי מַה שֶּׁתַּעֲשֶׂה בְּרַחֲמֶיךָ הָרַבִּים, בְּאֹפֶן שֶׁתַּצִּילֵנִי מֵעַתָּה מִכָּל מִינֵי פְּגַם הַבְּרִית שֶׁבָּעוֹלָם וְתִגְעֹר בְּהָרוּחַ שְׁטוּת וְהַשִּׁגָּעוֹן וּתְגָרְשֵׁהוּ וְתַרְחִיקֵהוּ וּתְבַטְּלוֹ מֵעָלֵינוּ בְּבִטּוּל גָּמוּר מֵעַתָּה וְעַד עוֹלָם וְכָל מַה שֶּׁחָטָאתִי וְעָוִיתִי וּפָשַׁעְתִּי לְפָנֶיךָ בִּפְגַם הַבְּרִית מִנְּעוּרַי עַד הַיּוֹם הַזֶּה וְכָל טִפָּה וְטִפָּה קֶרִי שֶׁיָּצָא מִמֶּנִּי לְבַטָּלָה בְּשׁוֹגֵג וּבְמֵזִיד בְּאֹנֶס וּבְרָצוֹן, עַל הַכֹּל תִּמְחֹל וְתִסְלַח לִי אֱלוֹהַּ סְלִיחוֹת, חַנּוּן הַמַּרְבֶּה לִסְלֹחַ, וּתְקַבֵּץ נִדָּחֵינוּ מֵאַרְבַּע כַּנְפוֹת הָאָרֶץ, וְתַחֲזֹר וּתְקַבְּצֵם בִּקְדֻשָּׁה שֵׁנִית, וּתְמַלֵּא כָּל הַשֵּׁמוֹת שֶׁפָּגַמְתִּי בְּשִׁמְךָ הַגָּדוֹל וְתִהְיֶה עִמִּי תָמִיד בְּאֹפֶן שֶׁאֶזְכֶּה לְתִקּוּן הַבְּרִית בִּשְׁלֵמוּת בֶּאֱמֶת כִּרְצוֹנְךָ הַטּוֹב וְאֶזְכֶּה מֵעַתָּה לְהִתְקַדֵּשׁ בִּקְדֻשָּׁה וּבְטָהֳרָה גְדוֹלָה בֶּאֱמֶת, וְלֹא אָשׁוּב עוֹד לְכִסְלָה וְלֹא אֶעֱשֶׂה עוֹד הָרַע בְּעֵינֶיךָ וְאֶזְכֶּה לְהוֹסִיף תָּמִיד קְדֻשָּׁה עַל קְדֻשָּׁה, וּלְקַדֵּשׁ עַצְמִי בַּמֻּתָּר לִי, בִּקְדֻשָּׁה וּבְטָהֳרָה גְדוֹלָה כִּרְצוֹנְךָ הַטּוֹב בֶּאֱמֶת, מֵעַתָּה וְעַד עוֹלָם:
<h3>תרמ</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ שֶׁתִּהְיֶה בְעֶזְרִי תָמִיד, וְתַעַזְרֵנִי לְהִתְפַּלֵּל תְּפִלָּתִי לְפָנֶיךָ בְּכַוָּנָה גְדוֹלָה וַעֲצוּמָה, בְּכָל לֵב וָנֶפֶשׁ בֶּאֱמֶת לַאֲמִתּוֹ וְאֶזְכֶּה לְכַוֵּן הֵיטֵב בְּכָל דִּבּוּר וְדִבּוּר שֶׁל הַתְּפִלָּה הַקְּדוֹשָׁה, וְלֹא יֵצֵא שׁוּם דִּבּוּר מִפִּי בִּתְפִלָּתִי שֶׁלֹּא בְּכַוָּנָה וְאַשְׁמִיעַ לְאָזְנַי הֵיטֵב הֵיטֵב מַה שֶּׁאֲנִי מוֹצִיא מִפִּי בִּתְפִלָּתִי וּתְחִנָּתִי וּבַקָּשָׁתִי, וּבְכָל מִינֵי שִׁירוֹת וְתִשְׁבָּחוֹת וְהוֹדָאוֹת, שֶׁאֶזְכֶּה לְסַדֵּר לְפָנֶיךָ בְּכָל יוֹם תָּמִיד וּתְזַכֵּנִי לְמַיִין מְתִיקִין עַד שֶׁאֶזְכֶּה לְהַרְגִּישׁ מְתִיקַת וַעֲרֵבוּת וּנְעִימוּת דִּבּוּרֵי הַתְּפִלָּה הַקְּדוֹשָׁה וְאֶזְכֶּה לְהַרְגִּישׁ מְתִיקוּת כָּל דִּבּוּר וְדִּבּוּר שֶׁל הַתְּפִלָּה בְּתוֹךְ כָּל עַצְמוֹתַי וִידֻשְּׁנוּ כָּל עַצְמוֹתַי עַל יְדֵי דִּבּוּרֵי הַתְּפִלָּה הַקְּדוֹשִׁים וְאֶזְכֶּה לְקַיֵּם בֶּאֱמֶת מִקְרָא שֶׁכָּתוּב: "כָּל עַצְמוֹתַי תֹּאמַרְנָה יְהֹוָה מִי כָמוֹךָ, מַצִּיל עָנִי מֵחָזָק מִמֶּנּוּ וְעָנִי וְאֶבְיוֹן מִגּוֹזְלוֹ" וְתַעֲלֶה תְּפִלָּתִי לְפָנֶיךָ לְרַחֲמִים וּלְרָצוֹן לִפְנֵי כִסֵּא כְבוֹדֶךָ וְיֵרֵד אַרְיֵה שֶׁבַּמֶּרְכָּבָה הָעֶלְיוֹנָה הַקְּדוֹשָׁה לֶאֱכֹל אֶת תְּפִלָּתִי וּלְהַעֲלוֹתָהּ לִפְנֵי כִסֵּא כְבוֹדֶךָ וּבְרַחֲמֶיךָ הָרַבִּים תַּצִּיל אֶת תְּפִלָּתִי מִן הַכְּלָבִים עַזֵּי נֶפֶשׁ שֶׁלֹּא יִטְרוֹפוּ אֶת תְּפִלָּתִי חַס וְשָׁלוֹם וְתַצִּילֵנִי מֵעַזֵּי פָנִים וּמֵעַזּוּת פָּנִים שֶׁלֹּא יִתְגָּרוּ בִּתְפִלָּתִי עַזֵּי פָנִים שֶׁבַּדּוֹר, וְלֹא יַחֲלוֹקוּ עַל תְּפִלָּתִי וְתִתֶּן לָנוּ כֹחַ לַעֲמֹד כְּנֶגֶד הָעַזֵּי פָנִים שֶׁבַּדּוֹר הַחוֹלְקִים וּמְקַטְרְגִים עַל תְּפִלָּתֵנוּ וְרוֹצִים לְבַלְבֵּל אוֹתָנוּ מִתְּפִלָּתֵינוּ חַס וְשָׁלוֹם וְתַעַזְרֵנוּ לְהַכְנִיעָם וּלְשַׁבְּרָם וּלְהַשְׁפִּילָם עַד עָפָר כֻּלָּם יִכְרְעוּ וְיִפֹּלוּ לְפָנֵינוּ, וְיָשׁוּבוּ אֵלֶיךָ בֶּאֱמֶת וְיַכִּירוּ כֹחַ מַלְכוּתֶךָ, כִּי אַתָּה יָדַעְתָּ כִּי אֵין בָּנוּ כֹחַ לַעֲמֹד כְּנֶגְדָּם, כִּי אִם בְּרַחֲמֶיךָ הָרַבִּים וּבְכֹחֲךָ הַגָּדוֹל, וּבְכֹחַ וּזְכוּת הַצַּדִּיקִים הָאֲמִתִּיִּים, אֲשֶׁר עָסְקוּ בִּתְפִלָּה כָּל יְמֵיהֶם, אֲשֶׁר כֹּחַ קְדֻשָּׁתָם יְכוֹלָה לְהָגֵן גַּם עָלֵינוּ שֶׁנִּזְכֶּה בִּזְכוּתָם לְקַדֵּשׁ וּלְטַהֵר עַצְמֵנוּ בִּקְדֻשָּׁה גְדוֹלָה בֶּאֱמֶת, וּלְהִתְפַּלֵּל בְּכַוָּנָה גְדוֹלָה וּבִמְסִירַת נֶפֶשׁ וּבְשִׂמְחָה רַבָּה, וּלְהַצִּיל אֶת תְּפִלָּתֵנוּ מִן כָּל הָעַזֵּי פָּנִים שֶׁבַּדּוֹר "מֵקִים מֵעָפָר דָּל מֵאַשְׁפּוֹת יָרִים אֶבְיוֹן", חוּס וְחָנֵּנוּ וַחֲמֹל עָלֵינוּ, וּמַלֵּא מִשְׁאֲלוֹתֵינוּ בְּרַחֲמִים לְמַעַן שִׁמְךָ הַגָּדוֹל וְהַקָּדוֹשׁ שֶׁנִּקְרָא עָלֵינוּ, כִּי שִׁמְךָ מְשֻׁתָּף בִּשְׁמֵנוּ:
<h3>תרמא</h3>
וּבְכֵן תְּרַחֵם עָלַי, וּתְזַכֵּנִי וְתוֹרֵנִי וּתְלַמְּדֵנִי, שֶׁאֶזְכֶּה לֵידַע בֶּאֱמֶת אֵיךְ לְהִתְנַהֵג בְּעִנְיַן הַתַּעֲנִיּוֹת שֶׁאֲנִי מְחֻיָּב לְהִתְעַנּוֹת בִּשְׁבִיל תְּשׁוּבָה עַל עֲווֹנוֹתַי הָרַבִּים כִּי אַתָּה לְבַד יָדַעְתָּ אֶת כָּל הַמְּנִיעוֹת וְכָל הַסְּפֵקוֹת וְהַבִּלְבּוּלִים שֶׁיֵּשׁ לִי עַל זֶה, עַד שֶׁאֵינִי יוֹדֵעַ לָתֵת עֵצוֹת בְּנַפְשִׁי כְּלָל בְּעִנְיַן זֶה שֶׁל תַעֲנִיּוֹת וְאַתָּה יוֹדֵעַ כַּמָּה אֲנִי צָרִיךְ לְהִתְעַנּוֹת עַד אֲשֶׁר כָּל יָמַי לֹא יַסְפִּיקוּ לִי לְהִתְעַנּוֹת חֵלֶק אֶחָד מֵאֶלֶף וּרְבָבָה מִמַּה שֶּׁאֲנִי צָרִיךְ לְהִתְעַנּוֹת עַל תִּקּוּן חֵטְא וּפְגַם אֶחָד מֵחֲטָאַי וּפְשָׁעַי וּפְגָמַי הַמְרֻבִּים מְאֹד וְאֵין אִתָּנוּ יוֹדֵעַ עַד מָה, לַחֲשֹׁב מַחֲשָׁבוֹת לְיַשֵּׁב דַּעְתֵּנוּ כְּלָל בְּעִנְיָן זֶה, כַּאֲשֶׁר נִגְלֶה לְפָנֶיךָ אֲדוֹן כֹּל חוּס וְחָנֵּנִי וְרַחֵם עָלַי, וְהַדְרִיכֵנִי בַּאֲמִתְּךָ וְלַמְּדֵנִי הָאֱמֶת לַאֲמִתּוֹ אֵיךְ לְהִתְנַהֵג בְּעִנְיָן זֶה, וּבְכָל הָעִנְיָנִים וְהַהַנְהָגוֹת שֶׁבָּעוֹלָם, בְּאֹפֶן שֶׁאֶזְכֶּה לָצֵאת מֵרַע לְטוֹב, מֵחֹשֶׁךְ לְאוֹר גָּדוֹל, וְלָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת וּבְלֵב שָׁלֵם וְאֶזְכֶּה לִהְיוֹת כָּל יָמַי בִּתְשׁוּבָה בִּקְדֻשָּׁה וּבְטָהֳרָה גְדוֹלָה בֶּאֱמֶת:
<h3>תרמב</h3>
וּתְזַכֵּנִי שֶׁתִּהְיֶה אֲכִילָתִי בִּקְדֻשָּׁה וּבְטָהֳרָה גְדוֹלָה בְּלִי שׁוּם תַּאֲוַת הַגּוּף כְּלָל, רַק לֶאֱכֹל מְעַט בִּקְדֻשָּׁה גְדוֹלָה לְהַשְׂבִּיעַ נַפְשִׁי דִּקְדֻשָּׁה וְאֶזְכֶּה לִהְיוֹת בִּכְלָל הַצַּדִּיקִים הָאוֹכְלִים לְשׂבַע נַפְשָׁם דִּקְדֻשָּׁה כְּמוֹ שֶׁכָּתוּב: "צַדִּיק אוֹכֵל לְשׂבַע נַפְשׁוֹ" רִבּוֹנוֹ שֶׁל עוֹלָם מָרֵא דְּעָלְמָא כֹּלָּא, שִׁטַּחְתִּי אֵלֶיךָ כַּפָּי לְךָ לְבַד עֵינַי תְלוּיוֹת, לְךָ לְבַד רַעְיוֹנַי צוֹפִיּוֹת, לְמַתְּנַת חִנָּם לְנִדְבַת חֶסֶד לִתְשׁוּעַת יְהֹוָה, עֵינַי מְיַחֲלוֹת וְדוֹמִיּוֹת "צָפוּ מַיִם עַל רֹאשִׁי אָמַרְתִּי נִגְזָרְתִּי קָרָאתִי שִׁמְךָ יְהֹוָה מִבּוֹר תַּחְתִּיּוֹת מִבֶּטֶן שְׁאוֹל שִׁוַּעְתִּי שָׁמַעְתָּ קוֹלִי קוֹלִי שָׁמָעְתָּ אַל תַּעְלֵם אָזְנְךָ לְרַוְחָתִי לְשַׁוְעָתִי" וְאֵשֵׁב וַאֲיַחֵל וַאֲצַפֶּה לְרַחֲמֶיךָ "עַד יַשְׁקִיף וְיֵרֶא יְהֹוָה מִשָּׁמָיִם" עָזְרֵנִי כִּי עָלֶיךָ נִשְׁעָנְתִּי "עֵינַי תָּמִיד אֶל יְהֹוָה כִּי הוּא יוֹצִיא מֵרֶשֶׁת רַגְלָי" יִשְׁלַח עֶזְרִי מִקֹּדֶשׁ, וּמִצִּיּוֹן יִסְעָדֵנִי וּמִכָּל מִינֵי טֻמְאוֹת וְזֻהֲמוֹת מְהֵרָה יוֹצִיאֵנִי, וּבְכָל מִינֵי קְדֻשּׁוֹת יְקַדְּשֵׁנִי וּלְכָל מִינֵי תְּשׁוּבוֹת בֶּאֱמֶת יְזַכֵּנִי, וּלְחַיִּים טוֹבִים חַיִּים אֲרוּכִים חַיִּים נִצְחִיִּים מְהֵרָה יַגִּיעֵנִי וְלָאָרֶץ הַקְּדוֹשָׁה חוּשָׁה מְהֵרָה יְבִיאֵנִי וּבְכָל הַתִּקּוּנִים יְתַקְּנֵנִי, וּמֵרִיב לְשׁוֹנוֹת בְּסֻכּוֹ יִצְפְּנֵנִי "אַל תַּשְׁלִיכֵנִי לְעֵת זִקְנָה כִּכְלוֹת כֹּחִי אַל תַּעַזְבֵנִי אַל תַּשְׁלִיכֵנִי מִלְּפָנֶיךָ וְרוּחַ קָדְשְׁךָ אַל תִּקַּח מִמֶּנִּי אַל תַּעַזְבֵנִי יְהֹוָה, אֱלֹהַי אַל תִּרְחַק מִמֶּנִּי חוּשָׁה לְעֶזְרָתִי יְהֹוָה תְּשׁוּעָתִי יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן וְאָמֵן:
<h2>תפילה נא</h2>
<h3>תרמג</h3>
יְהֹוָה אֱלֹהִים אֱמֶת, עָזְרֵנִי בְּרַחֲמֶיךָ הָרַבִּים וְהַצִּילֵנִי מִן הַשֶּׁקֶר, וֶהְיֵה עִמִּי תָמִיד וְשָׁמְרֵנִי שֶׁלֹּא יֵצֵא שׁוּם דְּבַר שֶׁקֶר מִפִּי לְעוֹלָם בֵּין בְּשׁוֹגֵג בֵּין בְּמֵזִיד בֵּין בְּאֹנֶס בֵּין בְּרָצוֹן וְתַעַזְרֵנִי שֶׁלֹּא אֶהְיֶה נִכְשָׁל בְּשׁוּם דְּבַר שֶׁקֶר אֲפִלּוּ בְּטָעוּת זַכֵּנִי לֶאֱמֶת בְּרַחֲמֶיךָ הַגְּדוֹלִים חוּס וַחֲמֹל עָלַי וְהַעֲלֵנִי מִטֻּמְאָה לְטָהֳרָה מֵחֹל לְקֹדֶשׁ קַדְּשֵׁנִי בִּקְדֻשָּׁתְךָ הָעֶלְיוֹנָה בֶּאֱמֶת "חַלְּצֵנִי יְהֹוָה מֵאָדָם רָע מֵאִישׁ חֲמָסִים תִּנְצְרֵנִי, כָּל מִצְוֹתֶיךָ אֱמוּנָה שֶׁקֶר רְדָפוּנִי עָזְרֵנִי יְהֹוָה הַצִּילָה נַפְשִׁי מִשְּׂפַת שֶׁקֶר מִלָּשׁוֹן רְמִיָּה דֶּרֶךְ שֶׁקֶר הָסֵר מִמֶּנִּי וְתוֹרָתְךָ חָנֵּנִי לֹא יֵשֵׁב בְּקֶרֶב בֵּיתִי עֹשֵׂה רְמִיָּה דּוֹבֵר שְׁקָרִים לֹא יִכּוֹן לְנֶגֶד עֵינָי" חָנֵּנִי וַעֲנֵנִי וּפְדֵה נַפְשִׁי הָאֻמְלָלָה מִן הָרַע וּמִן הַטֻּמְאָה וּמִן הַשֶּׁקֶר, וְתֵן לִי בְּמַתְּנַת חִנָּם אֱמֶת וָחֶסֶד וְתַשְׁפִּיעַ עָלַי מֵאִתְּךָ קְדֻשָּׁה וְטָהֳרָה אֱמֶת וָטוֹב הַחֲזִירֵנִי בִּתְשׁוּבָה שְׁלֵמָה לְפָנֶיךָ בֶּאֱמֶת, וְזַכֵּנִי מֵעַתָּה לָצֵאת מְהֵרָה מֵרַע לְטוֹב מִטֻּמְאָה לְטָהֳרָה מִשֶּׁקֶר לֶאֱמֶת, וְאֶזְכֶּה לְעֶצֶם הָאֱמֶת לַאֲמִתּוֹ וְתַמְשִׁיךְ הַשְׁגָּחָתְךָ הַשְּׁלֵמָה עָלֵינוּ, וְתַשְׁגִּיחַ עָלֵינוּ בִּשְׁלֵמוּת בְּעֵין הַחֶמְלָה וְהַחֲנִינָה, עַד שֶׁנִּזְכֶּה לְהִכָּלֵל בְּךָ בֶּאֱמֶת וְיִתְאַחֲדוּ וְיֻכְלְלוּ אַחַר הַבְּרִיאָה בְּקֹדֶם הַבְּרִיאָה עַל-יְדֵי הַשְׁגָּחָתְךָ הַשְּׁלֵמָה וְיִהְיֶה כֻּלּוֹ אֶחָד כֻּלּוֹ טוֹב כֻּלּוֹ קֹדֶשׁ כֻּלּוֹ אֱמֶת:
<h3>תרמד</h3>
וְתַצִּילֵנִי מִכָּל מִינֵי הִתְנַגְּדוּת שֶׁלֹּא יִמָּצֵא בִּי שׁוּם צַד הִתְנַגְּדוּת חַס וְשָׁלוֹם לְשׁוּם דָּבָר שֶׁבִּקְדֻשָּׁה, וְלֹא לְשׁוּם אָדָם כָּשֵׁר שֶׁבָּעוֹלָם רַק אֶהְיֶה נִכְלָל בֶּאֱמֶת, בְּכָל הַדְּבָרִים הַטּוֹבִים וְהַקְּדוֹשִׁים וְיִהְיֶה לִי אַהֲבָה אֲמִתִּיּוּת וְאַחְדוּת פָּשׁוּט עִם כָּל הַכְּשֵׁרִים אֲמִתִּיִּים שֶׁבַּדּוֹר, וְעִם כָּל הַצַּדִּיקִים הָאֲמִתִּיִּים וְעִם כָּל הַטּוֹב שֶׁיֵּשׁ בִּכְלָלִיּוּת עַמְּךָ יִשְׂרָאֵל הַקָּדוֹשׁ, עַד שֶׁבִּכְלָלָם אֶהְיֶה נִכְלָל בְּךָ יְהֹוָה אֱלֹהֵינוּ וֵאלֹהֵי אֲבוֹתֵינוּ וְאֶזְכֶּה לְהִתְדַבֵּק בְּךָ בֶּאֱמֶת וּלְהִכָּלֵל בְּאַחְדוּתְךָ תָמִיד מֵעַתָּה וְעַד עוֹלָם לְעוֹלְמֵי עַד וּלְנֵצַח נְצָחִים:
<h3>תרמה</h3>
וְתַצִּילֵנִי מִפְּגַם הָרְאוּת, וּתְקַדֵּשׁ אֶת עֵינַי תָמִיד וְלֹא אֶסְתַּכֵּל עוֹד בְּשׁוּם דָּבָר הַפּוֹגֵם אֶת הָרְאוּת, רַק אֶזְכֶּה לְהִסְתַּכֵּל בְּעֵינַי בְּתוֹרָתֶךָ, וּלְהִסְתַּכֵּל עַל צַדִּיקֶיךָ הָאֲמִתִּיִּים וְעַל כָּל הַדְּבָרִים הַמְקַדְּשִׁין אֶת הָעֵינַיִם, עַד שֶׁיִּהְיוּ עֵינַי קְדוֹשִׁים וּטְהוֹרִים תָּמִיד בֶּאֱמֶת לַאֲמִתּוֹ וְאֶזְכֶּה לְתַקֵּן מְהֵרָה אֶת כָּל הַפְּגָמִים שֶׁפָּגַמְתִּי בְּעֵינַי וְתַעַזְרֵנִי בְּרַחֲמֶיךָ וְתִשְׁמְרֵנִי מִקִּלְקוּל חוּשׁ הָרְאוּת חַס וְשָׁלוֹם, וְלֹא יִכְהוּ מְאוֹר עֵינַי לְעוֹלָם "וְגַם עַד זִקְנָה וְשֵׂיבָה אַל תַּעַזְבֵנִי" וְתִשְׁמֹר אֶת אוֹר עֵינַי תָּמִיד, לְמַעַן אֶזְכֶּה לַהֲגוֹת בְּתוֹרָתְךָ יוֹמָם וָלָיְלָה, וּלְנַדֵּד שֵׁנָה מֵעֵינַי וְלֹא יַגִּיעַ לִי עַל יְדֵי זֶה שׁוּם הֶזֵּק וּמֵחוֹשׁ לְעֵינַי וְיִהְיוּ עֵינַי מְאִירוֹת כַּשֶּׁמֶשׁ וְכַיָּרֵחַ:
<h3>תרמו</h3>
יָחִיד וּמְיֻחָד קָרְבֵנוּ אֵלֶיךָ בֶּאֱמֶת, וְתִדְחֶה וְתַעֲבִיר וּתְבַטֵּל הַשֶּׁקֶר וְהָרַע וְהַטֻּמְאָה מִן הָעוֹלָם וּתְקַיֵּם מְהֵרָה מִקְרָא שֶׁכָּתוּב: "וְאֶת רוּחַ הַטֻּמְאָה אַעֲבִיר מִן הָאָרֶץ", וּתְטַהֲרֵנוּ וּתְקַדְּשֵׁנוּ בְּכָל מִינֵי טָהֳרוֹת וּקְדֻשּׁוֹת וּתְקַיֵּם בָּנוּ מִקְרָא שֶׁכָּתוּב: "וְזָרַקְתִּי עֲלֵיכֶם מַיִם טְהוֹרִים וּטְהַרְתֶּם, מִכֹּל טֻמְאוֹתֵיכֶם וּמִכָּל גִּלּוּלֵיכֶם אֲטַהֵר אֶתְכֶם" וּתְגַלֶּה הָאֱמֶת בָּעוֹלָם חִישׁ קַל מְהֵרָה וּתְקַיֵּם בְּיָמֵינוּ: "שְׂפַת אֱמֶת תִּכּוֹן לָעַד וְעַד אַרְגִּיעָה לְשׁוֹן שָׁקֶר אֱמֶת מֵאֶרֶץ תִּצְמָח וְצֶדֶק מִשָּׁמַיִם נִשְׁקָף חֶסֶד וֶאֱמֶת נִפְגָּשׁוּ צֶדֶק וְשָׁלוֹם נָשָׁקוּ הַדְרִיכֵנִי בַאֲמִתֶּךָ וְלַמְּדֵנִי כִּי אַתָּה אֱלֹהֵי יִשְׁעִי אוֹתְךָ קִוִּיתִי כָּל הַיּוֹם הוֹרֵינִי יְהֹוָה דַּרְכֶּךָ אֲהַלֵּךְ בַּאֲמִתֶּךָ יַחֵד לְבָבִי לְיִרְאָה שְׁמֶךָ שְׁלַח אוֹרְךָ וַאֲמִתְּךָ הֵמָּה יַנְחוּנִי יְבִיאוּנִי אֶל הַר קָדְשְׁךָ וְאֶל מִשְׁכְּנוֹתֶיךָ מִי אֵל כָּמוֹךָ נוֹשֵׂא עָוֹן וְעוֹבֵר עַל פֶּשַׁע לִשְׁאֵרִית נַחֲלָתוֹ, לֹא הֶחֱזִיק לָעַד אַפּוֹ כִּי חָפֵץ חֶסֶד הוּא, יָשׁוּב יְרַחֲמֵנוּ יִכְבֹּשׁ עֲווֹנוֹתֵינוּ וְתַשְׁלִיךְ בִּמְצֻלוֹת יָם כָּל חַטֹּאתָם תִּתֵּן אֱמֶת לְיַעֲקֹב חֶסֶד לְאַבְרָהָם אֲשֶׁר נִשְׁבַּעְתָּ לַאֲבוֹתֵינוּ מִימֵי קֶדֶם הֲשִׁיבֵנוּ יְהֹוָה אֵלֶיךָ וְנָשׁוּבָה חַדֵּשׁ יָמֵינוּ כְּקֶדֶם" אָמֵן וְאָמֵן:
<h2>תפילה נב</h2>
<h3>תרמז</h3>
"נַפְשִׁי אִוִּיתִךָ בַלַּיְלָה אַף רוּחִי בְקִרְבִּי אֲשַׁחֲרֶךָּ זָכַרְתִּי בַלַּיְלָה שִׁמְךָ יְהֹוָה וָאֶשְׁמְרָה תּוֹרָתֶךָ עַל מִשְׁכָּבִי בַּלֵּילוֹת בִּקַּשְׁתִּי אֵת שֶׁאָהֲבָה נַפְשִׁי בִּקַּשְׁתִּיו וְלֹא מְצָאתִיו אֶזְכְּרָה נְגִינָתִי בַּלָּיְלָה עִם לְבָבִי אָשִׂיחָה וַיְחַפֵּשׂ רוּחִי" רִבּוֹנוֹ שֶׁל עוֹלָם, מָרֵיהּ דְּעָלְמָא כֹּלָּא, אֲדוֹן הַכֹּל, אֶחָד יָחִיד וּמְיֻחָד, הָיָה הוֶֹה וְיִהְיֶה, אַתָּה בָּרָאתָ עוֹלָמְךָ בִּרְצוֹנְךָ הַטּוֹב בִּשְׁבִיל יִשְׂרָאֵל עַמְּךָ הַקָּדוֹשׁ אֲשֶׁר בִּשְׁבִילָם בָּרָאתָ כָּל הָעוֹלָמוֹת כֻּלָּם, כְּדֵי לְהַמְשִׁיךְ נְשָׁמוֹת יִשְׂרָאֵל בָּעוֹלָם, כְּדֵי שֶׁיַּעֲשׂוּ רְצוֹנְךָ בֶּאֱמֶת וְיִמְשְׁלוּ בָּעוֹלָם לְמַעַן יוּכְלוּ עַל יְדֵי פְּעֻלָּתָם הַטּוֹבָה לְהַעֲלוֹת וּלְנַשֵּׂא כָּל הָעוֹלָמוֹת כֻּלָּם מִן תַּכְלִית הָעֲשִׂיָּה עַד תְּחִלַּת הָאֲצִילוּת לְהַעֲלוֹת וּלְהַגְבִּיהַּ כֻּלָּם לְשָׁרְשָׁם הָעֶלְיוֹן שֶׁיֻּכְלְלוּ כָּל הָעוֹלָמוֹת כֻּלָּם בְּאַחְדוּתְךָ הַפָּשׁוּט יִתְבָּרַךְ וְיִתְעַלֶּה לָעַד וּלְנֵצַח נְצָחִים כִּי אַתָּה הוּא קֹדֶם שֶׁבָּרָאתָ הָעוֹלָם וְאַתָּה הוּא לְאַחַר שֶׁבָּרָאתָ הָעוֹלָם:
<h3>תרמח</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתְּרַחֵם עָלַי וְתִהְיֶה בְעֶזְרִי וּתְזַכֵּנִי לְהַרְבּוֹת בְּהִתְבּוֹדְדוּת תָּמִיד עַד שֶׁאֶזְכֶּה עַל יְדֵי הַהִתְבּוֹדְדוּת לְבַטֵּל עַצְמִי לְגַמְרֵי, עַד שֶׁיִּתְבַּטֵל יֵשׁוּתִי לְגַמְרֵי וְאֶהְיֶה נִכְלָל בְּאַחְדוּתְךָ בֶּאֱמֶת וּתְזַכֵּנִי בְּרַחֲמֶיךָ הָרַבִּים וְתַזְמִין לִי מָקוֹם מְיֻחָד וּזְמָן מְיֻחָד לְהִתְבּוֹדְדוּת, וְאֶזְכֶּה לִבְחֹר לִי הַמָּקוֹם הַמֻּבְחָר וְהַזְּמַן הַמֻּבְחָר לְהִתְבּוֹדְדוּת שֶׁהוּא בַּלַּיְלָה בְּעֵת שֶׁבְּנֵי אָדָם יְשֵׁנִים וּבְדֶרֶךְ יְחִידִי, שֶׁאֶזְכֶּה בְּכָל לַיְלָה וְלַיְלָה לְהִתְבּוֹדֵד בְּמָקוֹם מְיֻחָד, לֵילֵךְ בְּדֶרֶךְ יְחִידִי בְּמָקוֹם שֶׁאֵין בְּנֵי אָדָם הוֹלְכִים שָׁם אֲפִלּוּ בַיּוֹם וְשָׁם אֵלֵךְ וְאֶתְבּוֹדֵד בַּלַּיְלָה, וַאֲפָרֵשׁ כָּל שִׂיחָתִי לְפָנֶיךָ וְאֶת כָּל אֲשֶׁר עִם לְבָבִי אֶזְכֶּה לְבָאֵר וּלְפָרֵשׁ לְפָנֶיךָ בְּפֶה מָלֵא בְּפֵרוּשׁ עַד שֶׁיִּתְעוֹרֵר לְבָבִי בֶּאֱמֶת אֵלֶיךָ בִּתְשׁוּקָה גְדוֹלָה, וּבִבְכִיָּה רַבָּה וַעֲצוּמָה, בִּדְמָעוֹת שָׁלִישׁ לִבְכּוֹת וּלְהִתְוַדּוֹת עַל עֲווֹנוֹתַי וּפְשָׁעַי הַמְּרֻבִּים וּלְהִתְחָרֵט עֲלֵיהֶם בֶּאֱמֶת וּבְלֵב שָׁלֵם וּלְקַבֵּל עָלַי קַבָּלָה גְמוּרָה בְּלֵב שָׁלֵם בֶּאֱמֶת שֶׁלֹּא אָשׁוּב עוֹד לְכִסְלָה וְלֹא יִהְיֶה בְּרוּחִי רְמִיָּה כְּלָל, אִם אָוֶן פָּעַלְתִּי לֹא אוֹסִיף וְאֶזְכֶּה לְעוֹרֵר רַחֲמֶיךָ הָרַבִּים עָלַי, שֶׁתְּחָנֵּנִי מֵאִתְּךָ בְּמַתְּנַת חִנָּם, וְתִהְיֶה בְּעֶזְרִי מֵעַתָּה תָמִיד וְתִשְׁמְרֵנִי וְתַצִּילֵנִי בְּרַחֲמֶיךָ מֵחֲטָאִים וַעֲווֹנוֹת וּפְשָׁעִים וּמִכָּל הַתַּאֲווֹת רָעוֹת וּבִפְרָט מִפְּגַם הַבְּרִית שֶׁהוּא כְּלַל כָּל הַתּוֹרָה כֻּלָּהּ, תַּצִּילֵנִי וְתִשְׁמְרֵנִי תָמִיד בְּרַחֲמֶיךָ הָרַבִּים בְּרַחֲמֶיךָ הַגְּדוֹלִים בְּרַחֲמֶיךָ הָעֲצוּמִים עַד שֶׁאֶזְכֶּה עַל יְדֵי הַהִתְבּוֹדְדוּת בַּלַּיְלָה לְבַטֵּל עַצְמִי לְגַמְרֵי, לְבַטֵּל כָּל מִדָּה וּמִדָּה רָעָה וְכָל תַּאֲוָה וְתַאֲוָה רָעָה, עַד שֶׁאֶהְיֶה נָקִי לְגַמְרֵי מִכָּל הַתַּאֲווֹת וּמִכָּל הַמִּדּוֹת רָעוֹת וְאֶזְכֶּה לְבַטֵּל כָּל מִינֵי גֵּאוּת וְגַבְהוּת וְגַסּוּת הָרוּחַ מִמֶּנִּי עַד שֶׁאֶזְכֶּה לָבוֹא לְתַכְלִית הַבִּטּוּל בֶּאֱמֶת לַאֲמִתּוֹ כִּרְצוֹנְךָ הַטּוֹב, עַד שֶׁאֶזְכֶּה לְהִכָּלֵל בְּאַחְדוּתְךָ בֶּאֱמֶת וְעַל יְדֵי זֶה יִהְיֶה נִכְלָל כָּל הָעוֹלָם עִם נַפְשִׁי בְּאַחְדוּתְךָ הַפָּשׁוּט וְיִתְאַחֵד וְיֻכְלַל אַחַר הַבְּרִיאָה בְּקֹדֶם הַבְּרִיאָה, אֶפְשָׁרִי הַמְּצִיאוּת בְּחִיּוּב הַמְּצִיאוּת וְנִהְיֶה דְבוּקִים וַאֲחוּדִים וּכְלוּלִים בְּךָ תָמִיד בֶּאֱמֶת, וְלֹא נִפָּרֵד מִמְּךָ אֲפִלּוּ כְּרֶגַע קַלָּה וְיִתְגַּלֶּה אַחְדוּתְךָ הַפָּשׁוּט בָּעוֹלָם וְיֵדַע כָּל פָּעוּל כִּי אַתָּה פְּעַלְתּוֹ וְיָבִין כָּל יְצוּר כִּי אַתָּה יְצַרְתּוֹ וְיֹאמַר כָּל אֲשֶׁר נְשָׁמָה בְּאַפּוֹ יְהֹוָה אֱלֹהֵי יִשְׂרָאֵל מֶלֶךְ וּמַלְכוּתוֹ בַּכֹּל מָשָׁלָה עָזְרֵנִי עָזְרֵנִי חָנֵּנִי חָנֵּנִי, לְהַרְבּוֹת בְּהִתְבּוֹדְדוּת וּבְשִׂיחָה בֵּינִי לְבֵין קוֹנִי בַּלַּיְלָה בְּדֶרֶךְ יְחִידִי, עַד שֶׁאֶזְכֶּה לְתַכְלִית הַבִּטּוּל בֶּאֱמֶת, עַד שֶׁאֶהְיֶה נִכְלָל בְּךָ בֶּאֱמֶת עִם כָּל הָעוֹלָמוֹת כֻּלָּם וְנָשׁוּב כֻּלָּנוּ אֵלֶיךָ בֶּאֱמֶת וּבְלֵב שָׁלֵם, "וְנֵדְעָה נִרְדְּפָה לָדַעַת אֶת יְהֹוָה" יוֹמָם לֹא נָנוּחַ, לַיְלָה לֹא נִשְׁקֹט, עַד אֲשֶׁר נִזְכֶּה לִמְצֹא אוֹתְךָ בְּכָל עֵת:
<h3>תרמט</h3>
וְנִזְכֶּה לְקַיֵּם מִצְוַת "וּבוֹ תִדְבָּק" בֶּאֱמֶת, בִּשְׁלֵמוּת כִּרְצוֹנְךָ הַטּוֹב חוּס וַחֲמֹל עָלֵינוּ, חוּס וְרַחֵם עָלֵינוּ, חוּס וְחָנֵּנוּ וְזַכֵּנוּ לְכָל מַה שֶּׁבִּקַּשְׁנוּ מִלְּפָנֶיךָ, שֶׁנִּזְכֶּה לְבַטֵּל עַצְמֵנוּ בֶּאֱמֶת עַד שֶׁנִּהְיֶה כֻלָּנוּ נִכְלָלִים בְּךָ יְהֹוָה אֱלֹהֵינוּ וֵאלֹהֵי אֲבוֹתֵינוּ כִּי בִּשְׁבִיל זֶה לְבַד בָּרָאתָ כָּל הָעוֹלָמוֹת כֻּלָּם, כַּאֲשֶׁר גִּלִּיתָ לָנוּ עַל יְדֵי צַדִּיקֶיךָ הָאֲמִתִּיִּים "שׁוּבֵנוּ אֱלֹהֵי יִשְׁעֵנוּ וְהָפֵר כַּעַסְךָ עִמָּנוּ יְהֹוָה אֱלֹהִים צְבָאוֹת הֲשִׁיבֵנוּ הָאֵר פָּנֶיךָ וְנִוָּשֵׁעָה הֲשִׁיבֵנִי וְאָשׁוּבָה כִּי אַתָּה אֱלֹהָי הֲשִׁיבֵנוּ יְהֹוָה אֵלֶיךָ וְנָשׁוּבָה חַדֵּשׁ יָמֵינוּ כְּקֶדֶם:
יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה נג</h2>
<h3>תרנ</h3>
אַתָּה חוֹנֵן לְאָדָם דַּעַת וּמְלַמֵּד לֶאֱנוֹשׁ בִּינָה, חָנֵּנוּ מֵאִתְּךָ חָכְמָה בִּינָה וָדָעַת רִבּוֹנוֹ שֶׁל עוֹלָם, אֵל בָּרוּךְ גְּדוֹל דֵּעָה, זַכֵּנוּ בְּרַחֲמֶיךָ הָרַבִּים לְדַעַת שָׁלֵם וֶאֱמֶת, שֶׁאֶזְכֶּה לְהַשְׁלִים אֶת דַּעְתִּי בְּתַכְלִית הַשְּׁלֵמוּת עַד שֶׁיִּהְיֶה דַעְתִּי קָרוֹב וְסָמוּךְ לְדַעַת הַשֵּׁם יִתְבָּרַךְ בְּתַכְלִית הַהִתְקָרְבוּת, וְלֹא יִהְיֶה הֶפְרֵשׁ בֵּינֵיהֶם כִּי אִם בַּחֲמִשָּׁה דְבָרִים שֶׁנִּבְדָּל דַּעַת הָאָדָם מִדַּעַת הַשֵּׁם יִתְבָּרַךְ שֶׁאִי אֶפְשַׁר לֶאֱנוֹשִׁי לְהַשִּׂיגָם וְאֶזְכֶּה לִינַק תָּמִיד מִדַּעַת הַשֵּׁם יִתְבָּרַךְ בְּתַכְלִית הַשְּׁלֵמוּת
<h3>תרנא</h3>
וּתְזַכֵּנִי בְּרַחֲמֶיךָ הָרַבִּים שֶׁיִּהְיֶה לִי חֹמֶר מְמֻזָּג בְּמֶזֶג הַשָּׁוֶה שֶׁיִּהְיֶה רָאוּי לְקַבֵּל שֵׂכֶל, וְתַשְׁפִּיעַ עָלַי יִרְאָתְךָ הַקְּדוֹשָׁה וְתִהְיֶה יִרְאַת יְהֹוָה עַל פָּנַי לְבִלְתִּי אֶחֱטָא, וְתִהְיֶה יִרְאַת חֶטְאִי קוֹדֶמֶת לְחָכְמָתִי, וְעַל יְדֵי זֶה תִּתְקַיֵּם חָכְמָתִי וְדַעְתִּי בְּתַכְלִית הַשְּׁלֵמוּת:
<h3>תרנב</h3>
וּתְזַכֵּנִי בְּרַחֲמֶיךָ הָרַבִּים וַחֲסָדֶיךָ הָעֲצוּמִים, לְהַעֲמִיד תַּלְמִידִים הֲגוּנִים הַרְבֵּה לְהָאִיר בָּהֶם דַּעַת קָדוֹשׁ וַאֲמִתִּי, לְהַדְרִיכָם בְּדֶרֶךְ יְשָׁרָה, לְהוֹדִיעָם אֶת הַדֶּרֶךְ אֲשֶׁר יֵלְכוּ בָהּ וְאֶת הַמַּעֲשֶׂה אֲשֶׁר יַעֲשׂוּ, כְּפִי מַה שֶּׁקִּבַּלְנוּ מֵרַבּוֹתֵינוּ הַקְּדוֹשִׁים זִכְרוֹנָם לִבְרָכָה, בַּדֶּרֶךְ אֲשֶׁר דָּרְכוּ בּוֹ אֲבוֹתֵינוּ מֵעוֹלָם לְהָאִיר בָּהֶם עֵצוֹת נְכוֹנוֹת וִישָׁרוֹת וּלְעוֹרְרָם וְלַהֲקִיצָם מִשְּׁנָתָם לְהַכְנִיס בָּהֶם דַּעַת וְיִרְאַת שָׁמַיִם בְּאֹפֶן שֶׁיִּזְכּוּ לָשׁוּב אֵלֶיךָ בֶּאֱמֶת בְּכָל לְבָבָם וּבְכָל נַפְשָׁם וּבְכָל מְאֹדָם "אֲלַמְּדָה פֹשְׁעִים דְּרָכֶיךָ וְחַטָּאִים אֵלֶיךָ יָשׁוּבוּ" וְתַצִּילֵנִי וְתִשְׁמְרֵנִי בְּרַחֲמֶיךָ הָרַבִּים שֶׁלֹּא יַעֲלֶה בְּדַעְתִּי שׁוּם פְּנִיָּה וּמַחֲשֶׁבֶת חוּץ חַס וְשָׁלוֹם בְּעִנְיָן הִתְקָרְבוּת בְּנֵי אָדָם בִּשְׁבִיל לְהַרְבּוֹת כְּבוֹדִי חַס וְשָׁלוֹם רַק כָּל כַּוָּנָתִי תִהְיֶה בֶּאֱמֶת בִּשְׁבִיל כְּבוֹדְךָ כְּדֵי לְמַלֹּאת רְצוֹנֶךָ וְתִתֵּן כֹּחַ לְיָעֵף כָּמוֹנִי לִסְבֹּל וּלְקַבֵּל בְּאַהֲבָה כָּל הַטִּרְחוֹת וְהַיְגִיעוֹת שֶׁצְּרִיכִין בִּשְׁבִיל עֵסֶק זֶה, לְקָרֵב בְּנֵי אָדָם לַעֲבוֹדַת הַשֵּׁם יִתְבָּרַךְ וְאֶזְכֶּה לִרְדֹּף אַחֲרֵיהֶם בְּכָל כֹּחִי לְקָרְבָם לַעֲבוֹדָתֶךָ, וְכָל כַּוָּנָתִי יִהְיֶה לְשִׁמְךָ לְבַד בֶּאֱמֶת, כְּדֵי לְהַשְׁלִים דַּעְתִּי בְּתַכְלִית הַשְּׁלֵמוּת כִּרְצוֹנְךָ הַטּוֹב וְעַל יְדֵי זֶה תְּזַכֵּנוּ לְהוֹלִיד בָּנִים חַיִּים וְקַיָּמִים בִּקְדֻשָּׁה וּבְטָהֳרָה לְשִׁמְךָ וְלַעֲבוֹדָתֶךָ וְתַרְבֶּה זַרְעֵנוּ כְּחוֹל הַיָּם וּכְכוֹכְבֵי הַשָּׁמַיִם לָרוֹב
<h3>תרנג</h3>
וּתְרַחֵם עָלֵינוּ וְתִתֵּן לָנוּ כֹחַ שֶׁנִּזְכֶּה לִפְקֹד עֲקָרוֹת בִּתְפִלָּתֵנוּ וּתְלַמְּדֵנוּ בְּרַחֲמֶיךָ הָרַבִּים אֵיךְ לְהִתְפַּלֵּל בִּשְׁבִיל עֲקָרוֹת לְפָקְדָם לְטוֹבָה בִּדְבַר יְשׁוּעָה וְרַחֲמִים וְתִשְׁמַע תְּפִלָּתֵנוּ וְתַאֲזִין שַׁוְעָתֵנוּ שֶׁיִּהְיוּ כָּל הָעֲקָרוֹת נִפְקָדוֹת לְטוֹבָה חִישׁ קַל מְהֵרָה, וְיוֹלִידוּ בְּרַחֲמֶיךָ בָּנִים חַיִּים וְקַיָּמִים וְיִתְרַבּוּ עַמְּךָ "בְּנֵי יִשְׂרָאֵל כְּחוֹל הַיָּם אֲשֶׁר לֹא יִמַּד וְלֹא יִסָּפֵר" וּכְשֵׁם שֶׁגָּבְרוּ רַחֲמֶיךָ עַל אָבִינוּ הָרִאשׁוֹן "אֶחָד הָיָה אַבְרָהָם" אָבִינוּ וְאִשְׁתּוֹ שָׂרָה אִמֵּנוּ, אֲשֶׁר זְכַרְתָּם לְטוֹבָה וַתִּפְקְדֵם לְעֵת זִקְנוּתָם, וְנָתַתָּ לָהֶם אֶת יִצְחָק, וְהִבְטַחְתָּם לְהַרְבּוֹת זַרְעוֹ כְּכוֹכְבֵי הַשָּׁמַיִם, כֵּן יֶהֱמוּ נָא מֵעֶיךָ וְרַחֲמֶיךָ עַל כָּל עַקְרוֹת עַמְּךָ בֵּית יִשְׂרָאֵל אֲשֶׁר עֵינֵיהֶם תּוֹלוֹת אֵלֶיךָ לְבַד, שֶׁתִּתֵּן לָהֶם זֶרַע שֶׁל קַיָּמָא לַעֲבוֹדָתֶךָ וּלְיִרְאָתֶךָ רַחֵם עֲלֵיהֶם לְמַעַנְךָ, וּפָקְדֵם לְטוֹבָה וּמַלֵּא מִשְׁאֲלוֹתָם בְּרַחֲמִים וְתֵעָתֵר לָהֶם, וְתִשְׁמַע תְּפִלָּתָם וְתִתֵּן לָהֶם הֵרָיוֹן חִישׁ קַל מְהֵרָה, וְיִזְכּוּ לְהוֹלִיד זֶרַע שֶׁל קַיָּמָא וְיִשְׂמְחוּ אֲבִיהֶם וְאִמָּם בָּהֶם, וְיִזְכּוּ לְגַדְּלָם לְתוֹרָה וּלְחֻפָּה וּלְמַעֲשִׂים טוֹבִים לְאֹרֶךְ יָמִים וְשָׁנִים טוֹבִים:
<h3>תרנד</h3>
רִבּוֹנוֹ שֶׁל עוֹלָם, חוּס וְרַחֵם עָלֵינוּ, וְהִתְפַּתֵּה וְהִתְרַצֵּה וְהִתְפַּיֵּס לִתְפִלָּתֵנוּ וּשְׁמַע קוֹל פְּגִיעָתֵנוּ וְהַשְׁלֵם אֶת דַּעְתֵּנוּ בְּרַחֲמֶיךָ הָרַבִּים, וְנִזְכֶּה לְהַכִּיר אוֹתְךָ גַּם בָּזֶה הָעוֹלָם בְּתַכְלִית הַשְּׁלֵמוּת, שֶׁאֵין שְׁלֵמוּת אַחֲרָיו וּלְהוֹדִיעַ גְּדֻלָּתְךָ וּגְבוּרָתְךָ לְכָל בָּאֵי עוֹלָם לְהוֹדִיעַ לַדּוֹרוֹת הַבָּאִים אֶת כָּל מַעֲשֵׂה יְהֹוָה הַגָּדוֹל וְהַנּוֹרָא אֲשֶׁר שָׁמַעְנוּ מֵאֲבוֹתֵינוּ וְרַבּוֹתֵינוּ הַקְּדוֹשִׁים "דּוֹר לְדוֹר יְשַׁבַּח מַעֲשֶׂיךָ וּגְבוּרוֹתֶיךָ יַגִּידוּ אָב לְבָנִים יוֹדִיעַ אֶל אֲמִתֶּךָ" וְנִזְכֶּה לְקַיֵּם בֶּאֱמֶת מִקְרָא שֶׁכָּתוּב: "וְהוֹדַעְתָּם לְבָנֶיךָ וְלִבְנֵי בָנֶיךָ לְמַעַן דַּעַת כָּל עַמֵּי הָאָרֶץ כִּי יְהֹוָה הוּא הָאֱלֹהִים אֵין עוֹד":
<h2>תפילה נד</h2>
<h3>תרנה</h3>
"אֶזְכְּרָה נְגִינָתִי בַלַּיְלָה עִם לְבָבִי אָשִׂיחָה וַיְחַפֵּשׂ רוּחִי זָכַרְתִּי בַלַּיְלָה שִׁמְךָ יְהֹוָה וָאֶשְׁמְרָה תּוֹרָתֶךָ אֶזְכֹּר מַעַלְלֵי יָהּ כִּי אֶזְכְּרָה מִקֶּדֶם פִּלְאֶךָ זָכַרְתִּי יָמִים מִקֶּדֶם הָגִיתִי בְכָל פָּעֳלֶךָ בְּמַעֲשֵׂה יָדֶיךָ אֲשׂוֹחֵחַ בְּהִתְעַטֵּף עָלַי נַפְשִׁי, אֶת יְהֹוָה זָכַרְתִּי זָכוֹר תִּזְכֹּר וְתָשׁוּחַ עָלַי נַפְשִׁי" וָאַעַן וָאֹמַר לְנַפְשִׁי, זְכוֹר אַל תִּשְׁכַּח שֶׁיֵּשׁ עָלְמָא דְאָתֵי, וְאֵין שׁוּם קְבִיעוּת בָּזֶה הָעוֹלָם כִּי הָעוֹלָם הַזֶּה עוֹבֵר כְּהֶרֶף עַיִן, כְּצֵל עוֹבֵר, וּכְאָבָק פּוֹרֵחַ, וּכְעָנָן כָּלֶה, וּכְרוּחַ נוֹשָׁבֶת, וְכַחֲלוֹם יָעוּף וְעִקַּר הַחַיִּים וְעִקַּר הַקְּבִיעוּת דִּירָה שֶׁל הָאָדָם הוּא רַק בְּעָלְמָא דְאָתֵי חוּסָה עָלֶיךָ וּשְׁמֹר אֶת הַזִּכָּרוֹן הֵיטֵב, שֶׁתִּזְכּוֹר תָּמִיד בְּכָל יוֹם בְּעָלְמָא דְאָתֵי וְלֹא תִּשְׁכַּח וְהַדְבֵּק מַחֲשַׁבְתְּךָ בְּעָלְמָא דְאָתֵי וְאַל יָזוּז זִכְרוֹן עַלְמָא דְאָתֵי מֵרַעְיוֹנֶךָ הִסְתַּכֵּל עַל עַצְמְךָ הֵיטֵב הֵיטֵב, וְיַשֵּׁב דַּעְתְּךָ בֶּאֱמֶת לַאֲמִתּוֹ, וּזְכֹר וְתֵן לְלִבְּךָ מַה תַּעֲשֶׂה בְּאַחֲרִיתֶךָ בְּעֵת יָבֹא קִצֶּךָ כְּהֶרֶף עַיִן צַר לִי עָלֶיךָ אָחִי, הָקִיצָה אָחִי מִשְּׁנַת פְּתַיּוּתֶךָ וַחֲמֹל עַל נַפְשְׁךָ "וּזְכֹר אֶת בּוֹרְאֶךָ בִּימֵי בְּחוּרוֹתֶיךָ":
<h3>תרנו</h3>
וּבְכֵן בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, לְהַפִּיל תְּחִנָּתִי לִפְנֵי רַחֲמֶיךָ הָאֲמִתִּיִּים, וְלִשָּׂא עֵינַי לַחֲסָדֶיךָ הָעֲצוּמִים, שֶׁתְּזַכֵּנִי לִשְׁמֹר אֶת הַזִּכָּרוֹן הַזֶּה הֵיטֵב שֶׁאֶזְכֹּר תָּמִיד בְּעָלְמָא דְאָתֵי וּלְאַדְבָּקָא מַחֲשַׁבְתִּי רַק בְּעָלְמָא דְאָתֵי בִּכְלָל וּבִפְרָט וּבְכָל יוֹם וָיוֹם בַּהֲקִיצִי מִשְּׁנָתִי תֵּכֶף וּמִיָּד כְּשֶׁאֶפְתַּח אֶת עֵינַי אֶזְכֶּה לִזְכֹּר מִיָּד בָּעוֹלָם הַבָּא, שֶׁהוּא עוֹלָם הָעוֹמֵד וְהַקַּיָּם לָעַד וּלְנֵצַח נְצָחִים, וְהָעוֹלָם הַזֶּה הוּא הֶבֶל וָרִיק הֲבֵל הֲבָלִים אֵין בּוֹ מַמָּשׁ, "הֶבֶל נִדָּף הֲבֵל הֲבָלִים הַכֹּל הָבֶל" וְאֵין שׁוּם יִתְרוֹן לָאָדָם בְּכָל עֲמָלוֹ שֶׁיַּעֲמֹל בְּעִסְקֵי הָעוֹלָם הַזֶּה וְאֵין שׁוּם תַּכְלִית וָטוֹב בָּעוֹלָם כִּי אִם לִרְדֹּף תָּמִיד לְהַשִּׂיג הָעוֹלָם הַבָּא וּתְזַכֵּנִי שֶׁאֶזְכֹּר זֹאת הֵיטֵב בְּכֹחַ הַזִּכָּרוֹן דִּקְדֻשָּׁה וְאַחַר כַּךְ אֶזְכֶּה לְקַיֵּם זֹאת בִּפְרָטִיּוּת, שֶׁאֶזְכֶּה לְהָבִין בְּכָל עֵת וּבְכָל שָׁעָה וּבְכָל מָקוֹם שֶׁבָּעוֹלָם אֶת כָּל הָרְמָזִים שֶׁאַתָּה מְרַמֵּז לִי בְּכָל עֵת לְהִתְקָרֵב לַעֲבוֹדָתְךָ בֶּאֱמֶת כִּי בְּחַסְדְּךָ הַגָּדוֹל אַתָּה מְצַמְצֵם אֱלֹהוּתְךָ מֵרֵאשִׁית נְקֻדַּת הַבְּרִיאָה, שֶׁהוּא תְּחִלַּת הָאֲצִילוּת עַד סוֹף נְקֻדַּת הַמֶּרְכָּז שֶׁל עוֹלָם הָעֲשִׂיָּה הַגַּשְׁמִי הַזֶּה, מֵאֵין סוֹף עַד אֵין תַכְלִית וְאַתָּה מְצַמְצֵם וּמְרַמֵּז רְמָזִים לְכָל אָדָם בְּכָל מָקוֹם וּבְכָל עֵת לְקָרְבוֹ לַעֲבוֹדָתֶךָ, לְפִי הַמָּקוֹם וּלְפִי הַשָּׁעָה וּלְפִי הָאָדָם עָזְרֵנִי וְזַכֵּנִי וְתִפְתַּח אֶת דַּעְתִּי שֶׁאֶזְכֶּה לְהָבִין הֵיטֵב בֶּאֱמֶת אֶת הָרְמָזִים הָאֵלֶּה, לְמַעַן אֶזְכֶּה לָשׁוּב אֵלֶיךָ בֶּאֱמֶת, לִהְיוֹת כִּרְצוֹנְךָ תָמִיד מֵעַתָּה וְעַד עוֹלָם וְתוֹרֵנִי וּתְלַמְּדֵנִי בְּחַסְדְּךָ הַגָּדוֹל וּבִגְבוּרָתְךָ הַנּוֹרָאָה, שֶׁאֶזְכֶּה לֵידַע וּלְהָבִין בֶּאֱמֶת אֵיךְ לְהַגְדִּיל אֶת דַּעְתִּי בְּעִנְיַן הָרְמָזִים הָאֵלֶּה וְאֵיךְ לְצַמְצֵם אֶת דַּעְתִּי בִּקְדֻשָּׁה שֶׁלֹּא יֵצֵא חוּץ מֵהַמִּדָּה שֶׁלֹּא אֶדְרֹשׁ בַּמֻּפְלָא מִמֶּנִּי וְלֹא אֶחְקֹר בַּמְּכֻסֶּה מִמֶּנִּי רַק בַּמֶּה שֶּׁהֻרְשֵׁתִי אֶזְכֶּה לְהִתְבּוֹנֵן וּלְהַגְדִּיל אֶת דַּעְתִּי בְּהַדְרָגָה וּבְמִדָּה כְּפִי מַדְרֵגָתִי לְהָבִין תָּמִיד בְּכָל עֵת וּבְכָל שָׁעָה אֶת כָּל הָרְמָזִים שֶׁאַתָּה מְרַמֵּז לִי תָמִיד בְּרַחֲמֶיךָ עַל יְדֵי כָּל הַדְּבָרִים שֶׁבָּעוֹלָם וְעַל יְדֵי כָּל הַמַּחֲשָׁבוֹת וְהַדִּבּוּרִים וְהָעֲשִׂיּוֹת שֶׁאַתָּה מַזְמִין לִי בְּכָל עֵת אֲשֶׁר בְּכֻלָּם אֵין כַּוָּנָתְךָ שׁוּם דָּבָר כִּי אִם לְרַמֵּז לִי עַל יָדָם לְהִתְקָרֵב לַעֲבוֹדָתְךָ בֶּאֱמֶת:
<h3>תרנז</h3>
וּתְזַכֵּנִי בְּרַחֲמֶיךָ הָרַבִּים לְמִדַּת הַהִסְתַּפְּקוּת, שֶׁאֶזְכֶּה לִהְיוֹת מִסְתַּפֵּק בַּמֻּעָט מֵהָעוֹלָם הַזֶּה וְלֹא אֶשְׁתַּמֵּשׁ בְּעִסְקֵי הָעוֹלָם הַזֶּה כִּי אִם מַה שֶּׁמֻּכְרָח לְבַד בְּתַכְלִית הַצִּמְצוּם וְהַהִסְתַּפְּקוּת, בִּקְדֻשָּׁה וּבְטָהֳרָה גְדוֹלָה לְשִׁמְךָ וּלְזִכְרְךָ לְבַד וַאֲפִלּוּ כְּשֶׁתְּזַכֵּנִי לְהַגְדָּלַת הַדַּעַת בֶּאֱמֶת, שֶׁאֶזְכֶּה לְהָבִין מִכָּל הַדְּבָרִים אֶת הָרְמָזִים דִּקְדֻשָּׁה שֶׁיֵּשׁ בָּהֶם, אַף עַל פִּי כֵן, לֹא אֶהְיֶה נוֹטֶה כְּלָל לְהַרְבּוֹת חַס וְשָׁלוֹם בְּעִסְקֵי הָעוֹלָם הַזֶּה רַק לְהִסְתַּפֵּק בְּמוּעָט מְאֹד בְּצִמְצוּם גָּדוֹל בְּהֶכְרֵחִיּוּת לְבַד, וּבִקְדֻשָּׁה וּבְטָהֳרָה גְדוֹלָה לְשִׁמְךָ לְבַד בֶּאֱמֶת וְעִקַּר עִסְקִי יִהְיֶה רַק בַּעֲבוֹדַת יְהֹוָה לַעֲסֹק כָּל יָמַי בַּתּוֹרָה וּתְפִלָּה וּמַעֲשִׂים טוֹבִים וְתַעַזְרֵנִי שֶׁאֲפִלּוּ מִזֶּה הַהִסְתַּפְּקוּת וְהַהֶכְרֵחִיּוּת שֶׁתַּשְׁפִּיעַ לִי אֶזְכֶּה לְהַפְרִישׁ מִמֶּנּוּ לִצְדָקָה וְאֶזְכֶּה לְקַיֵּם מִקְרָא שֶׁכָּתוּב: "טוֹב אִישׁ חוֹנֵן וּמַלְוֶה יְכַלְכֵּל דְּבָרָיו בְּמִשְׁפָּט" וְאֶזְכֶּה לְהַרְבּוֹת בִּצְדָקָה לַעֲנִיִּים הֲגוּנִים הַרְבֵּה וְעַל-יְדֵי הַצְּדָקָה שֶׁלִּי אֶזְכֶּה לְיַחֵד קֻדְּשָׁא בְּרִיךְ הוּא וּשְׁכִינְתֵּיהּ בְּיִחוּדָא שְׁלִים בְּשֵׁם כָּל יִשְׂרָאֵל:
<h3>תרנח</h3>
רִבּוֹנוֹ שֶׁל עוֹלָם "יְהֹוָה אֱלֹהַי גָּדַלְתָּ מְאֹד הוֹד וְהָדָר לָבָשְׁתָּ עֹטֶה אוֹר כַּשַּׂלְמָה נוֹטֶה שָׁמַיִם כַּיְרִיעָה" אַתָּה יָדַעְתָּ "כִּי בַעַר אָנֹכִי מֵאִישׁ וְלֹא בִינַת אָדָם לִי", וְאֵין לִי שׁוּם שֵׂכֶל לְהַגְדִּיל דַּעְתִּי בְּכָל זֶה עַל כֵּן בָּאתִי לִפְרֹשׂ כַּפַּי אֵלֶיךָ מַלְכִּי וֵאלֹהָי, שֶׁתְּזַכֵּנוּ בְּרַחֲמֶיךָ שֶׁיִּהְיוּ נַעֲשִׂים אֶצְלֵנוּ כָּל הַתִּקּוּנִים הָאֵלֶּה מִמֵּילָא עַל-יְדֵי הָעֲסָקִים וְהַמִּצְוֹת שֶׁאָנוּ עוֹסְקִים בְּכָל יוֹם, וְתִהְיֶה בְעֶזְרִי וּתְזַכֵּנִי לְהַמְשִׁיךְ עָלַי קְדֻשָּׁה גְדוֹלָה קֹדֶם הַשֵּׁנָה עַד שֶׁאֶזְכֶּה לִישַׁן בִּקְדֻשָּׁה וּבְטָהֳרָה גְדוֹלָה, וּשְׁנָתִי תֶּעֱרַב לִי עַד שֶׁאֶזְכֶּה עַל- יְדֵי הַשֵּׁנָה שֶׁתַּעֲלֶה נִשְׁמָתִי וְתִתְדַּבֵּק בְּעָלְמָא דְאָתֵי, עַד שֶׁתִּהְיֶה מַחֲשַׁבְתִּי דְּבוּקָה בְּעָלְמָא דְאָתֵי תָּמִיד:
<h3>תרנט</h3>
וְתַעַזְרֵנִי וּתְזַכֵּנִי לְקַיֵּם בְּכָל יוֹם מִצְוַת צִיצִית וּתְפִלִּין וּקְרִיאַת שְׁמַע וּתְפִלָּה בְּתַכְלִית הַשְּׁלֵמוּת, בְּלֵב טוֹב וּבְשִׂמְחָה גְדוֹלָה, וּבִמְסִירַת נֶפֶשׁ בִּקְדֻשָּׁה וּבְטָהֳרָה, וּבְכַוָּנָה גְדוֹלָה וַעֲצוּמָה, עִם כָּל פְּרָטֵיהֶם וְדִקְדּוּקֵיהֶם וְכַוָּנוֹתֵיהֶם וְתַרְיַ"ג מִצְוֹת הַתְּלוּיִם בָּהֶם וּתְזַכֵּנִי לַעֲסֹק בַּתּוֹרָה בְּכָל יוֹם וָיוֹם בִּקְדֻשָּׁה גְדוֹלָה וּבְשִׂמְחָה רַבָּה וְאַחַר כַּךְ תַּנְחֵנִי בְּצִדְקָתֶךָ לַעֲסֹק בְּמַשָּׂא וּמַתָּן בֶּאֱמוּנָה שְׁלֵמָה, עַד שֶׁאֶזְכֶּה לְבָרֵר בֵּרוּרִים קְדוֹשִׁים, וּלְהַשְׁלִים נַפְשִׁי וְרוּחִי וְנִשְׁמָתִי עַל-יְדֵי כָל הַדְּבָרִים שֶׁאֶקְנֶה וְאֶמְכֹּר, וְאֶזְכֶּה לֵידַע וּלְכַוֵּן לִקְנוֹת וְלִמְכּוֹר כָּל דָּבָר בְּעִתּוֹ בְּמוֹעֲדוֹ וּבִזְמַנּוֹ, בָּעֵת שֶׁהִגִּיעַ הַשָּׁעָה שֶׁיֵּצֵא הַדָּבָר מֵרְשׁוּתִי לִרְשׁוּת אַחֵר, אוֹ לְהֵפֶךְ כְּפִי הַנִּיצוֹצוֹת הַקְּדוֹשׁוֹת שֶׁיֵּשׁ בְּאוֹתוֹ הַדָּבָר וּכְפִי חֶלְקֵי נֶפֶשׁ רוּחַ וּנְשָׁמָה שֶׁלִּי, בְּאֹפֶן שֶׁיֻּשְׁלְמוּ חֶלְקֵי נֶפֶשׁ רוּחַ וּנְשָׁמָה שֶׁלִּי עַל-יְדֵי הַמַּשָּׂא וּמַתָּן עַד שֶׁאֶזְכֶּה לַעֲשׂוֹת יִחוּד קֻדְּשָׁא בְּרִיךְ הוּא וּשְׁכִינְתֵּיהּ עַל-יְדֵי הַמַּשָּׂא וּמַתָּן שֶׁלִּי וְעַל- יְדֵי כָל הָעֲסָקִים שֶׁלִּי וְנִזְכֶּה שֶׁיִּהְיוּ נַעֲשִׂין אֶצְלֵנוּ מִמֵּילָא כָּל הַתִּקּוּנִים וְהַיִּחוּדִים הָעֶלְיוֹנִים, בְּאֹפֶן שֶׁנִּזְכֶּה לְזִכָּרוֹן דִּקְדֻשָּׁה, לְאַדְבָּקָא מַחֲשַׁבְתָּא בְּעָלְמָא דְאָתֵי תָמִיד בִּכְלָלִיּוּת וּבִפְרָטִיּוּת וְתִשְׁמְרֵנִי וְתַצִּילֵנִי מִשִּׁכְחָה שֶׁהִיא מִיתַת הַלֵּב, שֶׁלֹּא אֶשְׁכַּח אֶת תַּכְלִיתִי וְסוֹפִי וְלֹא אַסִּיחַ דַּעְתִּי לְעוֹלָם מִזִּכְרוֹן עָלְמָא דְאָתֵי:
<h3>תרס</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ שֶׁתִּרְאֶה בְּעָנְיֵנוּ וְדָחֳקֵנוּ וַעֲמָלֵינוּ, וְתָשׁוּר בְּעָנְיֵנוּ וְתַבִּיט בַּעֲמָלֵנוּ וְתָצִיץ עָלֵינוּ בְּרַחֲמֶיךָ, וְתַשְׁגִּיחַ עָלֵינוּ בְּעֵין חֶמְלָתֶךָ וְתִשְׁמְרֵנוּ בְּרַחֲמֶיךָ הַטּוֹבִים, וְתַצִּילֵנוּ תָמִיד מֵרַע עַיִן, שֶׁלֹּא יִהְיֶה לָנוּ שׁוּם עַיִן רָעָה עַל שׁוּם אָדָם שֶׁבָּעוֹלָם רַק נִסְתַּכֵּל תָּמִיד עַל כָּל אֶחָד בְּעַיִן טוֹבָה, וְנִזְכֶּה לִהְיוֹת מִתַּלְמִידָיו שֶׁל אַבְרָהָם אָבִינוּ עָלָיו הַשָּׁלוֹם שֶׁיֵּשׁ בָּהֶם שְׁלשָׁה מִדּוֹת טוֹבוֹת שֶׁהֵם עַיִן טוֹבָה וְנֶפֶשׁ שְׁפָלָה וְרוּחַ נְמוּכָה וְתִשְׁמְרֵנוּ וְתַצִּילֵנוּ מִתַּלְמִידָיו שֶׁל בִּלְעָם הָרָשָׁע שֶׁיֵּשׁ לָהֶם שָׁלֹשׁ מִדּוֹת רָעוֹת שֶׁהֵם עַיִן רָעָה וְרוּחַ גְּבוֹהָה וְנֶפֶשׁ רְחָבָה אָבִינוּ מַלְכֵּנוּ, אַדִּירֵנוּ, בּוֹרְאֵנוּ, גּוֹאֲלֵנוּ, יוֹצְרֵנוּ, קְדוֹשֵׁנוּ, קְדוֹשׁ יַעֲקֹב רוֹעֵנוּ, רוֹעֵה יִשְׂרָאֵל, הַמֶּלֶךְ הַטּוֹב וְהַמֵּטִיב לַכֹּל, טוֹב עַיִן בֶּאֱמֶת, זַכֵּנִי בְּרַחֲמֶיךָ הָרַבִּים שֶׁאֶזְכֶּה לְהִתְדַבֵּק בְּמִדּוֹתֶיךָ הַטּוֹבִים לִהְיוֹת טוֹב עַיִן בֶּאֱמֶת תָּמִיד וְתַצִּילֵנוּ בְּרַחֲמֶיךָ הָרַבִּים מֵעַיִן רָעָה שֶׁלֹּא יִשְׁלֹט בָּנוּ שׁוּם עַיִן רָעָה מִשּׁוּם אָדָם וּמִשּׁוּם נִבְרָא שֶׁבָּעוֹלָם וְלֹא יִהְיֶה לְהָרַע עַיִן שׁוּם כֹּחַ וְשׁוּם שְׁלִיטָה וְלֹא יוּכַל לְהַזִּיק לָנוּ כְּלָל חַס וְשָׁלוֹם לֹא בְּגַשְׁמִיּוּת וְלֹא בְּרוּחָנִיּוּת:
<h3>תרסא</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, מָלֵא רַחֲמִים, טוֹב וּמֵטִיב לַכֹּל, טוֹב עַיִן, אַתָּה לְבַד יוֹדֵעַ אֶת עֹצֶם הִתְגַּבְּרוּת הָרַע עַיִן שֶׁמִּתְגַּבֵּר עָלֵינוּ מְאֹד שֶׁעֵינוֹ רָעָה בִּקְדֻשַּׁת יִשְׂרָאֵל עַם קָדוֹשׁ וּבְכָל יוֹם וָיוֹם מִתְגַּבֵּר עָלֵינוּ בְּיוֹתֵר בְּכַמָּה תַּחְבּוּלוֹת לְהַרְחִיקֵנוּ חַס וְשָׁלוֹם מֵעֲבוֹדָתְךָ בֶּאֱמֶת, וְרוֹדֵף אוֹתָנוּ מְאֹד מָלֵא רַחֲמִים, מָלֵא טוֹב, אַתָּה יָדַעְתָּ אֶת לְבָבֵנוּ, אַתָּה יָדַעְתָּ אֶת כָּל אֲשֶׁר עָבַר עָלֵינוּ עַל-יְדֵי הָרַע עַיִן שֶׁל הָאוֹיְבִים וְהַשּׂוֹנְאִים הָרוֹדְפִים אַחַר הַבָּאִים לְהִתְקָרֵב בֶּאֱמֶת לַעֲבוֹדָתְךָ וּלְתוֹרָתֶךָ וְגַם אַתָּה יָדַעְתָּ גֹּדֶל חֲלִישׁוּתֵנוּ לַעֲמֹד נֶגֶד עֵינָם הָרָעָה וְעַתָּה הוֹדִיעֵנוּ נָא אָבִינוּ שֶׁבַּשָּׁמַיִם אָנָה מִפְּנֵיהֶם נִבְרַח, וְאַיֵּה אֵיפוֹא הַמָּקוֹם לְהִתְחַבֵּא וּלְהִטָּמֵן מִפְּנֵי עֵינָם הָרָעָה הַבִּיטָה בְעָנְיֵינוּ כִּי רַבּוּ מַכְאוֹבֵינוּ וְצָרוֹת לְבָבֵנוּ "הַטֵּה אֱלֹהַי אָזְנְךָ וּשְׁמָע פְּקַח עֵינֶיךָ וּרְאֵה שׁוֹמְמוֹתֵינוּ, כִּי לֹא עַל צִדְקוֹתֵינוּ אֲנַחְנוּ מַפִּילִים תַּחֲנוּנֵינוּ לְפָנֶיךָ כִּי עַל רַחֲמֶיךָ הָרַבִּים" כִּי יָדַעְנוּ בֶּאֱמֶת כִּי אֲנַחְנוּ בְּעַצְמֵנוּ הַחַיָּבִים בְּכָל זֶה כִּי לוּלֵא חֲטָאֵינוּ וּפְשָׁעֵינוּ הַמְּרֻבִּים וְהָעֲצוּמִים, לֹא הָיִינוּ צְרִיכִים לְהִתְיָרֵא מִפְּנֵיהֶם כְּלָל אֲבָל מַה נַּעֲשֶׂה אָבִינוּ, כִּי הִסְכַּלְנוּ הַרְבֵּה מְאֹד חָטָאנוּ הֶעֱוִינוּ וְהִרְשַׁעְנוּ וְסַרְנוּ מִמִּצְוֹתֶיךָ פְּעָמִים רַבּוֹת הִצַּלְתָּנוּ, וַאֲנַחְנוּ מָרִינוּ עֵצוֹתֶיךָ, "וַתְּמוּגֵנוּ בְּיַד עֲווֹנֵנוּ" וּבְכָל זֹאת אָנוּ חֲפֵצִים וּמִשְׁתּוֹקְקִים וּמְחַכִּים וּמְיַחֲלִים בְּכָל עֵת לְהִתְקָרֵב לַעֲבוֹדָתְךָ בֶּאֱמֶת, כִּי אַתָּה רוֹצֶה בִּתְשׁוּבָה כִּי חַנּוּן וְרַחוּם אַתָּה וְקָרוֹב לְכָל קוֹרְאֶיךָ בֶּאֱמֶת, וְעַתָּה הַצִּילֵנוּ נָא בְּרַחֲמֶיךָ מִן הָרַע עַיִן כִּי אֵין לָנוּ שׁוּם כֹּחַ לַעֲמֹד נֶגֶד אֶחָד מִשּׂוֹנְאֵינוּ אַף כִּי נֶגֶד כֻּלָּם וְאֵין לָנוּ עַל מִי לְהִשָּׁעֵן כִּי אִם עַל אָבִינוּ שֶׁבַּשָּׁמַיִם, לְךָ לְבַד עֵינַי תְּלוּיוֹת, לְךָ לְבַד עֵינַי צוֹפִיּוֹת, "דַּלּוּ עֵינַי לַמָּרוֹם" אוּלַי יִרְאֶה יְהֹוָה בְּעֵינַי, אוּלַי יָחוֹס אוּלַי יְרַחֵם הַבֶּט נָא רַחֵם נָא וְהוֹשִׁיעָה נָּא צֹאן מַרְעִיתֶךָ וְאַל יִמְשָׁל בָּנוּ הָרָע עַיִן כְּלָל "הַבֵּט מִשָּׁמַיִם וּרְאֵה" כִּי הָיִינוּ לַעַג וָקֶלֶס "הַבֵּט מִשָּׁמַיִם וּרְאֵה מִזְּבוּל קָדְשְׁךָ וְתִפְאַרְתֶּךָ אַיֵּה קִנְאָתְךָ וּגְבוּרֹתֶךָ הֲמוֹן מֵעֶיךָ וְרַחֲמֶיךָ אֵלַי הִתְאַפָּקוּ"
<h3>תרסב</h3>
מָלֵא רַחֲמִים טוֹב לַכֹּל טוֹב וּמֵטִיב, טוֹב וּמֵטִיב לָרָעִים וְלַטּוֹבִים, טוֹב בֶּאֱמֶת תָּמִיד, הַטּוֹב כִּי לֹא כָלוּ רַחֲמֶיךָ וְהַמְרַחֵם כִּי לֹא תַמּוּ חֲסָדֶיךָ, רַחֵם עָלֵינוּ בְּרַחֲמֶיךָ הָרַבִּים וְהַצִּילֵנוּ מֵרַע עַיִן מִכָּל הַבְּחִינוֹת הֵן שֶׁלֹּא יִהְיֶה לָנוּ שׁוּם עַיִן רָעָה כְּלָל, הֵן שֶׁלֹּא יִשְׁלֹט בָּנוּ שׁוּם עַיִן רָעָה מִשּׁוּם אָדָם וּמִשּׁוּם נִבְרָא שֶׁבָּעוֹלָם וְתַבִּיט עָלַי בְּעֵינְךָ הַטּוֹב בְּעֵינָא חָדָא דְּרַחֲמֵי וְתַמְשִׁיךְ וְתַשְׁפִּיעַ עָלַי טוּב עַיִן וְתִשְׁמְרֵנִי וְתַצִּילֵנִי שֶׁלֹּא יִהְיֶה עֵינִי רָעָה כְּלָל בִּגְדֻלַּת חֲבֵרַי וּבִגְדֻלַּת כָּל הָעוֹלָם כֻּלּוֹ וְתַצִּילֵנִי מִפְּגַם הָרְאוּת וְתִשְׁמְרֵנִי תָמִיד שֶׁלֹּא אֶסְתַּכֵּל בְּשׁוּם דָּבָר הַמֵּבִיא לִידֵי הִרְהוּרִים חַס וְשָׁלוֹם וְלֹא בְשׁוּם דָּבָר הַפּוֹגֵם אֶת הָעֵינַיִם "הַעֲבֵר עֵינַי מֵרְאוֹת שָׁוְא בִּדְרָכֶךָ חַיֵּינִי" הַצִּילֵנִי מֵעַיִן נוֹאֶפֶת "שָׁמְרָה נַפְשִׁי וְהַצִּילֵנִי אַל אֵבוֹשׁ כִּי חָסִיתִי בָךְ" וְכָל מַה שֶּׁחָטָאתִי עָוִיתִי וּפָשַׁעְתִּי לְפָנֶיךָ וּפָגַמְתִּי בְּעֵינַי בְּשׁוֹגֵג וּבְמֵזִיד בְּאֹנֶס וּבְרָצוֹן, וְהָרַע בְּעֵינֶיךָ עָשִׂיתִי מִנְּעוּרַי עַד הַיּוֹם הַזֶּה, עַל הַכֹּל תִּמְחֹל וּתְכַפֵּר וְתִסְלַח לִי, אֱלוֹהַּ סְלִיחוֹת חַנּוּן הַמַּרְבֶּה לִסְלֹחַ וּתְזַכֵּנִי מֵעַתָּה לִהְיוֹת טוֹב עַיִן בְּכָל הַבְּחִינוֹת בִּקְדֻשָּׁה וּבְטָהֳרָה גְדוֹלָה כִּרְצוֹנְךָ הַטּוֹב בֶּאֱמֶת:
<h3>תרסג</h3>
וְתַצִּילֵנוּ שֶׁלֹּא יִשְׁלֹט בָּנוּ שׁוּם עַיִן רָעָה מִשּׁוּם רַע עַיִן שֶׁבָּעוֹלָם וְלֹא יַזִּיק לָנוּ עֵינָם הָרָעָה כְּלָל הֵן בְּגַשְׁמִיּוּת הֵן בְּרוּחָנִיּוּת בְּגוּף וָנֶפֶשׁ וּמָמוֹן וְתִשְׁמֹר צֵאתֵנוּ וּבוֹאֵנוּ לְחַיִּים טוֹבִים וּלְשָׁלוֹם מֵעַתָּה וְעַד עוֹלָם כִּי אֵין לָנוּ עַל מִי לְהִשָּׁעֵן כִּי אִם עָלֶיךָ לְבַד אָבִינוּ שֶׁבַּשָּׁמַיִם כִּי "אֲשׁוּרֵנוּ עַתָּה סְבָבוּנוּ עֵינֵיהֶם יָשִׁיתוּ לִנְטוֹת בָּאָרֶץ צָרִי יִלְטֹשׁ עֵינָיו לִי אֶשָּׂא עֵינַי אֶל הֶהָרִים מֵאַיִן יָבֹא עֶזְרִי עֶזְרִי מֵעִם יְהֹוָה עוֹשֶׂה שָׁמַיִם וָאָרֶץ:
כִּי אֵלֶיךָ אֱלֹהִים יְהֹוָה עֵינָי בְּךָ חָסִיתִי אַל תְּעַר נַפְשִׁי עֵינַי תָּמִיד אֶל יְהֹוָה כִּי הוּא יוֹצִיא מֵרֶשֶׁת רַגְלָי אֵלֶיךָ נָשָׂאתִי אֶת עֵינַי הַיּוֹשְׁבִי בַּשָּׁמַיִם הִנֵּה כְעֵינֵי עֲבָדִים אֶל יַד אֲדוֹנֵיהֶם כְּעֵינֵי שִׁפְחָה אֶל יַד גְּבִירְתָּהּ כֵּן עֵינֵינוּ אֶל יְהֹוָה אֱלֹהֵינוּ עַד שֶׁיְּחָנֵּנוּ חָנֵּנוּ יְהֹוָה חָנֵּנוּ כִּי רַב שָׂבַעְנוּ בוּז"
<h3>תרסד</h3>
רִבּוֹנוֹ שֶׁל עוֹלָם רְאֵה נָא בְעָנְיֵנוּ וְרִיבָה רִיבֵנוּ כִּי אַתָּה יָדַעְתָּ אֶת לְבָבֵנוּ כִּי צְרָכֵנוּ מְרֻבִּים מְאֹד וְדַעְתֵּנוּ קְצָרָה לְפָרֵשׁ עָזְרֵנוּ כִּי עָלֶיךָ נִשְׁעָנְנוּ עֲנֵנוּ יְהֹוָה עֲנֵנוּ, כִּי בְצָרָה גְדוֹלָה אֲנָחְנוּ אַל תַּסְתֵּר פָּנֶיךָ מִמֶּנּוּ הֱיֵה נָא קָרוֹב לְשַׁוְעָתֵנוּ כִּי אַתָּה יוֹדֵעַ אֶת כָּל תְּלָאוֹתֵינוּ וּרְאֵה אֶת עָנְיֵינוּ וְאֶת עֲמָלֵנוּ וְאֶת לַחֲצֵנוּ "זְכֹר יְהֹוָה מֶה הָיָה לָנוּ, הַבִּיטָה וּרְאֵה אֶת חֶרְפָּתֵנוּ" חוּס וַחֲמֹל עָלֵינוּ "שָׁמְרֵנִי מִידֵי פַּח יָקְשׁוּ לִי, וּמֹקְשׁוֹת פֹּעֲלֵי אָוֶן שָׁמְרֵנִי כְּאִישׁוֹן בַּת עָיִן בְּצֵל כְּנָפֶיךָ תַּסְתִּירֵנִי, מִפְּנֵי רְשָׁעִים זוּ שַׁדּוּנִי, אוֹיְבַי בְּנֶפֶשׁ יַקִּיפוּ עָלַי וַאֲנִי עָנִי וְכוֹאֵב" אֵין לִי שׁוּם בֵּית מָנוֹס כִּי אִם אֵלֶיךָ לְבַד "אֵלֶיךָ יְהֹוָה אֶקְרָא וְאֶל יְהֹוָה אֶתְחַנָּן מַה בֶּצַע בְּדָמִי בְּרִדְתִּי אֶל שַׁחַת הֲיוֹדְךָ עָפָר הֲיַגִּיד אֲמִתֶּךָ עֵינִי נִגְּרָה, וְלֹא תִדְמֶה מֵאֵין הֲפֻגוֹת עַד יַשְׁקִיף וְיֵרֶא יְהֹוָה מִשָּׁמָיִם" הוֹשִׁיעֵנוּ מָלֵא רַחֲמִים הוֹשִׁיעֵנוּ בְּעֵת צָרָה הַזֹּאת וְקַיֵּם בָּנוּ מִקְרָא שֶׁכָּתוּב: "וְעֵת צָרָה הִיא לְיַעֲקֹב וּמִמֶּנָּה יִוָּשֵׁעַ"
<h3>תרסה</h3>
הַצִּילֵנִי וְשָׁמְרֵנִי מֵרַע עַיִן הַמֵּבִיא לִידֵי שִׁכְחָה שֶׁהִיא מִיתַת הַלֵּב שְׁבִירַת לֵב כְּמוֹ שֶׁכָּתוּב: "נִשְׁכַּחְתִּי כְּמֵת מִלֵּב הָיִיתִי כִּכְלִי אוֹבֵד" עָזְרֵנִי שֶׁלֹּא אֶשְׁכַּח אֶת עוֹלָמִי הַנִּצְחִי וְהַקַּיָּם לָעַד חוּסָה עָלַי כְּרֹב רַחֲמֶיךָ, כְּרֹב יְשׁוּעָתֶךָ, כְּרֹב טוֹבוֹתֶיךָ, כְּרֹב הַצָּלוֹתֶיךָ יֶהֱמוּ מֵעֶיךָ עָלַי, עַל נִרְדָּף כָּמֹנִי, עַל חֲסַר דֵּעָה חֲסַר עֵצָה כָּמוֹנִי אַמֵּץ וְחַזֵּק אֶת לְבָבִי בְּיִרְאָתְךָ וַעֲבוֹדָתֶךָ וְזַכֵּנִי שֶׁאָשִׂים אֶל לִבִּי וְאֶזְכֹּר הֵיטֵב בְּלִבִּי וּבְדַעְתִּי תָמִיד אֶת הַתַּכְלִית הָאַחֲרוֹן וְאֶזְכֶּה לְדַבֵּק מַחֲשַׁבְתִּי וּלְבָבִי תָמִיד בְּעָלְמָא דְאָתֵי כִּי אַתָּה יוֹדֵעַ אֶת גֹּדֶל הַצַּעַר וְהַבּוּשָׁה שֶׁיִּהְיֶה בְּעָלְמָא דְאָתֵי עַל מִי שֶׁלֹּא קִשֵּׁט עַצְמוֹ בָּעוֹלָם הַזֶּה וְהוּא אֲבֵדָה שֶׁאֵינָה חוֹזֶרֶת לְעוֹלָם, כִּי שָׁם אֵין מַעֲשֶׂה וְחֶשְׁבּוֹן מוֹעִיל כְּלָל כִּי מִי שֶׁלֹּא טָרַח בְּעֶרֶב שַׁבָּת מַה יֹּאכַל בְּשַׁבָּת "מְעֻוָּת לֹא יוּכַל לִתְקֹן וְחֶסְרוֹן לֹא יוּכַל לְהִמָּנוֹת" וְאֵין מוֹעִיל שָׁם שׁוּם רַחֲמָנוּת בָּעוֹלָם זַכֵּנִי עַתָּה בְּרַחֲמֶיךָ שֶׁאֶזְכֶּה לִזְכֹּר עַתָּה בָּעוֹלָם הַזֶּה אֶת הָעוֹלָם הַבָּא תָמִיד וְאַל יַלִּיזוּ מֵעֵינַי וְלֹא אָסוּר מִדַּעְתִּי זִכְרוֹן הָעוֹלָם הַבָּא תָּמִיד בְּאֹפֶן שֶׁאֶזְכֶּה לָשׁוּב בִּתְשׁוּבָה שְׁלֵמָה אֵלֶיךָ בֶּאֱמֶת וְאֶזְכֶּה לְתַקֵּן בְּחַיַּי אֶת כָּל אֲשֶׁר שִׁחַתְתִּי בְּשׁוֹגֵג וּבְמֵזִיד בְּאֹנֶס וּבְרָצוֹן וּתְזַכֵּנוּ שֶׁיָּגֵן עָלֵינוּ זְכוּת וְכֹחַ הַצַּדִּיקִים הָאֲמִתִּיִּים שֶׁיֵּשׁ לָהֶם כֹּחַ לְהַצִּיל אוֹתָנוּ מִכָּל מִינֵי רַע עַיִן שֶׁבָּעוֹלָם וְהֵם יִלָּחֲמוּ לְפָנֵינוּ, וְיַכְנִיעוּ וִישַׁבְּרוּ וִיבַטְּלוּ אֶת כָּל מִין רַע עַיִן בְּשָׁרְשׁוֹ שֶׁלְּמַעְלָה וְיַמְתִּיקוּ וִיבַטְּלוּ אֶת הָרַע עַיִן שֶׁל הִתְנַשְּׂאוּת, עַל יְדֵי שֹׁרֶשׁ הַמַּלְכוּת שֶׁהוּא מַלְכוּת מָשִׁיחַ בֶּן דָּוִד, "יְפֵה עֵינַיִם וְטוֹב רֹאִי" וְיַמְשִׁיכוּ עָלֵינוּ אוֹרוֹ שֶׁל מָשִׁיחַ שֶׁיָּבֹא בִּמְהֵרָה בְּיָמֵינוּ וּמִכָּל צָרוֹתֵינוּ יוֹשִׁיעֵנוּ וְיִגְאָלֵנוּ:
<h3>תרסו</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהַי וֵאלֹהֵי אֲבוֹתַי שֶׁתַּצִּילֵנִי מִלָּשׁוֹן הָרָע וּמֵאֲבַק לָשׁוֹן הָרָע וְלֹא אוֹצִיא דִּבָּה עַל שׁוּם בַּר יִשְׂרָאֵל שֶׁבָּעוֹלָם, הֵן עַל גְּדוֹלִים הֵן עַל קְטַנִּים, וְלֹא יֵצֵא מִפִּי שׁוּם דִּבּוּר רַע עַל שׁוּם יִשְׂרָאֵל שֶׁבָּעוֹלָם וְתַצִּילֵנִי וְתִשְׁמְרֵנִי שֶׁלֹּא אֶפְגֹּם אֶת דַּעְתִּי כְּלָל וּתְזַכֵּנִי לְאַהֲבָה דִקְדֻשָּׁה וְתַצִּילֵנִי מֵאַהֲבוֹת הַנְּפוּלוֹת מֵאַהֲבוֹת רָעוֹת וְתַעַזְרֵנִי וְתוֹשִׁיעֵנִי וּתְזַכֵּנִי וְתִתֵּן לִי כֹחַ לְשַׁבֵּר אֶת הַכֹּחַ הַמְדַמֶּה שֶׁהוּא כֹחַ הַבַּהֲמִיּוּת שֶׁאֶזְכֶּה מְהֵרָה לְשַׁבֵּר אֶת כָּל הַתַּאֲוֹת הַבַּהֲמִיּוֹת מֵאִתִּי וְתִשְׁמְרֵנִי מִן הַטָּעוּתִים הַבָּאִים עַל-יְדֵי כֹחַ הַמְדַמֶּה, שֶׁלֹּא אֶטְעֶה מִן הָאֱמֶת לְעוֹלָם עַל- יְדֵי הַטָּעוּת שֶׁל כֹּחַ הַמְדַמֶּה חַס וְשָׁלוֹם
<h3>תרסז</h3>
וְזַכֵּנִי בְרַחֲמֶיךָ הָרַבִּים לְשִׂמְחָה דִקְדֻשָּׁה, שֶׁאֶזְכֶּה לִהְיוֹת בְּשִׂמְחָה תָמִיד וְתִתֵּן כֹּחַ בְּיָדִי לְלַקֵּט וּלְבָרֵר אֶת הָרוּחַ טוֹבָה מִן הָרוּחַ נְכֵאָה מִן הָרוּחַ רָעָה מֵעַצְבוּת רוּחַ וּתְזַכֵּנִי לַעֲשָׂרָה מִינֵי נְגִינָה דִקְדֻשָּׁה עַד שֶׁאֶזְכֶּה לְזַכֵּךְ וּלְבָרֵר אֶת הַכֹּחַ הַמְדַמֶּה לְהַכְנִיעַ וּלְבַטֵּל הָרַע שֶׁבַּמְדַמֶּה וּלְבָרֵר וּלְהַעֲלוֹת הַטּוֹב שֶׁבּוֹ אֶל הַקְּדֻשָּׁה וְאֶזְכֶּה לְהַכְנִיעַ וּלְשַׁבֵּר וּלְגָרֵשׁ וּלְבַטֵּל מִמֶּנִּי הָרוּחַ רָעָה, רוּחַ שְׁטוּת, עַצְבוּת רוּחַ, רוּחַ נְכֵאָה וּתְזַכֵּנִי מְהֵרָה לְרוּחַ טוֹבָה דִקְדֻשָּׁה "כִּי אַתָּה אֱלֹהָי רוּחֲךָ טוֹבָה תַּנְחֵינִי בְּאֶרֶץ מִישׁוֹר לֵב טָהוֹר בְּרָא לִי אֱלֹהִים וְרוּחַ נָכוֹן חַדֵּשׁ בְּקִרְבִּי אַל תַּשְׁלִיכֵנִי מִלְּפָנֶיךָ וְרוּחַ קָדְשְׁךָ אַל תִּקַּח מִמֶּנִּי הָשִׁיבָה לִי שְׂשׂוֹן יִשְׁעֶךָ וְרוּחַ נְדִיבָה תִסְמְכֵנִי" אֵל אֱלֹהֵי הָרוּחוֹת שַׁלִּיט בָּעֶלְיוֹנִים וּבַתַּחְתּוֹנִים תֶּן לִי רוּחַ טוֹבָה "יִפְקֹד יְהֹוָה אֱלֹהֵי הָרוּחוֹת לְכָל בָּשָׂר" לְהַשְׁפִּיעַ עָלַי רוּחַ טוֹבָה רוּחַ הַקְּדֻשָּׁה, "רוּחַ חָכְמָה וּבִינָה, רוּחַ עֵצָה וּגְבוּרָה, רוּחַ דַּעַת וְיִרְאַת יְהֹוָה", רוּחַ קְדֻשָּׁה וְטָהֳרָה, רוּחַ שִׂמְחָה וְחֶדְוָה
<h3>תרסח</h3>
וְשָׁמְרֵנִי וְהַצִּילֵנִי בְּרַחֲמֶיךָ הָרַבִּים מִלְּהִתְקָרֵב וּמִלְּהִתְחַבֵּר לְתַלְמִידֵי חֲכָמִים שֶׁאֵינָם הֲגוּנִים בְּמַעֲשֵׂיהֶם וְלֹא אֶשְׁמַע שׁוּם דְּבַר תּוֹרָה מֵהַתַּלְמִידֵי חֲכָמִים שֶׁלֹּא זָכוּ עֲדַיִן לְבָרֵר הַכֹּחַ הַמְדַמֶּה אֲשֶׁר כָּל חִדּוּשֵׁי תוֹרָתָם נִמְשָׁכִין מִכֹּחַ הַמְדַמֶּה הַמְעֹרָב טוֹב וָרָע וְהָרַע יוֹתֵר מִן הַטּוֹב אֲשֶׁר עַל-יְדֵי חִדּוּשֵׁיהֶם נִפְסָד הַפַּרְנָסָה וְהַשֶּׁפַע דִּקְדֻשָּׁה חַס וְשָׁלוֹם וְגוֹרְמִים מַה שֶּׁגּוֹרְמִים חַס וְשָׁלוֹם הַצִּילֵנִי מֵהֶם שָׁמְרֵנִי מֵהֶם זַכֵּנִי בְּרַחֲמֶיךָ הָרַבִּים לְהִתְקָרֵב וּלְהִתְחַבֵּר לְצַדִּיקִים אֲמִתִּיִּים אֲשֶׁר כָּל חִדּוּשֵׁי תוֹרָתָם נִמְשָׁכִין מִן הַקְּדֻשָּׁה מִן הָרוּחַ טוֹבָה רוּחַ נְבוּאָה רוּחַ הַקֹּדֶשׁ בְּלִי תַּעֲרֹבֶת שׁוּם פְּסֹלֶת כְּלָל וְחָנֵּנִי מֵאִתְּךָ דֵּעָה בִּינָה וְהַשְׂכֵּל וְקַדְּשֵׁנִי בִּקְדֻשָּׁתֶךָ הָעֶלְיוֹנָה וְעָזְרֵנִי שֶׁאֶזְכֶּה גַּם כֵּן לְחַדֵּשׁ בַּתּוֹרָה חִדּוּשִׁים אֲמִתִּיִּים הַנִּמְשָׁכִין מִן הַקְּדֻשָּׁה וְעָזְרֵנִי שֶׁיִּהְיוּ כֻלָּם טוֹב בְּלִי שׁוּם אֲחִיזַת הָרַע חַס וְשָׁלוֹם, וּבְלִי שׁוּם פְּסֹלֶת כְּלָל חָנֵּנִי וּפְדֵנִי וְזַכֵּנִי מְהֵרָה שֶׁאֶזְכֶּה לְטַהֵר וּלְקַדֵּשׁ עַצְמִי בֶּאֱמֶת וְאֶזְכֶּה לְשַׁבֵּר הַכֹּחַ הַמְדַמֶּה וּלְבַטְּלוֹ וּלְגָרְשׁוֹ מֵאִתִּי וְתִתֶּן לִי כֹחַ וְעֵצָה וּגְבוּרָה לְשַׁבֵּר וּלְבַטֵּל מִמֶּנִּי אֶת כָּל תַּאֲוֹת הַמְדֻמִּיּוֹת תַּאֲוֹת הַבַּהֲמִיּוֹת וְתִשְׁמְרֵנִי וְתַצִּילֵנִי מֵחֵטְא לְשׁוֹן הָרָע וּמֵאֲבַק לְשׁוֹן הָרָע וּמִכָּל מִינֵי פְּגַם הַדִּבּוּר וּמִכָּל מִינֵי פְּגַם הַבְּרִית בְּאֹפֶן שֶׁאֶזְכֶּה לִקְדֻשָּׁה וְטָהֳרָה בֶּאֱמֶת עַד שֶׁאֶזְכֶּה לְחִדּוּשֵׁי תוֹרָה אֲמִתִּיִּים דִּקְדֻשָּׁה כִּרְצוֹנְךָ הַטּוֹב
<h3>תרסט</h3>
אָבִי שֶׁבַּשָּׁמַיִם הַצִּילֵנִי מִטּוֹב הַמְדֻמֶּה, הַמָּרָה בָּאַחֲרוֹנָה כְּרֹאשׁ וְלַעֲנָה זַכֵּנִי לְטוּבְךָ הָאֲמִתִּי שַׂבְּעֵנִי מִטּוּבְךָ הַנִּצְחִי וְזַכֵּנִי לִהְיוֹת בְּשִׂמְחָה תָמִיד נָגִילָה וְנִשְׂמְחָה בִּישׁוּעָתֶךָ וּנְגִינוֹתַי אֲנַגֵּן כָּל יְמֵי חַיַּי עַל בֵּית יְהֹוָה וְאֶזְכֶּה לְהָרִים קוֹל זִמְרָה וְנִגּוּן לְשִׁמְךָ וְלַעֲבוֹדָתְךָ בֶּאֱמֶת כִּרְצוֹנְךָ הַטּוֹב וְאֶזְכֶּה לְעוֹרֵר וּלְגַלּוֹת תָּמִיד כָּל הָעֲשָׂרָה מִינֵי נְגִינָה וּתְזַכֵּנִי לִשְׁמֹעַ קוֹל נִגּוּן וְזִמְרָה בְּשִׂמְחָה שֶׁל מִצְוָה מִמְּנַגֵּן כָּשֵׁר וָטוֹב הַיּוֹדֵעַ נַגֵּן עַל הַכִּנּוֹר עַל כְּלֵי שִׁיר נִגּוּנִים דִּקְדֻשָּׁה הַנִּמְשָׁכִים מִכִּנּוֹר שֶׁל דָּוִד יְפֵה קוֹל וּמֵטִיב נַגֵּן בְּאֹפֶן שֶׁיִּתְבָּרֵר עַל יְדֵי הַמְנַגֵּן בִּכְלֵי שִׁיר הָרוּחַ טוֹבָה רוּחַ נְבוּאָה רוּחַ הַקֹּדֶשׁ רוּחַ שִׂמְחָה וְחֶדְוָה מֵעַצְבוּת רוּחַ מֵרוּחַ נְכֵאָה מֵרוּחַ רָעָה עַד שֶׁנִּזְכֶּה לְרוּחַ טוֹבָה בֶּאֱמֶת וְלִהְיוֹת בְּשִׂמְחָה תָמִיד וְנִזְכֶּה לָשׁוּב אֵלֶיךָ בִּתְשׁוּבָה שְׁלֵמָה וּבְלֵב נִשְׁבָּר בֶּאֱמֶת הַבָּא מִתּוֹךְ שִׂמְחָה וְנִגּוּן דִּקְדֻשָּׁה עַד שֶׁאֶזְכֶּה לִשְׁפֹּךְ לִבִּי כַמַּיִם נוֹכַח פְּנֵי יְהֹוָה בִּתְחִנָּתִי וּבַקָּשָׁתִי וְאֶזְכֶּה לְפָרֵשׁ כָּל שִׂיחָתִי לְפָנֶיךָ בְּכָל לֵב וָנֶפֶשׁ וּבִבְכִיָּה גְדוֹלָה מִתּוֹךְ שִׂמְחָה:
<h3>תרע</h3>
וְתַעַזְרֵנִי וְתוֹשִׁיעֵנִי שֶׁאֶזְכֶּה לָקוּם בְּכָל לַיְלָה בַּחֲצוֹת מַמָּשׁ וְלֹא יַעֲבֹר עָלַי חֲצוֹת לַיְלָה בְּשֵׁנָה לְעוֹלָם רַק אֶזְכֶּה לְהִתְעוֹרֵר וְלָקוּם בְּכָל לַיְלָה וְלַיְלָה בַּחֲצוֹת מַמָּשׁ כָּל יְמֵי חַיַּי לְעוֹלָם חֹק וְלֹא יַעֲבֹר וְאֶזְכֶּה אָז לְהִתְגַּבֵּר כַּאֲרִי לַעֲסֹק בְּתוֹרָה וַעֲבוֹדָה בֶּאֱמֶת "עוּרָה כְבוֹדִי, עוּרָה הַנֵּבֶל וְכִנּוֹר, אָעִירָה שָׁחַר"
<h3>תרעא</h3>
וְזַכֵּנוּ לְבָנִים זְכָרִים חַיִּים וְקַיָּמִים וְיִהְיוּ עוֹסְקֵי תוֹרָתֶךָ וּמְקַיְּמֵי מִצְווֹתֶיךָ, וְעוֹשֵׂי רְצוֹנֶךָ, כָּל יְמֵיהֶם לְעוֹלָם, הֵם וּבְנֵיהֶם וּבְנֵי בְנֵיהֶם עַד עוֹלָם וְיִהְיֶה נִשְׁאָר זִכְרֵנוּ לְדוֹרֵי דוֹרוֹת עַד סוֹף כָּל הַדּוֹרוֹת וְתִשְׁמְרֵם וְתַצִּילֵם מִכָּל חֵטְא וְעָוֹן וְאַשְׁמָה, וְתַאֲרִיךְ יְמֵיהֶם וּשְׁנוֹתֵיהֶם וְיַגְדִּילוּ שִׁמְךָ עַד עוֹלָם:
<h3>תרעב</h3>
אָבִינוּ שֶׁבַּשָּׁמַיִם, מַלֵּא מִשְׁאֲלוֹתֵינוּ בְּרַחֲמִים, וְהַצִּילֵנוּ מִכֹּחַ הַמְדַמֶּה וּמִמִּיתַת הַלֵּב וּמִשִּׁכְחָה וּמֵרַע עַיִן בְּכָל הַבְּחִינוֹת, וְזַכֵּנוּ לְזִכָּרוֹן דִּקְדֻשָּׁה שֶׁנִּזְכֶּה תָמִיד לְדַבֵּק מַחֲשַׁבְתֵּנוּ בְּעָלְמָא דְאָתֵי בְּכָל יוֹם וָיוֹם וּבְכָל מָקוֹם וּמָקוֹם בִּכְלָל וּבִפְרָט, וְלֹא נְאַבֵּד אֶת עוֹלָמֵנוּ חַס וְשָׁלוֹם בְּחִנָּם, וְנִזְכּוֹר "אֶת יְמֵי הַחֹשֶׁךְ כִּי הַרְבֵּה יִהְיוּ כָּל שֶׁבָּא הָבֶל", וְנִזְכּוֹר אֶת בּוֹרְאֵנוּ בִּימֵי בְּחוּרוֹתֵינוּ, "עַד אֲשֶׁר לֹא תֶחְשַׁךְ הַשֶּׁמֶשׁ וְהָאוֹר וְהַיָּרֵחַ וְהַכּוֹכָבִים וְשָׁבוּ הֶעָבִים אַחַר הַגֶּשֶׁם", וְנִזְכֶּה לִזְכֹּר אֶת כָּל דִּבְרֵי הַתּוֹרָה הַזֹּאת, וְלֹא נִשְׁכַּח דָּבָר מִמִּשְׁנָתֵנוּ, וְלֹא נִשְׁכַּח אֶת הַדְּבָרִים אֲשֶׁר רָאוּ עֵינֵינוּ וַאֲשֶׁר שָׁמְעוּ אָזְנֵינוּ מִפִּי חֲכָמֶיךָ הָאֲמִתִּיִּים, וְנִזְכּוֹר בְּעָלְמָא דְאָתֵי תָמִיד, עַד אֲשֶׁר נִזְכֶּה לָשׁוּב אֵלֶיךָ בֶּאֱמֶת, וְלִהְיוֹת כִּרְצוֹנְךָ הַטּוֹב תָּמִיד; וּזְכָר לָנוּ יְהֹוָה אֱלֹהֵינוּ אֶת בְּרִית אֲבוֹתֵינוּ, וְקַיֵּם לָנוּ מִקְרָא שֶׁכָּתוּב: "וְזָכַרְתִּי אֶת בְּרִיתִי יַעֲקֹב, וְאַף אֶת בְּרִיתִי יִצְחָק וְאַף אֶת בְּרִיתִי אַבְרָהָם אֶזְכֹּר, וְהָאָרֶץ אֶזְכֹּר" וְנֶאֱמַר:
"וְזָכַרְתִּי לָהֶם בְּרִית רִאשׁוֹנִים אֲשֶׁר הוֹצֵאתִי אוֹתָם מֵאֶרֶץ מִצְרַיִם לְעֵינֵי הַגּוֹיִם לִהְיוֹת לָהֶם לֵאלֹהִים אֲנִי יְהֹוָה, וְנֶאֱמַר: "זָכַרְתִּי לָךְ חֶסֶד נְעוּרַיִךְ אַהֲבַת כְּלוּלוֹתָיִךְ, לֶכְתֵּךְ אַחֲרַי בַּמִּדְבָּר בְּאֶרֶץ לֹא זְרוּעָה", וְנֶאֱמַר: "הַבֵן יַקִּיר לִי אֶפְרַיִם אִם יֶלֶד שַׁעֲשׁוּעִים כִּי מִדֵּי דַבְּרִי בּוֹ זָכוֹר אֶזְכְּרֶנוּ עוֹד עַל כֵּן הָמוּ מֵעַי לוֹ, רַחֵם אֲרַחֲמֶנּוּ נְאֻם יְהֹוָה זְכֹר רַחֲמֶיךָ יְהֹוָה וַחֲסָדֶיךָ כִּי מֵעוֹלָם הֵמָּה, חַטֹּאת נְעוּרַי וּפְשָׁעַי אַל תִּזְכֹּר כְּחַסְדְּךָ זְכָר לִי אַתָּה, לְמַעַן טוּבְךָ יְהֹוָה"
<h3>תרעג</h3>
רִבּוֹנוֹ שֶׁל עוֹלָם זָכְרֵנוּ בְּזִכָּרוֹן טוֹב לְפָנֶיךָ, וּפָקְדֵנוּ בִּפְקֻדַּת יְשׁוּעָה וְרַחֲמִים מִשְּׁמֵי שְׁמֵי קֶדֶם, וּזְכָר לָנוּ יְהֹוָה אֱלֹהֵינוּ אַהֲבַת הַצַּדִּיקִים הַקַּדְמוֹנִים, בִּזְכוּתָם תַּעֲזֹר וְתָגֵן וְתוֹשִׁיעַ אֶת הָאַחֲרוֹנִים וְתִזְכֹּר אֶת עַמְּךָ יִשְׂרָאֵל הַנְּפוֹצִים עַל הֶהָרִים כַּצֹּאן אֲשֶׁר אֵין לָהֶם רוֹעֶה "זָכְרֵנוּ יְהֹוָה בִּרְצוֹן עַמֶּךָ, פָּקְדֵנוּ בִּישׁוּעָתֶךָ, לִרְאוֹת בְּטוֹבַת בְּחִירֶיךָ לִשְׂמֹחַ בְּשִׂמְחַת גּוֹיֶךָ לְהִתְהַלֵּל עִם נַחֲלָתֶךָ לָמָּה לָנֶצַח תִּשְׁכָּחֵנוּ תַּעַזְבֵנוּ לְאֹרֶךְ יָמִים הֲשִׁיבֵנוּ יְהֹוָה אֵלֶיךָ וְנָשׁוּבָה חַדֵּשׁ יָמֵינוּ כְּקֶדֶם יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה נה</h2>
<h3>תרעד</h3>
"אֶשָּׂא עֵינַי אֶל הֶהָרִים מֵאַיִן יָבֹא עֶזְרִי, עֶזְרִי מֵעִם יְהֹוָה עוֹשֵׂה שָׁמַיִם וָאָרֶץ" רִבּוֹנוֹ שֶׁל עוֹלָם, אֱלֹהֵי אַבְרָהָם אֱלֹהֵי יִצְחָק וֵאלֹהֵי יַעֲקֹב, עֲשֵׂה לְמַעַן זְכוּת אֲבוֹתֵינוּ, וְזַכֵּנִי לָבוֹא לְאֶרֶץ יִשְׂרָאֵל חִישׁ קַל מְהֵרָה וְעָזְרֵנוּ וְהוֹשִׁיעֵנוּ וְזַכֵּנוּ שֶׁיִּתְגַּלֶּה קְדֻשַּׁת אֶרֶץ יִשְׂרָאֵל גַּם עַכְשָׁו בַּגָּלוּת הַמַּר הַזֶּה, אֲשֶׁר בַּעֲוֹנוֹתֵינוּ הָרַבִּים אֶרֶץ יִשְׂרָאֵל הִיא תַּחַת יַד הַסִּטְרָא אַחֲרָא, אַף-עַל-פִּי-כֵן בִּזְכוּת אֲבוֹתֵינוּ אַבְרָהָם יִצְחָק וְיַעֲקֹב, תְּגַלֶּה קְדֻשָּׁתָהּ הָעֲצוּמָה גַּם עַתָּה וְעַל-יְדֵי-זֶה נִזְכֶּה לְהַפִּיל אֶת אוֹיְבֵינוּ תַּחְתֵּנוּ, וִיקֻיַּם בָּנוּ מִקְרָא שֶׁכָּתוּב: "שֵׁב לִימִינִי עַד אָשִׁית אוֹיְבֶיךָ הֲדוֹם לְרַגְלֶיךָ" וּזְכָר לָנוּ בְּרִית אֲבוֹתֵינוּ כְּמוֹ שֶׁכָּתוּב: "וְזָכַרְתִּי אֶת בְּרִיתִי יַעֲקֹב וְאַף אֶת בְּרִיתִי יִצְחָק וְאַף אֶת בְּרִיתִי אַבְרָהָם אֶזְכֹּר וְהָאָרֶץ אֶזְכֹּר", וְנֶאֱמַר: "וְאַף גַּם זֹאת, בִּהְיוֹתָם בְּאֶרֶץ אוֹיְבֵיהֶם, לֹא מְאַסְתִּים וְלֹא גְעַלְתִּים לְכַלּוֹתָם, לְהָפֵר בְּרִיתִי אִתָּם, כִּי אֲנִי יְהֹוָה אֱלֹהֵיהֶם":
<h3>תרעה</h3>
רִבּוֹנוֹ שֶׁל עוֹלָם, אַתָּה יָדַעְתָּ מִי וָמִי עוֹמְדִים עָלֵינוּ, שֶׁלֹּא אֶחָד בִּלְבָד עוֹמֵד עָלֵינוּ לְכַלּוֹתֵינוּ חַס וְשָׁלוֹם, אֶלָּא הַרְבֵּה מְאֹד עוֹמְדִים עָלֵינוּ וּבְכָל יוֹם וּבְכָל עֵת, "יְהֹוָה מָה רַבּוּ צָרָי, רַבִּים קָמִים עָלָי, רַבִּים אוֹמְרִים לְנַפְשִׁי אֵין יְשׁוּעָתָה לוֹ בֵּאלֹהִים סֶלָה כָּל רוֹאַי יַלְעִיגוּ לִי יַפְטִירוּ בְשָׂפָה יָנִיעוּ רֹאשׁ, שָׁרְקוּ וַיַּחַרְקוּ שֵׁן אָמְרוּ בִלָּעְנוּ", וְעֵינֵיהֶם לְטוּשִׁים עָלֵינוּ, "הֵמָּה יַבִּיטוּ יִרְאוּ בִי", וְעֵינֵיהֶם רָעָה עָלֵינוּ כָּל הַיּוֹם
<h3>תרעו</h3>
רִבּוֹנוֹ שֶׁל עוֹלָם יוֹדֵעַ הַתַּעֲלוּמוֹת, אַתָּה יוֹדֵעַ אֶת גֹּדֶל עֹצֶם עֵינָם הָרָעָה מְאֹד שֶׁרוֹצִים לְהִתְגַּבֵּר עָלֵינוּ חָלִילָה, אֲשֶׁר אֵין אָנוּ יוֹדְעִים אֵיךְ לְהִטָּמֵן וּלְהִסָּתֵר מִפְּנֵי אֶרֶס עֵינֵיהֶם הָרָעוֹת "צָרִי יִלְטֹשׁ עֵינָיו לִי, וְאָנֹכִי תּוֹלַעַת וְלֹא אִישׁ, נִבְזֶה וַחֲדַל אִישִׁים", פָּגוּם וּמְקֻלְקָל הָרוּס וְנִשְׁחָת, נָגוּעַ וּמְעֻנֶּה, מְטֹרָף וּמְבֻלְבָּל, חֲלוּשׁ כֹּחַ חֲסַר דֵּעָה, מְרֻחָק בְּתַכְלִית הָרִחוּק, לְהֵיכָן אֶבְרַח לְהֵיכָן אָנוּס, אֵיזֶה עֵצָה אֵיזֶה תַּחְבּוּלָה אֲבַקֵּשׁ, לְקַבֵּל כֹּחַ לַעֲמֹד בְּקִשְׁרֵי הַמִּלְחָמָה מָה אוֹמַר מָה אֲדַבֵּר מָה אֶצְטַדָּק, הָאֱלֹהִים מָצָא אֶת עֲוֹנִי, לְךָ יְהֹוָה הַצְּדָקָה וְלִי בֹשֶׁת הַפָּנִים כַּיּוֹם הַזֶּה, דַּלּוּ עֵינַי לַמָּרוֹם, דַּלּוּ עֵינַי לַמָּרוֹם, עֵינַי לְךָ תְּלוּיוֹת, עֵינַי לְךָ מְיַחֲלוֹת "אֵלֶיךָ נָשָׂאתִי אֶת עֵינַי הַיּוֹשְׁבִי בַּשָּׁמַיִם, דַּלּוּ עֵינַי לַמָּרוֹם, יְהֹוָה עָשְׁקָה לִי, עָרְבֵנִי עֵינַי תָּמִיד אֶל יְהֹוָה כִּי הוּא יוֹצִיא מֵרֶשֶׁת רַגְלָי שָׁמְרָה נַפְשִׁי וְהַצִּילֵנִי אַל אֵבוֹשׁ כִּי חָסִיתִי בָךְ":
<h3>תרעז</h3>
וּבְכֵן תַּעַזְרֵנִי בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים, וְתוֹרֵנִי וּתְלַמְּדֵנִי הַדֶּרֶךְ הַיָּשָׁר וְהַנָּכוֹן בְּאֹפֶן שֶׁאֶזְכֶּה לְהִנָּצֵל מֵאֶרֶס עֵינֵיהֶם הָרָעָה שֶׁל הָאוֹיְבִים וְהַשּׂוֹנְאִים, וּתְזַכֵּנוּ וּתְלַמְּדֵנוּ שֶׁנִּזְכֶּה לְהִתְדַבֵּק בְּמִדּוֹתֶיךָ הַקְּדוֹשׁוֹת, וְנִזְכֶּה לָדוּן אֶת כָּל הָרְשָׁעִים וְכָל הָאוֹיְבִים וְהַשּׂוֹנְאִים, כֻּלָּם נִזְכֶּה לְדוּנָם לְכַף זְכוּת תָּמִיד, וּלְהִשְׁתַּדֵּל בְּכָל עֹז לִמְצֹא בָהֶם זְכוּת תָּמִיד, וְתִפְשֹׁט יָדְךָ הַגְּדוֹלָה, וְתֹאחֵז בְּמִשְׁפָּט יָדְךָ וּתְפַלְּטֵם מִמִּשְׁפָּטָם זְמַן כַּבִּיר וְעַל-יְדֵי צֵל יָדְךָ הַקְּדוֹשָׁה תְכַסֶּה עָלֵינוּ וְתַצִּילֵנוּ מֵאֶרֶס עֵינֵיהֶם הָרָעוֹת, וּבְצֵל כְּנָפֶיךָ תַּסְתִּירֵנוּ, וְתַכְהֶה וְתַחְשִׁיךְ מְאוֹר עֵינֵי הָרְשָׁעִים עַל-יְדֵי צֵל יָדְךָ הַקְּדוֹשָׁה, בְּאֹפֶן שֶׁלֹּא יִהְיֶה שׁוּם כֹּחַ לְאֶרֶס עֵינֵיהֶם הָרָעוֹת לְהַזִּיק לָנוּ כְּלָל, וְתָשִׂים פַּרְגּוֹד וּמָסָךְ הַמַּבְדִּיל בֵּין עֵינֵיהֶם הָרָעוֹת וּבֵינֵינוּ, וּתְקַיֵּם בָּנוּ מִקְרָא שֶׁכָּתוּב: "וּבְצֵל יָדִי כִּסִּיתִיךָ", וּתְחַזֵּק מְאוֹר עֵינֵינוּ, וּתְקַדֵּשׁ אֶת עֵינֵינוּ בְּכָל מִינֵי קְדֻשּׁוֹת, וְתַעַזְרֵנִי וְתִשְׁמְרֵנִי לְבַל אֶסְתַּכֵּל בְּשׁוּם דָּבָר הַפּוֹגֵם אֶת הָרְאוּת, וְאַל תִּטְּשֵׁנִי וְאַל תַּעַזְבֵנִי בְּיָדָם חַס וְשָׁלוֹם, וְתַצִּיל עָנִי כָּמֹנִי מֵחָזָק מִמֶּנּוּ, כְּמוֹ שֶׁכָּתוּב: "מַצִּיל עָנִי מֵחָזָק מִמֶּנּוּ וְעָנִי וְאֶבְיוֹן מִגּוֹזְלוֹ", וּתְקַיֵּם בָּנוּ מִקְרָא שֶׁכָּתוּב: "צוֹפֶה רָשָׁע לַצַּדִּיק וּמְבַקֵּשׁ לַהֲמִיתוֹ, יְהֹוָה לֹא יַעַזְבֶנּוּ בְיָדוֹ וְלֹא יַרְשִׁיעֶנּוּ בְּהִשָּׁפְטוֹ", עָזְרֵנוּ שֶׁיִּתְחַזֵּק מְאוֹר עֵינֵינוּ בִּקְדֻשָּׁה וּבְטָהֳרָה גְדוֹלָה, עַד שֶׁיִּהְיֶה לָנוּ כֹחַ לִרְאוֹת לְמֵרָחוֹק, וְנִזְכֶּה וְנִחְיֶה וְנִרְאֶה וְנַשִּׂיג צִדְקָתְךָ וְיִשְׁרַת דַּרְכֶּךָ, וְנֵדַע וְנָבִין כִּי יְהֹוָה הַצַּדִּיק, אַף עַל פִּי שֶׁהָרָשָׁע זוֹכֶה בַּדִּין, וְעַל-יְדֵי-זֶה תִּתְאַמֵּץ וְתִתְחַזֵּק אֱמוּנָתֵנוּ, וְנִזְכֶּה לְהַאֲמִין בְּךָ יְהֹוָה אֱלֹהֵינוּ בְּכָל לֵב וָנֶפֶשׁ, וְתַפְשִׁיט לִבֵּנוּ מֵעַקְמִימִיּוּת שֶׁבִּלְבָבֵנוּ, וְתָסִיר מֵאִתָּנוּ כָּל מִינֵי עַקְמִימִיּוּת שֶׁבִּלְבָבֵנוּ, וּתְיַשֵּׁר אֶת לְבָבֵנוּ לְהַאֲמִין בְּךָ בִּשְׁלֵמוּת, אֱמוּנָה בְּלִי שׁוּם עַקְמִימִיּוּת כְּלָל, וְאֶזְכֶּה לְחַזֵּק אֶת עַצְמִי עַל-יְדֵי שְׁלֵמוּת הָאֱמוּנָה הַקְּדוֹשָׁה, לְהִתְפַּלֵּל עַל כָּל צְרָכַי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי וְאֶת כָּל אֲשֶׁר עִם לְבָבִי אָשִׂיחָה וַאֲסַפֵּר לְפָנֶיךָ בֶּאֱמֶת וּבִתְמִימוּת וּבְיִשְׁרַת לֵבָב, בְּלִי שׁוּם עַרְמִימִיּוּת וְעַקְמִימִיּוּת כְּלָל וְאֶזְכֶּה לְהַאֲמִין כִּי הַכֹּל בִּרְשׁוּתְךָ אֲפִלּוּ לְשַׁנּוֹת הַטֶּבַע, וְאֵין אַתָּה מְקַפֵּחַ שְׂכַר כָּל בִּרְיָּה כִּי צַדִּיק וְיָשָׁר יְהֹוָה, וְאֶזְכֶּה תָמִיד לְהִתְפַּלֵּל וּלְהוֹדוֹת לְךָ בְּיֹשֶׁר לֵבָב בֶּאֱמֶת וּבֶאֱמוּנָה שְׁלֵמָה בִּקְדֻשָּׁה וּבְטָהֳרָה גְדוֹלָה:
<h3>תרעח</h3>
רִבּוֹנוֹ שֶׁל עוֹלָם "הִנֵּה נָא הוֹאַלְתִּי לְדַבֵּר אֶל יְהֹוָה וְאָנֹכִי עָפָר וָאֵפֶר", עָזְרֵנוּ שֶׁתִּהְיֶה תְפִלָּתֵנוּ בִּשְׁלֵמוּת לְפָנֶיךָ, וְנִזְכֶּה עַל-יְדֵי תְפִלָּתֵנוּ לְהַכְנִיעַ הָרַע שֶׁבִּפְרָט וְשֶׁבִּכְלָל, וְתַעַזְרֵנוּ וּתְזַכֵּנוּ לְהִתְפַּלֵּל לְפָנֶיךָ בִּמְסִירוּת נֶפֶשׁ עָצוּם מְאֹד בֶּאֱמֶת לַאֲמִתּוֹ, עַד שֶׁיִּתְבַּטֵּל כָּל חָמְרֵנוּ וְיֵשׁוּתֵנוּ וְגוּפֵנוּ הַמְגֻשָּׁם הַכֹּל יִתְבַּטֵּל לְגַמְרֵי בִּשְׁעַת הַתְּפִלָּה וְתִהְיֶה תְפִלָּתֵנוּ בִּשְׁלֵמוּת כְּמוֹ תְפִלּוֹת הַחֲסִידִים הָרִאשׁוֹנִים שֶׁהָיָה לָהֶם בִּשְׁעַת הַתְּפִלָּה הִתְפַּשְּׁטוּת הַגַּשְׁמִיּוּת, וְגַם נִזְכֶּה בְּכֹחֲךָ הַגָּדוֹל לְהַכְנִיעַ וּלְשַׁבֵּר וּלְבַטֵּל כָּל הָרַע שֶׁל הַתְּפִלּוֹת שֶׁל הָרְשָׁעִים וּפוֹשְׁעֵי יִשְׂרָאֵל שֶׁאָנוּ מִתְפַּלְּלִין עִמָּהֶם וְתִתֶּן לָנוּ כֹחַ לְבַטֵּל הָרַע שֶׁלָּהֶם וְלַעֲשׂוֹת מֵהָרַע כִּסֵּא לַקְּדֻשָּׁה, עַד שֶׁיִּהְיֶה אֵפֶר תַּחַת כַּפּוֹת רַגְלֵי הַקְּדֻשָּׁה, וִיקֻיַּם מִקְרָא שֶׁכָּתוּב: "וְעַסּוֹתֶם רְשָׁעִים כִּי יִהְיוּ אֵפֶר תַּחַת כַּפּוֹת רַגְלֵיכֶם"
<h3>תרעט</h3>
וְתוֹשִׁיעֵנוּ בְּרַחֲמֶיךָ הָרַבִּים שֶׁנִּזְכֶּה בִּתְפִלָּתֵנוּ לְקַשֵּׁר עַצְמֵנוּ בִּכְלָל וּבִפְרָט עִם נַפְשִׁין רוּחִין וְנִשְׁמָתִין שֶׁל שׁוֹכְנֵי עָפָר וְנִזְכֶּה לְעוֹרֵר וּלְהָקִיץ אוֹתָם בִּתְפִלָּתֵנוּ, שֶׁיִּתְפַּלְּלוּ כֻלָּם עִמָּנוּ יַחַד כְּמוֹ שֶׁכָּתוּב:
"הָקִיצוּ וְרַנְּנוּ שׁוֹכְנֵי עָפָר" וּנְקַשֵּׁר הַדִּבּוּר שֶׁל הַתְּפִלָּה עִם שׁוֹכְנֵי עָפָר, בִּכְלָל וּבִפְרָט, שֶׁנִּזְכֶּה לְעוֹרֵר וּלְהָקִיץ בִּתְפִלּוֹתֵנוּ כָּל חֶלְקֵי נֶפֶשׁ רוּחַ וּנְשָׁמָה שֶׁלָּנוּ שֶׁבָּאוּ כְּבָר בְּגִלְגּוּל וְנִתְתַּקְּנוּ וְגַם נִזְכֶּה לְעוֹרֵר וּלְהָקִיץ כָּל הַנְּפָשׁוֹת וְהָרוּחוֹת וְהַנְּשָׁמוֹת הַקְּדוֹשׁוֹת שֶׁל כָּל הַצַּדִּיקִים שׁוֹכְנֵי עָפָר, קְדוֹשִׁים אֲשֶׁר בָּאָרֶץ הֵמָּה, לְעוֹרֵר אֶת כֻּלָּם שֶׁיִּתְפַּלְּלוּ עִמָּנוּ וּבִזְכוּתָם תִּשְׁמַע תְּפִלָּתֵנוּ תָמִיד, וְתַאֲזִין קוֹלֵנוּ, וְתַקְשִׁיב שַׁוְעָתֵנוּ, וּתְרַחֵם עָלֵינוּ לְמַעֲנָם וְלֹא לְמַעֲנֵנוּ, כְּמוֹ שֶׁכָּתוּב: "לִקְדוֹשִׁים אֲשֶׁר בָּאָרֶץ הֵמָּה וְאַדִּירֵי כָּל חֶפְצִי בָם":
<h3>תרפ</h3>
וּבְכֵן תְּרַחֵם עָלֵינוּ וְתִהְיֶה בְעֶזְרִי, וּתְזַכֵּנוּ בַּחֲסָדֶיךָ הָעֲצוּמִים וּבְכֹחֲךָ הַגָּדוֹל, בְּכֹחַ וּזְכוּת הַצַּדִּיקִים אֲמִתִּיִּים, שֶׁנִּזְכֶּה לְתַקֵּן בִּתְפִלּוֹתֵינוּ כָל הַשְּׁלֹשָׁה קוֹלוֹת הָרָעוֹת שֶׁל הָרְשָׁעִים, שֶׁהֵם קוֹל כְּסִילוּת וּשְׁטוּתִים שֶׁל הַנּוֹפְלִים בֶּאֱמוּנוֹת כּוֹזְבִיּוֹת, וְקוֹל חֵרוּפִים וְגִדּוּפִים שֶׁל הַמְחַקְּרִים וְהָאַפִּקוֹרְסִים, וְקוֹל הַבִּזְיוֹנוֹת שֶׁל הַמְחָרְפִים וְהַמְבַזִּים יִרְאֵי יְהֹוָה הָאֲמִתִּיִּים שֶׁנִּזְכֶּה לְהַכְנִיעַ וּלְשַׁבֵּר וּלְבַטֵּל עַל יְדֵי תְפִלּוֹתֵינוּ אֶת כָּל מִינֵי אֱמוּנוֹת כּוֹזְבִיּוֹת, אֱמוּנוֹת שֶׁל שְׁטוּת וָהֶבֶל וְכָל דַּרְכֵּי הָאֱמוֹרִי כֻּלָּם נִזְכֶּה לְשַׁבֵּר וּלְבַטֵּל עַל-יְדֵי תְפִלּוֹתֵינוּ, וּלְהַעֲלוֹת אֶת כָּל הַנּוֹפְלִים בֶּאֱמוּנוֹת כּוֹזְבִיּוֹת לֶאֱמוּנָה אֲמִתִּיִּית דִּקְדֻשָּׁה, וְלִקְבֹּעַ בְּלִבָּם אֱמוּנָה שְׁלֵמָה עַל יְדֵי תְפִלּוֹתֵינוּ, וְנִזְכֶּה לָשִׂים כָּל לִבֵּנוּ עַל תְּפִלּוֹתֵינוּ, וּלְהִתְפַּלֵּל לְפָנֶיךָ בְּכַוָּנָה גְדוֹלָה וַעֲצוּמָה בְּכַוָּנַת הַלֵּב בֶּאֱמֶת עַד שֶׁנִּזְכֶּה עַל יְדֵי כַּוָּנַת הַלֵּב שֶׁבַּתְּפִלָּה לְתַקֵּן אֶת לֵב הַמְחַקְרִים וְהַפִּילוֹסוֹפִים שֶׁיּוּכַל לִבָּם לְהָכִיל אֶת שִׂכְלָם, שֶׁלֹּא יַחְטִיא אוֹתָם שִׂכְלָם כִּי אַתָּה יָדַעְתָּ יְהֹוָה אֱלֹהֵינוּ, אֶת עֹצֶם הַפְּגָמִים וְהַקִּלְקוּלִים וְהַחֻרְבָּנוֹת הָרַבִּים שֶׁגּוֹרְמִים לָנוּ הַמְחַקְּרִים וְהַפִּילוֹסוֹפִים שֶׁהֵם "חֲכָמִים בְּעֵינֵיהֶם וְנֶגֶד פְּנֵיהֶם נְבוֹנִים" וְחָכְמָתָם וְשִׂכְלָם מְרֻבֶּה מִמַּעֲשֵׂיהֶם, וּמֵחֲמַת זֶה הֵם מַחֲטִיאִים עַל יְדֵי חָכְמָתָם וְשִׂכְלָם, וְהֵם חֲכָמִים "לְהָרַע, וּלְהֵטִיב לֹא יָדָעוּ", וּמִתְחַכְּמִים הַרְבֵּה עַד שֶׁמְּגַדְּפִין כְּלַפֵּי מַעְלָה בְּחָכְמָתָם וְהֵם מַזִּיקִים לִכְלַל יִשְׂרָאֵל מְאֹד מְאֹד בְּחָכְמָתָם הָרָעָה וּבִפְרָט שֶׁרֻבָּם כְּכֻלָּם הֵם נוֹאֲפִים גְּדוֹלִים, וְעוֹסְקִים בְּחָכְמַת הַפִּילוֹסוֹפְיָא וְלִבָּם חָסֵר וְקָטָן מֵהָכִיל אֶת חָכְמָתָם, אֲשֶׁר עֲלֵיהֶם נֶאֱמַר "לִקְנוֹת חָכְמָה וָלֵב אָיִן", וְעַל כֵּן הֵם מַחֲטִיאִים בְּיוֹתֵר, עַל יְדֵי חָכְמָתָם וַחֲקִירָתָם הָרָעָה, וְלֹא דַי שֶׁהֵם מַשְׁחִיתִים וּמְאַבְּדִים נַפְשׁוֹתָם עֲדֵי אוֹבֵד, אַף גַּם הֵם פּוֹרְשִׂים רְשָׁתוֹת וּמִכְמוֹרוֹת לִשְׁאָר בְּנֵי יִשְׂרָאֵל הַקְּרוּאִים וְהוֹלְכִים לְתֻמָּם, עַד אֲשֶׁר פָּשְׂתָה הַנֶּגַע וְהַמִּסְפַּחַת הָרָעָה הַזֹּאת בְּדוֹרוֹתֵינוּ אֵלֶּה, בַּעֲוֹנוֹתֵינוּ הָרַבִּים, "אוֹי לָנוּ כִּי שֻׁדָּדְנוּ" אֲשֶׁר אַתָּה לְבַד יָדַעְתָּ עֹצֶם הַצָּרָה הַזֹּאת שֶׁבָּאָה עָלֵינוּ עַכְשָׁו בְּעוּקְבוֹת מְשִׁיחָא אֲשֶׁר כָּמֹהוּ לֹא נִהְיָיתָה מִימוֹת עוֹלָם, וְאֵין לָנוּ עַל מִי לְהִשָּׁעֵן כִּי אִם עָלֶיךָ אָבִינוּ שֶׁבַּשָּׁמַיִם
<h3>תרפא</h3>
חוּס וַחֲמֹל עָלֵינוּ, וְהַצֵּל אֶת שְׁאֵרִית עַמְּךָ יִשְׂרָאֵל מִכָּל הַכִּתּוֹת שֶׁל הַמְחַקְּרִים, וְהַפִּילוֹסוֹפִים הַצָּדִים נְפָשׁוֹת לְפֹרְחוֹת לִבְאֵר שַׁחַת וְלֹא יַעֲלֶה וְלֹא יָבֹא וְלֹא יַגִּיעַ לְלִבֵּנוּ וּלְלֵב כָּל עַמְּךָ בֵּית יִשְׂרָאֵל שׁוּם צַד סְבָרָה מִסְּבָרוֹתֵיהֶם, וְלֹא שׁוּם דֵּעָה וּמְבוּכָה מִדֵּעוֹתֵיהֶם וּמִמְּבוּכוֹתֵיהֶם, וְלֹא שׁוּם בִּלְבּוּל וְקֻשְׁיָא מִקֻּשְׁיוֹתֵיהֶם רַק תְּזַכֵּנוּ לְהַרְבּוֹת בַּתּוֹרָה וּבְמַעֲשִׂים טוֹבִים בִּתְמִימוּת וּבִפְשִׁיטוּת גָּמוּר כָּל יָמֵינוּ לְעוֹלָם וְנַשְׁלִיךְ כָּל הַחָכְמוֹת אַחֲרֵי גַּוֵּנוּ, וְנִסְמֹךְ עַל אֱמוּנָה לְבַד כְּמוֹ שֶׁקִּבַּלְנוּ מֵאֲבוֹתֵינוּ הַקְּדוֹשִׁים וְיִהְיוּ מַעֲשֵׂינוּ הַטּוֹבִים מְרֻבִּים מֵחָכְמָתֵנוּ וְתִתֶּן לָנוּ כֹּחַ לְהַכְנִיעַ וּלְשַׁבֵּר וּלְבַטֵּל וְלַעֲקֹר וּלְכַלּוֹת אֶת כָּל דֵּעוֹת הַזָּרוֹת שֶׁל כָּל הַמְחַקְּרִים וְהַפִּילוֹסוֹפִים וְנִזְכֶּה לַהֲפֹךְ אֶת לִבָּם אֶל הָאֱמֶת, שֶׁיָּשׁוּבוּ כֻלָּם לֶאֱמוּנָתְךָ הַקְּדוֹשָׁה וְהַטְּהוֹרָה וְהַתְּמִימָה:
<h3>תרפב</h3>
וּתְזַכֵּנוּ וְתַעַזְרֵנוּ לְבַטֵּל כָּל הַבִּזְיוֹנוֹת וְהַחֶרְפּוֹת שֶׁיֵּשׁ לָנוּ מִשּׂוֹנְאֵינוּ וְאוֹיְבֵינוּ בְּגַשְׁמִיּוּת וּבְרוּחָנִיּוּת וְנִזְכֶּה עַל יְדֵי תְפִלּוֹתֵינוּ לַהֲפֹךְ כָּל הַחֶרְפּוֹת וְהַבִּזְיוֹנוֹת לְכָבוֹד וְנִזְכֶּה בִּשְׁעַת הַתְּפִלָּה לְבַטֵּל עַצְמֵנוּ מִכֹּל וָכֹל וְלִכְנֹס וְלַעֲמֹד בְּהֵיכַל הַמֶּלֶךְ וּנְבַטֵּל אָז יֵשׁוּתֵנוּ לְגַמְרֵי עַד שֶׁלֹּא נִרְאֶה אָז שׁוּם דָּבָר, אֶלָּא אֶת הַמֶּלֶךְ יִתְבָּרַךְ לְבַדּוֹ נִרְאֶה, עַד שֶׁנִּזְכֶּה עַל-יְדֵי-זֶה לְשֵׂכֶל דִּקְדֻשָּׁה לַהֲפֹךְ כָּל הַחֲרָפּוֹת לְכָבוֹד וּלְהִתְבּוֹנֵן בְּכָל הַדִּבּוּרִים שֶׁל הַמְחָרְפִים וְהַמְגַדְּפִים, לְצָרְפָם וּלְפָרְשָׁם שֶׁיִּתְהַוּוּ מֵהֶם אִמְרֵי כָבוֹד לְהַשֵּׁם יִתְבָּרַךְ כְּמוֹ שֶׁכָּתוּב: "וּבְהֵיכָלוֹ כֻּלּוֹ אוֹמֵר כָּבוֹד" וְתִהְיֶה תְּפִלָּתֵנוּ בִּשְׁלֵמוּת גָּדוֹל בְּתַכְלִית הַשְּׁלֵמוּת, עַד שֶׁיִּתְתַּקֵּן עַל-יְדֵי תְפִלּוֹתֵינוּ כָּל הַתִּקּוּנִים שֶׁנִּתְתַּקְּנוּ עַל-יְדֵי הַפָּרָה אֲדֻמָּה שֶׁשָּׂרַף מֹשֶׁה רַבֵּנוּ בַּמִּדְבָּר עַד שֶׁתִּזְכּוֹר בְּרִית אֲבוֹתֵינוּ עַל-יְדֵי תְפִלּוֹתֵינוּ, וְיִתְנוֹצֵץ אוֹר זְכוּת אָבוֹת עַל-יְדֵי תְּחִנּוֹתֵינוּ וּתְפִלּוֹתֵינוּ שֶׁאָנוּ מְבַקְשִׁים וּמְחַלִּים פָּנֶיךָ תָּמִיד, וְעַל-יְדֵי זְכוּת אֲבוֹתֵינוּ תִּזְכֹּר אֶת שְׁכִינַת עֻזֶּךָ וּתְגַלֶּה קְדֻשַּׁת אֶרֶץ יִשְׂרָאֵל גַּם בַּגָּלוּת הַמַּר הַזֶּה
<h3>תרפג</h3>
וּתְזַכֵּנוּ לִכְסֹף וּלְהִשְׁתּוֹקֵק וּלְהִתְגַּעְגֵּעַ תָּמִיד לָבוֹא לְאֶרֶץ יִשְׂרָאֵל, עַד שֶׁנִּזְכֶּה לִגְמֹר מַחֲשַׁבְתֵּנוּ וּלְהוֹצִיאָהּ מִכֹּחַ אֶל הַפֹּעַל לִנְסֹעַ וְלַעֲלוֹת לְאֶרֶץ יִשְׂרָאֵל, חִישׁ קַל מְהֵרָה בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים וְעַל-יְדֵי קְדֻשַּׁת אֶרֶץ יִשְׂרָאֵל נִזְכֶּה לְהִנָּצֵל מֵרַע עַיִן שֶׁל שׂוֹנְאֵינוּ וְאוֹיְבֵינוּ וְרוֹדְפֵינוּ וְגַם נִרְאֶה בָהֶם מַה שֶּׁהֵם רוֹצִים לִרְאוֹת בָּנוּ וִיקֻיַּם מִקְרָא שֶׁכָּתוּב: "קַוֵּה אֶל יְהֹוָה וּשְׁמֹר דַּרְכּוֹ, וִירוֹמִמְךָ לָרֶשֶת אָרֶץ בְּהִכָּרֵת רְשָׁעִים תִּרְאֶה בְּטַח בַּיהֹוָה וַעֲשֵׂה טוֹב שְׁכָן אֶרֶץ וּרְעֵה אֱמוּנָה":
<h3>תרפד</h3>
רִבּוֹנוֹ שֶׁל עוֹלָם, אַתָּה יָדַעְתָּ, כִּי אֵין בָּנוּ כֹחַ לַעֲמֹד נֶגֶד אֶחָד מִשּׂוֹנְאֵינוּ אַף כִּי נֶגֶד כֻּלָּם וְאֵין לָנוּ כֹחַ לְהַכְנִיעַ שָׁלֹשׁ קוֹלוֹת הָאֵלּוּ, רַק בָּאנוּ לְפָנֶיךָ בִּזְכוּת וְכֹחַ צַדִּיקֵי אֱמֶת שֶׁתְּזַכֵּנוּ לְהִכָּלֵל בָּהֶם וְהֵם יִלָּחֲמוּ לְפָנֵינוּ, וְיַכְנִיעוּ בְּכֹחָם הַגָּדוֹל אֶת כָּל הַשְּׁלֹשָׁה קוֹלוֹת הָאֵלּוּ, וְיַפִּילוּ לְפָנֵינוּ אֶת כָּל שׂוֹנְאֵינוּ וְרוֹדְפֵינוּ וִישַׁבְּרוּ וְיַעַקְרוּ וִיכַלּוּ אֶת כָּל הַקָּמִים עָלֵינוּ לְרָעָה, אֶת כָּל הַמִּתְנַגְּדִים אֶל נְקֻדַּת הָאֱמֶת, וְכָל הַמּוֹנְעִים אוֹתָנוּ וְכָל עַמְּךָ בֵּית יִשְׂרָאֵל מִדֶּרֶךְ הַיָּשָׁר וְהָאֱמֶת כִּרְצוֹנְךָ הַטּוֹב, כֻּלָּם יִכְרְעוּ וְיִפֹּלוּ, וְלִכְבוֹד שִׁמְךָ יְקָר יִתֵּנוּ וִיקֻיַּם מִקְרָא שֶׁכָּתוּב: "צוֹפֶה רָשָׁע לַצַּדִּיק וּמְבַקֵּשׁ לַהֲמִיתוֹ, יְהֹוָה לֹא יַעַזְבֶנוּ בְיָדוֹ וְלֹא יַרְשִׁיעֶנּוּ בְּהִשָּׁפְטוֹ":
<h3>תרפה</h3>
וְתַעַזְרֵנוּ וְתוֹשִׁיעֵנוּ וּתְזַכֵּנוּ בְרַחֲמֶיךָ הָרַבִּים לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת חִישׁ קַל מְהֵרָה, עַד שֶׁנִּזְכֶּה לִהְיוֹת בִּכְלָל צַדִּיקִים עוֹשֵׂי טוֹב, וְנִזְכֶּה שֶׁיִּתְגַּלֶּה לָנוּ פְּנֵי יְהֹוָה עַל-יְדֵי קְדֻשַּׁת אֶרֶץ- יִשְׂרָאֵל וּתְזַכֵּנוּ לְקַיֵּם בֶּאֱמֶת מִקְרָא שֶׁכָּתוּב: "דִּרְשׁוּ יְהֹוָה וְעֻזּוֹ, בַּקְּשׁוּ פָנָיו תָּמִיד":
<h3>תרפו</h3>
וְנִזְכֶּה לְקַיֵּם מִצְוַת חַלָּה בִּשְׁלֵמוּת וְלֹא נִכָּשֵׁל לְעוֹלָם וְלֹא יָבֹא לְתוֹךְ פִּינוּ לְעוֹלָם עִסָּה שֶׁלֹּא הוּרְמָה חַלָּתָהּ וְתָבִיא לָנוּ מְשִׁיחַ צִדְקֵנוּ מְהֵרָה וְנָשׁוּב לְאַרְצֵנוּ בְּקָרוֹב, וְשָׁם נִזְכֶּה לְקַיֵּם מִצְוַת נְתִינַת חַלָּה טְהוֹרָה לְכֹהֵן, בִּשְׁלֵמוּת גָּמוּר בִּקְדֻשָּׁה גְדוֹלָה:
<h3>תרפז</h3>
וְתַצִּילֵנוּ וְתִשְׁמְרֵנוּ אוֹתָנוּ וְאֶת זַרְעֵנוּ תָמִיד שֶׁלֹּא יִשְׁלֹט בָּנוּ שׁוּם עַיִן הָרָע לְעוֹלָם, מִשּׁוּם אָדָם וּמִשּׁוּם נִבְרָא שֶׁבָּעוֹלָם וְנִזְכֶּה לְהוֹדוֹת לְךָ וּלְבָרֶכְךָ תָּמִיד, וְיִמָּלֵא פִי תְהִלָּתֶךָ, וְנוֹדֶה לְךָ יְהֹוָה אֱלֹהֵינוּ תָמִיד עַל כָּל נְשִׁימָה וּנְשִׁימָה, "כָּל עַצְמוֹתַי תֹּאמַרְנָה יְהֹוָה מִי כָמוֹךָ, מַצִּיל עָנִי מֵחָזָק מִמֶּנּוּ וְעָנִי וְאֶבְיוֹן מִגּוֹזְלוֹ הַצִּילֵנִי מֵאוֹיְבַי אֱלֹהָי, מִמִּתְקוֹמְמַי תְּשַׂגְּבֵנִי חַלְּצֵנִי יְהֹוָה מֵאָדָם רָע, מֵאִישׁ חֲמָסִים תִּנְצְרֵנִי כִּי אֵלֶיךָ אֱלֹהִים יְהֹוָה עֵינָי, בְּכָה חָסִיתִי אַל תְּעַר נַפְשִׁי יְהֹוָה אֱלֹהַי בְּךָ חָסִיתִי הוֹשִׁיעֵנִי מִכָּל רוֹדְפַי וְהַצִּילֵנִי", וִיקֻיַּם בָּנוּ מִקְרָא שֶׁכָּתוּב: "פָּדָה בְשָׁלוֹם נַפְשִׁי מִקְּרָב לִי כִּי בְרַבִּים הָיוּ עִמָּדִי יִרְאֵי יְהֹוָה הַלְלוּהוּ, כָּל זֶרַע יַעֲקֹב כַּבְּדוּהוּ, כִּי לֹא בָזָה וְלֹא שִׁקַּץ עֱנוּת עָנִי וּבְשַׁוְּעוֹ אֵלָיו שָׁמֵעַ הִנֵּה אֱלֹהִים עוֹזֵר לִי, יְהֹוָה בְּסוֹמְכֵי נַפְשִׁי, יָשִׁיב הָרַע לְשׁוֹרְרָי בַּאֲמִתְּךָ הַצְמִיתֵם בִּנְדָבָה אֶזְבְּחָה לָךְ אוֹדֶה שִׁמְךָ יְהֹוָה כִּי טוֹב, כִּי מִכָּל צָרָה הִצִּילָנִי וּבְאוֹיְבַי רָאֲתָה עֵינִי, כֹּל הַנְּשָׁמָה תְּהַלֵּל יָהּ הַלְלוּיָהּ, כָּל הַנְּשָׁמָה תְּהַלֵּל יָהּ הַלְלוּיָהּ":
<h2>תפילה נו</h2>
<h3>תרפח</h3>
"לָמָּה פָנֶיךָ תַּסְתִּיר תִּשְׁכַּח עָנְיֵנוּ וְלַחֲצֵנוּ לָמָּה יְהֹוָה תִּזְנַח נַפְשִׁי תַּסְתִּיר פָּנֶיךָ מִמֶּנִּי לָמָּה יְהֹוָה תַּעֲמֹד בְּרָחוֹק תַּעֲלִים לְעִתּוֹת בַּצָּרָה עַד מָה יְהֹוָה תִּסָּתֵר לָנֶצַח, תִּבְעַר כְּמוֹ אֵשׁ חֲמָתֶךָ עַד אָנָה יְהֹוָה תִּשְׁכָּחֵנִי נֶצַח, עַד אָנָה תַּסְתִּיר אֶת פָּנֶיךָ מִמֶּנִּי עַד אָנָה אָשִׁית עֵצוֹת בְּנַפְשִׁי, יָגוֹן בִּלְבָבִי יוֹמָם, עַד אָנָה יָרוּם אוֹיְבִי עָלָי אַל תַּסְתֵּר פָּנֶיךָ מִמֶּנִּי בְּיוֹם צַר לִי, הַטֵּה אֵלַי אָזְנֶךָ בְּיוֹם אֶקְרָא מַהֵר עֲנֵנִי מַהֵר עֲנֵנִי יְהֹוָה כָּלְתָה רוּחִי אַל תַּסְתֵּר פָּנֶיךָ מִמֶּנִּי, וְנִמְשַׁלְתִּי עִם יוֹרְדֵי בוֹר, "עֲנֵנִי יְהֹוָה עֲנֵנִי" כִּי בְצָרָה גְדוֹלָה אָנִי, "אַל תַּסְתֵּר פָּנֶיךָ מִמֶּנִי, וְאַל תִּתְעַלַּם מִתְּחִנָּתִי"
<h3>תרפט</h3>
רִבּוֹנוֹ שֶׁל עוֹלָם מֶלֶךְ עוֹלָמִים, אֲדוֹן כֹּל, מוֹשֵׁל בַּכֹּל, אֵל מִסְתַּתֵּר, מָלֵא רַחֲמִים, אַתָּה לְבַד יוֹדֵעַ אֶת עֹצֶם תֹּקֶף תַּעֲלוּמוֹת הַהַסְתָּרָה שֶׁהִתְגַּבְּרָה עַכְשָׁו מְאֹד בָּעִתִּים הַלָּלוּ בְּעוּקְבָא דִמְשִׁיחָא, "כִּי הִסְתַּרְתָּ פָנֶיךָ מִמֶּנּוּ, וַתְּמוּגֵנוּ בְּיַד עֲוֹנֵינוּ", וְנִתְקַיֵּם בָּנוּ עַכְשָׁו בַּעֲווֹנוֹתֵינוּ הָרַבִּים, "וְאָנֹכִי הַסְתֵּר אַסְתִּיר פָּנַי בַּיּוֹם הַהוּא עַל כָּל אֲשֶׁר עָשָׂה", כִּי נִסְתַּרְתָּ מֵאִתָּנוּ מְאֹד מְאֹד, עַד אֲשֶׁר נֶעְלַם וְנִסְתַּר מֵאִתָּנוּ תָּקְפְּךָ וְגָדְלְךָ וְתִפְאַרְתְּךָ וּמַלְכוּתְךָ וּמֶמְשַׁלְתְּךָ הַגְּדוֹלָה אֲשֶׁר בַּכֹּל מָשָׁלָה כִּי חָטָאתִי עָוִיתִי וּפָשַׁעְתִּי לְפָנֶיךָ, וְהָרַע בְּעֵינֶיךָ עָשִׂיתִי מִנְּעוּרַי עַד הַיּוֹם הַזֶּה וְעָבַרְתִּי וְשָׁנִיתִי כַּמָּה פְּעָמִים, עַד אֲשֶׁר נַעֲשָׂה לִי כְּהֶתֵּר וְהָפַכְתִּי דִּבְרֵי אֱלֹהִים חַיִּים, וְקִלְקַלְתִּי צֵרוּפֵי אוֹתִיּוֹת הַתּוֹרָה הַקְּדוֹשָׁה, עַד אֲשֶׁר נַעֲשָׂה אֶצְלִי מֵאִסּוּר הֶתֵּר וְלֹא דַי לִי בָזֶה, כִּי אִם עוֹד הוֹסַפְתִּי לַעֲשׂוֹת תוֹעֵבוֹת גְּדוֹלוֹת מֵאֵלֶּה, וְכָפַלְתִּי וְשִׁלַּשְׁתִּי בָּהֶם כַּמָּה פְּעָמִים בְּלִי שִׁעוּר וְעֵרֶךְ, עַד אֲשֶׁר נִלְאֵתִי מִלִּסְפֹּר רֹב הֲמוֹן יְמֵי חַטֹּאתָי כַּמָּה וְכַמָּה פְּעָמִים הִכְעַסְתִּיךָ, עַד אֲשֶׁר הִשְׂתָּרְגוּ עָלוּ עַל צַוָּארִי עֹל עֲווֹנוֹתַי הַמְרֻבִּים וְהָעֲצוּמִים מְאֹד מְאֹד "עַד כִּי חָדַל לִסְפֹּר כִּי אֵין מִסְפָּר", עַד אֲשֶׁר בַּעֲווֹנוֹתַי הָרַבִּים הִתְגַּבְּרָה עָלַי הַהַסְתָּרָה שֶׁבְּתוֹךְ הַהַסְתָּרָה, כִּי נִסְתַּרְתָּ מִמֶּנּוּ מְאֹד בְּכַמָּה וְכַמָּה הַסְתָּרוֹת שֶׁבְּתוֹךְ הַסְתָּרוֹת כִּי גַם הַהַסְתָּרָה בְּעַצְמָהּ נִסְתֶּרֶת מֵאִתָּנוּ, וְאֵין אָנוּ יוֹדְעִים כְּלָל, אֲפִלּוּ זֹאת שֶׁאַתָּה נִסְתָּר מֵאִתָּנוּ, כִּי אֵין אָנוּ יוֹדְעִים מִמְּךָ כְּלָל, וְהָעֲווֹנוֹת נִתְהַפְּכוּ אֶצְלֵנוּ לְמִישׁוֹר "אוֹי לָנוּ כִּי שֻׁדָּדְנוּ", מַה נֹּאמַר לְפָנֶיךָ יוֹשֵׁב מָרוֹם וּמַה נְּסַפֵּר לְפָנֶיךָ שׁוֹכֵן שְׁחָקִים הֲלֹא כָּל הַנִּסְתָּרוֹת וְהַנִּגְלוֹת אַתָּה יוֹדֵעַ
<h3>תרצ</h3>
וְעַתָּה אָבִינוּ שֶׁבַּשָּׁמַיִם מַה נַּעֲשֶׂה וּמַה נִּפְעָל, וּבִפְרָט אָנֹכִי הַדַּל וְהָאֶבְיוֹן, מֵאַיִן אֲבַקֵּשׁ עֵזֶר לִי לְגַלּוֹת עֹצֶם הַהַסְתָּרָה שֶׁבְּתוֹךְ הַסְתָּרָה, אֲשֶׁר נִסְתַּרְתָּ מִמֶּנִּי מְאֹד מְאֹד, עַד אֲשֶׁר שָׁכַחְתִּי אֶת טוֹבָתִי וְנָשִׁיתִי אֶת קְדֻשָּׁתִי, "וַתִּזְנַח מִשָּׁלוֹם נַפְשִׁי נָשִׁיתִי טוֹבָה", כִּי נָשִׁיתִי מִמְּקוֹמוֹ שֶׁל עוֹלָם, וְגַם אִם עֲדַיִן אֲנִי זוֹכֵר לִפְעָמִים קְצָת מִגֹּדֶל אֱלֹהוּתְךָ וְתָקְפְּךָ וְגָדְלְךָ וּמֶמְשַׁלְתְּךָ וְרוֹמְמוּתְךָ תִּתְבָּרַךְ לָעַד וּלְנֵצַח נְצָחִים, וְנַפְשִׁי תַעֲרֹג אֵלֶיךָ אֱלֹהִים מְאֹד מְאֹד וְכָסְפִי וּתְשׁוּקָתִי וְגַעְגּוּעִי חָזָק וְאַמִּיץ מְאֹד מְאֹד לָשׁוּב אֵלֶיךָ בֶּאֱמֶת, אֲבָל נָשְׁתָה גְבוּרָתִי וְאֵין לְאֵל יָדִי לְהִתְגַּבֵּר עַל תַּאֲווֹתַי הָרָעוֹת וְהַמָּרוֹת מְאֹד, אֲשֶׁר "כָּלוּ בְיָגוֹן חַיַּי וּשְׁנוֹתַי בַּאֲנָחָה" וְאֵינִי יוֹדֵעַ לְהֵיכָן אֶבְרַח הֵיכָן אֶטָּמֵן, מִפְּנֵי תַּאֲווֹתַי הָרָעוֹת וּבִלְבּוּל דַּעְתִּי הֶעָצוּם, וְהָעַצְבוּת וְהַמָּרָה שְׁחוֹרָה שֶׁהִתְגַּבְּרוּ כֻּלָּם עָלַי יַחַד, לֹא יִתְּנוּנִי הָשֵׁב רוּחִי
<h3>תרצא</h3>
אָבִי שֶׁבַּשָּׁמַיִם רַחֵם עָלַי, וּרְאֵה עָנְיִי וַעֲמָלִי, רְאֵה עָנְיִי וּמְרוּדִי לַעֲנָה וָרוֹשׁ, "רְאֵה יְהֹוָה כִּי צַר לִי מֵעַי חֳמַרְמָרוּ, נֶהְפַּךְ לִבִּי בְּקִרְבִּי כִּי מָרוֹ מָרִיתִ" רְאֵה יְהֹוָה, "כִּי אָזְלַת יָד וְאֶפֶס עָצוּר וְעָזוּב", סַכֹּתָה בֶּעָנָן לָךְ מֵעֲבוֹר תְּפִלָּה סַכֹּתָה בָאַף וַתִּרְדְּפֵנוּ", רִבּוֹנוֹ שֶׁל עוֹלָם, מָלֵא רַחֲמִים מָלֵא חֲסָדִים רַבִּים, "חָנְנֵנִי יְהֹוָה רְאֵה עָנְיִי מִשּׂוֹנְאָי מְרוֹמְמִי מִשַּׁעֲרֵי מָוֶת" זָכְרֵנִי נָא בִּרְצוֹנְךָ הַטּוֹב, זְכֹר נָא בְרַחֲמֶיךָ, אַחֲרֵי מִי אַתָּה רוֹדֵף, "אַחֲרֵי מִי יָצָא מֶלֶךְ יִשְׂרָאֵל, אַחֲרֵי כֶּלֶב מֵת, אַחֲרֵי פַּרְעוֹשׁ אֶחָד הֶעָלֶה נִדָּף תַּעֲרֹץ, וְאֶת קַשׁ יָבֵשׁ תִּרְדֹּף"
<h3>תרצב</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, אֵין לִי פֶּה לְדַבֵּר וְלֹא מֵצַח לְהָרִים רֹאשׁ, "כִּי אֵין מִלָּה בִּלְשׁוֹנִי הֵן יְהֹוָה יָדַעְתָּ כֻלָּה, כִּי נְשָׂאתַנִי וַתַּשְׁלִיכֵנִי, יְהֹוָה בִּרְצוֹנְךָ הֶעֱמַדְתָּ לְהַרְרִי עֹז הִסְתַּרְתָּ פָּנֶיךָ הָיִיתִי נִבְהָל, עֲנֵנִי יְהֹוָה כִּי טוֹב חַסְדֶּךָ כְּרֹב רַחֲמֶיךָ פְּנֵה אֵלָי, וְאַל תַּסְתֵּר פָּנֶיךָ מֵעַבְדֶּךָ כִּי צַר לִי מַהֵר עֲנֵנִי, אֵלֶיךָ יְהֹוָה אֶקְרָא וְאֶל יְהֹוָה אֶתְחַנָּן, מַה בֶּצַע בְּדָמִי בְּרִדְתִּי אֶל שַׁחַת, הֲיוֹדְךָ עָפָר הֲיַגִּיד אֲמִתֶּךָ שְׁמַע יְהֹוָה וְחָנֵּנִי יְהֹוָה הֱיֵה עוֹזֵר לִי", כִּי אֵין אֲנִי יוֹדֵעַ שׁוּם דֶּרֶךְ אֵיךְ לְגַלּוֹת עֹצֶם הַהַסְתָּרָה שֶׁבְּתוֹךְ הַסְתָּרָה הַזֹּאת, הַכְּלוּלָה מֵאֲלָפִים וּרְבָבוֹת הַסְתָּרוֹת, עַד אֲשֶׁר אֵינִי יוֹדֵעַ אֵיךְ לְהִמָּלֵט מֵהֶם וְאֵיךְ לְהַצִּיל נַפְשִׁי מִפַּח יוֹקְשִׁים:
<h3>תרצג</h3>
אֲבָל בְּרַחֲמֶיךָ הָרַבִּים חָשַׁבְתָּ מֵרָחוֹק לְהֵטִיב אַחֲרִיתֵנוּ, וְהִבְטַחְתָּנוּ שֶׁעַל יְדֵי עֵסֶק הַתּוֹרָה הַקְּדוֹשָׁה נִזְכֶּה לִמְצֹא אוֹתְךָ תָּמִיד בְּכָל עֵת, אֲפִלּוּ בְּאַחֲרִית הַיָּמִים הָאֵלֶּה, בְּתֹקֶף הַהַסְתָּרָה שֶׁבְּתוֹךְ הַסְתָּרָה, כְּמוֹ שֶׁכָּתוּב: "וְאָנֹכִי הַסְתֵּר אַסְתִּיר פָּנַי בַּיּוֹם הַהוּא [וְכוּ',] וְעָנְתָה הַשִּׁירָה הַזֹּאת לְפָנָיו לְעֵד, כִּי לֹא תִּשָּׁכַח מִפִּי זַרְעוֹ" עַל כֵּן בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, מָלֵא רַחֲמִים מָלֵא חֲנִינוּת, טוֹב וּמֵטִיב לַכֹּל, הַמְרַחֵם עַל הַבְּרִיּוֹת אֲשֶׁר רַחֲמֶיךָ עַל כָּל מַעֲשֶׂיךָ, שֶׁתְּזַכֵּנִי בְּרַחֲמֶיךָ הָרַבִּים לַעֲסֹק בְּתוֹרָתְךָ הַקְּדוֹשָׁה לִשְׁמָהּ תָּמִיד יוֹמָם וָלַיְלָה בִּקְדֻשָּׁה וּבְטָהֳרָה גְדוֹלָה, בְּאֹפֶן שֶׁאֶזְכֶּה עַל יְדֵי עֵסֶק הַתּוֹרָה לְגַלּוֹת הַהַסְתָּרָה שֶׁבְּתוֹךְ הַסְתָּרָה, וְלִמְצֹא אֱלֹהוּתְךָ תָּמִיד בְּכָל עֵת וּבְכָל זְמַן וּבְכָל מָקוֹם, וְלֹא יִהְיֶה כֹחַ לְשׁוּם דָּבָר וּלְשׁוּם עִנְיָן שֶׁבָּעוֹלָם לְהַסְתִּיר מִמֶּנִּי אֱלֹהוּתְךָ וְהַשְׁגָּחָתְךָ וְרוֹמְמוּתְךָ יִתְבָּרַךְ וְתַעֲזֹר לִי וְתוֹשִׁיעֵנִי לַעֲסֹק בְּהַתּוֹרָה הַקְּדוֹשָׁה בְּפֶה מָלֵא, לְהוֹצִיא דִּבְרֵי תוֹרָה בְּפִי בִּשְׁלֵמוּת וְתִתֶּן לָנוּ כֹחַ לִקְרוֹת אוֹתְךָ חַי הַחַיִּים עַל-יְדֵי הַתּוֹרָה הַקְּדוֹשָׁה אֲשֶׁר הִיא שְׁמֶךָ, וְעַל יְדֵי זֶה נִזְכֶּה לְקַבֵּל וּלְהַמְשִׁיךְ עָלֵינוּ חַיִּים טוֹבִים וַאֲרוּכִִים מֵאִתְּךָ, כִּי אַתָּה חַי הַחַיִּים וְאַתָּה מְחַיֶּה כָּל הָעוֹלָמוֹת מֵרֹאשׁ וְעַד סוֹף עַל יְדֵי הַתּוֹרָה הַקְּדוֹשָׁה, אֲשֶׁר הִיא שְׁמֶךָ, כִּי הִיא חַיֵּינוּ וְאֹרֶךְ יָמֵינוּ וּתְזַכֵּנוּ לְקַבֵּל הַחַיִּים בְּהַדְרָגָה וּבְמִדָּה, עַל-יְדֵי הַמִּדּוֹת וְהַכֵּלִים הַקְּדוֹשִׁים הַנַּעֲשִׂים עַל-יְדֵי הַפַּרְשִׁיּוֹת וְהַפְּסוּקִים וְהַסְּדָרִים וְהַתֵּבוֹת וְהַטְּעָמִים וְהַנְּקֻדּוֹת וְהַתָּגִין וְהָאוֹתִיּוֹת שֶׁל הַתּוֹרָה הַקְּדוֹשָׁה, וְנִזְכֶּה עַל יָדָם לְחַיִּים טוֹבִים וַאֲרוּכִים וְרַחֲמִים וְשָׁלוֹם וְדַעַת דִּקְדֻשָּׁה:
<h3>תרצד</h3>
רִבּוֹנוֹ שֶׁל עוֹלָם קָרוֹב לְקוֹרְאָיו בֶּאֱמֶת, זַכֵּנוּ לִקְרֹא אוֹתְךָ בֶּאֱמֶת בְּאֹפֶן שֶׁתַּעֲנֵנוּ מְהֵרָה וְנִקְרָאֲךָ וְתַעֲנֵנוּ, נַעְתִּיר לְךָ וְתֵעָתֶר לָנוּ חָנֵּנוּ מֵאִתְּךָ דֵּעָה בִּינָה וְהַשְׂכֵּל, זַכֵּנוּ לְהַמְשִׁיךְ מֵאִתְּךָ עַל יְדֵי עֵסֶק הַתּוֹרָה הַקְּדוֹשָׁה חַיִּים טוֹבִים וַאֲרִיכוּת יָמִים וְשָׁנִים, וְחָכְמָה וּבִינָה וָדַעַת דִּקְדֻשָּׁה, בְּאֹפֶן שֶׁנִּזְכֶּה לָדַעַת שֶׁאַתָּה נִמְצָא תָּמִיד בְּכָל זְמַן וּבְכָל אָדָם וּבְכָל מָקוֹם וַאֲפִלּוּ בְּתֹקֶף הַהַסְתָּרָה שֶׁבְּתוֹךְ הַסְתָּרָה גַּם שָׁם אַתָּה נִמְצָא כִּי אַתָּה בְּעַצְמְךָ נִסְתָּר בְּתוֹךְ כָּל הַהַסְתָּרוֹת שֶׁבָּעוֹלָם, וַאֲפִלּוּ בְהַסְתָּרָה שֶׁבְּתוֹךְ הַסְתָּרָה וַאֲפִלּוּ בְּאַלְפֵי אֲלָפִים וְרִבֵּי רְבָבוֹת הַסְתָּרוֹת עַד אֵין קֵץ, גַּם שָׁם אַתָּה נִמְצָא כִּי לֵית אֲתָר פָּנוּי מִנָּךְ "וְאַתָּה מְחַיֶּה אֶת כֻּלָּם", וּבִלְעָדֶיךָ אֵין שׁוּם חַיּוּת לְשׁוּם דָּבָר שֶׁבָּעוֹלָם וַאֲפִלּוּ כָּל הַקְּלִפּוֹת וְכָל הַטֻּמְאוֹת שֶׁבָּעוֹלָם, וְכָל הַסִּטְרִין אַחֲרָנִין, וְכָל הַהַסְתָּרוֹת שֶׁבָּעוֹלָם הַמַּסְתִּירִים אֱלֹהוּתְךָ, כֻּלָּם אֵין לָהֶם חַיּוּת וְכֹחַ כִּי אִם מַה שֶּׁמְּקַבְּלִים מִמְּךָ בְּעַצְמְךָ תִּתְבָּרַךְ לָנֶצַח "וְאַתָּה מוֹשֵׁל בַּכֹּל, וּמַלְכוּתְךָ בַּכֹּל מָשָׁלָה" וּבִלְעָדֶיךָ אֵין כֹּחַ לְשׁוּם הַסְתָּרָה שֶׁבָּעוֹלָם לְהַסְתִּיר וּלְהַעֲלִים אוֹתְךָ תִּתְבָּרַךְ וּתְזַכֵּנִי בְּרַחֲמֶיךָ הָרַבִּים לָדַעַת כָּל זֹאת בִּידִיעָה שְׁלֵמָה בֶּאֱמֶת וּבֶאֱמוּנָה, עַד שֶׁאֶזְכֶּה עַל יְדֵי זֶה לְגַלּוֹת הַהַסְתָּרָה שֶׁבְּתוֹךְ הַהַסְתָּרָה, וּלְהָפְכָהּ לְדַעַת, שֶׁיִּהְיֶה נַעֲשֶׂה מִן כָּל הַהַסְתָּרוֹת תּוֹרָה הַקְּדוֹשָׁה, וְתִתְגַלֶּה הַתּוֹרָה הַקְּדוֹשָׁה הַנֶּעְלֶמֶת שָׁם בְּתוֹךְ תֹּקֶף הַהַסְתָּרָה שֶׁבְּתוֹךְ הַסְתָּרָה, וְנִזְכֶּה לְהִתְגַּלּוּת סִתְרֵי תוֹרָה לְהָבִין וּלְהַשִּׂיג רָזִין דְּאוֹרַיְתָא עַד שֶׁנִּזְכֶּה לִשְׁמֹעַ קוֹל הַכְּרוּז הַגָּדוֹל שֶׁל הַתּוֹרָה הַקְּדוֹשָׁה, אֲשֶׁר הִיא שׁוֹאֶגֶת וְקוֹרֵאת תָּמִיד בְּקוֹל גָּדוֹל וְעָצוּם מְאֹד מְאֹד, "בְּרֹאשׁ הוֹמִיּוֹת תִּקְרָא, עַד מָתַי פְּתָיִם תְּאֵהֲבוּ פֶתִי", וּבַעֲווֹנֵינוּ הָרַבִּים אֵין אָנוּ שׁוֹמְעִים קוֹל הַכְּרוּז הַזֶּה
<h3>תרצה</h3>
עַל כֵּן רַחֵם עָלֵינוּ לְמַעַן שְׁמֶךָ, וְזַכֵּנוּ לַעֲסֹק בְּהַתּוֹרָה הַקְּדוֹשָׁה בְּפֶה מָלֵא בִּקְדֻשָּׁה גְדוֹלָה, עַד שֶׁנִּזְכֶּה לִשְׁמֹעַ קוֹל הַכְּרוּז הַגָּדוֹל שֶׁל הַתּוֹרָה הַקְּדוֹשָׁה קוֹל דִּבְרֵי "אֱלֹהִים חַיִּים וּמֶלֶךְ עוֹלָם, קוֹל גָּדוֹל וְלֹא יָסָף", וְהַתּוֹרָה בְּעַצְמָהּ תּוֹכִיחָה אוֹתָנוּ בְּתוֹכַחַת מְגֻלָּה מֵאַהֲבָה מְסֻתָּרֶת, כְּמוֹ שֶׁכָּתוּב: "פִּיהָ פָּתְחָה בְּחָכְמָה וְתוֹרַת חֶסֶד עַל לְשׁוֹנָהּ" עַד שֶׁנִּזְכֶּה עַל יְדֵי זֶה לָשׁוּב אֵלֶיךָ בֶּאֱמֶת חִישׁ קַל מְהֵרָה, וּתְקָרְבֵנוּ לַעֲבוֹדָתֶךָ, וְתַחֲזִירֵנוּ בִּתְשׁוּבָה שְׁלֵמָה לְפָנֶיךָ, וְתַעַזְרֵנוּ וְתוֹשִׁיעֵנוּ וּתְזַכֵּנוּ לְגַלּוֹת וּלְהַעֲלוֹת צֵרוּפֵי אוֹתִיּוֹת הַתּוֹרָה הַקְּדוֹשָׁה מִתּוֹךְ הַהַסְתָּרוֹת וְלַחֲזֹר וּלְהָפְכָם אֶל הַקְּדֻשָּׁה, וְלַהֲשִׁיבָם עַל מְקוֹמָם וּמְכוֹנָם הָרִאשׁוֹן, וּלְצָרְפָם בְּצֵרוּפִים דִּקְדֻשָּׁה, עַד שֶׁיִּתְגַּלֶּה עַל יָדָם חִדּוּשֵׁי תוֹרָה אֲמִתִּיִּים נִפְלָאִים וְנוֹרָאִים וּתְגַלֶּה לָנוּ סִתְרֵי אוֹרַיְתָא, נִפְלָאוֹת וְנִסְתָּרוֹת שֶׁבְּתוֹרָתְךָ הַקְּדוֹשָׁה, אֲשֶׁר צָפַנְתָּ וְגָנַזְתָּ לִירֵאֶיךָ וְנִזְכֶּה לֵידַע וּלְהַבְדִּיל בֵּין אָסוּר וּמֻתָּר בֵּין הַקֹּדֶשׁ וּבֵין הַחֹל וּבֵין הַטָּמֵא וּבֵין הַטָּהוֹר, וּבֵין כָּשֵׁר לַפָּסוּל וְתַעַזְרֵנוּ לְהַפְרִישׁ עַצְמֵנוּ מִן הָרַע וְהָאָסוּר לְגַמְרֵי, וּלְדַבֵּק עַצְמֵנוּ אֶל הַקְּדֻשָּׁה בֶּאֱמֶת וּבֶאֱמוּנָה שְׁלֵמָה, לָסוּר מֵרָע וְלַעֲשׂוֹת הַטּוֹב בְּעֵינֶיךָ תָמִיד כִּרְצוֹנְךָ הַטּוֹב בֶּאֱמֶת, וּתְזַכֵּנוּ לְדַעַת שָׁלֵם דִּקְדֻשָּׁה עַד שֶׁנִּזְכֶּה לְקַשֵּׁט עַצְמֵנוּ וּלְקַשֵּׁט גַּם אֲחֵרִים בִּתְשׁוּבָה שְׁלֵמָה לְפָנֶיךָ בֶּאֱמֶת, שֶׁנִּזְכֶּה עַל יְדֵי עִסְקֵנוּ בַּתּוֹרָה הַקְּדוֹשָׁה לְעוֹרֵר גַּם אֲחֵרִים בִּתְשׁוּבָה שְׁלֵמָה אֲפִלּוּ הָרְחוֹקִים מֵאִתָּנוּ מְאֹד, לְהוֹצִיאָם מֵאֲפֵלָה לְאוֹרָה מֵחֹשֶׁךְ לְאוֹר מֵחֹל לְקֹדֶשׁ
<h3>תרצו</h3>
וְתַעַזְרֵנוּ שֶׁנִּזְכֶּה לְהַמְשִׁיךְ חַיִּים וַאֲרִיכוּת יָמִים וְשָׁנִים לְתוֹךְ הַמַּלְכוּת שֶׁלָּנוּ, שֶׁיֵּשׁ לָנוּ לְכָל אֶחָד וְאֶחָד אֵיזֶה חֵלֶק בִּבְחִינַת מַלְכוּת, בְּאִתְגַּלְיָא וּבְאִתְכַּסְיָא וְלֹא נִשְׁתַּמֵּשׁ עִם הַמַּלְכוּת שֶׁלָּנוּ לְצֹרֶךְ עַצְמֵנוּ כְּלָל, וְלֹא תִהְיֶה הַמַּלְכוּת אֶצְלֵנוּ כְּעֶבֶד, רַק נִזְכֶּה שֶׁתִּהְיֶה הַמַּלְכוּת אֶצְלֵנוּ בֶּן חוֹרִין וְלֹא נִשְׁתַּמֵּשׁ עִם הַמְּלוּכָה וְהַמֶּמְשָׁלָה שֶׁלָּנוּ שֶׁיֵּשׁ לְכָל אֶחָד וְאֶחָד, כִּי אִם לְשִׁמְךָ וְלַעֲבוֹדָתְךָ לְבַד בֶּאֱמֶת וּתְחָנֵּנוּ מֵאִתְּךָ שֵׂכֶל וָדַעַת דִּקְדֻשָּׁה, שֶׁנִּזְכֶּה לֵידַע אֵיךְ לְהַזְהִיר וּלְהוֹכִיחַ אֶת כָּל הָאֲנָשִׁים שֶׁהֵם תַּחַת מֶמְשַׁלְתֵּנוּ, הֵן בָּנֵינוּ וּבְנוֹתֵינוּ וְאַנְשֵׁי בֵּיתֵינוּ, הֵן אַחֵינוּ וְרֵעֵינוּ וּשְׁאָר אֲנָשִׁים הַסָּרִים לְמִשְׁמַעְתֵּנוּ, כֻּלָּם נִזְכֶּה לְהוֹכִיחָם וּלְהַזְהִירָם בְּתוֹרַת יְהֹוָה, שֶׁיָּשׁוּבוּ אֶל יְהֹוָה בֶּאֱמֶת, וְלֹא יֵלְכוּ אַחֲרֵי שְׁרִירוּת לִבָּם הָרָע, רַק יִסְתַּכְּלוּ עַל עַצְמָם, וְיָחוּסוּ עַל נַפְשָׁם, לְדַבֵּק עַצְמָם בְּדַרְכֵי תוֹרַת יְהֹוָה תָּמִיד, לָסוּר מֵרַע וְלַעֲשׂוֹת טוֹב, וּלְבִלְתִּי סוּר מִן הַמִּצְוָה יָמִין וּשְׂמֹאל וְתִשְׁמְרֵנוּ וְתַצִּילֵנוּ וְתָגֵן בַּעֲדֵנוּ שֶׁלֹּא יַזִּיק לָנוּ חַס וְשָׁלוֹם הַמַּלְכוּת וְהַמֶּמְשָׁלָה שֶׁלָּנוּ, רַק נִזְכֶּה לְהַמְשִׁיךְ חַיִּים טוֹבִים וַאֲרוּכִים לְתוֹךְ הַמַּלְכוּת, וְנִזְכֶּה לְהָשִׁיב וּלְהַחֲזִיר כָּל הַמְּלוּכָה וְהַמֶּמְשָׁלָה לְהַשֵּׁם יִתְבָּרַךְ, לִבְלִי לְהִשְׁתַּמֵּשׁ עִם הַמַּלְכוּת לִצְרָכֵינוּ כְּלָל, כִּי אִם לְשִׁמְךָ לְבַד בֶּאֱמֶת, כְּמוֹ שֶׁכָּתוּב: "וְהָיְתָה לַיהֹוָה הַמְּלוּכָה":
<h3>תרצז</h3>
וּבְכֵן תְּרַחֵם עָלֵינוּ בְּרַחֲמֶיךָ הָרַבִּים, וְתַצִּילֵנוּ מִתַּאֲוַת מָמוֹן וְתַעַזְרֵנוּ לְשַׁבֵּר תַּאֲוַת הַנְּגִידוּת וְהָעֲשִׁירוּת, וְלֹא נַחְמוֹד וְלֹא נִתְאַוֶּה כְּלָל לֶאֱסֹף הוֹן, בָּעוֹלָם שֶׁאֵינוֹ שֶׁלָּנוּ רַק נִזְכֶּה שֶׁכָּל תַּאֲוָתֵנוּ וּתְשׁוּקָתֵנוּ וְכָסְפֵּנוּ וְעִסְקֵנוּ יִהְיֶה רַק בְּהַתּוֹרָה הַקְּדוֹשָׁה, לִקְנוֹת חָכְמָה וְדַעַת שָׁלֵם דִּקְדֻשָּׁה, וּלְהִתְדַּבֵּק בְּמִצְוֹתֶיךָ הַקְּדוֹשִׁים וּתְזַכֵּנוּ לְתַקֵּן בְּחַיֵּינוּ כָּל הַפְּגָמִים שֶׁפָּגַמְנוּ לְפָנֶיךָ עַל יְדֵי תַאֲוַת מָמוֹן וְנִזְכֶּה לְהוֹצִיא כָּל נִיצוֹצוֹת הַקְּדוֹשִׁים שֶׁבָּלְעָה הַקְּלִפָּה בַּעֲווֹנוֹתֵינוּ הָרַבִּים עַל יְדֵי תַאֲוֹתֵינוּ הָרָעוֹת וּבִפְרָט עַל יְדֵי תַאֲוַת מָמוֹן וִיקֻיַּם מְהֵרָה מִקְרָא שֶׁכָּתוּב: "חַיִל בָּלַע וַיְקִאֶנּוּ מִבִּטְנוֹ יוֹרִישֶׁנּוּ אֵל"
<h3>תרצח</h3>
וְנִזְכֶּה לְהַכְנִיעַ וּלְשַׁבֵּר וּלְבַטֵּל וְלִמְחוֹת וּלְכַלּוֹת וְלַעֲקֹר קְלִפַּת הָמָן עֲמָלֵק מִן הָעוֹלָם, שֶׁהוּא תַאֲוַת מָמוֹן, וּלְהוֹצִיא כָּל חַיּוּת הַקְּדֻשָּׁה מִמֶּנּוּ וּלְהָשִׁיב וּלְהַחֲזִיר כָּל הַנִּיצוֹצוֹת הַקְּדוֹשִׁים וְכָל חַיּוּת הַקְּדֻשָּׁה לְשָׁרְשָׁם הָעֶלְיוֹן שֶׁבִּקְדֻשָּׁה, וְלַחֲזֹר וְלַעֲשׂוֹת מֵהֶם תּוֹרָה הַקְּדוֹשָׁה וְנִזְכֶּה לְהַמְשִׁיךְ עָלֵינוּ תָמִיד קְדֻשַּׁת מָרְדְּכַי הַיְּהוּדִי וְאֶסְתֵּר הַמַּלְכָּה וְתַעַזְרֵנוּ וּתְזַכֵּנוּ לְגַלּוֹת וּלְהָאִיר כָּל הַגַּוְנִין עִלָּאִין שֶׁיֵּשׁ בְּכֶסֶף וְזָהָב וּנְחֹשֶׁת בִּקְדֻשָּׁה וּבְטָהֳרָה גְדוֹלָה כִּרְצוֹנְךָ הַטּוֹב, וְתַחְמֹל עָלֵינוּ בְּרַחֲמֶיךָ הָרַבִּים, וְתַשְׁפִּיעַ עָלֵינוּ מִדַּת הָרַחֲמָנוּת בֶּאֱמֶת וְנִזְכֶּה לְרַחֵם עַל הַבְּרִיּוֹת וּלְהַרְבּוֹת בִּצְדָקָה, וְאַתָּה תְרַחֵם עָלֵינוּ מִן הַשָּׁמַיִם, וְתַמְשִׁיךְ לָנוּ פַרְנָסָה וְשֶׁפַע טוֹבָה וּצְדָקָה וּבְרָכָה וְרַחֲמִים וְחַיִּים וְשָׁלוֹם וְדַעַת שָׁלֵם דִּקְדֻשָּׁה וְכָל טוֹב וּתְבַטֵּל הַמַּחֲלֹקֶת מִן הָעוֹלָם וְתַעֲבִיר כָּל מִינֵי שִׂנְאָה וְקִנְאָה וְקִנְטוּר וּמְרִיבוֹת מִכָּל עַמְּךָ בֵּית יִשְׂרָאֵל לְעוֹלָם וְתַמְשִׁיךְ רַחֲמָנוּת וְשָׁלוֹם בָּעוֹלָם, שֶׁיִּהְיֶה שָׁלוֹם גָּדוֹל בֶּאֱמֶת בֵּין כָּל עַמְּךָ בֵּית יִשְׂרָאֵל וּבְכָל הָעוֹלָם כֻּלּוֹ וְכָל בָּאֵי עוֹלָם כֻּלָּם יְרַחֲמוּ זֶה עַל זֶה בְּאַהֲבָה גְדוֹלָה וּבְרַחֲמִים גְּדוֹלִים בֶּאֱמֶת וְתִתֵּן לָנוּ פַּרְנָסָה טוֹבָה מִן הַשָּׁמַיִם, וּכְשֵׁם שֶׁכִּלְכַּלְתָּ אֶת עַמְּךָ יִשְׂרָאֵל בַּמִּדְבָּר אַרְבָּעִים שָׁנָה, וְנָתַתָּ לָהֶם מָן לֶאֱכֹל וְכָל דָּבָר לֹא חָסְרוּ, כִּי הִסְפַּקְתָּ לָהֶם כָּל צָרְכָּם, כֵּן תַּחְמֹל עָלֵינוּ בַּחֲסָדֶיךָ, וְתַשְׁפִּיעַ לָנוּ פַּרְנָסָה טוֹבָה מִן הַשָּׁמַיִם, וְתִתֶּן לָנוּ כָּל מַחְסוֹרֵנוּ בְּלִי שׁוּם יְגִיעָה וְטִרְחָא וְטִרְדָּא כְּלָל, בְּאֹפֶן שֶׁנִּזְכֶּה לַעֲשׂוֹת רְצוֹנֶךָ וְלִשְׁמֹר חֻקֶּיךָ וּמִשְׁפָּטֶיךָ וְלַעֲסֹק בְּתוֹרָתְךָ תָּמִיד יוֹמָם וָלַיְלָה בְּלִי שׁוּם בִּטּוּל כְּלָל כִּי כָל יְמֵי חַיֵּינוּ הֶבֶל וְיָמֵינוּ כְּצֵל עוֹבֵר וְאִם לֹא עַכְשָׁו אֵימָתַי:
<h3>תרצט</h3>
וְעָזְרֵנוּ וְזַכֵּנוּ וְהוֹשִׁיעֵנוּ שֶׁנִּזְכֶּה לְטַהֵר וּלְקַדֵּשׁ עַצְמֵנוּ בְּכָל עֵת עַל יְדֵי טְבִילַת מִקְוֶה, וְנִזְכֶּה לְהַמְשִׁיךְ עָלֵינוּ טָהֳרָה וּקְדֻשָּׁה גְדוֹלָה עַל יְדֵי טְבִילַת הַמִּקְוֶה, לְטַהֵר עַצְמֵנוּ מִכָּל הַטֻּמְאוֹת מִכָּל הַחֲטָאִים וְהָעֲווֹנוֹת וְהַפְּשָׁעִים, שֶׁחָטָאנוּ וְשֶׁעָוִינוּ וְשֶׁפָּשַׁעְנוּ לְפָנֶיךָ מִנְּעוּרֵינוּ עַד הַיּוֹם הַזֶּה, וּלְהַמְשִׁיךְ עָלֵינוּ קְדֻשָּׁה גְדוֹלָה עַל יְדֵי הַמִּקְוֶה הַקְּדוֹשָׁה וְתַשְׁפִּיעַ עָלֵינוּ עַל יְדֵי זֶה דַּעַת גָּדוֹל וְרַחֲמִים רַבִּים וְתִתֶּן לָנוּ כֹּחַ וְתַעַזְרֵנוּ שֶׁנִּזְכֶּה לְהַמְתִּיק עַל יְדֵי טְבִילַת הַמִּקְוֶה כָּל הַדִּינִים שֶׁבָּעוֹלָם, מֵעָלֵינוּ וּמֵעַל זַרְעֵינוּ וּמֵעַל כָּל עַמְּךָ בֵּית יִשְׂרָאֵל, וּלְבַטֵּל כָּל הַצָּרוֹת וְכָל הַגְּזֵרוֹת רָעוֹת עַל יְדֵי זֶה וְתוֹשִׁיעַ לָנוּ תָמִיד עַל יְדֵי טְבִילַת הַמִּקְוֶה הַקְּדוֹשָׁה וְהַנּוֹרָאָה מְאֹד, וִיקֻיַּם מִקְרָא שֶׁכָּתוּב: "מִקְוֵה יִשְׂרָאֵל יְהֹוָה מוֹשִׁיעוֹ בְּעֵת צָרָה" וּתְזַכֵּנוּ לְהַמְשִׁיךְ עָלֵינוּ קְדֻשַּׁת הַמִּקְוֶה שֶׁל חַג הַשָּׁבוּעוֹת הַקָּדוֹשׁ שֶׁהוּא זְמַן מַתַּן תּוֹרָתֵנוּ, שֶׁאָז נִתְקָרְבוּ יִשְׂרָאֵל אֵלֶיךָ וְזָכוּ לְקַבֵּל אֶת הַתּוֹרָה הַקְּדוֹשָׁה עַל יְדֵי טְבִילַת הַמִּקְוֶה, וְנִזְכֶּה כֻלָּנוּ בְּחַג הַשָּׁבוּעוֹת לִטְבֹּל עַצְמֵנוּ בַמִּקְוֶה הָעֶלְיוֹנָה, בַּמִּקְוֶה שֶׁל שַׁעַר הַחֲמִשִּׁים שֶׁל הַקְּדֻשָּׁה, שֶׁהוּא רַחֲמִים גְּדוֹלִים וְרַבִּים, וְחֶסֶד עֶלְיוֹן וְדַעַת גָּדוֹל מְאֹד וְתַעַזְרֵנוּ שֶׁנִּזְכֶּה לְהַמְשִׁיךְ עָלֵינוּ קְדֻשַּׁת הַמִּקְוֶה הַזֹּאת בְּכָל הַשָּׁנָה כֻּלָּהּ וְנִזְכֶּה לְטַהֵר וּלְקַדֵּשׁ עַצְמֵנוּ תָמִיד, וְלָצֵאת מְהֵרָה מֵחֲמִשִּׁים שַׁעֲרֵי טֻמְאָה, וְלִכְנֹס בְּתוֹךְ הַחֲמִשִּׁים שַׁעֲרֵי קְדֻשָּׁה וִיקֻיַּם בָּנוּ מְהֵרָה מִקְרָא שֶׁכָּתוּב: "וְזָרַקְתִּי עֲלֵיכֶם מַיִם טְהוֹרִים וּטְהַרְתֶּם, מִכֹּל טֻמְאוֹתֵיכֶם וּמִכָּל גִּלּוּלֵיכֶם אֲטַהֵר אֶתְכֶם":
<h3>תש</h3>
וְזַכֵּנִי לֶאֱמוּנַת חֲכָמִים בֶּאֱמֶת, וְתַשְׁפִּיעַ עָלַי דַּעַת שָׁלֵם, שֶׁאֶזְכֶּה לֵידַע וּלְהַאֲמִין בֶּאֱמֶת בְּכָל הַצַּדִּיקִים וְהַחֲכָמִים אֲמִתִּיִּים, וְלֹא יְבַלְבֵּל אוֹתִי כְּלַל הַמַּחֲלֹקֶת הַגָּדוֹל שֶׁבֵּינֵיהֶם וְאֶזְכֶּה לֵידַע וּלְהַאֲמִין כִּי בֶּאֱמֶת אֵלּוּ וְאֵלּוּ דִבְרֵי אֱלֹהִים חַיִּים, וְכָל דִּבְרֵיהֶם אֱמֶת וָצֶדֶק וְלֹא אֲבַזֶּה חַס וְשָׁלוֹם שׁוּם אֶחָד מֵהֶם, אֲפִלּוּ הַחֲכָמִים אֲמִתִּיִּים שֶׁאֵין הֲלָכָה כְּמוֹתָם כִּי הֵם דַּרְכֵי יְהֹוָה, "נִפְלְאוֹת תְּמִים דֵּעִים", וְאִי אֶפְשָׁר לָנוּ לְהַשִּׂיג זֹאת וְלֹא אֶחְקֹר בָּזֶה כְּלָל, רַק לְהַאֲמִין כִּי אֵלּוּ וְאֵלּוּ דִבְרֵי אֱלֹהִים חַיִּים
<h3>תשא</h3>
וְתַחְמֹל עָלַי, וְתַצִּילֵנִי מֵעִצְּבוֹן יָדַיִם, וּתְבַטֵּל מִמֶּנִּי כָּל מִינֵי עַצְבוּת וּדְאָגוֹת וּמָרָה שְׁחוֹרָה, וּבִפְרָט עַצְבוּת וּדְאָגוֹת מִטִּרְדַּת הַפַּרְנָסָה תָּסִיר וּתְבַטֵּל מִמֶּנִּי בְּרַחֲמֶיךָ הָרַבִּים, כִּי בַּעֲווֹנוֹתַי הָרַבִּים מֵעֹצֶם הַכְּבֵדוּת וְהָעַצְבוּת וְהַמָּרָה שְׁחוֹרָה אֲשֶׁר הִתְגַּבְּרָה עַל לִבִּי עַל יְדֵי תַאֲוֹתַי הָרָעוֹת, וְנוֹסַף לָזֶה עֹל וְטִרְדַּת הַפַּרְנָסָה, עַל יְדֵי כָּל זֶה נִטַּמְטֵם רוּחַ לְבָבִי, עַד אֲשֶׁר רוּחַ הַדֹּפֶק שֶׁבִּלְבָבִי אֵינוֹ יָכוֹל לֵילֵךְ תְּנוּעָה מְסֻדֶּרֶת בְּכָל הָאֵבָרִים כָּרָאוּי וּמֵחֲמַת זֶה יָדִי וְאֵבָרַי כְּבֵדִים מְאֹד וּמֵעֹצֶם הַכְּבֵדוּת נֶחְלַשׁ רוּחַ הַדֹּפֶק יוֹתֵר, וְכֵן חוֹזֶרֶת חֲלִילָה עַד אֲשֶׁר מֵעֹצֶם הַכְּבֵדוּת וְהַחֲלִישׁוּת וְאֹטֶם הַלֵּב מִגֹּדֶל הָעַצְבוּת כִּמְעַט שֶׁתֵּצֵא נַפְשִׁי חַס וְשָׁלוֹם, "כִּי כְפֶשַׂע בֵּינִי וּבֵין הַמָּוֶת"
<h3>תשב</h3>
רִבּוֹנוֹ שֶׁל עוֹלָם אַתָּה יָדַעְתָּ אֶת כָּל זֶה אַתָּה יָדַעְתָּ אֶת לְבָבִי הַמַּר וְהַנִּמְהָר, מְרִירוּת לְבָבִי עַד גָּבְהֵי שָׁמַיִם יַגִּיעַ, עַד אֲשֶׁר "כָּשַׁל כֹּחַ הַסַּבָּל, אוֹי לִי אִמִּי כִּי יְלִדְתִּנִי" אוֹי לִי עַל נַפְשִׁי, אוֹי וּמַר לִי מְאֹד, אוֹי וַאֲבוֹי, אוֹי וַאֲבוֹי, אֲהָהּ יְהֹוָה, אִי שָׁמַיִם הַפְגִּינוּ בַּעֲדִי מָלֵא רַחֲמִים חֲמֹל עָלַי, כִּי אֵינִי יוֹדֵעַ כְּלָל אֵיךְ לְהַתְחִיל וּלְדַבֵּר כִּי אֵיכָכָה אֶפְצֶה פֶּה וְאֵיךְ אֶשָּׂא עַיִן, וְאֵיךְ יוּכַל עֶבֶד אֲדֹנִי זֶה לְדַבֵּר עִם אֲדוֹנִי זֶה, כִּי "אָמְנָה, חָטָאתִי לַיהֹוָה אֱלֹהֵי יִשְׂרָאֵל" חָטָאתִי עָוִיתִי פָּשַׁעְתִּי, וְהָרַע בְּעֵינֶיךָ עָשִׂיתִי "כַּחֹמֶץ לַשִּׁנַּיִם וְכֶעָשָׁן לָעֵינָיִם", כֵּן עָשִׂיתִי לִי, כְּרוֹצֵחַ נְפָשׁוֹת כֵּן הָיִיתִי עַל נַפְשִׁי, וְלֹא חַסְתִּי עָלַי כְּלָל אוֹי עַל הַיָּמִים אֲשֶׁר עָבְרוּ עָלַי אָבִי אָב הָרַחֲמָן, אָבִי אָב הַחֶסֶד, אָבִי צוּרִי פּוֹדִי וְגוֹאֲלִי, יוֹצְרִי וְעוֹשִׂי וּבוֹרְאִי, אֱלֹהַי מַלְכִּי וּקְדוֹשִׁי אֲשֶׁר אַתָּה חוֹשֵׁב לְהֵיטִיב אַחֲרִיתִי, לַמְּדֵנִי וְהוֹרֵנִי עֵצָה וְתַחְבּוּלָה שֶׁאֶזְכֶּה לְקַיְּמָהּ, בְּאֹפֶן שֶׁאֶזְכֶּה לִתְשׁוּבָה שְׁלֵמָה לְפָנֶיךָ בֶּאֱמֶת, וְלֹא אָשׁוּב עוֹד לְכִסְלָה לְעוֹלָם כִּי אֵינִי יוֹדֵעַ שׁוּם תַּחְבּוּלָה, כִּי אִם לְבַקֵּשׁ אוֹתְךָ שֶׁתְּרַחֵם עָלַי, וְתַעֲזֹר לִי, וְתָכֹף אֶת יִצְרִי לְהִשְׁתַּעְבֵּד לָךְ בֶּאֱמֶת
<h3>תשג</h3>
זַכֵּנִי בְּרַחֲמֶיךָ הָרַבִּים לַאֲנָחָה אֲמִתִּית מֵעֹמֶק לְבָבִי בֶּאֱמֶת, בְּאֹפֶן שֶׁאֶזְכֶּה עַל יְדֵי אַנְחָתִי לָשׁוּב לְהַחֲיוֹת וּלְהַבְרוֹת אֶת הָרוּחַ הַדֹּפֶק דִּקְדֻשָּׁה שֶׁבִּלְבָבִי, וְיָשׁוּב הָרוּחַ הַדֹּפֶק וְיֵלֵךְ וִינַשֵּׁב בְּכָל הָאֵבָרִים כְּסֵדֶר וּבִפְרָט בְּהַיָּדַיִם, עַד אֲשֶׁר יִתְתַּקְּנוּ וְיִטָּהֲרוּ יָדַי עַל יְדֵי זֶה וְאֶזְכֶּה מְהֵרָה לְתַקֵּן פְּגַם הַיָּדַיִם, אֶת כָּל מַה שֶּׁפָּגַמְתִּי בְּיָדַי מִנְּעוּרַי עַד הַיּוֹם הַזֶּה, עַד אֲשֶׁר אֶזְכֶּה לְהָרִים וְלִשָּׂא יָדַי לַיהֹוָה, "אֵל עֶלְיוֹן קֹנֵה שָׁמַיִם וָאָרֶץ" וְאֶזְכֶּה לְקַיֵּם מִקְרָא שֶׁכָּתוּב: "נִשָּׂא לְבָבֵנוּ אֶל כַּפָּיִם אֶל אֵל בַּשָּׁמַיִם" וּתְזַכֵּנִי לִהְיוֹת בְּשִׂמְחָה תָמִיד, וְלֹא יָבֹא עָלַי שׁוּם עַצְבוּת וּמָרָה שְׁחוֹרָה כְּלָל, וְאֶזְכֶּה לִקְדֻשָּׁה וְטָהֳרָה בֶּאֱמֶת, וְלַעֲלוֹת בְּכָל פַּעַם מִדַּרְגָּא לְדַרְגָּא בִּקְדֻשָּׁה גְדוֹלָה, עַד אֲשֶׁר אֶזְכֶּה בְּכֹחַ הַצַּדִּיקֵי אֱמֶת, לְקַבֵּל דִּבּוּרִים מִן הַשָּׁמַיִם וְאֶזְכֶּה לֵידַע וּלְהָבִין וּלְהַשִּׂיג אֶת הַמַּחֲלֹקֶת דִּקְדֻשָּׁה לָדַעַת אֲשֶׁר בֶּאֱמֶת אֵין זֶה מַחֲלֹקֶת כְּלָל, רַק אַהֲבָה וְאַחְוָה וְרֵעוּת וְשָׁלוֹם גָּדוֹל וְעָצוּם מְאֹד, כִּי אֵלּוּ וְאֵלּוּ דִבְרֵי אֱלֹקִים חַיִּים וְתוֹדִיעֵנִי אֶת דְּרָכֶיךָ, וּתְזַכֵּנִי לְהִתְקָרֵב וּלְהִתְדַּבֵּק בְּיוֹתֵר לְהַצַּדִּיקִים אֲמִתִּיִּים שֶׁהֲלָכָה כְּמוֹתָם בְּכָל מָקוֹם:
<h3>תשד</h3>
אָבִינוּ מַלְכֵּנוּ אַתָּה יוֹדֵעַ שֶׁאִי אֶפְשַׁר לִי לְפָרֵשׁ שִׂיחָתִי לְפָנֶיךָ בִּשְׁלֵמוּת בְּשׁוּם אֹפֶן אַתָּה יוֹדֵעַ אֶת כָּל אֲשֶׁר אִבַּדְתִּי עַד הֵנָּה בַּעֲווֹנוֹתַי הָרַבִּים מָלֵא רַחֲמִים אֱמֹר לְצָרוֹתַי דַּי, חֲמֹל עָלַי בְּחֶמְלָתְךָ הַגְּדוֹלָה, זַכֵּנִי נָא לִתְשׁוּבָה שְׁלֵמָה לְפָנֶיךָ מְהֵרָה, וְתֵן לִי פַרְנָסָתִי מֵאִתְּךָ קֹדֶם שֶׁאֶצְטָרֵךְ, וְהַצִּילֵנִי מֵחוֹבוֹת וְהַלְוָאוֹת
<h3>תשה</h3>
רִבּוֹנוֹ שֶׁל עוֹלָם הַצִּילֵנִי מֵעִצְּבוֹן יָדַיִם, הַצִּילֵנִי נָא מִטִּרְדַּת הַפַּרְנָסָה נַחֲמֵנוּ נָא בִּזְכוּת הַצַּדִּיקִים אֲמִתִּיִּים, וְתָבִיא לָנוּ אֶת מְשִׁיחַ צִדְקֵנוּ וִיקֻיַּם מִקְרָא שֶׁכָּתוּב: "זֶה יְנַחֲמֵנוּ מִמַּעֲשֵׂנוּ וּמֵעִצְּבוֹן יָדֵינוּ", עָזְרֵנוּ עָזְרֵנוּ חָנֵּנוּ חָנֵּנוּ, פְּנֵה אֵלֵינוּ וְהוֹשִׁיעֵנוּ וְאַל תַּסְתֵּר פָּנֶיךָ מִמֶּנּוּ, "פְּנֵה אֵלַי וְחָנֵּנִי תְּנָה עֻזְּךָ לְעַבְדֶּךָ וְהוֹשִׁיעָה לְבֶן אֲמָתֶךָ עֲשֵׂה עִמִּי אוֹת לְטוֹבָה וְיִרְאוּ שׂוֹנְאַי וְיֵבוֹשׁוּ, כִּי אַתָּה יְהֹוָה עֲזַרְתַּנִי וְנִחַמְתָּנִי", אָמֵן וְאָמֵן:
<h2>תפילה נז</h2>
<h3>תשו</h3>
"יְהֹוָה אֱלֹהַי אַתָּה אֲרוֹמִמְךָ אוֹדֶה שִׁמְךָ כִּי עָשִׂיתָ פֶּלֶא עֵצוֹת מֵרָחוֹק אֱמוּנָה אֹמֶן", כִּי בְרַחֲמֶיךָ הָרַבִּים בָּחַרְתָּ בָּנוּ מִכָּל הָעַמִּים, וְרוֹמַמְתָּנוּ מִכָּל הַלְּשׁוֹנוֹת וְקִדַּשְׁתָּנוּ בְּמִצְוֹתֶיךָ, וְקֵרַבְתָּנוּ מַלְכֵּנוּ לַעֲבוֹדָתֶךָ, וַתִּתֶּן לָנוּ יְהֹוָה אֱלֹהֵינוּ אֶת תּוֹרָתְךָ הַקְּדוֹשָׁה, תּוֹרָה שֶׁבִּכְתָב וְתוֹרָה שֶׁבְּעַל- פֶּה, וְצִוִּיתָ עָלֵינוּ לְהַאֲמִין בְּצַדִּיקֶיךָ וַחֲכָמֶיךָ הָאֲמִתִּיִּים, וּלְהִתְקָרֵב אֲלֵיהֶם וּלְהִתְדַּבֵּק בָּהֶם וּלְקַיֵּם דִּבְרֵיהֶם, כְּכָל הַיּוֹצֵא מִפִּיהֶם נַעֲשֶׂה, כְּמוֹ שֶׁכָּתוּב:
"לֹא תָּסוּר מִן הַדָּבָר אֲשֶׁר יַגִּידוּ לְךָ יָמִין וּשְׂמֹאל":
<h3>תשז</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, אֱלֹהֵי אַבְרָהָם אֱלֹהֵי יִצְחָק וֵאלֹהֵי יַעֲקֹב, שֶׁתִּטַּע וְתִקְבַּע אֱמוּנָתְךָ הַקְּדוֹשָׁה בְּלִבֵּנוּ וּבְלֵב כָּל עַמְּךָ בֵּית יִשְׂרָאֵל וּתְזַכֵּנוּ לֶאֱמוּנַת חֲכָמִים בְּתַכְלִית הַשְּׁלֵמוּת בֶּאֱמֶת לַאֲמִתּוֹ וְנִזְכֶּה לְהַאֲמִין בֶּאֱמֶת בַּחֲכָמִים אֲמִתִּיִּים דִּקְדֻשָּׁה, וּלְהִתְקָרֵב אֲלֵיהֶם וּלְהִתְאַבֵּק בַּעֲפַר רַגְלֵיהֶם, וְלִשְׁתּוֹת בַּצָּמָא אֶת דִּבְרֵיהֶם, וְלֵילֵךְ בְּכָל הַדֶּרֶךְ אֲשֶׁר יוֹרוּ אוֹתָנוּ וְלֹא נָסוּר מִדִּבְרֵיהֶם יָמִין וּשְׂמֹאל וְתַצִּילֵנִי מֵהִתְנַגְּדוּת שֶׁלֹּא יִמָּצֵא בִּי וּבְזַרְעִי וּבְכָל זֶרַע עַמְּךָ בֵּית יִשְׂרָאֵל, שׁוּם צַד הִתְנַגְּדוּת לְשׁוּם חָכָם אֲמִתִּי דִקְדֻשָּׁה וְלֹא נֶגֶד שׁוּם אָדָם כָּשֵׁר שֶׁבָּעוֹלָם מִכָּל שֶׁכֵּן שֶׁלֹּא אֲזַלְזֵל בָּהֶם חַס וְשָׁלוֹם רַק אֶזְכֶּה לְקַיֵּם דִּבְרֵי הַצַּדִּיקִים וְהַחֲכָמִים אֲמִתִּיִּים, וְלֶאֱחֹז בְּדַרְכֵיהֶם וּלְהַאֲמִין בָּהֶם בֶּאֱמוּנָה שְׁלֵמָה בֶּאֱמֶת וְכָל מַה שֶׁפָּגַמְתִּי בֶּאֱמוּנַת חֲכָמִים מִנְּעוּרַי עַד הַיּוֹם הַזֶּה, וְזִלְזַלְתִּי בִּכְבוֹדָם, וְעַל יְדֵי זֶה פָּגַמְתִּי בִּכְלָלִיּוּת תּוֹרָתְךָ הַקְּדוֹשָׁה אֲשֶׁר כֻּלָּהּ נִמְסְרָה בְּיַד הַחֲכָמִים אֲמִתִּיִּים לְדָרְשָׁהּ לְכָל חֶפְצֵיהֶם וְעַל-יְדֵי זֶה פָּגַמְתִּי בְּהַמַּלְאָכִים הַקְּדוֹשִׁים הַנִּבְרָאִים בִּדְבַר יְהֹוָה, עַל יְדֵי אוֹתִיּוֹת הַתּוֹרָה הַקְּדוֹשָׁה, וְעָבַרְתִּי עַל לָאו דְלָא תָּסוּר, וְהֵסַרְתִּי כֹחַ הַיָּדַיִם מִן הַמַּלְאָכִים הַקְּדוֹשִׁים, שֶׁהֵם יָד יָמִין וְיַד שְׂמֹאל, אֲשֶׁר עַל יָדָם הָיוּ הַמַּלְאָכִים מְקַבְּלִים הַשֶּׁפַע מִלְמַעְלָה, וְהָיוּ מַשְׁפִּיעִים לְכָל הָעֲשָׂבִים וּלְכָל הַדְּבָרִים שֶׁבָּעוֹלָם וְעַל יְדֵי פְגַם אֱמוּנַת חֲכָמִים נִסְתַּלְּקוּ יְדֵי הַמַּלְאָכִים, עַד אֲשֶׁר אֵין לָהֶם כֹּחַ לְקַבֵּל וּלְהַשְׁפִּיעַ, וְעַל יְדֵי זֶה אִי אֶפְשָׁר לְקַבֵּל רְפוּאָה, וְגָרַמְנוּ חַס וְשָׁלוֹם מַכָּה אֲשֶׁר לֹא כְתוּבָה בַּתּוֹרָה, מַכָּה שֶׁאֵין לָה רְפוּאָה
<h3>תשח</h3>
אָנָּא יְהֹוָה בְּרַחֲמֶיךָ הָרַבִּים תִּמְחֹל וְתִסְלַח וּתְכַפֵּר לִי וּלְכָל עַמְּךָ בֵּית יִשְׂרָאֵל עַל כָּל הַפְּגָמִים הָאֵלֶּה שֶׁפָּגַמְנוּ בֶּאֱמוּנַת חֲכָמִים הַקְּדוֹשִׁים, כִּי אַתָּה יוֹדֵעַ אֶת תַּעֲלוּמוֹת לְבָבֵנוּ כִּי לֹא בְּמֶרֶד וּבְמַעַל פָּגַמְנוּ בָּזֶה, כִּי אִם מֵחֲמַת עֲכִירַת דַּעְתֵּנוּ וּמִעוּט יְדִיעָתֵנוּ
<h3>תשט</h3>
אָנָּא יְהֹוָה זַכֵּנוּ מֵעַתָּה בְּרַחֲמֶיךָ לְתַקֵּן כָּל זֶה, בְּאֹפֶן שֶׁנִּזְכֶּה מֵעַתָּה לֶאֱמוּנַת חֲכָמִים בְּתַכְלִית הַשְּׁלֵמוּת בֶּאֱמֶת כִּרְצוֹנְךָ הַטּוֹב, כִּי אַתָּה יוֹדֵעַ יְהֹוָה אֱלֹהֵינוּ, גֹּדֶל חֲלִישׁוּתֵנוּ בָּעֵת הַזֹּאת, וְאֵין לָנוּ שׁוּם סְמִיכָה כִּי אִם עַל הַחֲכָמִים וְהַצַּדִּיקִים הָאֲמִתִּיִּים, עַל כֵּן זַכֵּנוּ לְהַאֲמִין בְּכָל הַחֲכָמִים וְהַצַּדִּיקִים וְהַכְּשֵׁרִים אֲמִתִּיִּים, וְלִבְלִי לְדַבֵּר שׁוּם דִּבּוּר נֶגֶד כְּבוֹדָם חַס וְשָׁלוֹם, וְלִבְלִי לְבַזּוֹת שׁוּם בַּר יִשְׂרָאֵל שֶׁבָּעוֹלָם חוּס וְחָנֵּנוּ וַחֲמֹל נָא עָלֵינוּ, וּנְצֹר לְשׁוֹנֵנוּ מֵרָע וּשְׂפָתֵנוּ מִדַּבֵּר מִרְמָה, וְעָזְרֵנוּ וְהוֹשִׁיעֵנוּ שֶׁנִּזְכֶּה לְהָקִים אֶת הָאֱמוּנָה הַנְּפוּלָה, וְנִזְכֶּה לְתַקֵּן אֱמוּנַת חֲכָמִים בִּשְׁלֵמוּת בֶּאֱמֶת וְעַל יְדֵי זֶה תַּחֲזִיר וְתִתֶּן כֹּחַ הַיָּדַיִם לְהַמַּלְאָכִים הַקְּדוֹשִׁים לְקַבֵּל וּלְהַשְׁפִּיעַ לְכָל הָעֲשָׂבִים וּלְכָל הַדְּבָרִים שֶׁבָּעוֹלָם וְתִשְׁלַח מְהֵרָה רְפוּאָה שְׁלֵמָה לְכָל מַכּוֹתֵינוּ בְּגוּף וָנֶפֶשׁ בְּגַשְׁמִיּוּת וְרוּחָנִיּוּת רְפָאֵנוּ יְהֹוָה וְנֵרָפֵא הוֹשִׁיעֵנוּ וְנִוָּשֵׁעָה כִּי תְהִלָּתֵנוּ אָתָּה:
<h3>תשי</h3>
וּבְכֵן תַּעַזְרֵנִי בְרַחֲמֶיךָ הָרַבִּים, שֶׁאֶזְכֶּה לְהִתְקַדֵּשׁ בִּקְדֻשָּׁתְךָ הָעֶלְיוֹנָה, וְתַגִּיעֵנִי מְהֵרָה לִקְדֻשָּׁה וּפְרִישׁוּת בֶּאֱמֶת וְאֶזְכֶּה לֶאֱחֹז בְּדַרְכֵי אֲבוֹתֵינוּ הַקְּדוֹשִׁים, לִדּוֹר נְדָרִים וּלְקַיְּמָם מִיָּד, בִּשְׁבִיל רְצוֹנְךָ הַטּוֹב, כְּדֵי לִזְכּוֹת עַל יְדֵי הַנְּדָרִים לִקְדֻשָּׁה וּפְרִישׁוּת בֶּאֱמֶת וְאֶזְכֶּה לַעֲלוֹת לִמְקוֹם הַנֶּדֶר שֶׁהוּא פְּלִיאוֹת חָכְמָה וְעַל יְדֵי זֶה תַּעַזְרֵנִי לְהַכִּיר מַעֲלַת וּקְדֻשַּׁת הַחֲכָמִים הָאֲמִתִּיִּים, עַד שֶׁאֶזְכֶּה לֶאֱמוּנַת חֲכָמִים בִּשְׁלֵמוּת וְעַל יְדֵי זֶה תְּזַכֵּנִי לַעֲלוֹת וּלְהִכָּלֵל בְּאוֹר הָאָבוֹת, וְיִתְנוֹצְצוּ בִּי אוֹר הָאָבוֹת אַבְרָהָם יִצְחָק וְיַעֲקֹב:
<h3>תשיא</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהַי וֵאלֹהֵי אֲבוֹתַי שֶׁתַּעַזְרֵנִי וְתוֹשִׁיעֵנִי וּתְזַכֵּנִי לְעֹנֶג שַׁבָּת בִּשְׁלֵמוּת בֶּאֱמֶת וְאֶזְכֶּה לְקַבֵּל שַׁבָּתוֹת בִּקְדֻשָּׁה גְדוֹלָה וּבְשִׂמְחָה וְשָׂשׂוֹן וְחֶדְוָה רַבָּה וַעֲצוּמָה, וּלְהִתְעַנֵּג עַל יְהֹוָה בְּשַׁבָּת קֹדֶשׁ בְּכָל מִינֵי עֹנֶג, וּלְהַרְבּוֹת בִּסְעֻדַּת שַׁבָּת בְּכָל מִינֵי מַעֲדַנִּים בִּקְדֻשָּׁה וּבְחֶדְוָה גְדוֹלָה וְלֹא יִהְיֶה אֶצְלִי שׁוּם קְפֵדָא עַל הוֹצָאוֹת שַׁבָּתוֹת וְיָמִים טוֹבִים, "תַּעֲרֹךְ לְפָנַי שֻׁלְחָן נֶגֶד צֹרְרָי, דִּשַׁנְתָּ בַּשֶּׁמֶן רֹאשִׁי כּוֹסִי רְוָיָה", וּתְחָנֵּנִי מֵאִתְּךָ בְּרַחֲמֶיךָ הָרַבִּים, וְתַעַזְרֵנִי וְתוֹשִׁיעֵנִי וּתְזַכֵּנִי מְהֵרָה לַאֲכִילָה דִּקְדֻשָּׁה, שֶׁיִהְיֶה אֲכִילָתִי תָמִיד בִּקְדֻשָּׁה גְדוֹלָה, בִּבְחִינַת עֹנֶג שַׁבָּת וְעַל יְדֵי זֶה אֶזְכֶּה בְּרַחֲמֶיךָ לְהַכְנִיעַ וּלְהַשְׁפִּיל וּלְשַׁבֵּר וּלְבַטֵּל כָּל הַשּׂוֹנְאִים וְהָאוֹיְבִים "לְהַשְׁבִּית אוֹיֵב וּמִתְנַקֵּם", וְכָל הַקָּמִים עָלֵינוּ לְרָעָה כֻּלָּם יִכְרְעוּ וְיִפֹּלוּ, וְתָפֵר עֲצָתָם וּתְקַלְקֵל מַחֲשַׁבְתָּם מְהֵרָה וּתְזַכֵּנִי לָדַעַת בֶּאֱמֶת אֵיךְ לְהִתְנַהֵג בְּעִנְיָנֵי תַעֲנִיּוֹת, כִּי אֵינִי יוֹדֵעַ כְּלָל אֵיךְ לְהִתְנַהֵג בָּזֶה כִּי אִם עָלֶיךָ לְבַד אֲנִי סוֹמֵךְ עַצְמִי בֶּאֱמֶת, שֶׁתַּדְרִיכֵנִי בַּאֲמִתְּךָ וּתְלַמְּדֵנִי אֵיךְ לְהִתְנַהֵג בְּעִנְיָנֵי תַעֲנִיּוֹת, וְכִרְצוֹנְךָ אֶעֱשֶׂה:
<h3>תשיב</h3>
וּבְכֵן תְּרַחֵם עָלַי אָבִי אָב הָרַחֲמָן, טוֹב וּמֵטִיב לַכֹּל, וְתַעַזְרֵנִי וְתוֹשִׁיעֵנִי שֶׁאֶזְכֶּה מְהֵרָה לְשַׁבֵּר וּלְבַטֵּל מִדַּת הַכַּעַס מִמֶּנִּי וְתַצִּילֵנִי מִן הַכַּעַס וּמִן הָאַכְזָרִיּוּת וּמִן הַקְּפֵדוּת וְלֹא אֶכְעוֹס לְעוֹלָם, וְלֹא אַקְפִּיד עַל שׁוּם דָּבָר וְלֹא עַל שׁוּם אָדָם שֶׁבָּעוֹלָם, רַק אֶזְכֶּה בְּרַחֲמֶיךָ לִהְיוֹת טוֹב וּמֵטִיב לַכֹּל וְעַל יְדֵי זֶה תַּצִּילֵנִי בְּרַחֲמֶיךָ הָרַבִּים מִכָּל מִינֵי שׂוֹנְאִים וּמְקַטְרְגִים, שֶׁלֹּא יִהְיֶה לָהֶם שׁוּם כֹּחַ לְהַלְשִׁין וּלְקַטְרֵג עָלַי כְּלָל
<h3>תשיג</h3>
רִבּוֹנוֹ שֶׁל עוֹלָם, "הַצִּילֵנִי מִיַּד אוֹיְבַי וּמֵרוֹדְפָי הַצִּילֵנִי נָא מִיַּד אָחִי מִיַּד עֵשָׂו, כִּי יָרֵא אָנֹכִי אוֹתוֹ פֶּן יָבוֹא וְהִכַּנִי אֵם עַל בָּנִים וְאַתָּה אָמַרְתָּ הֵיטֵב אֵיטִיב עִמָּךְ וְשַׂמְתִּי אֶת זַרְעֲךָ כְּחוֹל הַיָּם, אֲשֶׁר לֹא יִסָּפֵר מֵרֹב" חוּסָה עָלַי כְּרֹב רַחֲמֶיךָ, חוּסָה עַל נַפְשִׁי הָאֻמְלָלָה מְאֹד, הָעֲיֵפָה וְהַיְגֵעָה מְאֹד, אֲשֶׁר "אָבַד מָנוֹס מִמֶּנִּי אֵין דּוֹרֵשׁ לְנַפְשִׁי" כִּי אַתָּה יוֹדֵעַ כַּמָּה שׂוֹנְאִים וְאוֹיְבִים וּמְקַטְרְגִים עוֹמְדִים עָלֵינוּ בְּכָל עֵת וְהִנְנִי מוֹדֶה וּמִתְוַדֶּה כִּי אֲנִי בְּעַצְמִי הַחַיָּב, וְאָנֹכִי סַבּוֹתִי בְּנַפְשִׁי כָּל זֶה, וְעוֹרַרְתִּי אוֹתָם עַל יְדֵי מַעֲשַׂי הָרָעִים וַחֲטָאַי וַעֲווֹנוֹתַי וּפְשָׁעַי הָעֲצוּמִים מְאֹד וְלֹא דַי לִי בְּכָל זֶה, כִּי אִם עוֹד הוֹסַפְתִּי חֵטְא עַל פֶּשַׁע, וְלֹא נִזְהַרְתִּי וְלֹא שָׁמַרְתִּי עַצְמִי מֵאֵשׁ הָרָעָה שֶׁל הַכַּעַס, עַד אֲשֶׁר נִבְעַר בִּי אֵשׁ הַכַּעַס כַּמָּה וְכַמָּה פְּעָמִים בְּלִי מִסְפָּר וְעַל יְדֵי עָוֹן הַגָּדוֹל הַזֶּה שֶׁל הַכַּעַס, עוֹרַרְתִּי הַמְקַטְרֵג וְהַשּׂוֹנֵא הַגָּדוֹל שֶׁהוּא "עֵשָׂו אִישׁ שָׂעִיר", וְעַל יָדוֹ נִתְעוֹרְרוּ כַּמָּה וְכַמָּה מְקַטְרְגִים וּמַלְשִׁינִים וְשׂוֹנְאִים עָלֵינוּ, עַד אֲשֶׁר רָבּוּ כְּמוֹ רָבּוּ הַשּׂוֹנְאִים וְהָאוֹיְבִים מְאֹד, עַד אֲשֶׁר אֵינִי יוֹדֵעַ כְּלָל מַה לַּעֲשׂוֹת, וְאֵינִי יוֹדֵעַ לְהֵיכָן לִבְרֹחַ מִפְּנֵיהֶם כִּי רַבִּים קָמוּ עָלַי רַבִּים מְאֹד, וּפָעֲרוּ פִיהֶם לִבְלִי חֹק פָּצוּ עָלֵינוּ פִּיהֶם, "אָמְרוּ בִּלָּעְנוּ מִי יִתֵּן לִי אֵבֶר כַּיּוֹנָה אָעוּפָה וְאֶשְׁכֹּנָה, הִנֵּה אַרְחִיק נְדֹד אָלִין בַּמִּדְבָּר סֶלָה אָחִישָׁה מִפְלָט לִי מֵרוּחַ סֹעָה מִסָּעַר", צָעַק לִבִּי אֶל יְהֹוָה, אַל אֶתֵּן פּוּגַת לִי אַל תִּדּוֹם בַּת עֵינִי
<h3>תשיד</h3>
רִבּוֹנוֹ שֶׁל עוֹלָם כְּבָר סִדַּרְתִּי כַּמָּה תְּחִנּוֹת וּבַקָּשׁוֹת, וּכְבָר פֵּרַשְׁתִּי כָּל שִׂיחָתִי לְפָנֶיךָ כָּל אֲשֶׁר מָצְאָה יָדִי לְדַבֵּר וְאִם אָמְנָם לְפִי עֹצֶם פְּגָמַי הַמְּרֻבִּים מְאֹד, עֲדַיִן לֹא הִתְחַלְתִּי לְדַבֵּר כְּלָל, אֲבָל אֵין אִתִּי יוֹדֵעַ עַד מָה לְדַבֵּר יוֹתֵר, וְגַם אֵין לִי שׁוּם עֵצָה וְתִקְוָה אַחֶרֶת כִּי אִם תְּפִלָּה וְתַחֲנוּנִים עָזְרֵנִי כִּי עָלֶיךָ נִשְׁעָנְתִּי, "קָרְבָה אֶל נַפְשִׁי גְאָלָהּ לְמַעַן אוֹיְבַי פְּדֵנִי, יְהֹוָה נְחֵנִי בְּצִדְקָתֶךָ לְמַעַן שׁוֹרְרָי הַיְשַׁר לְפָנַי דַּרְכֶּךָ" חוּס וַחֲמֹל עָלַי מָלֵא רַחֲמִים, חוּס וְרַחֵם עָלַי מָלֵא חֶסֶד מָלֵא טוֹב מָלֵא רָצוֹן יֶהֱמוּ וְיִכְמְרוּ הֲמוֹן מֵעֶיךָ וְרַחֲמֶיךָ עָלַי, עַל נִרְדָּף כָּמוֹנִי, עַל חֲסַר דֵּעָה חֲסַר עֵצָה כָּמוֹנִי הוֹשִׁיעָה אֲדוֹנִי הַמֶּלֶךְ, הוֹשִׁיעֵנִי מָלֵא יְשׁוּעוֹת וְהַצָּלוֹת, עֲשֵׂה מַה שֶּׁתַּעֲשֶׂה בְּרַחֲמֶיךָ הַגְּדוֹלִים, בְּאֹפֶן שֶׁאֶזְכֶּה לָשׁוּב אֵלֶיךָ בֶּאֱמֶת וּבְלֵב שָׁלֵם, וְתִגְעֹר בְּכָל הַמַּסְטִינִים וְהַמְקַטְרְגִים עָלַי, וְתַצִּילֵנִי מִיַּד כָּל אוֹיְבַי וּמֵרוֹדְפָי, וּתְמַלֵּט נַפְשִׁי מִיַּד כָּל מִינֵי שׂוֹנְאִים וְאוֹיְבִים בְּגַשְׁמִיּוּת וְרוּחָנִיּוּת
<h3>תשטו</h3>
רִבּוֹנוֹ שֶׁל עוֹלָם אַתָּה יוֹדֵעַ אֶת כָּל לְבָבִי, מָה אוֹמַר לְפָנֶיךָ יוֹשֵׁב מָרוֹם וּמָה אֲסַפֵּר לְפָנֶיךָ שׁוֹכֵן שְׁחָקִים הֲלֹא כָל הַנִּסְתָּרוֹת וְהַנִּגְלוֹת אַתָּה יוֹדֵעַ, אַתָּה יוֹדֵעַ רָזֵי עוֹלָם וְתַעֲלוּמוֹת סִתְרֵי כָּל חָי אַתָּה חוֹפֵשׂ כָּל חַדְרֵי בָטֶן וּבוֹחֵן כְּלָיוֹת וָלֵב, אֵין דָּבָר נֶעְלָם מִמֶּךָּ וְאֵין נִסְתָּר מִנֶּגֶּד עֵינֶיךָ, טוֹב וּמֵטִיב לַכֹּל, שַׂבְּעֵנִי מִטּוּבֶךָ וְזַכֵּנִי לִהְיוֹת טוֹב לַכֹּל, וּתְכַפֶּר וְתִמְחֹל וְתִסְלַח לִי עַל כָּל הַחֲטָאִים וְהָעֲווֹנוֹת וְהַפְּשָׁעִים וְעַל כָּל הַפְּגָמִים וְהַקִּלְקוּלִים שֶׁגָּרַמְתִּי עַל יְדֵי עֲוֹן הַכַּעַס, וּתְרַחֵם עָלַי מֵעַתָּה וְתַחְמֹל עָלַי בְחֶמְלָתְךָ הַגְּדוֹלָה, וְתֵטִיב לִי מִטּוּבְךָ הָאֲמִתִּי, וְתִהְיֶה עִמִּי תָמִיד, וְתַצִּילֵנִי מֵעַתָּה מִן הַכַּעַס וּמִן הַקְּפֵדוּת, שֶׁלֹּא אֶכְעוֹס וְלֹא אַקְפִּיד אֲפִלּוּ בְּלִבִּי עַל שׁוּם אָדָם וְלֹא עַל שׁוּם דָּבָר שֶׁבָּעוֹלָם, וְלֹא אָבֹא לִידֵי כַעַס וּקְפֵּדוּת לְעוֹלָם וְתָאִיר עָלַי בְּאוֹר פָּנֶיךָ, וּתְצַוֶּה בְּרַחֲמֶיךָ לְהַחֲזִיר לִי הַמֹּחִין דִּקְדֻשָּׁה שֶׁנִּסְתַּלְּקוּ מִמֶּנִּי עַל יְדֵי עֲוֹן הַכַּעַס וְתַמְשִׁיךְ עָלַי צֶלֶם אֱלֹהִים אוֹר פְּנֵי מֶלֶךְ חַיִּים וּתְחָנֵּנִי מֵאִתְּךָ בְּמַתְּנַת חִנָּם, וְתַשְׁפִּיעַ עָלַי שֶׁפַע הַחָכְמָה וְהַבִּינָה וְהַדַּעַת דִּקְדֻשָּׁה, עַד אֲשֶׁר אֶזְכֶּה לְהֶאָרַת פָּנִים דִּקְדֻשָּׁה וּתְזַכֵּנִי שֶׁתִּהְיֶה אֲכִילָתִי בִּקְדֻשָּׁה גְדוֹלָה תָּמִיד בִּבְחִינַת עֹנֶג שַׁבָּת, עַד שֶׁלֹּא יִהְיֶה לְהַסִּטְרָא אַחֲרָא שׁוּם חֵלֶק מֵאֲכִילָתִי וְאֶזְכֶּה לְהַכְנִיעַ הַכָּבֵד לִפְנֵי הַמֹּחַ וְיִתְגַּבֵּר הַמֹּחַ וְהַשֵּׂכֶל דִּקְדֻשָּׁה עַל הַכָּבֵד הַכּוֹעֵס, וְלֹא יִהְיֶה שׁוּם שְׁלִיטָה וּמֶמְשָׁלָה לְהַכָּבֵד כְּלָל, רַק כָּל הַמֶּמְשָׁלָה וְהַשְּׁלִיטָה יִהְיֶה לְהַמֹּחַ שֶׁלִּי עַד אֲשֶׁר אֶזְכֶּה שֶׁיָּאִיר בְּפָנַי צֶלֶם אֱלֹהִים, וְאֶזְכֶּה לִהְיוֹת בְּגֶדֶר הָאָדָם דִּקְדֻשָּׁה וְתַעַזְרֵנִי וְתוֹשִׁיעֵנִי לְהַכְנִיעַ וּלְשַׁבֵּר וּלְבַטֵּל מִמֶּנִּי מִדַּת הַבַּהֲמִיּוּת וְאֶזְכֶּה לָצֵאת מִבְּהֵמָה לְאָדָם, עַד אֲשֶׁר עַל יְדֵי זֶה יִהְיֶה מוֹרָאִי עַל כָּל חַיַּת הָאָרֶץ וְעַל כָּל הַשּׂוֹנְאִים, כְּמוֹ שֶׁכָּתוּב: "וּמוֹרַאֲכֶם וְחִתְּכֶם יִהְיֶה עַל כָּל חַיַּת הָאָרֶץ" וּתְגָרֵשׁ מִפָּנֵינוּ כָּל הָאוֹיְבִים וְכָל הַשּׂוֹנְאִים שֶׁבָּעוֹלָם וּתְקַיֵּם בָּנוּ מִקְרָא שֶׁכָּתוּב:
"וְכַתּוֹתִי מִפָּנָיו צָרָיו וּמְשַׂנְאָיו אֶגּוֹף, הָאִירָה פָנֶיךָ עַל עַבְדֶּךָ הוֹשִׁיעֵנִי בְּחַסְדֶּךָ פָּנֶיךָ הָאֵר בְּעַבְדֶּךָ וְלַמְּדֵנִי אֶת חֻקֶּיךָ":
<h3>תשטז</h3>
וּתְזַכֵּנִי בְּרַחֲמֶיךָ הָרַבִּים לְהַרְבּוֹת בִּצְדָקָה, וְאֶזְכֶּה לְפַזֵּר צְדָקָה הַרְבֵּה, לַעֲנִיִּים הֲגוּנִים הַרְבֵּה וְעַל יְדֵי זֶה יִתְרַבֶּה הַשָּׁלוֹם בָּעוֹלָם, וְנִזְכֶּה לְשָׁלוֹם בִּשְׁלֵמוּת בֶּאֱמֶת, לְשָׁלוֹם שֶׁיֵּשׁ לוֹ פֶּה וְדִבּוּר, שֶׁיִּהְיֶה שָׁלוֹם בֵּין אָדָם לַחֲבֵרוֹ, וִידַבְּרוּ יַחַד בְּאַהֲבָה וְשָׁלוֹם דִּבְרֵי אֱמֶת וָצֶדֶק, וִיעוֹרֵר כָּל אֶחָד אֶת חֲבֵרוֹ לַעֲבוֹדָתֶךָ וּלְיִרְאָתֶךָ וּתְמַהֵר וְתָחִישׁ לְגָאֳלֵנוּ,וְתָבִיא לָנוּ אֶת מְשִׁיחַ צִדְקֵנוּ וְתַכְנִיעַ וּתְשַׁבֵּר וּתְמַגֵּר וּתְכַלֶּה אֶת שַׁעַר שֶׁל אֲרָם נְפִילָה אַחַר נְפִילָה, וְיִפְּלוּ וְלֹא יָקוּמוּ הֵמָּה יִכְרְעוּ וְיִפְּלוּ, וַאֲנַחְנוּ נָקוּם וְנִתְעוֹדָד וְיִשְׁכֹּן יִשְׂרָאֵל בֶּטַח בָּדָד, וְתָשִׂים שָׁלוֹם בֵּין כָּל עַמְּךָ יִשְׂרָאֵל לְעוֹלָם וְטוֹב יִהְיֶה בְּעֵינֶיךָ לְבָרְכֵנוּ וּלְבָרֵךְ אֶת כָּל עַמְּךָ יִשְׂרָאֵל בְּכָל עֵת וּבְכָל שָׁעָה בִשְׁלוֹמְךָ הַטּוֹב וִיקֻיַּם מִקְרָא שֶׁכָּתוּב: "שָׁלוֹם רָב לְאוֹהֲבֵי תוֹרָתֶךָ וְאֵין לָמוֹ מִכְשׁוֹל יְהִי שָׁלוֹם בְּחֵילֵךְ שַׁלְוָה בְּאַרְמְנוֹתָיִךְ וְכָל בָּנַיִךְ לִמּוּדֵי יְהֹוָה, וְרַב שְׁלוֹם בָּנָיִךְ, לְמַעַן אַחַי וְרֵעָי אֲדַבְּרָה נָּא שָׁלוֹם בָּךְ לְמַעַן בֵּית יְהֹוָה אֱלֹהֵינוּ אֲבַקְשָׁה טוֹב לָךְ יְהֹוָה עֹז לְעַמּוֹ יִתֵּן, יְהֹוָה יְבָרֵךְ אֶת עַמּוֹ בַשָּׁלוֹם יִהְיוּ לְרָצוֹן אִמְרֵי פִי, וְהֶגְיוֹן לִבִּי לְפָנֶיךָ, יְהֹוָה צוּרִי וְגוֹאֲלִי":
<h2>תפילה נח</h2>
<h3>תשיז</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, הַחוֹנֵן לָאָדָם דַּעַת, שֶׁתְּחָנֵּנִי בְּרַחֲמֶיךָ הָרַבִּים וְתַשְׁפִּיעַ עָלַי חָכְמָה בִּינָה וָדַעַת מֵאִתְּךָ, וּתְזַכֵּנִי לְדַעַת שָׁלֵם דִּקְדֻשָּׁה, עַד שֶׁיִּהְיֶה לִי כֹחַ עַל יְדֵי שְׁלֵמוּת הַדַּעַת לְהַמְשִׁיךְ הַשְּׁלֹשָׁה הַשְׁפָּעוֹת, שֶׁהֵם אֲכִילָה וּשְׁתִיָּה וּמַלְבּוּשִׁים שֶׁהֵם כְּלוּלִים בְּדַעַת הַתּוֹרָה וְתַעַזְרֵנִי וּתְזַכֵּנִי שֶׁיִּהְיֶה דַעְתִּי נִכְלָל בְּהַשְּׁלֹשָׁה אָבוֹת אַבְרָהָם יִצְחָק וְיַעֲקֹב וְאֶזְכֶּה לְתוֹרַת חֶסֶד לִלְמֹד תּוֹרָה עַל מְנַת לְלַמְּדָהּ, וּלְהַכְנִיס דַּעַת דִּקְדֻשָּׁה בַּחֲבֵרִים וְתַלְמִידִים, וְלִקְנוֹת נְפָשׁוֹת רַבּוֹת, לְהַכְנִיסָם תַּחַת כַּנְפֵי הַשְּׁכִינָה, וּלְקָרְבָם בֶּאֱמֶת לַעֲבוֹדָתֶךָ וְתַשְׁפִּיעַ עָלַי יִרְאַת שָׁמַיִם יִרְאַת חֵטְא וְאֶזְכֶּה שֶׁתִּהְיֶה יִרְאָתִי קוֹדֶמֶת לְחָכְמָתִי וְתַמְשִׁיךְ עָלַי שֶׁפַע הַחֵן וְהַחֶסֶד, וְתִהְיֶה עִם פִּי בְּעֵת הֲטִיפִי וְדִבּוּרִי עִם בְּנֵי אָדָם לְקָרְבָם אֵלֶיךָ, וְתַעַזְרֵנִי שֶׁאֶזְכֶּה לֵידַע וּלְדַקְדֵּק אֵיךְ לְהוֹצִיא חָכְמָתִי, שֶׁיִּהְיוּ דִבּוּרַי דִּבְרֵי חֵן וְתִפְאֶרֶת, וְלֹא יִהְיוּ נִבְזִים, וְיִהְיוּ דְבָרַי עֲרֵבִים לְשׁוֹמְעֵיהֶן, בְּאֹפֶן שֶׁיִּתְקַבְּלוּ דְבָרַי בְּעֵינֵי כֹל וְיִתְעוֹרְרוּ כֻלָּם לַעֲבוֹדָתְךָ בֶּאֱמֶת עַל יְדֵי דִבּוּרַי, שֶׁתְּזַכֵּנִי לְדַבֵּר בִּקְדֻשָּׁה גְדוֹלָה, דִּבּוּרִים יָפִים וְנָאִים בֶּאֱמֶת לַאֲמִתּוֹ, "דָּבָר דָּבֻר עַל אָפְנָיו", כִּרְצוֹנְךָ הַטּוֹב:
<h3>תשיח</h3>
וּבְכֵן תְּזַכֵּנִי בְּרַחֲמֶיךָ הָרַבִּים בִּזְכוּת שְׁלשֶׁת אֲבוֹתֵינוּ אַבְרָהָם יִצְחָק וְיַעֲקֹב, וּבְכֹחַ וּזְכוּת מֹשֶׁה רַבֵּנוּ עָלָיו הַשָּׁלוֹם, וּבִזְכוּת כָּל הַצַּדִּיקִים הָאֲמִתִּיִּים, וְתַעַזְרֵנִי וְתוֹשִׁיעֵנִי מֵעַתָּה שֶׁאֶזְכֶּה לִשְׁמִירַת הַבְּרִית בֶּאֱמֶת בִּקְדֻשָּׁה וּבְטָהֳרָה גְדוֹלָה וּתְעוֹרֵר רַחֲמֵי הַצַּדִּיקִים הָאֲמִתִּיִּים שֶׁיְּרַחֲמוּ עָלֵינוּ עַל חֲלוּשֵׁי כֹחַ כָּמוֹנוּ, וְיִלָּחֲמוּ בַּעֲדֵנוּ, וְיַכְנִיעוּ וִישַׁבְּרוּ וְיַפִּילוּ וִיבַטְּלוּ כָּל הַצָּרִים הָרוֹדְפִים אַחֲרֵינוּ הַנִּלְחָמִים עִמָּנוּ בְּכָל עֵת וְיַכְנִיעוּ וִיכַלּוּ וִיבַטְּלוּ קְלִפַּת עֲמָלֵק, שֶׁהוּא פְּגַם הַבְּרִית, מִמֶּנִּי וּמֵעַל כָּל עַמְּךָ בֵּית יִשְׂרָאֵל
<h3>תשיט</h3>
רִבּוֹנוֹ שֶׁל עוֹלָם עֲשֵׂה לְמַעַן שְׁמֶךָ, וְעָזְרֵנִי מֵעַתָּה שֶׁאֶזְכֶּה לְהִתְחַכֵּם בְּחָכְמָה אֲמִתִּיִּית וְלָחוֹס עַל נַפְשִׁי בֶּאֱמֶת לְהַצִּיל אֶת עַצְמִי מִבְּאֵר שָׁחַת, מִן הַשְּׁאוֹל תַּחְתִּיּוֹת, וְתִהְיֶה לִי נַפְשִׁי לְשָׁלָל לְמַלְּטָהּ מֵעֳנָשִׁים קָשִׁים וּמָרִים חַס וְשָׁלוֹם, לְמַלְּטָהּ מֵחֶרְפּוֹת וּבוּשׁוֹת גְּדוֹלוֹת, וּלְקַשֵּׁר עַצְמִי בְּקֶשֶׁר אַמִּיץ וְחָזָק אֵלֶיךָ בֶּאֱמֶת וַאֲמַהֵר לְמַלֵּט נַפְשִׁי, וְאֶנָּצֵל כִּצְבִי מִיָּד וּכְצִפּוֹר מִפַּח יָקוּשׁ מָלֵא רַחֲמִים, חוּסָה עָלַי כְּרֹב רַחֲמֶיךָ כְּרֹב חֲסָדֶיךָ, כְּרֹב חֲנִינוֹתֶיךָ כְּרֹב יְשׁוּעָתֶךָ, וְזַכֵּנִי לִשְׁמִירַת הַבְּרִית בֶּאֱמֶת, וְחָנֵּנִי מֵאִתְּךָ חָכְמָה בִּינָה וָדַעַת דִּקְדֻשָּׁה, חָכְמָה הַטּוֹבָה מִכְּלֵי קְרָב, חָכְמָה אֲמִתִּיִּית שֶׁאֶזְכֶּה לְהִנָּצֵל עַל יָדָהּ מִפַּח יוֹקְשִׁים, וְאֶחְמֹל וְאָחוּס וַאֲרַחֵם עַל עַצְמִי מֵעַתָּה, וְלֹא אֵלֵךְ עוֹד אַחֲרֵי שְׁרִירוּת לִבִּי הָרַע וְאַתָּה תִהְיֶה בְעֶזְרֵנוּ תָמִיד, וְהַצַּדִּיקִים אֲמִתִּיִּים יִלָּחֲמוּ לְפָנֵינוּ עַד שֶׁנִּזְכֶּה בְּכֹחָם לְבַטֵּל קְלִפַּת עֲמָלֵק, לִמְחוֹת שְׁמוֹ וְזִכְרוֹ מִן הָעוֹלָם, וּלְבַטֵּל פְּגַם הַבְּרִית מִמֶּנּוּ וּמִזַּרְעֵנוּ וּמִכָּל עַמְּךָ בֵּית יִשְׂרָאֵל מֵעַתָּה וְעַד עוֹלָם:
<h3>תשכ</h3>
וּבְכֵן תְּזַכֵּנוּ בְּרַחֲמֶיךָ הָרַבִּים לְחַדֵּשׁ חִדּוּשִׁין דְּאוֹרַיְתָא בְּשַׁבָּת עַל חַד תְּרֵין, חִדּוּשִׁין אֲמִתִּיִּים דִּקְדֻשָּׁה, חִדּוּשִׁין שֶׁיִּהְיוּ לְנַחַת וּלְרָצוֹן לְפָנֶיךָ וְנִזְכֶּה לְהַשְׁפִּיעַ לֶחֶם מִשְׁנֶה בְּיוֹם הַשַּׁבָּת שֶׁהוּא מִשְׁנֶה תוֹרָה, וּתְזַכֵּנוּ לְשֶׁפַע כְּפוּלָה, לְהַמְשִׁיךְ שֶׁפַע כְּפוּלָה מִשְׁנֶה תוֹרָה בְּיוֹם הַשַּׁבָּת קֹדֶשׁ, וְעַל- יְדֵי קְדֻשַּׁת שַׁבָּת יִהְיֶה נִמְשָׁךְ הַשֶּׁפַע לְכָל הָעוֹלָמוֹת, וְתַעַזְרֵנוּ וְתוֹשִׁיעֵנוּ לְקַבֵּל שַׁבָּת קֹדֶשׁ בְּשִׂמְחָה גְדוֹלָה בְּיִרְאָה וְאַהֲבָה וּבִקְדֻשָּׁה וְטָהֳרָה גְדוֹלָה, וּלְעַנֵּג אֶת הַשַּׁבָּת בְּכָל מִינֵי עֹנֶג וְעַל-יְדֵי קְדֻשַּׁת שַׁבָּת יִהְיֶה נִמְשָׁךְ רְפוּאַת הַנֶּפֶשׁ וּרְפוּאַת הַגּוּף לָנוּ וּלְכָל יִשְׂרָאֵל, וְתִרְפָּאֵנוּ מִכָּל מַכְאוֹבֵינוּ וּמִכָּל תַּחֲלוּאֵינוּ וְתַעֲלֶה רְפוּאָה שְׁלֵמָה לְכָל מַכּוֹתֵינוּ, (וּבִפְרָט לְהַחוֹלֶה פלוני בן פלוני וכו') אֵל נָא רְפָא נָא לָנוּ כִּי אַתָּה יָדַעְתָּ אֶת מַכְאוֹבֵינוּ בְּגוּף וָנֶפֶשׁ רְפָאֵנוּ יְהֹוָה וְנֵרָפֵא הוֹשִׁיעֵנוּ וְנִוָּשֵׁעָה כִּי תְהִלָּתֵנוּ אָתָּה וְתַמְשִׁיךְ עָלֵינוּ עַל יְדֵי קְדֻשַּׁת שַׁבָּת, הֶאָרַת הַתְּשׁוּבָה עִלָּאָה, וְנִזְכֶּה מְהֵרָה לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת וּתְזַכֵּנוּ לִתְשׁוּבָה מֵאַהֲבָה כִּרְצוֹנְךָ הַטּוֹב:
<h3>תשכא</h3>
וְתַמְשִׁיךְ חֵן וָחֶסֶד וְהוֹד וְהָדָר וְתִפְאֶרֶת עַל כָּל כְּשֵׁרֵי הַדּוֹר הָאֲמִתִּיִּים וְתִתֶּן לָהֶם חֵן וְחֶסֶד וְרַחֲמִים בְּעֵינֶיךָ וּבְעֵינֵי כָל רוֹאָם וְתִרְפָּאֵם מִכָּל תַּחֲלוּאֵיהֶם וּמִכָּל מַכְאוֹבֵיהֶם וְיִהְיוּ מְכֻבָּדִים בְּעֵינֵי הַבְּרִיּוֹת, וְכָל אֶחָד וְאֶחָד, לְפִי כַּשְׁרוּתוֹ כֵּן יְקַבֵּל יֹפִי וְהָדָר, וְיִתְגַּדֵּל בְּעֵינֵי הַבְּרִיוֹת וְעַל יְדֵי זֶה יִהְיֶה נַעֲשֶׂה אֶצְלָם כְּלִי וְצִיוּן לְקַבֵּל בְּתוֹכָם מִשְׁנֶה תוֹרָה, חִדּוּשִׁין דְּאוֹרַיְיתָא, לְחַדֵּשׁ בְּשַׁבָּת חִדּוּשֵׁי תוֹרָה בְּכִפְלַיִם:
<h3>תשכב</h3>
וּתְרַחֵם עָלֵינוּ, וְתַעֲזֹר לָנוּ בְּרַחֲמֶיךָ הָרַבִּים, וְתִשְׁמְרֵנִי שֶׁלֹּא נִהְיֶה נִכְשָׁלִים בְּגֵאוּת חַס וְשָׁלוֹם, וְנִזְכֶּה לְהַרְגִּישׁ שִׁפְלוּתֵנוּ בְּכָל הָאֵיבָרִים תָּמִיד וְתַשְׁפִּיעַ עָלֵינוּ מֵאִתְּךָ חָכְמָה דֵעָה בִּינָה וְהַשְׂכֵּל, בְּאֹפֶן שֶׁנּוּכַל לְהָפִיק דַּרְכֵי הָעֲנָוָה בֶּאֱמֶת בְּלִי שְׁטוּתִים וּשְׁקָרִים עַד שֶׁנִּזְכֶּה לַעֲנָוָה שְׁלֵמָה בֶּאֱמֶת לַאֲמִתּוֹ וְתוֹשִׁיעֵנוּ בְּרַחֲמֶיךָ הָרַבִּים, וְתִשְׁמֹר אֶת פִּינוּ מִלָּשׁוֹן הָרָע וּרְכִילוּת וּמִכָּל מִינֵי דִבּוּרִים פְּגוּמִים, שֶׁלֹּא יֵצֵא מִתּוֹךְ פִּינוּ שׁוּם דִּבּוּר רַע עַל שׁוּם בַּר יִשְׂרָאֵל שֶׁבָּעוֹלָם, וְלֹא שׁוּם דִּבּוּר פָּגוּם כְּלָל
<h3>תשכג</h3>
אֱלֹהַי נְצוֹר לְשׁוֹנִי מֵרָע וּשְׂפָתַי מִדַבֵּר מִרְמָה, וְתִהְיֶה בְעֶזְרֵנוּ שֶׁלֹּא יַזִּיק לָנוּ פְגַם הַדִּבּוּר וְהַלָּשׁוֹן הָרָע שֶׁל בְּנֵי הָעוֹלָם, שֶׁלֹּא נִהְיֶה נִלְכָּדִים בִּגְאוֹנָם עַל-יְדֵי חַטַּאת פִּיהֶם חַס וְשָׁלוֹם וּמֵעַתָּה תַּעֲזֹר לָנוּ וּלְכָל יִשְׂרָאֵל שֶׁנִּהְיֶה נִשְׁמָרִים מִפְּגַם הַדִּבּוּר, וְנִזְכֶּה כֻלָּנוּ לְקַדֵּשׁ אֶת פִּינוּ תָמִיד בִּקְדֻשָּׁה גְדוֹלָה וְתִשְׁמְרֵנוּ מִגֵּאוּת וְגַדְלוּת, וְתַעֲלֶה אֶת הַשְּׁכִינָה מִגָּלוּתָהּ אֲשֶׁר יָרְדָה בְּגָלוּת גָּדוֹל עַל-יְדֵי פְּגַם הַגַּאֲוָה הַבָּא עַל-יְדֵי עֲוֹן לְשׁוֹן הָרָע חַס וְשָׁלוֹם רַחֵם עָלֵינוּ לְמַעַן שְׁמֶךָ, וְעָזְרֵנוּ מֵעַתָּה לְתַקֵּן כָּל זֶה, וְתִשְׁמְרֵנוּ וְתַצִּילֵנוּ מֵעַתָּה מֵעָוֹן לְשׁוֹן הָרָע הֶחָמוּר מְאֹד, וּמִכָּל מִינֵי פְגַם הַדִּבּוּר, וְנִזְכֶּה לְקַדֵּשׁ אֶת דִּבּוּר פִּינוּ בְּכָל מִינֵי קְדֻשּׁוֹת וְעַל-יְדֵי-זֶה נִזְכֶּה לְקַבֵּל הֶאָרַת שַׁבָּת קֹדֶשׁ מִפִּקְחֵי הַדּוֹר הָאֲמִתִּיִּים בִּשְׁלֵמוּת, וְתַצִּיל אוֹתָנוּ מִכָּל מִינֵי גֵאוּת וְגַבְהוּת וְגַסּוּת הָרוּחַ, וּתְזַכֵּנוּ לַעֲנָוָה אֲמִתִּיִּית בִּשְׁלֵמוּת, וְנִזְכֶּה לְחַיִּים אֲמִתִּיִּים חַיִּים דִּקְדֻשָּׁה, וְלִרְפוּאָה שְׁלֵמָה בְּגוּף וָנֶפֶשׁ, וְלִתְשׁוּבָה שְׁלֵמָה מֵאַהֲבָה הַנִּמְשָׁךְ מִקְּדֻשַּׁת שַׁבָּת קֹדֶשׁ וְתַשְׂבִּיעֵנוּ מִטּוּבֶךָ, וּתְזַכֵּנוּ לִטְעֹם טַעַם קְדֻשַּׁת שַׁבָּת הַמְחַיֶּה אֶת כָּל הָעוֹלָמוֹת, כָּאָמוּר טוֹעֲמֶיהָ חַיִּים זָכוּ וְתַשְׁפִּיעַ עָלֵינוּ חַיִּים אֲרוּכִים חַיִּים טוֹבִים, חַיִּים שֶׁיֵּשׁ בָּהֶם יִרְאַת שָׁמַיִם, חַיִּים שֶׁנִּזְכֶּה בָּהֶם לָסוּר מֵרַע לְגַמְרֵי, וְלָשׁוּב בִּתְשׁוּבָה שְׁלֵמָה בֶּאֱמֶת, וְלַעֲבֹד אוֹתְךָ בֶּאֱמֶת וּבְלֵב שָׁלֵם וּבַעֲנָוָה אֲמִתִּיִּית כָּל יְמֵי חַיֵּינוּ אֲנַחְנוּ וְזַרְעֵינוּ מֵעַתָּה וְעַד עוֹלָם, עַד שֶׁנִּזְכֶּה לְחַיִּים נִצְחִיִּים, לְיוֹם שֶׁכֻּלּוֹ שַׁבָּת וּמְנוּחָה לְחַיֵּי הָעוֹלָמִים אָמֵן נֶצַח סֶלָה וָעֶד:
<h2>תפילה נט</h2>
<h3>תשכד</h3>
"אַשְׁרֵי שׁוֹמְרֵי מִשְׁפָּט עֹשֵׂה צְדָקָה בְּכָל עֵת צֶדֶק וּמִשְׁפָּט מְכוֹן כִּסְאֶךָ חֶסֶד וֶאֱמֶת יְקַדְּמוּ פָנֶיךָ" רִבּוֹנוֹ שֶׁל עוֹלָם מָלֵא רַחֲמִים, אוֹהֵב מִשְׁפָּט זַכֵּנִי בְּרַחֲמֶיךָ הָרַבִּים לְמִשְׁפָּט דִּקְדֻשָּׁה, שֶׁאֶזְכֶּה לִשְׁפֹּט עַצְמִי בְּכָל עֵת עַל כָּל הַדְּבָרִים אֲשֶׁר אֲנִי עוֹשֶׂה, וְלַחְשֹׁב דְּרָכַי וּלְיַשֵּׁב דַּעְתִּי הֵיטֵב בְּכָל יוֹם וָיוֹם, לְהִשָּׁפֵט בְּעַצְמִי הֵן עַל הֶעָבָר הֵן עַל הֶעָתִיד, עַד שֶׁאֶזְכֶּה לְהוֹצִיא מִשְׁפָּטִי לָאוֹר, לְבָרֵר לִי דֶרֶךְ יְשָׁרָה שֶׁאֵלֵךְ בָּהּ, בְּאֹפֶן שֶׁאֶזְכֶּה לַעֲשׂוֹת רְצוֹנְךָ וְלִשְׁמֹר חֻקֶּיךָ וּמִשְׁפָּטֶיךָ בֶּאֱמֶת, וְלֹא אִיגַע לָרִיק וְלֹא אֵלֵד לַבֶּהָלָה, וְלֹא אֶטֶּה מִן הַמִּשְׁפָּט הָאֱמֶת וְהַיָּשָׁר, וְלֹא אַטְעֶה אֶת עַצְמִי חַס וְשָׁלוֹם רַק אֶזְכֶּה לִשְׁפֹּט וְלָדוּן אֶת כָּל עֲסָקַי וּמַעֲשַׂי בֶּאֱמֶת לַאֲמִתּוֹ, לְמַעַן אֶזְכֶּה לָשׁוּב אֵלֶיךָ בֶּאֱמֶת כִּרְצוֹנְךָ הַטּוֹב "כְּמִשְׁפָּטֶיךָ חַיֵּינִי וְאֶשְׁמְרָה עֵדוּת פִּיךָ" חוּס וַחֲמֹל עָלַי בַחֲסָדֶיךָ הָעֲצוּמִים, וּתְזַכֵּנִי שֶׁיִהְיֶה יֵצֶר הַטּוֹב שׁוֹפְטִי וְאֶזְכֶּה לְהִתְבּוֹדֵד בְּכָל יוֹם וּלְהִסְתַּכֵּל עַל עַצְמִי הֵיטֵב הֵיטֵב, וּלְרַחֵם עָלַי וּלְהִשָּׁפֵט בְּעַצְמִי עַל כָּל הַמַּעֲשִׂים אֲשֶׁר עָשִׂיתִי מֵעוֹדִי עַד הַיּוֹם הַזֶּה, וְלַחְשֹׁב עֵצוֹת וְתַחְבּוּלוֹת, אֵיךְ לְמַלֵּט נַפְשִׁי מִנִּי שַׁחַת, וּלְקַבֵּל עָלַי קַבָּלָה חֲזָקָה בְּלֵב שָׁלֵם בֶּאֱמֶת לִשְׁמֹר מִצְוֹתֶיךָ וְחֻקֶּיךָ וּמִשְׁפָּטֶיךָ תָמִיד, עַד שֶׁיִּתְלַהֵב לִבִּי בְּהִתְלַהֲבוּת גָּדוֹל וְחָזָק מְאֹד אֵלֶיךָ בֶּאֱמֶת כִּרְצוֹנְךָ הַטּוֹב, עַד שֶׁאֶזְכֶּה עַל-יְדֵי הִתְלַהֲבוּת הַלֵּב לְכַלּוֹת וְלִשְֹרֹף וּלְבָעֵר כָּל הָרַע שֶׁנֶּאֱחַז בִּי, הֵן הָרַע שֶׁנֶּאֱחַז בִּי עַל יְדֵי מַעֲשַׂי הָרָעִים, הֵן הָרַע שֶׁנֶּאֱחַז בִּי עַל יְדֵי אֲחֵרִים, שֶׁאֲנִי עוֹסֵק לְדַבֵּר עִמָּהֶם בְּיִרְאַת שָׁמַיִם לְקָרְבָם לַעֲבוֹדָתֶךָ, כַּאֲשֶׁר גָּזַרְתָּ עָלֵינוּ עַל יְדֵי חֲכָמֶיךָ הַקְּדוֹשִׁים שֶׁכָּל אֶחָד מִיִּשְׂרָאֵל מְחֻיָּב לְהִשְׁתַּדֵּל לְקָרֵב בְּנֵי אָדָם לַעֲבוֹדָתֶךָ, כִּי כָל יִשְׂרָאֵל עֲרֵבִים זֶה בָזֶה אֲבָל אַתָּה יוֹדֵעַ רִבּוּי הַמְּנִיעוֹת שֶׁיֵּשׁ עַל זֶה, וְגֹדֶל הִתְגָּרוּת הָרַע שֶׁמִּתְגָּרֶה בָזֶה הָאִישׁ הָעוֹסֵק לְקָרֵב רְחוֹקִים לַעֲבוֹדָתֶךָ, כִּי הָרַע שֶׁל אֵלּוּ הָאֲנָשִׁים רוֹצֶה לְהִתְאַחֵז בְּלֵב הַמְקָרְבָם חַס וְשָׁלוֹם, לְהַטּוֹת לְבָבוֹ חַס וְשָׁלוֹם מֵהַשֵּׁם יִתְבָּרַךְ
<h3>תשכה</h3>
עַל כֵּן בָּאתִי לְפָנֶיךָ לְהַפִּיל תְּחִנָּתִי מוּל קְדֻשָּׁתֶךָ, שֶׁתְּרַחֵם עָלֵינוּ בְּרַחֲמֶיךָ הָרַבִּים וְתַחְמֹל עָלֵינוּ בְחֶמְלָתְךָ הַגְּדוֹלָה, וְתַשְׁפִּיעַ עָלֵינוּ חָכְמָה וּבִינָה וָדַעַת דִּקְדֻשָּׁה, וְיֻמְשַׁךְ עָלֵינוּ מַעְיַן הַחָכְמָה הַיּוֹצֵא מִבֵּית יְהֹוָה, וּתְזַכֵּנוּ לְמִשְׁפָּט דִּקְדֻשָּׁה, וּלְכַלְכֵּל דְּבָרֵינוּ בַּמִּשְׁפָּט, עַד שֶׁיִּתְעוֹרֵר אֵשׁ הַמִּשְׁפָּט וְיִשְׂרֹף כָּל הָרַע שֶׁל כָּל הָרְחוֹקִים הַמִּתְקָרְבִים לַעֲבוֹדָתְךָ עַל יָדֵנוּ וְיִהְיֶה לָנוּ כֹחַ לְהַחֲזִיר אֲנָשִׁים רַבִּים בִּתְשׁוּבָה שְׁלֵמָה לְפָנֶיךָ וּלְקָרֵב נְפָשׁוֹת רַבּוֹת לַעֲבוֹדָתְךָ בֶּאֱמֶת וְלִבְנוֹת מֵהֶם הֵיכַל הַקֹּדֶשׁ, לְגַדֵּל וּלְרוֹמֵם וּלְנַשֵּׂא וּלְהַעֲלוֹת כְּבוֹדְךָ הַגָּדוֹל עַל יָדָם, כִּי זֶה עִקַּר כְּבוֹדְךָ כְּשֶׁהָרְחוֹקִים מִתְקָרְבִים לַעֲבוֹדָתֶךָ, כְּמוֹ שֶׁכָּתוּב: "רָם עַל כָּל גוֹיִם יְהֹוָה עַל הַשָּׁמַיִם כְּבוֹדוֹ" וְלֹא יַזִּיק לָנוּ הָרַע שֶׁלָּהֶם כְּלָל, רַק נִזְכֶּה לְהַכְנִיעַ וְלִשְׂרֹף וּלְבָעֵר הָרַע מִלְבָבֵנוּ עַל-יְדֵי אֵשׁ הַמִּשְׁפָּט דִּקְדֻשָּׁה, וְיִתְלַהֵב הַלֵּב בְּהִתְלַהֲבוּת גָּדוֹל וְיֵשֵׁב עַל כִּסֵּא הַמִּשְׁפָּט, וְיִהְיֶה נִשְׂרָף כָּל הָרַע לְגַמְרֵי, וְלֹא יִהְיֶה שׁוּם כֹּחַ לְהָרַע וְהַקְּלִפּוֹת לְהִתְאַחֵז חַס וְשָׁלוֹם, לֹא בִּלְבָבֵנוּ וְלֹא בְּלֵב הַנְּפָשׁוֹת הַמִּתְקָרְבִים לַעֲבוֹדָתְךָ, וְרוֹצִים לָשׁוּב בִּתְשׁוּבָה שְׁלֵמָה לְפָנֶיךָ וְנִזְכֶּה שֶׁיִּתְעוֹרֵר כָּל הָעוֹלָם כֻּלּוֹ לַעֲבוֹדָתְךָ בֶּאֱמֶת, וְיֵעָשׂוּ כֻּלָּם אֲגֻדָּה אַחַת לַעֲשׂוֹת רְצוֹנְךָ בְּלֵב שָׁלֵם, וְיִשְׁמְעוּ רְחוֹקִים וְיָבוֹאוּ וְיַכִּירוּ כֹחַ מַלְכוּתֶךָ, וִיקֻיַּם מִקְרָא שֶׁכָּתוּב:
"וְהָיָה (כָּל) הַנִּשְׁאָר בְּצִיּוֹן וְהַנּוֹתָר בִּירוּשָׁלַיִם, קָדוֹשׁ יֵאָמֵר לוֹ, כָּל הַכָּתוּב לַחַיִּים בִּירוּשָׁלַיִם" וְיִתְבַּטֵּל הָרַע לְגַמְרֵי וְתָשִׁיב שׁוֹפְטֵינוּ כְּבָרִאשׁוֹנָה וְיוֹעֲצֵינוּ כְּבַתְּחִלָּה, וְתִמְלֹךְ אַתָּה יְהֹוָה לְבַדֶּךָ בְּחֶסֶד וּבְרַחֲמִים בְּצֶדֶק וּבְמִּשְׁפָּט וִיקֻיַּם מִקְרָא שֶׁכָּתוּב: "וַיהֹוָה לְעוֹלָם יֵשֵׁב, כּוֹנֵן לַמִּשְׁפָּט כִּסְאוֹ" וּתְבַטֵּל כָּל הַקְּלִפּוֹת וְכָל הַסִּטְרִין אוֹחֲרָנִין מִן הָעוֹלָם
<h3>תשכו</h3>
וּתְזַכֵּנוּ לִקְדֻשַּׁת שַׁבָּת בִּשְׁלֵמוּת וְעַל-יְדֵי-זֶה תִּתֶּן לָנוּ יָד וָשֵׁם בְּבֵיתְךָ וּבְחוֹמוֹתֶיךָ, כְּמוֹ שֶׁכָּתוּב: "וְנָתַתִּי לָהֶם בְּבֵיתִי וּבְחוֹמוֹתַי יָד וָשֵׁם, טוֹב מִבָּנִים וּמִבָּנוֹת, שֵׁם עוֹלָם אֶתֵּן לוֹ, אֲשֶׁר לֹא יִכָּרֵת" וּתְזַכֵּנוּ לְהַעֲמִיד תַּלְמִידִים הַרְבֵּה, וְתִתֶּן לָנוּ חָכְמָה וָשֵׂכֶל דִּקְדֻשָּׁה, שֶׁנִּזְכֶּה לֵידַע אֵיךְ לְדַבֵּר עִם כָּל אֶחָד וְאֶחָד, וּלְכַלְכֵּל דְּבָרֵנוּ בְּמִשְׁפָּט, בְּאֹפֶן שֶׁלֹּא יַזִּיקוּ לָהֶם דְּבָרֵינוּ, רַק יְעוֹרְרוּ אוֹתָם לְשִׁמְךָ וְלַעֲבוֹדָתְךָ בֶּאֱמֶת, וְיִטּוּ לְבָבָם אֵלֶיךָ וְיָשׁוּבוּ כֻלָּם בִּתְשׁוּבָה שְׁלֵמָה לְפָנֶיךָ, כִּרְצוֹנְךָ הַטּוֹב
<h3>תשכז</h3>
וּתְזַכֵּנוּ לְשֵׁם טוֹב, וְתַגְדִּיל שְׁמֵנוּ עַד עוֹלָם, וּתְרַחֵם עָלֵינוּ וְתִשְׁמֹר אוֹתָנוּ תָמִיד מְעֲוֹן הַכַּעַס וְלֹא אֶכְעוֹס עַל שׁוּם דָּבָר וְלֹא עַל שׁוּם אָדָם לְעוֹלָם וְלֹא אֶטְרֹף נַפְשִׁי בְּאַפִּי חַס וְשָׁלוֹם, וְלֹא יִהְיֶה בְיָדִי אֵל זָר וְלֹא אֶשְׁתַּחֲוֶה לְאֵל נֵכָר, שֶׁזֶּה נֶאֱמַר עַל הַכּוֹעֵס שֶׁהוּא כְּעוֹבֵד עֲבוֹדָה זָרָה וְתִשְׁמְרֵנִי מִן הַכַּעַס וּמִן הָרֹגֶז וּמִן הַקַּפְּדָנוּת בְּתַכְלִית הַשְּׁמִירָה, וְתִמְחֹל וְתִסְלַח לִי וּתְכַפֶּר לִי עַל כָּל מַה שֶּׁפָּגַמְתִּי נֶגְדְּךָ עַל-יְדֵי עָוֹן הַכַּעַס מִנְּעוּרַי עַד הַיּוֹם הַזֶּה, כִּי אַתָּה יוֹדֵעַ שֶׁמִּדָּה רָעָה זֹאת נִתְאַחֲזָה בָּנוּ מִנְּעוּרֵינוּ עַד אֲשֶׁר אִבַּדְנוּ עַל יָדָהּ מַה שֶּׁאִבַּדְנוּ
<h3>תשכח</h3>
חוּס וַחֲמֹל עָלַי וְהֵטִיבָה עִמָּדִי בְּטוּבְךָ הַגָּדוֹל וְזַכֵּנִי לִהְיוֹת טוֹב לַכֹּל, וְלֶאֱחֹז בְּמִדּוֹתֶיךָ הַקְּדוֹשׁוֹת, אֲשֶׁר אַתָּה חַנּוּן וְרַחוּם אֶרֶךְ אַפַּיִם וְרַב חֶסֶד וְטוֹב וּמֵטִיב לַכֹּל, וְאֶהְיֶה נִשְׁמָר מִכָּל מִינֵי כַּעַס וּקְפֵדוּת שֶׁלֹּא יַעֲלוּ וְלֹא יָבוֹאוּ וְלֹא יַגִּיעוּ לִלְבָבִי כְּלָל, וְתַשְׁפִּיעַ עָלֵינוּ שֶׁפַע הָעֲשִׁירוּת דִּקְדֻשָּׁה וְיִתְגַדֵּל שְׁמֵנוּ וְנַפְשֵׁנוּ עַל יְדֵי זֶה, עַד שֶׁיִּתְאַוּוּ נַפְשׁוֹת רַבִּים לְהִכָּלֵל בְּנַפְשֵׁנוּ, וְיִתְקָרְבוּ אֵלֶיךָ בֶּאֱמֶת עַל יְדֵי זֶה וְתַגְדִּיל הַשֵּׁם וְהַנֶּפֶשׁ דִּקְדֻשָּׁה עַד עוֹלָם וִיקֻיַּם מִקְרָא שֶׁכָּתוּב: "לְשִׁמְךָ וּלְזִכְרְךָ תַּאֲוַת נָפֶשׁ"
<h3>תשכט</h3>
וְתִשְׁמְרֵנוּ בְּרַחֲמֶיךָ מֵהָרְשָׁעִים שֶׁאָסוּר לְקָרְבָם תַּחַת כַּנְפֵי עֲבוֹדָתֶךָ, אֲשֶׁר הֵם יְכוֹלִים לְהוֹרִיד חַס וְשָׁלוֹם אֶת הַמְקָרְבָם מִמַּדְרֵגָתוֹ, וְלֹא נַעֲסֹק עִמָּהֶם לְקָרְבָם כְּלָל, כִּי אַתָּה יוֹדֵעַ כִּי אֵין בָּנוּ דַעַת לֵידַע אֶת מִי לִבְחוֹר וּלְקָרֵב וְאֶת מִי לְרַחֵק, רַק עָלֶיךָ לְבַד אָנוּ סוֹמְכִים וְנִשְׁעָנִים כְּחַסְדְּךָ עֲשֵׂה עִמָּנוּ, וְכִרְצוֹנְךָ נַעֲשֶׂה:
<h3>תשל</h3>
אָבִי שֶׁבַּשָּׁמַיִם, מַלֵּא מִשְׁאֲלוֹתַי בְּרַחֲמִים, וְזַכֵּנִי לְמִשְׁפָּט דִּקְדֻשָּׁה, לִשְׁפֹּט עַצְמִי בְּכָל עֵת כִּרְצוֹנְךָ הַטּוֹב, עַד שֶׁיִּתְעוֹרֵר אֵשׁ הַמִּשְׁפָּט, וְיִשְׂרֹף כָּל הָרַע הַנֶּאֱחַז בִּי, וְאֶזְכֶּה לִהְיוֹת כֻּלּוֹ טוֹב בֶּאֱמֶת, וְתַעַזְרֵנִי לְקָרֵב נַפְשׁוֹת רַבִּים אֵלֶיךָ, וּלְגַדֵּל כְּבוֹדְךָ תָּמִיד, וְיִגְדַּל שִׁמְךָ עַד עוֹלָם וְאֶזְכֶּה שֶׁיִּהְיֶה לִי חֵלֶק טוֹב בְּהַהֵיכַל הַקֹּדֶשׁ הַנִּבְנֶה עַל-יְדֵי עוֹשֵׂי רְצוֹנְךָ, הַמְקָרְבִים רְחוֹקִים לַעֲבוֹדָתְךָ בֶּאֱמֶת, וְתִבְנֶה עִירְךָ יְרוּשָׁלַיִם בִּמְהֵרָה בְּיָמֵינוּ תִּבָּנֶה וְתִכּוֹנֵן בְּגַשְׁמִיּוּת וּבְרוּחָנִיּוּת עִיר הַקֹּדֶשׁ "קִרְיָה נֶאֱמָנָה מְלֵאֲתִי מִשְׁפָּט", וּתְבַעֵר וְתִשְׂרֹף וּתְכַלֶּה וּתְבַטֵּל כָּל הָרַע וְהַטֻּמְאָה מִן הָעוֹלָם וִיקֻיַּם מְהֵרָה מִקְרָא שֶׁכָּתוּב: "בָּעֵת הַהִיא יִקְרְאוּ לִירוּשָׁלַיִם כִּסֵּא יְהֹוָה, וְנִקְווּ אֵלֶיהָ כָל הַגּוֹיִם לְשֵׁם יְהֹוָה לִירוּשָׁלָיִם, וְלֹא יֵלְכוּ עוֹד אַחֲרֵי שְׁרִירוּת לִבָּם הָרָע" וְנֶאֱמַר: "צִיּוֹן בְּמִשְׁפָּט תִּפָּדֶה, וְשָׁבֶיהָ בִּצְדָקָה" וְנִזְכֶּה לָשׁוּב אֵלֶיךָ בֶּאֱמֶת וּלְהַחֲזִיר אֲחֵרִים בִּתְשׁוּבָה וְלֹא יַזִּיק לָנוּ לַעֲבוֹדָתֵנוּ כְּלָל הָעֵסֶק שֶׁנַּעֲסֹק לְקָרֵב רְחוֹקִים לַעֲבוֹדָתְךָ בֶּאֱמֶת, כִּי אַתָּה יוֹדֵעַ כִּי כַּוָּנָתֵנוּ בָּזֶה לְטוֹבָה, לְמַעַן שִׁמְךָ לְבַד בֶּאֱמֶת:
<h3>תשלא</h3>
חוּס וַחֲמֹל וְרַחֵם עָלַי, וְהָכֵן צְעָדַי וּמַעְגָּלַי לַעֲשׂוֹת רְצוֹנְךָ בְּלֵבָב שָׁלֵם, "תָּמוֹךְ אֲשׁוּרַי בְּמַעְגְּלוֹתֶיךָ בַּל נָמוֹטוּ פְעָמָי, נַפְשִׁי יְשׁוֹבֵב, יַנְחֵנִי בְמַעְגְּלֵי צֶדֶק לְמַעַן שְׁמוֹ יְהִי חַסְדְּךָ יְהֹוָה עָלֵינוּ, כַּאֲשֶׁר יִחַלְנוּ לָךְ יְהִי יְהֹוָה אֱלֹהֵינוּ עִמָּנוּ, כַּאֲשֶׁר הָיָה עִם אֲבוֹתֵינוּ, אַל יַעַזְבֵנוּ וְאַל יִטְּשֵׁנוּ לְהַטּוֹת לְבָבֵינוּ אֵלָיו לָלֶכֶת בְּכָל דְּרָכָיו וְלִשְׁמֹר מִצְוֹתָיו וְחֻקָּיו וּמִשְׁפָּטָיו אֲשֶׁר צִוָּה אֶת אֲבוֹתֵינוּ וְיִהְיוּ דְבָרַי אֵלֶּה אֲשֶׁר הִתְחַנַּנְתִּי לִפְנֵי יְהֹוָה קְרוֹבִים אֶל יְהֹוָה אֱלֹהֵינוּ יוֹמָם וָלָיְלָה לַעֲשׂוֹת מִשְׁפַּט עַבְדּוֹ וּמִשְׁפָּט עַמּוֹ יִשְׂרָאֵל דְּבַר יוֹם בְּיוֹמוֹ, לְמַעַן דַּעַת כָּל עַמֵּי הָאָרֶץ כִּי יְהֹוָה הוּא הָאֱלֹהִים אֵין עוֹד"
<h2>תפילה ס</h2>
<h3>תשלב</h3>
"יְהֹוָה, שָׁמַעְתִּי שִׁמְעֲךָ יָרֵאתִי יְהֹוָה, פָּעָלְךָ בְּקֶרֶב שָׁנִים חַיֵּיהוּ, בְּקֶרֶב שָׁנִים תּוֹדִיעַ, בְּרֹגֶז רַחֵם תִּזְכֹּר, יִרְאָה וָרַעַד יָבֹא בִי וַתְּכַסֵּנִי פַּלָּצוּת, סָמַר מִפַּחְדְּךָ בְשָׂרִי, וּמִמִּשְׁפָּטֶיךָ יָרֵאתִי, מִי לֹא יִרָאֲךָ מֶלֶךְ הַגּוֹיִם כִּי לְךָ יָאָתָה, כִּי בְכָל חַכְמֵי הַגּוֹיִם וּבְכָל מַלְכוּתָם מֵאֵין כָּמוֹךָ, אֵל נַעֲרָץ בְּסוֹד קְדוֹשִׁים רַבָּה וְנוֹרָא עַל כָּל סְבִיבָיו, עַל כֵּן מִפָּנָיו אֶבָּהֵל אֶתְבּוֹנֵן וְאֶפְחַד מִמֶּנּוּ":
<h3>תשלג</h3>
רִבּוֹנוֹ שֶׁל עוֹלָם אֵל גָּדוֹל וְנוֹרָא, קָדוֹשׁ אַתָּה וְנוֹרָא שְׁמֶךָ, אֲשֶׁר יִרְאָתְךָ וְאֵימָתְךָ עַל כָּל שִׁנְאַנֵּי שַׁחַק, וְעַל כָּל הַשְּׂרָפִים וְהָאוֹפַנִּים וְחַיּוֹת הַקֹּדֶשׁ, וְעַל כָּל הָעוֹלָמוֹת עֶלְיוֹנִים וְתַחְתּוֹנִים, וְעַל כָּל דָּרֵי מַעְלָה וְדָרֵי מַטָּה, כֻּלָּם יִרְעֲדוּן וְיִפְחֲדוּן מֵאֵימַת שְׁמֶךָ חוּס וַחֲמֹל עָלַי בְּחֶמְלָתְךָ הַגְּדוֹלָה, וְתַשְׁפִּיעַ וְתַמְשִׁיךְ עָלַי יִרְאָתְךָ הַקְּדוֹשָׁה, שֶׁאֶזְכֶּה לְהִתְיָרֵא וְלִפְחֹד וְלִרְעֹד מִמְּךָ תָּמִיד בֶּאֱמֶת, בְּפַחַד וּבְרַעַד נַמְלִיכְךָ עָלֵינוּ, וְנִזְכֶּה לְהַרְגִּישׁ יִרְאָתְךָ הַקְּדוֹשָׁה בְּכָל רְמַ"ח אֵבָרֵינוּ וּשְׁסָ"ה גִידֵנוּ, וְתִהְיֶה יִרְאָתְךָ עַל פָּנֵינוּ לְבִלְתִּי נֶחֱטָא שׁוּם חֵטְא וְעָוֹן כְּלָל לֹא בְּשׁוֹגֵג וְלֹא בְּמֵזִיד מֵעַתָּה וְעַד עוֹלָם וְיִרְאַת יְהֹוָה תִּהְיֶה חוֹפֶפֶת עָלֵינוּ תָּמִיד, בֶּאֱמֶת וּבֶאֱמוּנָה שְׁלֵמָה, עַד שֶׁנִּזְכֶּה עַל-יְדֵי יִרְאַת יְהֹוָה לְהַאֲרִיךְ וּלְהַגְדִּיל יָמֵינוּ לְהוֹסִיף בְּכָל יוֹם וּבְכָל עֵת וּבְכָל שָׁעָה תּוֹסְפוֹת קְדֻשָּׁה יְתֵרָה, וְיִהְיוּ נִתְרַחֲבִין וְנִתְאָרְכִין וְנִתְגַּדְּלִין כָּל יָמֵינוּ בְּכָל פַּעַם יוֹתֵר וְיוֹתֵר בְּתוֹסֶפֶת קְדֻשָּׁה בְּכָל יוֹם וּבְכָל עֵת וּבְכָל שָׁעָה, עַד שֶׁנִּזְכֶּה לַאֲרִיכוּת יָמִים וְשָׁנִים דִּקְדֻשָּׁה בֶּאֱמֶת כִּרְצוֹנְךָ הַטּוֹב וְלֹא נְבַלֶּה יָמֵינוּ לָהֶבֶל חַס וְשָׁלוֹם, רַק נִזְכֶּה לִשְׁמֹר אֶת כָּל יָמֵינוּ וְשָׁעוֹתֵינוּ וְעִתּוֹתֵינוּ וּרְגָעֵינוּ לְהוֹסִיף בְּכָל פַּעַם תּוֹסְפוֹת קְדֻשָּׁה מְרֻבָּה עַל-יְדֵי יִרְאַת יְהֹוָה וִיקֻיַּם בָּנוּ מִקְרָא שֶׁכָּתוּב: "יִרְאַת יְהֹוָה תּוֹסִיף יָמִים", וּתְרַחֵם עָלֵינוּ, וְתִרְאֶה בְעָנְיֵנוּ וְדָחֳקֵנוּ, וּבַצָּר תַּרְחִיב לָנוּ, כִּי אַתָּה יוֹדֵעַ אֶת עֹצֶם רִבּוּי צָרוֹתֵינוּ וְדָחְקֵנוּ וְעָנְיֵנוּ וַעֲמָלֵנוּ שֶׁיֵּשׁ לָנוּ בְּכָל יוֹם וָיוֹם בִּתְחִלָּתוֹ כִּי צַר לָנוּ מְאֹד מְאֹד, וְאֵין אָנוּ יְכוֹלִים לְהַתְחִיל בְּשׁוּם עֲבוֹדָה לֹא תוֹרָה וְלֹא תְּפִלָּה וְלֹא צְדָקָה וְלֹא שׁוּם עוּבְדָא דִּקְדֻשָּׁה וּבְכָל יוֹם וָיוֹם יִצְרֵנוּ מִתְגַּבֵּר עָלֵינוּ חַס וְשָׁלוֹם, וּמַכְבִּיד עָלֵינוּ עֹל עֲבוֹדָתְךָ מְאֹד מְאֹד בְּלִי שִׁעוּר וָעֶרֶךְ וְלוֹחֵץ אוֹתָנוּ בְּחָזְקָה, וּמְבַלְבֵּל אֶת דַּעְתֵּנוּ, וּמְיַגֵּעַ וּמְעַנֶּה אֶת נַפְשֵׁנוּ וְרוּחֵנוּ וְנִשְׁמוֹתֵינוּ, וְסוֹתֵם וְסוֹגֵר כָּל הַשְּׁעָרִים וְהַשְּׁבִילִים שֶׁל הַקְּדֻשָּׁה מִפָּנֵינוּ, וְרוֹצֶה לְאָסְרֵנוּ חַס וְשָׁלוֹם בְּכַבְלֵי עֳנִי וּבַרְזֶל, וַיַּכְנַע בֶּעָמָל לִבֵּנוּ עַד אֲשֶׁר נִכְשַׁלְנוּ וְאֵין עוֹזֵר:
<h3>תשלד</h3>
מָלֵא רַחֲמִים אֲדוֹן כֹּל, אַתָּה לְבַד יָדַעְתָּ אֶת צָרוֹת לְבָבֵינוּ כִּי רַע וּמַר כִּי נָגַע עַד הַנֶּפֶשׁ, אַתָּה יָדַעְתָּ אֶת כָּל הַתְּלָאָה אֲשֶׁר מְצָאָתְנוּ רְאֵה נָא בְעָנְיֵנוּ וְרִיבָה רִיבֵנוּ חוּס וְרַחֵם וַחֲמֹל נָא עָלֵינוּ תֵּפֶן אֵלֵינוּ בְּרַחֲמִים כִּי אַתָּה הוּא בַּעַל הָרַחֲמִים וְתֵן לָנוּ כֹחַ וּגְבוּרָה, בְּכָל יוֹם וָיוֹם וּבְכָל רֶגַע וָרֶגַע וּבְכָל שָׁעָה וְשָׁעָה וּבְכָל עֵת וָעֵת, שֶׁנִּזְכֶּה תָמִיד לִדְחוֹת וּלְגָרֵשׁ וּלְבַטֵּל יִצְרֵנוּ הָרָע מִקִּרְבֵּנוּ, וּלְקַבֵּל עָלֵינוּ עֹל מַלְכוּת שָׁמַיִם בְּאַהֲבָה בֶּאֱמֶת בְּכָל עֵת וּבְכָל רֶגַע, וּלְהַאֲרִיךְ יָמֵינוּ וּשְׁנוֹתֵינוּ עַל-יְדֵי יִרְאַת יְהֹוָה בֶּאֱמֶת, לְהוֹסִיף קְדֻשָּׁה וְטָהֳרָה בְּכָל שָׁעָה וְשָׁעָה וּבְכָל יוֹם וָיוֹם, וּבְכָל שָׁבוּעַ וְשָׁבוּעַ, וּבְכָל חֹדֶשׁ וְחֹדֶשׁ וּבְכָל שָׁנָה וְשָׁנָה עַד שֶׁנִּזְכֶּה לַאֲרִיכוּת יָמִים וְשָׁנִים אֲמִתִּיִּים, לְזִקְנָה וְשֵׂיבָה טוֹבָה דִּקְדֻשָּׁה, וְלֹא נְאַבֵּד יוֹם אֶחָד וְלֹא שָׁעָה אַחַת מִכָּל יָמֵינוּ לְעוֹלָם, בְּאֹפֶן שֶׁנִּזְכֶּה בְּעֵת אֲשֶׁר תַּאַסְפֵנוּ אֵלֶיךָ בְּשָׁלוֹם, לָבוֹא וְלַעֲלוֹת וְלֵרָאוֹת לְפָנֶיךָ עִם כָּל יָמֵינוּ וּשְׁנוֹתֵינוּ, שֶׁיִּהְיוּ כֻלָּם שְׁלֵמִים קְדוֹשִׁים וּטְהוֹרִים בְּתוֹסֶפֶת קְדֻשָּׁה עַל קְדֻשָּׁה, וְלֹא נֵבוֹשׁ וְלֹא נִכָּלֵם לְעוֹלָם וָעֶד:
<h3>תשלה</h3>
וּבְכֵן תְּזַכֵּנִי בְּרַחֲמֶיךָ הָרַבִּים, וְתִשְׁמְרֵנִי וְתַצִּילֵנִי תָמִיד מֵחֵן שֶׁל שֶׁקֶר וּמֵהֶבֶל הַיֹּפִי, וְלֹא אֶחְמֹד וְלֹא אֶתְאַוֶּה בִּלְבָבִי הֶבֶל יֹפִי הַנָּשִׁים, וְלֹא אֶסְתַּכֵּל עֲלֵיהֶם, וְלֹא אָתוּר אַחַר לְבָבִי וְאַחַר עֵינַי כְּלָל, כְּמוֹ שֶׁכָּתוּב: "אַל תַּחְמֹד יָפְיָהּ בִּלְבָבֶךָ, כִּי בְעַד אִשָּׁה זוֹנָה עַד כִּכַּר לָחֶם":
<h3>תשלו</h3>
אָנָּא יְהֹוָה חוּס וַחֲמֹל עָלֵינוּ בְּמַתְּנַת חִנָּם וְנִדְבַת חָסֶד חֲמֹל עָלֵינוּ בְּרַחֲמֶיךָ הָרַבִּים, בְּרַחֲמֶיךָ הַגְּדוֹלִים, וְאַל תַּעֲשֶׂה עִמָּנוּ כַּחֲטָאֵינוּ, וְאַל תְּדִינֵנוּ כְּמִפְעָלֵנוּ זַכֵּנוּ לָסוּר מֵרָע, הַצִּילֵנוּ מֵרַע כָּזֶה, זַכֵּנוּ מֵעַתָּה לִהְיוֹת שֵׁב וְאַל תַּעֲשֶׂה בֶּאֱמֶת, חֲמֹל עַל נַפְשֵׁנוּ הַקְּדוֹשָׁה וְהַצִּילֵנוּ מִנִּי שָׁחַת "הַצִּילֵנִי מִטִּיט וְאַל אֶטְבָּעָה, אִנָּצְלָה מִשּׂוֹנְאַי וּמִמַּעֲמַקֵּי מַיִם אַל תִּשְׁטְפֵנִי שִׁבֹּלֶת מַיִם, וְאַל תִּבְלָעֵנִי מְצוּלָה, וְאַל תֶּאְטַר עָלַי בְּאֵר פִּיהָ", כִּי, "מַה בֶּצַע בְּדָמִי בְּרִדְתִּי אֶל שָׁחַת, הֲיוֹדְךָ עָפָר הֲיַגִּיד אֲמִתֶּךָ", כִּי אֵינִי יוֹדֵעַ אֵיךְ לְהִזָּהֵר וּלְהִשָּׁמֵר מִמַּה שֶּׁאֲנִי צָרִיךְ לְהִשָּׁמֵר, כִּי אִם עָלֶיךָ לְבַד אֲנִי מַשְׁלִיךְ אֶת יְהָבִי הִנְנִי לְפָנֶיךָ מָלֵא בוּשָׁה וּכְלִמָּה, עֲשֵׂה עִמִּי מַה שֶּׁתַּעֲשֶׂה בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים וְהַחֲזִירֵנִי בִּתְשׁוּבָה שְׁלֵמָה לְפָנֶיךָ בֶּאֱמֶת וְהַצִּילֵנִי מִפְּגַם הַבְּרִית וְלֹא יָבֹא עָלַי שׁוּם הִרְהוּר רָע וְלֹא שׁוּם מַחֲשָׁבָה רָעָה כְּלָל וּתְקַדְּשֵׁנִי בִקְדֻשָּׁתְךָ הָעֶלְיוֹנָה תָמִיד, וְתִשְׁמְרֵנִי וְתַצִּילֵנִי תָמִיד מִשֶּׁקֶר הַחֵן וְהֶבֶל הַיֹּפִי וּתְזַכֵּנִי שֶׁלֹּא אֶנְהוֹג בְּעַצְמִי שׁוּם חֵן שֶׁל שֶׁקֶר, לֹא בִּישִׁיבָה וְלֹא בַּעֲמִידָה וְלֹא בַּהֲלִיכָה וְלֹא בַּאֲכִילָתִי וּבְדִבּוּרִי עִם בְּנֵי אָדָם וּבְכָל שְׁאָר תְּנוּעוֹת וַעֲסָקִים עִם בְּנֵי אָדָם, אֲשֶׁר בְּנֵי אָדָם נִלְכָּדִים בְּאֵלּוּ הַחִנּוֹת שֶׁל שֶׁקֶר מְאֹד, וּמִתְנַהֲגִים בְּחֵן מְיֻחָד לְכָל תְּנוּעָה וּתְנוּעָה
<h3>תשלז</h3>
אָנָּא יְהֹוָה, רַחֵם עָלַי וְשָׁמְרֵנִי וְהַצִּילֵנִי מִכָּל אֵלּוּ מִינֵי חֵן שֶׁל שֶׁקֶר, וְלֹא אֶלָּכֵד בָּהֶם כְּלָל בְּשׁוּם תְּנוּעָה וּבְשׁוּם עֵסֶק רַק כָּל מַעֲשַׂי יִהְיוּ לְשֵׁם שָׁמַיִם, בְּלִי שׁוּם פְּנִיָּה לְהִתְפָּאֵר לִמְצֹא חֵן בְּעֵינֵי בְּנֵי אָדָם חַס וְשָׁלוֹם וְכָל כַּוָּנָתִי בְּכָל תְּנוּעוֹתַי וַעֲסָקַי יִהְיוּ רַק לְשִׁמְךָ לְבַד, לַיהֹוָה לְבַדּוֹ וְאַמְשִׁיךְ עָלַי יִרְאָה שְׁלֵמָה תָמִיד מִפָּנֶיךָ בֶּאֱמֶת, וְיִהְיֶה מוֹרָא שָׁמַיִם עָלַי כְּמוֹרָא בָשָׂר וָדָם, עַד שֶׁאֶזְכֶּה עַל יְדֵי הַיִּרְאָה לְהַאֲרִיךְ וּלְהַרְחִיב וּלְהַגְדִּיל יָמַי וּשְׁנוֹתַי בְּקְדֻשָּׁתְךָ הָעֶלְיוֹנָה וְנִזְכֶּה לְהָאִיר וּלְהַמְשִׁיךְ עָלֵינוּ וְעַל כָּל יִשְׂרָאֵל הֶאָרָה וּקְדֻשָּׁה גְדוֹלָה מִתִּקּוּנֵי עַתִּיק הַנַּעֲשִׂין וְנִמְשָׁכִין עַל-יְדֵי הַצַּדִּיקִים הָאֲמִתִּיִּים הַזְּקֵנִים שֶׁבִּקְדֻשָּׁה וְעַל-יְדֵי-זֶה נִזְכֶּה לַעֲשִׁירוּת גָּדוֹל דִּקְדֻשָּׁה וְתִשְׁמְרֵנוּ וְתַצִּילֵנוּ מִתַּאֲוַת נִאוּף תָּמִיד וְתַעַזְרֵנוּ שֶׁנִּזְכֶּה לְרַחֵם עַל עַצְמֵנוּ לִשְׁמֹר אֶת הַלֵּחוֹת וְהַשְּׁמָנִים שֶׁבְּגוּפֵנוּ שֶׁיַּעֲלוּ אֶל הַמֹּחַ לְהַשְׁלִים וּלְהַגְדִּיל אֶת דַּעְתֵּנוּ בִּקְדֻשָּׁה גְדוֹלָה, וְלֹא יֵצְאוּ לַחוּץ חַס וְשָׁלוֹם עַל-יְדֵי רִבּוּי מִשְׁגָּל חָלִילָה וְתַצִּילֵנוּ מֵרוּחַ שְׁטוּת וְשִׁגָּעוֹן הַבָּא עַל-יְדֵי תַאֲוַת הַמִּשְׁגָּל חַס וְשָׁלוֹם, אֲשֶׁר עַל-יְדֵי-זֶה נִתְיַבְּשִׁים חַס וְשָׁלוֹם הַלֵּחוֹת וְהַשְּׁמָנִים שֶׁל הַגּוּף, שֶׁמִּזֶּה נַעֲשִׂים כָּל הַמְשֻׁגָּעִים שֶׁבָּעוֹלָם רַחֵם עָלֵינוּ וְהַצִּילֵנוּ מִזֶּה, וְנָחוּס עַל גּוּפֵנוּ וְנַפְשֵׁנוּ וְרוּחֵנוּ וְנִשְׁמוֹתֵינוּ, וְנִזְכֶּה לִשְׁמֹר מְאֹד אֶת הַשְּׁמָנִים שֶׁבְּגוּפֵנוּ וְתַצִּילֵנוּ מִקֹּצֶר רוּחַ וּמֵהֶפְסֵק הַנְּשִׁימָה, וּתְזַכֵּנוּ לַאֲרִיכַת הַנְּשִׁימָה, שֶׁנִּזְכֶּה לְהַמְשִׁיךְ אֵלֵינוּ תָמִיד רוּחַ חַיִּים דִּקְדֻשָּׁה בְּכָל עֵת וּבְכָל שָׁעָה וּבְכָל רֶגַע וָרֶגַע וְתִשְׁמֹר אֶת שִׂכְלֵנוּ תָמִיד, וְנִזְכֶּה לְהַמְשִׁיךְ תָּמִיד בְּכָל עֵת שְׁמָנִים קְדוֹשִׁים לְשִׂכְלֵנוּ, עַד שֶׁיִּהְיֶה שִׂכְלֵנוּ בּוֹעֵר בְּהִתְבּוֹנְנוּת גָּדוֹל דִּקְדֻשָּׁה וְיִהְיֶה מֹחֵנוּ וְשִׂכְלֵנוּ הוֹלֵךְ וְגָדוֹל בִּקְדֻשָּׁה גְדוֹלָה בֶּאֱמֶת וּתְזַכֵּנוּ לַעֲשִׁירוּת גָּדוֹל דִּקְדֻשָּׁה הַנִּמְשָׁךְ מִפְּסֹלֶת שֶׁל הַלּוּחוֹת אֲשֶׁר מִשָּׁם נִתְעַשֵּׁר מֹשֶׁה, עַד שֶׁנִּזְכֶּה עַל-יְדֵי-זֶה לְהִתְבּוֹנְנוּת הָעֶלְיוֹן, הַגָּדוֹל וְהַקָּדוֹשׁ וְהַנּוֹרָא מְאֹד, הַנִּמְשָׁךְ עַל יְדֵי עֲשִׁירוּת גָּדוֹל דִּקְדֻשָּׁה
<h3>תשלח</h3>
וְנִזְכֶּה לְיִרְאָה בִּשְׁלֵמוּת בְּכָל הַבְּחִינוֹת בְּכָל חֲלָקֶיהָ וּפְרָטֶיהָ וְדִקְדּוּקֶיהָ, וְיֻמְשַׁךְ עָלֵינוּ שְׁלשָׁה קַוֵּי הַיִּרְאָה הַכְּלוּלִים מִשָּׁלֹשׁ שָׁלֹשׁ, שֶׁהֵם מוֹרָא שָׁמַיִם וּמוֹרָא הָרַב וּמוֹרָא אָב וָאֵם, בְּכָל חֶלְקֵיהֶם וּבְחִינוֹתֵיהֶם וְתִתֵּן פַּחְדְּךָ, יְהֹוָה אֱלֹהֵינוּ, עַל כָּל מַעֲשֶׂיךָ, וְאֵימָתְךָ עַל כָּל מַה שֶּׁבָּרָאתָ, וְיִירָאוּךָ כָּל הַמַּעֲשִׂים וְיִשְׁתַּחֲווּ לְפָנֶיךָ כָּל הַבְּרוּאִים, וְיֵעָשׂוּ כֻלָּם אֲגֻדָּה אַחַת לַעֲשׂוֹת רְצוֹנְךָ בְּלֵבָב שָׁלֵם:
<h3>תשלט</h3>
וּבְכֵן תְּרַחֵם עָלֵינוּ בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים הָרַבִּים וְהָעֲצוּמִים, וּתְעוֹרְרֵנוּ מִשְּׁנָתֵנוּ כִּי בַּעֲווֹנוֹתֵינוּ הָרַבִּים גָּבְרָה עָלֵינוּ הַשֵּׁנָה, בְּהִתְגַּבְּרוּת גָּדוֹל מְאֹד, עַד אֲשֶׁר זֶה יָמִים וְשָׁנִים רַבִּים אֲשֶׁר עוֹסְקִים עִמָּנוּ הַצַּדִּיקִים הָאֲמִתִּיִּים לְעוֹרְרֵנוּ וְלַהֲקִיצֵנוּ מִשְּׁנָתֵנוּ וְתַרְדֵּמָתֵנוּ, וּבְכַמָּה פָּנִים וָאֳפָנִים וְסִבּוֹת רַבּוֹת וִיגִיעוֹת גְּדוֹלוֹת וַעֲצוּמוֹת טָרְחוּ וְיָגְעוּ בִּשְׁבִילֵנוּ וְצִמְצְמוּ אֱלֹהוּתוֹ יִתְבָּרַךְ עָלֵינוּ, וְהֵאִירוּ לָנוּ פְנֵי הַתּוֹרָה הַקְּדוֹשָׁה, וְהִלְבִּישׁוּ לָנוּ פְנֵי הַתּוֹרָה הַקְּדוֹשָׁה בְּכַמָּה וְכַמָּה פָּנִים, בִּדְרוּשֵׁי תוֹרָה וּבְסִפּוּרֵי מַעֲשִׂיּוֹת שֶׁל שָׁנִים קַדְמוֹנִיּוֹת, כְּכֹל אֲשֶׁר רָאִינוּ בְּסִפְרֵיהֶם הַקְּדוֹשִׁים וְשָׁמַעְנוּ מִפִּיהֶם הַקָּדוֹשׁ, דְּבָרִים גְּבוֹהִים וַעֲצוּמִים וְנוֹרָאִים עַד אֵין סוֹף, דְּבָרִים הָעוֹמְדִים בְּרוּם רוּמוֹ שֶׁל עוֹלָם, דְּבָרִים הַנִּמְשָׁכִים מֵאִתְּךָ בֶּאֱמֶת, דְּבָרִים שֶׁיֵּשׁ לָהֶם כֹּחַ לְעוֹרֵר וּלְהָקִיץ כָּל בְּנֵי הָעוֹלָם כֻּלָּם מִשְּׁנָתָם הַגְּדוֹלָה, כַּגָּדוֹל כַּקָּטָן וַעֲדַיִן לֹא נִתְעוֹרַרְנוּ וְלֹא שַׁבְנוּ מִטָּעוּתֵנוּ עֲדַיִן, וְעַתָּה מַה יֵּשׁ לָנוּ עוֹד צְדָקָה וְלִזְעֹק עוֹד אֶל הַמֶּלֶךְ, מַה לַּעֲשׂוֹת לָנוּ וְלֹא עָשָׂה לָנוּ, עַל-יְדֵי צַדִּיקָיו וַחֲכָמָיו הַקְּדוֹשִׁים וְהַנּוֹרָאִים שֶׁהָיוּ בְּכָל דּוֹר וָדוֹר מִיּוֹם מַתַּן תּוֹרָתֵנוּ הַקְּדוֹשָׁה עַד הַיּוֹם הַזֶּה, אֲשֶׁר כֻּלָּם כְּאֶחָד מְעוֹרְרִים וּמְקִיצִים אוֹתָנוּ בְּהִתְעוֹרְרוּת גָּדוֹל, "וְאֵין אִישׁ שָׂם עַל לֵב", וַאֲנִי עָנִי וְכוֹאֵב וְגוֵֹעַ, אֵין לִי שׁוּם מָנוֹס וְהַצָּלָה כִּי אִם אֶזְעַק וַאֲשַׁוֵּעַ "קוֹלִי אֶל יְהֹוָה אֶקְרָא, וַיַעֲנֵנִי מֵהַר קָדְשׁוֹ סֶלָה אֲנִי שָׁכַבְתִּי וָאִישָׁנָה הֱקִיצוֹתִי כִּי יְהֹוָה יִסְמְכֵנִי":
<h3>תשמ</h3>
אָנָּא יְהֹוָה אֲשֶׁר אֵין שֵׁנָה וּתְנוּמָה לְפָנֶיךָ, כְּמוֹ שֶׁכָּתוּב: "הִנֵּה לֹא יָנוּם וְלֹא יִישָׁן שׁוֹמֵר יִשְׂרָאֵל" וְאַתָּה מְעוֹרֵר יְשֵׁנִים וּמֵקִיץ נִרְדָּמִים, מְחַיֵּה מֵתִים וְרוֹפֵא חוֹלִים, פּוֹקֵחַ עִוְרִים וְזוֹקֵף כְּפוּפִים, מֵשִׂיחַ אִלְּמִים וּמַתִּיר אֲסוּרִים, אָנָּא בְּרַחֲמֶיךָ הָרַבִּים, עוֹרְרֵנִי נָא, הֲקִיצֵנִי נָא, הֲקִימֵנִי נָא בְּרַחֲמֶיךָ הָרַבִּים "פְּנֵה אֵלַי וְחָנֵּנִי, כִּי יָחִיד וְעָנִי אָנִי צָרוֹת לְבָבִי הִרְחִיבוּ, מִמְּצוּקוֹתַי הוֹצִיאֵנִי רְאֵה עָנְיִי וַעֲמָלִי, וְשָׂא לְכָל חַטֹּאתָי רְאֵה אוֹיְבַי כִּי רָבּוּ, וְשִׂנְאַת חָמָס שְׂנֵאוּנִי שָׁמְרָה נַפְשִׁי וְהַצִּילֵנִי, אַל אֵבוֹשׁ כִּי חָסִיתִי בָךְ" עָזְרֵנִי וְחָנֵּנִי מֵעַתָּה שֶׁאֶזְכֶּה לְהִתְעוֹרֵר מִשְּׁנָתִי הַגְּדוֹלָה אֲשֶׁר גָּבְרָה עָלַי עַל-יְדֵי מַעֲשַׂי הָרָעִים, וְגַם עַל-יְדֵי תַאֲוַת אֲכִילָה וּשְׁתִיָּה עָזְרֵנִי לְהִתְעוֹרֵר בְּהִתְעוֹרְרוּת גָּדוֹל וְלָשׁוּב אֵלֶיךָ בֶּאֱמֶת לַאֲמִתּוֹ, בִּזְרִיזוּת גָּדוֹל, וְהַצִּילֵנִי מֵעַתָּה מִכָּל מִינֵי חֲטָאִים וַעֲווֹנוֹת וּפְשָׁעִים, וֶהְיֵה עִמָּדִי תָמִיד, וְשָׁמְרֵנִי וְהַצִּילֵנִי מִפְּגַם תַּאֲוַת אֲכִילָה וּשְׁתִיָּה וְאֶזְכֶּה שֶׁתִּהְיֶה אֲכִילָתִי תָמִיד בִּקְדֻשָּׁה וּבְטָהֳרָה גְדוֹלָה בְּלִי שׁוּם תַּאֲוַת הַגּוּף כְּלָל, וְתִהְיֶה אֲכִילָתִי וּשְׁתִיָּתִי תָמִיד מֵאֹכֶל שֶׁנִּתְבָּרֵר לְמַאֲכַל אָדָם וְתָגֵן בַּעֲדִי וְתִשְׁמְרֵנִי וְתַצִּילֵנִי שֶׁלֹּא יָבֹא לְתוֹךְ פִּי שׁוּם מַאֲכָל וּמַשְׁקֶה שֶׁלֹּא נִתְבָּרֵר עֲדַיִן לְמַאֲכַל אָדָם, אֲשֶׁר יְכוֹלִין לְאַבֵּד חַס וְשָׁלוֹם אֶת הַפָּנִים דִּקְדֻשָּׁה עַל-יְדֵי מַאֲכָלִים הַלָּלוּ, וְלִפֹּל לְתוֹךְ שֵׁנָה חַס וְשָׁלוֹם רַק אֶזְכֶּה לֶאֱכֹל בִּקְדֻשָּׁה גְדוֹלָה מַאֲכָלִים שֶׁנִּתְבָּרְרוּ, מַאֲכָלִים שֶׁהֵם בִּקְדֻשַּׁת לֶחֶם הַפָּנִים, שֶׁאֶזְכֶּה עַל יָדָם לְלֵב טוֹב לְלֵב שָׂמֵחַ, וּלְפָנִים דִּקְדֻשָּׁה וְתַצִּילֵנִי מִמַּאֲכָלִים הַמְבִיאִין רֹעַ אֶל הַלֵּב:
<h3>תשמא</h3>
רִבּוֹנוֹ שֶׁל עוֹלָם, הַצִּילֵנִי מֵרֹעַ הַלֵּב, הַצִּילֵנִי מֵעַקְמִימִיּוּת שֶׁבַּלֵּב זַכֵּנִי לְטוּב לֵבָב בֶּאֱמֶת, עֲשֵׂה עִמִּי חֶסֶד חִנָּם, וְצַוֵּה בַּחֲסָדֶיךָ הָרַבִּים לְהָשִׁיב וּלְהַחֲזִיר לִי מְהֵרָה כָּל הָאֲבֵדוֹת שֶׁאִבַּדְתִּי עַד הֵנָּה וְתַמְשִׁיךְ עָלַי פָּנִים דִּקְדֻשָּׁה הַנִּמְשָׁכִין מִשָּׁנִים קַדְמוֹנִיּוֹת, מֵהַדְרַת פָּנִים, אֲשֶׁר שָׁם מֻשְׁרָשִׁים כָּל הַשִּׁבְעִים פָּנִים שֶׁל תּוֹרָה "כְּחַסְדְּךָ חַיֵּינִי, וְאֶשְׁמְרָה עֵדוּת פִּיךָ, חַנּוּן וְרַחוּם יְהֹוָה, אֶרֶךְ אַפַּיִם וְרַב חָסֶד לְךָ אָמַר לִבִּי בַּקְּשׁוּ פָנַי אֶת פָּנֶיךָ יְהֹוָה אֲבַקֵּשׁ אַל תַּסְתֵּר פָּנֶיךָ מִמֶּנִּי, אַל תַּט בְּאַף עַבְדֶּךָ, עֶזְרָתִי הָיִיתָ אַל תִּטְּשֵׁנִי וְאַל תַּעַזְבֵנִי אֱלֹהֵי יִשְׁעִי, הָאִירָה פָנֶיךָ עַל עַבְדֶּךָ, הוֹשִׁיעֵנִי בְחַסְדֶּךָ פָּנֶיךָ הָאֵר בְּעַבְדֶּךָ, וְלַמְּדֵנִי אֶת חֻקֶּיךָ פְּנֵה אֵלַי וְחָנֵּנִי, תְּנָה עֻזְּךָ לְעַבְדֶּךָ וְהוֹשִׁיעָה לְבֶן אֲמָתֶךָ יְהֹוָה אֱלֹהִים צְבָאוֹת הֲשִׁיבֵנוּ הָאֵר פָּנֶיךָ וְנִוָּשֵׁעָה עוּרָה כְבוֹדִי, עוּרָה הַנֵּבֶל וְכִנּוֹר אָעִירָה שָׁחַר"
<h3>תשמב</h3>
וּתְרַחֵם עָלַי וְתוֹשִׁיעֵנִי וּתְזַכֵּנִי שֶׁאֶזְכֶּה לִהְיוֹת בִּכְלַל הַתַּלְמִידִים הֲגוּנִים וּכְשֵׁרִים, שֶׁאֶזְכֶּה לִשְׁמֹעַ וְלִזְכֹּר הֵיטֵב אֶת קוֹל דִּבְרֵי הַצַּדִּיקִים הָאֲמִתִּיִּים, אֶת כָּל אֲשֶׁר פָּעֲלוּ וְעָשׂוּ לְמַעֲנֵנוּ, אֶת כָּל הַדִּבּוּרִים הַקְּדוֹשִׁים שֶׁזָּכִינוּ לִשְׁמֹעַ מִפִּיהֶם וּמִפִּי כְתָבָם, אֵת כָּל הַגְּדוֹלוֹת וְהַנּוֹרָאוֹת, אֶת כָּל מַעֲשֵׂה יְהֹוָה הַגָּדוֹל אֲשֶׁר עָשׂוּ בִּשְׁבִילֵנוּ, אֲשֶׁר הִשְׁאִירוּ אַחֲרֵיהֶם בְּרָכָה סִפְרֵיהֶם הַקְּדוֹשִׁים, "הַנֶּחֱמָדִים מִזָּהָב וּמִפַּז רָב וּמְתוּקִים מִדְּבַשׁ וְנֹפֶת צוּפִים", הַמְאִירִין אֶת הָעֵינַיִם וּמְשִׁיבִין אֶת הַנֶּפֶשׁ מִדַּרְכֵי מִיתָה לְדַרְכֵי חַיִּים וְאֶזְכֶּה שֶׁיִּכָּנְסוּ דִבְרֵיהֶם בְּאָזְנַי וְלִבִּי, וְאֶשְׁמַע הֵיטֵב אֶת דִּבְרֵיהֶם הַקְּדוֹשִׁים, וְלֹא אֶשְׁכַּח דָּבָר מִמִּשְׁנָתִי
<h3>תשמג</h3>
אָנָּא חוּסָה עַל נַפְשִׁי הָאֻמְלָלָה וְהָעֲלוּבָה מְאֹד, וַחֲמֹל עָלַי בְּחֶמְלָתְךָ הַגְּדוֹלָה, וְתֵן לִי תִּקְוָה וְלֹא אוֹבַד, וְתֵן לִי אַחֲרִית טוֹב וַחֲמֹל עָלַי מֵעַתָּה שֶׁאֶזְכֶּה מֵהַיּוֹם לְהַזְכִּיר אֶת עַצְמִי אֶת כָּל דִּבְרֵי יְהֹוָה שֶׁשָּׁמַעְנוּ מֵרַבּוֹתֵינוּ הַקְּדוֹשִׁים זִכְרוֹנָם לִבְרָכָה, בְּאֹפֶן שֶׁאֶזְכֶּה לְהִתְעוֹרֵר בֶּאֱמֶת מִשְּׁנָתִי הַגְּדוֹלָה, כִּי אֲנִי הוֹלֵךְ נָע וָנָד כַּצֹּאן בְּלֹא רוֹעֶה, כַּתֹּרֶן בְּרֹאשׁ הָהָר וְכַסְּפִינָה בְּלֵב יָם "שָׁקַדְתִּי וָאֶהְיֶה כְּצִפּוֹר בּוֹדֵד עַל גָּג" אָנָּא כַנָּה, עוּרָה נָא, הִתְעוֹרְרִי נָא, הָקִיצָה נָא, עִמְדִי נָא, קוּמִי נָא, חַלִּי נָא פְּנֵי אֵל בְּמֵיטַב הִגָּיוֹן, נַפְשִׁי נַפְשִׁי הִשְׁתַּטְּחִי לְעָפָר וְהִשְׁתַּחֲוִי לוֹ, וְתֵן בֶּעָפָר פִּיךָ "וְשָׁפַלְתְּ מֵאֶרֶץ תְּדַבֵּרִי, וּמֵעָפָר תִּשַּׁח אִמְרָתֵךְ, אוּלַי יֵשׁ תִּקְוָה, אוּלַי יֶחֱנַן יְהֹוָה צְבָאוֹת, אוּלַי יַעֲשֶׂה יְהֹוָה כְּכָל נִפְלְאוֹתָיו אֲשֶׁר עָשָׂה עִם אֲבוֹתֵינוּ, מַה לְּךָ נִרְדָּם, קוּם קְרָא אֶל אֱלֹהֶיךָ, אוּלַי יִתְעַשֵּׁת הָאֱלֹהִים לָנוּ וְלֹא נֹאבֵד" אוּלַי יָחוֹס עַם עָנִי וְאֶבְיוֹן אוּלַי יְרַחֵם, הָקִיצָה אָחִי מִשְּׁנַת פְּתַיּוּתְךָ, "הָעִירָה וְהָקִיצָה עַד מָתַי עָצֵל תִּשְׁכָּב, מָתַי תָקוּם מִשְּׁנָתֶךָ מְעַט שֵׁנוֹת מְעַט תְּנוּמוֹת מְעַט חִבֻּק יָדַיִם לִשְׁכָּב אַל תִּתֵּן שֵׁנָה לְעֵינֶיךָ, וּתְנוּמָה לְעַפְעַפֶּיךָ הִנָּצֵל כִּצְבִי מִיָּד, וּכְצִפּוֹר מִפַּח יָקוּשׁ זְכוֹר אַל תִּשְׁכַּח אֶת אֲשֶׁר הִקְצַפְתָּ אֶת יְהֹוָה אֱלֹהֶיךָ" זֶה יָמִים וְשָׁנִים, וְאַף עַל פִּי כֵן חַסְדֵי יְהֹוָה לֹא תָמְנוּ מִמְּךָ, וּבְכָל עֵת הוּא עוֹסֵק לְעוֹרְרֶךָ וְלַהֲקִיצְךָ מִשְּׁנָתֶךָ בַּחֲסָדָיו הַמְרֻבִּים זְכוֹר זֶה כַמָּה מְעוֹרְרִים וּמְקִיצִים אוֹתְךָ בְּכַמָּה מִינֵי הִתְעוֹרְרוּת בְּלִי שִׁעוּר וָעֵרֶךְ וּמִסְפָּר, אֲשֶׁר לֹא יְאֻמַּן כִּי יְסֻפַּר שֶׁיִּהְיֶה אֶפְשָׁר לִישָׁן מִקּוֹל הַצְּעָקָה וְהַהִתְעוֹרְרוּת וְהַכְּרוּזִים וּרְמָזִים וְהִתְנוֹצְצוּת כָּאֵלּוּ, בְּאִתְגַּלְיָא וּבְאִסְכַּסְיָא, "כְּרוֹזָא קָרֵא בְחָיִל, קוֹל גָּדוֹל וְלֹא יָסָף וְקוֹל שׁוֹפָר חָזָק מְאֹד", הוֹלֵךְ וּמִתְגַּבֵּר בְּקוֹלוֹ בְּכָל יוֹם וּבְכָל עֵת וּבְכָל שָׁעָה, "הֵן יִתֵּן בְּקוֹלוֹ קוֹל עֹז", יַעַן וְיֹאמַר, עוּרוּ יְשֵׁנִים מִתַּרְדֵּמַתְכֶם, וְנִרְדָּמִים הָקִיצוּ מִתְּנוּמַתְכֶם, וַעֲדַיִן לֹא שַׁבְתָּ מִטָּעוּתְךָ עוֹדְךָ מִתְגּוֹלֵל בְּתוֹךְ הַמְסִלָּה, בְּתוֹךְ עֲכִירַת רֶפֶשׁ וָטִיט, בְּתוֹךְ יְוֵן מְצוּלַת הַהֲבָלִים הֲעוֹדְךָ לֹא תָּשׁוּב, עוֹדְךָ מִסְתּוֹלֵל בְּנַפְשְׁךָ לְבִלְתִּי שַׁלְּחָהּ חָפְשִׁי, שֶׁתָּשׁוּב לַעֲשׂוֹת רְצוֹן יוֹצְרְךָ וּבוֹרַאֲךָ, אֲשֶׁר זֶה כָּל תְּשׁוּקָתָהּ וְגַעְגּוּעָהּ וְכָסְפָּהּ הֶחָזָק וְהֶעָצוּם:
<h3>תשמד</h3>
וְאַל תֹּאמְרִי נוֹאָשׁ חַס וְשָׁלוֹם, לֵאמֹר כִּי עֲווֹנוֹתַיִךְ אִתָּךְ, וּבָהֶם אַתָּה נִמּוֹק חַס וְשָׁלוֹם וְאִי אֶפְשָׁר לָךָ עוֹד לָשׁוּב מִכְּסִילוּתֵךְ וּשְׁטֻיּוֹתַיִךְ, כִּי עֲווֹנוֹתַיִךְ עָבְרוּ רֹאשֵׁךְ, עַד אֲשֶׁר חַס וְשָׁלוֹם אָבַד נִצְחֵךְ וְתוֹחַלְתֵּךְ אֲהָהּ אֲהָהּ, חוּס וַחֲמֹל עָלֶיךָ וְעַל מְעַט יָמֶיךָ הַחֲרוּצִים שֶׁיֵּשׁ לְךָ עוֹד לְהִתְמַהְמֵהּ מְעַט בָּזֶה הָעוֹלָם הָעוֹבֵר כְּהֶרֶף עַיִן, וְאַל תֹּאמְרִי כַּדְּבָרִים הָאֵלֶּה חָלִילָה, כִּי זוֹ קָשָׁה מִן הָרִאשׁוֹנָה כִּי מַחֲשָׁבוֹת וְרַעְיוֹנִים וּבִלְבּוּלִים כָּאֵלֶּה, קָשִׁים וּמַזִּיקִים, וּמַכְעִיסִים אֶת בּוֹרַאֲךָ יוֹתֵר מִכָּל הַחֲטָאִים וְהָעֲווֹנוֹת וְהַפְּשָׁעִים שֶׁעָשִׂיתָ מֵעוֹדְךָ עַד הַיּוֹם הַזֶּה כִּי עֲדַיִן יֵשׁ לְךָ תִּקְוָה גְדוֹלָה בְּכָל עֵת וּבְכָל שָׁעָה וּבְכָל רֶגַע, "חַסְדֵי יְהֹוָה כִּי לֹא תָמְנוּ, כִּי לֹא כָלוּ רַחֲמָיו", לְעוֹלָם וְנֶעְלַם מִמְּךָ וְלֹא תֵדַע עֹצֶם רִבּוּי רַחֲמָנוּתוֹ וַחֲסָדָיו הַגְּדוֹלִים עַל כָּל הַחֲפֵצִים לָשׁוּב בֶּאֱמֶת, אַף-עַל-פִּי שֶׁלֹּא שָׁבוּ עֲדַיִן וְכָל יִשְׁעוֹ וְכָל חֶפְצוֹ יִתְבָּרַךְ לָשׁוּב וּלְרַחֵם עַל כָּל הַמְחַכִּים וּמְצַפִּים וּמִתְגַּעְגְּעִים וְחוֹתְרִים בַּמַּחְתֶּרֶת לִמְצֹא הַצָּלָה וּמָנוֹס לָשׁוּב לְהַשֵּׁם יִתְבָּרַךְ, אַף-עַל-פִּי שֶׁמִּתְגַּבְּרִים עֲלֵיהֶם בְּכָל עֵת יוֹתֵר, וְאֵין מַנִּיחִים אוֹתָם יָמִים וְשָׁנִים הַרְבֵּה לָשׁוּב אֵל בֵּית אֲבִיהֶם, אַף עַל פִּי כֵן, חַסְדּוֹ גָבַר עֲלֵיהֶם וְעָלֵינוּ מְאֹד מְאֹד בְּלִי שִׁעוּר וָעֵרֶךְ וּמִסְפָּר, מַה שֶׁאֵין הַפֶּה יָכוֹל לְדַבֵּר וְהַלֵּב לַחְשֹׁב אִלּוּ כָל הַיַּמִּים דְּיוֹ וְכָל אֲגַמִּים קֻלְמוֹסִים, וְכָל בְּנֵי אָדָם לַבְלָרִים וּלְשׁוֹנוֹת מְקַלְּסִים, אֵין מַסְפִּיקִין לְפָרֵשׁ וּלְבָאֵר אַחַת מִנִּי אֶלֶף וּרְבָבָה מֵחֲסָדָיו הַמְרֻבִּים אֲשֶׁר הוּא נוֹהֵג בְּחַסְדּוֹ בְּכָל דּוֹר וָדוֹר, וּבִפְרָט עַל הַנֶּאֱנָחִים וְנִדְכָּאִים וּמְחַכִּים וּמְצַפִּים לָשׁוּב אֵלָיו יִתְבָּרַךְ בֶּאֱמֶת הֲלֹא מֵעַתָּה קָרָאתָ לוֹ אָבִי, "אַלּוּף נְעוּרַי אָתָּה הֲיִנְטֹר לְעוֹלָם, אִם יִשְׁמֹר לָנֶצַח" חֲזַק וְהִתְחַזֵּק וְחַדֵּשׁ עַצְמְךָ בְּכָל עֵת, וְהַתְחֵל מֵעַתָּה לַעֲבֹד אֶת בּוֹרַאֲךָ בֶּאֱמֶת וַעֲזֹב דְּרָכֶיךָ הָרָעִים, וּמַחְשְׁבוֹתֶיךָ הַמְגֻנּוֹת וְשִׁכְחִי הֲבָלַיִךְ וּשְׁטֻיּוֹתַיִךְ "וְהָסֵר כַּעַס מִלִּבֶּךָ וְהַעֲבֵר רָעָה מִבְּשָׂרֶךָ", קַשֵּׁר עַצְמְךָ בֶּאֱמֶת לְהַשֵּׁם יִתְבָּרַךְ וְאַל תָּשׁוּב עוֹד לְכִסְלָה, דַּלּוּ עֵינֶיךָ לַמָּרוֹם וּזְכֹר אַהֲבָתְךָ הַיְשָׁנָה הִתְעוֹרְרִי הִתְעוֹרְרִי, עוּרָה נַפְשִׁי עוּרָה, "עוּרִי עוּרִי דַבְּרִי שִׁיר, אַל תֶּחֱרַשׁ וְאַל תִּשְׁקֹט", הָרִימָה קוֹלְךָ הֶעָרֵב, וּפְתַח פִּיךָ וְתוֹצִיא דְבָרֶיךָ הַנְּעִימִים לִפְנֵי הַקָּדוֹשׁ בָּרוּךְ הוּא, פְּתַח פִּיךָ וְיָאִירוּ דְבָרֶיךָ:
<h3>תשמה</h3>
וּבְכֵן תְּזַכֵּנִי בְּרַחֲמֶיךָ הָרַבִּים שֶׁאֶזְכֶּה עַל-יְדֵי הִתְעוֹרְרוּת הַשֵּׁנָה לְדִבּוּר חָזָק דִּקְדֻשָּׁה, שֶׁאֶזְכֶּה בְּרַחֲמֶיךָ לְדַבֵּר דִּבּוּרִים קְדוֹשִׁים תָּמִיד, בְּכֹחַ גָּדוֹל וּבִמְסִירַת נֶפֶשׁ בֶּאֱמֶת וּבְלֵב שָׁלֵם, וְאֶזְכֶּה לְהַכְנִיס כָּל כֹּחִי בְּדִבּוּרֵי הַתְּפִלָּה וּבְכָל הַדִּבּוּרִים דִּקְדֻשָּׁה וִיקֻיַּם מִקְרָא שֶׁכָּתוּב: "בָּרְכוּ יְהֹוָה מַלְאָכָיו גִּבּוֹרֵי כֹחַ עוֹשֵׂי דְבָרוֹ לִשְׁמֹעַ בְּקוֹל דְּבָרוֹ":
<h3>תשמו</h3>
וּתְזַכֵּנוּ לְבִטָּחוֹן גָּדוֹל דִּקְדֻשָּׁה כִּי אַתָּה יוֹדֵעַ עֹצֶם חֶסְרוֹן הַפַּרְנָסָה בָּעֵת הַזֹּאת, כִּי אָפֵס כָּסֶף וְכָלָה פְּרוּטָה מִן הַכִּיס, וְצָרְכֵי עַמְּךָ מְרֻבִּים מְאֹד, כִּי הַהֶכְרֵחִיּוֹת לְבַד הֵם גַּם כֵּן רַבִּים מְאֹד, צָרְכֵי אֲכִילָה וּשְׁתִיָּה וּמַלְבּוּשִׁים וְדִירוֹת, וּשְׁאָר הִצְטָרְכוּת הַמֻּכְרָחִים "וַאֲנַחְנוּ לֹא נֵדַע מַה נַּעֲשֶׂה כִּי עָלֶיךָ עֵינֵינוּ", כִּי אֵין אִתָּנוּ יוֹדֵעַ עַד מָה, מֵהֵיכָן לְבַקֵּשׁ פַּרְנָסָתֵנוּ, וְאֵין לָנוּ שׁוּם תִּקְוָה וּמִבְטָח כִּי אִם עָלֶיךָ לְבַד לְךָ לְבַד עֵינֵינוּ תְלוּיוֹת עַל כֵּן בָּאנוּ לְבַקֵּשׁ מִמְּךָ מָלֵא רַחֲמִים, שֶׁתְּחָנֵּנוּ בַּחֲסָדֶיךָ הַגְּדוֹלִים וְתַשְׁפִּיעַ עָלֵינוּ מִדַּת הַבִּטָּחוֹן בִּשְׁלֵמוּת, שֶׁנִּזְכֶּה לִבְטֹחַ בְּךָ בֶּאֱמֶת וּבֶאֱמוּנָה שְׁלֵמָה בְּבִטָּחוֹן חָזָק וְאַמִּיץ שֶׁאַתָּה תְמַלֵּא כָּל מַחְסוֹרֵנוּ, וְתִתֶּן לָנוּ פַּרְנָסָתֵנוּ בִּשְׁלֵמוּת וְאַתָּה בְּרַחֲמֶיךָ, תִּמָּלֵא עָלֵינוּ רַחֲמִים בְּכָל עֵת, וְתִתֶּן לָנוּ כָּל צְרָכֵינוּ וְכָל צָרְכֵי בֵּיתֵנוּ בְּהַרְחָבָה גְדוֹלָה, וְתַזְמִין לָנוּ פַרְנָסָתֵינוּ קֹדֶם שֶׁנִּצְטָרֵךְ לָהֶם, בְּהֶתֵּר וְלֹא בְּאִסּוּר בְּכָבוֹד וְלֹא בְּבִזּוּי בְּרֶוַח וְלֹא בְּצִמְצוּם, מִתַּחַת יָדְךָ הָרְחָבָה וְהַמְּלֵאָה, בְּאֹפֶן שֶׁנִּזְכֶּה לַעֲשׂוֹת רְצוֹנְךָ כָּל יְמֵי חַיֵּינוּ לְעוֹלָם:
<h3>תשמז</h3>
וְנִזְכֶּה שֶׁיִּהְיוּ דִבּוּרֵנוּ בִּקְדֻשָּׁה גְדוֹלָה עַד שֶׁיִּהְיֶה לָנוּ כֹּחַ לִפְקֹד עֲקָרוֹת בְּדִבּוּרֵנוּ וְיִהְיוּ כְּלֵי הַדִּבּוּר סְמוּכִים לִכְלֵי הַהוֹלָדָה, וְנִזְכֶּה לִפְעֹל עַל-יְדֵי דִבּוּרֵנוּ בִּקְדֻשָּׁה הוֹלָדוֹת קְדוֹשׁוֹת וְיִתְרַבּוּ עַמְּךָ יִשְׂרָאֵל כַּחוֹל אֲשֶׁר עַל שְׂפַת הַיָּם וּכְכוֹכְבֵי הַשָּׁמַיִם לָרֹב, וְלֹא יִהְיֶה בָּנוּ עָקָר וַעֲקָרָה וְתִפְקֹד לְכָל חֲשׂוּכֵי בָּנִים בְּזֶרַע שֶׁל קַיָּמָא לַעֲבוֹדָתֶךָ וּלְיִרְאָתֶךָ וְעַל-יְדֵי-זֶה נִזְכֶּה שֶׁיִּתְגַּלֶּה יִרְאָה שְׁלֵמָה יִרְאָה גְדוֹלָה בָּעוֹלָם, וְתַשְׁפִּיעַ יִרְאָתְךָ וּפַחְדְּךָ עַל כָּל בָּאֵי עוֹלָם, וְיֵדַע כָּל פָּעוּל, כִּי אַתָּה פְּעַלְתּוֹ, וְיָבִין כָּל יְצוּר כִּי אַתָּה יְצַרְתּוֹ וְנִזְכֶּה לְכָל חֶלְקֵי הַיִּרְאָה בִּשְׁלֵמוּת, וְעַל-יְדֵי הַיִּרְאָה נִזְכֶּה לְהַכְנִיעַ וּלְשַׁבֵּר וּלְבַטֵּל שֶׁקֶר הַחֵן וָהֶבֶל הַיֹּפִי, כְּמוֹ שֶׁכָּתוּב: "שֶׁקֶר הַחֵן וְהֶבֶל הַיֹּפִי אִשָּׁה יִרְאַת יְהֹוָה הִיא תִתְהַלָּל" וְנִזְכֶּה לְהַאֲרִיךְ יָמֵינוּ וּשְׁנוֹתֵינוּ בִּקְדֻשָּׁה גְדוֹלָה לְהוֹסִיף קְדֻשָּׁה וְטָהֳרָה בְּכָל עֵת וָעֵת, לְמַעַן לֹא נִיגַע לָרִיק וְלֹא נֵלֵד לַבֶּהָלָה וְנִזְכֶּה לְתִקּוּן כָּל הָעוֹלָמוֹת מֵחָדָשׁ, וּלְהַמְשִׁיךְ עָלֵינוּ תָמִיד הֶאָרַת תִּקּוּנֵי עַתִּיק הַנִּמְשָׁכִים עַל-יְדֵי הַצַּדִּיקִים אֲמִתִּיִּים הַזְּקֵנִים הַקְּדוֹשִׁים, וּבִזְכוּתָם נִזְכֶּה לְשֶׁפַע וַעֲשִׁירוּת גָּדוֹל דִּקְדֻשָּׁה, לְכָל הוֹן דְּעָלְמָא, בְּאֹפֶן שֶׁנִּזְכֶּה עַל-יְדֵי הָעֲשִׁירוּת הַזֹּאת לְהִתְבּוֹנְנוּת גָּדוֹל וְעֶלְיוֹן מְאֹד בְּתוֹרָתְךָ וַעֲבוֹדָתְךָ וּבְהַשָּׂגַת אֱלֹהוּתְךָ בִּקְדֻשָּׁה וּבְטָהֳרָה גְדוֹלָה בֶּאֱמֶת וּבֶאֱמוּנָה שְׁלֵמָה כִּרְצוֹנְךָ הַטּוֹב בֶּאֱמֶת מֵעַתָּה וְעַד עוֹלָם
<h3>תשמח</h3>
"אֱלֹהִים יְחָנֵּנוּ וִיבָרְכֵנוּ יָאֵר פָּנָיו אִתָּנוּ סֶּלָה, נוֹרָא אֱלֹהִים מִמִּקְדָּשֶׁיךָ אֵל יִשְׂרָאֵל הוּא נוֹתֵן עֹז וְתַעֲצֻמוֹת לָעָם בָּרוּךְ אֱלֹהִים יִרְאֵי יְהֹוָה הַלְלוּהוּ, כָּל זֶרַע יַעֲקֹב כַּבְּדוּהוּ, וְגוּרוּ מִמֶּנּוּ כָּל זֶרַע יִשְׂרָאֵל כִּי לֹא בָזָה וְלֹא שִׁקַּץ עֱנוּת עָנִי וְלֹא הִסְתִּיר פָּנָיו מִמֶּנּוּ, וּבְשַׁוְּעוֹ אֵלָיו שָׁמֵעַ יְבָרְכֵנוּ אֱלֹהִים וְיִירְאוּ אוֹתוֹ כָּל אַפְסֵי אָרֶץ רֵאשִׁית חָכְמָה יִרְאַת יְהֹוָה, שֵׂכֶל טוֹב לְכָל עוֹשֵׂיהֶם תְּהִלָּתוֹ עוֹמֶדֶת לָעַד בָּרוּךְ יְהֹוָה אֱלֹהִים אֱלֹהֵי יִשְׂרָאֵל עוֹשֵׂה נִפְלָאוֹת לְבַדּוֹ, וּבָרוּךְ שֵׁם כְּבוֹדוֹ לְעוֹלָם וְיִמָּלֵא כְבוֹדוֹ אֶת כָּל הָאָרֶץ, אָמֵן וְאָמֵן":
<h2>תפילה סא</h2>
<h3>תשמט</h3>
"גְּדֹל הָעֵצָה וְרַב הָעֲלִילִיָּה, אֲשֶׁר עֵינֶיךָ פְּקֻחוֹת עַל כָּל דַּרְכֵי בְּנֵי אָדָם", וְיוֹדֵעַ וּמֵבִין מַחְשְׁבוֹתָם וְסוֹדָם, וּמִיַּד כָּל לוֹחֲצֵיהֶם אַתָּה גוֹאֲלָם וּפוֹדָם, רַחֵם עָלַי לְמַעַן שְׁמֶךָ, וְעָזְרֵנִי לַעֲשׂוֹת רְצוֹנְךָ וְהוֹשִׁיעֵנִי מְהֵרָה וְתַקְּנֵנִי בְעֵצָה טוֹבָה מִלְּפָנֶיךָ, וְחָנֵּנִי מֵאִתְּךָ דֵעָה בִּינָה וְהַשְׂכֵּל שֶׁאֶזְכֶּה לָדַעַת לָתֵת עֵצָה לְנַפְשִׁי עַל כָּל דָּבָר שֶׁבָּעוֹלָם, וּתְזַכֵּנִי לְעֵצָה שְׁלֵמָה תָמִיד וְלֹא אֶהְיֶה מְסֻפָּק לְעוֹלָם עַל שׁוּם דָּבָר, וְלֹא תִתְחַלֵּק עֲצָתִי לִשְׁתַּיִם חַס וְשָׁלוֹם, וְתַשְׁפִּיעַ עָלַי "רוּחַ חָכְמָה וּבִינָה רוּחַ עֵצָה וּגְבוּרָה רוּחַ דַּעַת וְיִרְאַת יְהֹוָה", וּתְרַחֵם עָלַי וְתוֹשִׁיעֵנִי וּתְזַכֵּנִי לֶאֱמוּנַת חֲכָמִים בֶּאֱמֶת כִּרְצוֹנְךָ הַטּוֹב וְאֶזְכֶּה לְהַאֲמִין בְּכָל הַחֲכָמִים הָאֲמִתִּיִּים בֶּאֱמוּנָה שְׁלֵמָה בֶּאֱמֶת וּבְלֵב שָׁלֵם, וְלֹא אָסוּר מִדִּבְרֵיהֶם יָמִין וּשְׂמֹאל וְעַל-יְדֵי-זֶה תְזַכֵּנִי לְמִשְׁפָּט דִּקְדֻשָּׁה, שֶׁאֶזְכֶּה לִשְׁפֹּט עַצְמִי בֶּאֱמֶת וְתוֹצִיא מִשְׁפָּטִי לָאוֹר וְאֶזְכֶּה לִלְמֹד תּוֹרָתְךָ הַקְּדוֹשָׁה לִשְׁמָהּ תָּמִיד, לִלְמֹד וּלְלַמֵּד לִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי תוֹרָתְךָ בְּאַהֲבָה וְתָאִיר עֵינַי בְּתוֹרָתֶךָ, וְתִתֶּן לִי חָכְמָה וּבִינָה וָדַעַת דִּקְדֻשָּׁה, לְהָבִין וּלְהַשְׂכִּיל מִכָּל הַלִּמּוּדִים שֶׁאֶזְכֶּה לִלְמֹד בְּכָל סִפְרֵי תוֹרָתְךָ הַקְּדוֹשָׁה, לְהָבִין וּלְהוֹצִיא מִכֻּלָּם מִשְׁפְּטֵי הַנְהָגוֹת יְשָׁרוֹת בֶּאֱמֶת, וְלֹא אֶטֶּה וְלֹא אָסוּר מִן הָאֱמֶת יָמִין וּשְׂמֹאל רַק אֶזְכֶּה לְכַוֵּן תָּמִיד רְצוֹנְךָ בֶּאֱמֶת, וְלֵידַע תָּמִיד אֵיךְ לְהִתְנַהֵג בְּכָל דָּבָר עַל-יְדֵי לִמּוּדֵי הַתּוֹרָה הַקְּדוֹשָׁה:
<h3>תשנ</h3>
אָנָּא יְהֹוָה מָלֵא רַחֲמִים, חוֹמֵל דַּלִּים שׁוֹמֵעַ אֶנְקַת אֶבְיוֹנִים, חוּס וַחֲמֹל עָלֵינוּ לְמַעַן שְׁמֶךָ לְמַעַן רַחֲמֶיךָ הָרַבִּים, לְמַעַן חֲסָדֶיךָ הָעֲצוּמִים, לְמַעַן הַצַּדִּיקִים הָאֲמִתִּיִּים, וְעָזְרֵנוּ וְהוֹשִׁיעֵנוּ וְזַכֵּנוּ מְהֵרָה לֶאֱמוּנַת חֲכָמִים בִשְׁלֵמוּת בֶּאֱמֶת וְתַעַזְרֵנוּ לְתַקֵּן פְּגַם אֱמוּנַת חֲכָמִים שֶׁפָּגַמְנוּ מִנְּעוּרֵינוּ עַד הַיּוֹם הַזֶּה וּתְטַהֲרֵנוּ מִכָּל הַגִּלּוּלִים וּמִכָּל הַטִּנֹּפֶת הַנִּמְשָׁכִים וְעוֹלִים אֶל הַמֹּחַ חַס וְשָׁלוֹם עַל-יְדֵי פְּגַם אֱמוּנַת חֲכָמִים כִּי בַּעֲווֹנוֹתֵינוּ הָרַבִּים נִפְגַּם דַּעְתֵּנוּ וְנִתְבַּלְבֵּל מְאֹד עַל-יְדֵי פְּגַם אֱמוּנַת חֲכָמִים, אֲשֶׁר עַל-יְדֵי-זֶה עוֹלִים בְּכָל עֵת עֲשָׁנִים סְרוּחִים אֶל הַמֹּחַ, וּמְסַבְּבִין אֶת דַּעְתֵּנוּ, וּמְעַקְּמִים וּמְבַלְבְּלִים אֶת דַּעְתֵּנוּ וּלְבָבֵנוּ מְאֹד, סַבּוּנוּ גַּם סְבָבוּנוּ, וַיְמָרְרוּ אֶת חַיֵּינוּ מְאֹד בְּקֻשְׁיוֹת וּבִלְבּוּלִים וּמַחֲשָׁבוֹת זָרוֹת וְשִׁגָּעוֹן וְטֵרוּף הַדַּעַת וְעַקְמִימִיּוּת הַלֵּב הַרְבֵּה מְאֹד הַבִּיטָה בְעָנְיֵינוּ כִּי רַבּוּ מַכְאוֹבֵינוּ וְצָרוֹת לְבָבֵנוּ
<h3>תשנא</h3>
אָבִינוּ מֶלֶךְ אֵל חַי וְקַיָּם, רַחֵם עָלֵינוּ בְּרַחֲמֶיךָ הָרַבִּים, בְּרַחֲמֶיךָ הָעֲצוּמִים, בְּרַחֲמֶיךָ הַגְּדוֹלִים, בְּרַחֲמֶיךָ הַטּוֹבִים, כִּי לֹא עַל צִדְקוֹתֵינוּ אֲנַחְנוּ מַפִּילִים תַּחֲנוּנֵינוּ לְפָנֶיךָ כִּי עַל רַחֲמֶיךָ הָרַבִּים רַחֲמֶיךָ רַבִּים יְהֹוָה כְּמִשְׁפָּטֶיךָ חַיֵּינוּ וְטַהֵר רַעְיוֹנֵנוּ וְלִבֵּנוּ לַעֲבוֹדָתְךָ בֶּאֱמֶת וּתְגָרֵשׁ וּתְרַחֵק וּתְבַטֵּל מִדַּעְתֵּנוּ וּמִלִּבֵּנוּ כָּל מִינֵי בִּלְבּוּלִים רָעִים וְכָל מִינֵי מַחֲשָׁבוֹת רָעוֹת שֶׁהֻרְגַּלְנוּ בָּהֶם וְנִזְכֶּה לְטַהֵר וּלְכַבֵּס וְלִרְחֹץ אֶת מֹחֵנוּ וּמַחֲשַׁבְתֵּנוּ וּלְבָבֵנוּ מִכָּל מִינֵי טִנּוֹפוֹת וְלִכְלוּכִים וּמִכָּל הָעֲשָׁנִים סְרוּחִים וְלֹא יַעֲלוּ וְלֹא יָבוֹאוּ עַל לִבֵּנוּ וְדַעְתֵּנוּ כְּלָל, וְנִזְכֶּה לְקַדֵּשׁ אֶת מֹחֵנוּ וּמַחֲשַׁבְתֵּנוּ וּלְבָבֵנוּ מֵעַתָּה בִּקְדֻשָּׁה וּבְטָהֳרָה גְדוֹלָה, וְנִזְכֶּה לְמַחֲשָׁבוֹת קְדוֹשׁוֹת תָּמִיד בְּלִי שׁוּם בִּלְבּוּל הַדַּעַת כְּלָל:
<h3>תשנב</h3>
וּתְרַחֵם עָלֵינוּ וְתוֹשִׁיעֵנוּ אָבִינוּ שֶׁבַּשָּׁמַיִם אֲדוֹן כֹּל, אֲדוֹן הַשָּׁלוֹם, מֶלֶךְ שֶׁהַשָּׁלוֹם שֶׁלּוֹ, וְתַמְשִׁיךְ עָלֵינוּ בְּרָכָה וְחַיִּים וְשָׁלוֹם, וְתַצִּילֵנוּ מִכָּל מִינֵי מְרִיבוֹת וּמַחֲלֹקֶת וְהָגֵן בַּעֲדֵנוּ וְהָסֵר מֵעָלֵינוּ אוֹיֵב דֶּבֶר וְחֶרֶב וְרָעָב וְיָגוֹן וְהָסֵר שָׂטָן מִלְּפָנֵינוּ וּמֵאַחֲרֵינוּ הַצִּילֵנוּ נָא מִיַּד אוֹיְבֵנוּ וְרוֹדְפֵינוּ בְּגַשְׁמִיּוּת וְרוּחָנִיּוּת, הַצִּילֵנוּ מִכָּל הַחוֹלְקִים וְהַשּׂוֹנְאִים וּמִכָּל הַמַּלְשִׁינִים הַדּוֹבְרִים רָע עַל נַפְשֵׁנוּ וּמִכָּל הַמְקַטְרְגִים, וְתִסְכֹּר אֶת פִּיהֶם, "וְלֹא תַּעֲשֶׂנָה יְדֵיהֶם תֻּשִׁיָּה", וְכָל הַקָּמִים עָלֵינוּ לְרָעָה, מְהֵרָה הָפֵר עֲצָתָם וְקַלְקֵל מַחֲשַׁבְתָּם וִיקֻיַּם בָּהֶם מִקְרָא שֶׁכָּתוּב: "עֻצוּ עֵצָה וְתֻפָר, דַּבְּרוּ דָבָר וְלֹא יָקוּם, כִּי עִמָּנוּ אֵל" וְנֶאֱמַר: "יְהֹוָה הֵפִיר עֲצַת גּוֹיִם, הֵנִיא מַחְשְׁבוֹת עַמִּים" וְשָׁמְרֵנוּ וְהַצִּילֵנוּ בְּרַחֲמֶיךָ הָרַבִּים שֶׁלֹּא יַזִּיק לָנוּ הַמַּחֲלֹקֶת כְּלָל, לֹא בְּגַשְׁמִיּוּת וְלֹא בְּרוּחָנִיּוּת, רַק נִזְכֶּה עַל-יְדֵי הַמַּחֲלֹקֶת לָשׁוּב בִּתְשׁוּבָה שְׁלֵמָה עַל כָּל חֲטָאֵינוּ וַעֲווֹנוֹתֵינוּ וּפְשָׁעֵינוּ, וּבִפְרָט עַל פְּגַם אֱמוּנַת חֲכָמִים אֲשֶׁר פָּגַמְתִּי בִּכְבוֹד חֲכָמִים אֲמִתִּיִּים וּבְסִפְרֵיהֶם הַקְּדוֹשִׁים, וְלֹא הֶאֱמַנְתִּי בָהֶם בִּשְׁלֵמוּת בֶּאֱמֶת, וְהָיוּ דִבְרֵיהֶם אֶצְלִי לְמוֹתָר, וְלֹא הָיוּ יְקָרִים וַחֲשׁוּבִים בְּעֵינַי דִּבְרֵיהֶם וְסִפְרֵיהֶם הַקְּדוֹשִׁים:
<h3>תשנג</h3>
אָנָּא יְהֹוָה זַכֵּנִי בְּרַחֲמֶיךָ הָרַבִּים לְתַקֵּן כָּל זֶה, שֶׁאֶזְכֶּה לָחוּס עַל נַפְשִׁי, וּלְהִסְתַּכֵּל עַל עַצְמִי הֵיטֵב, וּלְהָבִין וּלְהַשְׂכִּיל מִתּוֹךְ הַמַּחֲלֹקֶת שֶׁחוֹלְקִים עָלַי, עַד הֵיכָן פָּגַמְתִּי בֶּאֱמוּנַת חֲכָמִים, וְלָשׁוּב בִּתְשׁוּבָה שְׁלֵמָה עַל זֶה, וּלְתַקֵּן כָּל מַעֲשַׂי מֵעַתָּה וְאֶזְכֶּה לְקַיֵּם דִּבְרֵי הַחֲכָמִים הָאֲמִתִּיִּים, וְלִבְלִי לָסוּר מִדִּבְרֵיהֶם יָמִין וּשְׂמֹאל, וְאֶזְכֶּה שֶׁיַּחְזְרוּ וְיֻחְשְׁבוּ בְעֵינַי כָּל סִפְרֵיהֶם הַקְּדוֹשִׁים, וְיִהְיוּ יְקָרִים בְּעֵינַי מִפָּז וּמִפְּנִינִים, וְכָל חֲפָצִים לֹא יִשְׁווּ אֶצְלִי נֶגֶד כָּל סֵפֶר וָסֵפֶר מִדִּבְרֵי הַחֲכָמִים הָאֲמִתִּיִּים וְיִתְרַבּוּ מְאֹד הַסְּפָרִים הַקְּדוֹשִׁים בָּעוֹלָם עַד אֵין קֵץ וְנִזְכֶּה עַל-יְדֵי תְּשׁוּבָתֵנוּ בִּשְׁלֵמוּת, שֶׁיִּהְיֶה נַעֲשֶׂה עַל-יְדֵי-זֶה סֵפֶר קָדוֹשׁ לְמַעְלָה בָּעוֹלָם הָעֶלְיוֹן, כְּמוֹ שֶׁכָּתוּב: "אָז נִדְבְּרוּ יִרְאֵי יְהֹוָה אִישׁ אֶל רֵעֵהוּ וַיַּקְשֵׁב יְהֹוָה וַיִּשְׁמָע, וַיִכָּתֵב סֵפֶר זִכָּרוֹן לְפָנָיו לְיִרְאֵי יְהֹוָה וּלְחֹשְׁבֵי שְׁמוֹ" וּתְזַכֵּנוּ מֵעַתָּה לֶאֱמוּנַת חֲכָמִים בֶּאֱמֶת, בִּשְׁלֵמוּת בְּכָל הַבְּחִינוֹת
<h3>תשנד</h3>
וְנִזְכֶּה שֶׁיִּתְחַבְּרוּ סְפָרִים הַרְבֵּה דִקְדֻשָּׁה, וְיִתְחַדְּשׁוּ בְּכָל פַּעַם סְפָרִים הַרְבֵּה בְּתוֹרָתֵנוּ הַקְּדוֹשָׁה, וְיִהְיֶה לָנוּ אֱמוּנָה שְׁלֵמָה בְּכֻלָּם, וְלֹא יִהְיֶה אֶצְלֵנוּ לְמוֹתָר שׁוּם סֵפֶר הַמְּדַבֵּר מֵעִנְיָנֵי תוֹרָתֵנוּ הַקְּדוֹשָׁה, הֵן הַמְדַבְּרִים בִּפְשָׁט רֶמֶז דְּרוּשׁ סוֹד, הֵן סִפְרֵי הַמְפָרְשִׁים וְהַמְבָאֲרִים, הֵן סִפְרֵי הַפּוֹסְקִים וּשְׁאֵלוֹת וּתְשׁוּבוֹת, הֵן סִפְרֵי מוּסָר, הֵן סִפְרֵי תְפִלּוֹת וּתְחִנּוֹת וּבַקָּשׁוֹת וּוִדּוּיִים וְשִׁירוֹת וְתִשְׁבָּחוֹת לְהַשֵּׁם יִתְבָּרַךְ, וְכָל מִינֵי סְפָרִים הַמְדַבְּרִים בְּעִנְיָנֵי תוֹרָתֵנוּ הַקְּדוֹשָׁה, כֻּלָּם יִהְיוּ חֲשׁוּבִים וִיקָרִים בְּעֵינֵינוּ מְאֹד, כָּל סֵפֶר וְסֵפֶר, הֵן אוֹתָן שֶׁנִּתְחַבְּרוּ כְבָר, הֵן הָעֲתִידִים לְהִתְחַבֵּר כִּי כֻלָּם מֻכְרָחִים לְהָעוֹלָם, וְאָנוּ צְרִיכִים כֻּלָּם, כִּי הֵם חַיֵּינוּ וְאֹרֶךְ יָמֵינוּ, וְכֻלָּם עוֹמְדִים בְּרוּם עוֹלָם, וּמַשְׁמִיעִים בְּיִרְאָה יַחַד בְּקוֹל דִּבְרֵי אֱלֹהִים חַיִּים וּמֶלֶךְ עוֹלָם, כֻּלָּם אֲהוּבִים כֻּלָּם בְּרוּרִים כֻּלָּם קְדוֹשִׁים, וְכֻלָּם מְדַבְּרִים מֵרְצוֹנְךָ הַטּוֹב הַגָּנוּז בְּתוֹרָתְךָ הַקְּדוֹשָׁה וְכֻלָּם מְעוֹרְרִים לַעֲבוֹדָתְךָ וּלְיִרְאָתֶךָ, וְכֻלָּם "נֶחֱמָדִים מִזָּהָב וּמִפַּז רָב וּמְתוּקִים מִדְּבַשׁ וְנֹפֶת צוּפִים":
<h3>תשנה</h3>
רִבּוֹנוֹ שֶׁל עוֹלָם הַצִּילֵנִי מִכַּת לֵצִים, וְתִשְׁמְרֵנִי תָמִיד וְתַצִּילֵנִי שֶׁלֹּא אַלְעִיג וְלֹא אֶתְלוֹצֵץ חַס וְשָׁלוֹם מִשּׁוּם סֵפֶר מִתּוֹרָתְךָ הַקְּדוֹשָׁה, וְתַצִּילֵנִי מֵעֹנֶשׁ הַקָּשֶׁה וְהַמַּר הַמַּגִּיעַ לְהַמַּלְעִיג עַל דִּבְרֵי חֲכָמִים שֶׁהוּא נִדּוֹן בְּצוֹאָה רוֹתַחַת רַחֲמָנָא לִצְּלָן, הַצִּילֵנִי נָא שָׁמְרֵנִי נָא שֶׁלֹּא אֶכָּשֵׁל בֶּעָוֹן זֶה חַס וְשָׁלוֹם לְעוֹלָם, שָׁמְרֵנִי שֶׁלֹּא אֶכָּוֶה בְּגַחַלְתָּן שֶׁל חֲכָמִים אֲמִתִּיִּים דִּקְדֻשָּׁה וְאֶזָּהֵר בִּכְבוֹדָם תָּמִיד וְלֹא יִהְיֶה עָלַי שׁוּם קְפֵדָא מִשּׁוּם חָכָם אֲמִתִּי דִקְדֻשָּׁה עָזְרֵנִי בְּרַחֲמֶיךָ הָרַבִּים, הוֹשִׁיעֵנִי בַּחֲסָדֶיךָ הָעֲצוּמִים:
<h3>תשנו</h3>
וְזַכֵּנִי בְּרַחֲמֶיךָ הָרַבִּים שֶׁאֶזְכֶּה לְהִתְיַגֵּעַ בְּתוֹרָתְךָ הַקְּדוֹשָׁה בִּיגִיעָה גְדוֹלָה וְלַהֲגוֹת בָּהּ יוֹמָם וָלָיְלָה, עַד שֶׁאֶזְכֶּה לְהָבִין וּלְהַשְׂכִּיל וּלְחַדֵּשׁ חִדּוּשִׁים אֲמִתִּיִּים בְּתוֹרָתְךָ הַקְּדוֹשָׁה, חִדּוּשִׁים שֶׁיִּהְיוּ לְךָ לְנַחַת וּלְרָצוֹן לִפְנֵי כִּסֵּא כְבוֹדֶךָ וְאֶזְכֶּה לְהִתְחַזֵּק וּלְהִתְאַמֵּץ וּלְהִזְדָּרֵז בְּכָל עֹז לְחַדֵּשׁ חִדּוּשִׁין דְּאוֹרַיְיתָא תָּמִיד וְתִהְיֶה מַחֲשַׁבְתִּי קְשׁוּרָה וּדְבוּקָה וַאֲחוּזָה תָמִיד בְּתוֹרָתְךָ הַקְּדוֹשָׁה וְאַתָּה תְרַחֵם עָלַי וְתַשְׁפִּיעַ לִי בְכָל עֵת חִדּוּשִׁין דְּאוֹרַיְיתָא אֲמִתִּיִּים, חִדּוּשִׁים שֶׁיִּהְיוּ תִקּוּן לְנַפְשִׁי רוּחִי וְנִשְׁמָתִי, עַל כָּל הַפְּגָמִים שֶׁפָּגַמְתִּי נֶגְדְּךָ מֵעוֹדִי עַד הַיּוֹם הַזֶּה וּתְחַזֵּק אֱמוּנָתִי שֶׁאֶזְכֶּה לְהַאֲמִין בְּעַצְמִי שֶׁהַחִדּוּשִׁין שֶׁלִּי יְקָרִים בְּעֵינֶיךָ מְאֹד, וְיֵשׁ לְךָ שַׁעֲשׁוּעִים גְּדוֹלִים מִכָּל דִּבּוּר וְדִבּוּר שֶׁאֲנִי זוֹכֶה לְחַדֵּשׁ בַּתּוֹרָה הַקְּדוֹשָׁה וְאַתָּה מִתְפָּאֵר וּמִתְכַּבֵּד וּמִתְיַּקֵּר בָּהֶם בְּכָל הָעוֹלָמוֹת וּתְזַכֵּנִי לִכְתֹּב כָּל הַחִדּוּשִׁים שֶׁלִּי עַל סֵפֶר בִּזְרִיזוּת גָּדוֹל כִּרְצוֹנְךָ הַטּוֹב, וְיִתְרַבּוּ סְפָרִים הַרְבֵּה בָּעוֹלָם עַל יָדִי, סְפָרִים אֲמִתִּיִּים וּקְדוֹשִׁים:
<h3>תשנז</h3>
מָלֵא רַחֲמִים מַלֵּא מִשְׁאֲלוֹתַי לְטוֹבָה בְּרַחֲמִים, וְזַכֵּנִי מְהֵרָה לֶאֱמוּנַת חֲכָמִים בִּשְׁלֵמוּת בֶּאֱמֶת בְּכָל הַבְּחִינוֹת, וְתִזְרֹק עָלֵינוּ מַיִם טְהוֹרִים וּתְטַהֲרֵנוּ מִכָּל טֻמְאוֹתֵינוּ וּמִכָּל גִּלּוּלֵינוּ, כָּאָמוּר: "וְזָרַקְתִּי עֲלֵיכֶם מַיִם טְהוֹרִים וּטְהַרְתֶּם, מִכֹּל טֻמְאוֹתֵיכֶם וּמִכָּל גִּלּוּלֵיכֶם אֲטַהֵר אֶתְכֶם", וְתַשְׁפִּיעַ עָלַי עֵצָה שְׁלֵמָה תָמִיד, וִיקֻיַּם מִקְרָא שֶׁכָּתוּב: "וְלֹא יִטַּמְּאוּ עוֹד בְּגִלּוּלֵיהֶם, וְלֹא יֵחָצוּ לִשְׁתֵּי מַמְלָכוֹת עוֹד":
<h3>תשנח</h3>
חוּס וַחֲמֹל עַל נַפְשִׁי הָעֲלוּבָה מְאֹד, וּמַלְּטֵנִי מֵעֵצוֹת נִבְעָרוֹת, מֵעֲצַת נָשִׁים, מֵעֵצוֹת חֲלוּשׁוֹת, מֵעֵצָה חֲלוּקָה לִשְׁתַּיִם, וְלֹא תַעֲלִים מִמֶּנִּי עֲצָתְךָ הָאֲמִתִּיִית, וְלֹא תִתְחַלֵּק עֲצָתִי לִשְׁתַּיִם לְעוֹלָם, כִּי אַתָּה יוֹדֵעַ מָרֵיהּ דְּעָלְמָא כֹּלָּא, עֹצֶם רִבּוּי הַסְּפֵקוֹת וְהַבִּלְבּוּלִים שֶׁיֵּשׁ לִי תָּמִיד וַעֲצָתִי חֲלוּקָה לִשְׁתַּיִם, וַאֲנִי מְסֻפָּק בְּכָל עֵת וְאֵינִי יוֹדֵעַ לָתֵת עֵצָה שְׁלֵמָה לְנַפְשִׁי אֵיךְ לְהִתְנַהֵג בְּשׁוּם דָּבָר, כִּי בְכָל פַּעַם אֲנִי מִתְגַּעְגֵּעַ וְחוֹתֵר בַּמַּחְתֶּרֶת לִמְצֹא עֵצָה טוֹבָה אֵיךְ לְהִתְקָרֵב אֵלֶיךָ בֶּאֱמֶת, וְאֵינוֹ עוֹלֶה בְיָדִי וּמֵחֲמַת זֶה עֲצָתִי חֲלוּקָה וּסְפֵקוֹתַי רַבִּים מְאֹד, לִפְעָמִים עוֹלֶה עַל דַּעְתִּי לַעֲשׂוֹת כָּךְ, וּלְהִתְנַהֵג בְּדֶרֶךְ זֶה, וְיֵשׁ לִי סְבָרוֹת וְהוֹכָחוֹת הַרְבֵּה שֶׁאֲנִי מֻכְרָח לְהִתְנַהֵג כָּךְ, וְאַחַר כָּךְ כְּשֶׁנִּגְמָר עֲצָתִי לַעֲשׂוֹת כָּךְ, בְּתוֹךְ כָּךְ עוֹלֶה עַל מַחֲשַׁבְתִּי סְבָרָא אַחֶרֶת וְסוֹתֶרֶת כָּל עֲצָתִי הָרִאשׁוֹנָה וְנִמְשָׁכִים לִי סְבָרוֹת וְהוֹכָחוֹת הַרְבֵּה שֶׁאֲנִי צָרִיךְ לַעֲשׂוֹת בְּהֵפֶךְ מַמָּשׁ, עַד אֲשֶׁר עֲצָתִי נֶחֱלֶקֶת לִשְׁתַּיִם מַמָּשׁ וּתְלוּיָה בְּכַף מֹאזְנַיִם תָּמִיד, וְאֵינִי יוֹדֵעַ לְהַכְרִיעַ לֹא לְכַאן וְלֹא לְכַאן וַאֲפִלּוּ אִם לִפְעָמִים נִסְכָּם אֶצְלִי הָעֵצָה לְצַד אֶחָד לַעֲשׂוֹת כָּךְ, אֵינִי זוֹכֶה שֶׁתִּהְיֶה הָעֵצָה חֲזָקָה אֶצְלִי וְתָמִיד עֲצָתִי חֲלוּשָׁה מְאֹד, וְעוֹלִים בִּלְבָבִי בְּכָל פַּעַם סְפֵקוֹת וּבִלְבּוּלִים וּמַחֲלִישִׁים עֲצָתִי וּמְהַפְּכִים אֶת דַּעְתִּי וּלְבָבִי בְּכָל עֵת, שֶׁלֹּא כָּךְ הָיִיתִי צָרִיךְ לַעֲשׂוֹת, עַד אֲשֶׁר "כָּלוּ בְיָגוֹן חַיַּי, וּשְׁנוֹתַי בַּאֲנָחָה, כִּי כָלוּ בְעָשָׁן יָמָי וְעַצְמוֹתַי כְּמוֹקֵד נִחָרוּ" כִּי הָעֲשָׁנִים סְרוּחִים עוֹלִים תָּמִיד עַל הַמֹּחַ, וּמְסַבְּבִים וּמְבַלְבְּלִים וּמְעַקְּמִים אֶת דַּעְתִּי וּלְבָבִי מְאֹד מְאֹד, וּמְהַפְּכִים וּמְגַלְגְּלִים אֶת דַּעְתִּי בְּכָל פַּעַם מִמַּחֲשָׁבָה לְמַחֲשָׁבָה וּמֵעֵצָה לְעֵצָה, כְּאֶבֶן בְּתוֹךְ כַּף הַקֶּלַע, לֹא יִתְּנוּנִי הָשֵׁב רוּחִי וּלְכַמָּה פְגָמִים וּלְכַמָּה מִכְשׁוֹלוֹת וּלְכַמָּה חֲטָאִים וַעֲווֹנוֹת וּפְשָׁעִים רַבִּים וַעֲצוּמִים, בָּאתִי עַל- יְדֵי-זֶה, עַל-יְדֵי עֵצוֹת נִבְעָרוֹת וַחֲלוּשׁוֹת וַחֲלוּקוֹת הָאֵלּוּ
<h3>תשנט</h3>
אָבִי שֶׁבַּשָּׁמַיִם רַחֵם עָלַי, אָבִי שֶׁבַּשָּׁמַיִם אֵינִי יוֹדֵעַ בְּאֵיזֶה לָשׁוֹן שֶׁל רַחֲמִים, בְּאֵיזֶה לָשׁוֹן שֶׁל צְעָקָה, בְּאֵיזֶה לָשׁוֹן שֶׁל אֲנָחָה וַאֲנָקָה אֶזְעַק אֵלֶיךָ, בְּאֹפֶן שֶׁתַּעֲנֵנִי וְתַעֲמֹד בְּעֶזְרָתִי וּתְתַקֵּן כָּל זֶה בְּעַצְמְךָ וּבִכְבוֹדְךָ בְּרַחֲמֶיךָ הָרַבִּים, כִּי אֵין לִי כֹחַ לְתַקֵּן כָּל זֶה וַאֲפִלּוּ נְקֻדָּה אַחַת מִכָּל אֵלֶּה אֵינִי יָכוֹל לְתַקֵּן, רַק עָלֶיךָ לְבַד נִשְׁעָנְתִּי עָזְרֵנִי מָלֵא רַחֲמִים, עָזְרֵנִי מָלֵא יְשׁוּעוֹת מָלֵא הַצָּלוֹת מָלֵא עֵצוֹת טוֹבוֹת, תַּקְּנֵנִי בְּעֵצָה טוֹבָה מִלְּפָנֶיךָ זַכֵּנִי לְעֵצָה שְׁלֵמָה שֶׁאֶזְכֶּה לְקַיְּמָהּ בְּאֹפֶן שֶׁאֶזְכֶּה לְהִנָּצֵל מֵעַתָּה מִכָּל מַה שֶּׁאֲנִי צָרִיךְ לְהִנָּצֵל, וְאֶזְכֶּה מֵעַתָּה עַל-יְדֵי עֲצָתְךָ הַשְּׁלֵמָה לִשְׁמִירַת הַבְּרִית קֹדֶשׁ בֶּאֱמֶת כִּרְצוֹנְךָ הַטּוֹב, וְלֹא אֶפְגֹּם עוֹד כְּלָל, לֹא בְּמַחֲשָׁבָה וְלֹא בְּדִבּוּר וְלֹא בְּמַעֲשֶׂה, וְלֹא בְּשׁוּם חוּשׁ מֵחֲמִשָּׁה חוּשִׁים, וְלֹא אָתוּר אַחַר לְבָבִי וְאַחַר עֵינַי, וְלֹא אֲבַלְבֵּל אֶת דַּעְתִּי עוֹד כְּלָל
<h3>תשס</h3>
עָזְרֵנִי עָזְרֵנִי, חָנֵּנִי חָנֵּנִי, לְמַעַנְךָ לְמַעַנְךָ וְלֹא לְמַעֲנִי, לְמַעַנְךָ עֲשֵׂה וְלֹא לָנוּ, רְאֵה עֲמִידָתֵנוּ דַּלִּים וְרֵקִים "רְאֵה יְהֹוָה כִּי צַר לִי, מֵעַי חֳמַרְמָרוּ, נֶהְפַּךְ לִבִּי בְּקִרְבִּי כִּי מָרוֹ מָרִיתִי רְאֵה יְהֹוָה וְהַבִּיטָה, לְמִי עוֹלַלְתָּ כֹּה, רְאֵה יְהֹוָה וְהַבִּיטָה, כִּי הָיִיתִי זוֹלֵלָה זְכֹר יְהֹוָה מֶה הָיָה לָנוּ, הַבִּיטָה וּרְאֵה אֶת חֶרְפָּתֵנוּ" הַבִּיטָה בְעָנְיֵנוּ כִּי רַבּוּ מַכְאוֹבֵינוּ וְצָרוֹת לְבָבֵנוּ "אַל תִּטְּשֵׁנִי וְאַל תַּעַזְבֵנִי אֱלֹהֵי יִשְׁעִי, אַל תַּעַזְבֵנִי יְהֹוָה, אֱלֹהַי אַל תִּרְחַק מִמֶּנִּי, חוּשָׁה לְעֶזְרָתִי יְהֹוָה תְּשׁוּעָתִי, הַצִּילֵנִי מִטִּיט וְאַל אֶטְבָּעָה, אִנָּצְלָה מִשּׂוֹנְאַי וּמִמַּעֲמַקֵּי מָיִם הֶרֶב כַּבְּסֵנִי מֵעֲוֹנִי וּמֵחַטָּאתִי טַהֲרֵנִי, תְּחַטְּאֵנִי בְאֵזוֹב וְאֶטְהָר, תְּכַבְּסֵנִי וּמִשֶּׁלֶג אַלְבִּין" כִּי עִמְּךָ עֵצָה וְתוּשִׁיָּה, עֲצָתְךָ אֱמוּנָה פְּעֻלָּתְךָ אֱמֶת צַדִּיק וְיָשָׁר קָרוֹב לְקוֹרְאָיו בֶּאֱמֶת, רַחֵם עָלַי לְמַעַנְךָ וְחוּס וַחֲמֹל עָלַי וְעַל נַפְשִׁי וְעַל עוֹלָלַי וְטַפַּי, וְעַל כָּל הַתְּלוּיִים בִּי, וְתֵן לִי עֵצָה שְׁלֵמָה אֲמִתִּיִּית וּנְכוֹנָה שֶׁאֶזְכֶּה לְקַיְּמָהּ, בְּאֹפֶן שֶׁאוּכַל לְמַלֵּט נַפְשִׁי מִנִּי שָׁחַת "בַּעֲצָתְךָ תַנְחֵנִי וְאַחַר כָּבוֹד תִּקָּחֵנִי", וְאֶזְכֶּה לֵילֵךְ תָּמִיד בְּדֶרֶךְ הָאֱמֶת בְּלִי שׁוּם בִּלְבּוּל הַדַּעַת כְּלָל, וְלַעֲבֹד אוֹתְךָ תָּמִיד עֲבוֹדָה תַמָּה בֶּאֱמֶת כָּל יְמֵי חַיַּי אֲנִי וְזַרְעִי וְזֶרַע זַרְעִי מֵעַתָּה וְעַד עוֹלָם" הוֹרֵנִי יְהֹוָה דַּרְכֶּךָ וּנְחֵנִי בְּאֹרַח מִישׁוֹר לְמַעַן שׁוֹרְרָי אַל תִּתְּנֵנִי בְּנֶפֶשׁ צָרָי כִּי קָמוּ בִי עֵדֵי שֶׁקֶר וִיפֵחַ חָמָס הַדְרִיכֵנִי בִּנְתִיב מִצְוֹתֶיךָ כִּי בוֹ חָפָצְתִּי, הַדְרִיכֵנִי בַאֲמִתֶּךָ וְלַמְּדֵנִי כִּי אַתָּה אֱלֹהֵי יִשְׁעִי אוֹתְךָ קִוִּיתִי כָּל הַיּוֹם" חוּס וַחֲמֹל עָלַי אָבִי אָב הָרַחֲמָן, עֲשֵׂה עִמִּי פְּלָאוֹת, "נוֹרָאוֹת בְּצֶדֶק תַּעֲנֵנוּ אֱלֹהֵי יִשְׁעֵנוּ, מִבְטָח כָּל קַצְוֵי אֶרֶץ וְיָם רְחוֹקִים":
<h3>תשסא</h3>
וְשָׁמְרֵנוּ וְהַצִּילֵנוּ בְּרַחֲמֶיךָ הָרַבִּים מִמַּנְהִיגִים שֶׁל שֶׁקֶר, וְתִשְׁמְרֵנוּ שֶׁלֹּא נִתְקָרֵב אֲלֵיהֶם וְלֹא נִתַּן לָהֶם תֹּקֶף וְלֹא נַסְמִיךְ אוֹתָם בְּשֵׁם רַבִּי וְנִתְרַחֵק מֵהֶם בְּכָל מִינֵי הִתְרַחֲקוּת, וְלֹא יַזִּיקוּ לָנוּ בְשׁוּם דָּבָר לֹא בְּגַשְׁמִיּוּת וְלֹא בְּרוּחָנִיּוּת כִּי אַתָּה יוֹדֵעַ אֶת עֹצֶם הַפְּגָמִים וְהַקִּלְקוּלִים שֶׁגּוֹרְמִים בָּעוֹלָם חַס וְשָׁלוֹם אֵלּוּ הַמְפֻרְסָמִים וְהַמַּנְהִיגִים שֶׁל שֶׁקֶר, הַנִּקְרָאִים בְּשֵׁם רַבִּי, וְנִסְמְכוּ שֶׁלֹּא כַּדִּין כִּי הֵם בְּעַצְמָן אֵינָם יְכוֹלִים לָתֵת עֵצָה לְנַפְשָׁם וְהָעֲשָׁנִים סְרוּחִים מְבַלְבְּלִים מֹחָם וּמְסַבְּבִים דַּעְתָּם, וְאֵינָם יוֹדְעִים לְהוֹצִיא מִשְׁפְּטֵי אֱמֶת וְהַנְהָגוֹת יְשָׁרוֹת לָהֶם בְּעַצְמָן, וְאֵיךְ יוּכְלוּ לְהַנְהִיג אֲחֵרִים:
<h3>תשסב</h3>
רִבּוֹנוֹ שֶׁל עוֹלָם זַכֵּנוּ לְתַקֵּן כָּל זֶה וְתֵן לָנוּ דַעַת שָׁלֵם שֶׁנִּזְכֶּה לֵידַע מִי הֵם הַשַּׁקְּרָנִים וְהַמַּנְהִיגִים שֶׁל שֶׁקֶר, וּלְהִתְרַחֵק מֵהֶם, וּמִי הֵם הַצַּדִּיקִים וְהַחֲכָמִים הָאֲמִתִּיִּים שֶׁצְּרִיכִין לְהַאֲמִין בָּהֶם, וּלְהִתְקָרֵב אֲלֵיהֶם וְנִזְכֶּה שֶׁיִּהְיוּ נִסְמָכִים בָּעוֹלָם מַנְהִיגִים וְרַבָּנִים הֲגוּנִים הָרְאוּיִם לְסָמְכָם, וְעַל-יְדֵי-זֶה יִתְחַזֵּק כְּתַב יָדֵינוּ, וְלֹא יִצְטָרְכוּ עַמְּךָ יִשְׂרָאֵל לִלְמֹד כְּתָב וְלָשׁוֹן אַחֵר, כִּי אִם כְּתַב יִשְׂרָאֵל לְבַד, כְּתָב הַקָּדוֹשׁ וְהַנּוֹרָא, אוֹתִיּוֹת קְדוֹשׁוֹת, אוֹתִיּוֹת מַחְכִּימוֹת הַמֻּשְׁרָשִׁים בִּתְמוּנוֹת אוֹתִיּוֹת תּוֹרָתְךָ הַקְּדוֹשָׁה, אֲשֶׁר בָּהֶם בָּרָאתָ כָּל הָעוֹלָמוֹת כֻּלָּם בִּרְצוֹנְךָ הַטּוֹב, בְּחָכְמָתְךָ הַגְּדוֹלָה זַכֵּנוּ בְּרַחֲמֶיךָ וְעָזְרֵנוּ שֶׁנִּזְכֶּה לְהַמְשִׁיךְ הֶאָרַת הַשֵּׂכֶל בְּהַיָּדַיִם, וִיקַבְּלוּ יְדֵי הַכְּתִיבָה הֶאָרַת סוֹד הַחָכְמָה מִידֵי הַסְּמִיכָה, וְיִהְיֶה כָּל הַתֹּקֶף לִכְתַב יַד יִשְׂרָאֵל וְכָל הַמִּשְׁפָּטִים וְהָעֲסָקִים יִהְיוּ נַעֲשִׂים עַל-יְדֵי כְּתַב יִשְׂרָאֵל לְבַד וְיִתְחַזֵּק בְּיוֹתֵר כְּתַב יִשְׂרָאֵל עַד אֲשֶׁר אֲפִלּוּ כָּל מִשְׁפָּטָם וְהַנְהָגָתָם יִהְיֶה עַל- יְדֵי כְּתַב יִשְׂרָאֵל, וְנִזְכֶּה "לַעֲשׂוֹת בָּהֶם מִשְׁפָּט כָּתוּב" וּתְזַכֵּנוּ לְקַדֵּשׁ הָאֲוִיר עַל-יְדֵי כְּתִיבַת יָדֵינוּ, וְיִהְיוּ הָאוֹתִיּוֹת מַחְכִּימוֹת שֶׁל קְדֻשַּׁת כְּתַב יִשְׂרָאֵל נֶחֱקָקִים וְנִרְשָׁמִים בְּהָאֲוִיר, וְעַל-יְדֵי-זֶה יִתְקַדֵּשׁ אֲוִיר הָעוֹלָם בִּקְדֻשַּׁת אֲוִירָא דְאֶרֶץ יִשְׂרָאֵל, וִיקֻיַּם מִקְרָא שֶׁכָּתוּב: "וָאֱהִי לָהֶם לְמִקְדָּשׁ מְעַט" וְיִהְיוּ כָּל מְקוֹמוֹת מוֹשְׁבוֹת בְּנֵי יִשְׂרָאֵל קְדוֹשִׁים בִּקְדֻשַּׁת אֶרֶץ יִשְׂרָאֵל וְתִשְׁמְרֵנוּ וְתַעַזְרֵנוּ שֶׁלֹּא יְגָרְשׁוּ אוֹתָנוּ וְאֶת כָּל עַמְּךָ יִשְׂרָאֵל מִמְּקוֹמֵנוּ לְעוֹלָם וּתְזַכֵּנוּ לְהוֹלִיד בָּנִים חַיִּים וְקַיָּמִים לַעֲבוֹדָתֶךָ וּלְיִרְאָתֶךָ וּלְתוֹרָתֶךָ וְתַעַזְרֵנוּ שֶׁתִּהְיֶה אֲכִילָתֵנוּ וְזִוּוּגֵנוּ בִּקְדֻשָּׁה גְדוֹלָה, עַד שֶׁנִּזְכֶּה לְהוֹלִיד גּוּפִים זַכִּים וּקְדוֹשִׁים, שֶׁיִּהְיוּ כֻלָּם רְאוּיִם לְקַבֵּל נְשָׁמוֹת גְּדוֹלוֹת, נְשָׁמוֹת קְדוֹשׁוֹת, שֶׁיִּהְיֶה לָהֶם הַשָּׂגָה גְדוֹלָה, שֶׁיִּזְכּוּ לְהַשִּׂיג בָּעוֹלָם סוֹד הָעִבּוּר לָדַעַת סוֹד תַּהֲלוּכַת הַגַּלְגַּלִּים וְכָל הַדְּבָרִים וְהַשִּׁנּוּיִם הַבָּאִים עַל יָדָם כִּרְצוֹנְךָ הַטּוֹב אֲשֶׁר אַתָּה מַנְהִיג אוֹתָם בְּרַחֲמִים עַל-יְדֵי הַנְּשָׁמוֹת וְהַשִּׂכְלִיִּים הַגְּבוֹהִים וִיקֻיַּם מְהֵרָה מִקְרָא שֶׁכָּתוּב: "וּשְׁמַרְתֶּם וַעֲשִׂיתֶם, כִּי הִיא חָכְמַתְכֶם וּבִינַתְכֶם לְעֵינֵי הָעַמִּים, אֲשֶׁר יִשְׁמְעוּן אֶת כָּל הַחֻקִּים הָאֵלֶּה, וְאָמְרוּ רַק עַם חָכָם וְנָבוֹן הַגּוֹי הַגָּדוֹל הַזֶּה":
<h3>תשסג</h3>
וְעָזְרֵנוּ בְּרַחֲמֶיךָ הָרַבִּים שֶׁנִּזְכֶּה לִנְסֹעַ לְצַדִּיקִים אֲמִתִּיִּים עַל רֹאשׁ הַשָּׁנָה, וְשָׁם יִהְיוּ נִכְלָלִים כָּל נַפְשׁוֹתֵינוּ יַחַד בִּכְלָלִיּוּת גָּדוֹל וּבְאַהֲבָה רַבָּה וְנִזְכֶּה לְאַהֲבַת הַחֲבֵרִים, שֶׁיִּהְיֶה בֵּינֵינוּ שָׁלוֹם וְאַהֲבָה גְדוֹלָה בֶּאֱמֶת, עַד שֶׁנִּהְיֶה כֻלָּנוּ נִכְלָלִים יַחַד בְּאַהֲבָה וְאַחְוָה וְרֵעוּת בְּתוֹךְ נַפְשׁוֹת הַצַּדִּיקִים הָאֲמִתִּיִּים תָּמִיד, וּבִפְרָט בִּימֵי רֹאשׁ-הַשָּׁנָה הַקְּדוֹשִׁים וְנִזְכֶּה לְהִכָּלֵל יַחַד בְּתוֹךְ הָאֶבֶן שְׁתִיָּה, בְּתוֹךְ קָדְשֵׁי קֳדָשִׁים, בְּתוֹךְ הַשֵּׂכֶל הַכּוֹלֵל שֶׁהוּא חָכְמָה עִלָּאָה וְעַל-יְדֵי-זֶה יִהְיוּ נִמְתָּקִין כָּל הַדִּינִים וְכָל הַצִּמְצוּמִים מֵעָלֵינוּ וּמֵעַל כָּל עַמְּךָ בֵּית יִשְׂרָאֵל וְכָל מָקוֹם שֶׁנִּמְצָא אֵיזֶה צִמְצוּם וְדִין וּגְזֵרָה שֶׁאֵינָה טוֹבָה עַל עַמְּךָ יִשְׂרָאֵל בִּכְלָל אוֹ בִּפְרָט, הַכֹּל יִהְיֶה נִמְתָּק וְנִתְבַּטֵּל עַל-יְדֵי אוֹר הַשֵּׂכֶל הַכּוֹלֵל הַשֵּׂכֶל הָעֶלְיוֹן הַיּוֹצֵא מִבֵּית יְהֹוָה, וְיִהְיוּ נִמְתָּקִין כָּל הַדִּינִים בְּשָׁרְשָׁן
<h3>תשסד</h3>
וְתִכְתְּבֵנוּ בִּימֵי רֹאשׁ הַשָּׁנָה הַקְּדוֹשִׁים לְחַיִּים טוֹבִים וַאֲרֻכִּים, לְשָׁנָה טוֹבָה וּמְתוּקָה שֶׁנִּזְכֶּה לַעֲשׂוֹת רְצוֹנְךָ בֶּאֱמֶת, וּלְקַבֵּל עֹל מַלְכוּתְךָ עָלֵינוּ תָמִיד חוּס וַחֲמֹל עָלֵינוּ, וְעָזְרֵנוּ לִהְיוֹת כִּרְצוֹנְךָ הַטּוֹב בֶּאֱמֶת זַכֵּנוּ שֶׁיִּהְיוּ נַפְשׁוֹתֵינוּ נִכְלָלוֹת יַחַד בְּאַהֲבָה גְדוֹלָה בְּתוֹךְ נַפְשׁוֹת הַצַּדִּיקִים הָאֲמִתִּיִּים, עַד שֶׁנִּזְכֶּה עַל-יְדֵי-זֶה לְשִׂמְחָה גְדוֹלָה וְחֶדְוָה רַבָּה וַעֲצוּמָה, כְּמוֹ שֶׁכָּתוּב: "אוֹר צַדִּיקִים יִשְׂמָח" וּבְיוֹתֵר בִּימֵי רֹאשׁ הַשָּׁנָה הַקְּדוֹשִׁים, נִזְכֶּה לְשִׂמְחָה יְתֵרָה וַעֲצוּמָה, כְּמוֹ שֶׁכָּתוּב: "אִכְלוּ מַשְׁמַנִּים וּשְׁתוּ מַמְתַקִּים וְשִׁלְחוּ מָנוֹת לְאֵין נָכוֹן לוֹ, כִּי קָדוֹשׁ הַיּוֹם לַאֲדֹנֵינוּ, וְאַל תֵּעָצֵבוּ, כִּי חֶדְוַת יְהֹוָה הִיא מָעֻזְּכֶם" וְנֶאֱמַר: "אַשְׁרֵי הָעָם יֹדְעֵי תְרוּעָה, יְהֹוָה, בְּאוֹר פָּנֶיךָ יְהַלֵּכוּן בְּשִׁמְךָ יְגִילוּן כָּל הַיּוֹם, וּבְצִדְקָתְךָ יָרוּמוּ כִּי תִפְאֶרֶת עֻזָּמוֹ אָתָּה, וּבִרְצוֹנְךָ תָּרוּם קַרְנֵנוּ כִּי לַיהֹוָה מָגִנֵּנוּ, וְלִקְדוֹשׁ יִשְׂרָאֵל מַלְכֵּנוּ" וּתְבַטֵּל כָּל מִינֵי מְרִיבוֹת וּמַחֲלֹקֶת מֵעָלֵינוּ וּמֵעַל כָּל עַמְּךָ בֵּית יִשְׂרָאֵל מֵעַתָּה וְעַד עוֹלָם עָזְרֵנוּ כִּי עָלֶיךָ נִשְׁעָנְנוּ, הוֹרֵנוּ דְרָכֶיךָ, הַדְרִיכֵנוּ בַּאֲמִתֶּךָ וְלַמְּדֵנוּ, כִּי אַתָּה אֱלֹהֵי יִשְׁעֵנוּ, אוֹתְךָ קִוִּינוּ כָּל הַיּוֹם
<h3>תשסה</h3>
וְזַכֵּנִי לִהְיוֹת "נֶאֱמַן רוּחַ מְכַסֶּה דָבָר" וְתִתֶּן לִי כֹחַ מֵאִתְּךָ, וְתַשְׁפִּיעַ עָלַי רוּחַ חָכְמָה דִקְדֻשָּׁה וֶאֱמוּנָה שְׁלֵמָה בֶּאֱמֶת, וְתִשְׁמְרֵנִי וְתַצִּילֵנִי שֶׁלֹּא אֶהְיֶה חַס וְשָׁלוֹם "הוֹלֵךְ רָכִיל מְגַלֶּה סוֹד", רַק תִּתֶּן לִי כֹחַ לְהַעְלִים וּלְהַצְפִּין אֶת כָּל הַדְּבָרִים שֶׁאֵין רַשָּׁאִין לְגַלּוֹתָם חוּס וַחֲמֹל עָלֵינוּ, וּמַלֵּא מִשְׁאֲלוֹתֵינוּ לְטוֹבָה בְּרַחֲמִים, כִּי צְרָכֵנוּ מְרֻבִּים מְאֹד וְדַעְתֵּנוּ קְצָרָה לְבָאֲרָם וּלְפָרְטָם, עַל כֵּן יִהְיוּ בְּעֵינֶיךָ כְּאִלּוּ פֵּרַטְנוּם כִּי לְפָנֶיךָ נִגְלוּ תַעֲלוּמוֹת לֵב וַהֲמוֹן נִסְתָּרוֹת שֶׁמִּבְּרֵאשִׁית וְתִמָּלֵא עָלֵינוּ רַחֲמִים כִּי אַתָּה הוּא בַּעַל הָרַחֲמִים, וּתְזַכֵּנוּ לֶאֱמוּנַת חֲכָמִים בִּשְׁלֵמוּת בֶּאֱמֶת בְּכָל הַבְּחִינוֹת, וּלְעֵצָה שְׁלֵמָה וִישָׁרָה תָמִיד כִּרְצוֹנְךָ הַטּוֹב בֶּאֱמֶת וְנִזְכֶּה לִלְמֹד וְלַהֲגוֹת בְּתוֹרָתְךָ הַקְּדוֹשָׁה תָמִיד, וּלְהוֹצִיא מִשְׁפְּטֵי הַנְהָגוֹת יְשָׁרוֹת מִכָּל מַה שֶּׁנִּלְמֹד בְּסִפְרֵי תּוֹרָתְךָ הַקְּדוֹשָׁה וּתְזַכֵּנוּ מְהֵרָה לֵילֵךְ בְּכָל הַדֶּרֶךְ אֲשֶׁר הוֹרוּ אוֹתָנוּ רַבּוֹתֵינוּ הַקְּדוֹשִׁים בְּסִפְרֵיהֶם הַקְּדוֹשִׁים, לְקַיֵּם כָּל דִּבְרֵיהֶם הַנֶּאֱמָרִים בֶּאֱמֶת וָצֶדֶק וְאֶת הַכֹּל נַעֲשֶׂה יָפֶה בְּעִתּוֹ בְּכָל עֵת וָעֵת בְּמוֹעֲדוֹ וּבִזְמַנּוֹ כִּרְצוֹנְךָ וְכִרְצוֹן יְרֵאֶיךָ הַקְּדוֹשִׁים וְהַטְּהוֹרִים וְנִזְכֶּה לְבַלּוֹת יָמֵינוּ בַּטּוֹב הָאֲמִתִּי וּשְׁנוֹתֵינוּ בַּנְּעִימִים, לְבַלּוֹת כָּל יָמֵינוּ עַל הַתּוֹרָה וְעַל הָעֲבוֹדָה הָאֲמִתִּיּוֹת כִּרְצוֹנְךָ הַטּוֹב וְתַמְשִׁיךְ שָׁלוֹם בָּעוֹלָם, וּתְבַטֵּל כָּל הַדִּינִים וְכָל הַגְּזֵרוֹת שֶׁאֵינָן טוֹבוֹת מֵעָלֵינוּ וּמֵעַל כָּל עַמְּךָ יִשְׂרָאֵל מֵעַתָּה וְעַד עוֹלָם וִיקֻיַּם מִקְרָא שֶׁכָּתוּב:
"יִשְׁלַח עֶזְרְךָ מִקֹּדֶשׁ, וּמִצִּיּוֹן יִסְעָדֶךָּ" וְתַקְּנֵנוּ בְּעֵצָה טוֹבָה מִלְּפָנֶיךָ וְתוֹשִׁיעֵנוּ מְהֵרָה לְמַעַן שְׁמֶךָ כָּאָמוּר רַבּוֹת מַחֲשָׁבוֹת בְּלֵב אִישׁ, וַעֲצַת יְהֹוָה הִיא תָקוּם עֲצַת יְהֹוָה לְעוֹלָם תַּעֲמֹד, מַחְשְׁבוֹת לִבּוֹ לְדוֹר וָדוֹר כִּי יְהֹוָה צְבָאוֹת יָעָץ, וּמִי יָפֵר, וְיָדוֹ הַנְּטוּיָה וּמִי יְשִׁיבֶנָּה מַיִם עֲמֻקִּים עֵצָה בְלֶב אִישׁ, וְאִישׁ תְּבוּנָה יִדְלֶנָּה מַחֲשָׁבוֹת בְּעֵצָה תִכּוֹן, וּבְתַחְבֻּלוֹת עֲשֵׂה מִלְחָמָה" וִיקֻיַּם מְהֵרָה מִקְרָא שֶׁכָּתוּב: "יִתֶּן לְךָ כִלְבָבֶךָ, וְכָל עֲצָתְךָ יְמַלֵּא יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה סב</h2>
<h3>תשסו</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתִּקְבַּע וְתִטַּע אֱמוּנָתְךָ בְּלִבֵּנוּ וּבְלֵב כָּל עַמְּךָ בֵּית יִשְׂרָאֵל וְנִזְכֶּה שֶׁתִּהְיֶה אֱמוּנָתֵנוּ חֲזָקָה וּנְכוֹנָה בֶּאֱמֶת וּבְלֵב שָׁלֵם בְּלִי שׁוּם קֻשְׁיָא וּבִלְבּוּל בָּעוֹלָם כְּלָל וְתִהְיֶה אֱמוּנָתֵנוּ חֲזָקָה כָּל כָּךְ, כְּאִלּוּ אָנוּ רוֹאִין בְּעֵינֵינוּ מַמָּשׁ אֶת הַדָּבָר שֶׁאָנוּ מַאֲמִינִים בּוֹ
<h3>תשסז</h3>
רִבּוֹנוֹ שֶׁל עוֹלָם "עֵינֶיךָ הֲלוֹא לֶאֱמוּנָה", עָזְרֵנוּ וְהוֹשִׁיעֵנוּ, וְחָנֵּנוּ בֶּאֱמוּנָתְךָ הַקְּדוֹשָׁה בֶּאֱמֶת וּבְלֵב שָׁלֵם, וְלֹא יִהְיֶה חָלַק לִבֵּנוּ חַס וְשָׁלוֹם וְנִזְכֶּה לַעֲבֹד אוֹתְךָ תָמִיד בְּלֵבָב שָׁלֵם בְּכָל לְבָבֵנוּ וּבְכָל נַפְשֵׁנוּ וּבְכָל מְאֹדֵנוּ וְתִהְיֶה עֲבוֹדָתֵנוּ בֶּאֱמֶת וּבִשְׁלֵמוּת גָּדוֹל בִּשְׁנֵי יְצָרֵינוּ, וְתָסִיר מִלְּבָבֵנוּ וּמִדַּעְתֵּנוּ כָּל מִינֵי כְּפִירוֹת וְקֻשְׁיוֹת וּבִלְבּוּלִים, וְכָל מִינֵי מַחֲשָׁבוֹת זָרוֹת הַמְבַלְבְּלִים חַס וְשָׁלוֹם אֶת הָאֱמוּנָה הַקְּדוֹשָׁה, וְלֹא יַעֲלֶה וְלֹא יָבֹא וְלֹא יַגִּיעַ לְלִבִּי שׁוּם קֻשְׁיָא וּבִלְבּוּל, וְלֹא שׁוּם כְּפִירָה כְּלָל, וְתִפְתַּח אֶת דַּעְתִּי וּלְבָבִי, וּתְחָנֵּנִי מֵאִתְּךָ חָכְמָה בִּינָה וָדַעַת, שֶׁאֶזְכֶּה לֵידַע וּלְהָבִין עַל בֻּרְיוֹ כָּל הַדְּבָרִים שֶׁאֲנִי מְחֻיָּב לְהָבִין וּלְהַשִּׂיג כְּפִי בְּחִינָתִי, כְּפִי מַה שֶּׁהִגְבַּלְתָּ לְשִׂכְלִי, מַה שֶּׁאֲנִי מְחֻיָּב לְהָבִין וּלְהַשְׂכִּיל בֶּאֱמֶת, עַד שֶׁאֶזְכֶּה לֵידַע לְהָשִׁיב לַאֲפִּיקוֹרֶס, וּלְגָרֵשׁ וְלִדְחוֹת כָּל מִינֵי כְּפִירוֹת וַאֲפִּיקוֹרְסוּת מִלִּבִּי וּמִדַּעְתִּי וְתִהְיֶה בְעֶזְרִי שֶׁלֹּא יִרְדֹּף שִׂכְלִי לָצֵאת חוּץ מִן הַגְּבוּל חַס וְשָׁלוֹם וְלֹא אַתְחִיל לַחֲקֹר וּלְעַיֵּן חַס וְשָׁלוֹם בַּמֶּה שֶׁאֵין לִי רְשׁוּת לַחֲקֹר בּוֹ, וְלֹא אֶסְתַּכֵּל כְּלָל בְּהָעִנְיָנִים הַנִּקְרָאִים לְפִי בְּחִינָתִי, מַה לְּמַעְלָה מַה לְּמַטָּה מַה לְּפָנִים מַה לְּאָחוֹר וְתִשְׁמְרֵנִי שֶׁלֹּא אַתְחִיל לִכְנֹס בְּשׁוּם קֻשְׁיָא וַחֲקִירָה בְּדַרְכֵי הַנְהָגוֹתֶיךָ הַקְּדוֹשִׁים, מַה שֶׁאִי אֶפְשָׁר לַשֵּׂכֶל הָאֱנוֹשִׁי לַהֲבִינָם, אֲשֶׁר עַל הַחוֹקְרִים בָּהֶם, נֶאֱמַר עֲלֵיהֶם "כָּל בָּאֶיהָ לֹא יְשׁוּבוּן וְלֹא יַשִּׂיגוּ אָרְחוֹת חַיִּים" שָׁמְרָה נַפְשִׁי וְהַצִּילֵנִי, שָׁמְרֵנִי וְהַצִּילֵנִי, יְמִינְךָ תִסְעָדֵנִי, וְאַל תִּתֵּן לַמּוֹט רַגְלַי, "כָּל מִצְוֹתֶיךָ אֱמוּנָה, שֶׁקֶר רְדָפוּנִי עָזְרֵנִי" עָזְרֵנִי וְחָנֵּנִי, זַכֵּנִי לִתְמִימוּת וּפְשִׁיטוּת בֶּאֱמֶת וּבֶאֱמוּנָה שְׁלֵמָה וּבְלֵבָב שָׁלֵם, בְּלִי שׁוּם חָכְמוֹת וַחֲקִירוֹת וְעַרְמוּמִיּוֹת כְּלָל עָזְרֵנִי שֶׁאֶזְכֶּה לְהַשְׁלִיךְ אֶת חָכְמָתִי וְשִׂכְלִי בְּעִנְיָנִים הַלָּלוּ לְגַמְרֵי, רַק אֶסְמֹךְ עַל אֱמוּנָה לְבַד וְלֹא אֶשְׁתַּמֵּשׁ עִם שִׂכְלִי רַק בְּעֵסֶק תּוֹרָתְךָ הַקְּדוֹשָׁה, וְלֹא אַתְחִיל לִכְנֹס בְּשִׂכְלִי בְּשׁוּם חֲקִירָה כְּלָל, בַּמֶּה שֶׁאֵין לִי רְשׁוּת לִכְנֹס וּבַמֻּפְלָא מִמֶּנִּי לֹא אֶדְרֹשׁ וּבַמְכֻסֶּה מִמֶּנִּי לֹא אֶחְקֹר, רַק בַּמֶּה שֶׁהֻרְשֵׁתִי אֶתְבּוֹנֵן, בֶּאֱמֶת וּבִתְמִימוּת, וּבֶאֱמוּנָה שְׁלֵמָה וּבִקְדֻשָּׁה וּבְטָהֳרָה גְדוֹלָה, וּבְלֵבָב שָׁלֵם לְשִׁמְךָ וְלַעֲבוֹדָתְךָ בֶּאֱמֶת כִּרְצוֹנְךָ הַטּוֹב:
<h3>תשסח</h3>
וּבְכֵן תַּעַזְרֵנִי בְּרַחֲמֶיךָ הָרַבִּים שֶׁאֶזְכֶּה לַעֲסֹק בְּסִפְרֵי הַפּוֹסְקִים בְּהַתְמָדָה גְדוֹלָה וְתַעַזְרֵנִי וְתוֹשִׁיעֵנִי לִלְמֹד הַרְבֵּה בְּכָל יוֹם וָיוֹם סִפְרֵי הַפּוֹסְקִים וְתִפְתַּח אֶת דַּעְתִּי, וְתָכִין אֶת לְבָבִי, שֶׁאֶזְכֶּה לִלְמֹד בִּמְהִירוּת גָּדוֹל, וּלְהָבִין הַדִּין עַל בֻּרְיוֹ, וּלְבָרֵר וּלְלַבֵּן הַפְּסַק הֲלָכָה בְּכָל דִּינֵי הַתּוֹרָה בֶּאֱמֶת לַאֲמִתּוֹ וְאֶזְכֶּה לֵידַע הַהַכְרָעָה בֶּאֱמֶת, בֵּין כָּל בַּעֲלֵי הַמַּחֲלֹקֶת דִּקְדֻשָּׁה שֶׁמְּחֻלָקִים בְּדִינֵי הַתּוֹרָה וְאֶזְכֶּה לַעֲשׂוֹת שָׁלוֹם וְהַכְרָעָה בֵּינֵיהֶם וְעַל-יְדֵי הַשָּׁלוֹם הַזֶּה יֻמְשַׁךְ וְיִשְׁתַּלְשֵׁל שָׁלוֹם בְּכָל הָעוֹלָמוֹת, עַד שֶׁיִּתְפַּשֵּׁט הַשָּׁלוֹם גַּם בָּעוֹלָם הַזֶּה וְתָשִׂים שָׁלוֹם בֵּין כָּל עַמְּךָ יִשְׂרָאֵל לְעוֹלָם וּתְבַטֵּל כָּל מִינֵי מַחֲלֹקֶת מִן הָעוֹלָם, וְיִתְרַבֶּה הַשָּׁלוֹם בָּעוֹלָם עַד שֶׁיּוּכְלוּ לְהִתְוָעֵד יַחַד כָּל אֶחָד עִם חֲבֵרָיו, וְיַסְבִּירוּ זֶה לָזֶה הָאֱמֶת לַאֲמִתּוֹ, וְיַזְכִּירוּ זֶה אֶת זֶה שֶׁלֹּא יְבַלּוּ יְמֵיהֶם לָהֶבֶל וְלָרִיק, עַד שֶׁיָּשׁוּבוּ כֻלָּם אֶל הָאֱמֶת וְיַעַבְדוּךָ כֻלָּם בֶּאֱמֶת וּבֶאֱמוּנָה שְׁלֵמָה וּתְזַכֵּנוּ שֶׁיִּהְיֶה שָׁלוֹם בַּעֲצָמֵינוּ שֶׁלֹּא יִהְיֶה חָלַק לִבֵּנוּ חַס וְשָׁלוֹם מֵאִתְּךָ, רַק נִזְכֶּה לְהַאֲמִין בְּךָ וּבְצַדִּיקֶיךָ הָאֲמִתִּיִּים וּלְעָבְדְּךָ בֶּאֱמֶת וּבְלֵבָב שָׁלֵם בִּשְׁנֵי יְצָרֵינוּ וְנִזְכֶּה לֵידַע יְדִיעָה שְׁלֵמָה בֶּאֱמֶת וּבְלֵב שָׁלֵם שֶׁמְּלֹא כָל הָאָרֶץ כְּבוֹדְךָ, וְאַתָּה בְּעַצְמְךָ וּבִכְבוֹדְךָ עוֹמֵד אֶצְלֵנוּ בִּשְׁעַת הַתְּפִלָּה, וְאַתָּה שׁוֹמֵעַ וּמַאֲזִין וּמַקְשִׁיב כָּל דִּבּוּר וְדִבּוּר שֶׁל תְּפִלּוֹתֵינוּ וְנַרְגִּישׁ אֱלָהוּתְךָ עָלֵינוּ תָמִיד, וּבִפְרָט בִּשְׁעַת הַתְּפִלָּה, עַד שֶׁנִּתְעוֹרֵר עַל-יְדֵי-זֶה בְּהִתְעוֹרְרוּת גָּדוֹל לְהִתְפַּלֵּל בְּהִתְלַהֲבוּת גָּדוֹל וּבְכַוָּנָה גְדוֹלָה וַעֲצוּמָה, וּלְדַקְדֵּק מְאֹד לְכַוֵּן אֶת דְּבָרֵינוּ וְלֹא יֵצֵא שׁוּם דִּבּוּר מִפִּינוּ בִּתְפִלָּה שֶׁלֹּא בְּכַוָּנָה
<h3>תשסט</h3>
אָבִינוּ מַלְכֵּנוּ מַחֲסֵינוּ, אַל תַּעַשׂ עִמָּנוּ כְּרֹעַ מַעֲלָלֵינוּ, חוּס וַחֲמֹל עָלֵינוּ, וְזַכֵּנוּ לִתְפִלָּה בְּכַוָּנָה בִּשְׁלֵמוּת בֶּאֱמֶת וּבְלֵבָב שָׁלֵם וְנִזְכֶּה לְקַיֵּם מִקְרָא שֶׁכָּתוּב: "אוֹדְךָ בְּיֹשֶׁר לֵבָב, בְּלָמְדִי מִשְׁפְּטֵי צִדְקֶךָ", וּתְזַכֵּנוּ לְיִשְׁרַת לֵבָב שֶׁלֹּא יִהְיֶה בְּלִבֵּנוּ שׁוּם עַקְמִימִיּוּת וְעַרְמִימִיּוּת כְּלָל, וְלֹא יִהְיֶה בְלִבִּי רְמִיָּה חַס וְשָׁלוֹם
<h3>תשע</h3>
רִבּוֹנוֹ שֶׁל עוֹלָם עָזְרֵנִי וְהוֹשִׁיעֵנִי וְזַכֵּנִי לְיִשְׁרַת לֵבָב בֶּאֱמֶת כִּרְצוֹנְךָ הַטּוֹב, חוּס וְרַחֵם עָלַי בְּחֶמְלָתְךָ הָאֲמִתִּיִּית, וְזַכֵּנִי לֶאֱמוּנָה שְׁלֵמָה בֶּאֱמֶת, עַד שֶׁאֶזְכֶּה עַל-יְדֵי הָאֱמוּנָה הַקְּדוֹשָׁה לְבָרֵר כָּל הַמַּאֲכָלִים וְלֶאֱכֹל בִּקְדֻשָּׁה גְדוֹלָה, שֶׁיִּהְיֶה כָּל אֲכִילָתִי וּסְעוּדָתִי מִמַּאֲכָלִים שֶׁנִּתְבָּרְרוּ בִּשְׁלֵמוּת מִן הָרַע שֶׁלֹּא נִשְׁאַר בָּהֶם שׁוּם אֲחִיזַת הָרַע וְהַקְּלִפּוֹת כְּלָל, עַד שֶׁיִּהְיֶה נַעֲשָׂה עַל-יְדֵי אֲכִילָתֵנוּ יִחוּד קֻדְשָׁא בְּרִיךְ הוּא וּשְׁכִינְתֵּיהּ אַפִּין בְּאַפִּין:
<h3>תשעא</h3>
אָנָּא יְהֹוָה מָלֵא רַחֲמִים, עָזְרֵנוּ בְּרַחֲמֶיךָ הָרַבִּים וְתֵן לָנוּ כֹחַ מֵאִתְּךָ שֶׁנִּזְכֶּה לְקָרֵב רְחוֹקִים לֶאֱמוּנָתְךָ הַקְּדוֹשָׁה וְלַעֲבוֹדָתְךָ הָאֲמִתִּיִּית, וְעַל-יְדֵי-זֶה תִּתְעַטֵּר וְתִתְקַשֵּׁט הָאֱמוּנָה הַקְּדוֹשָׁה בְּקִשּׁוּטִין נָאִים וְיָפִים, בְּקִשּׁוּטִין דְּלָא הֲווּ, בְּקִשּׁוּטִין קַדִּישִׁין שֶׁיִּהְיוּ לְנַחַת וּלְרָצוֹן לְפָנֶיךָ:
<h3>תשעב</h3>
וְזַכֵּנוּ בְּרַחֲמֶיךָ הָרַבִּים לְתַקֵּן פְּגַם הַדִּבּוּר, וְתַעַזְרֵנוּ לְבָרֵר וּלְהַעֲלוֹת כָּל נִיצוֹצֵי אוֹתִיּוֹת הַדִּבּוּר שֶׁנָּפְלוּ בְּגָלוּת גָּדוֹל בֵּין הַקְּלִפּוֹת וְהַסִּטְרָא אַחֲרָא בַּעֲווֹנוֹתֵינוּ, עַל יְדֵי שֶׁהָלַכְנוּ בִּשְׁרִירוּת לִבֵּנוּ, וְרָדַפְנוּ אַחַר תַּאֲוַת אֲכִילָה וּשְׁתִיָּה, וְהָיִינוּ מְמַלְּאִים כְּרֵסֵנוּ בְמוֹתְרוֹת אֲכִילָה וּשְׁתִיָּה שֶׁאֵינוֹ מֻכְרָח לְקִיּוּם הַגּוּף, עַד אֲשֶׁר בַּעֲווֹנוֹתֵינוּ הָרַבִּים, עַל יְדֵי פְּגַם תַּאֲוַת אֲכִילָה וּשְׁתִיָּה, הִתְגַּבְּרוּ עָלֵינוּ שְׁלשָׁה שָׂרֵי פַּרְעֹה שֶׁהֵם שְׁלשָׁה קְלִפּוֹת, שֶׁהֵם שַׂר הַמַּשְׁקִים וְשַׂר הָאוֹפִים וְשַׂר הַטַּבָּחִים, שֶׁהֵם קָנֶה וֵשֶׁט וְרִידִין וְעַל- יְדֵי-זֶה גָבַר עָלֵינוּ עֹל גָּלוּת פַרְעֹה וּמִצְרַיִם, שֶׁהוּא מֵצַר הַגָּרוֹן, שֶׁנִּמְשָׁךְ הַדִּבּוּר דִּקְדֻשָּׁה לְהָעֹרֶף, לְמֵצַר הַגָּרוֹן, עַד אֲשֶׁר נִחַר גְּרוֹנִי וְאֵינִי יָכוֹל לְדַבֵּר שׁוּם דִּבּוּר הָגוּן לְפָנֶיךָ:
<h3>תשעג</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, אַתָּה יָדַעְתָּ אֶת לְבָבִי, אַתָּה יָדַעְתָּ אוֹתִי מִתְּחִלָּה וְעַד סוֹף, אַתָּה יָדַעְתָּ חֶרְפָּתִי וּבָשְׁתִּי וּכְלִמָּתִי נֶגְדְּךָ כָּל צֹרְרָי, וְאֵינִי יוֹדֵעַ שׁוּם דֶּרֶךְ וְשׁוּם עֵצָה אֵיךְ לְהִתְנַהֵג בְּעִנְיָן אֲכִילָה בִּקְדֻשָּׁה, בְּאֹפֶן שֶׁאֶזְכֶּה לְהִנָּצֵל בֶּאֱמֶת מִפְּגַם תַּאֲוַת אֲכִילָה וּשְׁתִיָּה רִבּוֹנוֹ שֶׁל עוֹלָם צְרָכַי מְרֻבִּים מְאֹד בְּכָל מִדָּה וּמִדָּה, וּבְכָל דָּבָר וְדָבָר, וּבְכָל עִנְיָן וְעִנְיָן מֵעֲבוֹדַת יְהֹוָה, עַד אֲשֶׁר מֵעֹצֶם רִבּוּי צָרְכֵי יְשׁוּעָתִי בְּכָל דָּבָר, עַל כֵּן אֵין מִלָּה בִּלְשׁוֹנִי, וְאֵינִי יָכוֹל לְדַבֵּר כְּלָל, כִּי אֵינִי יוֹדֵעַ מֵהֵיכָן אַתְחִיל לְדַבֵּר וּלְפָרֵשׁ שִׂיחָתִי וּבֶאֱמֶת אֲנִי יוֹדֵעַ בְּעַצְמִי שֶׁאֲנִי בְּעַצְמִי הַחַיָּב מִתְּחִלָּה וְעַד סוֹף, וְכַמָּה פְגָמִים פָּגַמְתִּי עַל-יְדֵי תַאֲוַת אֲכִילָה וּשְׁתִיָּה שֶׁלֹּא הִשְׁתַּדַּלְתִּי כְּלָל לְגָרְשָׁם מֵעָלַי, עַד אֲשֶׁר עַל-יְדֵי-זֶה נִפְגַּם הַדִּבּוּר שֶׁלִּי מְאֹד, וְנָפְלוּ חֶלְקֵי הַדִּבּוּר שֶׁלִּי בְּגָלוּת גָּדוֹל וְעָצוּם מְאֹד, עַד אֲשֶׁר אֵינִי זוֹכֶה לְדַבֵּר שׁוּם דִּבּוּר הָגוּן וְרָאוּי, וַעֲדַיִן לֹא הִתְחַלְתִּי לִקְרוֹת אוֹתְךָ כְּלָל כָּרָאוּי בֶּאֱמֶת, וּכְבָר "יָגַעְתִּי בְקָרְאִי נִחַר גְּרוֹנִי, כָּלוּ עֵינַי מְיַחֵל לֵאלֹהָי"
<h3>תשעד</h3>
מָרָא דְעָלְמָא כֹּלָּא, צַר לִי מְאֹד מְאֹד בְּלִי שִׁעוּר וָעֵרֶךְ וּמִסְפָּר, וְאֵינִי יוֹדֵעַ כְּלָל בְּאֵיזֶה דֶּרֶךְ וְעֵצָה וְתַחְבּוּלָה אֵיךְ לְמַלֵּט נַפְשִׁי הָאֻמְלָלָה וְהָעֲלוּבָה מְאֹד מִנִּי שָׁחַת כִּי אֵין כֹּחִי אֶלָּא בַּפֶּה לְבַד, וְגַם זֶה נִמְנָע מִמֶּנִּי, "כִּי אֵין מִלָּה בִּלְשׁוֹנִי, הֵן יְהֹוָה יָדַעְתָּ כֻלָּהּ", כִּי חֶלְקֵי הַדִּבּוּר שֶׁלִּי יָרְדוּ בְּגָלוּת עָצוּם וְכָבֵד מְאֹד אֲהָהּ יְהֹוָה צַר לִי מְאֹד, וְהִנְנִי קוֹרֵא אֵלֶיךָ מִן הַמֵּצַר, מִמֵּצַר הַגָּרוֹן מֵעֹמֶק הַגָּלוּת, "מִמַּעֲמַקִּים קְרָאתִיךָ יְהֹוָה יְהֹוָה שִׁמְעָה בְּקוֹלִי, תִּהְיֶינָה אָזְנֶיךָ קַשֻּׁבוֹת לְקוֹל תַּחֲנוּנָי קוֹלִי שָׁמָעְתָּ, אַל תַּעְלֵם אָזְנְךָ לְרַוְחָתִי לְשַׁוְעָתִי" עָזְרֵנִי בְּכֹחֲךָ הַגָּדוֹל וּבַחֲסָדֶיךָ הָעֲצוּמִים שֶׁאֶזְכֶּה לְשַׁבֵּר לְגַמְרֵי בֶּאֱמֶת תַּאֲוַת אֲכִילָה וּשְׁתִיָּה, וְאֶזְכֶּה לְהִסְתַּפֵּק בַּמֻּעָט, לֶאֱכֹל מְעַט כְּדֵי חִיּוּנִי בְּצִמְצוּם, בִּקְדֻשָּׁה וּבְטָהֳרָה גְדוֹלָה, בְּלִי שׁוּם תַּאֲוַת וַהֲנָאַת הַגּוּף כְּלָל:
<h3>תשעה</h3>
וּבְכֵן תַּעַזְרֵנִי בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים, וּתְזַכֵּנִי לְהִתְעַנּוֹת תַּעֲנִיתִים הַרְבֵּה בִּקְדֻשָּׁה וּבְטָהֳרָה גְדוֹלָה, בְּשִׂמְחָה וּבְטוּב לֵבָב כִּרְצוֹנְךָ הַטּוֹב בֶּאֱמֶת, בְּאֹפֶן שֶׁאֶזְכֶּה עַל-יְדֵי הַתַּעֲנִיתִים לְתַקֵּן פְּגַם הַדִּבּוּר, וּלְחַבֵּר אֲחוֹרֵי הַקְּדֻשָּׁה וּלְהוֹצִיא הַדִּבּוּר מֵהַגָּלוּת, מִגָּלוּת פַּרְעֹה וְשָׂרָיו וּמִצְרַיִם, אָבִי שֶׁבַּשָּׁמַיִם, "שִׁטַּחְתִּי אֵלֶיךָ כַפָּי הוֹרֵנִי יְהֹוָה דַּרְכֶּךָ וּנְחֵנִי בְּאֹרַח מִישׁוֹר, לְמַעַן שׁוֹרְרָי, הוֹרֵנִי יְהֹוָה דַּרְכֶּךָ, אֲהַלֵּךְ בַּאֲמִתֶּךָ, יַחֵד לְבָבִי לְיִרְאָה שְׁמֶךָ הַדְרִיכֵנִי בַאֲמִתֶּךָ וְלַמְּדֵנִי, כִּי אַתָּה אֱלֹהֵי יִשְׁעִי, אוֹתְךָ קִוִּיתִי כָּל הַיּוֹם עָזְרֵנִי כִּי עָלֶיךָ נִשְׁעָנְתִּי, וַאֲנַחְנוּ לֹא נֵדַע מַה נַּעֲשֶׂה כִּי עָלֶיךָ עֵינֵינוּ" וַאֲנִי סוֹמֵךְ עַצְמִי עָלֶיךָ לְבַד בֶּאֱמֶת וְכִרְצוֹנְךָ אֶעֱשֶׂה, חוּס וְחָנֵּנִי וְרַחֵם עָלַי וְלַמְּדֵנִי לַעֲשׂוֹת רְצוֹנְךָ בֶּאֱמֶת וְהוֹרֵנוּ דְרָכֶיךָ בְּאֹפֶן שֶׁנִּזְכֶּה מְהֵרָה לְשַׁבֵּר בֶּאֱמֶת תַּאֲוַת אֲכִילָה וּשְׁתִיָּה, וְנִזְכֶּה לְתַקֵּן פְּגַם הַדִּבּוּר, לְהַמְשִׁיךְ מֵימֵי הַחֲסָדִים לְלַחְלֵחַ מֵצַר הַגָּרוֹן וְתַעַזְרֵנוּ לְבָרֵר וּלְהַעֲלוֹת כָּל נִיצוֹצֵי אוֹתִיּוֹת הַדִּבּוּר מִן הַגָּלוּת, וִיקֻיַּם בָּנוּ מִקְרָא שֶׁכָּתוּב: "קְרָא בְגָרוֹן אַל תַּחֲשׂךְ" וְנִזְכֶּה לְשָׂפָה בְרוּרָה שֶׁיִּהְיֶה דַעַת שִׂפְתוֹתֵינוּ בָּרוּר מִלֵּלוּ, וּבְרַחֲמֶיךָ הָרַבִּים תִּתֵּן כֹּחַ לְהוֹד יֹפִי הַדִּבּוּר הַמְבֹרָר, שֶׁיַּהְפֹךְ פָּנָיו אֶל הָעֲכּוּ"ם וְהַקְּלִפּוֹת, וִיבָרֵר מִבֵּינֵיהֶם שַׁאֲרֵי נִיצוֹצוֹת הַקְּדֻשָּׁה עַד שֶׁיִּשָּׁאֲרוּ הַקְּלִפּוֹת וְהָעַכּוּ"ם, בְּלִי שׁוּם חַיּוּת, עַד אֲשֶׁר עַל-יְדֵי-זֶה יַשְׁלִיכוּ כָּל הָעַמִּים אֶת אֱלִילֵי כַסְפָּם וֶאֱלִילֵי זְהָבָם וְיַדְבִּיקוּ אֶת עַצְמָם בֶּאֱמוּנַת יִשְׂרָאֵל, וְיִתְקָרְבוּ כָּל הָרְחוֹקִים לַעֲבוֹדָתְךָ וְלֶאֱמוּנָתְךָ הַקְּדוֹשָׁה, וִיקֻיַּם מְהֵרָה מִקְרָא שֶׁכָּתוּב: "כִּי אָז אֶהְפֹּךְ אֶל (הָ)עַמִּים שָׂפָה בְרוּרָה לִקְרֹא כֻלָּם בְּשֵׁם יְהֹוָה לְעָבְדוֹ שְׁכֶם אֶחָד":
<h3>תשעו</h3>
וְתַעַזְרֵנוּ לַעֲסֹק תָּמִיד בַּעֲבוֹדָתְךָ וּבְתוֹרָתְךָ הַקְּדוֹשָׁה בֶּאֱמֶת וּבְלֵב שָׁלֵם, וְנִזְכֶּה שֶׁתִּהְיֶה עֲבוֹדָתְךָ אֶצְלֵנוּ חֲדָשָׁה בְּכָל יוֹם וָיוֹם, וְנַתְחִיל בְּכָל פַּעַם מֵחָדָשׁ כְּאִלּוּ לֹא הִתְחַלְנוּ עֲדַיִן מֵעוֹלָם לְעָבְדֶּךָ, בִּפְרַט קְטַנֵּי עֵרֶךְ כָּמוֹנוּ, אֲשֶׁר בֶּאֱמֶת לֹא הִתְחַלְתִּי עֲדַיִן שׁוּם הַתְחָלָה אֲמִתִּיִּית בַּעֲבוֹדָתֶךָ וַאֲפִלּוּ בָּעֵת שֶׁתְּזַכֵּנוּ לַעֲבֹד אוֹתְךָ בֶּאֱמֶת כָּרָאוּי, תְּזַכֵּנוּ תָמִיד לְהַתְחִיל בְּכָל פַּעַם מֵחָדָשׁ וְנִזְכֶּה לְחַדֵּשׁ כַּנֶּשֶׁר נְעוּרֵינוּ בְּתוֹרָתְךָ וּבַעֲבוֹדָתְךָ הַקְּדוֹשָׁה וְלֹא נִפּוֹל חַס וְשָׁלוֹם לְזִקְנָה וְתָשׁוּת כֹּחַ כְּלָל, רַק בְּכָל יוֹם וָיוֹם יִהְיוּ מִצְוֹתֶיךָ וַעֲבוֹדָתֶךָ בְּעֵינֵינוּ כַּחֲדָשִׁים וְאֶזְכֶּה לִהְיוֹת עַז כַּנָּמֵר וְקַל כַּנֶּשֶׁר רָץ כַּצְּבִי וְגִבּוֹר כָּאֲרִי לַעֲשׂוֹת רְצוֹן אָבִינוּ שֶׁבַּשָּׁמַיִם "אַל תַּשְׁלִיכֵנִי לְעֵת זִקְנָה, כִּכְלוֹת כֹּחִי אַל תַּעַזְבֵנִי" וִיקֻיַּם בָּנוּ מִקְרָא שֶׁכָּתוּב: "וְקֹוֵי יְהֹוָה יַחֲלִיפוּ כֹחַ, יַעֲלוּ אֵבֶר כַּנְּשָׁרִים, יָרוּצוּ וְלֹא יִיגָעוּ, יֵלְכוּ וְלֹא יִיעָפוּ":
<h3>תשעז</h3>
וּתְזַכֵּנוּ בְּרַחֲמֶיךָ הָרַבִּים לֶאֱמוּנָה וּבִטָּחוֹן בֶּאֱמֶת וּבְלֵבָב שָׁלֵם, וְנַשְׁלִיךְ כָּל יְהָבֵנוּ וְכָל מַחְסוֹרֵנוּ עָלֶיךָ לְבַד, וְנִהְיֶה חֲזָקִים בְּמִדַּת הַבִּטָּחוֹן בִּשְׁלֵמוּת תָּמִיד, וְלֹא נִתְלֶה שׁוּם דָּבָר בְּשׁוּם סִבָּה וּבְשׁוּם אֶמְצָעִי כְּלָל, רַק נֵדַע וְנַאֲמִין שֶׁהַכֹּל בְּהַשְׁגָּחָתְךָ לְבַד, הֵן פַּרְנָסָה וּבָנִים וּרְפוּאָה וְכָל שְׁאָר הַדְּבָרִים שֶׁבָּעוֹלָם, בְּכֻלָּם לֹא נִשְׁתַּמֵּשׁ וְלֹא נִתְלֶה בְּשׁוּם סִבָּה כְּלָל וְנֵדַע וְנַאֲמִין וְנִבְטַח בֶּאֱמֶת שֶׁאַתָּה יָכֹל לְהַזְמִין לָנוּ פַּרְנָסָה בִּשְׁלֵמוּת, בְּלִי שׁוּם סִבָּה שֶׁל הַמַּשָּׂא וּמַתָּן וְכַיּוֹצֵא בָּזֶה וְכֵן אַתָּה יָכֹל לִשְׁלֹחַ לָנוּ רְפוּאָה שְׁלֵמָה בְּלִי שׁוּם עִסְקֵי רְפוּאוֹת וְסַמִּים, כִּי אַתָּה הוּא יְהֹוָה אֱלֹהֵינוּ עִלַּת כָּל הָעִלּוֹת וְסִבַּת כָּל הַסִּבּוֹת וַאֲפִלּוּ כְּשֶׁאָנוּ מֻכְרָחִים לִפְעָמִים כְּפִי רְצוֹנְךָ הַטּוֹב לַעֲסֹק בְּאֵיזֶה סִבָּה בִּשְׁבִיל פַּרְנָסָה וְכַיּוֹצֵא, נִזְכֶּה לְהַאֲמִין בְּךָ לְבַד, וְלֹא לַעֲשׂוֹת מֵהַסִּבּוֹת עִקָּר חַס וְשָׁלוֹם וְתִתֶּן לָנוּ כֹחַ בִּזְכוּת צַדִּיקֵי אֱמֶת, שֶׁנִּזְכֶּה לְבַטֵּל בִּתְפִלָּתֵנוּ אֶת חִיּוּב מַעֲרֶכֶת הַמַּזָּלוֹת לְשַׁדֵּד הַמַּעֲרָכוֹת וּלְשַׁנּוֹת הַטֶּבַע בִּתְפִלּוֹתֵינוּ וּתְחִנּוֹתֵינוּ, עַד שֶׁיִּרְאוּ הַכֹּל וְיַאֲמִינוּ בֶּאֱמֶת כִּי אֵין שׁוּם דֶּרֶךְ הַטֶּבַע כְּלָל, רַק הַכֹּל מִתְנַהֵג בְּהַשְׁגָּחָתְךָ לְבַד תָּמִיד וִיקֻיַּם בָּנוּ מִקְרָא שֶׁכָּתוּב: "וְתִגְזַר אֹמֶר וְיָקָם לָךְ, וְעַל דְּרָכֶיךָ נָגַהּ אוֹר" וְתִמְחֹל וְתִסְלַח לָנוּ וּלְכָל עַמְּךָ יִשְׂרָאֵל עַל כָּל הַפְּגָמִים שֶׁפָּגַמְנוּ עַד הֵנָּה בֶּאֱמוּנָתְךָ הַקְּדוֹשָׁה, בַּמֶּה שֶׁהָיִינוּ תוֹלִים הַדְּבָרִים בְּסִבּוֹת שֶׁל דֶּרֶךְ הַטֶּבַע, וּמֵעַתָּה תְחַזֵּק אֶת לְבָבֵנוּ וּלְבַב כָּל עַמְּךָ יִשְׂרָאֵל, וְכָל בָּאֵי עוֹלָם, שֶׁיִּזְכּוּ כֻלָּם לֵידַע וּלְהַאֲמִין כִּי אַתָּה הוּא יְהֹוָה הָאֱלֹהִים בַּשָּׁמַיִם וּבָאָרֶץ, וְהַכֹּל מִתְנַהֵג בְּהַשְׁגָּחָתְךָ לְבַד, וְכָל הַסִּבּוֹת הַכֹּל מֵאִתְּךָ לְבַד:
<h3>תשעח</h3>
רִבּוֹנוֹ שֶׁל עוֹלָם, מַלֵּא מִשְׁאֲלוֹתֵינוּ בְּרַחֲמִים וְזַכֵּנוּ לֶאֱמוּנָה שְׁלֵמָה בֶּאֱמֶת וּבְלֵבָב שָׁלֵם, עַד שֶׁנִּזְכֶּה עַל-יְדֵי הָאֱמוּנָה שֶׁיִּתְבָּרְרוּ כָּל הַמַּאֲכָלִים שֶׁבָּעוֹלָם, מִפְּגַם עֵץ הַדַּעַת טוֹב וָרָע, עַד שֶׁיִּהְיוּ כָּל אֲכִילָתֵנוּ וּסְעוּדָתֵנוּ מִמַּאֲכָלִים שֶׁנִּתְבָּרְרוּ לְגַמְרֵי מִן הָרַע וְהַקְּלִפּוֹת, מַאֲכָלִים שֶׁהֵם כֻּלָּם טוֹב וְנִזְכֶּה לְהִסְתַּפֵּק בַּאֲכִילָה מֻעֶטֶת וְתִהְיֶה אֲכִילָתֵנוּ בִּקְדֻשָּׁה וּבְטָהֳרָה גְדוֹלָה, עַד שֶׁיִּהְיֶה נַעֲשֶׂה עַל-יְדֵי אֲכִילָתֵנוּ יִחוּד קֻדְשָׁא בְּרִיךְ הוּא וּשְׁכִינְתֵּיהּ אַפִּין בְּאַפִּין, וִיקֻיַּם מִקְרָא שֶׁכָּתוּב: "בְּטַח בַּיהֹוָה וַעֲשֵׂה טוֹב, שְׁכָן אֶרֶץ וּרְעֵה אֱמוּנָה, וְהִתְעַנַּג עַל יְהֹוָה וְיִתֶּן לְךָ מִשְׁאֲלוֹת לִבֶּךָ גּוֹל עַל יְהֹוָה דַּרְכֶּךָ, וּבְטַח עָלָיו וְהוּא יַעֲשֶׂה הָאִירָה פָנֶיךָ עַל עַבְדֶּךָ הוֹשִׁיעֵנִי בְחַסְדֶּךָ פָּנֶיךָ הָאֵר בְּעַבְדֶּךָ וְלַמְּדֵנִי אֶת חֻקֶּיךָ אֱלֹהִים יְחָנֵּנוּ וִיבָרְכֵנוּ יָאֵר פָּנָיו אִתָּנוּ סֶלָה יְהֹוָה אֱלֹהִים צְבָאוֹת, הֲשִׁיבֵנוּ, הָאֵר פָּנֶיךָ וְנִוָּשֵׁעָה, יִהְיוּ לְרָצוֹן אִמְרֵי פִי, וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן וְאָמֵן:
<h2>תפילה סג</h2>
<h3>תשעט</h3>
שׁוֹמֵר הַבְּרִית וְהַחֶסֶד רַחֵם עָלַי לְמַעַן שְׁמֶךָ, וְזַכֵּנִי מֵעַתָּה לִשְׁמֹר אֶת הַבְּרִית קֹדֶשׁ, שֶׁלֹּא אֶפְגֹּם עוֹד מֵעַתָּה שׁוּם פְּגַם בִּבְרִית קֹדֶשׁ וְאֶזְכֶּה לְקַדֵּשׁ אֶת עַצְמִי גַּם בַּמֻּתָּר לִי, בְּתַכְלִית הַקְּדֻשָּׁה וְהַפְּרִישׁוּת כִּרְצוֹנְךָ הַטּוֹב בֶּאֱמֶת וְתַעַזְרֵנִי וּתְזַכֵּנִי בְּרַחֲמֶיךָ הָרַבִּים לְתַקֵּן בְּחַיַּי כָּל הַפְּגָמִים הָרַבִּים וְהָעֲצוּמִים מְאֹד שֶׁפָּגַמְתִּי בִּבְרִית קֹדֶשׁ מֵעוֹדִי עַד הַיּוֹם הַזֶּה חוֹמֵל דַּלִּים חוּס וַחֲמֹל עָלַי, כִּי "מָה אֶעֱשֶׂה לְיוֹם פְּקֻדָּה, וְכִי יִפְקֹד מָה אֲשִׁיבֶנוּ" אוֹי מִי יָגוּר לִי אֵשׁ אוֹכֵלָה, מִי יָגוּר לִי מוֹקְדֵי עוֹלָם, אָנָה אֶבְרַח, אָנָה אָנוּס לְעֶזְרָה, אָנָה אוֹלִיךְ אֶת חֶרְפָּתִי כָּל בַּעֲלֵי חֶמְלָה וַחֲנִינָה הַחַיִּים וְהַמֵּתִים, בַּקְּשׁוּ רַחֲמִים בַּעֲדִי, חִמְלוּ עַל צָרִיךְ לְחֶמְלָה כָּמוֹנִי, כִּי אֵין רַחֲמָנוּת בָּעוֹלָם כַּאֲשֶׁר עַל הַפּוֹגֵם נֶגֶד הַשֵּׁם יִתְבָּרַךְ, וּבִפְרָט בִּפְגַם הַבְּרִית
<h3>תשפ</h3>
רִבּוֹנוֹ שֶׁל עוֹלָם רַחֵם עָלַי וְעַל כָּל הָרְחוֹקִים מִמְּךָ הַצְּרִיכִים לְרַחֲמִים רַבִּים, רַחֵם עָלֵינוּ לְמַעַן שְׁמֶךָ, לְמַעַן הַצַּדִּיקִים אֲמִתִּיִּים שׁוֹמְרֵי הַבְּרִית, וְזַכֵּנוּ מֵעַתָּה לָשׁוּב בִּתְשׁוּבָה שְׁלֵמָה לְפָנֶיךָ, וְלֹא נָשׁוּב עוֹד לְכִסְלָה וְנִזְכֶּה שֶׁיְּתַקְּנוּ הַצַּדִּיקִים כָּל מַה שֶׁפָּגַמְנוּ בִּבְרִית קֹדֶשׁ, כִּי אֵין בְּיָדֵינוּ לְתַקֵּן פְּגָם אֶחָד מִפְּגַם הַבְּרִית, רַק עַל זְכוּת הַצַּדִּיקִים אָנוּ נִשְׁעָנִים וְעַל כֹּחָם הַגָּדוֹל אָנוּ סְמוּכִים:
<h3>תשפא</h3>
זַכֵּנוּ בְּרַחֲמֶיךָ הָרַבִּים לְהִתְקָרֵב לְצַדִּיקִים אֲמִתִּיִּים שׁוֹמְרֵי הַבְּרִית בְּתַכְלִית הַשְּׁלֵמוּת, רַחֵם עָלֵינוּ וְהוֹדִיעֵנוּ מֵהֶם, וְאַל תַּסְתִּיר אוֹתָם מִלְּפָנֵינוּ זַכֵּנוּ לֵידַע מֵהֶם וּלְהִתְקָרֵב אֲלֵיהֶם בֶּאֱמֶת, וּלְקַבֵּל מֵהֶם קְדֻשָּׁה וְטָהֳרָה בֶּאֱמֶת, בְּאֹפֶן שֶׁנִּזְכֶּה מֵעַתָּה לָשׁוּב בִּתְשׁוּבָה שְׁלֵמָה לְפָנֶיךָ, לָסוּר מֵרָע וְלַעֲשׂוֹת הַטּוֹב בְּעֵינֶיךָ תָּמִיד:
<h3>תשפב</h3>
וּתְרַחֵם עָלֵינוּ שֶׁנִּזְכֶּה לְהַאֲמִין בְּהַצַּדִּיקִים אֲמִתִּיִּים תָּמִיד וְאַל יִתְבַּלְבֵּל דַּעְתֵּנוּ, וְאַל יִתְעַקֵּם שִׂכְלֵנוּ וְלִבֵּנוּ וְלֹא יִהְיֶה קָשֶׁה לָנוּ עֲלֵיהֶם כְּלָל, אֲפִלּוּ בָּעֵת שֶׁהֵם מִתְרַחֲקִים מֵאִתָּנוּ, וְדַרְכֵיהֶם נִפְלָאָה מֵעֵינֵינוּ מְאֹד, עַד שֶׁנּוֹפְלִים עֲלֵיהֶם קֻשְׁיוֹת וּתְמִיהוֹת, וְנִתְעַקֵּם וְנִתְבַּלְבֵּל הַמֹּחַ, מֵרִבּוּי הַפְּלִיאוֹת שֶׁנּוֹפְלִים עָלָיו בְּלִבֵּנוּ:
<h3>תשפג</h3>
אָנָּא יְהֹוָה עֲשֵׂה לְמַעַן שְׁמֶךָ וְאַל יִגְרְמוּ עֲווֹנוֹתֵינוּ לְהִתְרַחֵק מֵהֶם חַס וְשָׁלוֹם עַל-יְדֵי-זֶה רַק נִזְכֶּה לְהִתְחַזֵּק בֶּאֱמוּנָה שְׁלֵמָה תָמִיד, לְהַאֲמִין בָּהֶם תָּמִיד, לֵידַע וּלְהַאֲמִין בֶּאֱמוּנָה שְׁלֵמָה, שֶׁכָּל דַּרְכֵיהֶם יְשָׁרִים וּנְכוֹנִים מְאֹד, וְהֵם צַדִּיקִים וִישָׁרִים בְּכָל דַּרְכֵיהֶם וּתְנוּעוֹתֵיהֶם, רַק שֶׁאִי אֶפְשָׁר לָנוּ לְהַשִּׂיג דַּרְכֵיהֶם הַנּוֹרָא וְנִשְׂגָּב מְאֹד וְנִזְכֶּה שֶׁיְּרַחֲמוּ עָלֵינוּ הַצַּדִּיקִים, וִיקָרְבוּ אוֹתָנוּ בְּכָל פַּעַם, וְיוֹרִידוּ עַצְמָן אֵלֵינוּ, וְיַלְבִּישׁוּ וִיכַסּוּ אוֹרָם הַגָּדוֹל, בְּאֹפֶן שֶׁנִּזְכֶּה שֶׁיִּתְגַּלֶּה לָנוּ אוֹרָם הַנִּפְלָא עַל יְדֵי זֶה, וְיִהְיֶה לָנוּ כֹחַ לִינֹק וְלִשְׁאֹב מֵחָכְמָתָם הַגְּדוֹלָה וְיִתְקָרְבוּ עַצְמָן אֶל הָעוֹלָם וִירַחֲמוּ עָלֵינוּ בְּאַהֲבָה וּבְחֶמְלָה גְדוֹלָה, וְכָל מַחְשְׁבוֹתֵיהֶם יִהְיוּ לְקָרְבֵנוּ וְלֹא לְרַחֲקֵנוּ חָלִילָה, לְמַעַן נִזְכֶּה לִהְיוֹת דְּבוּקִים עִמָּהֶם לְעוֹלָם וָעֶד:
<h3>תשפד</h3>
וּתְזַכֵּנוּ בְּכֹחָם וּזְכוּתָם שֶׁנִּזְכֶּה לְהַכִּיר אוֹתְךָ וּלְהִתְקָרֵב אֵלֶיךָ בֶּאֱמֶת וְנִזְכֶּה לָדַעַת וּלְהַכִּיר אוֹתְךָ גַּם בָּעוֹלָם הַזֶּה וְכָל מַה שֶּׁנִּתְקָרֵב אֵלֶיךָ יוֹתֵר, נִזְכֶּה לֵידַע בְּכָל פַּעַם גֹּדֶל רִחוּקֵנוּ מִמְּךָ וְיִתְנוֹצֵץ לָנוּ בְּכָל פַּעַם נִפְלָאוֹת גְּדֻלָּתְךָ, אֲשֶׁר אִי אֶפְשָׁר לְהַשִּׂיג וְלָדַעַת מִמְּךָ כְּלָל, כְּמוֹ שֶׁאָמַר אֵלִיָּהוּ לֵית מַאן דְּיָדַע בָּךְ כְּלָל, וְתִתֵּן לָנוּ שִׁעוּר בְּלִבֵּנוּ, שֶׁנִּזְכֶּה לְהִתְקָרֵב אֵלֶיךָ, וּלְהַשִּׂיג מֵרָחוֹק יְדִיעַת אֱלֹהוּתְךָ, אֲשֶׁר אִי אֶפְשָׁר לְדַבֵּר מִזֶּה, כִּי אִם כָּל חַד כְּפוּם מַה דִּמְשַׁעֵר בְּלִבֵּיהּ, כְּמוֹ שֶׁכָּתוּב: "נוֹדַע בַּשְּׁעָרִים בַּעְלָהּ", כָּל חַד לְפוּם מַה דִּמְשַׁעֵר בְּלִבֵּיהּ:
<h3>תשפה</h3>
וּבְכֵן תְּזַכֵּנוּ לִבְלִי לִבְעֹט בְּיִסּוּרִין הַמֻּכְרָחִים לְקַבֵּל עָלֵינוּ כִּרְצוֹנְךָ הַטּוֹב וְנִזְכֶּה לְהַמְשִׁיךְ אוֹר פְּנֵי רְצוֹנְךָ הַטּוֹב עָלֵינוּ תָמִיד, וּלְהַמְשִׁיךְ כָּל טוּב לְהָעוֹלָם תָּמִיד וְנִזְכֶּה שֶׁיָּגֵנוּ עָלֵינוּ הַצַּדִּיקִים אֲמִתִּיִּים שֶׁסָּבְלוּ יִסּוּרִים רַבִּים בִּשְׁבִיל יִשְׂרָאֵל וּבִזְכוּתָם תַּמְשִׁיךְ עָלֵינוּ כָּל טוֹב וָחֶסֶד וִישׁוּעָה וְרַחֲמִים גְּדוֹלִים, בְּנֵי חַיֵּי וּמְזוֹנֵי, וְרַב טוּב לְבֵית יִשְׂרָאֵל וּבִפְרָט עַל בְּנֵיהֶם וְזַרְעָם שֶׁל הַצַּדִּיקִים שֶׁסָּבְלוּ יִסּוּרִים רַבִּים בִּשְׁבִיל כְּלָל יִשְׂרָאֵל, רַחֵם עֲלֵיהֶם וְתֵן לָהֶם כָּל טוֹב, וְהַצִּילֵם מִכָּל מִינֵי צַעַר וְיִסּוּרִים, וּמִכָּל מִינֵי דְּאָגוֹת וּפְחָדִים וְתִשְׁלַח לָהֶם רְפוּאָה שְׁלֵמָה מִן הַשָּׁמַיִם, לְכָל תַּחֲלוּאֵיהֶם וּלְכָל מַכְאוֹבֵיהֶם וּלְכָל מַכּוֹתֵיהֶם, וְתָסִיר מֵהֶם כָּל מִינֵי מַחֲלָה אֵל נָא רְפָא נָא לָהֶם, וְתַחֲלִימֵם וּתְחַיֵּם, וְתִתְפַּלֵּל בַּעֲדָם תָּמִיד, וְתִתֶּן לָהֶם חַיִּים אֲרוּכִים חַיִּים טוֹבִים בְּגַשְׁמִיּוּת וּבְרוּחָנִיּוּת וְתַצְלִיחֵם בְּכָל מַעֲשֵׂה יְדֵיהֶם, וְתַשְׁפִּיעַ עֲלֵיהֶם שֶׁפַע טוֹבָה, עֹשֶׁר וְכָבוֹד וְחַיִּים, וְיִזְכּוּ לְתוֹרָה וּגְדֻלָּה בְּמָקוֹם אֶחָד וְיַעַבְדוּךָ בֶּאֱמֶת בְּאַהֲבָה וּבְיִרְאָה וּבְשִׂמְחָה מִתּוֹךְ הַרְחָבַת הַלֵּב כָּל יְמֵיהֶם לְעוֹלָם, הֵם וְצֶאֱצָאֵיהֶם וְצֶאֱצָאֵי צֶאֱצָאֵיהֶם עַד סוֹף כָּל הַדּוֹרוֹת כַּאֲשֶׁר כָּתַבְתָּ לָנוּ עַל יְדֵי חֲכָמֶיךָ הַקְּדוֹשִׁים, שֶׁבִּזְמַן שֶׁאָדָם זוֹכֶה, זוֹכֶה לוֹ וּלְדוֹרוֹתָיו וּלְדוֹרוֹת דּוֹרוֹתָיו עַד סוֹף כָּל הַדּוֹרוֹת זְכֹר אַל תִּשְׁכַּח כָּל הַיִּסּוּרִים שֶׁסָּבְלוּ עַד הֵנָּה וֶאֱמֹר לְצָרוֹתֵיהֶם דַּי, וְאַל תּוֹסִיף עוֹד לְיַסְּרָם רַחֵם עֲלֵיהֶם מֵעַתָּה, וְתוֹשִׁיעֵם בְּכָל מִינֵי יְשׁוּעוֹת, וְתִתֶּן לָהֶם בְּנֵי חַיֵּי וּמְזוֹנֵי בְּשֶׁפַע גָּדוֹל, וּתְרוֹמֵם קַרְנָם וּמַזָּלָם לְמַעְלָה לְמַעְלָה, וּתְשַׂמְּחֵם בְּכָל מִינֵי שְׂמָחוֹת, וּתְגַדֵּל שְׁמָם עַד עוֹלָם וִיקֻיַּם מִקְרָא שֶׁכָּתוּב: "וּפְרִי הָאָרֶץ לְגָאוֹן וּלְתִפְאֶרֶת", וּתְבָרְכֵם בְּכָל הַבְּרָכוֹת, וְתַאֲרִיךְ יְמֵיהֶם וּשְׁנוֹתֵיהֶם יֵלְכוּ יוֹנְקוֹתָם, וִיהִי כַזַּיִת הוֹדָם, "עוֹד יְנוּבוּן בְּשֵׂיבָה, דְּשֵׁנִים וְרַעֲנַנִּים יִהְיוּ":
<h3>תשפו</h3>
וּבְכֵן תְּרַחֵם עָלֵינוּ וְתוֹשִׁיעֵנוּ, וּתְזַכֵּנוּ שֶׁנִּשְׁמֹר אֶת פִּינוּ וּלְשׁוֹנֵנוּ מִכָּל מִינֵי דִבּוּרִים רָעִים שֶׁבָּעוֹלָם, שֶׁלֹּא יֵצֵא מִפִּינוּ לְעוֹלָם שׁוּם דִּבּוּר שֶׁל שֶׁקֶר וּלְשׁוֹן הָרָע וּרְכִילוּת וְלֵיצָנוּת וַחֲנִיפוּת וּדְבָרִים בְּטֵלִים וְנִבּוּל פֶּה, וְלֹא שׁוּם דִּבּוּר הַגּוֹרֵם לְבַיֵּשׁ פְּנֵי חֲבֵרֵנוּ, אוֹ לְצַעֲרוֹ וּלְקַנְטְרוֹ חַס וְשָׁלוֹם, וְלֹא שׁוּם דִּבּוּר פָּגוּם שֶׁבָּעוֹלָם
<h3>תשפז</h3>
רִבּוֹנוֹ שֶׁל עוֹלָם מָלֵא רַחֲמִים, רַחֵם עָלֵינוּ וְשָׁמְרֵנוּ וְהַצִּילֵנוּ מִכָּל מִינֵי דִּבּוּרִים פְּגוּמִים שֶׁבָּעוֹלָם, אֱלֹהַי נְצוֹר לְשׁוֹנֵנוּ מֵרָע וּשְׂפָתֵנוּ מִדַּבֵּר מִרְמָה שִׁיתָה יְהֹוָה שָׁמְרָה לְפִינוּ נִצְּרָה עַל דַּל שְׂפָתֵינוּ וְעַל-יְדֵי זֶה תַּכְנִיעַ וּתְשַׁבֵּר וּתְמַגֵּר וּתְכַלֶּה וְתַעֲקֹר וּתְבַטֵּל כָּל מִינֵי חָכְמוֹת הָרָעוֹת שֶׁל הַפִּילוֹסוֹפִים וְהָאַפִּקוֹרְסִים אֲשֶׁר חָכְמָתָם הָרָעָה מַזֶּקֶת לְהָעוֹלָם מְאֹד מְאֹד, כַּאֲשֶׁר אַתָּה יָדַעְתָּ "שָׁנְנוּ לְשׁוֹנָם כְּמוֹ נָחָשׁ חֲמַת עַכְשׁוּב תַּחַת שְׂפָתֵימוֹ סֶלָה" רַחֵם עַל הַנְּמָלָה הַמֻּנַּחַת בְּתוֹךְ פִּי הַנָּחָשׁ בֵּין שִׁנֶּיהָ מָלֵא רַחֲמִים, הַבִּיטָה בְעָנְיָהּ וּמַכְאוֹבָהּ הַקָּשָׁה אוֹי מִי יָכֹל לִסְבֹּל צַעַר וּמַכְאוֹב כָּזֶה, "וְאַתָּה יְהֹוָה עַד מָתָי", מָתַי תָּקוּם וּתְרַחֵם עָלֶיהָ רְאֵה נָא בְעָנְיֵנוּ וְרִיבָה רִיבֵנוּ, וּמַהֵר לְגָאֳלֵנוּ גְאֻלָּה שְׁלֵמָה מְהֵרָה לְמַעַן שְׁמֶךָ, וְהַצִּילֵנוּ מִכָּל מִינֵי חָכְמוֹת רָעוֹת שֶׁל הָאַפִּיקוֹרְסִים וְהַפִּילוֹסוֹפִים שֶׁלֹּא יַגִּיעוּ עָלֵינוּ וּבְצֵל כְּנָפֶיךָ תַּסְתִּירֵנוּ, וְתַגְבִּיר כֹּחַ הַכְּנָפַיִם דִּקְדֻשָּׁה, וְתַעֲקֹר וְתָסִיר וּתְבַטֵּל כַּנְפֵי הַנָּחָשׁ, שֶׁהֵם הַחֲכָמִים לְהָרַע הַחוֹקְרִים פִּילוֹסוֹפְיָא וַאֲפִּיקוֹרְסִית, שֶׁלֹּא יִהְיֶה לָהֶם שׁוּם כֹּחַ לָעוּף בְּחָכְמָתָם לְמֵרָחוֹק, וְלֹא תִּתְפַּשֵּׁט חָכְמָתָם בָּעוֹלָם וְגַם לֹא תְעוֹפֵף חָכְמָתָם בָּעֹמֶק לְתוֹךְ הַמֹּחַ וְהַלֵּב וְגַם לֹא תְעוֹפֵף חָכְמָתָם בְּעַצְמָן, שֶׁלֹּא יוּכְלוּ לָעוּף בְּחָכְמָתָם לַחֲקִירוֹת עֲמוּקוֹת, רַק תְּמַעֵט וְתַחֲלִישׁ חָכְמָתָם בְּכָל הַבְּחִינוֹת, עַד שֶׁתִּתְבַּטֵּל חָכְמָתָם הָרָעָה לְגַמְרֵי מִן הָעוֹלָם, וְתִתְגַלֶּה חָכְמָה הָאֲמִתִּיִּית שֶׁל חַכְמֵי הָאֱמֶת בָּעוֹלָם, עַד אֲשֶׁר יַכִּירוּ וְיֵדְעוּ כָּל בָּאֵי עוֹלָם, כִּי אַתָּה הוּא יְהֹוָה הָאֱלֹהִים לְבַדְּךָ עֶלְיוֹן לְכֹל מַמְלְכוֹת הָאָרֶץ, "אַתָּה עָשִׂיתָ אֶת הַשָּׁמַיִם וְאֶת הָאָרֶץ אֶת הַיָּם וְאֶת כָּל אֲשֶׁר בָּם" וְתַהֲפֹךְ לְכָל הָעַמִּים "שָׂפָה בְרוּרָה לִקְרֹא כֻלָּם בְּשֵׁם יְהֹוָה לְעָבְדוֹ שְׁכֶם אֶחָד", וְתַעֲבִיר גִּלּוּלִים מִן הָאָרֶץ, וְהָאֱלִילִים כָּרוֹת יִכָּרֵתוּן וְכָל חָכְמוֹת רָעוֹת תְּבַטֵּל וְתַעֲקֹר מִן הָעוֹלָם וְתִתְגַּבֵּר וְתִתְחַזֵּק וְתִתְפַּשֵּׁט חָכְמָה הָאֲמִתִּיִּית בָּעוֹלָם, הִיא חָכְמַת תּוֹרָתֵנוּ הַקְּדוֹשָׁה, לֵידַע וּלְהַכִּיר אוֹתְךָ בֶּאֱמוּנָה שְׁלֵמָה בֶּאֱמֶת וְלַעֲבֹד אוֹתְךָ בֶּאֱמֶת וּבְתָמִים כָּל יְמֵי חַיֵּינוּ לְעוֹלָם וִיקֻיַּם מְהֵרָה מִקְרָא שֶׁכָּתוּב: "וְהָיָה יְהֹוָה לְמֶלֶךְ עַל כָּל הָאָרֶץ, בַּיּוֹם הַהוּא יִהְיֶה יְהֹוָה אֶחָד וּשְׁמוֹ אֶחָד", אָמֵן וְאָמֵן:
<h2>תפילה סד</h2>
<h3>תשפח</h3>
"עוֹשֶׂה גְדוֹלוֹת עַד אֵין חֵקֶר וְנִפְלָאוֹת עַד אֵין מִסְפָּר", אֲדוֹן כֹּל, לְעֵלָּא, מִן כֹּלָּא וְלֵית לְעֵלָּא מִנָּךְ, מְמַלֵּא כָּל עָלְמִין וְסוֹבֵב כָּל עָלְמִין, וּלְעֵלָּא מִכָּל עָלְמִין וּתְחוֹת כָּל עָלְמִין וּבֵין כָּל עָלְמִין, וְלֵית אֲתַר פָּנוּי מִנָּךְ, אַתָּה בָרָאתָ עוֹלָמְךָ מִקֶּדֶם בִּרְצוֹנְךָ הַטּוֹב, בְּרַחֲמֶיךָ הָרַבִּים וַחֲסָדֶיךָ הַגְּדוֹלִים כְּדֵי לְגַלּוֹת רַחֲמָנוּתְךָ בָּעוֹלָם וּמֵאַהֲבָתְךָ וְחֶמְלָתְךָ אֲשֶׁר חָפַצְתָּ לְגַלּוֹת טוּבְךָ וְרַחֲמָנוּתְךָ בָּעוֹלָם, צִמְצַמְתָּ אֱלֹהוּתְךָ כִּבְיָכוֹל, וּפִנִּיתָ אוֹרְךָ הַגָּדוֹל הָאֵין סוֹף, וְצִמְצַמְתָּ הָאוֹר לִצְדָדִין, וְעָשִׂיתָ חָלָל הַפָּנוּי, וּבְתוֹכוֹ בָּרָאתָ כָּל הַבְּרִיאָה כֻּלָּה מֵרֹאשׁ וְעַד סוֹף, בִּשְׁבִיל לְהַכִּיר אוֹתְךָ בָּזֶה הָעוֹלָם, וְלֵידַע מִמְּךָ תָּמִיד עַל כֵּן יָצָאתִי לִקְרָאתֶךָ לְשַׁחֵר פָּנֶיךָ, "מַלְכִּי וֵאלֹהָי אֵלֶיךָ אֶתְפַּלָּל" חוּס וְחָנֵּנִי וַחֲמֹל וְרַחֵם עָלַי וְעַל כָּל יִשְׂרָאֵל עַמְּךָ, וְשָׁמְרֵנִי וְהַצִּילֵנִי מִכָּל מִינֵי אֲפִּיקוֹרְסוּת וּכְפִירוּת, שֶׁלֹּא יָבוֹאוּ וְלֹא יַעֲלוּ עַל לִבִּי וְדַעְתִּי שׁוּם חֲקִירָה וְקֻשְׁיָא וּמְבוּכָה מִמְּבוּכוֹת הַחוֹקְרִים בְּחָכְמוֹת חִיצוֹנִיּוֹת שֶׁנָּפְלוּ בְּכַמָּה מְבוּכוֹת וְקֻשְׁיוֹת וַאֲפִּיקוֹרְסוּת גְּדוֹלָה, עַד אֲשֶׁר נָפְלוּ בְּחָכְמוֹת שֶׁאֵינָם חָכְמוֹת כְּלָל, וְנִכְנְסוּ בִּמְבוּכוֹת גְּדוֹלוֹת, וְנָפְלוּ בַּחֲקִירוֹת וַאֲפִּיקוֹרְסוּת וְקֻשְׁיוֹת הַנִּמְשָׁכִין מֵחָלָל הַפָּנוּי, אֲשֶׁר מִשָּׁם צִמְצַמְתָּ וּפִנִּיתָ אֱלֹהוּתְךָ כִּבְיָכוֹל, וּמֵחֲמַת זֶה אִי אֶפְשַׁר בְּשׁוּם אֹפֶן לִמְצֹא שָׁם תֵּרוּץ וּתְשׁוּבָה בְּאֵלּוּ הַקֻּשְׁיוֹת וְהַמְּבוּכוֹת כִּי חָכְמָתְךָ וִידִיעָתְךָ סִלַּקְתָּ וּפִנִּיתָ מִשָּׁם, כְּדֵי שֶׁיִּהְיֶה מָקוֹם לִבְרִיאַת הָעוֹלָם
<h3>תשפט</h3>
אָנָּא יְהֹוָה זַכֵּנִי לֶאֱמוּנָה שְׁלֵמָה, וְשָׁמְרֵנִי וְהַצִּילֵנִי מִכָּל אֵלּוּ הַחֲקִירוֹת וְהַקֻּשְׁיוֹת לְגַמְרֵי, כִּי אַתָּה יוֹדֵעַ חֲלִישׁוּתֵנוּ וּמִעוּט דַּעְתֵּנוּ מֵרִבּוּי עֲווֹנוֹתֵינוּ הָעֲצוּמִים וְהָרַבִּים מְאֹד עַד שְׁמֵי הַשָּׁמַיִם, עַד אֲשֶׁר אֲפִלּוּ הַחֲקִירוֹת וְהַקֻּשְׁיוֹת שֶׁאֶפְשָׁר לִמְצֹא עֲלֵיהֶם תְּשׁוּבָה וְתֵרוּץ, אֵין אָנוּ יְכוֹלִים לְהָשִׁיב עֲלֵיהֶם דָּבָר, מֵעֹצֶם עֲכִירוּת וּבִלְבּוּל דַּעְתֵּנוּ, וְקַטְנוּת שִׂכְלֵנוּ וּמִעוּט חָכְמָתֵנוּ, וְעֹצֶם הָעַקְמִימִיּוּת שֶׁבִּלְבָבֵנוּ, כַּאֲשֶׁר אַתָּה יָדַעְתָּ אָבִינוּ שֶׁבַּשָּׁמַיִם, מִכָּל שֶׁכֵּן הַחֲקִירוֹת וְהַמְּבוּכוֹת וְהַקֻּשְׁיוֹת הַנִּמְשָׁכִין מֵחָלָל הַפָּנוּי שֶׁאֵין שׁוּם אָדָם יָכוֹל לְיַשְּׁבָן עַל כֵּן יֶהֱמוּ מֵעֶיךָ וְרַחֲמֶיךָ עָלַי וְעַל כָּל יִשְׂרָאֵל, וְתִשְׁמְרֵנוּ וְתַצִּילֵנוּ מִכָּל מִינֵי חֲקִירוֹת וְקֻשְׁיוֹת וּבִלְבּוּלִים, הֵן אוֹתָן שֶׁאֶפְשָׁר לְיַשְּׁבָם וְהֵן אוֹתָן שֶׁאִי אֶפְשָׁר לְיַשְּׁבָם "כִּי בַעַר אָנֹכִי מֵאִישׁ וְלֹא בִינַת אָדָם לִי", וְאֵין אִתִּי יוֹדֵעַ עַד מָה, וְאֵינִי יוֹדֵעַ לְיַשֵּׁב שׁוּם חֲקִירָה וְקֻשְׁיָא כְּלָל, כִּי מִי יָבִין אוֹרְחוֹתֶיךָ הַקְּדוֹשִׁים, וּמִי הוּא הֶחָצוּף אֲשֶׁר יָעִיז פָּנָיו כַּכֶּלֶב לְהָרִים ראֹשׁוֹ וְדַעְתּוֹ לַחֲקֹר בִּדְרָכֶיךָ הַקְּדוֹשִׁים, וְלִשְׁאֹל שְׁאֵלוֹת וְקֻשְׁיוֹת עָלֶיךָ וְעַל הַנְהָגוֹתֶיךָ הָאֲמִתִּיּוֹת, אוֹ עַל צַדִּיקֶיךָ הָאֲמִתִּיִּים, אוֹי לְאוֹתָהּ בּוּשָׁה, אוֹי לְאוֹתָהּ כְּלִמָּה חוּס וְחָנֵּנִי שֶׁאֶזְכֶּה אֲנִי וְכָל עַמְּךָ בֵּית יִשְׂרָאֵל לֶאֱמוּנָה שְׁלֵמָה בֶּאֱמֶת, כִּי בֶּאֱמֶת לַאֲמִתּוֹ אֵין שׁוּם קֻשְׁיָא כְּלָל, כִּי צַדִּיק וְיָשָׁר אַתָּה "וֶאֱמֶת יְהֹוָה לְעוֹלָם":
<h3>תשצ</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם רִבּוֹנוֹ דְעָלְמָא כֹּלָּא, הוֹרֵנִי וְלַמְּדֵנִי אֵיךְ לְסַדֵּר תְּפִלָּה נָאָה וַאֲמִתִּיִּית לְפָנֶיךָ, מֵהַתּוֹרָה הַנִּפְלָאָה הַזֹּאת אֲשֶׁר זִכִּיתָנוּ בְּרַחֲמֶיךָ הָרַבִּים, אֲשֶׁר אַתָּה לְבַד יוֹדֵעַ גָּבְהָהּ וְעָמְקָהּ וְסוֹדָהּ וְעֹצֶם פִּלְאוֹת רַחֲמֶיךָ, אֲשֶׁר זָכִינוּ בְּרַחֲמֶיךָ הָרַבִּים שֶׁיִּהְיוּ צַדִּיקִים נוֹרָאִים כָּאֵלּוּ בָּעוֹלָם, חִדּוּשִׁים כָּאֵלּוּ שֶׁיּוּכְלוּ לְהַלְבִּישׁ וּלְגַלּוֹת לָנוּ פִּלְאֵי סוֹדוֹתֶיךָ הַנִּפְלָאִים וְהַנּוֹרָאִים, וּלְהַכְנִיסָם בְּדַעְתֵּנוּ הַפְּחוּתָה וְהַפְּגוּמָה מְאֹד, וּלְהוֹרוֹת לָנוּ בָּזֶה דֶּרֶךְ יְשָׁרָה וַאֲמִתִּיִּית לְהִתְקָרֵב אֵלֶיךָ בֶּאֱמֶת, וּלְחַזְּקֵנוּ בֶּאֱמוּנָתְךָ הַקְּדוֹשָׁה לְחַיּוֹתֵינוּ כַּיּוֹם הַזֶּה, לְמַעַן עֲשֵׂה כַּיּוֹם הַזֶּה לְהַחֲיוֹת עַם רָב, "פְּלִיאָה דַעַת מִמֶּנִּי נִשְׂגָּבָה לֹא אוּכַל לָהּ נוֹרָאוֹת נִפְלֵיתִי נִפְלָאִים מַעֲשֶׂיךָ וְנַפְשִׁי יוֹדַעַת מְאֹד מֵאֵת יְהֹוָה הָיְתָה זֹּאת הִיא נִפְלָאת בְּעֵינֵינוּ מַה נֹּאמַר וּמַה נְּדַבֵּר, מָה אָשִׁיב לַיהֹוָה כָּל תַּגְמוּלוֹהִי עָלָי" וְאַחֲרֵי אֲשֶׁר גְּמַלְתָּנוּ טוֹבוֹת כָּאֵלֶּה, אֲשֶׁר הִקְדַּמְתָּ רְפוּאָה לְמַכּוֹתֵינוּ, וְהִקְדַּמְתָּ לִשְׁלֹחַ לָנוּ צַדִּיקִים נוֹרָאִים בַּעֲלֵי הַשָּׂגָה כָּאֵלֶּה, אֲשֶׁר הָיוּ יוֹדְעִים לְהַמְשִׁיךְ וּלְגַלּוֹת תּוֹרוֹת נִפְלָאוֹת כָּאֵלּוּ, לְהַלְבִּישׁ גִּנְזַיָּא דְמַלְכָּא עִלָּאָה, בְּאֹפֶן שֶׁיִּהְיוּ נִמְשָׁכִין מֵהֶם עֵצוֹת וּדְרָכִים יְשָׁרִים לְקָרֵב מְרֻחָקִים כָּמוֹנִי אֵלֶיךָ תִּתְבָּרַךְ לָנֶצַח, וְחַסְדָּם גָּבַר עָלֵינוּ לַעֲסֹק בְּתִקּוּן שְׁחִיקַת שִׁבְרֵי שִׁבְרֵי כְּלִי כָּמוֹנוּ הַיּוֹם, אֲשֶׁר נִשְׁבַּרְנוּ עַל יְדֵי לִבֵּנוּ הַזּוֹנֶה אֲשֶׁר סָר מֵעָלֶיךָ, לְשִׁבְרֵי שִׁבְרֵי שְׁבָרִים בְּלִי שִׁעוּר וָעֵרֶךְ, אֲשֶׁר גַּם הַשִּׁבְרֵי שְׁבָרִים נִשְׁבְּרוּ וְנִשְׁחֲקוּ כְּאָבָק וְעָפָר, וְנִתְלַכְלְכוּ בְּכַמָּה מִינֵי לִכְלוּכִים וְטִנּוּפִים, וְנִתְפַּזְּרוּ וְנָפוֹצוּ בְּאַרְבַּע כַּנְפוֹת הָאָרֶץ וְיָם רְחוֹקִים, וְנָפְלוּ לְמַטָּה לְמַטָּה מִן הַשְּׁאוֹל תַּחְתִּיּוֹת, "כְּמוֹ פֹלֵחַ וּבֹקֵעַ בָּאָרֶץ נִפְזְרוּ עֲצָמֵינוּ לְפִי שְׁאוֹל שַׁתַּנִי בְּבוֹר תַּחְתִּיּוֹת בְּמַחֲשַׁכִּים בִּמְצוֹלוֹת", וְנִתְפַּסְתִּי בְּכַמָּה אֲלָפִים וּרְבָבוֹת רְשָׁתוֹת וּמִכְמוֹרוֹת בְּלִי שִׁעוּר וָעֵרֶךְ וּמִסְפָּר "כַּמַּיִם נִשְׁפַּכְתִּי וְהִתְפָּרְדוּ כָּל עַצְמוֹתָי, הָיָה לִבִּי כַּדּוֹנָג נָמֵס בְּתוֹךְ מֵעָי רֶשֶׁת הֵכִינוּ לִפְעָמַי, כָּפַף נַפְשִׁי, כָּרוּ לְפָנַי שִׁיחָה, נָפְלוּ בְּתוֹכָהּ סֶלָה" לוּלֵא רַחֲמֶיךָ וַחֲסָדֶיךָ אָז אָבַדְנוּ בְּעָנְיֵנוּ וְאַתָּה בְּרַחֲמֶיךָ חָשַׁבְתָּ מֵרָחוֹק לְהֵטִיב אַחֲרִיתֵנוּ, וְעָשִׂיתָ מַה שֶּׁעָשִׂיתָ, וּפָעַלְתָּ מַה שֶּׁפָּעַלְתָּ בְּרַחֲמֶיךָ הַטּוֹבִים, וְהִקְדַּמְתָּ לִשְׁלֹחַ לָנוּ צַדִּיקִים נִפְלָאִים כָּאֵלֶּה, אֲשֶׁר הִשְׁאִירוּ אַחֲרֵיהֶם בְּרָכָה, סְפָרִים קְדוֹשִׁים וִיקָרִים כָּאֵלֶּה אֲשֶׁר נִתְרַבּוּ עַכְשָׁו בָּעוֹלָם, אֲשֶׁר לֹא הָיְתָה כָּזֹאת מִימוֹת עוֹלָם, כִּי יָדַעְתָּ עֹצֶם חֲלִישׁוּתֵנוּ בַּדּוֹרוֹת הָאֵלֶּה, עַל כֵּן הֵכַנְתָּ וְהִרְבֵּיתָ צֳרִי וּתְרוּפָה לְמַכּוֹתֵינוּ לְבַל תֹּאבַד תִּקְוָתֵנוּ חָלִילָה:
<h3>תשצא</h3>
וּבְכֵן עָזְרֵנוּ בְּרַחֲמֶיךָ הָרַבִּים שֶׁנִּזְכֶּה לְהַרְגִּישׁ וְלִמְצֹא עֲצוֹתֶיךָ הַקְּדוֹשִׁים הַגְּנוּזִים בְּחִדּוּשֵׁי תוֹרָתָם הַקְּדוֹשָׁה וְזַכֵּנִי לְהִתְפַּלֵּל עֲלֵיהֶם תְּפִלָּה נָאָה וּמְסֻדֶּרֶת וְלִפְעֹל בַּקָּשָׁתֵנוּ בְּרַחֲמִים אֶצְלְךָ כִּי אַתָּה יוֹדֵעַ כַּמָּה אָנוּ צְרִיכִים לִצְעֹק וְלִזְעֹק וּלְהִתְאַנֵּחַ וּלְהִתְפַּלֵּל וּלְהִסְתַּכֵּל לְרַחֲמֶיךָ וְלִישׁוּעָתֶךָ, עַד שֶׁנִּזְכֶּה לָצֵאת לְגַמְרֵי מִכָּל הַכְּפִירוּת וְהָאֲפִּיקוֹרְסוּת וַחֲקִירוֹת וְקֻשְׁיוֹת וּמְבוּכוֹת וּמִכָּל מִינֵי קְלִפּוֹת וְתַאֲוֹת וְסִטְרִין אוֹחֲרָנִין הַנִּמְשָׁכִין מִתְּחִלַּת הַצִּמְצוּם שֶׁל הֶחָלָל הַפָּנוּי וּמֵרִבּוּי אוֹר, כִּי שְׁנֵיהֶם כְּאֶחָד הִשְׂתָּרְגוּ עָלֵינוּ יַחַד וּבַעֲווֹנוֹתַי הָרַבִּים אֵינִי יוֹדֵעַ עַל מַה לִּצְעֹק קֹדֶם כִּי גַּם כְּשֶׁמִּתְגַּבְּרִים הַתַּאֲוֹת וְהַקֻּשְׁיוֹת וְהַבִּלְבּוּלִים הַנִּמְשָׁכִים מִן הַקְּלִפּוֹת שֶׁנִּתְהַוּוּ מֵרִבּוּי אוֹר, מִשְּׁבִירַת כֵּלִים, גַּם כֵּן קָשֶׁה עָלַי מְאֹד לְגָרְשָׁם וּלְשַׁבְּרָם וּלְבַטְּלָם כִּי בַּעֲווֹנוֹתַי הָרַבִּים נִשְׁבַּרְתִּי מְאֹד מְאֹד וּבְכָל זֹאת לֹא שָׁב אַפּוֹ מִמֶּנִּי, וְאֵינוֹ מְקָרֵר דַּעְתּוֹ בָּזֶה, כִּי אִם עוֹד רוֹצֶה לְהִתְגַּבֵּר עָלַי, וּלְהַכְנִיס בְּדַעְתִּי בִּלְבּוּלִים וּמְבוּכוֹת וְקֻשְׁיוֹת וְהִרְהוּרִים וְעַקְמִימִיּוֹת שֶׁבַּלֵּב, הַנִּמְשָׁכִין מֵחָלָל הַפָּנוּי, אֲשֶׁר שָׁם אִי אֶפְשָׁר לִמְצֹא אוֹתְךָ בְּשׁוּם אֹפֶן בָּעוֹלָם, עַל יְדֵי שׁוּם שֵׂכֶל וְחָכְמָה, כִּי אִם עַל יְדֵי אֱמוּנָה לְבַד:
<h3>תשצב</h3>
אָנָּא יְהֹוָה רַחֲמָן מָלֵא רַחֲמִים, רַחֵם עָלַי לְמַעַן שְׁמֶךָ, הַבִּיטָה וַעֲנֵנוּ בְּעֵת צָרָה כִּי לְךְ יְהֹוָה הַיְּשׁוּעָה, בְּךָ תוֹחַלְתֵּנוּ אֱלוֹהַּ סְלִיחוֹת, "פְּנֵה אֵלַי וְחָנֵּנִי כִּי יָחִיד וְעָנִי אָנִי", זַכֵּנִי לֶאֱמוּנָה שְׁלֵמָה בֶּאֱמֶת, וְלֹא אַתְחִיל לִכְנֹס בְּשׁוּם חֲקִירָה וְקֻשְׁיָא כְּלָל, רַק אֶזְכֶּה לְגָרֵשׁ וּלְרַחֵק וּלְבַטֵּל מִדַּעְתִּי וּמִכָּל הָעוֹלָם כָּל מִינֵי חֲקִירוֹת וְקֻשְׁיוֹת, לִבְלִי לְהִסְתַּכֵּל עֲלֵיהֶם כְּלָל, רַק לְהִתְחַזֵּק תָּמִיד בֶּאֱמוּנָה שְׁלֵמָה בֶּאֱמֶת, עַד שֶׁאֶזְכֶּה עַל יְדֵי הָאֱמוּנָה הַשְּׁלֵמָה לַעֲבֹר עַל כָּל הַחָכְמוֹת וְהַחֲקִירוֹת, וְעַל כָּל הַחָכְמוֹת שֶׁאֵינָן חָכְמוֹת, שֶׁהֵם הַחֲקִירוֹת וְהַמְּבוּכוֹת וְהַבִּלְבּוּלִים וְהַהִרְהוּרִים הַנִּמְשָׁכִין מֵחָלָל הַפָּנוּי, וְאֶזְכֶּה לֵידַע וּלְהַאֲמִין כִּי "אַתָּה הוּא יְהֹוָה לְבַדֶּךָ, אַתָּה עָשִׂיתָ אֶת הַשָּׁמַיִם שְׁמֵי הַשָּׁמַיִם וְכָל צְבָאָם, הָאָרֶץ וְכָל אֲשֶׁר עָלֶיהָ, הַיַּמִּים וְכָל אֲשֶׁר בָּהֶם וְאַתָּה מְחַיֶּה אֶת כֻּלָּם", וּמַלְכוּתְךָ בַּכֹּל מָשָׁלָה, וְאַתָּה מְמַלֵּא כָּל עָלְמִין וְסוֹבֵב כָּל עָלְמִין וּלְעֵלָּא מִכָּל עָלְמִין, וּתְחוֹת כָּל עָלְמִין, וּבֵין כָּל עָלְמִין, וְתוֹךְ כָּל עָלְמִין, וְלֵית אֲתַר פָּנוּי מִנָּךְ, וְאַתָּה אֶחָד יָחִיד וּמְיֻחָד בְּתַכְלִית הָאַחְדוּת, לְעֵלָּא מִן כֹּלָּא וְלֵית לְעֵלָּא מִנָּךְ, אַנְתְּ הוּא עִלָּאָה עַל כָּל עִלָּאִין, סְתִימָא דְּכָל סְתִימִין, וְלֵית מַחֲשָׁבָה תְּפִיסָא בָּךְ כְּלָל:
<h3>תשצג</h3>
וּתְרַחֵם עָלַי וְתִשְׁמְרֵנִי וְתַצִּילֵנִי תָמִיד שֶׁלֹּא אֶסְתַּכֵּל וְלֹא אַבִּיט בְּשׁוּם סֵפֶר הַמְדַבֵּר מֵחֲקִירוֹת, וְלֹא אֲדַבֵּר עִם שׁוּם אָדָם מִמְּחַקְרֵי אֶרֶץ אֲשֶׁר נָפְלוּ בַּחֲקִירוֹת אֵלּוּ, הַנִּמְשָׁכִין מֵחָלָל הַפָּנוּי, אֲשֶׁר עֲלֵיהֶם נֶאֱמַר: "כָּל בָּאֶיהָ לֹא יְשׁוּבוּן וְלֹא יַשִּׂיגוּ אָרְחוֹת חַיִּים" אָנָּא נוֹרָא קָדוֹשׁ הַצִּילֵנִי מֵהֶם, שָׁמְרֵנִי מֵהֶם, חוּס וַחֲמֹל עַל נַפְשִׁי וְרוּחִי וְנִשְׁמָתִי וְשָׁמְרֵנִי מֵהֶם תָּמִיד, חַזְּקֵנִי בֶּאֱמוּנָתְךָ הַקְּדוֹשָׁה תָמִיד, עַד שֶׁאֶזְכֶּה עַל יְדֵי הָאֱמוּנָה הַקְּדוֹשָׁה לַעֲבֹר עַל כָּל הַחָכְמוֹת וְעַל כָּל הַחֲקִירוֹת שֶׁבָּעוֹלָם, לְבַטְּלָם וּלְעָקְרָם וּלְגָרְשָׁם וּלְכַלּוֹתָם מִמֶּנִּי וּמִכָּל הָעוֹלָם כֻּלּוֹ עַל יְדֵי הָאֱמוּנָה הַקְּדוֹשָׁה בְּהַשֵּׁם יִתְבָּרַךְ וּבְצַדִּיקִים אֲמִתִּיִּים וּבְתוֹרָתְךָ הַקְּדוֹשָׁה, "כִּי עִבְרִי אָנֹכִי וְאֶת יְהֹוָה אֱלֹהֵי הַשָּׁמַיִם אֲנִי יָרֵא", וַאֲנִי מַאֲמִין בֶּאֱמוּנָה שְׁלֵמָה בַּיהֹוָה אֱלֹהֵי יִשְׂרָאֵל אֱלֹהֵי הָעִבְרִיִּים וְתִפְתַּח אֶת שִׂכְלִי וְתַרְחִיב אֶת דַּעְתִּי בִּקְדֻשָּׁה גְדוֹלָה, שֶׁאֶזְכֶּה לֵידַע מַה לְּהָשִׁיב לַאַפִּיקוֹרֶס וְאֶזְכֶּה לֵידַע וּלְהַבְחִין בֵּין הַחֲקִירוֹת וְהַקֻּשְׁיוֹת שֶׁאֶפְשָׁר לְהָשִׁיב עֲלֵיהֶם, וּבֵין הַחֲקִירוֹת וְהַקֻּשְׁיוֹת הַנִּמְשָׁכִין מֵחָלָל הַפָּנוּי, שֶׁאִי אֶפְשָׁר לְיַשְּׁבָן בְּשׁוּם אֹפֶן, אֲשֶׁר עֲלֵיהֶם נֶאֱמַר:
"כָּל בָּאֶיהָ לֹא יְשׁוּבוּן וְלֹא יַשִּׂיגוּ אָרְחוֹת חַיִּים" וְאֶזְכֶּה לְהִתְחַזֵּק בֶּאֱמוּנָה שְׁלֵמָה וּבְדַעַת שָׁלֵם דִּקְדֻשָּׁה, וּלְבַטֵּל כָּל מִינֵי כְפִירוּת וַאֲפִּיקוֹרְסוּת מִמֶּנִּי וּמִזַּרְעִי וּמִכָּל הָעוֹלָם כֻּלּוֹ, וּלְגַלּוֹת אֱלֹהוּתְךָ וַאֲמִתְּךָ לְכָל בָּאֵי עוֹלָם, "וְיֵדְעוּ כִּי אַתָּה שִׁמְךָ יְהֹוָה לְבַדֶּךָ עֶלְיוֹן עַל כָּל הָאָרֶץ":
<h3>תשצד</h3>
וְזַכֵּנוּ בְּרַחֲמֶיךָ הָרַבִּים וּשְׁלַח לָנוּ צַדִּיקִים אֲמִתִּיִּים הַמֻּפְלָגִים בְּמַעֲלָה מְאֹד מְאֹד, שֶׁיִּהְיוּ בִּבְחִינַת מֹשֶׁה רַבֵּנוּ עָלָיו הַשָּׁלוֹם, שֶׁיִּהְיֶה לָהֶם כֹּחַ לְהִכָּנֵס בְּאֵלּוּ הַחֲקִירוֹת הַנִּמְשָׁכִין מֵחָלָל הַפָּנוּי, וּלְשַׁבְּרָם וּלְבַטְּלָם וּלְעָקְרָם וּלְכַלּוֹתָם לְגַמְרֵי, וּלְהוֹצִיא מִשָּׁם כָּל הַנְּשָׁמוֹת שֶׁנָּפְלוּ לְשָׁם בַּעֲווֹנוֹתֵיהֶם וְיִהְיֶה לוֹ כֹחַ לְעוֹרֵר וּלְגַלּוֹת הַנִּגּוּן וְהַשִּׁיר הָעֶלְיוֹן וְהַמֻּבְחָר עַל כָּל הַשִּׁירִים וְהַנִּגּוּנִים שֶׁבָּעוֹלָם, וְעַל-יְדֵי-זֶה יוֹצִיא לְשָׁלוֹם כָּל הַנְּשָׁמוֹת שֶׁנָּפְלוּ בְּטָעוּתִים וּמְבוּכוֹת וַאֲפִּיקוֹרְסוּת הַנִּמְשָׁכִין מֵחָלָל הַפָּנוּי, כִּי אַתָּה לְבַד יוֹדֵעַ גֹּדֶל הָרַחֲמָנוּת שֶׁעֲלֵיהֶם:
<h3>תשצה</h3>
וְהַצִּילֵנוּ בְּרַחֲמֶיךָ הָרַבִּים מֵרִיב וּמַחֲלֹקֶת וּמֵרִבּוּי דְּבָרִים רַק נִזְכֶּה לְצַמְצֵם דְּבָרֵנוּ בְּהַדְרָגָה וּבְמִדָּה כִּרְצוֹנְךָ הַטּוֹב בֶּאֱמֶת חוּס וְחָנֵּנוּ וּמַלֵּא מִשְׁאֲלוֹתֵינוּ בְּרַחֲמִים, וְנִזְכֶּה לִמְצֹא אוֹתְךָ בְּכָל הַמְּקוֹמוֹת שֶׁבָּעוֹלָם, וּלְהַאֲמִין בֶּאֱמוּנָה שְׁלֵמָה כִּי אַתָּה מוֹשֵׁל בַּכֹּל, וּבְכָל הַסִּטְרִין אוֹחֲרָנִין וּבְכָל הַטֻּמְאוֹת וְהַקְּלִפּוֹת, נֶעְלָם וְנִסְתָּר אֱלָהוּתְךָ יִתְבָּרַךְ, וַאֲפִלּוּ בְּהֶחָלָל הַפָּנוּי מֵאֱלָהוּתְךָ לְגַמְרֵי גַּם שָׁם אַתָּה נִמְצָא בְּתַכְלִית הַהֶעְלֵם וְהַהַסְתָּרָה נִפְלָאָה, שֶׁאִי אֶפְשָׁר לְהַשִּׂיגָהּ כְּלָל בְּשׁוּם חָכְמָה וָשֵׂכֶל שֶׁבָּעוֹלָם, כִּי אִם בֶּאֱמוּנָה לְבַד, כִּי אַתָּה מַפְלִיא לַעֲשׂוֹת, וּמִי יַשִּׂיג פְּלָאוֹתֶיךָ הַגְּדוֹלוֹת, כִּי אַתָּה עוֹשֶׂה נִפְלָאוֹת גְּדוֹלוֹת לְבַדֶּךָ הַנִּרְאִין לְדַעְתֵּנוּ הָאֱנוֹשִׁית כְּמוֹ שְׁנֵי הֲפָכִים בְּנוֹשֵׂא אֶחָד, וּמִי יַעֲצֹר כֹּחַ לְהַשִּׂיג דַּרְכֵי נִפְלְאוֹתֶיךָ הַגְּדוֹלוֹת וְהַנּוֹרָאוֹת, כָּאָמוּר "פְּלִיאָה דַעַת מִמֶּנִּי נִשְׂגָּבָה לֹא אוּכַל לָהּ" וְנֶאֱמַר: "כִּי גָדוֹל אַתָּה וְעוֹשֶׂה נִפְלָאוֹת אַתָּה אֱלֹהִים לְבַדֶּךָ" וְנֶאֱמַר:
"עוֹשֶׂה גְדוֹלוֹת עַד אֵין חֵקֶר, וְנִפְלָאוֹת עַד אֵין מִסְפָּר" וְנֶאֱמַר: "גָּבְהֵי שָׁמַיִם מַה תִּפְעַל עֲמֻקָּה מִשְּׁאוֹל מַה תֵּדָע"
<h3>תשצו</h3>
רַחֵם עָלֵינוּ בְּרַחֲמֶיךָ הָרַבִּים, הַמְּלֵאִים בְּכָל הָעוֹלָמוֹת מֵרֹאשׁ וְעַד סוֹף, כִּי הַכֹּל בָּרָאתָ בִּשְׁבִיל רַחֲמֶיךָ לְבַד כְּדֵי לְגַלּוֹת רַחֲמָנוּתְךָ בָּעוֹלָם, וַאֲפִלּוּ בֶּחָלָל הַפָּנוּי שֶׁהוּא תַכְלִית הַצִּמְצוּם וְהַדִּין, גַּם שָׁם מְלֻבָּשׁ וְנִסְתָּר רַחֲמָנוּתְךָ, כִּי עִקָּר הַצִּמְצוּם שֶׁל הֶחָלָל הַפָּנוּי הָיָה רַק בִּשְׁבִיל לְגַּלוֹת רַחֲמָנוּתְךָ בָּעוֹלָם, כַּאֲשֶׁר יָדַעתָּ בְּעַצְמְךָ גֹּדֶל רַחֲמֶיךָ וַחֲנִינוֹתֶיךָ וַחֲסָדֶיךָ הָרַבִּים וְהָעֲצוּמִים, שֶׁיֵּשׁ לָהֶם כֹּחַ לְהָגֵן וּלְרַחֵם גַּם עָלֵינוּ וּלְהוֹצִיאֵנוּ מִכָּל הַמְּקוֹמוֹת הַמְּטֻנָּפִים, מִכָּל מְקוֹמוֹת הָרָעִים, וּלְהַעֲלוֹתֵינוּ מְהֵרָה וּלְהַכְנִיסֵנוּ בְּתוֹךְ כָּל מַדְרֵגוֹת וּמְקוֹמוֹת הַקְּדוֹשִׁים בֶּאֱמֶת, וְלַהֲשִׁיבֵנוּ בִּתְשׁוּבָה שְׁלֵמָה לְפָנֶיךָ בֶּאֱמֶת וּבְלֵב שָׁלֵם אֱלֹהֵי עוֹלָם בְּרַחֲמֶיךָ הָרַבִּים רַחֵם עָלֵינוּ, אֲדוֹן עֻזֵּנוּ צוּר מִשְׂגַּבֵּנוּ מָגֵן יִשְׁעֵנוּ מִשְׂגָּב בַּעֲדֵנוּ פְּנֵה אָדוֹן בְּעִצָּבוֹן רוּחַ, צְפֵה בְּשִׁבְרוֹן לֵב, קָרוֹב אַתָּה לָרְחוֹקִים, רוֹצֶה אַתָּה בִּתְשׁוּבַת רְשָׁעִים שַׁדַּי הִמָּצֵא לְדוֹרְשֶׁיךָ תֹּאמַר הִנְנִי לִמְבַקְשֶׁיךָ, הַחֲיֵינוּ וְקַיְּמֵנוּ וַהֲשִׁיבֵנוּ בְּכָל מִינֵי קְדֻשּׁוֹת וְטָהֳרוֹת הַמְּשִׁיבִין אֶת הַנֶּפֶשׁ דִּקְדֻשָּׁה, זַכֵּנוּ לָשִׁיר וּלְרַנֵּן וּלְנַגֵּן לְפָנֶיךָ שִׁירִים וְנִגּוּנִים קְדוֹשִׁים, לְנַצֵּחַ בְּשִׁירִים וְנִגּוּנִים הַנִּמְשָׁכִין מֵאֱמוּנָתְךָ הַקְּדוֹשָׁה, אֲשֶׁר יֵשׁ לָהֶם כֹּחַ לְהַמְשִׁיךְ עָלֵינוּ אֱמוּנָה הַקְּדוֹשָׁה, וּלְבַטֵּל מִן הַלֵּב כָּל מִינֵי עַקְמִימִיּוֹת וּכְפִירוֹת וּמְבוּכוֹת שֶׁבַּלֵּב, וְכָל מִינֵי בִּלְבּוּל הַדַּעַת, וּלְעוֹרֵר וּלְהַמְשִׁיךְ הַלֵּב בֶּאֱמֶת אֵלֶיךָ וּלְתוֹרָתְךָ וְלַעֲבוֹדָתְךָ הָאֲמִתִּיִּית "עוּרָה כְבוֹדִי עוּרָה הַנֵּבֶל וְכִנּוֹר אָעִירָה שָׁחַר" וְתַשְׁפִּיעַ וְתַמְשִׁיךְ וּתְגַלֶּה לָנוּ שִׁירִים וּזְמִירוֹת וְנִגּוּנִים קְדוֹשִׁים הַנִּמְשָׁכִין מֵרֹאשׁ אֲמָנָה, מֵהַנִּגּוּן וְהַשִּׁיר הָעֶלְיוֹן שֶׁל מֹשֶׁה רַבֵּנוּ עָלָיו הַשָּׁלוֹם, אֲשֶׁר כָּל הַשִּׁירוֹת וְהַנִּגּוּנִים שֶׁבָּעוֹלָם נִמְשָׁכִין מִמֶּנּוּ, וְעַל-יְדֵי-זֶה נִזְכֶּה לֶאֱמוּנָה שְׁלֵמָה בֶּאֱמֶת, וִיקֻיַּם בָּנוּ מִקְרָא שֶׁכָּתוּב: "תָּבוֹאִי, תָּשׁוּרִי מֵרֹאשׁ אֲמָנָה":
<h3>תשצז</h3>
וְזַכֵּנִי לְהִכָּלֵל בְּתוֹךְ נִשְׁמַת מֹשֶׁה רַבֵּנוּ עָלָיו הַשָּׁלוֹם שֶׁהוּא בִּבְחִינַת שְׁתִיקָה, וְאֶזְכֶּה לְהַרְגִּיל עַצְמִי בִּשְׁתִיקָה, לְקַיֵּם דִּבְרֵי חֲכָמֵינוּ זִכְרוֹנָם לִבְרָכָה שֶׁאָמְרוּ סְיָג לְחָכְמָה שְׁתִיקָה, וְאָמְרוּ וְלֹא מָצָאתִי לַגּוּף טוֹב מִשְּׁתִיקָה וְאֶזְכֶּה לִשְׁתֹּק גַּם בְּמַחֲשָׁבָה בְּכָל מָקוֹם שֶׁאֲנִי צָרִיךְ לִשְׁתֹּק וּבְכָל עֵת שֶׁבָּאִים עָלַי מַחֲשָׁבוֹת הַמְּבַלְבְּלִים אֶת הַמֹּחַ, וּבִפְרָט בִּלְבּוּלֵי אֱמוּנָה, אֶזְכֶּה לַחֲרִישׁ וְלִשְׁתֹּק "וָאֱהִי כְּאִישׁ אֲשֶׁר לֹא שׁוֹמֵעַ וְאֵין בְּפִיו תּוֹכָחוֹת, כְּחֵרֵשׁ לֹא אֶשְׁמָע וּכְאִלֵּם לֹא יִפְתַּח פִּיו" וְלֹא אַתְחִיל לַהֲפֹךְ דַּעְתִּי וּלְהַטּוֹת מַחֲשַׁבְתִּי לְהָשִׁיב שׁוּם דָּבָר בְּמַחֲשָׁבָה עַל כָּל הַטָּעוּתִים וְהַבִּלְבּוּלִים וְהָעַקְמִימִיּוֹת וְהַמְּבוּכוֹת הָעוֹלִים עַל הַמֹּחַ וְהַלֵּב, רַק אֶזְכֶּה לַחֲרִישׁ וְלִשְׁתֹּק לְגַמְרֵי גַּם בְּמַחֲשַׁבְתִּי, וְלַעֲלוֹת וּלְהִכָּלֵל בַּשְּׁתִיקָה הָעֶלְיוֹנָה שֶׁלְּמַעְלָה שֶׁהִיא מְקוֹר הָאֱמוּנָה הַקְּדוֹשָׁה וְעַל-יְדֵי-זֶה תִּתְחַזֵּק אֱמוּנָתִי וְדַעְתִּי וּלְבָבִי בִשְׁלֵמוּת בְּהִתְחַזְּקוּת וְהִתְאַמְּצוּת גָּדוֹל דִּקְדֻשָּׁה וְעַל-יְדֵי-זֶה יִתְבַּטְּלוּ מִמֵּילָא כָּל הַמְּבוּכוֹת וְכָל הַבִּלְבּוּלִים וְהַקֻּשְׁיוֹת שֶׁבָּעוֹלָם, וְיִתְרַחֲקוּ מִמֶּנִּי כָּל מִינֵי מַחֲשָׁבוֹת זָרוֹת וְהִרְהוּרִים שֶׁבָּעוֹלָם, עַל-יְדֵי הַשְּׁתִיקָה הַקְּדוֹשָׁה לְבַד, הֵן הִרְהוּרִים שֶׁל פְּגַם אֱמוּנָה חַס וְשָׁלוֹם, וְהֵן הִרְהוּרֵי נִאוּף וּשְׁאָר תַּאֲוֹת, וְהֵן מַחֲשָׁבוֹת זָרוֹת שֶׁבַּתְּפִלָּה וְעֵסֶק הַתּוֹרָה הַקְּדוֹשָׁה, וְהֵן שְׁאָר כָּל הַמַּחֲשָׁבוֹת רָעוֹת וְזָרוֹת וּבִלְבּוּלִים וְעַקְמִימִיּוֹת שֶׁבַּלֵּב הַמּוֹנְעִין מִן הַקְּדֻשָּׁה בֶּאֱמֶת, כֻּלָּם יִתְרַחֲקוּ וְיִתְבַּטְּלוּ מִמֶּנִּי לְגַמְרֵי בְּבִטּוּל גָּמוּר עַל-יְדֵי הַשְּׁתִיקָה הָאֲמִתִּיּית לְבַד כִּי אַתָּה יוֹדֵעַ חֲלִישׁוּתֵנוּ כָּעֵת, שֶׁאֵין לָנוּ שׁוּם עֵצָה וְתַחְבּוּלָה נֶגְדָּם, וְאֵין אָנוּ יְכוֹלִים לְהָשִׁיב שׁוּם תְּשׁוּבָה עַל כָּל הַבִּלְבּוּלִים הָרַבִּים הָאֵלֶּה לְמִגָּדוֹל וְעַד קָטָן, שֶׁעוֹמְדִים עָלֵינוּ וּמְסַבְּבִים אוֹתָנוּ בְּכָל עֵת וָרֶגַע, רַק עָלֶיךָ לְבַד אָנוּ נִשְׁעָנִים וְנִסְמָכִים, וְעַל כֹּחַ וּזְכוּת הַצַּדִּיקֵי אֱמֶת שֶׁהֵם בִּבְחִינַת שְׁתִיקָה זַכֵּנוּ שֶׁנִּזְכֶּה לְהִכָּלֵל בָּהֶם וְלֵילֵךְ בְּדַרְכֵיהֶם בֶּאֱמֶת, וּלְהַמְשִׁיךְ עָלֵינוּ אוֹר קְדֻשַּׁת הַשְּׁתִיקָה שֶׁלָּהֶם, כִּי עֵינֵינוּ תְלוּיוֹת אֵלֶיךָ לְבָד:
<h3>תשצח</h3>
וְנֵשֵׁב וּנְיַחֵל וּנְצַפֶּה לְרַחֲמֶיךָ, אֲשֶׁר טָמוּן לִבְרִיּוֹתֶיךָ, כְּמוֹ שֶׁכָּתוּב:
"טוֹב וְיָחִיל וְדוּמָם לִתְשׁוּעַת יְהֹוָה אַךְ אֶל אֱלֹהִים דּוּמִיָּה נַפְשִׁי, מִמֶּנּוּ יְשׁוּעָתִי אַךְ לֵאלֹהִים דּוֹמִּי נַפְשִׁי כִּי מִמֶּנּוּ תִּקְוָתִי, כִּי אֵין מִלָּה בִּלְשׁוֹנִי הֵן יְהֹוָה יָדַעְתָּ כֻלָּהּ אֵלֶיךָ נָשָׂאתִי אֶת עֵינַי, הַיּוֹשְׁבִי בַּשָּׁמַיִם אֵלֶיךָ יְהֹוָה נַפְשִׁי אֶשָּׂא פֵּרַשְׂתִּי יָדַי כָּל הַיּוֹם נַפְשִׁי כְּאֶרֶץ עֲיֵפָה לְךָ סֶלָה כִּי לְךָ יְהֹוָה הוֹחָלְתִּי, אַתָּה תַעֲנֶה יְהֹוָה אֱלֹהָי אֶשָּׂא עֵינַי אֶל הֶהָרִים, מֵאַיִן יָבֹא עֶזְרִי עֶזְרִי מֵעִם יְהֹוָה, עוֹשֵׂה שָׁמַיִם וָאָרֶץ" וִיקֻיַּם בָּנוּ מִקְרָא שֶׁכָּתוּב:
"וַיֹּאמֶר מֹשֶׁה אֶל הָעָם אַל תִּירָאוּ, הִתְיַצְּבוּ וּרְאוּ אֶת יְשׁוּעַת יְהֹוָה, אֲשֶׁר יַעֲשֶׂה לָכֶם הַיּוֹם, כִּי אֲשֶׁר רְאִיתֶם אֶת מִצְרַיִם הַיּוֹם, לֹא תוֹסִיפוּ לִרְאוֹתָם עוֹד עַד עוֹלָם יְהֹוָה יִלָּחֵם לָכֶם, וְאַתֶּם תַּחֲרִישׁוּן אַל תַּעַזְבֵנִי יְהֹוָה, אֱלֹהַי אַל תִּרְחַק מִמֶּנִּי, חוּשָׁה לְעֶזְרָתִי יְהֹוָה תְּשׁוּעָתִי יִהְיוּ לְרָצוֹן אִמְרֵי פִי, וְהֶגְיוֹן לִבִּי לְפָנֶיךָ, יְהֹוָה צוּרִי וְגוֹאֲלִי", אָמֵן וְאָמֵן:
<h2>תפילה סה</h2>
<h3>תשצט</h3>
אֶחָד יָחִיד וּמְיֻחָד, הָיָה הוֶֹה וְיִהְיֶה, זַכֵּנִי בְּרַחֲמֶיךָ הָרַבִּים לִכָּלֵל בְּאַחְדוּתְךָ בֶּאֱמֶת, אָנָּא מָלֵא רַחֲמִים זַכֵּנִי וְעָזְרֵנִי וְהוֹשִׁיעֵנִי שֶׁאֶזְכֶּה לְהִתְגַּבֵּר בְּכָל עֹז וְתַעֲצוּמוֹת, לִסְגֹּר וְלִסְתֹּם עֵינַי מֵחֵיזוּ דְּהַאי עָלְמָא לְגַמְרֵי, לְהַעֲצִים וְלִסְגֹּר עֵינַי בְּחָזְקָה מְאֹד, לִבְלִי לְהִסְתַּכֵּל כְּלָל עַל הַבְלֵי עוֹלָם הַזֶּה וְתַאֲווֹתָיו וְאֶהְיֶה בָּזֶה הָעוֹלָם כְּעִוֵּר וְסוּמָא מַמָּשׁ, שֶׁלֹּא יִהְיֶה לִי שׁוּם רְאִיָּה וְהִסְתַּכְּלוּת וְהַבָּטָה בָּזֶה הָעוֹלָם כְּלָל, רַק אֶזְכֶּה לְכַוֵּן אֶת עֵינַי וְדַעְתִּי וְשִׂכְלִי לְהִסְתַּכֵּל תָּמִיד עַל הַתַּכְלִית הָאֲמִתִּי תַּכְלִית הַנִּצְחִי, עַד שֶׁאֶזְכֶּה לֵידַע וּלְהָבִין בֶּאֱמֶת טוּבְךָ הָאֲמִתִּי, וְאֶזְכֶּה לָדַעַת בֶּאֱמֶת שֶׁאֵין שׁוּם רַע בָּעוֹלָם כְּלָל, רַק כֻּלּוֹ טוֹב וָחֶסֶד, וְאַתָּה מַרְבֶּה לְהֵטִיב עִם כָּל בָּשָׂר בְּכָל עֵת וּבְכָל שָׁעָה, כִּי כַּוָּנָתְךָ לְטוֹבָה תָמִיד, כִּי אַתָּה חָפֵץ לְזַכּוֹת אוֹתָנוּ לַהֲבִיאֵנוּ לַתַּכְלִית הָאֲמִתִּי לְחַיִּים נִצְחִיִּים, וְאֶזְכֶּה לִהְיוֹת מָלֵא שִׂמְחָה תָּמִיד:
<h3>תת</h3>
אָנָּא נוֹרָא קָדוֹשׁ תַּצִּילֵנִי מִצָּרָה, וְתִהְיֶה עִמִּי תָמִיד בְּכָל עֵת וְתַעַזְרֵנִי וְתוֹשִׁיעֵנִי בְּכָל עֵת שֶׁתִּשְׁלַח עָלַי יִסּוּרִין חַס וְשָׁלוֹם עַל פִּי מִשְׁפָּטֶיךָ וּדְרָכֶיךָ הַטּוֹבִים, שֶׁתִּתֶּן לִי כֹחַ וָשֵׂכֶל לְהִסְתַּכֵּל עַל הַתַּכְלִית הָאֲמִתִּי עַל הַתַּכְלִית הַטּוֹב שֶׁל הַיִּסּוּרִין וְאֶזְכֶּה לְהִכָּלֵל בְּךָ בֶּאֱמֶת בִּשְׁעַת הַיִּסּוּרִין, וַאֲבַטֵּל עַצְמִי לְגַמְרֵי וְאֶסְתֹּם עֵינַי מֵחֵזוּ דְּהַאי עַלְמָא לְגַמְרֵי, שֶׁאֶזְכֶּה לִסְגֹּר וּלְהַעֲצִים עֵינַי מִתַּאֲוַת עוֹלָם הַזֶּה וַהֲבָלָיו בְּכֹחַ וּגְבוּרָה גְדוֹלָה, עַד שֶׁאֶזְכֶּה לִרְאוֹת לְמֵרָחוֹק לְהִסְתַּכֵּל עַל הַתַּכְלִית הַטּוֹב הַנִּצְחִי שֶׁיַּגִּיעַ לִי עַל-יְדֵי הַיִּסּוּרִין, עַד שֶׁיִּתְבַּטְּלוּ אֶצְלִי כָּל הַיִּסּוּרִין לְגַמְרֵי עַל-יְדֵי-זֶה:
<h3>תתא</h3>
אָנָּא מָלֵא רַחֲמִים, אַתָּה יָדַעְתָּ אֶת נִגְעֵי לְבָבִי וּמַכְאוֹבִי, אַתָּה יָדַעְתָּ אֶת נִגְעֵי נַפְשִׁי, אַתָּה יָדַעְתָּ אֶת אֲשֶׁר פָּגַמְתִּי בְּעֵינַי הַרְבֵּה מְאֹד בְּגַשְׁמִיּוּת וּבְרוּחָנִיּוּת, בְּעֵינֵי בָּשָׂר וּבְעֵינֵי הַשֵּׂכֶל, אֲשֶׁר הִסְתַּכַּלְתִּי בַּמֶּה שֶׁאָסוּר לְהִסְתַּכֵּל וּפָגַמְתִּי עֵינַי מְאֹד, וְעַל-יְדֵי-זֶה פָּגַמְתִּי אֶת נַפְשִׁי מְאֹד, וְהִרְהַרְתִּי הִרְהוּרִים רָעִים וְחָשַׁבְתִּי וְעִיַּנְתִּי בְּדַעְתִּי בְּמַחֲשָׁבוֹת זָרוֹת וְרָעוֹת הַרְבֵּה מְאֹד, וְיָצָאתִי מִגְּבוּל הַקְּדוּשָׁה לִימִין וְלִשְׂמֹאל, כִּי הִסְתַּכַּלְתִּי וְהֵצַצְתִּי בְּדַעְתִּי לְמַעְלָה מִמַּדְרֵגָתִי בַּמֶּה שֶּׁאָסוּר לְהָצִיץ, וּלְהֶפֶךְ הִכְנַסְתִּי בְּדַעְתִּי מַחֲשָׁבוֹת רָעוֹת וְזָרוֹת וְעִיּוּנִים רָעִים, וְהִסְתַּכַּלְתִּי הַרְבֵּה מִן הַצַּד, מִגְּבוּל הַקְּדֻשָּׁה וְלַחוּץ, וְהִפְסַקְתִּי אֶת דַּעְתִּי וּמַחֲשַׁבְתִּי מִמְּךָ וּמִתּוֹרָתְךָ הַקְּדוֹשָׁה אֲלָפִים וּרְבָבוֹת פְּעָמִים עַד אֵין מִסְפָּר, עַד אֲשֶׁר הַהֶרְגֵּל נַעֲשָׂה טֶבַע אֶצְלִי, לִהְיוֹת רָגִיל מְאֹד בְּמַחֲשָׁבוֹת חוּץ, שֶׁיּוֹצְאִים מִגְּבוּל הַקְּדֻשָּׁה וְלַחוּץ, עַד אֲשֶׁר נִפְגַּם דַּעְתִּי וְנַפְשִׁי כָּל-כָּךְ עַד אֲשֶׁר אֵינִי יָכֹל לְדַבֵּר כְּלָל, וְאֵינִי יוֹדֵעַ אֵיךְ לְסַדֵּר תְּפִלָּתִי לְפָנֶיךָ וַעֲדַיִן לֹא שַׁבְתִּי מִטָּעוּתִי, וְאֵינִי יוֹדֵעַ שׁוּם דֶּרֶךְ אֵיךְ לָשׁוּב אֵלֶיךָ בַּחֲלִישׁוּת כֹּחַ כָּזֶה, בְּבִלְבּוּל הַדַּעַת כָּזֶה בְּרִחוּק כָּזֶה, בְּסַכָּנוֹת וּרְדִיפוֹת כָּאֵלֶּה, שֶׁיֵּשׁ לִי מֵעַצְמִי וּמִשּׂוֹנְאִים וְאוֹיְבִים וְרוֹצְחִים הַרְבֵּה בְּלִי שִׁעוּר, בְּגַשְׁמִיּוּת וּבְרוּחָנִיּוּת בְּכַמָּה אֳפָנִים וּבְחִינוֹת, מִצַּדִּיקִים וּבֵינוֹנִים וּרְשָׁעִים
<h3>תתב</h3>
"יְהֹוָה מָה רַבּוּ צָרָי, רַבִּים קָמִים עָלָי", רַבִּים מְאֹד גְּדוֹלִים בַּתּוֹרָה, גְּדוֹלִים בָּעֹשֶׁר גְּדוֹלִים בְּחָכְמָה חֲמֹל עַל זְבוּב נִמְאָס כָּמוֹנִי, עַל פָּגוּם כָּמוֹנִי, שֶׁאֵין לוֹ שׁוּם דִּמְיוֹן לְכַנּוֹת וּלְהִדַּמּוֹת בּוֹ פְּגָמוֹ וַחֲלִישׁוּתוֹ וְרִפְיוֹן יָדוֹ וּבִלְבּוּל עֲכִירַת דַּעְתּוֹ וְצָרוֹת לְבָבוֹ וְנִגְעֵי נַפְשׁוֹ וּמַכְאוֹבָיו הַקָּשִׁים וְהַמָּרִים מְאֹד מְאֹד בְּגַשְׁמִיּוּת וּבְרוּחָנִיּוּת וּכְמוֹ שֶׁהִזְהַרְתָּ אוֹתָנוּ לִסְתֹּם וְלִסְגֹּר עֵינֵינוּ מֵחֵיזוּ דְהַאי עָלְמָא לְגַמְרֵי, כֵּן מָרַדְנוּ וּפָגַמְנוּ בָּזֶה מֵהֶפֶךְ אֶל הֵפֶךְ, כִּי כָל יָמֵינוּ פָנוּ בִּשְׁטוּתִים וַהֲבָלִים דְּהַאי עָלְמָא שְׁפָלָה יוֹמָם לֹא נָנוּחַ לַיְלָה לֹא נִשְׁקֹט מִלַּחְשֹׁב בְּכָל עֵת עִנְיָנֵי הָעוֹלָם הַזֶּה וְתַאֲוֹתָיו וַהֲבָלָיו, עַד אֲשֶׁר הֻרְגְּלוּ מַחְשְׁבוֹתֵינוּ לַחֲשֹׁב בְּכָל עֵת רַק בְּעִנְיָנֵי הַפַּרְנָסָה וְהַהִצְטָרְכוּת הַמְרֻבֶּה וּבְעִנְיָנֵי תַאֲוֹת וְהַבְלֵי עוֹלָם הַזֶּה, קִנְאָה וְתַאֲוָה, וְכָבוֹד וְתוֹלְדוֹתֵיהֶן, עַד אֲשֶׁר עִקַּר הַתַּכְלִית הָאֲמִתִּי הִשְׁלַכְנוּ אַחֲרֵי גַוֵּנוּ, וְהַהֶרְגֵּל גָּבַר כָּל כָּךְ, עַד אֲשֶׁר אֲפִלּוּ כְּשֶׁאָנוּ רוֹצִים לַחְשֹׁב עַל סוֹפֵנוּ וּלְהִסְתַּכֵּל עַל הַתַּכְלִית הָאֲמִתִּי קָשֵׁה וְכָבֵד עָלֵינוּ מְאֹד, וְאִי אֶפְשָׁר לְצַמְצֵם וּלְכַוֵּן דַּעְתֵּנוּ אֶל הַתַּכְלִית אֲפִלּוּ שָׁעָה אַחַת, וַאֲפִלּוּ בִּשְׁעַת הָעֵסֶק בְּתוֹרָה וּתְפִלָּה וַעֲבוֹדָה, גַּם אָז מַחְשְׁבוֹתֵינוּ מְשׁוֹטְטוֹת לְכָל צַד אֶל הַחוּץ, וְהֵם טְרוּדִים וּמְבֻלְבָּלִים אָז בְּמַחֲשָׁבוֹת זָרוֹת וְעִרְבּוּב הַדַּעַת הַרְבֵּה מְאֹד
<h3>תתג</h3>
אוֹי וַאֲבוֹי, הֵיכָן אֲנַחְנוּ בָּעוֹלָם, אָן חָכְמָתֵנוּ, אָן שִׂכְלֵנוּ אָן דַּעְתֵּנוּ, מַה נַּחְשֹׁב עַל יְהֹוָה, וְעַל מָה אֲתִינָן לְהַאי עָלְמָא שְׁפָלָה הֲיִתָּכֵן שֶׁבָּאנוּ חָלִילָה לָזֶה הָעוֹלָם בִּשְׁבִיל דְּבָרִים כָּאֵלֶּה, בִּשְׁבִיל מַחֲשָׁבוֹת כָּאֵלֶּה חָלִילָה הֲלֹא לֹא בָּאנוּ לָזֶה הָעוֹלָם, כִּי אִם לְשַׁבֵּר הַבְּחִירָה וְלַהֲפֹךְ דַּעְתֵּנוּ וְעֵינֵינוּ וְלִבֵּנוּ מִזֶּה הָעוֹלָם לְגַמְרֵי, וּלְהִסְתַּכֵּל רַק עַל הַתַּכְלִית הָאֲמִתִּי וּלְהִתְדַּבֵּק בְּךָ, כְּמוֹ שֶׁכָּתוּב: "וְלֹא תָתוּרוּ אַחֲרֵי לְבַבְכֶם וְאַחֲרֵי עֵינֵיכֶם אֲשֶׁר אַתֶּם זוֹנִים אַחֲרֵיהֶם" וּכְתִיב: "אֶת יְהֹוָה אֱלֹהֶיךָ תִּירָא אוֹתוֹ תַעֲבוֹד, וּבוֹ תִדְבָּק וּבִשְׁמוֹ תִּשָּׁבֵעַ" וּכְתִיב: "אַחֲרֵי יְהֹוָה אֱלֹהֵיכֶם תֵּלֵכוּ, וְאוֹתוֹ תִּירָאוּ וְאֶת מִצְוֹתָיו תִּשְׁמֹרוּ, וּבְקוֹלוֹ תִשְׁמָעוּ וְאוֹתוֹ תַעֲבוֹדוּ, וּבוֹ תִדְבָּקוּן" וּכְתִיב: "הַעִדֹתִי בָּכֶם הַיּוֹם אֶת הַשָּׁמַיִם וְאֶת הָאָרֶץ הַחַיִּים וְהַמָּוֶת נָתַתִּי לְפָנֶיךָ הַבְּרָכָה וְהַקְּלָלָה, וּבָחַרְתָּ בַּחַיִּים לְמַעַן תִּחְיֶה אַתָּה וְזַרְעֶךָ לְאַהֲבָה אֶת יְהֹוָה אֱלֹהֶיךָ לִשְׁמֹעַ בְּקוֹלוֹ וּלְדָבְקָה בוֹ כִּי הוּא חַיֶּיךָ וְאֹרֶךְ יָמֶיךָ" וְעַתָּה עַתָּה, אֵיךְ נֶהֶפַכְנוּ, "הֲיַעֲזֹב מִצּוּר שָׂדַי מַיִם קָרִים נוֹזְלִים לַחְצֹב לָהֶם בֹּארוֹת נִשְׁבָּרִים אֲשֶׁר לֹא יָכִילוּ הַמָּיִם" הֲיִתָּכֵן לְהַפְסִיק חַס וְשָׁלוֹם הַמַּחֲשָׁבָה מֵחַי הַחַיִּים וּמִתּוֹרָתוֹ הַקְּדוֹשָׁה, מְקוֹר הַחַיִּים הָאֲמִתִּיִּים וְהַנִּצְחִיִּים, לַחְשֹׁב בִּדְבָרִים כָּאֵלֶּה שֶׁאָנוּ רְגִילִים בָּהֶם כָּל אֶחָד כְּפִי שְׁטוּתוֹ וְטָעוּתוֹ וּכְסִילוּתוֹ
<h3>תתד</h3>
אֲהָהּ יְהֹוָה אֲהָהּ אֲדוֹנֵנוּ מַלְכֵּנוּ, מַה נַּעֲשֶׂה לְיוֹם פְּקֻדָּה מַה נַּעֲשֶׂה לָעוֹלָם הַנִּצְחִי, מַה נַּעֲשֶׂה לְיוֹם שֶׁכֻּלּוּ שַׁבָּת וּמְנוּחָה, אֲשֶׁר אִי אֶפְשַׁר לְהִכָּנֵס וּלְהִכָּלֵל שָׁם כִּי אִם מִי שֶׁמְּקַשֵּׁט עַצְמוֹ בָּעוֹלָם הַזֶּה וּמַפְשִׁיט דַּעְתּוֹ לְגַמְרֵי לְגַמְרֵי מֵחֵיזוּ דְּהַאי עָלְמָא וּמְדַבֵּק אֶת עַצְמוֹ רַק בְּהַתַּכְלִית הָאֲמִתִּי וְהַנִּצְחִי וּמַה נַּעֲשֶׂה, וַחֲטָאֵינוּ עָשׂוּ לָנוּ מַה שֶּׁעָשׂוּ, עַד אֲשֶׁר "טָבַעְתִּי בִּיוֵן מְצוּלָה וְאֵין מָעֳמָד, בָּאתִי בְמַעֲמַקֵי מַיִם וְשִׁבֹּלֶת שְׁטָפָתְנִי" אָבִי אָבִי אָבִי, אֲדוֹנִי אֲדוֹנִי אֲדוֹנִי, "מַלְכִּי וֵאלֹהָי אֵלֶיךָ אֶתְפַּלָּל", אֵלֶיךָ אֶשְׁתַּטֵּחַ, אֵלֶיךָ אֶתְנַפֵּל וְאֶתְחַנֵּן, עֲשֵׂה לְמַעַנְךָ לְבָד עֲשֵׂה מַה שֶּׁתּוּכַל בְּרַחֲמֶיךָ הָרַבִּים וְהַחֲזִירֵנִי בִּתְשׁוּבָה שְׁלֵמָה לְפָנֶיךָ בֶּאֱמֶת, זַכֵּנִי מֵעַתָּה, עָזְרֵנִי מֵעַתָּה, הוֹשִׁיעֵנִי מֵעַתָּה וֶהְיֵה עִמִּי תָמִיד, וְעָזְרֵנִי וְזַכֵּנִי לִסְגֹּר וּלְהַעֲצִים וְלִסְתֹּם עֵינַי וּלְבָבִי וְדַעְתִּי וּמַחֲשַׁבְתִּי מֵחֵיזוּ דְּהַאי עָלְמָא שְׁפֵלָה לְגַמְרֵי, וְלֹא אֶסְתַּכֵּל עַל הַבְלֵי עוֹלָם הַזֶּה וְתַאֲוֹתָיו וּטְרָדּוֹתָיו כְּלָל, כִּי כָּל הָעוֹלָם הַזֶּה אֵינוֹ עוֹלֶה כְּהֶרֶף עַיִן, כִּי הַכֹּל הֶבֶל וּרְעוּת רוּחַ "וּמַה יִּתְרוֹן לָאָדָם מִכָּל עֲמָלוֹ" וּמִכָּל תַּאֲוֹתָיו וַהֲבָלָיו:
<h3>תתה</h3>
טוֹב וּמֵטִיב לַכֹּל, טוֹב וּמֵטִיב תָּמִיד, טוֹב וּמֵטִיב לָרָעִים וְלַטּוֹבִים, טוֹב וּמֵטִיב בֶּאֱמֶת, הֵיטִיבָה בִּרְצוֹנְךָ עִם רָחוֹק מִטּוֹב כָּמוֹנִי, אֲשֶׁר מָרַדְתִּי בְּטוּבְךָ בְּיָדַיִם, בְּמֵזִיד וּבְשׁוֹגֵג בְּאֹנֶס וּבְרָצוֹן אֲלָפִים וּרְבָבוֹת פְּעָמִים אֲשֶׁר הִתְחַלְתָּ לְהֵטִיב עִמִּי הַרְבֵּה טוֹב הָאֲמִתִּי וְהַנִּצְחִי, וְאָנֹכִי דָחִיתִי בְּיָדַיִם טוּבְךָ הָאֲמִתִּי כַּמָּה וְכַמָּה פְּעָמִים, "עַד כִּי חָדַל לִסְפֹּר כִּי אֵין מִסְפָּר" אָנָּא הָאֵל הַטּוֹב, אֲשֶׁר טוּבְךָ אֵינוֹ נִפְסַק לְעוֹלָם, זַכֵּנִי מֵעַתָּה לְטוּבְךָ הָאֲמִתִּי, שַׂבְּעֵנִי מִטּוּבְךָ הַנִּצְחִי, עָזְרֵנִי וְזַכֵּנִי לִכָּלֵל בְּאֶחָד בֶּאֱמֶת, בְּתַכְלִית הַכְּלָלִיּוּת בְּתַכְלִית הַבִּטּוּל כָּרָאוּי, בְרָצוֹא וָשׁוֹב כִּרְצוֹנְךָ הַטּוֹב, עַד שֶׁאֶזְכֶּה לָדַעַת שֶׁכֻּלּוֹ טוֹב וְאֵין שׁוּם רַע בָּעוֹלָם כְּלָל וְכָל הַצָּרוֹת וְהַיִּסּוּרִין הַבָּאִין בָּעוֹלָם כֻּלָּם הֵם טוֹבוֹת גְּדוֹלוֹת, עַד שֶׁאֶזְכֶּה לְבַטֵּל כָּל הַצָּרוֹת וְהַיִּסּוּרִין שֶׁבָּעוֹלָם עַל- יְדֵי זֶה, וְנִזְכֶּה לְקַבֵּל הַיִּסּוּרִים הַמֻּכְרָחִים לָבוֹא, בְּאַהֲבָה וּבְשִׂמְחָה גְדוֹלָה, וּלְבַטֵּל כָּל הַיִּסּוּרִין עַל יְדֵי הַבִּטּוּל אֶל הַתַּכְלִית הַטּוֹב בֶּאֱמֶת, עַד אֲשֶׁר נִזְכֶּה לְקַבֵּל וּלְהַמְשִׁיךְ מֵימֵי הַתּוֹרָה עַל יְדֵי הַשִּׂמְחָה מֵהָרְשִׁימוּ שֶׁל הַבִּטּוּל שֶׁתָּאִיר אֶל הַמֹּחִין וְנִזְכֶּה לִשְׁאֹב מַיִם בְּשָׂשׂוֹן מִמַּעַיְנֵי הַיְּשׁוּעָה, וְעַל יְדֵי הַשָּׂגַת הַתּוֹרָה נִזְכֶּה לְקָרֵר הַיִּסּוּרִין וּלְכַבּוֹת צִמְאוֹן הַנֶּפֶשׁ גַּם בָּעֵת שֶׁנָּשׁוּב מֵהַבִּטּוּל אֶל הַדַּעַת, וְלֹא יִהְיֶה שׁוּם כֹּחַ לְהַיִּסוּרִין לְהִתְגַּבֵּר עָלֵינוּ חַס וְשָׁלוֹם אַחֲרֵי כָּךְ, אַחַר שֶׁנָּשׁוּב מֵהַבִּטּוּל, רַק נִזְכֶּה לְבַטְּלָם אָז עַל יְדֵי הַשָּׂגַת הַתּוֹרָה שֶׁתְּזַכֵּנוּ לְקַבֵּל וּלְהַשִּׂיג עַל-יְדֵי הַשִּׂמְחָה מֵאוֹר זְרִיחַת הָרְשִׁימוּ הַקְּדוֹשָׁה שֶׁנִּשְׁאַר מֵהַהִסְתַּכְּלוּת וְהַבִּטּוּל, אֶל הַתַּכְלִית שֶׁהוּא כֻּלּוֹ טוֹב כֻּלּוֹ אֶחָד, שֶׁתָּאִיר הָרְשִׁימוּ אֶל כְּלֵי הַמֹּחִין הַשָּׂגַת סִתְרֵי אוֹרַיְיתָא, וִיקֻיַּם בָּנוּ מִקְרָא שֶׁכָּתוּב: "אַשְׁרֵי הַגֶּבֶר אֲשֶׁר תְּיַסְּרֶנּוּ יָהּ וּמִתּוֹרָתְךָ תְלַמְּדֶנּוּ":
<h3>תתו</h3>
וּבְכֵן תְּרַחֵם עָלֵינוּ וְתוֹשִׁיעֵנוּ שֶׁנִּזְכֶּה לִתְפִלָּה בִּשְׁלֵמוּת, וְנִזְכֶּה לַעֲשׂוֹת אֶחָד מִכָּל הַתְּפִלָּה, וְתִהְיֶה כָּל תְּפִלּוֹתֵינוּ וּתְחִנּוֹתֵינוּ וּבַקָּשׁוֹתֵינוּ כְּלוּלִים יַחַד בְּתַכְלִית הָאַחְדוּת, בְּאֹפֶן שֶׁיִהְיֶה לָנוּ כֹחַ לְסַדֵּר לְפָנֶיךָ בְּכָל יוֹם תָּמִיד שִׁירוֹת וְתִשְׁבָּחוֹת וּתְפִלּוֹת וּתְחִנּוֹת וּבַקָּשׁוֹת הַרְבֵּה בְּתַכְלִית הַשְּׁלֵמוּת כִּרְצוֹנְךָ הַטּוֹב
<h3>תתז</h3>
אָנָּא הַטּוֹב וְהַמֵּטִיב הָרוֹצֶה בִּתְפִלַּת עַמּוֹ יִשְׂרָאֵל, אַתָּה יוֹדֵעַ אֶת עֹצֶם יְקַר יֹפִי הַדְרַת קְדֻשַּׁת דִּבּוּרֵי הַתְּפִלָּה הַקְּדוֹשָׁה שֶׁאָנוּ זוֹכִים לְהִתְפַּלֵּל וּלְהִתְחַנֵּן לְפָנֶיךָ אַתָּה יוֹדֵעַ אֶת הוֹד פְּאֵר יִקְרַת קְדֻשַּׁת כָּל אוֹת וָאוֹת מִדִּבּוּרֵי הַתְּפִלָּה כִּי מִי יְהַדֵּר מִי יְפָאֵר גֹּדֶל פְּאֵר הַלִּקּוּטִים וְהַקִּבּוּצִים שֶׁאָנוּ מְלַקְּטִים וּמְקַבְּצִים שׁוֹשַׁנִּים וּפְרָחִים וּצְמָחִים נִפְלָאִים וְנוֹרָאִים, מְפֹאָרִים וּמְהֻדָּרִים, סְגֻלּוֹת יְקָרוֹת וַחֲמוּדוֹת גְּדוֹלוֹת, בַּשָּׂדוֹת הַקְּדוֹשׁוֹת הָעֶלְיוֹנוֹת, עַל-יְדֵי כָּל אוֹת וְעַל-יְדֵי כָּל דִּבּוּר וְדִּבּוּר וּמִכָּל-שֶׁכֵּן עַל-יְדֵי כָּל בְּרָכָה וּבְרָכָה שֶׁל הַתְּפִלָּה הַקְּדוֹשָׁה וְאִם הָיִינוּ זוֹכִים לְהַטּוֹת אָזְנֵינוּ לִשְׁמֹעַ מַה שֶּׁאָנוּ מוֹצִיאִים בְּפִינוּ מַרְגָּלִיּוֹת יְקָרוֹת וַאֲבָנִים טוֹבוֹת וִיקָרוֹת כָּאֵלּוּ, לְהָבִין וּלְהַשְׂכִּיל אֶת יְקַר תִּפְאֶרֶת גְּדֻלַּת הוֹד יֹפִי הַדִּבּוּר הַקָּדוֹשׁ וְהַנּוֹרָא שֶׁל הַתְּפִלָּה הַקְּדוֹשָׁה, אֶת עֹצֶם יִקְרַת קְדֻשַּׁת כָּל דִּבּוּר וְדִּבּוּר, לֹא הָיִינוּ יְכוֹלִים לְהַשְׁלִים לְדַבֵּר אֲפִלּוּ בְּרָכָה אַחַת, וַאֲפִלּוּ דִּבּוּר אֶחָד, כִּי הָיִינוּ נִקְשָׁרִים וְנִכְרָכִים וּמְהֻדָּקִים בָּאוֹת הָרִאשׁוֹנָה שֶׁל הַדִּבּוּר, כִּי אֵיךְ אֶפְשָׁר לֵילֵךְ מִן אוֹת הָרִאשׁוֹנָה שֶׁל הַדִּבּוּר לְגֹדֶל עֹצֶם יְקָר יָפְיָהּ וְזִיוָהּ וַהֲדָרָהּ, הֲדָרָא דְּלָא אֶפְשָׁר לְמִפְרַט בְּשִׂפְוָתָא, וּלְגֹדֶל עֹצֶם תֹּקֶף הִתְקַשְּׁרוּת הַדִּבּוּר עִם הַנֶּפֶשׁ, עַד אֲשֶׁר אֵין הַדִּבּוּר מַנִּיחַ אֶת הַנֶּפֶשׁ לֵילֵךְ מֵאִתּוֹ לְהַלָּן יוֹתֵר:
<h3>תתח</h3>
רִבּוֹנוֹ שֶׁל עוֹלָם מָלֵא טוֹב וָחֶסֶד, מָלֵא רַחֲמִים רַבִּים, אַתָּה הוֹדַעְתָּנוּ בְּרַחֲמֶיךָ הָרַבִּים, שֶׁגַּם מִי שֶׁזּוֹכֶה לִבְחִינָה זֹאת, לִשְׁמֹעַ הוֹד יֹפִי הַדִּבּוּר, עַד אֲשֶׁר אֵין הַדִּבּוּר מַנִּיחַ אוֹתוֹ לֵילֵךְ לְהַלָּן יוֹתֵר, גַּם זֶה אֵינוֹ טוֹב, וְאֵין זֶה שְׁלֵמוּת הַתְּפִלָּה כִּי צְרִיכִין דַּיְקָא לְהִתְפַּלֵּל כָּל הַבְּרָכוֹת וְהַהוֹדָאוֹת וּלְהַשְׁלִים כָּל סֵדֶר הַתְּפִלָּה בִּשְׁלֵמוּת, וְגַם לוֹמַר עוֹד אַחַר כָּךְ הַרְבֵּה תְּחִנּוֹת וּבַקָּשׁוֹת, וּמִזְמוֹרֵי תְהִלִּים וְשַׁאֲרֵי תְּפִלּוֹת הַרְבֵּה עַל כֵּן עִקָּר שְׁלֵמוּת הַתְּפִלָּה הוּא כְּשֶׁזּוֹכִין לִכְלֹל הַתְּפִלָּה בְּאֶחָד, שֶׁהוּא הַתַּכְלִית, שֶׁהוּא כֻלּוֹ טוֹב כֻּלּוֹ אֶחָד וְאַתָּה יְהֹוָה יָדַעְתָּ שִׁפְלוּתֵנוּ וּפְחִיתוּתֵנוּ, כַמָּה אָנוּ רְחוֹקִים מִכָּל וָכֹל מִשְּׁנֵי הַבְּחִינוֹת הָאֵלֶּה, כִּי אָנוּ רְחוֹקִים מִתְּפִלָּה מְאֹד מְאֹד בְּתַכְלִית הָרִחוּק בְּכַמָּה הַרְחָקוֹת בְּלִי שִׁעוּר, וְלִבֵּנוּ אָטוּם מְאֹד, עַד אֲשֶׁר אֵין אָנוּ זוֹכִים לְהַטּוֹת אָזְנֵינוּ וְלִשְׁמֹעַ מַה שֶּׁאָנוּ מְדַבְּרִים בְּפִינוּ בִּשְׁעַת הַתְּפִלָּה וּבְפִי וּבִשְׂפָתַי אֲנִי מִתְפַּלֵּל, וְלִבִּי רָחוֹק מֵהַדִּבּוּרִים הַקְּדוֹשִׁים וְאֵינִי מִתְגַּבֵּר לְהַשְׁמִיעַ לְאָזְנַי מַה שֶּׁאֲנִי מוֹצִיא בְּפִי וְאִם לִפְעָמִים אַתָּה עוֹזֵר לִי, עַד שֶׁאֲנִי מַתְחִיל לְהַטּוֹת אָזְנַי וְלִשְׁמֹעַ מֵרָחוֹק אֵיזֶה אוֹת וְדִבּוּר שֶׁל הַתְּפִלָּה הַקְּדוֹשָׁה, עֲדַיִן אֲנִי רָחוֹק מֵהַתַּכְלִית הָאֲמִתִּי, מִתַּכְלִית הָאַחְדוּת, וְעַל כֵּן עַל פִּי רֹב אֲנִי נִשְׁאָר כָּרוּךְ מְאֹד אַחַר אֵיזֶה דִּבּוּר שֶׁאֲנִי מַתְחִיל לְשָׁמְעוֹ, וְאֵינִי יָכוֹל לִפְרֹד מִמֶּנּוּ וְלֵילֵךְ לְהַלָּן לְדַבֵּר יוֹתֵר וְאַתָּה יוֹדֵעַ שֶׁגַּם זֶה אֵינוֹ שְׁלֵמוּת, כִּי אֲנִי צָרִיךְ לְדַבֵּר הַרְבֵּה, לְהִתְפַּלֵּל כָּל סֵדֶר הַתְּפִלָּה, וּלְהוֹסִיף עוֹד תְּחִנּוֹת וּבַקָּשׁוֹת הַרְבֵּה, כִּי צְרָכַי הֵמָּה מְרֻבִּים מְאֹד:
<h3>תתט</h3>
וּבְכֵן בָּאתִי לְפָנֶיךָ מָלֵא רַחֲמִים, רִבּוֹן כָּל הַמַּעֲשִׂים אֲדוֹן כָּל הַנְּשָׁמוֹת, שֶׁתִּמָּלֵא רַחֲמִים עַל נִשְׁמוֹת יִשְׂרָאֵל, וּבִפְרָט עַל נִשְׁמָתִי הָעֲנִיָּה וְהַדַּלָּה עַל יְדֵי מַעֲשַׂי הָרָעִים, אֲשֶׁר הִרְבֵּיתִי לִפְשֹׁעַ נֶגְדֶּךָ, חָטָאתִי עָוִיתִי וּפָשַׁעְתִּי וְהָרַע בְּעֵינֶיךָ עָשִׂיתִי, עַד אֲשֶׁר זֶה יָמִים וְשָׁנִים הַרְבֵּה אֲשֶׁר נִשְׁמָתִי הוֹלֶכֶת נָעָה וְנָדָה, וְנִתְרַחֲקָה וְנִתְגָּרְשָׁה מִן הַשָּׂדֶה הַקְּדוֹשָׁה, שֶׁשָּׁם גְּדֵלִים כָּל הַנְּשָׁמוֹת הַקְּדוֹשׁוֹת, וְיָצְאָה בַּגּוֹלָה וְאֵין לָהּ מַכִּיר, וְהִיא הוֹלֶכֶת וּמְטֹרֶפֶת, וְאֵין לָהּ "מָנוֹחַ לְכַף רַגְלָהּ, כָּל רוֹדְפֶיהָ הִשִּׂיגוּהָ בֵּין הַמְּצָרִים" וּמָה אֶעֱשֶׂה וַעֲווֹנוֹתַי גָּרְמוּ כָּל אֵלֶּה וְיוֹתֵר מִזֶּה לוּלֵא רַחֲמֶיךָ וַחֲסָדֶיךָ אָז אָבַדְתִּי בְעָנְיִי חָלִילָה וְעַתָּה אֵיךְ יוּכַל עֶבֶד אֲדוֹנִי זֶה לְדַבֵּר עִם אֲדוֹנִי זֶה, מֵאַחַר שֶׁאֲנִי רָחוֹק מִנִּשְׁמָתִי כָּל כַּךְ, וְאֵיךְ יוּכַל גֹּלֶם סָרוּחַ מְבֻלְבָּל וּמְטֹרָף לְדַבֵּר דִּבְרֵי אֱלֹהִים חַיִּים, עַל כֵּן אֵין לִי שׁוּם תִּקְוָה לָשׁוּב וּלְהִתְחַנֵּן, כִּי אִם עַל יְדֵי בַּעַל הַשָּׂדֶה הָאֲמִתִּי וְעַל זֶה בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, לְהַפִּיל תְּחִנָּתִי לְפָנֶיךָ מָלֵא רַחֲמִים, בְּלֵב נִשְׁבָּר וְנִדְכָּא, בְּלֵב קָרוּעַ וּמֻרְתָּח, בְּלֵב חָרֵד וְנֶאֱנָח, בְּלַעֲגֵי שָׂפָה וּבִלְשׁוֹן עִלְּגִים, צוֹפֶה וּמַבִּיט וּמְיַחֵל וּמְחַכֶּה לְרַחֲמֶיךָ וַחֲנִינוֹתֶיךָ הָאֲמִתִּיּוֹת, יוֹשֵׁב וְדוּמָם לִתְשׁוּעַת יְהֹוָה כְּהֶרֶף עַיִן, כִּי אֵין לִי פֶּה לְדַבֵּר וְלֹא מֵצַח לְהָרִים רֹאשׁ, כִּי קִלְקַלְתִּי וְשִׁחַתְתִּי בְּיָדַיִם כָּל טוֹבוֹתֶיךָ וַעֲצוֹתֶיךָ הַקְּדוֹשׁוֹת אֲשֶׁר הִשְׁפַּעְתָּ עָלַי בְּכָל עֵת, וְעַתָּה מַה יֵּשׁ לִי עוֹד צְדָקָה וְלִזְעֹק עוֹד אֶל הַמֶּלֶךְ:
<h3>תתי</h3>
רַחֲמָן מָלֵא רַחֲמִים, רַחֵם עַל נַפְשִׁי וְרוּחִי וְנִשְׁמָתִי כִּי אַתָּה לְבַד יוֹדֵעַ עֹצֶם הָרַחֲמָנוּת שֶׁעֲלֵיהֶם, זֶה יָמִים וְשָׁנִים הַרְבֵּה יֶהֱמוּ מֵעֶיךָ וְרַחֲמֶיךָ עַל נִשְׁמָתִי הַפְּגוּמָה מְאֹד וְעַל כָּל הַנְּשָׁמוֹת הָעֲרֻמּוֹת דְּאָזְלִין עַרְטִלָּאִין בַּעֲווֹנוֹתַי הָרַבִּים אוֹי אוֹי אוֹי, מָה אוֹמַר מָה אֲדַבֵּר, אוֹי אוֹי אוֹי מָתַי אֶזְכֶּה לְתַקֵּן פְּגָמִים גְּדוֹלִים גְּבוֹהִים וַעֲצוּמִים כָּאֵלֶּה, אֲשֶׁר פָּגַמְתִּי וְקִלְקַלְתִּי בְּמָקוֹם שֶׁפָּגַמְתִּי חֲמֹל וְרַחֵם עַל נִשְׁמוֹתֵינוּ וְעַל כָּל עַמְּךָ בֵּית יִשְׂרָאֵל, עַל כָּל נִשְׁמוֹת וְרוּחוֹת וְנַפְשׁוֹת הַחַיִּים וְהַמֵּתִים, וְתֵן לָנוּ בַעַל שָׂדֶה אֲמִתִּי שֶׁיּוּכַל לַעֲסֹק בְּתִקּוּן נַפְשֵׁנוּ וְרוּחֵנוּ וְנִשְׁמָתֵינוּ, שֶׁיִּהְיֶה לוֹ כֹחַ לְתַקֵּן כָּל הַנְּשָׁמוֹת שֶׁל הַחַיִּים וְהַמֵּתִים, לְהַכְנִיס כָּל הַנְּשָׁמוֹת מִחוּץ לִפְנִים, לְתוֹךְ הַשָּׂדֶה הַקְּדוֹשָׁה, וְלַעֲסֹק בְּכָל תִּקּוּנֵיהֶם וּצְרָכֵיהֶם לְזָרְעָם וּלְנָטְעָם וּלְהַשְׁקוֹתָם וּלְגַדְּלָם וּלְהַצְמִיחָם וּלְהַרְבּוֹת פֵּרוֹתֵיהֶם וְלִתֵּן הַרְחָקָה כָּרָאוּי בֵּין כָּל הָאִילָנוֹת וְהָעֲשָׂבִים שֶׁלֹּא יַכְחִישׁוּ אֶחָד אֶת חֲבֵרוֹ חַס וְשָׁלוֹם, וִיקֻיַּם מְהֵרָה מִקְרָא שֶׁכָּתוּב: "יָשֵׂם מִדְבָּר לַאֲגַם מַיִם, וְאֶרֶץ צִיָּה לְמוֹצָאֵי מָיִם וַיּוֹשֶׁב שָׁם רְעֵבִים וַיְכוֹנְנוּ עִיר מוֹשָׁב, וַיִּזְרְעוּ שָׂדוֹת וַיִּטְּעוּ כְרָמִים, וַיַּעֲשׂוּ פְּרִי תְבוּאָה וַיְבָרֲכֵם וַיִרְבּוּ מְאֹד וּבְהֶמְתָּם לֹא יַמְעִיט":
<h3>תתיא</h3>
וּתְרַחֵם בְּרַחֲמֶיךָ הָרַבִּים עַל הַצַּדִּיקֵי אֱמֶת הָעוֹסְקִים בְּתִקּוּן הַשָּׂדֶה הַקְּדוֹשָׁה הַנִּקְרָאִים בַּעֲלֵי הַשָּׂדֶה, וְעַל כָּל יוֹצְאֵי חֲלָצֵיהֶם וְעַל כָּל הַתְּלוּיִים בָּהֶם, וְתִשְׁמְרֵם וְתַצִּילֵם מִכָּל אוֹיְבֵיהֶם וּמִכָּל שׂוֹנְאֵיהֶם וּמִכָּל רוֹדְפֵיהֶם, כִּי אַתָּה יוֹדֵעַ גֹּדֶל הַהִתְגָּרוּת שֶׁמִּתְגָּרִין בָּהֶם, וְגֹדֶל הַשִּׂנְאָה וְהַקִּנְאָה וְהַיִּסּוּרִים וְהָרְדִיפוֹת שֶׁבָּאִים עֲלֵיהֶם עַל-יְדֵי-זֶה חוּס וַחֲמֹל עֲלֵיהֶם וְעָלֵינוּ וֶאֱמֹר לְצָרוֹתֵיהֶם דַּי, וְשָׁמְרֵם וְהַצִּילֵם, הַחֲיֵם וְקַיְּמֵם, וְחַזְּקֵם וְאַמְּצֵם וּבָרְכֵם, בְּאֹפֶן שֶׁיּוּכְלוּ לַעֲסֹק בְּתִקּוּנֵנוּ וּבְתִקּוּן כָּל הַשָּׂדֶה כֻּלָּהּ רַחֵם מָלֵא רַחֲמִים עַל נְשָׁמוֹת עֲשׁוּקוֹת כָּאֵלּוּ, עַל נְשָׁמוֹת רְחוֹקוֹת מִתִּקּוּן זֶה כַּמָּה וְכַמָּה מֵאוֹת שָׁנִים, וְכַמָּה גִּלְגּוּלִים עָבְרוּ עֲלֵיהֶם, וְכַמָּה יִסּוּרִין וְצָרוֹת וְהַרְפַּתְקָאוֹת עָבְרוּ עֲלֵיהֶם בְּכָל גִּלְגּוּל וְגִלְגּוּל חֲמֹל עַל נְשָׁמוֹת עֲיֵפוֹת וְנִרְדָּפוֹת, וּבִפְרָט עַל נְשָׁמוֹת הָעֲרֻמּוֹת דְּאָזְלִין עַרְטִלָּאִין, שֶׁאֵינָם יְכוֹלִים לְהִתְלַבֵּשׁ בְּשׁוּם גּוּף, אֲשֶׁר אַתָּה יָדַעְתָּ עֹצֶם הָרַחֲמָנוּת שֶׁעֲלֵיהֶם חֲמֹל עַל דִּמְעָתָם וְצַעֲקָתָם, חֲמֹל עַל אַנְחָתָם וּגְנִיחָתָם וְאֶנְקָתָם, חֲמֹל עַל צַעֲרָם הַמַּר, חֲמֹל עַל טִלְטוּלָם הַקָּשֶׁה וְהַכָּבֵד מְאֹד אֲשֶׁר "כָּשַׁל כֹּחַ הַסַּבָּל" חֲמֹל עֲלֵיהֶם לְמַעַן שְׁמֶךָ, לְמַעַן רַחֲמֶיךָ הָרַבִּים לְבַד, כִּי אֵין בָּנוּ כֹּחַ וָדַעַת לְהִתְפַּלֵּל עֲלֵיהֶם וְעָלֵינוּ, עֲשֵׂה לְמַעַנְךָ וְלֹא לְמַעֲנֵנוּ, וְאַל תִּזְכֹּר לָהֶם וְלָנוּ עֲווֹנוֹתֵינוּ "מַהֵר יְקַדְּמוּנוּ רַחֲמֶיךָ כִּי דַּלּוֹנוּ מְאֹד", עָזְרֵנוּ כִּי עָלֶיךָ נִשְׁעָנְנוּ
<h3>תתיב</h3>
וְזַכֵּנוּ לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת עַד שֶׁיָּאִירוּ עֵינֵי בַּעַל הַשָּׂדֶה, וְתִהְיֶה הַשָּׂדֶה נִקְרֵאת שְׂדֵה צוֹפִים וְלֹא תִּהְיֶה נִקְרֵאת חַס וְשָׁלוֹם שְׂדֵה בּוֹכִים, שֶׁתַּעֲזֹר וְתוֹשִׁיעַ בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים שֶׁיִּהְיֶה כֹּחַ לְהַבַּעַל הַשָּׂדֶה לִהְיוֹת צוֹפֶה וּמַבִּיט וּמִסְתַּכֵּל עַל כָּל אֶחָד וְאֶחָד מִיִּשְׂרָאֵל הָרָחוֹק מִן הַתַּכְלִית לַהֲבִיאוֹ אֶל הַתַּכְלִית הָאֲמִתִּי, שֶׁיִּזְכֶּה כָּל אֶחָד לִסְתֹּם עֵינָיו וְדַעְתּוֹ מֵחֵיזוּ דְּהַאי עָלְמָא לְגַמְרֵי, עַד שֶׁיִּהְיֶה נִכְלָל תָּמִיד בְּתַכְלִית הַבִּטּוּל בְּרָצוֹא וָשׁוֹב בְּתוֹךְ הַתַּכְלִית הָאֲמִתִּי שֶׁהוּא כֻּלּוֹ אֶחָד כֻּלּוֹ טוֹב, בְּאֹפֶן שֶׁיִּזְכֶּה כָּל אֶחָד וְאֶחָד מִיִּשְׂרָאֵל לִכְלֹל תְּפִלָּתוֹ בְּאֶחָד עָזְרֵנוּ טוֹב לַכֹּל שֶׁנִּזְכֶּה לְבַטֵּל כָּל גַּשְׁמִיּוּתֵנוּ עַד שֶׁנִּזְכֶּה לְבַטֵּל עַצְמֵנוּ לְגַמְרֵי לִכָּלֵל בְּאַחְדּוּתְךָ בֶּאֱמֶת שֶׁהוּא כֻּלּוֹ טוֹב תָּמִיד, עַד שֶׁתִּהְיֶה תְפִלָּתֵנוּ בְּתַכְלִית הַשְּׁלֵמוּת כְּלוּלָה יַחַד מִתְּחִלָּתָהּ וְעַד סוֹפָהּ בְּתַכְלִית הָאַחְדוּת וְלֹא נִשְׁכַּח שׁוּם אוֹת וְדִבּוּר שֶׁל הַתְּפִלָּה לְעוֹלָם וַאֲפִלּוּ כְּשֶׁנַּעֲמֹד בְּסוֹף הַתְּפִלָּה, נִזְכֹּר עֲדַיִן אֶת אוֹת וְדִבּוּר הָרִאשׁוֹן שֶׁל הַתְּפִלָּה וְלֹא נֵלֵךְ וְלֹא נַעֲבֹר וְלֹא נִפְסֹק לְעוֹלָם מֵאוֹת וְדִבּוּר הָרִאשׁוֹן שֶׁל הַתְּפִלָּה, אֲפִלּוּ כְּשֶׁנָּבוֹא לְסוֹף הַתְּפִלָּה וְלֹא נַעֲשֶׂה שׁוּם פֵּרוּד וְהֶבְדֵּל וְהַרְחָקָה בֵּין דִּבּוּרֵי הַתְּפִלָּה הַקְּדוֹשָׁה, רַק כָּל הַתְּפִלָּה כֻּלָּהּ תִּהְיֶה כְּלוּלָה וּמְחֻבֶּרֶת וּמְקֻשֶּׁרֶת יַחַד מֵרֹאשָׁהּ לְסוֹפָהּ, וּמִסּוֹפָהּ לְרֹאשָׁהּ, בְּתַכְלִית הָאַחְדוּת בְּתַכְלִית הַשְּׁלֵמוּת, כִּי כֻּלּוֹ אֶחָד כֻּלּוֹ טוֹב, וְעַל יְדֵי זֶה נִזְכֶּה לְסַדֵּר וְלוֹמַר לְפָנֶיךָ בְּכָל יוֹם וָיוֹם שִׁירוֹת וְתִשְׁבָּחוֹת וּתְפִלּוֹת וּתְחִנּוֹת וּבַקָּשׁוֹת וּוִדּוּיִים וּפִיּוּסִים הַרְבֵּה בְּפֶה מָלֵא, בְּכַוָּנָה גְדוֹלָה, בְּתַכְלִית כַּוָּנַת הַלֵּב בֶּאֱמֶת כִּרְצוֹנְךָ הַטּוֹב וְכֻלָּם יִהְיוּ כְּלוּלִים יַחַד בְּשִׁמְךָ הַמְיֻחָד בְּתַכְלִית הָאַחְדוּת עַד אֲשֶׁר תִּשְׁמַע שַׁוְעָתֵנוּ וְתַאֲזִין תְּפִלּוֹתֵינוּ וְתַקְשִׁיב תְּחִנּוֹתֵינוּ, וּתְמַלֵּא כָּל מִשְׁאֲלוֹתֵינוּ לְטוֹבָה בְּרַחֲמִים, שֶׁנִּזְכֶּה חִישׁ קַל מְהֵרָה לָשׁוּב בִּתְשׁוּבָה שְׁלֵמָה לְפָנֶיךָ וְלִהְיוֹת כִּרְצוֹנְךָ הַטּוֹב בֶּאֱמֶת וְתָשִׂים חֶלְקֵנוּ עִם הַצַּדִּיקִים וְהַכְּשֵׁרִים הַיּוֹשְׁבִים לְפָנֶיךָ בְּגַן עֵדֶן, וְתִשָּׁעֲשַׁע עִם נַפְשֵׁנוּ לְעוֹלְמֵי עַד וּלְנֵצַח נְצָחִים וְנִזְכֶּה וְנִחְיֶה וְנִרְאֶה וְנִירַשׁ טוֹבָה וּבְרָכָה לִשְׁנֵי יְמוֹת הַמָּשִׁיחַ וּלְחַיֵּי הָעוֹלָם הַבָּא
<h3>תתיג</h3>
וְתַעַזְרֵנוּ וְתוֹשִׁיעֵנוּ שֶׁנִּזְכֶּה לִהְיוֹת בְּשִׂמְחָה תָמִיד וּתְרַחֵם עָלֵינוּ בְּרַחֲמֶיךָ וַחֲנִינוֹתֶיךָ וּתְזַכֵּנוּ בַּחֲסָדֶיךָ הָעֲצוּמִים, שֶׁנִּזְכֶּה לַעֲמֹד וְלִרְאוֹת אֶת הַמָּחוֹל שֶׁתַּעֲשֶׂה לַצַּדִּיקִים לֶעָתִיד לָבוֹא וְכָל אֶחָד יִהְיֶה מַרְאֶה בְּאֶצְבָּעוֹ וְאוֹמֵר "זֶה יְהֹוָה קִוִּינוּ לוֹ", כְּמוֹ שֶׁכָּתוּב: "וְאָמַר בַּיּוֹם הַהוּא הִנֵּה אֱלֹהֵינוּ זֶה, קִוִּינוּ לוֹ וְיוֹשִׁיעֵנוּ, זֶה יְהֹוָה קִוִּינוּ לוֹ, נָגִילָה וְנִשְׂמְחָה בִּישׁוּעָתוֹ" אַשְׁרֵי הַמְחַכֶּה לָזֶה, "אַשְׁרֵי תִּבְחַר וּתְקָרֵב" שֶׁיִּזְכֶּה לְהָצִיץ מִן הַחֲרַכִּים שִׂמְחַת הַמָּחוֹל הַזֶּה:
<h3>תתיד</h3>
מָלֵא רַחֲמִים חָפֵץ לְהֵיטִיב לְכָל בְּרִיּוֹתֶיךָ, רַחֵם עָלֵינוּ כָּל עוֹד נַפְשֵׁינוּ בָּנוּ, וְחַיֵּינוּ וְזַכֵּנוּ וְעָזְרֵנוּ וְהוֹשִׁיעֵנוּ בִּישׁוּעָתְךָ הָאֲמִתִּיִּית, כְּמוֹ שֶׁאַתָּה יוֹדֵעַ אֶת כָּל הַיְשׁוּעוֹת שֶׁאָנוּ צְרִיכִין בְּאֹפֶן שֶׁנִּזְכֶּה לְהַגִּיעַ לְכָל מַה שֶּׁבִּקַּשְׁנוּ מִלְּפָנֶיךָ חִישׁ קַל מְהֵרָה, וְלָא נֵעוּל בְּכִסּוּפָא קַמָּךְ, "יִהְיוּ לְרָצוֹן אִמְרֵי פִי, וְהֶגְיוֹן לִבִּי לְפָנֶיךָ, יְהֹוָה צוּרִי וְגוֹאֲלִי שִׂמְחוּ בַיהֹוָה וְגִילוּ צַדִּיקִים, וְהַרְנִינוּ כָּל יִשְׁרֵי לֵב יִשְׂמְחוּ הַשָּׁמַיִם וְתָגֵל הָאָרֶץ, וְיֹאמְרוּ בַגּוֹיִם יְהֹוָה מָלָךְ" וִיקֻיַּם מִקְרָא שֶׁכָּתוּב: "וְהָיָה יְהֹוָה לְמֶלֶךְ עַל כָּל הָאָרֶץ, בַּיּוֹם הַהוּא יִהְיֶה יְהֹוָה אֶחָד וּשְׁמוֹ אֶחָד" וּבְתוֹרָתְךָ כָּתוּב לֵאמֹר: "שְׁמַע יִשְׂרָאֵל יְהֹוָה אֱלֹהֵינוּ יְהֹוָה אֶחָד":
<h2>תפילה סו</h2>
<h3>תתטו</h3>
אֵל אֱלֹהֵי הָרוּחוֹת שַׁלִּיט בָּעֶלְיוֹנִים וּבַתַּחְתּוֹנִים, אֲשֶׁר בְּיָדוֹ נַפְשׁוֹת הַחַיִּים וְהַמֵּתִים, "אֲשֶׁר בְּיָדוֹ נֶפֶשׁ כָּל חָי וְרוּחַ כָּל בְּשַׂר אִישׁ", רַחֵם עָלַי בְּרַחֲמֶיךָ הָרַבִּים, וְתֵן לִי רוּחַ טוֹבָה רוּחַ נָכוֹן רוּחַ חַיִּים דִּקְדֻשָּׁה זַכֵּנִי לְהַמְשִׁיךְ עָלַי רוּחַ חַיִּים אֲמִתִּיִּים דִּקְדֻשָּׁה מֵהַצַּדִּיקִים אֲמִתִּיִּים אֲשֶׁר הֵם חַיֵּינוּ וְאֹרֶךְ יָמֵינוּ זַכֵּנִי בְּרַחֲמֶיךָ הַגְּדוֹלִים לְהִתְקָרֵב אֲלֵיהֶם וְלַעֲמֹד לִפְנֵיהֶם לְשָׁרְתָם וּלְשַׁמְּשָׁם וְלַעֲשׂוֹת כָּל צָרְכֵיהֶם וְאֶהְיֶה מְקֻשָּׁר בָּהֶם בֶּאֱמֶת בְּהִתְקַשְּׁרוּת גָּדוֹל בְּתַכְלִית הַשְּׁלֵמוּת, כְּמוֹ עֲנָפִים בָּאִילָן, עַד שֶׁאֶזְכֶּה לְהַרְגִּישׁ בְּעַצְמִי כָּל הָעֲלִיּוֹת וְהַיְרִידוֹת שֶׁיֵּשׁ לָהֶם בְּכָל עֵת וְנִזְכֶּה בָּעֵת שֶׁיַּגִּיעַ זְמַנָּם לְהִסְתַּלֵּק מִן הָעוֹלָם לְאֹרֶךְ יָמִים וְשָׁנִים, לַעֲמֹד אֶצְלָם בְּעֵת יְצִיאַת נִשְׁמָתָם הַקְּדוֹשָׁה לְמַעְלָה לְמַעְלָה, בְּאֹפֶן שֶׁנִּזְכֶּה לְקַבֵּל פִּי שְׁנַיִם, וִיהִי נָא פִּי שְׁנַיִם בְּרוּחָם אֵלֵינוּ
<h3>תתטז</h3>
רִבּוֹנוֹ שֶׁל עוֹלָם הִקְשֵׁיתִי לִשְׁאוֹל, אֲבָל אַתָּה טוֹב וּמֵטִיב, וְגִלִּיתָ אָזְנֵינוּ עַל יְדֵי צַדִּיקֶיךָ הָאֲמִתִּיִּים לְהִתְפַּלֵּל עַל זֶה, עַל כֵּן מָצָא עַבְדְּךָ אֶת לִבּוֹ לְהִתְפַּלֵּל לְפָנֶיךָ עַל כָּל אֵלֶּה, כִּי כְבָר הִבְטַחְתָּנוּ בְּכַמָּה הַבְטָחוֹת שֶׁבְּוַדַּאי תִּגְמוֹר רְצוֹנְךָ וְחֶפְצְךָ עִמָּנוּ לַהֲבִיאֵנוּ לְתַכְלִית הַשְּׁלֵמוּת וּלְקָרְבֵנוּ אֵלֶיךָ בֶּאֱמֶת, כַּאֲשֶׁר נָאֶה לְךָ, לֹא כְמַעֲשֵׂינוּ וְלֹא כְּמִפְעָלֵנוּ עַל כֵּן כָּל עוֹד נַפְשֵׁנוּ וְרוּחֵנוּ בְּקִרְבֵּנוּ, נִשְׁתַּטֵּחַ וְנִתְחַנֵּן לְפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, אֱלֹהֵי כָּל הַצַּדִּיקִים עֲנֵנוּ, וְעָזְרֵנוּ וְזַכֵּנוּ לְהַתְחִיל וְלִגְמֹר וּלְהוֹצִיא מִכֹּחַ אֶל הַפֹּעַל כָּל מַה שֶּׁאָנוּ צְרִיכִים לַעֲבוֹדַת יְהֹוָה בֶּאֱמֶת, עַד שֶׁנִּזְכֶּה לִהְיוֹת כִּרְצוֹנְךָ הַטּוֹב בֶּאֱמֶת כָּל יָמֵינוּ לְעוֹלָם:
<h3>תתיז</h3>
וּבְכֵן תְּרַחֵם עָלַי וּתְזַכֵּנִי לֶאֱמֶת בְּתַכְלִית הַשְּׁלֵמוּת, וְתַשְׁפִּיעַ לִי כָּל פַּרְנָסָתִי מִיָּדְךָ הָרְחָבָה וְהַמְּלֵאָה, וְתִשְׁמְרֵנִי וְתַצִּילֵנִי שֶׁלֹּא אֶהְיֶה נִצְרָךְ לַבְּרִיּוֹת בְּשׁוּם דָּבָר שֶׁבָּעוֹלָם, שֶׁלֹּא אֶצְטָרֵךְ לְפַרְנָסָתָם וְלֹא יִהְיֶה לִי שׁוּם תַּאֲוָה לְשׁוּם כָּבוֹד וְהִתְפָּאֲרוּת וְהִתְנַשְּׂאוּת וַחֲשִׁיבוּת וְהִתְמַנּוּת כְּלָל, רַק כָּל בִּטְחוֹנִי וְשִׂבְרִי וְתִקְוָתִי יִהְיֶה בְּךָ לְבַד בְּךָ אֶבְטַח וְאֶשָּׁעֵן תָּמִיד, כִּי לֹא תַּעַזְבֵנִי לְעוֹלָם, וְתִתֶּן לִי כָּל צָרְכֵי פַּרְנָסָתִי וְכָל מַחְסוֹרִי בְּרֶוַח, קֹדֶם שֶׁאֶצְטָרֵךְ לָהֶם, מִתַּחַת יָדְךָ הַקְּדוֹשָׁה, וְאַל תַּצְרִיכֵנִי לֹא לִידֵי מַתְּנַת בָּשָׂר וָדָם וְלֹא לִידֵי הַלְוָאָתָם וּתְרַחֵם עַל עָנִי וְאֶבְיוֹן כָּמוֹנִי, הָרָחוֹק מִפַּרְנָסָה כָּמוֹנִי, וְתַעַזְרֵנִי מְהֵרָה חוּשָׁה לְסַלֵּק וּלְשַׁלֵּם כָּל הַהַלְוָאוֹת וְהַחוֹבוֹת שֶׁאֲנִי חַיָּב עַד הֵנָּה
<h3>תתיח</h3>
אָבִי רַחוּם צַדִּיק, רוֹעֵה יִשְׂרָאֵל, "נוֹתֵן לֶחֶם לְכָל בָּשָׂר כִּי לְעוֹלָם חַסְדּוֹ", פְּתַח יָדְךָ לְעָנִי וְאֶבְיוֹן וְדַל כָּמוֹנִי, וּתְמַלֵּא לִי כָּל מַחְסוֹרִי בְּגַשְׁמִיּוּת וּבְרוּחָנִיּוּת וְתַעַזְרֵנִי מְהֵרָה לְסַלֵּק כָּל הַחוֹבוֹת שֶׁאֲנִי חַיָּב מִכְּבָר, כִּי "הִשְׂתָּרְגוּ, עָלוּ עַל צַוָּארִי" הִכְשִׁילוּ כֹחִי, וְאֵינִי יוֹדֵעַ מַה לַּעֲשׂוֹת וְתַצִּילֵנִי מֵעַתָּה מֵחוֹבוֹת וְהַלְוָאוֹת רַחֵם עָלַי לְמַעַן שְׁמֶךָ וּמַלֵּא מִשְׁאֲלוֹתַי לְטוֹבָה בְּרַחֲמִים, וְתֵן לִי פַּרְנָסָתִי מֵאִתְּךָ בְּרֶוַח וְלֹא בְּצִמְצוּם, בְּהֶתֵּר וְלֹא בְּאִסּוּר, בְּנַחַת וְלֹא בְּצַעַר, בְּאֹפֶן שֶׁאֶזְכֶּה לַעֲשׂוֹת רְצוֹנְךָ בֶּאֱמֶת וְאֶזְכֶּה שֶׁתִּהְיֶה כָּל עֲבוֹדָתִי וּתְפִלָּתִי בֶּאֱמֶת לַאֲמִתּוֹ, בְּלִי שׁוּם שְׁקָרִים וּפְנִיּוֹת כְּלָל וְלֹא אֲכַוֵּן בְּשׁוּם קוֹל וּתְנוּעָה בִּתְפִלָּתִי בִּשְׁבִיל שׁוּם בֶּן אָדָם חַס וְשָׁלוֹם וְלֹא אֲחַפֶּה אֶת הַשֶּׁקֶר בֶּאֱמֶת וְלֹא אַטְעֶה אֶת עַצְמִי חַס וְשָׁלוֹם, רַק אֶזְכֶּה לְהִתְפַּלֵּל כָּל תְּפִלָּתִי בֶּאֱמֶת לַאֲמִתּוֹ לְשִׁמְךָ לְבַד כִּרְצוֹנְךָ הַטּוֹב בֶּאֱמֶת:
<h3>תתיט</h3>
רִבּוֹנוֹ שֶׁל עוֹלָם "יְהֹוָה אֱלֹהִים אֱמֶת", הֶחָפֵץ בֶּאֱמֶת וְקָרוֹב לְקוֹרְאָיו בֶּאֱמֶת, "קוּמָה בְּעֶזְרָתִי", וְתֵן לִי כֹחַ וּגְבוּרָה וְחָכְמָה וּבִינָה וְשֵׂכֶל וָעֵצָה בְּאֹפֶן שֶׁאֶזְכֶּה לְשַׁבֵּר וּלְבַטֵּל וּלְסַלֵּק מֵעָלַי כָּל הַמַּחֲשָׁבוֹת זָרוֹת וְכָל הַשְּׁקָרִים וְכָל הַפְּנִיּוֹת הַבָּאִים עַל הַמֹּחַ בִּשְׁעַת הַתְּפִלָּה לְבַלְבֵּל אֶת תְּפִלָּתִי חַס וְשָׁלוֹם כִּי אַתָּה יוֹדֵעַ אֶת עֹצֶם רִבּוּי הַמְּנִיעוֹת בְּלִי שִׁעוּר, הַמּוֹנְעִים וּמְעַכְּבִים אֶת תְּפִלָּתִי וּבִפְרָט כְּשֶׁאֲנִי עוֹמֵד וּמִתְפַּלֵּל בֵּין הָעוֹלָם בְּתוֹךְ בְּנֵי אָדָם הַרְבֵּה, שֶׁאָז נוֹפְלִים עָלַי פְּנִיּוֹת וּשְׁקָרִים הַרְבֵּה בְּלִי שִׁעוּר, וְאֵינִי יוֹדֵעַ מַה לַּעֲשׂוֹת וּמַה לִּפְעֹל, כִּי רְצוֹנִי וְכָסְפִי חָזָק מְאֹד לְהִתְפַּלֵּל בֶּאֱמֶת לַאֲמִתּוֹ "בִּלְתִּי לַיהֹוָה לְבַדּוֹ" וּמָה אֶעֱשֶׂה וַעֲווֹנוֹתַי גָּרְמוּ שֶׁבָּאִים עָלַי פְּנִיּוֹת וּבִלְבּוּלִים גְּדוֹלִים וְרַבִּים מְאֹד, וּמְבַלְבְּלִים אֶת תְּפִלָּתִי מְאֹד מְאֹד בְּכַמָּה וְכַמָּה מַחֲשָׁבוֹת זָרוֹת וּבִלְבּוּלִים שׁוֹנִים אֲשֶׁר עָצְמוּ מִסַּפֵּר, וּבְעַל כָּרְחִי עוֹלִים עַל דַּעְתִּי כַּמָּה וְכַמָּה פְּנִיּוֹת גַּסּוֹת וְדַקּוֹת, גְּלוּיוֹת וְנִסְתָּרוֹת, בְּכַמָּה וְכַמָּה בְּחִינוֹת וּבְכַמָּה אֳפָנִים שׁוֹנִים, אֲשֶׁר אִי אֶפְשָׁר לְפָרְטָם וּבְכָל יוֹם וָיוֹם וּבְכָל תְּפִלָּה וּתְפִלָּה מִתְחַדְּשִׁים וּמִתְגַּבְּרִים פְּנִיּוֹת וּבִלְבּוּלִים וּמַחֲשָׁבוֹת זָרוֹת אֲחֵרוֹת וַאֲפִלּוּ כְּשֶׁאֲנִי מִתְפַּלֵּל לְבַדִּי, בָּאִים עַל דַּעְתִּי פְּנִיּוֹת גְּדוֹלוֹת, וּמִכָּל שֶׁכֵּן כְּשֶׁאֲנִי עוֹמֵד וּמִתְפַּלֵּל בֵּין אֲנָשִׁים רַבִּים, וּבִפְרָט בְּעִיר אַחֶרֶת וּבְמָקוֹם אַחֵר, שֶׁאָז מִתְגַּבְּרִים הַפְּנִיּוֹת וְהַבִּלְבּוּלִים בְּיוֹתֵר מְאֹד מְאֹד, עַד אֲשֶׁר אֵינִי יָכוֹל לְדַבֵּר אֲפִלּוּ דִּבּוּר אֶחָד בַּתְּפִלָּה כָּרָאוּי בֶּאֱמֶת לַאֲמִתּוֹ
<h3>תתכ</h3>
חוּס וַחֲמֹל וְרַחֵם עָלַי וְעָזְרֵנִי וְזַכֵּנִי לֶאֱמֶת גָּמוּר, שֶׁלֹּא אֶהְיֶה בִּכְלָל נִצְרָךְ לַבְּרִיּוֹת כְּלָל בְּשׁוּם אֹפֶן וּבְחִינָה בָּעוֹלָם, שֶׁלֹּא יִהְיֶה לִי שׁוּם רָצוֹן וְתַאֲוָה לֹא לִכְבוֹד בְּנֵי אָדָם וְלֹא לִשְׁבָחָם וְהִתְפָּאֲרוּתָם, וְלֹא לְמָמוֹנָם וְלֹא לְשׁוּם דָּבָר בָּעוֹלָם כְּלָל וְלֹא אָשִׂים בִּטְחוֹנִי חַס וְשָׁלוֹם בְּשׁוּם בֶּן אָדָם כְּלָל, רַק אֵדַע וְאַאֲמִין בְּהָאֱמֶת לַאֲמִתּוֹ כִּי מִמְּךָ הַכֹּל, "וְהָעֹשֶׁר וְהַכָּבוֹד מִלְּפָנֶיךָ, וְאַתָּה מוֹשֵׁל בַּכֹּל כָּל הַבָּשָׂר חָצִיר, וְכָל חַסְדּוֹ כְּצִיץ הַשָּׂדֶה וּמַה יַּעֲשֶׂה לִי אָדָם" וְאֶזְכֶּה לְקַיֵּם בֶּאֱמֶת מִקְרָא שֶׁכָּתוּב: "אַל תִּבְטְחוּ בִנְדִיבִים, בְּבֶן אָדָם שֶׁאֵין לוֹ תְשׁוּעָה תֵּצֵא רוּחוֹ יָשׁוּב לְאַדְמָתוֹ, בַּיּוֹם הַהוּא אָבְדוּ עֶשְׁתּוֹנוֹתָיו אַשְׁרֵי שֶׁאֵל יַעֲקֹב בְּעֶזְרוֹ, שִׂבְרוֹ עַל יְהֹוָה אֱלֹהָיו", וְנֶאֱמַר: "בָּרוּךְ הַגֶּבֶר אֲשֶׁר יִבְטַח בַּיהֹוָה וְהָיָה יְהֹוָה מִבְטַחוֹ, בִּטְחוּ בַיהֹוָה עֲדֵי עַד, כִּי בְיָהּ יְהֹוָה צוּר עוֹלָמִים וְיִבְטְחוּ בְךָ יוֹדְעֵי שְׁמֶךָ, כִּי לֹא עָזַבְתָּ דּוֹרְשֶׁיךָ יְהֹוָה"
<h3>תתכא</h3>
עָזְרֵנִי וְהוֹשִׁיעֵנִי לְבַל אַטְעֶה אֶת עַצְמִי וְלֹא אֲחַפֶּה אֶת הַשֶּׁקֶר בָּאֱמֶת חַס וְשָׁלוֹם, שֶׁלֹּא יִהְיֶה שׁוּם כֹּחַ לְהַבַּעַל דָּבָר וְהַקְּלִפּוֹת לְסַבֵּב מִסְבּוֹת בְּדַעְתִּי בִּמְזִמּוֹתֵיהֶם וּבְנִכְלֵיהֶם וּבְדַרְכֵי הָעַקְמִימִיּוּת שֶׁלָּהֶם, לְהִתְגּוֹלֵל וּלְהִתְנַפֵּל עַל דַּעְתִּי לַעֲשׂוֹת אֵיזֶה תְנוּעָה וְהַמְחָאַת כָּף וְכַיּוֹצֵא בָּזֶה, אוֹ לְהוֹצִיא שׁוּם קוֹל וְדִבּוּר בִּשְׁבִיל אֵיזֶה פְּנִיָּה חַס וְשָׁלוֹם, וּלְהַטְעוֹת אֶת עַצְמִי חַס וְשָׁלוֹם כְּאִלּוּ בֶּאֱמֶת אֲנִי צָרִיךְ לָזֶה חָלִילָה לִּי מֵעֲשׂוֹת כַּדָּבָר הַזֶּה "יְהֹוָה הֱיֵה עוֹזֵר לִי", וַחֲדַל וּמְנַע אוֹתִי מִכָּל מִינֵי פְּנִיּוֹת וּשְׁקָרִים, הֵן מִפְּנִיּוֹת שֶׁל שֶׁקֶר גָּמוּר בִּשְׁבִיל הִתְפָּאֲרוּת בְּנֵי אָדָם מַמָּשׁ אוֹ בִּשְׁבִיל מָמוֹנָם חַס וְשָׁלוֹם, וְהֵן מִפְּנִיּוֹת שְׁקָרִים הַמְצֻפִּים בֶּאֱמֶת "לֹא אָשִׁית לְנֶגֶד עֵינַי דְּבַר בְּלִיָּעַל, עֲשֹׂה סֵטִים שָׂנֵאתִי לֹא יִדְבַּק בִּי, לֵבָב עִקֵּשׁ יָסוּר מִמֶּנִּי, רָע לֹא אֵדָע לֹא יֵשֵׁב בְּקֶרֶב בֵּיתִי עוֹשֵׂה רְמִיָּה, דּוֹבֵר שְׁקָרִים לֹא יִכּוֹן לְנֶגֶד עֵינָי", רַק אֶזְכֶּה שֶׁכָּל כַּוָּנָתִי וּתְנוּעוֹתַי בִּתְפִלָּתִי יִהְיֶה רַק לְשִׁמְךָ הַגָּדוֹל לְבַד בֶּאֱמֶת לַאֲמִתּוֹ, כִּרְצוֹנְךָ הַטּוֹב, עַד שֶׁאֶזְכֶּה לֶאֱמֶת שֶׁאַתָּה חָפֵץ בּוֹ וְעַל יְדֵי זֶה נִזְכֶּה לְהַמְשִׁיךְ הֶאָרָה מֵעָלְמָא דְּאָתֵי לָעוֹלָם הַזֶּה, שֶׁיִּתְגַּלֶּה הָאֱמֶת בָּזֶה הָעוֹלָם, כְּמוֹ שֶׁיִּתְגַּלֶּה לֶעָתִיד לָבוֹא בְּיוֹם הַדִּין הַגָּדוֹל וְהַנּוֹרָא אֲשֶׁר אַתָּה עָתִיד לָדוּן בּוֹ אֶת עוֹלָמְךָ, "קָטֹן וְגָדוֹל שָׁם הוּא", כִּי תָבוֹא בְּמִשְׁפָּט עִם כָּל בָּשָׂר, וְאַתָּה עָתִיד לִקַּח דִּין וְחֶשְׁבּוֹן מֵאִתָּנוּ וְלָדוּן אוֹתָנוּ עַל כָּל דָּבָר וְדָבָר, עַל כָּל פְּרָט וּפְרָט, עַל כָּל דָּבָר גָּדוֹל וְקָטֹן, כִּי אֵין אַתָּה וַתְּרָן כְּלָל, וְאָז לֹא תְּוַתֵּר שׁוּם דָּבָר קָטָן, כִּי "הָאֱלֹהִים יָבִא בְּמִשְׁפָּט עַל כָּל נֶעְלָם אִם טוֹב וְאִם רָע", וְהַכֹּל יִהְיֶה נִזְכָּר לְהָאָדָם אָז
<h3>תתכב</h3>
כִּי אַתָּה זוֹכֵר כָּל מַעֲשֵׂי עוֹלָם וּפוֹקֵד כָּל יְצוּרֵי קֶדֶם לְפָנֶיךָ נִגְלוּ כָּל תַּעֲלוּמוֹת, וַהֲמוֹן נִסְתָּרוֹת שֶׁמִּבְּרֵאשִׁית אֵין שִׁכְחָה לִפְנֵי כִסֵּא כְּבוֹדֶךָ, וְאֵין נִסְתָּר מִנֶּגֶּד עֵינֶיךָ אַתָּה זוֹכֵר אֶת כָּל הַמִּפְעָל וְגַם כָּל הַיְצוּר לֹא נִכְחַד מִמֶּךָּ הַכֹּל גָּלוּי וְיָדוּעַ לְפָנֶיךָ יְהֹוָה אֱלֹהֵינוּ, צוֹפֶה וּמַבִּיט עַד סוֹף כָּל הַדּוֹרוֹת, כִּי תָבִיא חֹק זִכָּרוֹן לְהִפָּקֵד כָּל רוּחַ וָנֶפֶשׁ, לְהִזָּכֵר מַעֲשִׂים רַבִּים וַהֲמוֹן בְּרִיּוֹת לְאֵין תַּכְלִית מֵרֵאשִׁית כָּזֹאת הוֹדָעְתָּ, וּמִלְּפָנִים אוֹתָהּ גִּלִּיתָ, מִי לֹא יִהְיֶה נִפְקָד אָז בַּיּוֹם הַגָּדוֹל וְהַנּוֹרָא הַהוּא, "כִּי גָּדוֹל יוֹם יְהֹוָה וְנוֹרָא מְאֹד, מֵאֵין כָּמֹהוּ, וּמִי יְכִילֶנּוּ" כִּי זֵכֶר כָּל הַיְצוּר יִהְיֶה נִזְכָּר לְפָנֶיךָ אָז, מַעֲשֵׂה אִישׁ וְתַחְבּוּלוֹתָיו וְיִצְרֵי מַעַלְלֵי אִישׁ אַשְׁרֵי אִישׁ שֶׁלֹּא יִשְׁכָּחֶךָ וּבֶן אָדָם יִתְאַמֵּץ בָּךְ, כִּי דוֹרְשֶׁיךָ לְעוֹלָם לֹא יִכָּשֵׁלוּ וְלֹא יִכָּלְמוּ לָנֶצַח כָּל הַחוֹסִים בָּךְ כִּי זֵכֶר כָּל הַמַּעֲשִׂים לְפָנֶיךָ בָּא, וְאַתָּה דוֹרֵשׁ מַעֲשֵׂה כֻלָּם וְאָז יִרְאוּ הַכֹּל אֶת גְּדֻלַּת הַצַּדִּיקִים וְהַכְּשֵׁרִים הָאֲמִתִּיִּים וְכָל הַנִּלְוִים עֲלֵיהֶם, אֶת הוֹדָם וְזִיוָם וְתִפְאַרְתָּם, וְאֶת יְקָר תִּפְאֶרֶת גְּדֻלָּתָם, אַשְׁרֵיהֶם אַשְׁרֵי חֶלְקָם, מָה רַב טוּבְךָ אֲשֶׁר צָפַנְתָּ לָהֶם, "עַיִן לֹא רָאָתָה אֱלֹהִים זוּלָתֶךָ, יַעֲשֶׂה לִמְחַכֵּה לוֹ" כִּי עִקַּר גְּדֻלַּת מַעֲלַת תִּפְאֶרֶת בְּנֵי יִשְׂרָאֵל הַצַּדִּיקִים וְהַכְּשֵׁרִים בֶּאֱמֶת, יִרְאוּ אָז בְּיוֹמָא דְדִינָא רַבָּא כְּמוֹ שֶׁכָּתוּב: "וְשַׁבְתֶּם וּרְאִיתֶם בֵּין צַדִּיק לָרָשָׁע, בֵּין עוֹבֵד אֱלֹהִים לַאֲשֶׁר לֹא עֲבָדוֹ" וְאָז יִתְגַּלֶּה עֶצֶם הָאֱמֶת בָּעוֹלָם, וּתְשַׁלֵּם לְכָל אֶחָד כְּמִשְׁפָּטוֹ עַל יְדֵי מִדַּת הָאֱמֶת שֶׁאֵינָה יְכוֹלָה לִסְבֹּל אֶת הָרְשָׁעִים וְאֶת הַשּׂוֹנְאִים וְהָרוֹדְפִים אֶת עַמְּךָ יִשְׂרָאֵל יְרֵאֶיךָ וּתְמִימֶיךָ וְאָז יָשׁוּבוּ עַל יְדֵי זֶה כָּל בָּאֵי עוֹלָם אֵלֶיךָ וְלַעֲבוֹדָתֶךָ, וְכָל בְּנֵי בָשָׂר יִקְרְאוּ בִשְׁמֶךָ, כְּמוֹ שֶׁכָּתוּב: "כִּי אָז אֶהְפֹּךְ אֶל כָּל הָעַמִּים שָׂפָה בְרוּרָה לִקְרֹא כֻלָּם בְּשֵׁם יְהֹוָה וּלְעָבְדוֹ שְׁכֶם אֶחָד"
<h3>תתכג</h3>
זַכֵּנוּ מָלֵא רַחֲמִים גַּם עַתָּה לְמִדַּת הָאֱמֶת בִּשְׁלֵמוּת, וְנִזְכֶּה לֶאֱמֶת לַאֲמִתּוֹ כִּרְצוֹנְךָ הַטּוֹב, וְיִתְגַּלֶּה הָאֱמֶת בָּעוֹלָם הַזֶּה, עַד שֶׁיִּהְיֶה מַפָּלָה לְהָרְשָׁעִים גַּם בָּעוֹלָם הַזֶּה, כְּמוֹ שֶׁיִּהְיֶה לֶעָתִיד לָבוֹא, עַל-יְדֵי הִתְגַּלּוּת הָאֱמֶת, עַד אֲשֶׁר יָשׁוּבוּ כֻלָּם לַעֲבוֹדָתֶךָ, וְיִקְרְאוּ כֻלָּם בְּשִׁמְךָ בֶּאֱמֶת וְיִהְיֶה נִשְׁלָם הַדִּבּוּר הַקָּדוֹשׁ בְּתַכְלִית הַשְּׁלֵמוּת וְנִזְכֶּה לְהַמְשִׁיךְ שְׁלֵמוּת הַדִּבּוּר מֵעָלְמָא דְאָתֵי לְעוֹלָם הַזֶּה:
<h3>תתכד</h3>
וּבְכֵן תְּזַכֵּנוּ וְתַעַזְרֵנוּ שֶׁנִּזְכֶּה לַעֲשׂוֹת נְקֻדּוֹת קְדוֹשׁוֹת לְהַדִּבּוּר הַקָּדוֹשׁ, וְנִזְכֶּה לְהוֹצִיא הַדִּבּוּר מִמֵּצַר הַגָּרוֹן, עַד שֶׁנִּזְכֶּה עַל יְדֵי קְדֻשַּׁת הַדִּבּוּר הַשָּׁלֵם לְהוֹצִיא מִכֹּחַ אֶל הַפֹּעַל כָּל הָעֲבוֹדוֹת וְכָל הַדְּבָרִים שֶׁבִּקְדֻשָּׁה שֶׁאָנוּ צְרִיכִים לַעֲשׂוֹת, כִּי אַתָּה יָדַעתָּ עֹצֶם רִבּוּי הַמְּנִיעוֹת שֶׁיֵּשׁ לָנוּ מִכָּל הַדְּבָרִים שֶׁבִּקְדֻשָׁה שֶׁאָנוּ צְרִיכִים לַעֲשׂוֹת, וְאֵין שׁוּם דָּבָר שֶׁבִּקְדֻשָּׁה שֶׁלֹּא יִהְיֶה לָנוּ מְנִיעוֹת רַבּוֹת עָלָיו, וּבִפְרָט כְּשֶׁאָנוּ צְרִיכִים לַעֲשׂוֹת דָּבָר גָּדוֹל שֶׁכָּל יַהֲדוּתֵנוּ תָּלוּי בּוֹ, שֶׁהוּא לְהִתְקָרֵב בֶּאֱמֶת לְהַצַּדִּיקִים אֲמִתִּיִּים, וּמִכָּל שֶׁכֵּן כְּשֶׁרוֹצִים לְהִתְקָרֵב לִנְקֻדַּת הָאֱמֶת שֶׁבֵּין הַצַּדִּיקִים, שֶׁאָז מִתְגַּבְּרִים וּמִתְרַבִּים הַמְּנִיעוֹת וְהָעִכּוּבִים עָלֵינוּ מְאֹד מְאֹד בְּלִי שִׁעוּר וָעֵרֶךְ וּמִשְׁתַּטְּחִים וּמַפְסִיקִים בְּפָנֵינוּ מְאֹד, וְאֵין רוֹצִים לְהָנִיחַ אוֹתָנוּ לְהִתְקָרֵב לִנְקֻדַּת הָאֱמֶת אֲבָל כְּבָר הוֹדַעְתָּנוּ כִּי בֶּאֱמֶת אֵין שׁוּם מְנִיעָה בָּעוֹלָם כְּלָל, וְכָל הַמְּנִיעוֹת הֵם רַק בִּשְׁבִיל הַחֵשֶׁק, כְּדֵי שֶׁיִּתְגַּבֵּר הַחֵשֶׁק וְהַכִּסּוּפִין וְהַגַּעְגּוּעִים יוֹתֵר לַעֲשׂוֹת רְצוֹנֶךָ, וְכָל מַה שֶּׁהַמְּנִיעוֹת מִתְגַּבְּרִין יוֹתֵר, צְרִיכִין לְהִתְגַּבֵּר שֶׁיִּהְיֶה הַחֵשֶׁק גָּדוֹל בְּיוֹתֵר וְיוֹתֵר, כְּדֵי שֶׁעַל יְדֵי הִתְגַּבְּרוּת הַחֵשֶׁק, יִשָּׁבְרוּ כָל הַמְּנִיעוֹת, וְיִזְכּוּ לְהַשִּׂיג הַנֶּחְשָׁק הַקָּדוֹשׁ:
<h3>תתכה</h3>
וְעַל זֶה בָּאתִי לְבַקֵּשׁ מִמְּךָ יְהֹוָה אֱלֹהַי, הֶחָפֵץ בְּטוֹבָתֵנוּ, קוּמָה בְעֶזְרָתֵנוּ וְזַכֵּנוּ לְחֵשֶׁק דִּקְדֻשָּׁה, שֶׁנִּזְכֶּה לְהִתְגַּעְגֵּעַ וּלְהִשְׁתּוֹקֵק וְלַחֲשֹׁק וְלִכְסֹף לְךָ וְלַעֲבוֹדָתְךָ הַקְּדוֹשָׁה, בְּחֵשֶׁק נִמְרָץ וְכִסּוּפִין גְּדוֹלִים בֶּאֱמֶת וְיִהְיֶה הַחֵשֶׁק וְהַכִּסּוּפִין הוֹלְכִים וּמִתְגַּבְּרִים וּמִתְחַזְּקִים בְּכָל יוֹם וּבְכָל עֵת וּבְכָל שָׁעָה, עַד שֶׁיִּתְגַּבֵּר הַחֵשֶׁק כְּפִי תֹקֶף הַמְּנִיעוֹת שֶׁאָנוּ צְרִיכִים לְשַׁבְּרָם עַד שֶׁיִּתְגַּבֵּר הַחֵשֶׁק עַל הַמְּנִיעוֹת, וְיִתְבַּטְּלוּ כָּל הַמְּנִיעוֹת מִפְּנֵי הַחֵשֶׁק הֶחָזָק וְהַכִּסּוּפִין הַגְּדוֹלִים וְעַל-יְדֵי-זֶה נִזְכֶּה לַעֲשׂוֹת נְקֻדּוֹת קְדוֹשׁוֹת לְהָאוֹתִיּוֹת לְהַשְׁלִים הַדִּבּוּר הַקָּדוֹשׁ, עַד שֶׁנִּזְכֶּה לְהוֹצִיא מִכֹּחַ אֶל הַפֹּעַל כָּל הַדְּבָרִים שֶׁבִּקְדֻשָּׁה שֶׁאָנוּ צְרִיכִים לַּעֲשׂוֹת בָּזֶה הָעוֹלָם כְּפִי רְצוֹנְךָ הַטּוֹב וְהַקָּדוֹשׁ:
<h3>תתכו</h3>
וְתַעַזְרֵנוּ וּתְזַכֵּנוּ לְחֵשֶׁק וְכִסּוּפִין גְּדוֹלִים וַחֲזָקִים כָּל כָּךְ, עַד שֶׁלֹּא נִרְצֶה לִפְטֹר עַצְמֵנוּ עִם טַעֲנַת הָאֹנֶס וְהַמְּנִיעָה שֶׁיֵּשׁ לָנוּ, וְלֹא נְקַרֵר אֶת דַּעְתֵּנוּ בְּמַה שֶׁנֶּחְשָׁב כְּאִלּוּ עָשִׂינוּ, מֵאַחַר שֶׁהָיִינוּ חֲפֵצִים לַעֲשׂוֹת, רַק שֶׁיֵּשׁ לָנוּ אֹנֶס
<h3>תתכז</h3>
אָנָּא יְהֹוָה עָזְרֵנוּ וְזַכֵּנוּ שֶׁלֹּא נִפְטֹר עַצְמֵנוּ בָּזֶה, כִּי אֵין אָנוּ רוֹצִים לָצֵאת עִם טַעֲנַת הָאֹנֶס שֶׁנֶּחְשָׁב עַל יְדֵי זֶה כְּאִלּוּ עָשִׂינוּ, כִּי אֵין אָנוּ חֲפֵצִים לִפְטֹר עַצְמֵנוּ בְּשׁוּם מְנִיעָה וְאֹנֶס, רַק זַכֵּנוּ וְעָזְרֵנוּ שֶׁיִּהְיֶה לָנוּ חֵשֶׁק וְכִסּוּפִין חֲזָקִין כָּאֵלּוּ, שֶׁנִּזְכֶּה עַל יָדָם תָּמִיד לְהוֹצִיא מִכֹּחַ אֶל הַפֹּעַל כָּל הַדְּבָרִים שֶׁבִּקְדֻשָּׁה וּבְכָל פַּעַם שֶׁנִּזְכֶּה לְהִתְעוֹרֵר לַעֲשׂוֹת אֵיזֶה דָּבָר גָּדוֹל וְקָטָן שֶׁבִּקְדֻשָּׁה, תִּהְיֶה עִמָּנוּ וְתַעַזְרֵנוּ וּתְזַכֵּנוּ לְחֵשֶׁק וְכִסּוּפִין חֲזָקִים וַחֲדָשִׁים בְּכָל פַּעַם, וְלֹא נַרְפֶּה אֶת הַחֵשֶׁק וְהַכִּסּוּפִין וְהַגַּעְגּוּעִים כְּלָל, רַק נִזְכֶּה לְהִתְחַזֵּק וּלְהִתְאַמֵּץ בְּכָל עֵת לְהִתְגַּעְגֵּעַ וְלִכְסֹף וְלַחֲשֹׁק וּלְהִשְׁתּוֹקֵק בִּתְשׁוּקָה נִפְלָאָה וּבְחֵשֶׁק נִמְרָץ בִּכְלוֹת הַנֶּפֶשׁ, וּכְפִי תֹקֶף הַמְּנִיעָה וְהָאֹנֶס, כֵּן יִתְגַּבֵּר הַחֵשֶׁק וְהַכִּסּוּפִין יוֹתֵר, עַד שֶׁנִּזְכֶּה לְשַׁבֵּר כָּל הַמְּנִיעוֹת וְהָעִכּוּבִים מִכָּל הַדְּבָרִים שֶׁבִּקְדֻשָּׁה שֶׁבָּעוֹלָם, עַד שֶׁנִּזְכֶּה לְהוֹצִיא מִכֹּחַ אֶל הַפֹּעַל מַמָּשׁ כָּל חֶפְצֵנוּ בְּעִסְקֵי שָׁמַיִם וּבְכָל מַעֲשֶׂה אֲשֶׁר נִרְצֶה לְהָחֵל בַּעֲבוֹדַת יְהֹוָה בְּכָל לְבָבֵנוּ, נַעֲשֶׂה וְנַצְלִיחַ, עַד שֶׁנִּזְכֶּה לַעֲשׂוֹת בְּפֹעַל מַמָּשׁ כָּל מַה שֶּׁהוּא רְצוֹנְךָ הַטּוֹב בֶּאֱמֶת:
<h3>תתכח</h3>
וְעָזְרֵנוּ וְזַכֵּנוּ וְחָנֵּנוּ שֶׁנִּזְכֶּה לְהַמְתִּיק וּלְשַׁכֵּךְ חֲרוֹן אַפְּךָ מֵעָלֵינוּ וּמֵעַל כָּל עַמְּךָ בֵּית יִשְׂרָאֵל וְתַעַזְרֵנוּ בְּרַחֲמֶיךָ וַחֲסָדֶיךָ הָרַבִּים שֶׁנִּזְכֶּה לְשַׁבֵּר מְהֵרָה מִדַּת הַכַּעַס מֵאִתָּנוּ, וְאַל יִחַר אַפֵּינוּ עַל שׁוּם דָּבָר שֶׁבָּעוֹלָם, רַק נִזְכֶּה לְשַׁבֵּר וּלְבַטֵּל וּלְהַמְתִּיק כָּל מִינֵי חֲרוֹן אַף מֵעָלֵינוּ וּמֵעַל כָּל יִשְׂרָאֵל וְאַל יֶעְשַׁן אַפְּךָ בָּנוּ, רַק נִזְכֶּה לְבָרֵר וּלְהַמְתִּיק וּלְזַכֵּךְ הֶעָשָׁן שֶׁל הַחֲרוֹן אַף עַד שֶׁיִּהְיֶה נַעֲשֶׂה מִמֶּנּוּ רוּחַ נַיְחָא רוּחַ אֲוִירִי רוּחַ דִּקְדֻשָּׁה, וְעַל- יְדֵי-זֶה יִהְיֶה נִמְשָׁךְ רוּחוֹ שֶׁל מָשִׁיחַ עָלֵינוּ וְתָבִיא לָנוּ אֶת מְשִׁיחַ צִדְקֵנוּ, וִימַהֵר וְיָחִישׁ לְגָאֳלֵנוּ גְאֻלַּת עוֹלָם וְעַל-יְדֵי-זֶה יִהְיֶה נִמְשָׁךְ עָלֵינוּ חַיּוּת גָּדוֹל דִּקְדֻשָּׁה, רוּחַ חַיִּים דִּלְעֵלָּא, וְרוּחַ חַיִּים דִּלְתַתָּא וְתִפְתַּח אֶת יָדְךָ וְתַשְׂבִּיעֵנוּ בִּרְצוֹנְךָ וּתְחַיֵּינוּ בְּרַחֲמֶיךָ וְתִתֶּן לָנוּ פַּרְנָסוֹתֵנוּ בְּרֶוַח קֹדֶם שֶׁנִּצְטָרֵךְ לָהֶם כִּי עֵינֵינוּ אֵלֶיךָ יְשַׂבֵּרוּ, לְךָ לְבַד עֵינֵינוּ תְלוּיוֹת חוּס וְחָנֵּנוּ וְרַחֵם עָלֵינוּ וְהוֹשִׁיעֵנוּ, כִּי אֵלֶיךָ עֵינֵינוּ, וִיקֻיַּם בָּנוּ מִקְרָא שֶׁכָּתוּב: "פּוֹתֵחַ אֶת יָדֶךָ וּמַשְׂבִּיעַ לְכָל חַי רָצוֹן"
<h3>תתכט</h3>
וְשָׁמְרֵנוּ וְהַצִּילֵנוּ בְּרַחֲמֶיךָ הָרַבִּים מִכָּל מִינֵי פְגָמִים וַעֲבֵרוֹת שֶׁבָּעוֹלָם, וְנִזְכֶּה לְהִסְתַּכֵּל בִּשְׁלֹשָׁה דְבָרִים וְלֹא נָבֹא לִידֵי עֲבֵרָה, שֶׁהֵם, מֵאַיִן בָּאנוּ מִטִּפָּה סְרוּחָה, וּלְאָן אָנוּ הוֹלְכִים לִמְקוֹם עָפָר רִמָּה וְתוֹלֵעָה, וְלִפְנֵי מִי אָנוּ עֲתִידִין לִתֵּן דִּין וְחֶשְׁבּוֹן לִפְנֵי מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא וְתִהְיֶה בְּעֶזְרֵנוּ שֶׁנִּזְכֶּה מְהֵרָה לְהִתְחָרֵט וְלָשׁוּב בֶּאֱמֶת עַל כָּל הָעֲבֵרוֹת וְהַפְּגָמִים שֶׁעָבַרְנוּ עַד הֵנָּה בְּשׁוֹגֵג וּבְמֵזִיד בְּאֹנֶס וּבְרָצוֹן, בְּמַחֲשָׁבָה דִּבּוּר וּמַעֲשֶׂה בְּכֹחַ וּבְפֹעַל, עַל הַכֹּל תִּמְחֹל וּתְכַפֵּר וְתִסְלַח לָנוּ חַנּוּן הַמַּרְבֶּה לִסְלֹחַ לְמַעַן שִׁמְךָ יְהֹוָה וְסָלַחְתָּ לַעֲווֹנֵינוּ כִּי רַב הוּא וְתִהְיֶה עִמָּנוּ מֵעַתָּה וְתַעַזְרֵנוּ שֶׁנִּזְכֶּה לָסוּר מֵרָע, לִבְלִי לַעֲבֹר עוֹד עַל דְּבָרֶיךָ וְעַל רְצוֹנְךָ אֲפִלּוּ תְנוּעָה קַלָּה וְתַעַזְרֵנוּ לְקַיֵּם כָּל מִצְווֹתֶיךָ בְּאַהֲבָה וּלְהוֹצִיא מִכֹּחַ אַל הַפֹּעַל כָּל הַדְּבָרִים שֶׁבִּקְדֻשָּׁה שֶׁהֵם רְצוֹנְךָ בֶּאֱמֶת וְעַל יְדֵי זֶה נִזְכֶּה לְהַמְשִׁיךְ שֶׁפַע וְחַיּוּת חָדָשׁ בְּכָל עֵת מִלְמַעְלָה לְמַטָּה מִן הַכֹּחַ אֶל הַפֹּעַל וְיִתְחַדְּשׁוּ וְיִתְקַיְּמוּ כָּל הָעוֹלָמוֹת עַל יָדֵינוּ, עַל יְדֵי הַחַיּוּת הֶחָדָשׁ שֶׁנִּזְכֶּה לְהַמְשִׁיךְ בְּכָל עֵת מִשְׁנֵי הַיּוּדִי"ן שֶׁל שְׁנֵי שְׁמוֹתֶיךָ הַקְּדוֹשִׁים שֶׁהֵם שֵׁם הָעֶצֶם וְשֵׁם הַכִּנּוּי (כָּזֶה יאקדונקי), וְנִזְכֶּה לְהַמְשִׁיךְ פִּי שְׁנַיִם בְּרוּחָם שֶׁל הַצַּדִּיקִים אֲמִתִּיִּים עָלֵינוּ "לֵב טָהוֹר בְּרָא לִי אֱלֹהִים וְרוּחַ נָכוֹן חַדֵּשׁ בְּקִרְבִּי אַל תַּשְׁלִיכֵנִי מִלְּפָנֶיךָ וְרוּחַ קָדְשְׁךָ אַל תִּקַּח מִמֶּנִּי הָשִׁיבָה לִי שְׂשׂוֹן יִשְׁעֶךָ, וְרוּחַ נְדִיבָה תִסְמְכֵנִי כִּי אַתָּה אֱלֹהֵי יִשְׁעִי רוּחֲךָ טוֹבָה, תַּנְחֵנִי בְּאֶרֶץ מִישׁוֹר":
<h3>תתל</h3>
אָבִינוּ אָב הָרַחֲמָן, עֲשֵׂה לְמַעַן אֲבוֹתֵינוּ אַבְרָהָם יִצְחָק וְיַעֲקֹב אֲשֶׁר הִתְחִילוּ לְגַלּוֹת אֱלֹהוּתְךָ בָּעוֹלָם, וְיָגְעוּ וְטָרְחוּ כָּל יְמֵיהֶם לְהָשִׁיב רַבִּים מֵעָוֹן וּלְקָרֵב כָּל הָעוֹלָם לַעֲבוֹדָתֶךָ, אֲשֶׁר בִּזְכוּתָם בָּחַרְתָּ בְּזַרְעָם אַחֲרֵיהֶם מִכָּל הָעַמִּים, וְרוֹמַמְתָּנוּ מִכָּל הַלְּשׁוֹנוֹת, וְנָתַתָּ לָּנוּ תּוֹרָתְךָ הַקְּדוֹשָׁה עַל יְדֵי מֹשֶׁה נְבִיאֶךָ נֶאֱמַן בֵּיתֶךָ עֲשֵׂה לְמַעֲנָם וּלְמַעַן כָּל הַצַּדִּיקִים הַגְּדוֹלִים הָאֲמִתִּיִּים שֶׁהָיוּ אַחֲרֵיהֶם, אֲשֶׁר כֻּלָּם יָגְעוּ וְטָרְחוּ כָּל יְמֵיהֶם, וְשָׂמוּ כָּל מְגַמַּת פְּנֵיהֶם, לְהָשִׁיב אֵלֶיךָ אֶת בָּנֶיךָ שֶׁנִּתְרַחֲקוּ מִמְּךָ בַּעֲווֹנוֹתֵיהֶם, לַהֲשִׁיבָם אֵלֶיךָ וּלְקָרְבָם לַעֲבוֹדָתְךָ בֶּאֱמֶת, כַּאֲשֶׁר אַתָּה יָדַעְתָּ אֶת לְבָבָם בֶּאֱמֶת, וִיגִיעָתָם וְטִרְחָם וְעָנְיָם וְצָרָתָם וַעֲמָלָם שֶׁסָּבְלוּ כָּל יְמֵיהֶם בִּשְׁבִילֵנוּ
<h3>תתלא</h3>
אָנָּא יְהֹוָה זוֹכֵר חַסְדֵי אָבוֹת, עֲשֵׂה לְמַעֲנָם וּמַלֵּא חֶפְצָם וּרְצוֹנָם, וְעָזְרֵם וְהוֹשִׁיעֵם שֶׁיִּזְכּוּ לִגְמֹר עִמָּנוּ וּלְהוֹצִיא מִכֹּחַ אֶל הַפֹּעַל, כָּל אֲשֶׁר הִתְחִילוּ וְרָצוּ וְחָשְׁקוּ לַעֲשׂוֹת עִמָּנוּ לֹא לְמַעֲנֵנוּ כִּי אִם לְמַעַנְךָ וּלְמַעֲנָם, עֲשֵׂה מַה שֶּׁתַּעֲשֶׂה בְּרַחֲמֶיךָ וַחֲסָדֶיךָ הָעֲצוּמִים, בְּאֹפֶן שֶׁנִּזְכֶּה לְהַגִּיעַ מְהֵרָה לְכָל מַה שֶּׁבִּקַּשְׁנוּ מִלְּפָנֶיךָ וּמִלְּפָנֶיךָ מַלְכֵּנוּ רֵיקָם אַל תְּשִׁיבֵנוּ, חָנֵּנוּ וַעֲנֵנוּ וּשְׁמַע קוֹל תְּפִלָּתֵנוּ, כִּי אַתָּה שׁוֹמֵעַ תְּפִלַּת כָּל פֶּה עַמְּךָ יִשְׂרָאֵל בְּרַחֲמִים, בָּרוּךְ אַתָּה שׁוֹמֵעַ תְּפִלָּה:
<h2>תפילה סז</h2>
<h3>תתלב</h3>
"תִּיקַר נָא נַפְשִׁי בְּעֵינֶיךָ" יְהֹוָה אֱלֹהַי וֵאלֹהֵי אֲבוֹתַי, חוּס וַחֲמֹל נָא עַל נַפְשׁוֹת עַמְּךָ יִשְׂרָאֵל בְּרַחֲמִים רַבִּים וּבְחֶמְלָה גְדוֹלָה חוּס וְרַחֵם וַחֲמֹל עַל נַפְשׁוֹת יִשְׂרָאֵל הַיְקָרוֹת מִפָּז וּמִפְּנִינִים נְפָשׁוֹת הַחֲצוּבוֹת מִתַּחַת כִּסֵּא כְבוֹדֶךָ, נְפָשׁוֹת קְדוֹשׁוֹת הַכְּלוּלִים בְּשִׁמְךָ, הַנִּקְרָאִים חֵלֶק אֱלוֹהַּ מִמַּעַל נְפָשׁוֹת עֶלְיוֹנוֹת אֲשֶׁר הָיִיתָ מִשְׁתַּעְשֵׁעַ בָּהֶם מִקֶּדֶם, נְפָשׁוֹת אֲשֶׁר עָלוּ בְּמַחֲשָׁבָה תְּחִלָּה, נְפָשׁוֹת שֶׁהֵם לְמַעְלָה מִכָּל הָעוֹלָמוֹת כֻּלָּם, אֲשֶׁר בָּהֶם נִמְלַכְתָּ וּבָרָאתָ אֶת הָעוֹלָם יֶהֱמוּ נָא מֵעֶיךָ יִכְמְרוּ רַחֲמֶיךָ עַל יוֹצְאֵי חֲלָצֶיךָ, עַל בָּנֶיךָ הַנֶּאֱהָבִים וְהַנְּעִימִים, "הָעֲמֻסִים מִנִּי בֶטֶן הַנְּשׂוּאִים מִנִּי רָחַם", הַנִּקְרָאִים בְּכָל לְשׁוֹנוֹת שֶׁל חִבָּה, בָּנִים, אַחִים, רֵעִים וַאֲהוּבִים, נְפָשׁוֹת הַיְקָרוֹת אֲשֶׁר לֹא הָיִיתָ זָז מֵחַבְּבָם עַד שֶׁקְרָאתָם בִּתִּי וַאֲחוֹתִי וְאִמִּי, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה לֹא זָז מֵחַבְּבָהּ עַד שֶׁקְּרָאָהּ בִּתִּי, שֶׁנֶּאֱמַר: "שִׁמְעִי בַּת וּרְאִי וְהַטִּי אָזְנֵךְ וְשִׁכְחִי עַמֵּךְ וּבֵית אָבִיךְ", לֹא זָז מֵחַבְּבָהּ עַד שֶׁקְּרָאָהּ אֲחוֹתִי, שֶׁנֶּאֱמַר: "פִּתְחִי לִי אֲחוֹתִי רַעְיָתִי יוֹנָתִי תַמָּתִי", לֹא זָז מֵחַבְּבָהּ עַד שֶׁקְּרָאָהּ אִמִּי שֶׁנֶּאֱמַר: "שִׁמְעוּ אֵלַי עַמִּי וּלְאוּמִּי אֵלַי הַאֲזִינוּ" רַחֵם נָא עַל הוֹד יִקְרַת תִּפְאֶרֶת קְדֻשַּׁת נַפְשֵׁינוּ בְּשָׁרְשֵׁנוּ הָעֶלְיוֹן, כַּאֲשֶׁר אַתָּה לְבַד יָדַעְתָּ מֵהֵיכָן נִמְשָׁכוֹת נַפְשׁוֹתֵינוּ הַיְקָרוֹת הָעוֹלוֹת לְמַעְלָה לְמַעְלָה עַל כָּל הָעוֹלָמוֹת וְעַל כָּל הַקְּדֻשּׁוֹת כֻּלָּם, וְעָזְרֵנוּ וְזַכֵּנוּ וְהוֹשִׁיעֵנוּ בַּחֲנִינוֹתֶיךָ הָאֲמִתִּיּוֹת שֶׁנִּזְכֶּה לְהִתְגַּבֵּר בְּכָל עֹז לִשְׁמֹר אֶת נַפְשׁוֹתֵינוּ בִּשְׁמִירָה גְדוֹלָה וּמְעֻלָּה בְּכָל עֵת, לְהַחֲזִיקָה אֶצְלֵנוּ, לְאֹרֶךְ יָמִים וְשָׁנִים, בִּקְדֻשָּׁה וּבְטָהֳרָה גְדוֹלָה, בִּזְרִיזוּת וּנְקִיּוּת וְטָהֳרָה וּפְרִישׁוּת וּקְדֻשָּׁה וַעֲנָוָה וְיִרְאַת חֵטְא וַחֲסִידוּת
<h3>תתלג</h3>
וְתַעֲזֹר לָנוּ וְתוֹשִׁיעֵנוּ שֶׁנִּזְכֶּה לְהִתְרַחֵק וְלִבְרֹחַ מִן הַכָּבוֹד בֶּאֱמֶת בְּתַכְלִית הָרִחוּק וְלֹא יַעֲלֶה עַל דַּעְתֵּנוּ שׁוּם רָצוֹן וְתַאֲוָה וְחֶמְדָּה לְשׁוּם כָּבוֹד כְּלָל וּתְרַחֵם עָלֵינוּ וְתוֹשִׁיעֵנוּ תָמִיד בְּכָל עֵת שֶׁתִּשְׁלַח לָנוּ בְּרַחֲמֶיךָ וּבַחֲסָדֶיךָ הָרַבִּים אֵיזֶה כָּבוֹד, שֶׁנִּזְכֶּה אָז לִשְׁמֹר אֶת עַצְמֵנוּ וְאֶת נַפְשׁוֹתֵינוּ מְאֹד מְאֹד לְבַל נִהְיֶה נִלְכָּדִים חַס וְשָׁלוֹם כְּלָל עַל יְדֵי הַכָּבוֹד וְלֹא נְקַבֵּל אֶת הַכָּבוֹד בִּשְׁבִילֵנוּ כְּלָל, וְלֹא נִשְׁתַּמֵּשׁ בּוֹ לְצֹרֶךְ עַצְמֵנוּ כְּלָל, וְלֹא יַגִּיעַ לָנוּ שׁוּם הֲנָאָה כְּלָל מֵהַכָּבוֹד, רַק נִזְכֶּה לְהַעֲלוֹת כָּל הַכָּבוֹד אֵלֶיךָ לְבַד, וְנַחֲזֹר כָּל הַכָּבוֹד לְמֶלֶךְ הַכָּבוֹד, לְמִי שֶׁכָּל הַכָּבוֹד שֶׁלּוֹ לְבָד וְתַעַזְרֵנוּ וְתִשְׁמְרֵנוּ בִּשְׁמִירָה עֶלְיוֹנָה שֶׁלֹּא נִפְגֹּם בִּקְדֻשַּׁת הַכָּבוֹד כְּלָל, רַק נִזְכֶּה לְקַבֵּל אֶת הַכָּבוֹד בִּקְדֻשָּׁה וּבְטָהֳרָה גְדוֹלָה לְשִׁמְךָ וְלַעֲבוֹדָתְךָ לְבַד בְּלִי שׁוּם פְּגַם תַּאֲוָתֵנוּ כְּלָל וְתַחְמֹל עָלֵינוּ בְּכָל עֵת שֶׁתִּשְׁלַח לָנוּ כָּבוֹד חָדָשׁ שֶׁלֹּא יָבֹא הַכָּבוֹד בִּשְׁבִיל הִסְתַּלְּקוּת נֶפֶשׁ חַס וְשָׁלוֹם, רַק נִזְכֶּה שֶׁיָּבֹא הַכָּבוֹד אֵלֵינוּ לְטוֹבָה וְלֹא לְרָעָה חַס וְשָׁלוֹם, שֶׁנִּזְכֶּה עַל-יְדֵי הַכָּבוֹד לְקַבֵּל בְּכָל עֵת נְפָשׁוֹת חֲדָשׁוֹת בִּקְדֻשָּׁה וּבְטָהֳרָה גְדוֹלָה, וְיִתּוֹסֵף וְיִתְגַּדֵּל נַפְשׁוֹתֵינוּ בְּכָל עֵת בְּתוֹסְפוֹת אוֹר קְדֻשָּׁה וְטָהֳרָה, וְתִשְׁלַח לָנוּ בְּכָל עֵת נְפָשׁוֹת חֲדָשׁוֹת קְדוֹשׁוֹת וִיקָרוֹת לְאֹרֶךְ יָמִים וְשָׁנִים טוֹבִים בְּתוֹרָתְךָ וַעֲבוֹדָתְךָ וְיִרְאָתֶךָ:
<h3>תתלד</h3>
וּבְכֵן תְּרַחֵם עָלֵינוּ וְתוֹשִׁיעֵנוּ, וְתִהְיֶה בְּעֶזְרֵנוּ מֵעַתָּה שֶׁנִּזְכֶּה לְשַׁבֵּר בֶּאֱמֶת תַּאֲוַת אֲכִילָה וּשְׁתִיָּה וְנִזְכֶּה לְהִסְתַּפֵּק בַּמֻּעָט, לֶאֱכֹל מְעַט בִּקְדֻשָּׁה גְדוֹלָה וּלְהִסְתַּפֵּק מִמֶּנּוּ וּנְדַקְדֵּק עַל עַצְמֵנוּ מִכַּזַּיִת וְעַד כְּבֵיצָה, לִבְלִי לֶאֱכֹל אֲפִלּוּ מַשֶּׁהוּ יוֹתֵר מֵהַמֻּכְרָח לָנוּ בִּשְׁבִיל קִיּוּם הַגּוּף וְנֹאכַל לְבַד לְקִיּוּם גּוּפֵנוּ, וּנְמַעֵט תַּאֲוַת טִבְעֵנוּ, וְנִזְכֶּה לִהְיוֹת בִּכְלָל הַצַּדִּיקִים הָאוֹכְלִים לְשׂבַע נַפְשָׁם דִּקְדֻשָּׁה, כְּמוֹ שֶׁכָּתוּב: "צַדִּיק אוֹכֵל לְשׂוֹבַע נַפְשׁוֹ", עַד שֶׁנִּזְכֶּה שֶׁתִּשָּׂא לָנוּ פָּנִים וּתְחָנֵּנוּ, כְּמוֹ שֶׁכָּתוּב: "יִשָּׂא יְהֹוָה פָּנָיו אֵלֶיךָ, וְיָשֵׂם לְךָ שָׁלוֹם" וְנִזְכֶּה לְהַמְשִׁיךְ הֶאָרַת פָּנִים אֶל הַכָּבוֹד דִּקְדֻשָּׁה, וְתַצִּיל אוֹתָנוּ וְאֶת כָּל עַמְּךָ בֵּית יִשְׂרָאֵל מֵעַזֵּי פָנִים וּמֵעַזּוּת פָּנִים, וְתַעֲלֶה וּתְסַלֵּק אֶת הַכָּבוֹד מִן הָעַזֵּי פָנִים שֶׁבַּדּוֹר, וְלֹא יִהְיֶה לָהֶם שׁוּם כָּבוֹד וְהִתְנַשְּׂאוּת וּפְקִידוּת וְהִתְמַנּוּת וּשְׂרָרָה כְּלָל וּתְרַחֵם עָלֵינוּ וְעַל כָּל עַמְּךָ בֵּית יִשְׂרָאֵל, וְתַצִּיל אוֹתָנוּ מִכָּל הַמַּנְהִיגִים וְהַמְפֻרְסָמִים שֶׁל שֶׁקֶר, הַגּוֹרְמִים לָנוּ מַה שֶּׁגּוֹרְמִים, כַּאֲשֶׁר אַתָּה לְבַד יָדַעְתָּ, כִּי בַּעֲווֹנוֹתֵינוּ הָרַבִּים נָפַל וְיָרַד הַכָּבוֹד דִּקְדֻשָׁה מְאֹד דַּל כְּבוֹדֵנוּ בַּגּוֹיִם וְשִׁקְצוּנוּ כְּטֻמְאַת הַנִּדָּה, וְנָפַל הַכָּבוֹד בֵּין הָעַכּוּ"ם וְהָרְשָׁעִים וְהַשַּׁקְרָנִים וְהָעַזֵּי פָנִים שֶׁבַּדּוֹר, שֶׁהֵם מְקַבְּלִין לְעַצְמָן כָּל הַכָּבוֹד וְחוֹלְקִין כָּבוֹד לְעַצְמָן, וְעַמְּךָ יִשְׂרָאֵל הַכְּשֵׁרִים וְהַצַּדִּיקִים בֶּאֱמֶת לְחֶרְפָּה וּלְבִזָּיוֹן וּלְלַעַג וָקֶלֶס
<h3>תתלה</h3>
אָנָּא יְהֹוָה מָלֵא רַחֲמִים מֶלֶךְ הַכָּבוֹד סֶלָה, חוּס וַחֲמֹל עַל כְּבוֹדְךָ הַגָּדוֹל וְהַקָּדוֹשׁ, וְהַצֵּל אֶת נַפְשׁוֹתֵינוּ מֵהֶם וּמֵהֲמוֹנָם, וְתוֹצִיא אֶת הַכָּבוֹד מִבֵּינֵיהֶם, וְתַעֲלֶה אֶת הַכָּבוֹד מִבֵּין הַקְּלִפּוֹת, וּתְרַחֵם עַל שְׁכִינַת עֻזְּךָ אֲשֶׁר הוּרַד כְּבוֹדָהּ וּגְאוֹנָהּ וְיָרְדָה וְנִדַּלְדְּלָה כִּי בַּעֲווֹנוֹתֵינוּ הָרַבִּים הִסְתַּרְתָּ פָּנֶיךָ מִכְּבוֹדְךָ הַגָּדוֹל, וּכְבוֹדְךָ וּמַלְכוּתְךָ נִתְרַחֵק מֵאִתְּךָ כִּבְיָכוֹל, וְיָרַד וְנָפַל עַד שֶׁהִגִּיעַ כָּל הַכָּבוֹד לְהָעַכּוּ"ם וְהָרְשָׁעִים וְהָעַזֵּי פָנִים שֶׁבַּדּוֹר "וַיִּדַּל יִשְׂרָאֵל מְאֹד", וְנַהֲפוֹךְ כָּל הַכָּבוֹד לְזָרִים אֲשֶׁר אֵין לָהֶם חֵלֶק בְּשֵׂכֶל וּפָנִים דִּקְדֻשָּׁה, שֶׁהֵם הָעַזֵּי פָנִים שֶׁבַּדּוֹר, שֶׁהֵם דּוֹמִין כְּקוֹף בִּפְנֵי אָדָם:
<h3>תתלו</h3>
רַחֲמָן מָלֵא רַחֲמִים, רַחֲמָן מָלֵא רַחֲמִים, רַחֵם עַל כְּבוֹדְךָ הַגָּדוֹל וְהַקָּדוֹשׁ, וְזַכֵּנוּ וְעָזְרֵנוּ שֶׁנִּזְכֶּה לְהַעֲלוֹת וּלְהַחֲזִיר כָּל הַכָּבוֹד אֶל הַקְּדֻשָּׁה וְזַכֵּנוּ בְּרַחֲמֶיךָ הָרַבִּים לְהַרְבּוֹת בִּצְדָקָה תָמִיד, לִתֵּן צְדָקָה הַרְבֵּה לַעֲנִיִּים הֲגוּנִים הַרְבֵּה, בְּשִׂמְחָה וּבְטוּב לֵבָב בֶּאֱמֶת, וּבִשְׁלֵמוּת גָּדוֹל כִּרְצוֹנְךָ הַטּוֹב, בְּאֹפֶן שֶׁנִּזְכֶּה עַל יְדֵי הַצְּדָקָה לְהַמְשִׁיךְ אוֹר הַפָּנִים אֶל הַכָּבוֹד וּתְבָרֵךְ אוֹתָנוּ כֻּלָּנוּ יַחַד בְּאוֹר פָּנֶיךָ, וְתַמְשִׁיךְ עָלֵינוּ חֲסָדֶיךָ הָרַבִּים הַכְּלוּלִים בְּשִׁמְךָ הַגָּדוֹל, וְתָאִיר עָלֵינוּ כָּל הַחֲסָדִים הַכְּלוּלִים בַּחֲמִשָּׁה חֲסָדִים כְּנֶגֶד חֲמִשָּׁה פְּעָמִים צְדָקָה שֶׁנִּזְכַּר בְּתוֹרָתְךָ הַקְּדוֹשָׁה וִיקֻיָּם בָּנוּ מִקְרָא שֶׁכָּתוּב:
"אֲנִי בְּצֶדֶק אֶחֱזֶה פָּנֶיךָ אֶשְׂבְּעָה בְּהָקִיץ תְּמוּנָתֶךָ" וְנִזְכֶּה לְהַעֲלוֹת אֶת הַכָּבוֹד וְהַמַּלְכוּת מִצֶּדֶק לִצְדָקָה, וְתַעַזְרֵנוּ וְתוֹשִׁיעֵנוּ לְהוֹצִיא כָּל הַכָּבוֹד מִן הָעַזֵּי פָנִים, וּלְהַחֲזִיר כָּל הַכָּבוֹד אֶל הַמְּבִינֵי מַדָּע דִּקְדֻשָּׁה, וְיֻחְזַר כָּל הַגְּדֻלָּה וְהַכָּבוֹד לְצַדִּיקֵי הַדּוֹר וּכְשֵׁרֵי הַדּוֹר הָאֲמִתִּיִּים, הַנִּקְרָאִים פְּנֵי הַדּוֹר בֶּאֱמֶת:
<h3>תתלז</h3>
וּבְכֵן תְּרַחֵם עָלֵינוּ וְעַל כָּל עַמְּךָ יִשְׂרָאֵל, וְתָשִׂים שָׁלוֹם בֵּין כָּל עַמְּךָ יִשְׂרָאֵל לְעוֹלָם, וּתְבַטֵּל כָּל מִינֵי מַחֲלֹקֶת מֵעַמְּךָ יִשְׂרָאֵל, וְלֹא יִהְיֶה שׁוּם קִנְאָה וְשִׂנְאָה וְקִנְטוּר, וְלֹא שׁוּם מְרִיבָה וּמַחֲלֹקֶת עַל עַמְּךָ יִשְׂרָאֵל הַכְּשֵׁרִים הַחֲפֵצִים וּמִשְׁתּוֹקְקִים וּמִתְגַּעְגְּעִים לְעָבְדְּךָ בֶּאֱמֶת, וּבִפְרָט עַל הַצַּדִּיקִים וְהַחֲכָמִים הָאֲמִתִּים כִּי בַּעֲווֹנוֹתֵינוּ הָרַבִּים נִתְרַבָּה עַכְשָׁו הַמַּחֲלֹקֶת וְהַקַּטֵּגוֹרְיָא בֵּין הַתַּלְמִידֵי חֲכָמִים "וְלַיּוֹצֵא וְלַבָּא אֵין שָׁלוֹם", וְכָל הָעוֹלָם מָלֵא מַחֲלֹקֶת, אֲשֶׁר זֹאת הַמַּחֲלֹקֶת מַזֶּקֶת לָנוּ הַרְבֵּה לַעֲבוֹדָתְךָ בֶּאֱמֶת, כַּאֲשֶׁר אַתָּה יָדַעְתָּ, וּבִפְרָט עֹצֶם הַמַּחֲלֹקֶת שֶׁמִּתְגַּבֵּר בְּכָל עֵת עַל הָרְחוֹקִים הַבָּאִים לָשׁוּב אֵלֶיךָ וּלְהִתְקָרֵב לְשִׁמְךָ הַגָּדוֹל וּלְעָבְדְךָ בֶּאֱמֶת, אֲשֶׁר רַבּוּ הַחוֹלְקִים עֲלֵיהֶם וְעַל הָעוֹסְקִים לְקָרְבָם, חִנָּם עַל לֹא דָּבָר:
<h3>תתלח</h3>
אָנָּא יְהֹוָה מָלֵא רַחֲמִים אֲדוֹן הַשָּׁלוֹם מֶלֶךְ שֶׁהַשָּׁלוֹם שֶׁלּוֹ, הַצִּילֵנוּ מֵרִיב וּמַחֲלֹקֶת וְזַכֵּנוּ לְמֹחַ וָדַעַת וְשֵׂכֶל צַח וָזַךְ בְּלִי פְּסֹלֶת כְּלָל, וּתְזַכֵּנוּ שֶׁיִּהְיֶה מֹחֵנוּ שָׁקִיט וְשָׁכִיךְ, וְלֹא יִהְיֶה מֹחֵנוּ מְבֻלְבָּל כְּלָל, וְיִתְבַּטְּלוּ כָּל הַפְּסֹלֶת וְהַמּוֹתָרוֹת שֶׁבַּמֹּחַ, עַד שֶׁנִּזְכֶּה שֶׁיִּתְבַּטְּלוּ וְיִכְלוּ וְיִפְּלוּ הָאוֹיְבִים וְהַשּׂוֹנְאִים הַיּוֹנְקִים מִן מֹחֵנוּ כִּי אֵין בָּנוּ שׁוּם דַּעַת אֵיךְ לִלְחֹם עִם שׂוֹנְאֵינוּ וְרוֹדְפֵינוּ חִנָּם וְאֵיךְ לְהִתְנַהֵג עִמָּהֶם, כִּי כַּוָּנָתֵנוּ רְצוּיָה לְשֵׁם שָׁמַיִם וְאָנוּ חֲפֵצִים לְעָבְדְךָ בֶּאֱמֶת, וְלָשׁוּב אֵלֶיךָ בִּתְשׁוּבָה שְׁלֵמָה מְהֵרָה, וְאֵין אָנוּ חֲפֵצִים שׁוּם מַחֲלֹקֶת כְּלָל מָלֵא רַחֲמִים חֲמֹל עַל עֲנִיֵּי הַצֹּאן, עַל עַם מְמֻשָּׁךְ וּמְמֹרָט, עַם עָנִי וְאֶבְיוֹן, וְרַחֵם וְהוֹשִׁיעַ וְהַצֵּל חֲלוּשֵׁי כֹחַ כָּאֵלֶּה מֵרִיב וּמַחֲלֹקֶת, כִּי אֵין לָנוּ עַל מִי לְהִשָּׁעֵן כִּי אִם עַל אָבִינוּ שֶׁבַּשָּׁמַיִם עָלֶיךָ לְבַד הִשְׁלַכְנוּ אֶת יְהָבֵנוּ, עָלֶיךָ לְבַד אָנוּ נִשְׁעָנִים, אֵלֶיךָ תְּלוּיוֹת עֵינֵינוּ עַד שֶׁתְּחָנֵּנוּ
<h3>תתלט</h3>
וּבְכֵן תְּרַחֵם עָלֵינוּ אֲדוֹן מָלֵא רַחֲמִים, וְתַעֲזוֹר וְתוֹשִׁיעַ לָנוּ וּלְכָל עַמְּךָ בֵּית יִשְׂרָאֵל, שֶׁנִּזְכֶּה כֻּלָּנוּ לְהוֹלִיד וּלְגַדֵּל אֶת הַנְּפָשׁוֹת הַקְּדוֹשׁוֹת הַנִּמְשָׁכוֹת לָנוּ בְּכָל עֵת עַל-יְדֵי הַכָּבוֹד דִּקְדֻשָּׁה, שֶׁנִּזְכֶּה לְהוֹלִיד הַנְּפָשׁוֹת בְּנָקֵל בְּלִי קִשּׁוּי הוֹלָדָה כְּלָל וְנִזְכֶּה לְגַדְּלָם בְּנַחַת וּבְשָׁלוֹם בְּלִי שׁוּם צַעַר גִּדּוּל בָּנִים כְלָל וְתַשְׁפִּיעַ עָלֵינוּ בְּרַחֲמֶיךָ הָרַבִּים יִרְאָה וְאַהֲבָה, וְנִזְכֶּה לְיִרְאָה וּלְאַהֲבָה אֶת שִׁמְךָ בֶּאֱמֶת, וְעַל-יְדֵי-זֶה תַּמְשִׁיךְ עָלֵינוּ כֹּחַ הַיָּדַיִם הָעֶלְיוֹנִים הַקְּדוֹשִׁים, יָד הַחֲזָקָה וְיָד הַגְּדוֹלָה, וְעַל- יְדֵי-זֶה נִזְכֶּה לְהוֹלִיד וּלְגַדֵּל אֶת הַנֶּפֶשׁ בְּנַחַת וְשַׁלְוָה, בְּלִי שׁוּם קִשּׁוּי הוֹלָדָה וּבְלִי שׁוּם צַעַר גִּדּוּל בָּנִים כְּלָל להתפלל על אלו שיש להם צער ויסורים מגידול בנים ר"ל
<h3>תתמ</h3>
אָנָּא יְהֹוָה רַחֲמָן מָלֵא רַחֲמִים, אַתָּה יוֹדֵעַ אֶת צָרוֹתָם וּמַכְאוֹבָם שֶׁל עַמְּךָ יִשְׂרָאֵל שֶׁיֵּשׁ לָהֶם צַעַר גִּדּוּל בָּנִים רַחֲמָנָא לִצְּלָן, אֲשֶׁר כְּבָר הִפְלֵאתָ אֶת מַכּוֹתָם, וְלָקַחְתָּ מֵהֶם מַחְמַד עֵינֵיהֶם, וּמַשָּׂא נַפְשָׁם בָּנִים וּבָנוֹת הַיְקָרִים הַמְּסֻלָּאִים בַּפָּז, נְפָשׁוֹת יְקָרוֹת וַחֲבִיבוֹת, יוֹנְקֵי שָׁדַיִם שֶׁלֹּא חָטְאוּ, גְּמוּלֵי חָלָב שֶׁלֹּא פָּשְׁעוּ, תִּינוֹקוֹת שֶׁל בֵּית רַבָּן אֲשֶׁר הֵם מְקַיְּמִין אֶת הָעוֹלָם בְּהֶבֶל פִּיהֶם שֶׁאֵין בּוֹ חֵטְא, רַק בַּעֲווֹנוֹתֵינוּ וּבַעֲווֹנוֹת אֲבוֹתָם פָּגַעְתָּ בָּהֶם
<h3>תתמא</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, אַתָּה יָדַעְתָּ אֶת צַעֲרָם וּמַכְאוֹבָם הַקָּשֶׁה שֶׁל הַיְלָדִים הָרַכִּים הָאֵלֶּה, וְצַעַר וּמַכְאוֹב שֶׁל אֲבִיהֶם וְאִמָּם וְכָל קְרוֹבֵיהֶם וְכָל הַמִּצְטַעֲרִים בְּצָרָתָם, כִּי רַע וּמַר כִּי נָגַע עַד הַנֶּפֶשׁ, בָּכֹה יִבְכּוּ הַרְבֵּה בֶכֶה, וְדִמְעָתָם עַל לֶחֱיָם אַתָּה אֵל רֳאִי הָרוֹאֶה "אֶת דִּמְעַת הָעֲשׁוּקִים הָאֵלֶּה וּמִיַּד עוֹשְׁקֵיהֶם כֹּחַ, וְאֵין לָהֶם מְנַחֵם", חֲמֹל עַל רְתִיחַת דִּמְעָתָם וְאֶנְקָתָם וֶאֱמֹר לְצָרוֹתָם דָּי, וְאַל תַּעֲשֶׂה לָהֶם כְּחֶטְאָם וְלֹא כַּעֲווֹנוֹתֵיהֶם תִּגְמֹל לָהֶם "כִּי אַתָּה יְהֹוָה טוֹב וְסַלָּח וְרַב חֶסֶד לְכָל קוֹרְאֶיךָ", וְאַתָּה מְקַיֵּם אֶת הָעוֹלָם בַּחֲסָדֶיךָ, וְכַמָּה עַכּוּ"ם וּרְשָׁעִים גְּמוּרִים מְגַדְּלִים אֶת בְּנֵיהֶם, כִּי אַתָּה חָפֵץ בְּקִיּוּם הָעוֹלָם, וְאֵין אַתָּה חָפֵץ בְּהַשְׁחָתַת הָעוֹלָם, חוּס וְרַחֵם וַחֲמֹל עַל נַפְשׁוֹת עַמְּךָ יִשְׂרָאֵל וְתֹאמַר לַמַּלְאָךְ הֶרֶף יָדֶיךָ, וְיָשׁוּב חַרְבּוֹ אֶל נְדָנָהּ, יְעוֹרָרוּ רַחֲמֶיךָ וַחֲנִינוֹתֶיךָ בְּאַהֲבָה וּבְחֶמְלָה יְתֵרָה עַל עַמְּךָ יִשְׂרָאֵל הַקָּדוֹשׁ, וְתַעֲזֹר וְתוֹשִׁיעַ וְתָגֵן עֲלֵיהֶם, שֶׁיִּזְכּוּ כֻלָּם לְגַדֵּל אֶת כָּל בְּנֵיהֶם וּבְנוֹתֵיהֶם בְּנַחַת וּבְשָׁלוֹם וְשַׁלְוָה בְּלִי שׁוּם צַעַר כְּלָל, לְתוֹרָה וּלְחֻפָּה וּלְמַעֲשִׂים טוֹבִים לְאֹרֶךְ יָמִים וְשָׁנִים טוֹבִים וְתַמְשִׁיךְ עֲלֵיהֶם חַיִּים וַאֲרִיכוּת יָמִים וְשָׁנִים מֵאִתְּךָ מִמְּקוֹר הַחַיִּים, (וּבִפְרָט עַל פלוני בן פלוני וְכוּ') רַחֵם נָא קְהַל עֲדַת יְשֻׁרוּן, סְלַח וּמְחַל עֲווֹנָם, וְהוֹשִׁיעֵנוּ אֱלֹהֵי יִשְׁעֵנוּ, שֶׁנִּזְכֶּה כֻלָּנוּ אֲנַחְנוּ וְכָל עַמְּךָ בֵּית יִשְׂרָאֵל, לְגַדֵּל אֶת כָּל בָּנֵינוּ וּבְנוֹתֵינוּ בְּנַחַת לְחַיִּים טוֹבִים אֲרוּכִים וּלְשָׁלוֹם וַעֲשֵׂה לְמַעַן אֲבוֹתֵינוּ וּלְמַעַן כָּל הַצַּדִּיקִים אֲמִתִּיִּים שֶׁבְּכָל דּוֹר וָדוֹר וְשֶׁבַּדּוֹר הַזֶּה, וְתַחְמֹל וּתְרַחֵם וְתוֹשִׁיעַ וְתַצִּיל אֶת יֶתֶר הַפְּלֵטָה, אֶת הַיְּלָדִים שֶׁנּוֹלְדוּ כְּבָר וַאֲשֶׁר עֲתִידִין לְהִוָּלֵד, וְתַצִּילֵם מֵחֹלִי הַמָּאזְלִין [חצבת, אדמת] וְהַפָּאקִין [אבעבועות רוח] וּמִכָּל מִינֵי מַחֲלָה וּכְאֵב וּמֵחוּשׁ שֶׁבָּעוֹלָם, וּתְחַזְּקֵם וְתַבְרִיאֵם וּתְחַיֵּם וְתַחֲלִימֵם, וְתַעֲזֹר לַאֲבִיהֶם וְאִמָּם שֶׁיִּזְכּוּ לְגַדְּלָם בְּנַחַת וּלְחַנְּכָם בַּעֲבוֹדָתֶךָ וְיִרְאָתֶךָ לְאֹרֶךְ יָמִים וְשָׁנִים טוֹבִים וְיִזְכּוּ לִרְאוֹת מֵהֶם בָּנִים וּבְנֵי בָּנִים עוֹסְקִים בַּתּוֹרָה וּבַמִּצְוֹת לְדוֹרֵי דוֹרוֹת עַד סוֹף כָּל הַדּוֹרוֹת וְיִתְרַבּוּ עַמְּךָ בֵּית יִשְׂרָאֵל "כְּחוֹל הַיָּם אֲשֶׁר לֹא יִמַּד וְלֹא יִסָּפֵר מֵרֹב" רַחֵם רַחֵם אָב הָרַחֲמָן, אַב הַחֶמְלָה אַב הַחֲנִינָה אַב הַחֶסֶד, רַחֵם נָא עַל יוֹנָה אִלֶּמֶת כָּמוֹנוּ הַיּוֹם כִּי אֵין מִי יַעֲמֹד בַּעֲדֵנוּ אֶלָּא שִׁמְךָ הַגָּדוֹל יַעֲמֹד לָנוּ בְּעֵת צָרָה, חוּסָה עָלֵינוּ וְעַל כָּל יִשְׂרָאֵל בְּרַחֲמֶיךָ הָרַבִּים, וְאַל תִּשְׁפֹּךְ חֲרוֹנְךָ עָלֵינוּ כִּי שִׁמְךָ נִקְרָא עָלֵינוּ אַל תַּנִּיחֵנוּ וְאַל תַּעַזְבֵנוּ וְאַל תִּטְּשֵׁנוּ, יֶהֱמוּ נָא מֵעֶיךָ וְרַחֲמֶיךָ עָלֵינוּ, וְאַל תֵּפֶן אֶל רִשְׁעֵנוּ וְאַל תַּסְתֵּר פָּנֶיךָ מִמֶּנּוּ, וְאַל תִּתְעַלֵּם מִתְּחִנָּתֵנוּ יְהִי נָא חַסְדְּךָ לְנַחֲמֵנוּ, טֶרֶם נִקְרָא אֵלֶיךָ עֲנֵנוּ, טֶרֶם נְדַבֵּר אַתָּה תִשְׁמַע רַחֲמָנָא דְּעָנֵי לַעֲנִיֵּי עֲנֵינָא, רַחֲמָנָא דְּעָנֵי לִתְבִירֵי לִבָּא עֲנֵינָא, רַחֲמָנָא דְּעָנֵי לְמַכִּיכֵי רוּחָא עֲנֵינָא, רַחֲמָנָא עֲנֵינָא, רַחֲמָנָא חוּס, רַחֲמָנָא פְּרֹק, רַחֲמָנָא שְׁזִיב, רַחֲמָנָא רַחֵם עֲלָן, הַשְׁתָּא בַּעֲגָלָה וּבִזְמַן קָרִיב, (עַד כָּאן):
<h3>תתמב</h3>
חוּס וַחֲמֹל וְרַחֵם עָלֵינוּ וּמַלֵּא מִשְׁאֲלוֹתֵינוּ לְטוֹבָה בְּרַחֲמִים, וְזַכֵּנוּ לְהַרְבּוֹת בִּצְדָקָה תָּמִיד לַעֲנִיִּים הֲגוּנִים בֶּאֱמֶת כִּרְצוֹנְךָ הַטּוֹב, וְנִזְכֶּה לִתֵּן צְדָקָה בִּשְׁעַת הַתְּפִלָּה בְּעֵת שֶׁאָנוּ אוֹמְרִים פָּסוּק "וְאַתָּה מוֹשֵׁל בַּכֹּל", עַד שֶׁנִּזְכֶּה לְהַעֲלוֹת הַמֶּמְשָׁלָה וְהַכָּבוֹד וְהַמַּלְכוּת מִן הַקְּלִפָּה, לְהַעֲלוֹת וּלְהוֹצִיא וּלְסַלֵּק כָּל הַכָּבוֹד וְהַגְּדֻלָּה וְהַמֶּמְשָׁלָה מִן הָעֲכּוּ"ם וְהָרְשָׁעִים וְהָעַזֵּי פָנִים שֶׁבַּדּוֹר, וּלְהַחֲזִיר כָּל הַכָּבוֹד וְהַמַּלְכוּת אֶל הַקְּדֻשָּׁה וְיָשׁוּב הַכָּבוֹד אֶל הַמְּבִינֵי מַדָּע אֶל הַצַּדִּיקִים וְהַחֲכָמִים הָאֲמִתִּיִּים דִּקְדֻשָּׁה, וְנִזְכֶּה לְשַׁבֵּר תַּאֲוַת אֲכִילָה וּלְהַמְשִׁיךְ פָּנִים אֶל הַכָּבוֹד, וְתַצִּילֵנוּ מֵרִיב וּמַחֲלֹקֶת תָּמִיד וְתַעֲזֹר לָנוּ שֶׁיָּבוֹאוּ לָנוּ נְפָשׁוֹת רַבּוֹת חֲדָשׁוֹת דִּקְדֻשָּׁה עַל- יְדֵי הַכָּבוֹד דִּקְדֻשָּׁה וְנִזְכֶּה לְיִרְאָה וְאַהֲבָה בִּשְׁלֵמוּת, וְעַל-יְדֵי-זֶה נִזְכֶּה לְהוֹלִיד וּלְגַדֵּל אֶת הַנֶּפֶשׁ בְּלִי שׁוּם קִשּׁוּי הוֹלָדָה וּבְלִי שׁוּם צַעַר גִּדּוּל בָּנִים כְּלָל רִבּוֹנוֹ שֶׁל עוֹלָם, אֵל הַכָּבוֹד, "לְךָ יְהֹוָה הַמַּמְלָכָה וְהַמִּתְנַשֵּׂא לְכֹל לְרֹאשׁ, וְהָעֹשֶׁר וְהַכָּבוֹד מִלְּפָנֶיךָ, וְאַתָּה מוֹשֵׁל בַּכֹּל, וּבְיָדְךָ כֹּחַ וּגְבוּרָה וּבְיָדְךָ לְגַדֵּל וּלְחַזֵּק לַכֹּל", זַכֵּנוּ לְהַעֲלוֹת כָּל הַכָּבוֹד לְשָׁרְשׁוֹ שֶׁבִּקְדֻשָּׁה
<h3>תתמג</h3>
וּבְכֵן תְּרַחֵם עַל נַפְשִׁי הָעֲיֵּפָה מְאֹד, הַיְגֵעָה מְאֹד, וְתַשְׁפִּיעַ עָלַי מַיִם קָרִים לְהַחֲיוֹת וּלְהָשִׁיב וּלְהַבְרִיא אֶת נַפְשִׁי הָעֲיֵפָה וְהַיְגֵעָה מְאֹד מְאֹד, כִּי זֶה יָמִים וְשָׁנִים אֲשֶׁר אֲנִי מִתְפַּלֵּל בְּלֹא לֵב, וְאֵינִי זוֹכֶה לְהַכְנִיס כָּל כַּוָּנַת לִבִּי לְתוֹךְ הַתְּפִלָּה וְלִבִּי רָחוֹק מִדִּבּוּרֵי הַתְּפִלָּה, אֲשֶׁר בִּגְלַל הַדָּבָר הַזֶּה נַפְשִׁי עֲיֵפָה מְאֹד
<h3>תתמד</h3>
אָנָּא בְּרַחֲמֶיךָ הָרַבִּים זַכֵּנִי לְתַקֵּן זֹאת, עָזְרֵנִי לְהִתְפַּלֵּל בְּכַוָּנַת הַלֵּב זַכֵּנִי שֶׁיִּהְיֶה פִּי וְלִבִּי שָׁוִין בִּשְׁעַת הַתְּפִלָּה, שֶׁאֶזְכֶּה לְהַכְנִיס כָּל כַּוָּנוֹת לְבָבִי וְדַעְתִּי בְּתוֹךְ דִּבּוּרֵי הַתְּפִלָּה וְתִהְיֶה תְפִלָּתִי בְּכַוָּנָה גְדוֹלָה, וְלֹא יֵצֵא שׁוּם דִּבּוּר מִפִּי בְּלִי כַּוָּנַת הַלֵּב, וְלֹא תִתְרַחֵק הַנֶּפֶשׁ מִן הַכָּבוֹד כְּלָל לְעוֹלָם
<h3>תתמה</h3>
וּתְזַכֵּנוּ לְהִזָּהֵר בִּכְבוֹד הַזָּקֵן שֶׁשָּׁכַח תַּלְמוּדוֹ, לְכַבְּדוֹ וּלְהַדְּרוֹ בְּכָל מִינֵי כָּבוֹד, עַד שֶׁנִּזְכֶּה עַל-יְדֵי-זֶה לְהַמְשִׁיךְ רְעָמִים דִּקְדֻשָּׁה, וְעַל-יְדֵי-זֶה יִתְבַּקְּעוּ וְיִשְׁתַּבְּרוּ כָּל הָעֲנָנִין דִּמְכַסְיָן עַל עַיְנִין, וְיִתְגַּלֶּה דַּעַת הַזְּקֵנִים דִּקְדֻשָּׁה, וְיֵצְאוּ מַיִם רַבִּים מֵימֵי הַדַּעַת וְתִמָּלֵא הָאָרֶץ דֵּעָה אֶת יְהֹוָה כַּמַּיִם לַיָּם מְכַסִּים וְתַמְשִׁיךְ עָלֵינוּ מֵימֵי הַדַּעַת מֵהַזְּקֵנִים דִּקְדֻשָּׁה, וְיִתְחַלְּקוּ מֵימֵי הַדַּעַת לְכָל אֶחָד וְאֶחָד לְפִי בְּחִינָתוֹ כָּרָאוּי לוֹ בֶּאֱמֶת וְנִזְכֶּה לְקַבֵּל וְלִשְׁאֹב מֵימֵי הַדַּעַת מִפִּי הַזְּקֵנִים דִּקְדֻשָּׁה בְּעַצְמָן, עַד שֶׁנִּזְכֶּה עַל-יְדֵי-זֶה לְהַמְשִׁיךְ מַיִם קָרִים עַל נַפְשׁוֹתֵינוּ הָעֲיֵפוֹת וְהַיְגֵעוֹת מְאֹד מְאֹד וְנִזְכֶּה לְתַקֵּן פְּגַם הַתְּפִלָּה, וְתַעַזְרֵנוּ בְּכָל עֵת לְהִתְפַּלֵּל תָּמִיד בְּכַוָּנוֹת הַלֵּב, בִּשְׁלֵמוּת בְּכָל לְבָבֵנוּ וּבְכָל נַפְשֵׁנוּ וּבְכָל מְאֹדֵנוּ בְּלִי שׁוּם פְּנִיּוֹת וּמַחֲשָׁבוֹת זָרוֹת כְּלָל, עַד שֶׁנִּזְכֶּה לְהַרְגִּישׁ כָּל דִּבּוּרֵי הַתְּפִלָּה בְּכָל עַצְמוֹתֵינוּ כְּמוֹ שֶׁכָּתוּב: "כָּל עַצְמוֹתַי תֹּאמַרְנָה יְהֹוָה מִי כָמוֹךָ", וִידֻשְּׁנוּ כָּל עַצְמוֹתֵינוּ עַל-יְדֵי דִּבּוּרֵי הַתְּפִלָּה בִּשְׁלֵמוּת בְּכַוָּנַת הַלֵּב בֶּאֱמֶת
<h3>תתמו</h3>
חוּס וַחֲמֹל וְרַחֵם עָלַי, "תִּנָּתֶן לִי נַפְשִׁי בִּשְׁאֵלָתִי, וְעַמִּי בְּבַקָּשָׁתִי, חָנֵּנִי יְהֹוָה כִּי אֻמְלַל אָנִי, רְפָאֵנִי יְהֹוָה כִּי נִבְהֲלוּ עֲצָמָי וְנַפְשִׁי נִבְהֲלָה מְאֹד, וְאַתָּה יְהֹוָה עַד מָתָי, שׁוּבָה יְהֹוָה חַלְּצָה נַפְשִׁי, הוֹשִׁיעֵנִי לְמַעַן חַסְדֶּךָ נַפְשִׁי יְשׁוֹבֵב, יַנְחֵנִי בְמַעְגְּלֵי צֶדֶק לְמַעַן שְׁמוֹ שׁוּבִי נַפְשִׁי לִמְנוּחָיְכִי, כִּי יְהֹוָה גָּמַל עָלָיְכִי כִּי חִלַּצְתָּ נַפְשִׁי מִמָּוֶת, אֶת עֵינִי מִן דִּמְעָה, אֶת רַגְלִי מִדֶּחִי, אֶתְהַלֵּךְ לִפְנֵי יְהֹוָה בְּאַרְצוֹת הַחַיִּים כִּי לֹא תַּעֲזֹב נַפְשִׁי לִשְׁאֹל, לֹא תִתֵּן חֲסִידְךָ לִרְאוֹת שָׁחַת אַךְ אֱלֹהִים יִפְדֶּה נַפְשִׁי, מִיַּד שְׁאוֹל כִּי יִקָּחֵנִי סֶלָה" צוּר הָעוֹלָמִים אֲדוֹן כָּל הַבְּרִיּוֹת אֱלוֹהַּ כָּל הַנְּפָשׁוֹת, זַכֵּנִי לְהָשִׁיב וּלְהַחֲיוֹת וּלְהַבְרִיא אֶת נַפְשִׁי הָעֲיֵפָה וְהַיְגֵעָה מְאֹד, הָרְחוֹקָה מִתְּפִלָּה בְּכַוָּנָה מְאֹד עָזְרֵנִי וְהוֹשִׁיעֵנִי וְזַכֵּנִי לְהִתְעוֹרֵר וּלְהִתְחַזֵּק וּלְהִתְאַמֵּץ בְּכָל עֹז מֵעַתָּה לְהִתְפַּלֵּל בְּכַוָּנָה גְדוֹלָה בְּכָל נַפְשִׁי וּלְבָבִי בֶּאֱמֶת "אֵלֶיךָ יְהֹוָה נַפְשִׁי אֶשָּׂא אֵלֶיךָ יְהֹוָה נַפְשִׁי אֶשָּׂא אֵלֶיךָ נָשָׂאתִי אֶת עֵינַי הַיּוֹשְׁבִי בַּשָּׁמָיִם", אֵלֶיךָ שִׁטַּחְתִּי אֶת כַּפָּי, "פֵּרַשְׂתִּי יָדַי כָּל הַיּוֹם, נַפְשִׁי כְּאֶרֶץ עֲיֵפָה לְךָ סֶלָה שַׂמֵּחַ נֶפֶשׁ עַבְדֶּךָ, כִּי אֵלֶיךָ יְהֹוָה נַפְשִׁי אֶשָּׂא" שַׂבְּעֵנִי מִטּוּבֶךָ וְשַׂמַּח נַפְשִׁי בִּישׁוּעָתֶךָ וְטַהֵר לִבִּי לְעָבְדְּךָ בֶּאֱמֶת, וִיקֻיַּם בִּי מִקְרָא שֶׁכָּתוּב: "וְנַפְשִׁי תָּגִיל בַּיהֹוָה תָּשִׂישׂ בִּישׁוּעָתוֹ, כָּל עַצְמֹתַי תֹּאמַרְנָה יְהֹוָה מִי כָמוֹךָ, מַצִּיל עָנִי מֵחָזָק מִמֶּנּוּ וְעָנִי וְאֶבְיוֹן מִגּוֹזְלוֹ, מַה תִּשְׁתּוֹחֲחִי נַפְשִׁי וּמַה תֶּהֱמִי עָלָי הוֹחִילִי לֵאלֹהִים כִּי עוֹד אוֹדֶנּוּ, יְשׁוּעוֹת פָּנַי וֵאלֹהָי יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי בָּרוּךְ יְהֹוָה אֱלֹהִים אֱלֹהֵי יִשְׂרָאֵל עוֹשֵׂה נִפְלָאוֹת לְבַדּוֹ, וּבָרוּךְ שֵׁם כְּבוֹדוֹ לְעוֹלָם, וְיִמָּלֵא כְבוֹדוֹ אֶת כָּל הָאָרֶץ, אָמֵן וְאָמֵן"
<h2>תפילה ע</h2>
<h3>תתנח</h3>
"מָשְׁכֵנִי אַחֲרֶיךָ נָּרוּצָה", כְּבוֹדְךָ הַגָּדוֹל וְהַקָּדוֹשׁ הָעִירָה וְהָקִיצָה, רִבּוֹנוֹ שֶׁל עוֹלָם מֶלֶךְ הַכָּבוֹד, אֲשֶׁר מְלֹא כָל הָאָרֶץ כְּבוֹדְךָ, וּבְחַסְדְּךָ הַגָּדוֹל נָתַתָּ לָנוּ צַדִּיקִים אֲמִתִּיִּים בְּכָל דּוֹר וָדוֹר, אֲשֶׁר כְּבוֹדְךָ הַגָּדוֹל וְהַקָּדוֹשׁ שׁוֹכֵן אֶצְלָם, וּבְרַחֲמֶיךָ הָרַבִּים הוֹדַעְתָּ לָנוּ כִּי אֵין דּוֹר יָתוֹם, וְגַם בַּדּוֹרוֹת הַלָּלוּ הִפְלֵאתָ חַסְדְּךָ עִמָּנוּ, וְנָתַתָּ לָנוּ צַדִּיקִים אֲמִתִּיִּים גְּדוֹלִים וְנוֹרָאִים, קָדוֹשׁ וְנוֹרָא שְׁמָם, אֲשֶׁר כָּל הַכָּבוֹד דִּקְדֻשָּׁה שׁוֹכֵן אֶצְלָם, כִּי הֵם בְּחִינַת מִשְׁכַּן כְּבוֹדֶךָ, אֲשֶׁר קְדֻשַּׁת שְׁכִינַת אֱלֹהוּתְךָ נִמְשָׁךְ וְשׁוֹכֵן אֶצְלָם תָּמִיד, כִּי הֵם עֲנָוִים בֶּאֱמֶת שֶׁמְּשִׂימִים עַצְמָם כֶּעָפָר, אֲשֶׁר כָּל הַבְּרִיאָה עִם כָּל פְּרָטֶיהָ, הַכֹּל כַּאֲשֶׁר לַכֹּל עוֹמֵד עֲלֵיהֶם, וְהַכֹּל נִמְשָׁךְ מֵהֶם, כִּי הֵם צַדִּיקֵי יְסוֹדֵי עוֹלָם שֶׁהֵם יְסוֹד כָּל הַבְּרִיאָה, וְהַכֹּל צְרִיכִים לִמָּשֵׁךְ אֲלֵיהֶם לְקַבֵּל חַיּוּת וְקִיּוּם מֵהֶם, כִּי עֲלֵיהֶם עוֹמֵד הַכֹּל, וְכָל יִשְׂרָאֵל כֻּלָּם הֵם עֲנָפִים מֵהֶם, וְנִמְשָׁכִים אֲלֵיהֶם וּמְקַבְּלִים כָּל הַחַיּוּת וְהַשֶּׁפַע מֵהֶם, כִּי הֵם מְחַיִּין אֶת כֻּלָּם, וְיֵשׁ לָהֶם כֹּחַ הַמּוֹשֵׁךְ לְהַמְשִׁיךְ אֱלֹהוּת אֶצְלָם, וּלְהַמְשִׁיךְ כָּל בְּנֵי הָעוֹלָם אֶצְלָם, לְקָרְבָם כֻּלָּם אֵלֶיךָ תִּתְבָּרַךְ לָנֶצַח
<h3>תתנט</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, יְהֹוָה אֱלֹהִים אֱמֶת, אַתָּה יָדַעְתָּ אֶת הַצַּדִּיקִים הָאֲמִתִּיִּים הָאֵלֶּה שֶׁיֵּשׁ לָהֶם זֶה הַכֹּחַ אַתָּה יָדַעְתָּ גְּדֻלָּתָם וּגְבוּרָתָם וְתִפְאַרְתָּם וְתָקְפָּם לָנֶצַח, וְעֹצֶם כֹּחָם שֶׁיֵּשׁ לָהֶם לְהַמְשִׁיךְ אֲלֵיהֶם וּלְתוֹרָתָם הַקְּדוֹשָׁה וּלְדַרְכֵיהֶם וַעֲצוֹתֵיהֶם הַנִּפְלָאוֹת, כָּל הָעוֹלָם כֻּלּוֹ וְכַמָּה טוֹבוֹת הָיוּ נִצְמָחִים עַל יְדֵי זֶה לָנֶצַח, כִּי תִקּוּן כָּל הָעוֹלָמוֹת וּגְאֻלָּה הַשְּׁלֵמָה הַמְעֻתֶּדֶת לָבוֹא, הַכֹּל תָּלוּי בָּזֶה כִּי בִּיאַת הַמָּשִׁיחַ תָּלוּי, בְּקִרְבַת הַצַּדִּיקִים אֲבָל אַתָּה יָדַעְתָּ רִבּוֹנוֹ דְּעָלְמָא כֹּלָּא, גֹּדֶל עֹצֶם וְרִבּוּי הַכֹּחוֹת הַמַּכְרִיחִים הַמַּרְחִיקִים בְּכָל הַכֹּחוֹת מִלְּהִתְקָרֵב לַצַּדִּיקִים, כִּי הַכֹּחַ הַמַּכְרִיחַ מִתְגַּבֵּר בְּכָל עֵת לְהַפְסִיק וּלְהַרְחִיק מֵהַצַּדִּיקִים
<h3>תתס</h3>
רִבּוֹנוֹ שֶׁל עוֹלָם, "יְהֹוָה אִישׁ מִלְחָמָה", מָרוֹם וְקָדוֹשׁ, פּוֹעֵל גְּבוּרוֹת, עוֹשֶׂה חֲדָשׁוֹת, בַּעַל מִלְחָמוֹת, אַתָּה יוֹדֵעַ אֶת כָּל תֹּקֶף הַמִּלְחָמָה הַגְּדוֹלָה וְהַנּוֹרָאָה הַזֹּאת שֶׁיֵּשׁ בְּכָל עֵת בְּכָל דּוֹר וָדוֹר, בֵּין כֹּחַ הַמּוֹשֵׁךְ שֶׁל צַדִּיקֵי אֱמֶת, שֶׁיֵּשׁ לָהֶם כֹּחַ לְהַמְשִׁיךְ כָּל הָעוֹלָם אֶצְלָם לְקָרְבָם לְהַבּוֹרֵא יִתְבָּרַךְ שְׁמוֹ לָנֶצַח, וּבֵין הַכֹּחַ הַמַּכְרִיחַ הַמִּתְגַּבֵּר בְּכָל עֵת נֶגֶד הַכֹּחַ הַמּוֹשֵׁךְ, לְהַפְסִיק וּלְהַרְחִיק מֵהַצַּדִּיקִים וּמֵהַשֵּׁם יִתְבָּרַךְ, וְכַמָּה וְכַמָּה נְפָשׁוֹת שָׁקְעוּ בַּמִּלְחָמָה הַזֹּאת, אֲשֶׁר נִטְרְדוּ מִשְּׁנֵי עוֹלָמוֹת עַל-יְדֵי הַכֹּחַ הַמַּכְרִיחַ הַמַּפְסִיק שֶׁהִרְחִיקָם מִן הַצַּדִּיקִים הָאֲמִתִּיִּים וְאַנַּן יַתְמֵי דְיַתְמֵי, מַה נַּעֲשֶׂה וּמַה נִּפְעָל, מִי יִלְחוֹם בַּעֲדֵנוּ, לְהַכְנִיעַ וּלְשַׁבֵּר וּלְבַטֵּל כֹּחַ הַמַּכְרִיחַ, כְּנֶגֶד כֹּחַ הַמּוֹשֵׁךְ שֶׁל הַצַּדִּיקִים:
<h3>תתסא</h3>
רִבּוֹנוֹ שֶׁל עוֹלָם, "יְהֹוָה עִזּוּז וְגִבּוֹר, יְהֹוָה גִּבּוֹר מִלְחָמָה", עָלֶיךָ הִשְׁלַכְנוּ אֶת יְהָבֵינוּ, שֶׁאַתָּה תִּלְחוֹם בַּעֲדֵנוּ, יְהֹוָה יָרִיב אֶת רִיבֵנוּ, וְיִלְחֹם אֶת לוֹחֲמֵנוּ, כִּי "אַתָּה מָרוֹם לְעוֹלָם יְהֹוָה", וּלְעוֹלָם יָדְךָ עַל הָעֶלְיוֹנָה חוּס וְחָנֵּנוּ וְרַחֵם עָלֵינוּ, וְעָזְרֵנוּ וְהוֹשִׁיעֵנוּ בִּזְכוּת הַצַּדִּיקִים הָאֲמִתִּיִּים שֶׁיֵּשׁ לָהֶם כֹּחַ הַמּוֹשֵׁךְ בֶּאֱמֶת, שֶׁיִּתְגַּבֵּר בְּהִתְגַּבְּרוּת גָּדוֹל וְנוֹרָא הַכֹּחַ הַמּוֹשֵׁךְ עַל הַכֹּחַ הַמַּכְרִיחַ הַמַּפְסִיק, עַד שֶׁיִּפֹּל וְיִתְבַּטֵּל הַכֹּחַ הַמַּכְרִיחַ הָרוֹצֶה לְהַפְסִיק מֵהַצַּדִּיקִים וּמֵהַשֵּׁם יִתְבָּרַךְ חַס וְשָׁלוֹם, שֶׁהֵם כְּלַל כָּל הַמְּנִיעוֹת וְהַהַרְחָקוֹת וְהַהֲסָתוֹת וְהַפִּתּוּיִם וְהַסְּפֵקוֹת וְכָל מִינֵי מַחֲלֹקֶת וְקֻשְׁיוֹת וְכָל הַתַּאֲוֹת וּמִדּוֹת רָעוֹת וְכָל מִינֵי מְנִיעוֹת שֶׁבָּעוֹלָם, שֶׁכֻּלָּם נִמְשָׁכִים מִכֹּחַ הַמַּכְרִיחַ הָרוֹצֶה לְהַפְסִיק מֵהַצַּדִּיקִים וּמֵהַשֵּׁם יִתְבָּרַךְ וְכֻלָּם יִפְּלוּ וְיִתְבַּטְּלוּ בְּבִטּוּל גָּמוּר כְּנֶגֶד הַכֹּחַ הַמּוֹשֵׁךְ שֶׁל הַצַּדִּיקִים הָאֲמִתִּיִּים, עַד אֲשֶׁר נִזְכֶּה אֲנַחְנוּ וְזַרְעֵינוּ וְכָל זֶרַע עַמְּךָ בֵּית יִשְׂרָאֵל וְכָל הָעוֹלָם כֻּלּוֹ לִהְיוֹת נִמְשָׁכִים וּכְרוּכִים תָּמִיד אַחֲרֵי צַדִּיקֵי אֱמֶת, וְיַשְׁלִיכוּ כֻּלָּם אֶת אֱלִילֵי כַסְפָּם וֶאֱלִילֵי זְהָבָם וְכָל תַּאֲוָתָם, וְיֵלְכוּ וְיָרוּצוּ אַחֲרֵי צַדִּיקִים אֲמִתִּיִּים וְנִזְכֶּה כֻלָּנוּ לְהִתְקָרֵב לְהַצַּדִּיקִים אֲמִתִּיִּים בְּהִתְקָרְבוּת גָּדוֹל, וְלִשְׁמֹעַ תּוֹרָתָם הַקְּדוֹשָׁה וְלִלְמֹד סִפְרֵיהֶם הַקְּדוֹשִׁים, וּלְקַיֵּם אֶת כָּל דִּבְרֵיהֶם וַעֲצוֹתֵיהֶם וְשִׂיחוֹתֵיהֶם הַקְּדוֹשׁוֹת בִּשְׁלֵמוּת בֶּאֱמֶת וּבִתְמִימוּת כִּרְצוֹנְךָ וְכִרְצוֹנָם הַקָּדוֹשׁ, עַד אֲשֶׁר נִזְכֶּה עַל-יְדֵי-זֶה לָשׁוּב אֵלֶיךָ בִּתְשׁוּבָה שְׁלֵמָה מְהֵרָה בֶּאֱמֶת וּבְלֵב שָׁלֵם, "בְּשִׂמְחָה וּבְטוּב לֵבָב מֵרֹב כֹּל":
<h3>תתסב</h3>
וּתְזַכֵּנוּ לְשַׁבֵּר וּלְבַטֵּל כָּל הַתַּאֲוֹת רָעוֹת וְכָל הַמִּדּוֹת רָעוֹת, וְנִזְכֶּה לְבַטֵּל עַצְמֵנוּ לְגַמְרֵי, עַד אֲשֶׁר נִזְכֶּה לַעֲנָוָה אֲמִתִּיִּית בִּבְחִינַת עָפָר מַמָּשׁ, עַד שֶׁנִּזְכֶּה שֶׁיִּהְיֶה לָנוּ גַּם כֵּן כֹּחַ הַמּוֹשֵׁךְ, וְנִזְכֶּה לְהַמְשִׁיךְ אֱלֹהוּתְךָ וּקְדֻשָּׁתְךָ אֵלֵינוּ, וּלְהַמְשִׁיךְ כָּל הָעוֹלָם כֻּלּוֹ לֶאֱמוּנָתְךָ הַקְּדוֹשָׁה וּלְצַדִּיקֶיךָ הָאֲמִתִּיִּים וְלַעֲבוֹדָתְךָ וּלְתוֹרָתְךָ הַקְּדוֹשָׁה, אֲשֶׁר גִּלִּיתָ לָנוּ עַל יְדֵי מֹשֶׁה נְבִיאֶךָ, וְעַל יְדֵי כָּל צַדִּיקֵי הַדּוֹר הָאֲמִתִּיִּים:
<h3>תתסג</h3>
וְזַכֵּנוּ בְּרַחֲמֶיךָ הָרַבִּים לִתֵּן צְדָקָה הַרְבֵּה לַעֲנִיִּים הֲגוּנִים, וּבִפְרָט לְהַצַּדִּיקִים אֲמִתִּיִּים וְלִבְנֵי הַצַּדִּיקִים וְעָזְרֵנוּ וְהוֹשִׁיעֵנוּ שֶׁנִּזְכֶּה לִתֵּן לָהֶם בְּכָבוֹד גָּדוֹל, וּלְהַסְפִּיק לָהֶם כָּל צָרְכֵיהֶם בְּכָבוֹד, וְתַצְלִיחַ אוֹתָנוּ שֶׁנִּזְכֶּה לִתֵּן כָּל הַצְּדָקוֹת שֶׁלָּנוּ לְהַצַּדִּיקִים אֲמִתִּיִּים שֶׁהֵם עֲנָוִים בֶּאֱמֶת בִּבְחִינַת עָפָר, וְעַל-יְדֵי-זֶה נִזְכֶּה שֶׁהַצְּדָקָה שֶׁלָּנוּ תַּעֲשֶׂה פֵּרוֹת מִיָּד, כְּמוֹ שֶׁכָּתוּב: "זִרְעוּ לָכֶם לִצְדָקָה קִצְרוּ לְפִי חֶסֶד", וְתַצְמִיחַ לָנוּ עַל-יְדֵי הַצְּדָקָה כָּל טוּב, שֶׁפַע טוֹבָה וּבְרָכָה וְרַחֲמִים וְחַיִּים וְשָׁלוֹם, בְּנֵי חַיֵּי וּמְזוֹנֵי וְכָל טוּב לָנֶצַח וּבְרַחֲמֶיךָ הָרַבִּים תִּשְׁמְרֵנוּ וְתַצִּילֵנוּ שֶּׁלֹּא נִכָּשֵׁל לְעוֹלָם בַּעֲנִיִּים שֶׁאֵינָם מְהֻגָּנִים, וּתְסַבֵּב בְּרַחֲמֶיךָ בְּאֹפֶן שֶׁלֹּא יַגִּיעוּ הַצְּדָקוֹת שֶׁלָּנוּ לְשׁוּם עָנִי שֶׁאֵינוֹ הָגוּן, רַק נִזְכֶּה לְהַרְבּוֹת בִּצְדָקָה לַעֲנִיִּים הֲגוּנִים וּלְצַדִּיקִים אֲמִתִּיִּים עָזְרֵנוּ לְמַעַן שְׁמֶךָ, חוּסָה עָלֵינוּ כְּרֹב רַחֲמֶיךָ, וְזַכֵּנוּ לָבוֹא לְכָל זֶה מְהֵרָה:
<h3>תתסד</h3>
וְעָזְרֵנוּ וְזַכֵּנוּ לִבְרֹחַ מִן הַכָּבוֹד בְּתַכְלִית הָאֱמֶת וְתַמְשִׁיךְ עָלֵינוּ כָּבוֹד דִּקְדֻשָּׁה לְמַעַן שִׁמְךָ בֶּאֱמֶת, כָּבוֹד הַנִּמְשָׁךְ מֵהַצַּדִּיק הָאֱמֶת שֶׁיֵּשׁ לוֹ כֹחַ הַמּוֹשֵׁךְ, אֲשֶׁר הוּא מֵקִים אֶת הַמִּשְׁכָּן תָּמִיד, וְאֶצְלוֹ שׁוֹכֵן כָּל הַכָּבוֹד הָאֱמֶת דִּקְדֻשָּׁה, אֲשֶׁר כָּל זִקְנֵי יִשְׂרָאֵל וְרָאשָׁיו וְשׁוֹטְרָיו וְשׁוֹפְטָיו מִקָּטָן וְעַד גָּדוֹל כֻּלָּם מְקַבְּלִים כָּל כְּבוֹדָם וּגְדֻלָּתָם מִמֶּנּוּ זַכֵּנוּ לְכָבוֹד דִּקְדֻשָּׁה כָּזֶה אֲשֶׁר עַל יָדוֹ יִתְגַּלֶּה וְיִתְגַּדֵּל וְיִתְקַדֵּשׁ כְּבוֹדְךָ הַגָּדוֹל בָּעוֹלָם תָּמִיד, וְתִמְלֹךְ עַל כָּל הָעוֹלָם כֻּלּוֹ בִּכְבוֹדֶךָ מְהֵרָה, וּכְבוֹדְךָ יִמָּלֵא כָּל הָאָרֶץ וִיקֻיַּם מִקְרָא שֶׁכָּתוּב: "אֲנִי יְהֹוָה הוּא שְׁמִי וּכְבוֹדִי לְאַחֵר לֹא אֶתֵּן, וּתְהִלָּתִי לַפְּסִילִים", וְנֶאֱמַר: "סַפְּרוּ בַגּוֹיִם אֶת כְּבוֹדוֹ, בְּכָל הָעַמִּים נִפְלְאוֹתָיו כְּבוֹד מַלְכוּתְךָ יֹאמֵרוּ, וּגְבוּרָתְךָ יְדַבֵּרוּ, בָּרוּךְ יְהֹוָה אֱלֹהִים אֱלֹהֵי יִשְׂרָאֵל עֹשֵׂה נִפְלָאוֹת לְבַדּוֹ, וּבָרוּךְ שֵׁם כְּבוֹדוֹ לְעוֹלָם, וְיִמָּלֵא כְבוֹדוֹ אֶת כָּל הָאָרֶץ אָמֵן וְאָמֵן:
<h2>תפילה עא</h2>
<h3>תתסה</h3>
{מיוסד ע"פ תורה ק"ה}
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתְּרַחֵם עָלֵינוּ וְתַעַזְרֵנוּ שֶׁנִּזְכֶּה לַעֲסֹק בְּתוֹרָתְךָ הַקְּדוֹשָׁה תָּמִיד יוֹמָם וָלָיְלָה לֹא יָמוּשׁ סֵפֶר הַתּוֹרָה הַזֶּה מִפִּינוּ וּמִפִּי זַרְעֵנוּ עַד עוֹלָם וְנִזְכֶּה לְהָבִין וּלְהַשְׂכִּיל אֶת כָּל דִּבְרֵי תוֹרָתֶךָ, לְהָבִין כָּל דִּבְרֵי הַתּוֹרָה הַקְּדוֹשָׁה עַל בֻּרְיָן וַאֲמִתָּתָן בִּמְהִירוּת גָּדוֹל וְנִזְכֶּה לְהָבִין דָּבָר מִתּוֹךְ דָּבָר, וּלְחַדֵּשׁ תָּמִיד חִדּוּשִׁים אֲמִתִּיִּים בְּתוֹרָתְךָ הַקְּדוֹשָׁה, חִדּוּשִׁים שֶׁיִּהְיוּ לְךָ לְנַחַת וּלְרָצוֹן לִפְנֵי כִסֵּא כְבוֹדֶךָ וּתְזַכֵּנוּ עַל-יְדֵי עֵסֶק הַתּוֹרָה, שֶׁנִּזְכֶּה עַל-יְדֵי-זֶה לִתְשׁוּבָה שְׁלֵמָה בֶּאֱמֶת עַל כָּל חֲטָאֵינוּ וַעֲווֹנוֹתֵינוּ וּפְשָׁעֵינוּ, שֶׁחָטָאנוּ וְשֶׁעָוִינוּ וְשֶׁפָּשַׁעְנוּ לְפָנֶיךָ מִיּוֹם הֱיוֹתֵינוּ עַל הָאֲדָמָה עַד הַיּוֹם הַזֶּה, וְהַמָּאוֹר שֶׁבַּתּוֹרָה יַחֲזִירֵנוּ לְמוּטָב בֶּאֱמֶת לַאֲמִתּוֹ וְנִזְכֶּה עַל-יְדֵי עֵסֶק הַתּוֹרָה הַקְּדוֹשָׁה, לְבָרֵר וּלְלַקֵּט וּלְהַעֲלוֹת כָּל נִיצוֹצוֹת הַקְּדוֹשִׁים וְכָל הַצֵּרוּפִים מִכְּלָלִיּוּת כָּל הָעוֹלָמוֹת שֶׁנָּפְלוּ עַל יָדֵינוּ בֵּין הַקְּלִפּוֹת, וְנִתְפַּזְּרוּ לְמָקוֹם שֶׁנִּתְפַּזְּרוּ, וְנָפְלוּ לְמָקוֹם שֶׁנָּפְלוּ:
<h3>תתסו</h3>
אָנָּא יְהֹוָה מָלֵא רַחֲמִים, חוֹשֵׁב מַחֲשָׁבוֹת לְבַל יִדַּח מִמְּךָ נִדָּח, אַתָּה יָדַעְתָּ כִּי אִי אֶפְשָׁר לָנוּ לְבָרְרָם וּלְהַעֲלוֹתָם בְּעַצְמֵנוּ, רַחֲמֶיךָ רַבִּים יְהֹוָה, רַחֲמֶיךָ רַבִּים מְאֹד, רַחֵם עָלֵינוּ וְעַל הַנִּיצוֹצוֹת הַקְּדוֹשׁוֹת וְעַל הָאוֹתִיּוֹת הַקְּדוֹשִׁים הַמְפֻזָּרִים וּמְפֹרָדִים בֵּין הַגּוֹיִם וְהַקְּלִפּוֹת, וְעָזְרֵנוּ לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת, וּתְמַהֵר וְתָחִישׁ לְבָרֵר וּלְלַקֵּט וְלִגְאֹל אֶת כָּל הַנִּיצוֹצוֹת הַקְּדוֹשׁוֹת מִן הַגָּלוּת, וּתְשִׁיבֵם לִמְקוֹמָם בְּשָׁלוֹם וְתַחֲזֹר וְתַשְׁלִים פְּגַם כָּל הָעוֹלָמוֹת כֻּלָּם, וְכָל הַשֵּׁמוֹת הַקְּדוֹשִׁים שֶׁפָּגַמְנוּ בַּעֲווֹנוֹתֵינוּ, וְיָשִׁיב הַמֶּלֶךְ אֶת נִדָּחָיו, וְתַחֲזֹר וּתְקַבְּצֵם בִּקְדֻשָּׁה שֵׁנִית, וִיקֻיַּם מִקְרָא שֶׁכָּתוּב: "וְשָׁב יְהֹוָה אֱלֹהֶיךָ אֶת שְׁבוּתְךָ וְרִחֲמֶךָ וְשָׁב וְקִבֶּצְךָ מִכָּל הָעַמִּים אֲשֶׁר הֱפִיצְךָ יְהֹוָה אֱלֹהֶיךָ שָׁמָּה אִם יִהְיֶה נִדַּחֲךָ בִּקְצֵה הַשָּׁמַיִם מִשָּׁם יְקַבֶּצְךָ יְהֹוָה אֱלֹהֶיךָ וּמִשָּׁם יִקָּחֶךָ" וְתַעֲלֶה אֶת הַשְּׁכִינָה מִגָּלוּתָהּ וּתְקִימָהּ מֵעֲפָרָהּ, וְתַשְׁלִים אֶת הַדַּעַת הַקָּדוֹשׁ, וְתַמְשִׁיךְ דַּעַת דִּקְדֻשָּׁה וְרַחֲמִים גְּדוֹלִים בָּעוֹלָם וּתְבַטֵּל כַּעַס וְאַכְזָרִיּוּת מִן הָעוֹלָם, וִיקֻיַּם מִקְרָא שֶׁכָּתוּב:
"לֹא יָרֵעוּ וְלֹא יַשְׁחִיתוּ בְּכָל הַר קָדְשִׁי, כִּי מָלְאָה הָאָרֶץ דֵּעָה אֶת יְהֹוָה, כַּמַּיִם לַיָּם מְכַסִּים"
<h3>תתסז</h3>
וּבְרַחֲמֶיךָ הָרַבִּים תְּרַחֵם עָלֵינוּ, וְתִתְפַּלֵּל בְּעַצְמְךָ עָלֵינוּ, וּתְעוֹרֵר בְּרַחֲמֶיךָ הַפְּשׁוּטִים אֶת רַחֲמֶיךָ הַגְּדוֹלִים, רַחֲמֶיךָ הָרַבִּים, וִיקֻיַּם מִקְרָא שֶׁכָּתוּב: "וּבְרַחֲמִים גְּדוֹלִים אֲקַבְּצֵךְ" כִּי אַתָּה יָדַעְתָּ יְהֹוָה אֱלֹהֵינוּ, כִּי אֵין מִי שֶׁיַּעֲמוֹד בַּעֲדֵנוּ שֶׁיּוּכַל לְעוֹרֵר רַחֲמִים עָלֵינוּ בָּעֵת הַזֹּאת, אֲשֶׁר נִתְרַחַקְנוּ מִמְּךָ מְאֹד כְּמוֹ שֶׁנִּתְרַחַקְנוּ כַּאֲשֶׁר אַתָּה יָדַעְתָּ, וְאֵין מִי שֶׁיֵּדַע עַכְשָׁו לְעוֹרֵר רַחֲמִים עָלֵינוּ כִּי אִם אַתָּה לְבַד, אָבִינוּ מַלְכֵּנוּ, "הִתְפַּלֵּל נָא בַּעֲדֵנוּ, וְנִחְיֶה וְלֹא נָמוּת וְהָאֲדָמָה לֹא תֵשָׁם", וִיקֻיַּם מִקְרָא שֶׁכָּתוּב: "וְיִתְפַּלֵּל בַּעֲדוֹ תָמִיד כָּל הַיּוֹם יְבָרְכֶנְהוּ" וּתְעוֹרֵר בְּרַחֲמֶיךָ הַפְּשׁוּטִים אֶת רַחֲמֶיךָ הָרַבִּים, רַחֲמֶיךָ הַגְּדוֹלִים, רַחֲמִים גְדוֹלִים וַעֲצוּמִים כָּל כָּךְ, שֶׁיֵּשׁ לָהֶם כֹּחַ לְרַחֵם וּלְקָרֵב אֲפִלּוּ אוֹתִי אֵלֶיךָ, רַחֲמִים שֶׁאֵין בָּהֶם שׁוּם אֲחִיזַת דִּין כְּלָל, כִּי אֵין לָנוּ עַל מִי לְהִשָּׁעֵן כִּי אִם עַל אָבִינוּ שֶׁבַּשָּׁמַיִם חוּס וְחָנֵּנוּ וְרַחֵם עָלֵינוּ, וְהוֹשִׁיעֵנוּ מְהֵרָה לְמַעַן שְׁמֶךָ, "רַחֲמֶיךָ רַבִּים יְהֹוָה כְּמִשְׁפָּטֶיךָ חַיֵּנִי רַחוּם וְחַנּוּן יְהֹוָה אֶרֶךְ אַפַּיִם וְרַב חָסֶד טוֹב יְהֹוָה לַכֹּל וְרַחֲמָיו עַל כָּל מַעֲשָׂיו כְּחַסְדְּךָ חַיֵּנִי וְאֶשְׁמְרָה עֵדוּת פִּיךָ חַסְדְּךָ יְהֹוָה מָלְאָה הָאָרֶץ חֻקֶּיךָ לַמְּדֵנִי" וְקַיֵּם לָנוּ מִקְרָא שֶּׁכָּתוּב: "וַהֲבִיאוֹתִים אֶל הַר קָדְשִׁי וְשִׂמַּחְתִּים בְּבֵית תְּפִלָּתִי, עוֹלוֹתֵיהֶם וְזִבְחֵיהֶם לְרָצוֹן עַל מִזְבְּחִי, כִּי בֵיתִי בֵּית תְּפִלָּה יִקָּרֵא לְכָל הָעַמִּים, יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגֹאֲלִי":
<h2>תפילה עב</h2>
<h3>תתסח</h3>
{מיוסד ע"פ תורה ק"ט}
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתַּעַזְרֵנִי לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת רִבּוֹנוֹ שֶׁל עוֹלָם אַתָּה יָדַעְתָּ גֹּדֶל הִתְרַחֲקוּתִי מִמְּךָ עַל-יְדֵי עֲווֹנוֹתַי וּפְשָׁעַי הָרַבִּים וְהָעֲצוּמִים מְאֹד עַד גָּבְהֵי שָׁמַיִם, עַד אֲשֶׁר אֵינִי יוֹדֵעַ שׁוּם דֶּרֶךְ אֵיךְ לָשׁוּב אֵלֶיךָ, כִּי גַּשְׁמִיּוּת עֲכִירַת הַחֹמֶר וְתַאֲווֹתָיו הָרָעִים נֶאֱחָז וְנִדְבָּק בִּי מְאֹד, וְדַעְתִּי נִתְעַרְבֵּב וְנִתְעַכֵּר וְנִתְגַּשֵּׁם מְאֹד
<h3>תתסט</h3>
מָרָא דְּעָלְמָא כֹּלָא חוּס וַחֲמֹל עָלַי, וְתֵן לִי עֵצָה טוֹבָה אֵיךְ לְחַפֵּשׂ וּלְבַקֵּשׁ וְלַחְתֹּר וְלִמְצֹא אֵיזֶה דֶרֶךְ וּנְתִיב וּשְׁבִיל בְּאֹפֶן שֶׁאֶזְכֶּה לָשׁוּב אֵלֶיךָ מֵעַתָּה וְזַכֵּנִי בְּרַחֲמֶיךָ הָרַבִּים לִהְיוֹת רָגִיל לְהִתְאַנֵּחַ לְפָנֶיךָ בֶּאֱמֶת מֵעֹמֶק הַלֵּב, עַל גֹּדֶל הִתְרַחֲקוּתִי מִמְּךָ, וְשֶׁתְּזַכֵּנִי לְהִתְקָרֵב אֵלֶיךָ בֶּאֱמֶת וְאֶהְיֶה מִתְאַנֵּחַ עַל זֶה בֶּאֱמֶת בְּכָל עֵת עַד שֶׁיִּהְיֶה נִשְׁבָּר כָּל גּוּפִי עַל- יְדֵי כָּל אֲנָחָה וַאֲנָחָה וְאֶזְכֶּה עַל-יְדֵי אַנְחוֹתַי לְהוֹצִיא מִמֶּנִּי הָרוּחַ וְהַהֶבֶל דְּסִטְרָא אַחֲרָא, וּלְהַכְנִיס בְּקִרְבִּי רוּחַ וָהֶבֶל דִּקְדֻשָּׁה וְעַל-יְדֵי-זֶה אֶזְכֶּה לַעֲקֹר וּלְהַפְסִיק חֶבֶל הַטֻּמְאָה שֶׁנִּקְשָׁר בִּי בַּעֲווֹנוֹתַי הָרַבִּים, וְתַעַזְרֵנִי מְהֵרָה שֶׁאֶזְכֶּה לְהַפְסִיק וּלְנַתֵּק עַצְמִי לְגַמְרֵי מֵחֶבֶל הַטֻּמְאָה, וַאֲדַבֵּק וַאֲקַשֵּׁר עַצְמִי בְּקֶשֶׁר אַמִּיץ וְחָזָק לְחֶבֶל הַקְּדֻשָּׁה, לְעוֹלְמֵי עַד וּלְנֵצַח נְצָחִים, וְתַפְסִיק וּתְגָרֵשׁ וּתְבַטֵּל מִמֶּנִּי מִגּוּפִי וְנַפְשִׁי וְרוּחִי וְנִשְׁמָתִי כָּל מִינֵי טֻמְאוֹת וְסִטְרִין אוֹחֲרָנִין, וּתְקָרְבֵנִי וּתְקַשְּׁרֵנִי בְּרַחֲמֶיךָ לְחֶבֶל הַקְּדֻשָּׁה בֶּאֱמֶת, בְּקֶשֶׁר אַמִּיץ וְחָזָק מֵעַתָּה וְעַד עוֹלָם, וּמֵעַתָּה תַמְשִׁיךְ עָלַי חַיִּים טוֹבִים וַאֲרוּכִים דֶּרֶךְ הַחֶבֶל שֶׁבִּקְדֻשָּׁה, וּתְחָנֵּנוּ מֵאִתְּךָ שֶׁפַע טוֹבָה וּבְרָכָה וְרַחֲמִים וְחַיִּים וְשָׁלוֹם וְכָל טוֹב, חַיִּים אֲמִתִּיִּים חַיִּים דִּקְדֻשָּׁה חַיִּים שֶׁיֵּשׁ בָּהֶם יִרְאַת שָׁמַיִם, חַיִּים שֶׁנִּזְכֶּה בָּהֶם לִתְשׁוּבָה שְׁלֵמָה בֶּאֱמֶת וְלַעֲבֹד אוֹתְךָ תָּמִיד, וּלְהִתְדַּבֵּק בָּהֶם בְּחַי הַחַיִּים אֵל חַי חֶלְקֵנוּ צוּרֵנוּ הַחֲיֵינוּ בְּאוֹר פָּנֶיךָ הֲקִימֵנִי וְאֶחְיֶה חַיִּים דִּקְדֻשָּׁה, עָזְרֵנִי וְחָנֵּנִי וְדַבֵּק לִבִּי בְּמִצְוֹתֶיךָ זַכֵּנִי לִהְיוֹת דָּבוּק בְּךָ תָּמִיד לְעוֹלָם וָעֶד, וְתִשְׁמְרֵנִי וְתַצִּילֵנִי בְּרַחֲמֶיךָ מֵאֲנָחוֹת דְּסִטְרָא אַחֲרָא שֶׁלֹּא יֵצֵא מִמֶּנִּי הֶבֶל וַאֲנָחָה לְתַאֲוֹת עוֹלָם הַזֶּה וַהֲבָלָיו חַס וְשָׁלוֹם, רַק כָּל אַנְחוֹתַי וְגַעֲגּוּעַי וּתְשׁוּקָתִי יִהְיוּ רַק לְשִׁמְךָ וְלַעֲבוֹדָתְךָ לְהִתְקָרֵב אֵלֶיךָ בֶּאֱמֶת וְאֶזְכֶּה לְהִתְדַבֵּק בְּךָ תָּמִיד וִיקֻיַּם בִּי מִקְרָא שֶׁכָּתוּב: "וְאַתֶּם הַדְּבֵקִים בַּיהֹוָה אֱלֹהֵיכֶם חַיִּים כֻּלְּכֶם הַיּוֹם", אָמֵן וְאָמֵן:
<h2>תפילה עג</h2>
<h3>תתע</h3>
{מיוסד ע"פ תורה קכ"ט}
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, אֵל אֱמוּנָה, שֶׁתְּזַכֵּנוּ בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים, לֶאֱמוּנָה שְׁלֵמָה בֶּאֱמֶת וּבְלֵב שָׁלֵם, שֶׁאֶזְכֶּה לְהַאֲמִין בְּךָ וּבְצַדִּיקֶיךָ הָאֲמִתִּיִּים בֶּאֱמוּנָה שְׁלֵמָה בֶּאֱמֶת וְאֶזְכֶּה לִכְנֹס וּלְהִתְדַּבֵּק וּלְהִכָּלֵל בְּתוֹךְ שְׁלֵמוּת הָאֱמוּנָה הַקְּדוֹשָׁה, וְאֶהְיֶה חָזָק וְאַמִּיץ בְּהָאֱמוּנָה הַקְּדוֹשָׁה, עַד אֲשֶׁר אֶזְכֶּה לְהִתְהַפֵּךְ מִגַּשְׁמִיּוּת גּוּפִי, לְמַהוּת הָאֱמוּנָה הַקְּדוֹשָׁה, וְהָאֱמוּנָה הַקְּדוֹשָׁה תֹּאכַל אוֹתִי עַד שֶׁיִּהְיֶה נֶאֱכָל וְנִתְבַּטֵּל כָּל הָרַע הַנֶּאֱחַז בִּי, וְאֶזְכֶּה לְהִתְהַפֵּךְ מֵרַע לְטוֹב, עַל-יְדֵי שְׁלֵמוּת הָאֱמוּנָה שֶׁתְּזַכֵּנִי לְהִכָּלֵל וּלְהִתְבַּטֵּל בְּתוֹךְ הָאֱמוּנָה הַקְּדוֹשָׁה בְּבִטּוּל גָּמוּר
<h3>תתעא</h3>
וּתְזַכֵּנִי מְהֵרָה לָבוֹא לְאֶרֶץ יִשְׂרָאֵל בְּשָׁלוֹם בְּלִי פֶגַע, וּלְהִתְקָרֵב וּלְהִתְדַּבֵּק בַּצַּדִּיקִים אֲמִתִּיִּים בִּדְבֵקוּת גָּדוֹל וּבֶאֱמוּנָה שְׁלֵמָה בֶּאֱמֶת, וְתַחְמֹל עָלַי בְּחֶמְלָתְךָ הַגְּדוֹלָה, וְאַל תַּעֲשֶׂה עִמִּי כַּחֲטָאַי וְאַל תְּדִינֵנִי כְּמִפְעָלַי, וּתְזַכֵּנִי בְּרַחֲמֶיךָ, וְתִפְתַּח לִי שַׁעֲרֵי הָאֱמוּנָה הַקְּדוֹשָׁה, וְתַעַזְרֵנִי לִכְנוֹס לְתוֹךְ הָאֱמוּנָה בֶּאֱמֶת, וּלְהִכָּלֵל בְּתוֹכָהּ בִּכְלָלִיּוּת גָּדוֹל, עַד שֶׁאֶזְכֶּה לִהְיוֹת נֶאֱכָל לְהָאֱמוּנָה וּלְהִתְהַפֵּךְ לְמַהוּתָהּ הַקָּדוֹשׁ, לְמַהוּת קְדֻשַּׁת אֶרֶץ-יִשְׂרָאֵל הַקְּדוֹשָׁה, וּלְמַהוּת קְדֻשַּׁת הַצַּדִּיקִים הָאֲמִתִּיִּים וְלֹא תָקִיא אוֹתִי הָאָרֶץ וְהָאֱמוּנָה הַקְּדוֹשָׁה כַּאֲשֶׁר קָאָה אֶת הַגּוֹי אֲשֶׁר מִלְּפָנַי, וְאַף-עַל- פִּי שֶׁאֵינִי כְדַאי וְרָאוּי לִגַּע בְּהָאֱמוּנָה הַקְּדוֹשָׁה, וּבְאֶרֶץ-יִשְׂרָאֵל הַקְּדוֹשָׁה, וּלְהִתְקָרֵב לְהַצַּדִּיקִים הָאֲמִתִּיִּים, כִּי הֲרֵעוֹתִי אֶת מַעֲשַׂי מְאֹד, וְקִפַּחְתִּי אֶת קְדֻשָּׁתִי, אַף-עַל-פִּי-כֵן רַחֲמֶיךָ רַבִּים יְהֹוָה, רַחֲמֶיךָ רַבִּים מְאֹד, זַכֵּנִי בְּרַחֲמֶיךָ וְעָזְרֵנִי וְהוֹשִׁיעֵנִי, שֶׁתּוּכַל הָאֱמוּנָה הַקְּדוֹשָׁה לִסְבֹּל אוֹתִי בְּתוֹכָהּ, וּלְהַחֲזִיק אוֹתִי תָמִיד, עַד אֲשֶׁר אֶהְיֶה נֶאֱכָל וְנִתְהַפֵּךְ לְמַהוּת קְדֻשַּׁת הָאֱמוּנָה בֶּאֱמֶת:
<h3>תתעב</h3>
מָלֵא רַחֲמִים, זַכֵּנִי לֶאֱמוּנָה שְׁלֵמָה בְּכָל הַבְּחִינוֹת, כִּי אֵין לָנוּ שׁוּם תִּקְוָה וּסְמִיכָה עַכְשָׁו כִּי אִם עַל הָאֱמוּנָה הַקְּדוֹשָׁה, כְּמוֹ שֶׁכָּתוּב: "וְצַדִּיק בֶּאֱמוּנָתוֹ יִחְיֶה" כִּי אַתָּה יוֹדֵעַ עֹצֶם הִתְגַּבְּרוּת עֹל גָּלוּת הַנֶּפֶשׁ, עַל-יְדֵי תַאֲוֹת הַגּוּף הַמִּתְגַּבְּרִים בְּכָל עֵת, וּבַעֲווֹנוֹתֵינוּ הָרַבִּים תַּשׁ כֹּחֵנוּ וּמָטָה יָדֵינוּ מְאֹד, לַעֲמֹד כְּנֶגְדָּם לְשַׁבְּרָם וּלְבַטְּלָם לְגַמְרֵי, כִּי אִם בְּכֹחַ הָאֱמוּנָה הַקְּדוֹשָׁה, שֶׁתְּזַכֵּנוּ לִכְנֹס וּלְהִכָּלֵל בְּתוֹךְ הָאֱמוּנָה בִּכְלָלִיּוּת גָּדוֹל, עַד שֶׁנִּזְכֶּה לִהְיוֹת נֶאֱכָל לְהָאֱמוּנָה, וּלְהִתְהַפֵּךְ לְמַהוּת הָאֱמוּנָה הַקְּדוֹשָׁה וְנִזְכֶּה לְקַיֵּם מִקְרָא שֶׁכָּתוּב: "בְּטַח בַּיהֹוָה וַעֲשֵׂה טוֹב, שְׁכָן אֶרֶץ וּרְעֵה אֱמוּנָה" "יְהֹוָה, עֵינֶיךָ הֲלֹא לֶאֱמוּנָה" זַכֵּנִי בְּרַחֲמֶיךָ לֶאֱמוּנָה הַקְּדוֹשָׁה בִּשְׁלֵמוּת בֶּאֱמֶת כִּרְצוֹנְךָ הַטּוֹב "כָּל מִצְוֹתֶיךָ אֱמוּנָה, שֶׁקֶר רְדָפוּנִי עָזְרֵנִי יְהֹוָה שְׁמַע תְּפִלָּתִי, הַאֲזִינָה אֶל תַּחֲנוּנַי, בֶּאֱמוּנָתְךָ עֲנֵנִי בְּצִדְקָתֶךָ" וִיקֻיַּם מִקְרָא שֶׁכָּתוּב: "וְיוֹדוּ שָׁמַיִם פִּלְאֲךָ יְהֹוָה, אַף אֱמוּנָתְךָ בִּקְהַל קְדוֹשִׁים" וְנֶאֱמַר: "וֶאֱמוּנָתִי וְחַסְדִּי עִמּוֹ וּבִשְׁמִי תָּרוּם קַרְנוֹ" וְנֶאֱמַר: "לְעוֹלָם אֶשְׁמָר לוֹ חַסְדִּי וּבְרִיתִי נֶאֱמֶנֶת לוֹ, וְחַסְדִּי לֹא אָפִיר מֵעִמּוֹ וְלֹא אֲשַׁקֵּר בֶּאֱמוּנָתִי חַסְדֵי יְהֹוָה עוֹלָם אָשִׁירָה לְדוֹר וָדוֹר אוֹדִיעַ אֱמוּנָתְךָ בְּפִי, כִּי אָמַרְתִּי עוֹלָם חֶסֶד יִבָּנֶה שָׁמַיִם תָּכִין אֱמוּנָתְךָ בָהֶם יְהֹוָה אֱלֹהֵי צְבָאוֹת מִי כָמוֹךָ חֲסִין יָהּ וֶאֱמוּנָתְךָ סְבִיבוֹתֶיךָ" וְקַיֵּם לָנוּ מִקְרָא שֶׁכָּתוּב: "וְאֵרַשְׂתִּיךְ לִי לְעוֹלָם, וְאֵרַשְׂתִּיךְ לִי בְּצֶדֶק וּבְמִשְׁפָּט בְּחֶסֶד וּבְרַחֲמִים, וְאֵרַשְׂתִּיךְ לִי בֶּאֱמוּנָה, וְיָדַעַתְּ אֶת יְהֹוָה, אַל תַּעַזְבֵנִי יְהֹוָה, אֱלֹהַי אַל תִּרְחַק מִמֶּנִּי, חוּשָׁה לְעֶזְרָתִי אֲדֹנָי תְּשׁוּעָתִי, בָּרוּךְ יְהֹוָה לְעוֹלָם אָמֵן וְאָמֵן":
<h2>תפילה עד</h2>
<h3>תתעג</h3>
{מיוסד ע"פ תורה ר"ט}
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתַּעַזְרֵנִי בְּרַחֲמֶיךָ הָרַבִּים, וּתְזַכֵּנִי לְהַכְנִיס אוֹרְחִים תַּלְמִידֵי חֲכָמִים בְּתוֹךְ בֵּיתִי, וְאֶזְכֶּה לְקַבְּלָם בְּכָבוֹד גָּדוֹל וּלְכַבְּדָם בְּכָל עֹז וּפְאֵר עַד שֶׁיַּעֲלֶה לְפָנֶיךָ מִצְוָה זוֹ שֶׁל הַכְנָסַת אוֹרְחִים תַּלְמִידֵי חֲכָמִים כְּאִלּוּ הִקְרַבְתִּי תְּמִידִין כְּסִדְרָן וּבִזְכוּת זֶה תַּעַזְרֵנִי שֶׁאֶזְכֶּה לְהִתְפַּלֵּל תְּפִלָּתִי לְפָנֶיךָ בְּכַוָּנָה גְדוֹלָה בְּכָל לֵב וָנֶפֶשׁ, וּבְמַחֲשָׁבָה זַכָּה וּנְכוֹנָה לְשִׁמְךָ הַגָּדוֹל לְבַד בֶּאֱמֶת, וּבְלִי שׁוּם בִּלְבּוּל וְעִרְבּוּב הַדַּעַת, וּבְלִי שׁוּם מַחֲשָׁבוֹת זָרוֹת כְּלָל וְתִשְׁמְרֵנִי וְתַצִּילֵנִי מִתְּפִלּוֹת רָעוֹת, וְלֹא יְבַלְבְּלוּ הַתְּפִלּוֹת רָעוֹת אֶת תְּפִלָּתִי הַקְּדוֹשָׁה, וּתְתַקֵּן וּתְזַכֵּךְ אֶת תְּפִלָּתִי, וְתִהְיֶה תְפִלָּתִי שְׁלֵמָה וּסְדוּרָה בְּפִי, וְיִהְיוּ נָא אֲמָרַי לְרָצוֹן לִפְנֵי אֲדוֹן כֹּל וְתַעֲלֶה תְפִלָּתִי לְפָנֶיךָ לְרָצוֹן לְמַעְלָה לְמַעְלָה, וְתַעֲלֶה וְתִנָּשֵׂא לִהְיוֹת כֶּתֶר לְרֹאשְׁךָ, וּתְמַלֵּא כָּל מִשְׁאֲלוֹתַי לְטוֹבָה בְּרַחֲמִים "הַאֲזִינָה יְהֹוָה תְּפִלָּתִי וְהַקְשִׁיבָה בְּקוֹל תַּחֲנוּנוֹתָי וַאֲנִי תְפִלָּתִי לְךָ יְהֹוָה עֵת רָצוֹן, אֱלֹהִים בְּרָב חַסְדֶּךָ עֲנֵנִי בֶּאֱמֶת יִשְׁעֶךָ יֶעֱרַב עָלָיו שִׂיחִי, אָנֹכִי אֶשְׂמַח בַּיהֹוָה יִתַּמּוּ חַטָּאִים מִן הָאָרֶץ, וּרְשָׁעִים עוֹד אֵינָם, בָּרְכִי נַפְשִׁי אֶת יְהֹוָה, הַלְלוּיָהּ:
<h2>תפילה עה</h2>
<h3>תתעד</h3>
{מיוסד ע"פ תורה ר"י}
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתְּרַחֵם עָלַי וְתַעַזְרֵנִי וְתוֹשִׁיעֵנִי שֶׁאֶזְכֶּה לָסוּר מֵרָע וְלַעֲשׂוֹת הַטּוֹב בְּעֵינֶיךָ תָּמִיד, וְתִתְּנֵנִי לְאַהֲבָה לְחֵן וּלְחֶסֶד וּלְרַחֲמִים בְּעֵינֶיךָ וּבְעֵינֵי כָּל רוֹאַי, וְתִגְמְלֵנִי חֲסָדִים טוֹבִים וְאֶזְכֶּה לְקַיֵּם בִּשְׁלֵמוּת מִצְוַת "וְאָהַבְתָּ אֶת יְהֹוָה אֱלֹהֶיךָ", שֶׁיִּהְיֶה שֵׁם שָׁמַיִם מִתְאַהֵב עַל יָדִי, שֶׁיִּהְיֶה מַשָּׂאִי וּמַתָּנִי בֶּאֱמוּנָה, וְדִבּוּרִי בְּנַחַת עִם הַבְּרִיּוֹת וְיִהְיֶה רוּחַ הַמָּקוֹם וְרוּחַ הַבְּרִיּוֹת נוֹחָה הֵימֶנִּי וְאֶהְיֶה אָהוּב לְמַעְלָה וְנֶחְמָד לְמַטָּה, וְאֶמְצָא חֵן וְשֵׂכֶל טוֹב בְּעֵינֵי אֱלֹהִים וְאָדָם וּתְרַחֵם עָלַי וְתַזְמִין לִי פַּרְנָסָתִי בְּרֶוַח, וְתִתֶּן לִי כָּל צָרְכִּי וְכָל צָרְכֵי אַנְשֵׁי בֵּיתִי קֹדֶם שֶׁאֶצְטָרֵךְ לָהֶם, בְּלִי יְגִיעָה וָטֹרַח וְעָמָל כְּלָל
<h3>תתעה</h3>
רִבּוֹנוֹ שֶׁל עוֹלָם אַתָּה יָדַעְתָּ כִּי קָשִׁין מְזוֹנוֹתֵינוּ כִּקְרִיעַת יַם סוּף, אֲבָל גָּדוֹל אַתָּה וְרַב כֹּחַ, וּבְכֹחֲךָ הַגָּדוֹל וּבַחֲסָדֶיךָ הָרַבִּים, גַּם קְרִיעַת יַם סוּף קַל לְפָנֶיךָ, כִּי מִי יֹאמַר לְךָ מַה תַּעֲשֶׂה וְאֵין דָּבָר נִמְנַע מִמֶּךָּ, עַל כֵּן רַחֵם עָלֵינוּ בִּזְכוּת אָבִינוּ הָרִאשׁוֹן אַבְרָהָם אִישׁ הַחֶסֶד, וַעֲשֵׂה לְמַעַן אַהֲבָתוֹ, וְתֵן לָנוּ פַּרְנָסוֹתֵינוּ בְּהַרְחָבָה גְדוֹלָה בְּלִי יְגִיעָה וָטֹרַח וּבְלִי שׁוּם טִרְדָּא כְּלָל, וְאַל תַּצְרִיכֵנִי לֹא לִידֵי מַתְּנַת בָּשָׂר וָדָם וְלֹא לִידֵי הַלְוָאָתָם, בְּאֹפֶן שֶׁאֶזְכֶּה לִשְׁמֹר מִצְוֹתֶיךָ וְלַעֲשׂוֹת רְצוֹנְךָ וְלַעֲסֹק בְּתוֹרָתְךָ תָּמִיד כָּל יְמֵי חַיַּי אֲנִי וְזַרְעִי וְזֶרַע זַרְעִי וְכָל זֶרַע עַמְּךָ בֵּית יִשְׂרָאֵל מֵעַתָּה וְעַד עוֹלָם וִיקֻיַּם בִּי מִקְרָא שֶׁכָּתוּב: "הַשְׁלֵךְ עַל יְהֹוָה יְהָבְךָ וְהוּא יְכַלְכְּלֶךָ, לֹא יִתֵּן לְעוֹלָם מוֹט לַצַּדִּיק עֵינֵי כֹל אֵלֶיךָ יְשַׂבֵּרוּ, וְאַתָּה נוֹתֵן לָהֶם אֶת אָכְלָם בְּעִתּוֹ פּוֹתֵחַ אֶת יָדֶךָ, וּמַשְׂבִּיעַ לְכָל חַי רָצוֹן" אָבִי אָב הָרַחֲמָן פַּרְנְסֵנִי וְכַלְכְּלֵנִי בְּרַחֲמֶיךָ הָרַבִּים לְבַד, לֹא כְמַעֲשַׂי וּכְרֹעַ מַעֲלָלַי, רַק כְּחַסְדְּךָ עֲשֵׂה עִמִּי, כְּמוֹ שֶׁכָּתוּב: "נוֹתֵן לֶחֶם לְכָל בָּשָׂר כִּי לְעוֹלָם חַסְדּוֹ" וְאַל תַּעַזְבֵנִי וְאַל תִּטְּשֵׁנִי, עָזְרֵנִי כִּי עָלֶיךָ נִשְׁעָנְתִּי, "אַל תַּעַזְבֵנִי יְהֹוָה, אֱלֹהַי אַל תִּרְחַק מִמֶּנִּי, חוּשָׁה לְעֶזְרָתִי אֲדֹנָי תְּשׁוּעָתִי":
<h2>תפילה עו</h2>
<h3>תתעו</h3>
{מיוסד ע"פ תורה רי"א}
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתְּזַכֵּנִי בְּרַחֲמֶיךָ הָרַבִּים לֵילֵךְ וְלִנְסֹעַ לְצַדִּיקִים אֲמִתִּיִּים עַל רֹאשׁ הַשָּׁנָה, וְלִהְיוֹת מְקֻשָּׁר תָּמִיד לְצַדִּיקִים אֲמִתִּיִּים וְעַל-יְדֵי-זֶה אֶזְכֶּה לְקַדֵּשׁ אֶת דַּעְתִּי וּמַחֲשַׁבְתִּי בִּקְדֻשָּׁה גְדוֹלָה וְתַחְמֹל עָלַי בְּחֶמְלָתְךָ הַגְּדוֹלָה, וְתִהְיֶה בְעֶזְרִי וְתַצִּילֵנִי מֵעַתָּה מִכָּל מִינֵי מַחֲשָׁבוֹת זָרוֹת וּמִכָּל מִינֵי פְגַם הַדַּעַת שֶׁבָּעוֹלָם וּתְחָנֵּנִי מֵאִתְּךָ חָכְמָה דֵּעָה בִּינָה וְהַשְׂכֵּל, וּתְזַכֵּנִי מְהֵרָה לִקְדֻשַּׁת הַמַּחֲשָׁבָה בִּשְׁלֵמוּת בֶּאֱמֶת וּבְרַחֲמֶיךָ הָרַבִּים תַּמְתִּיק וּתְבַטֵּל כָּל הַדִּינִים מֵעָלֵינוּ וּמֵעַל כָּל עַמְּךָ בֵּית יִשְׂרָאֵל מֵעַתָּה וְעַד עוֹלָם, וְנִזְכֶּה לְקַבֵּל קְדֻשַּׁת רֹאשׁ הַשָּׁנָה עַל יְדֵי הַצַּדִּיקִים אֲמִתִּיִּים, וּלְתַקֵּן כָּל הַתִּקּוּנִים שֶׁצְּרִיכִין לְתַקֵּן בְּרֹאשׁ הַשָּׁנָה שֶׁהוּא מְקוֹר הַדִּינִים שֶׁל כָּל הַשָּׁנָה וְתִהְיֶה מַחֲשַׁבְתֵּנוּ קְדוֹשָׁה וּטְהוֹרָה תָמִיד, וּבִפְרָט בְּרֹאשׁ-הַשָּׁנָה הַקָּדוֹשׁ אָנָּא רַחוּם בְּרַחֲמֶיךָ הָרַבִּים תְּרַחֵם עָלֵינוּ, וּתְזַכֵּנוּ וּתְחָנֵּנוּ אָז לִקְדֻשַּׁת הַמַּחֲשָׁבָה בְּיוֹתֵר, וְתִשְׁמְרֵנוּ וְתַצִּילֵנוּ שֶׁלֹּא יַעֲלֶה אָז עַל מַחֲשַׁבְתֵּנוּ שׁוּם מַחֲשָׁבָה זָרָה וְחִיצוֹנָה כְּלָל, רַק בְּשִׁמְךָ נָגִיל כָּל הַיּוֹם בְּאֵימָה וּבְיִרְאָה בִּקְדֻשָּׁה וּבְטָהֳרָה גְדוֹלָה, בְּמַחֲשָׁבוֹת קְדוֹשׁוֹת וְזַכּוֹת וְצַחוֹת בְּתַכְלִית הַזַּכּוּת וְהַבְּהִירוּת, עַד שֶׁנִּזְכֶּה בְּכֹחַ הִתְקַשְּׁרוּת הַצַּדִּיקִים הָאֲמִתִּיִּים, לְתַקֵּן וּלְבָרֵר כָּל הַבֵּרוּרִים בְּרֹאשׁ-הַשָּׁנָה, לְבָרֵר כָּל נִיצוֹצוֹת הַקְּדֻשָּׁה מֵעִמְקֵי הַקְּלִפּוֹת, וּלְהַמְתִּיק וּלְבַטֵּל כָל הַדִּינִים שֶׁבָּעוֹלָם מֵעָלֵינוּ וּמֵעַל כָּל עַמְּךָ בֵּית יִשְׂרָאֵל, וְיֻמְשַׁךְ עָלֵינוּ אַךְ טוֹב וָחֶסֶד וִישׁוּעָה וְרַחֲמִים גְּדוֹלִים, "מֵרֵשִׁית הַשָּׁנָה וְעַד אַחֲרִית שָׁנָה" וְתִכְתְּבֵנוּ וְתַחְתְּמֵנוּ אָז לְחַיִּים טוֹבִים אֲרוּכִים וּלְשָׁלוֹם, לְחַיִּים אֲמִתִּיִּים חַיִּים שֶׁיֵּשׁ בָּהֶם יִרְאַת שָׁמַיִם, חַיִּים שֶׁנִּזְכֶּה בָּהֶם לִשְׁמֹר מִצְווֹתֶיךָ וְלַעֲשׂוֹת רְצוֹנְךָ בֶּאֱמֶת וּבְלֵב שָׁלֵם, וּלְתַקֵּן כָּל מַה שֶּׁפָּגַמְנוּ מֵעוֹדֵנוּ עַד הַיּוֹם הַזֶּה, וְתַשְׁפִּיעַ עָלֵינוּ פַּרְנָסָה טוֹבָה וְרַחֲמִים וְחַיִּים וְשָׁלוֹם וְכָל טוֹב
<h3>תתעז</h3>
רִבּוֹנוֹ שֶׁל עוֹלָם, אַתָּה יוֹדֵעַ גֹּדֶל הַחִיּוּב לִנְסֹעַ עַל רֹאשׁ-הַשָּׁנָה לְצַדִּיקִים אֲמִתִּיִּים, וְגַם אַתָּה יוֹדֵעַ אֶת עֹצֶם רִבּוּי הַמְּנִיעוֹת שֶׁמִּתְגַּבְּרִים עַל זֶה מִכָּל הַצְּדָדִים חוֹמֵל דַּלִּים חוּס וַחֲמֹל עָלֵינוּ, וְעָזְרֵנוּ וְזַכֵּנוּ לְשַׁבֵּר כָּל הַמְּנִיעוֹת, וְהוֹרֵנוּ דְּרָכֶיךָ, וְהַדְרִיכֵנוּ בַאֲמִתֶּךָ וְלַמְּדֵנוּ, שֶׁנִּזְכֶּה לֵילֵךְ וְלִנְסֹעַ לְצַדִּיקִים אֲמִתִּיִּים עַל רֹאשׁ-הַשָּׁנָה, בְּאֹפֶן שֶׁנִּזְכֶּה עַל יָדָם לִקְדֻשַּׁת הַמַּחֲשָׁבָה בֶּאֱמֶת כִּי אַתָּה יוֹדֵעַ שֶׁעַכְשָׁו בְּעוּקְבוֹת מְשִׁיחָא, עִקָּר סְמִיכָתֵנוּ וִישׁוּעָתֵנוּ הִיא רַק עַל יְמֵי רֹאשׁ-הַשָּׁנָה הַקְּדוֹשִׁים, אֲשֶׁר בָּהֶם אָנוּ נִשְׁעָנִים לְהִתְקָרֵב אֵלֶיךָ, וּלְהַמְשִׁיךְ אֱלֹהוּתְךָ וּמַלְכוּתְךָ עָלֵינוּ מֵרֹאשׁ הַשָּׁנָה עַל כָּל הַשָּׁנָה כֻּלָּהּ וַאֲנַחְנוּ לֹא נֵדַע מַה נַּעֲשֶׂה בִּימֵי רֹאשׁ-הַשָּׁנָה הַקְּדוֹשִׁים, וְאֵיךְ לְרַצּוֹת אוֹתְךָ אָז כָּרָאוּי, שֶׁנִּזְכֶּה לְהַמְלִיכְךָ עָלֵינוּ בְּאֵימָה וּבְיִרְאָה, וְאֵיךְ לַעֲמֹד כְּנֶגֶד כָּל הַשּׂוֹנְאִים וְהַמְקַטְרֵגִים לִסְתֹּם פִּי מַסְטִינֵנוּ וּמְקַטְרְגֵינוּ, כִּי-אִם בִּזְכוּת וְכֹחַ הַצַּדִּיקִים אֲמִתִּיִּים, עֲלֵיהֶם אָנוּ נִשְׁעָנִים וּבָהֶם אָנוּ סְמוּכִים, כִּי הֵם יִלָּחֲמוּ לְפָנֵינוּ, וְיַכְנִיעוּ וְיַפִּילוּ כָל שׂוֹנְאֵינוּ וְרוֹדְפֵינוּ, וְיַמְשִׁיכוּ עָלֵינוּ קְדֻשַּׁת רֹאשׁ-הַשָּׁנָה בִּשְׁלֵמוּת עַל כֵּן רַחֵם עָלֵינוּ לְמַעַן שְׁמֶךָ, וֶהְיֵה בְּעֶזְרֵנוּ שֶׁנִּזְכֶּה לְשַׁבֵּר כָּל הַמְּנִיעוֹת וְנִזְכֶּה לָבוֹא לְצַדִּיקִים אֲמִתִּיִּים עַל רֹאשׁ-הַשָּׁנָה, וּלְהִתְקַשֵּׁר אֲלֵיהֶם בֶּאֱמֶת, וְלִזְכּוֹת לִקְדֻשַּׁת הַמַּחֲשָׁבָה בִּשְׁלֵמוּת עַל יָדָם וְנִזְכֶּה לְהַמְתִּיק וּלְבַטֵּל כָּל הַדִּינִים, וּלְהַמְשִׁיךְ עָלֵינוּ חֲסָדִים טוֹבִים, וּתְזַכֵּנוּ לְהַכִּיר וְלָדַעַת רוֹמְמוּתְךָ וּמֶמְשַׁלְתְּךָ עָלֵינוּ, וְתִמְלֹךְ עָלֵינוּ בִּכְבוֹדְךָ מְהֵרָה "וְיֵדַע כָּל פָּעוּל כִּי אַתָּה פְּעַלְתּוֹ, וְיָבִין כָּל יְצוּר כִּי אַתָּה יְצַרְתּוֹ, וְיֹאמַר כָּל אֲשֶׁר נְשָׁמָה בְּאַפּוֹ, יְהֹוָה אֱלֹהֵי יִשְׂרָאֵל מֶלֶךְ וּמַלְכוּתוֹ בַּכֹּל מָשָׁלָה", וּתְטַהֲרֵנוּ וּתְקַדְּשֵׁנוּ בִּקְּדֻשָּׁתְךָ הָעֶלְיוֹנָה מֵעַתָּה וְעַד עוֹלָם אָמֵן סֶלָה:
<h2>תפילה עז</h2>
<h3>תתעח</h3>
{מיוסד ע"פ תורה רכ"א}
רִבּוֹנוֹ שֶׁל עוֹלָם זַכֵּנִי בְּרַחֲמֶיךָ הָרַבִּים, וְעָזְרֵנִי וְהוֹשִׁיעֵנִי וְתֵן לִי לֵב טוֹב שֶׁאֶזְכֶּה לְהַרְבּוֹת בִּצְדָקָה, וּתְזַכֵּנִי לִתֵּן מַעֲשֵׂר מִמָּעוֹתַי וּמִכָּל מַה שֶּׁתְּחָנֵּנִי בְּרַחֲמֶיךָ, וְתַזְמִין לִי עֲנִיִּים הֲגוּנִים לִזְכּוֹת בָּהֶם וְעַל יְדֵי זֶה תַּצִּילֵנִי מִשּׂוֹנְאַי וּמֵרוֹדְפַי, כִּי דַּרְכְּךָ לְבַקֵּשׁ אֶת הַנִּרְדָּף, אֲפִלּוּ צַדִּיק רוֹדֵף אֶת הָרָשָׁע חוּס וַחֲמֹל וְרַחֵם עָלַי לְמַעַן שְׁמֶךָ, וֶהְיֵה בְּעֶזְרִי וְהוֹשִׁיעֵנִי וְחַזֵּק אֶת לְבָבִי, שֶׁאֶזְכֶּה לִתֵּן תָּמִיד מַעֲשֵׂר מִכָּל מַה שֶּׁתְּחָנֵּנִי בְּרַחֲמֶיךָ הָרַבִּים, וְתִפְשֹׁט יָדְךָ הַגְּדוֹלָה עָלַי, וְתַזְמִין לִי פַּרְנָסָתִי מֵאִתְּךָ, וְתַסְפִּיק לִי כָּל צָרְכִּי וְכָל צָרְכֵי בֵּיתִי בְהַרְחָבָה גְדוֹלָה קֹדֶם שֶׁאֶצְטָרֵךְ לָהֶם, מִתַּחַת יָדְךָ הָרְחָבָה וְהַמְּלֵאָה, וְקַיֵּם בָּנוּ מִקְרָא שֶׁכָּתוּב: "וַהֲרִיקוֹתִי לָכֶם בְּרָכָה עַד בְּלִי דָּי" וְאֶזְכֶּה לִהְיוֹת שָׂמֵחַ בְּחֶלְקִי תָמִיד, וּלְהִסְתַּפֵּק בַּמֶּה שֶׁתְּחָנֵּנִי, וְלֹא אֶהְיֶה נִבְהָל לְהוֹן חַס וְשָׁלוֹם וּבְצֵל כְּנָפֶיךָ תַּסְתִּירֵנִי, וְתָגֵן עָלַי בְּצֵל יָדְךָ הַגְּדוֹלָה, וּתְכַסֶּה עָלַי וְתַצִּילֵנִי מִכָּל שׂוֹנְאַי וְרוֹדְפַי בְּגַשְׁמִיּוּת וְרוּחָנִיּוּת וִיקֻיַּם בָּנוּ מִקְרָא שֶׁכָּתוּב: "וָאָשִׂים דְּבָרַי בְּפִיךָ וּבְצֵל יָדִי כִּסִּיתִיךָ לִנְטֹעַ שָׁמַיִם וְלִיסוֹד אָרֶץ וְלֵאמֹר לְצִיּוֹן עַמִּי אָתָּה" וְתָשִׂים שָׁלוֹם בָּעוֹלָם, וִיקֻיַּם מִקְרָא שֶׁכָּתוּב:
"אֱמֶת מֵאֶרֶץ תִּצְמָח, וְצֶדֶק מִשָּׁמָיִם נִשְׁקָף חֶסֶד וֶאֱמֶת נִפְגָּשׁוּ, צֶדֶק וְשָׁלוֹם נָשָׁקוּ", וְנֶאֱמַר: "בִּצְדָקָה תִּכּוֹנָנִי, רַחֲקִי מֵעֹשֶׁק כִּי לֹא תִירָאִי, וּמִמְּחִתָּה, כִּי לֹא תִקְרַב אֵלָיִךְ", עָזְרֵנִי כִּי עָלֶיךָ נִשְׁעָנְתִּי, "קָרְבָה אֶל נַפְשִׁי גְאָלָהּ לְמַעַן אוֹיְבַי פְּדֵנִי, יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגֹאֲלִי":
<h2>תפילה עח</h2>
<h3>תתעט</h3>
{מיוסד ע"פ תורה רמ"ב}
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, "אֵל אֶרֶךְ אַפַּיִם וְרַב חֶסֶד וֶאֱמֶת", שֶׁתָּחֹס וְתַחְמֹל עָלַי כְּגֹדֶל חֲנִינוֹתֶיךָ וְתַעַזְרֵנִי וְתוֹשִׁיעֵנִי וּתְזַכֵּנִי לִתֵּן צְדָקָה הַרְבֵּה לַעֲנִיִּים הֲגוּנִים הַרְבֵּה לְשִׁמְךָ לְבַד בֶּאֱמֶת לַאֲמִתּוֹ, בְּלִי שׁוּם פְּנִיוֹת וּבְלִי שׁוּם שְׁקָרִים כְּלָל וְתִהְיֶה יָדִי פְּתוּחָה לְפַזֵּר וְלִתֵּן לְאֶבְיוֹנִים הֲגוּנִים צְדָקָה הַרְבֵּה, כָּל מַה שֶּׁיֶּחְסַר לָהֶם, בְּשִׂמְחָה רַבָּה וּבְחֶדְוָה גְדוֹלָה וּבְלֵב טוֹב וּבְסֵבֶר פָּנִים יָפוֹת וְאֶזְכֶּה לְהַרְבּוֹת בִּצְדָקָה תָמִיד לְשִׁמְךָ לְבַד כִּרְצוֹנְךָ הַטּוֹב, עַד שֶׁאֶזְכֶּה בְּכֹחַ הַצְּדָקָה הַקְּדוֹשָׁה לְהַכְנִיעַ וּלְשַׁבֵּר וּלְבַטֵּל כֹּחַ הַצְּדָקָה שֶׁל הָרְשָׁעִים הַמִּתְנַגְּדִים אֶל הַקְּדֻשָּׁה, אֲשֶׁר אַתָּה מַכְשִׁילָם בַּעֲנִיִּים שֶׁאֵינָם הֲגוּנִים "וְלֹא תַעֲשֶׂינָה יְדֵיהֶם תֻּשִׁיָּה" וְלֹא יִהְיֶה לָהֶם שׁוּם כֹּחַ נֶגֶד עַמְּךָ יִשְׂרָאֵל הַחֲפֵצִים לְעָבְדְּךָ בֶּאֱמֶת וְתַמְשִׁיךְ עָלֵינוּ קְדֻשָּׁתְךָ הַגְּדוֹלָה, וְתַשְׁפִּיעַ עָלֵינוּ כֹחַ וְאֹמֶץ מֵהַצַּדִּיקִים הָאֲמִתִּיִּים זְקֵנִים שֶׁבִּקְדֻשָּׁה, וּבִזְכוּתָם וְכֹחָם נִזְכֶּה לְהַכְנִיעַ וּלְשַׁבֵּר וּלְבַטֵּל מֶלֶךְ זָקֵן וּכְסִיל, לְגָרֵשׁ אוֹתוֹ וְאֶת חֲיָלוֹתָיו מֵעָלֵינוּ וּמֵעַל גְּבוּלֵנוּ וְאֶת רוּחַ הַטֻּמְאָה תְּבַעֵר מִן הָאָרֶץ וּתְבַטֵּל מֵעָלֵינוּ כָּל מִינֵי הִרְהוּרִים רָעִים הָרוֹדְפִים אַחֲרֵינוּ בְּכָל עֵת, וּבְיוֹתֵר אַחֲרֵי הַחֲפֵצִים בֶּאֱמֶת לְהִתְקָרֵב אֵלֶיךָ, כַּאֲשֶׁר נִגְלָה לְפָנֶיךָ אֲדוֹן כָּל מָלֵא רַחֲמִים, וְנִזְכֶּה לְהַמְשִׁיךְ עָלֵינוּ אוֹר פְּנֵי מֶלֶךְ חַיִּים, אוֹר הַפָּנִים דִּקְדֻשָּׁה הַנִּמְשָׁךְ מֵאָרִיךְ אַנְפִּין דִּקְדֻשָּׁה וְתַעַזְרֵנוּ לְהַכְנִיעַ וּלְשַׁבֵּר וּלְגָרֵשׁ וּלְבַטֵּל מֵאִתָּנוּ כָּל הַהִרְהוּרִים רָעִים הַנִּמְשָׁכִין מֵאָרִיךְ אַנְפִּין דִּקְלִפָּה, וְתָגֵן בַּעֲדֵנוּ שֶׁלֹּא תִפְגַּע בָּנוּ שׁוּם אִשָּׁה רָעָה אֲשֶׁר שָׁרְשָׁהּ נִמְשֶׁכֶת מִשָּׁם, וְלֹא שׁוּם הִרְהוּר רָע הַנִּמְשָׁךְ מִשָּׁם מֵאָרִיךְ אַנְפִּין דִּקְלִפָּה אֲשֶׁר אִי אֶפְשָׁר לְהִתְחַבֵּא וְלִבְרֹחַ מֵהִרְהוּרִים הָאֵלֶּה הַנִּמְשָׁכִין מִשָּׁם, כִּי בְּכָל צַד שֶׁפּוֹנִים, הֵם מִזְדַמְּנִים וּבָאִים לְשָׁם
<h3>תתפ</h3>
אָנָּא הַשֵּׁם, מָלֵא רַחֲמִים וְרַב חֶסֶד וֶאֱמֶת, חֲמֹל עָלֵינוּ וְהַצִּילֵנוּ מִסִּטְרָא דְמוֹתָא, מֵהִרְהוּרֵי נִאוּף, שֶׁהֵם נִקְרָאִים סִטְרָא דְּמוֹתָא וְהֵם מָרִים מִמָּוֶת, וְהֵם נִקְרָאִים אֲבִי אֲבוֹת הַטֻּמְאָה חוֹמֵל דַּלִים, חוֹשֵׁב מַחֲשָׁבוֹת לְבַל יִדַּח מִמְּךָ נִדָּח, הַצִּילֵנוּ מֵהֶם שָׁמְרֵנוּ מֵהֶם, רַחֵם עַל חֲלוּשֵׁי כֹחַ כָּמוֹנוּ הַיּוֹם בַּדּוֹר הַזֶּה, בְּעִקְבוֹת מְשִׁיחָא, אֲשֶׁר יָרַדְנוּ מַטָּה מָטָּה, בְּאֵין עוֹזֵר וְסוֹמֵךְ טָבַעְנוּ בִּיוֵן מְצוּלָה וְאֵין מָעֳמָד, בָּאנוּ בְמַעֲמַקֵּי מַיִם וְשִׁבֹּלֶת שְׁטָפָתְנוּ חוּסָה עָלֵינוּ כְּרֹב רַחֲמֶיךָ, וְתֵן לָנוּ חֲנִינָה וְלֹא נֹאבֵד, וְתֵן לָנוּ כֹחַ לְהַכְנִיעַ וּלְשַׁבֵּר וּלְגָרֵשׁ וּלְבַטֵּל אֲרִיךְ אַנְפִּין דִּקְלִפָּה מֵעָלֵינוּ וּמֵעַל גְּבוּלֵנוּ, וְלֹא יָבֹא עָלֵינוּ שׁוּם הִרְהוּר רָע הַנִּמְשָׁךְ מִשָּׁם בְּצִדְקָתְךָ תְּחַיֵּינוּ וְתוֹצִיא מִצָּרָה נַפְשֵׁנוּ, כִּי אַתָּה לְבַד יוֹדֵעַ מִי וָמִי עוֹמְדִים עָלֵינוּ בְּכָל עֵת וּבְכָל יוֹם וּבְכָל שָׁעָה, עַל כָּל הַחֲפֵצִים לָשׁוּב אֵלֶיךָ וּלְהִתְקָרֵב אֵלֶיךָ, שֶׁמִּתְגַּבְּרִים עַל כָּל אֶחָד וְאֶחָד בְּיִחוּד בְּהִתְגַּבְּרוּת גָּדוֹל מְאֹד, וְרוֹדְפִים אַחֲרֵינוּ "כַּאֲשֶׁר יִרְדֹּף הַקֹּרֵא בֶּהָרִים" "גְּדוֹל הָעֵצָה וְרַב הָעֲלִילִיָּה", רַחֵם עַל פְּלֵטָה הַנִּשְׁאֶרֶת, וְהַצִּילֵנוּ מִמָּוֶת וּפְדֵנוּ מִשַּׁחַת, "הַצִּילָה מֵחֶרֶב נַפְשִׁי מִיַּד כֶּלֶב יְחִידָתִי", וְתַשְׁפִּיעַ עָלֵינוּ עֵצוֹת קְדוֹשׁוֹת אֲמִתִּיּוֹת בְכָל עֵת, בְּאֹפֶן שֶׁנִּזְכֶּה לְהִנָּצֵל בֶּאֱמֶת מִכָּל מִינֵי הִרְהוּרִים שֶׁבָּעוֹלָם, וְלֹא יַעֲלוּ וְלֹא יָבוֹאוּ עַל לִבֵּנוּ כְּלָל, וְנִזְכֶּה לִקְדֻשַּׁת הַמַּחֲשָׁבָה בֶּאֱמֶת מְחַיֶּה מֵתִים בְּרַחֲמִים רַבִּים, הֲקִימֵנוּ וְנִחְיֶה בְּאוֹר פָּנֶיךָ, וְנִחְיֶה וְלֹא נָמוּת מִיתַת עוֹלָם חַס וְשָׁלוֹם
<h3>תתפא</h3>
זַכֵּנוּ בְּרַחֲמֶיךָ הָרַבִּים לְהַרְבּוֹת בִּצְדָקָה לְשִׁמְךָ לְבַד בֶּאֱמֶת, וּבִזְכוּת הַצְּדָקָה דִּקְדֻשָּׁה תַּצִּילֵנוּ מִמָּוֶת, שֶׁהֵם הַהִרְהוּרִים רָעִים שֶׁנִּקְרָאִים טֻמְאַת מֵת כְּמוֹ שֶׁכָּתוּב: "וּצְדָקָה תַּצִּיל מִמָּוֶת", וְתִשְׁמְרֵנִי תָמִיד שֶׁלֹּא אֶהְיֶה מְעֹרָב בֵּין הַנָּשִׁים, וְלֹא אַרְבֶּה שִׂיחָה עִמָּהֶם וַאֲפִלּוּ עִם אִשְׁתִּי אֲמַעֵט בְּשִׂיחָה בְּכָל מַה דְּאֶפְשָׁר, וּמַה שֶּׁמֻּכְרָח לְדַבֵּר עִמָּהֶם לִפְעָמִים, תָּגֵן בַּעֲדִי וְתִשְׁמְרֵנִי בְּרַחֲמֶיךָ שֶׁלֹּא אֶהְיֶה נִלְכָּד עַל-יְדֵי-זֶה חַס וְשָׁלוֹם בְּשׁוּם הִרְהוּר רָע חַס וְשָׁלוֹם, וְתַצִּילֵנִי מֵהִסְתַּכְּלוּת רָעִים וּמֵהִרְהוּרִים רָעִים, וְלֹא אָתוּר אַחַר לְבָבִי וְאַחַר עֵינַי עָזְרֵנוּ כִּי עָלֶיךָ נִשְׁעָנְנוּ, כִּי אֵין לָנוּ עַל מִי לְהִשָּׁעֵן כִּי אִם עַל אָבִינוּ שֶׁבַּשָּׁמַיִם "הַצִּילֵנִי מִטִּיט וְאַל אֶטְבָּעָה אִנָּצְלָה מִשּׂוֹנְאַי וּמִמַּעֲמַקֵּי מָיִם, אַל תִּשְׁטְפֵנִי שִׁבֹּלֶת מַיִם וְאַל תִּבְלָעֵנִי מְצוּלָה וְאַל תֶּאְטַר עָלַי בְּאֵר פִּיהָ, פְּנֵה אֵלַי וְחָנֵּנִי, תְּנָה עֻזְּךָ לְעַבְדֶּךָ וְהוֹשִׁיעָה לְבֶן אֲמָתֶךָ עֲשֵׂה עִמִּי אוֹת לְטוֹבָה וְיִרְאוּ שׂוֹנְאַי וְיֵבוֹשׁוּ כִּי אַתָּה יְהֹוָה עֲזַרְתַּנִי וְנִחַמְתָּנִי אֲנִי בְּצֶדֶק אֶחֱזֶה פָנֶיךָ אֶשְׂבְּעָה בְהָקִיץ תְּמוּנָתֶךָ":
<h2>תפילה עט</h2>
<h3>תתפב</h3>
{מיוסד ע"פ תורה רנ"א}
"חַלְּצֵנִי יְהֹוָה מֵאָדָם רָע מֵאִישׁ חֲמָסִים תִּנְצְרֵנִי אֲשֶׁר חָשְׁבוּ רָעוֹת בְּלֵב כָּל יוֹם יָגוּרוּ מִלְחָמוֹת כָּל הַיּוֹם דְּבָרַי יְעַצֵּבוּ, עָלַי כָּל מַחְשְׁבוֹתָם לָרַע", רִבּוֹנוֹ שֶׁל עוֹלָם מָרֵיהּ דְּעָלְמָא כֹּלָא, אַתָּה יוֹדֵעַ אֶת עֹצֶם רִבּוּי הַמַּחֲלֹקֶת שֶׁהִתְגַּבְּרָה בָּעוֹלָם עַכְשָׁו, וּמֵחֲמַת זֶה נוֹפְלִים עָלֵינוּ מַחֲשָׁבוֹת רָעוֹת רַבּוֹת מְאֹד, בְּלִי שִׁעוּר וָעֶרֶךְ וּבַעֲווֹנוֹתֵינוּ הָרַבִּים עַל-יְדֵי עֹצֶם הַמַּחֲלֹקֶת בָּאִים מַחֲשָׁבוֹת שֶׁל כְּפִירוֹת עַל הַכְּשֵׁרִים שֶׁבַּדּוֹר, כַּאֲשֶׁר גִּלִּיתָ לָנוּ עַל-יְדֵי חֲכָמֶיךָ הַקְּדוֹשִׁים וּבְגֹדֶל דַּלּוּתֵנוּ וַחֲלִישׁוּתֵינוּ אֵין אָנוּ יוֹדְעִין שׁוּם עֵצָה וְתַחְבּוּלָה לַעֲמֹד נֶגֶד הַמַּחֲשָׁבוֹת רָעוֹת וְהַבִּלְבּוּלִים הָרַבִּים הַשּׁוֹטְפִים עָלֵינוּ בְכָל עֵת, וְאֵין לָנוּ עַל מִי לְהִשָּׁעֵן כִּי אִם עַל אָבִינוּ שֶׁבַּשָּׁמַיִם, וְהִנְנוּ מַשְׁלִיכִים עַצְמֵנוּ עָלֶיךָ לְבַד, בְּיָדְךָ נַפְקִיד רוּחֵנוּ, וְאָנוּ מוֹסְרִים כָּל הַמִּלְחָמָה עָלֶיךָ לְבַד, וְאַתָּה תִּלְחוֹם בַּעֲדֵנוּ, כִּי אַתָּה הוּא אִישׁ מִלְחָמָה, כְּמוֹ שֶׁכָּתוּב:
"יְהֹוָה אִישׁ מִלְחָמָה, יְהֹוָה שְׁמוֹ", וּמִי יַעֲמֹד נֶגְדְּךָ מָלֵא רַחֲמִים חוֹמֵל דַּלִּים, קָרוֹב לְקוֹרְאָיו בֶּאֱמֶת, חוּס וַחֲמֹל עָלֵינוּ וּרְאֵה נָא בְעָנְיֵנוּ וְרִיבָה רִיבֵנוּ, "רִיבָה יְהֹוָה אֶת יְרִיבַי, לְחַם אֶת לוֹחֲמָי, הַחֲזֵק מָגֵן וְצִנָּה וְקוּמָה בְּעֶזְרָתִי", וְהִלָּחֵם בַּעֲדֵנוּ נֶגֶד צוֹרְרֵנוּ, וִיקֻיַּם בָּנוּ מִקְרָא שֶׁכָּתוּב: "יְהֹוָה יִלָּחֵם לָכֶם וְאַתֶּם תַּחֲרִישׁוּן" עָזְרֵנוּ כִּי עָלֶיךָ נִשְׁעָנְנוּ דַּלּוּ עֵינֵינוּ לַמָּרוֹם יְהֹוָה, עָשְׁקָה לָנוּ עָרְבֵנוּ, רְאֵה "כִּי אָזְלַת יָד וְאֶפֶס עָצוּר וְעָזוּב" חָנֵּנוּ אֱלֹהִים כִּי שְׁאָפַנוּ אֱנוֹשׁ כָּל הַיּוֹם לוֹחֵם יִלְחָצֵנוּ "וַאֲנַחְנוּ לֹא נֵדַע מַה נַּעֲשֶׂה כִּי עָלֶיךָ עֵינֵינוּ", עֲשֵׂה לְמַעַנְךָ וְלֹא לְמַעֲנֵנוּ:
<h3>תתפג</h3>
וְזַכֵּנוּ בְּרַחֲמֶיךָ הָרַבִּים לִתֵּן צְדָקָה הַרְבֵּה לַעֲנִיִּים הֲגוּנִים לְשִׁמְךָ לְבַד בְּלִי שׁוּם שְׁקָרִים וּבְלִי שׁוּם פְּנִיּוֹת, וְתַעַזְרֵנוּ תָמִיד לְקַיֵּם מִצְוַת צְדָקָה כָּרָאוּי כִּרְצוֹנְךָ הַטּוֹב בִּקְדֻשָּׁה וְטָהֳרָה גְדוֹלָה בְּשִׂמְחָה וּבְטוּב לֵבָב, וְתַצִּיל אֶת נַפְשׁוֹתֵינוּ שֶׁלֹּא נִכָּשֵׁל לְעוֹלָם בַּעֲנִיִּים שֶׁאֵינָם הֲגוּנִים, וְתִשְׁמְרֵנוּ מִצְּדָקוֹת הָרָעוֹת שֶׁאֵינָם כִּרְצוֹנְךָ, וְתַחְמֹל עָלֵינוּ בְּחֶמְלָתְךָ וְתָגֵן בַּעֲדֵנוּ וְתַצִּילֵנוּ שֶׁלֹּא יַזִּיקוּ לָנוּ כְּלָל הַצְּדָקוֹת הָרָעוֹת שֶׁאֵינָם כִּרְצוֹנְךָ בֶּאֱמֶת, הַגּוֹרְמִים מַה שֶּׁגּוֹרְמִים
<h3>תתפד</h3>
אָנָּא רַחוּם, בְּרַחֲמֶיךָ הָרַבִּים הַצִּילֵנוּ וְשָׁמְרֵנוּ מֵהֶם, וְתִתֵּן כֹּחַ לְהַצַּדִּיקִים אֲמִתִּיִּים אַנְשֵׁי אֱמֶת שֶׁיַּמְשִׁיכוּ לְעַצְמָם כָּל הַצְּדָקוֹת שֶׁבָּעוֹלָם, הָעוֹמְדִים מֵרָחוֹק מֵעֲדוּרֵי אֱמֶת וְתַעַזְרֵנוּ בְּרַחֲמֶיךָ הָרַבִּים שֶׁנִּזְכֶּה לְהִכָּלֵל בְּמִדָּתוֹ שֶׁל יַעֲקֹב אָבִינוּ עָלָיו הַשָּׁלוֹם, שֶׁהָיָה מִדָּתוֹ אֱמֶת, וְנִזְכֶּה לְמִדַּת אֱמֶת בִּשְׁלֵמוּת וּתְזַכֵּנוּ לַעֲשׂוֹת כָּל הַמִּצְווֹת לִפְנֵי יְהֹוָה אֱלֹהֵינוּ כַּאֲשֶׁר צִוָּנוּ, עִם כָּל פְּרָטֵיהֶם וְדִקְדּוּקֵיהֶם, לְשִׁמְךָ לְבַד בֶּאֱמֶת, בְּלִי שׁוּם פְּנִיָּה וּבְלִי שׁוּם מַחֲשָׁבָה זָרָה בִּשְׁבִיל בְּנֵי אָדָם חַס וְשָׁלוֹם וְנִזְכֶּה לִהְיוֹת הַצְנֵעַ לֶכֶת בֶּאֱמֶת, לְדַקְדֵּק בְּכָל הַמִּצְווֹת בֵּינֵינוּ לְבֵין קוֹנֵנוּ, לַעֲשׂוֹתָם בְּתַכְלִית הַשְּׁלֵמוּת לְשִׁמְךָ לְבַד בֶּאֱמֶת לַאֲמִתּוֹ וְתַעַזְרֵנוּ לְהִתְדַבֵּק וּלְהִכָּלֵל בְּצַדִּיקִים אֲמִתִּיִּים וּבַאֲנָשִׁים כְּשֵׁרִים אַנְשֵׁי אֱמֶת וִיקֻיַּם בָּנוּ מִקְרָא שֶׁכָּתוּב:
"וּצְדָקָה תִּהְיֶה לָנוּ, כִּי נִשְׁמֹר לַעֲשׂוֹת אֶת כָּל הַמִּצְוָה הַזֹּאת לִפְנֵי יְהֹוָה אֱלֹהֵינוּ, כַּאֲשֶׁר צִוָּנוּ", וְנֶאֱמַר: "וְזָרְחָה לָכֶם יִרְאֵי שְׁמִי שֶׁמֶשׁ צְדָקָה וּמַרְפֵּא בִּכְנָפֶיהָ", וְנֶאֱמַר: "תִּתֵּן אֱמֶת לְיַעֲקֹב, חֶסֶד לְאַבְרָהָם, אֲשֶׁר נִשְׁבַּעְתָּ לַאֲבוֹתֵינוּ מִימֵי קֶדֶם"
<h3>תתפה</h3>
עָזְרֵנוּ עָזְרֵנוּ חָנֵּנוּ חָנֵּנוּ, הַצִּילֵנוּ מֵרִיב לְשׁוֹנוֹת, הַצִּילֵנוּ וְשָׁמְרֵנוּ שֶׁלֹּא יַזִּיק לָנוּ כְּלָל לַעֲבוֹדָתֵנוּ הַמַּחֲלֹקֶת הַגְּדוֹלָה שֶׁיֵּשׁ עַכְשָׁו בָּעוֹלָם, וּבִפְרָט הַקָּטֵגוֹרְיָא שֶׁיֵּשׁ עַתָּה בֵּין הַתַּלְמִידֵי חֲכָמִים וְהַכְּשֵׁרִים שֶׁבַּדּוֹר, חוּס וַחֲמֹל עָלֵינוּ שֶׁלֹּא יַזִּיקוּ לָנוּ שׁוּם מַחֲלֹקֶת לֹא בְּגַשְׁמִיּוּת וְלֹא בְּרוּחָנִיּוּת, וּתְגָרֵשׁ וּתְבַטֵּל כָּל הַמַּחֲשָׁבוֹת רָעוֹת מֵעָלֵינוּ וּמֵעַל גְּבוּלֵנוּ, כִּי אֵין לָנוּ שׁוּם עֵצָה וְתַחְבּוּלָה נֶגְדָּם כִּי אִם עָלֶיךָ לְבַד אָנוּ מַשְׁלִיכִים כָּל יְהָבֵינוּ, וְאַתָּה תִּלְחוֹם בַּעֲדֵנוּ, כְּמוֹ שֶׁכָּתוּב: "יוֹם אִירָא אֲנִי אֵלֶיךָ אֶבְטָח, כִּי רַבּוּ מִשַּׂעֲרוֹת רֹאשִׁי שׂוֹנְאַי חִנָּם, יְהֹוָה מָה רַבּוּ צָרָי רַבִּים קָמִים עָלָי, רַבַּת צְרָרוּנִי מִנְּעוּרָי גַּם לֹא יָכְלוּ לִי, עַל גַּבִּי חָרְשׁוּ חוֹרְשִׁים הֶאֱרִיכוּ לְמַעֲנִיתָם, יְהֹוָה צַדִּיק קִצֵּץ עֲבוֹת רְשָׁעִים יֵבֹשׁוּ וְיִכָּלְמוּ מְבַקְשֵׁי נַפְשִׁי יִסּוֹגוּ אָחוֹר וְיַחְפְּרוּ חוֹשְׁבֵי רָעָתִי וְנַפְשִׁי תָּגִיל בַּיהֹוָה תָּשִׂישׂ בִּישׁוּעָתוֹ כָּל עַצְמוֹתַי תֹּאמַרְנָה יְהֹוָה מִי כָמוֹךָ, מַצִּיל עָנִי מֵחָזָק מִמֶּנּוּ וְעָנִי וְאֶבְיוֹן מִגּוֹזְלוֹ" רְאֵה דִּמְעָתִי וְאַנְחָתִי וְאֶנְקָתִי וּמְרִירוּת לְבָבִי וְכִלְיוֹן עֵינַי לִישׁוּעָתְךָ הָאֲמִתִּיּית, "אַל תַּעַזְבֵנִי יְהֹוָה, אֱלֹהַי אַל תִּרְחַק מִמֶּנִּי, חוּשָׁה לְעֶזְרָתִי אֲדֹנָי תְּשׁוּעָתִי יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה פ</h2>
<h3>תתפו</h3>
{מיוסד ע"פ תורה ע"ח}
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתַּעַזְרֵנִי בְּרַחֲמֶיךָ הָרַבִּים, וּתְזַכֵּנִי לְקַדֵּשׁ אֶת דִּבּוּר פִּי תָמִיד, וְאֶזְכֶּה לְדַבֵּר תָּמִיד דִּבּוּרִים קְדוֹשִׁים הַרְבֵּה בְּכָל יוֹם וָיוֹם, שֶׁאֶזְכֶּה לְהַרְבּוֹת בְּלִמּוּד הַתּוֹרָה הַקְּדוֹשָׁה וּבִתְפִלּוֹת וּתְחִנּוֹת וּבַקָּשׁוֹת הַרְבֵּה בְּכָל יוֹם וָיוֹם, וְלֹא אַפְסִיק פִּי מִגִּרְסָא וְלִמּוּד וּתְפִלּוֹת וּבַקָּשׁוֹת וְשִׁירוֹת וְתִשְׁבָּחוֹת לְשִׁמְךָ הַגָּדוֹל וְהַקָּדוֹשׁ וְכָל הַיּוֹם תִּהְיֶה שִׂיחָתִי וְדִבּוּרִי בְּתוֹרָה וּתְפִלָּה וְאֶזְכֶּה לְהִתְוַדּוֹת וִדּוּי דְּבָרִים לְפָנֶיךָ בְּכָל יוֹם עַל כָּל מַה שֶּׁפָּגַמְתִּי נֶגְדְּךָ, וּלְפָרֵשׁ חֲטָאַי לְפָנֶיךָ בְּפֶה מָלֵא בְּפֵרוּשׁ וְאֶזְכֶּה לְהַרְבּוֹת בְּהִתְבּוֹדְדוּת תָּמִיד, עַד שֶׁהַדִּבּוּר דִּקְדֻשָּׁה זָכוֹר יִזְכְּרֵנִי לְטוֹבָה וִישִׁיבֵנִי אֵלֶיךָ בֶּאֱמֶת וּבְלֵב שָׁלֵם, בִּתְשׁוּבָה שְׁלֵמָה לְפָנֶיךָ וְאַל תִּשְׁכָּחֵנִי חָלִילָה בְּאֵלּוּ הַמְּקוֹמוֹת הַמְגֻנִּים שֶׁנִּלְכַּדְתִּי בָּהֶם בַּעֲווֹנוֹתַי הָרַבִּים, וּתְמַהֵר לְזָכְרֵנִי וּלְהוֹצִיאֵנִי מֵהֶם חִישׁ קַל מְהֵרָה וּתְקַיֵּם בִּי מִקְרָא שֶׁכָּתוּב: "הֲבֵּן יַקִּיר לִי אֶפְרַיִם אִם יֶלֶד שַׁעֲשׁוּעִים, כִּי מִדֵּי דַבְּרִי בּוֹ זָכוֹר אֶזְכְּרֶנּוּ עוֹד, עַל כֵּן הָמוּ מֵעַי לוֹ רַחֵם אֲרַחֲמֶנּוּ נְאֻם יְהֹוָה" וּבְרַחֲמֶיךָ הָרַבִּים תְּרַחֵם עַל שְׁכִינַת עֻזְּךָ אֲשֶׁר הִיא שׁוֹכֶנֶת עִמָּנוּ בְּגָלוּת גָּדוֹל, וְהַדִּבּוּר דִּקְדֻשָּׁה בַּגָּלוּת, וְתַעַזְרֵנוּ שֶׁנִּזְכֶּה לְהוֹצִיא הַדִּבּוּר מֵהַגָּלוּת וְתָגֵן בַּעֲדֵנוּ וְתִשְׁמְרֵנוּ תָמִיד שֶׁלֹּא יֵצֵא מִפִּינוּ לְעוֹלָם שׁוּם דִּבּוּר שֶׁאֵינוֹ כִּרְצוֹנְךָ, וְלֹא נִפְגֹּם דִּבּוּר פִּינוּ לְעוֹלָם, רַק נִזְכֶּה לְקַדֵּשׁ אֶת דִּבּוּר פִּינוּ תָמִיד, וּלְהַרְבּוֹת בְּדִבּוּרֵי תוֹרָה וּתְפִלָּה וּשְׁאָר דִּבּוּרִים קְדוֹשִׁים:
<h3>תתפז</h3>
אָבִי אָב הָרַחֲמָן, קָרְבֵנִי לְתוֹרָתְךָ הַקְּדוֹשָׁה, וְזַכֵּנִי לַהֲגוֹת בְּתוֹרָתְךָ יוֹמָם וָלָיְלָה, עַד שֶׁאֶזְכֶּה לְקָרֵר כָּל חֲמִימוּתִי עַל יְדֵי דִבּוּר פִּי בְּתוֹרָה וּתְפִלָּה, כִּי אַתָּה יוֹדֵעַ עֹצֶם תַּבְעֵרַת מְדוּרַת לְבָבִי, אֲשֶׁר לְבָבִי בּוֹעֵר מְאֹד בְּרִשְׁפֵּי שַׁלְהֶבֶת, לִפְעָמִים לְבָבִי בּוֹעֵר מְאֹד אֵלֶיךָ כִּיקוֹד יְקוֹד אֵשׁ, "כִּי עַזָּה כַמָּוֶת אַהֲבָה קָשָׁה כִשְׁאוֹל קִנְאָה רְשָׁפֶיהָ רִשְׁפֵּי אֵשׁ שַׁלְהֶבֶת יָה", אֲבָל הוּא יוֹתֵר מֵהַמִּדָּה, עַד שֶׁיָּכוֹל לְאוֹקִיד כָּל גּוּפִי חַס וְשָׁלוֹם, וּבְתוֹךְ כַּךְ נִתְבַּלְבֵּל דַּעְתִּי וְחוֹזֵר וּבוֹעֵר לִבִּי חַס וְשָׁלוֹם אֶל הַתַּאֲווֹת עוֹלָם הַזֶּה כְּלַפִּיד אֵשׁ, "כְּמוֹ תַנּוּר בּוֹעֵרָה מֵאֹפֶה", עַד אֲשֶׁר רוֹצִים חַס וְשָׁלוֹם לֶאֱכֹל וְלִשְׂרֹף אֶת גּוּפִי וְנַפְשִׁי חַס וְשָׁלוֹם, וְאֵינִי יוֹדֵעַ לְהֵיכָן לִבְרֹחַ וּלְהִטָּמֵן מִפְּנֵי הָאֵשׁ הַגְּדוֹלָה הַזֹּאת, וַאֲנִי הוֹלֵךְ נָע וָנָד בָּאָרֶץ הַנְּשַׁמָּה הַזֹּאת וְאֵין לִי שׁוּם מְנוּחָה מֵרוֹדְפָי, "שָׁקַדְתִּי וָאֶהְיֶה כְּצִפּוֹר בּוֹדֵד עַל גָּג", כִּסְפִינָה הַמְּטֹרֶפֶת בְּלֵב יַמִּים, עוֹלֶה שָׁמַיִם וְיוֹרֵד תְּהוֹמוֹת, כִּי הָעֲלִיָּה הִיא שֶׁלֹּא כְּסֵדֶר וְהַיְרִידָה שֶׁלֹּא כְּסֵדֶר "כְּאִישׁ שִׁכּוֹר וּכְגֶבֶר עֲבָרוֹ יָיִן", וְדַעְתִּי עֲכוּרָה וְכָל חָכְמָתִי תִּתְבַּלָּע כִּי כָל מַה שֶּׁרָצִיתִי לְהִתְחַכֵּם בְּתַחְבּוּלוֹת וְעֵצוֹת כְּנֶגֶד אוֹיְבֵי נַפְשִׁי, לֹא עָלְתָה בְּיָדִי מְאוּמָה אָנָּא יְהֹוָה אַתָּה יָדַעְתָּ אֶת כָּל אֲשֶׁר נַעֲשָׂה עִמִּי מֵעוֹדִי עַד הַיּוֹם הַזֶּה, "וְעַתָּה יְהֹוָה אֱלֹהֵינוּ אָבִינוּ אָתָּה, אֲנַחְנוּ הַחֹמֶר וְאַתָּה יוֹצְרֵנוּ וּמַעֲשֵׂה יָדְךָ כֻּלָּנוּ", הִנְנִי בְּיָדְךָ כַּחֹמֶר בְּיַד הַיּוֹצֵר, כִּי עַתָּה אֵין לִי שׁוּם חָכְמָה וְאֵין תְּבוּנָה וְאֵין עֵצָה, כִּי אִם לִזְעֹק וְלִצְעֹק אֵלֶיךָ לְבַד, עַד שֶׁתְּחָנֵּנִי בְּרַחֲמֶיךָ הָרַבִּים וּבְחֶמְלָתֶךָ הַגְּדוֹלָה, וּתְקָרְבֵנִי אֵלֶיךָ לְמַעַנְךָ לְבַד
<h3>תתפח</h3>
מָלֵא רַחֲמִים תֶּן לִי בֵּית מָנוֹס לְתוֹךְ דִּבּוּרֵי תוֹרָה וּתְפִלָּה, שֶׁאֶזְכֶּה לְהַרְבּוֹת בְּדִבּוּרֵי תוֹרָה וּתְפִלָּה בְּכָל יוֹם וָיוֹם וְרוּחַ אֱלֹהִים שֶׁל הַדִּבּוּר הַקָּדוֹשׁ יְרַחֵף עָלַי וְיָגֵן בַּעֲדִי וְיַצִּילֵנִי וִינַשֵּׁב עַל לִבִּי, וִיכַבֶּה אֵשׁ הַתַּאֲווֹת, עַד שֶׁיִּתְבַּטְּלוּ כָּל הַתַּאֲווֹת מִמֶּנִּי מֵעַתָּה וְעַד עוֹלָם, וְאֶזְכֶּה עַל יְדֵי הַתּוֹרָה הַקְּדוֹשָׁה לְצַמְצֵם גַּם אֶת הַהִתְלַהֲבוּת דִּקְדֻשָּׁה אֵלֶיךָ, שֶׁיִּהְיֶה הַהִתְלַהֲבוּת אֵלֶיךָ בְּהַדְרָגָה וּבְמִדָּה כִּרְצוֹנְךָ הַטּוֹב בֶּאֱמֶת לַאֲמִתּוֹ וְלֹא אֵצֵא חוּץ מֵהַמִּדָּה כְּלָל, וְתַצִּילֵנִי בִּזְכוּת הַדִּבּוּר הַקָּדוֹשׁ, בִּזְכוּת הַתּוֹרָה הַקְּדוֹשָׁה, מִכָּל מִינֵי חֲטָאִים וַעֲווֹנוֹת וּפְשָׁעִים וּמִכָּל הַתַּאֲווֹת רָעוֹת וּתְגָרֵשׁ הָרוּחַ שְׁטוּת מִמֶּנִּי וּתְזַכֵּנִי לְהַמְשִׁיךְ עָלַי רוּחַ חַיִּים, רוּחַ הַקֹּדֶשׁ דֶּרֶךְ הַחֶבֶל דִּקְדֻשָּׁה, עַל יְדֵי הַדִּבּוּר דִּקְדֻשָּׁה וּתְקַיֵּם בָּנוּ מִקְרָא שֶׁכָּתוּב: "וְנָתַתִּי לָכֶם לֵב חָדָשׁ וְרוּחַ חֲדָשָׁה אֶתֵּן בְּקִרְבְּכֶם וַהֲסִירוֹתִי אֶת לֵב הָאֶבֶן מִבְּשַׂרְכֶם וְנָתַתִּי לָכֶם לֵב בָּשָׂר, וְאֶת רוּחִי אֶתֵּן בְּקִרְבְּכֶם וְעָשִׂיתִי אֶת אֲשֶׁר בְּחֻקַּי תֵּלְכוּ וּמִשְׁפָּטַי תִּשְׁמְרוּ וַעֲשִׂיתֶם" וְנִזְכֶּה לְהַעֲלוֹת הַמַּלְכוּת דִּקְדֻשָּׁה מֵהַגָּלוּת וּתְזַכֶּה אוֹתָנוּ וְאֶת כָּל עַמְּךָ בֵּית יִשְׂרָאֵל, שֶׁנִּזְכֶּה כָּל אֶחָד וְאֶחָד לְגַלּוֹת חֶלְקֵי קְדֻשַּׁת מָשִׁיחַ הַמֻּשְׁרָשׁ בְּקֶרֶב כָּל אֶחָד וְאֶחָד מִיִּשְׂרָאֵל וְתַמְשִׁיךְ עָלֵינוּ חַיִּים טוֹבִים וַאֲרוּכִים וּתְזַכֵּנוּ לְחַיִּים נִצְחִיִּים, וְתַחְמֹל עָלֵינוּ וְתוֹשִׁיעֵנוּ וּתְזַכֵּנוּ לַעֲמֹד וְלָקוּם בִּתְחִיַּת הַמֵּתִים לְחַיֵּי עוֹלָם עִם שְׁאָר הַצַּדִּיקִים וְהַחֲסִידִים וְהַתְּמִימִים וְהַכְּשֵׁרִים:
<h3>תתפט</h3>
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁנִּשְׁמֹר חֻקֶּיךָ וּמִצְוֹתֶיךָ בָּעוֹלָם הַזֶּה, וְנִזְכֶּה וְנִחְיֶה וְנִרְאֶה וְנִירַשׁ טוֹבָה וּבְרָכָה לִשְׁנֵי יְמוֹת הַמָּשִׁיחַ וּלְחַיֵּי הָעוֹלָם הַבָּא וְנִזְכֶּה לְהַגְדִּיל וּלְנַשֵּׂא וּלְפָאֵר וּלְרוֹמֵם מַלְכוּתְךָ בָּעוֹלָם, וּלְגַלּוֹת וּלְפַרְסֵם מַלְכוּתְךָ לְכָל בָּאֵי עוֹלָם וּלְהַעֲלוֹת הַמַּלְכוּת דִּקְדֻשָּׁה לְשָׁרְשָׁהּ, וְתָשִׁיב אֶל דּוֹדָהּ בְּאַהֲבָה וְאַחֲוָה וְרֵעוּת וְיִהְיֶה נַעֲשֶׂה יִחוּד קֻדְּשָׁא בְּרִיךְ הוּא וּשְׁכִינְתֵּיהּ בְּיִחוּדָא שְׁלִים עַל יָדֵינוּ תָמִיד, "יִמָּלֵא פִי תְהִלָּתֶךָ, כָּל הַיּוֹם תִּפְאַרְתֶּךָ אֲבָרְכָה אֶת יְהֹוָה בְּכָל עֵת, תָּמִיד תְּהִלָּתוֹ בְּפִי תְּהִלַּת יְהֹוָה יְדַבֵּר פִּי, וִיבָרֵךְ כָּל בָּשָׂר שֵׁם קָדְשׁוֹ לְעוֹלָם וָעֶד וַאֲנַחְנוּ נְבָרֵךְ יָהּ, מֵעַתָּה וְעַד עוֹלָם, הַלְלוּיָהּ" וְאֶזְכֶּה לְקַיֵּם מִקְרָא שֶׁכָּתוּב: "לֹא יָמוּשׁ סֵפֶר הַתּוֹרָה הַזֶּה מִפִּיךָ, וְהָגִיתָ בּוֹ יוֹמָם וָלַיְלָה" וְנֶאֱמַר: "וַאֲנִי זֹאת בְּרִיתִי אוֹתָם אָמַר יְהֹוָה, רוּחִי אֲשֶׁר עָלֶיךָ וּדְבָרַי אֲשֶׁר שַׂמְתִּי בְּפִיךָ, לֹא יָמוּשׁוּ מִפִּיךָ, וּמִפִּי זַרְעֲךָ, וּמִפִּי זֶרַע זַרְעֲךָ אָמַר יְהֹוָה מֵעַתָּה וְעַד עוֹלָם", וְנִזְכֶּה לְהַכִּיר אוֹתְךָ בֶּאֱמֶת לְמַעְלָה מִכָּל הָעוֹלָמוֹת וִיקֻיַּם מְהֵרָה מִקְרָא שֶׁכָּתוּב: "וְיִתֵּן עֹז לְמַלְכּוֹ וְיָרֵם קֶרֶן מְשִׁיחוֹ כִּי לַיהֹוָה הַמְּלוּכָה וּמוֹשֵׁל בַּגּוֹיִם וְעָלוּ מוֹשִׁיעִים בְּהַר צִיּוֹן לִשְׁפֹּט אֶת הַר עֵשָׂו וְהָיְתָה לַיהֹוָה הַמְּלוּכָה וְהָיָה יְהֹוָה לְמֶלֶךְ עַל כָּל הָאָרֶץ בַּיּוֹם הַהוּא יִהְיֶה יְהֹוָה אֶחָד וּשְׁמוֹ אֶחָד":
<h2>תפילה פא</h2>
<h3>תתצ</h3>
{מיוסד ע"פ תורה ע"ט}
"בַּיהֹוָה חָסִיתִי אֵיךְ תֹּאמְרוּ לְנַפְשִׁי נוּדִי הַרְכֶם צִפּוֹר, שָׁקַדְתִּי וָאֶהְיֶה כְּצִפּוֹר בּוֹדֵד עַל גָּג, כָּל הַיּוֹם חֵרְפוּנִי אוֹיְבָי מְהוֹלָלַי בִּי נִשְׁבָּעוּ, כִּי אֵפֶר כַּלֶּחֶם אָכָלְתִּי וְשִׁקֻּוַּי בִּבְכִי מָסָכְתִּי מִפְּנֵי זַעַמְךָ וְקִצְפֶּךָ, כִּי נְשָׂאתַנִי וַתַּשְׁלִיכֵנִי" כִּי אֲנִי הוֹלֵךְ בָּעוֹלָם, נָע וָנָד בָּאָרֶץ וְאֵין לִי שׁוּם מְנוּחָה וְהַשְׁקֵט כִּי הָרוּחַ סְעָרָה הוֹלֵךְ וְסוֹעֵר, וַאֲנִי מְבֻלְבָּל וּמְטֹרָף מְאֹד יוֹתֵר מִסְּפִינָה הַתּוֹעָה בְּלֶב יָם אֶת מְרִירוּת עֵץ הַדַּעַת טוֹב וָרָע טָעַמְתִּי, וְנִתְעָרֵב בִּי מְאֹד הַטּוֹב וְהָרָע יַחַד, וְאֵין לִי שׁוּם מְנוּחָה וְהַשְׁקֵט לִפְעָמִים מִתְעוֹרֵר בִּי הַטּוֹב, וּמַגִּיעַ לִי הִרְהוּר תְּשׁוּבָה, וַאֲנִי מַתְחִיל לְהַרְגִּיל עַצְמִי בְּדַרְכֵי יְהֹוָה בְּדַרְכֵי הַתּוֹרָה הַקְּדוֹשָׁה, וְלִכְסֹף לִתְשׁוּבָה שְׁלֵמָה בֶּאֱמֶת, אַךְ הוּא לַמִּצְעָר מְאֹד, וּבְתוֹךְ כָּךְ מִתְעוֹרֵר חַס וְשָׁלוֹם אֵשׁ הַתַּאֲווֹת, וַאֲנִי הוֹלֵךְ וְתוֹעֶה עוֹלֶה וְיוֹרֵד יוֹרֵד וְעוֹלֶה, וְהַשְׁקֵט לֹא אוּכָל אוֹי לִי מִיִּצְרִי אוֹי לִי מִיּוֹצְרִי כְּאֶבֶן הַנָּתוּן בְּתוֹךְ כַּף הַקֶּלַע, כֵּן נַפְשִׁי מְטֹרֶפֶת בִּיוֵן מְצוּלוֹת טִיט עֲכִירַת תַּאֲוֹת עוֹלָם הַזֶּה וַהֲבָלָיו וּבֶאֱמֶת אֵין לִי שׁוּם מָשָׁל וְדִמְיוֹן לְכַנּוֹת וּלְהִדַּמּוֹת עֹצֶם הָרַחֲמָנוּת שֶׁעָלַי מִיּוֹם הֱיוֹתִי עַל הָאֲדָמָה עַד הַיּוֹם הַזֶּה, "לֹא שָׁלַוְתִּי וְלֹא שָׁקַטְתִּי וְלֹא נָחְתִּי וַיָּבֹא רֹגֶז":
<h3>תתצא</h3>
עַל כֵּן בָּאתִי לְהַפִּיל תְּחִנָּתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי מָלֵא רַחֲמִים, שֶׁתַּמְצִיא לִי בְּרַחֲמֶיךָ מְנוּחָה וְהַשְׁקֵט, וּתְזַכֵּנִי בִּתְשׁוּבָה שְׁלֵמָה לְפָנֶיךָ בֶּאֱמֶת אֵל שַׁדַּי יִתֵּן לִי רַחֲמִים הָאוֹמֵר לְעוֹלָמוֹ דַּי, יֹאמַר לְצָרוֹתַי דַּי הָאוֹמֵר לַיָּם עַד פֹּה תָבֹא, הוּא יִגְעוֹר בְּהַיֵּצֶר הָרַע שֶׁלִּי וּבְכָל הָרוֹדְפִים אוֹתִי שֶׁיִּסְתַּלְּקוּ מִמֶּנִּי וְיִתְבַּטְּלוּ מִמֶּנִּי, וְיַנִּיחוּנִי לְעָבְדוֹ בִּקְבִיעוּת בֶּאֱמֶת וּבְלֵב שָׁלֵם, בְּשׁוּבָה וָנַחַת אִוָּשֵׁעַ, בְּהַשְׁקֵט וּבְבִטְחָה תִּהְיֶה גְבוּרָתִי וְלֹא אֵלֵךְ עוֹד עִמְּךָ בְּקֶרִי וּבְמִקְרֶה חַס וְשָׁלוֹם וְלֹא אֶהְיֶה כְּגַלְגַּל הַחוֹזֵר חַס וְשָׁלוֹם, כְּמַטֶּה הַמִתְהַפֵּךְ, פַּעַם כָּשֵׁר וּפַעַם פָּסוּל, פַּעַם טָהוֹר וּפַעַם טָמֵא חַס וְשָׁלוֹם רַק אֶזְכֶּה בְּרַחֲמֶיךָ לַעֲשׂוֹת תּוֹרָתִי קֶבַע וְלִקְבֹּעַ עַצְמִי בִּקְבִיעוּת גָּמוּר בְּתוֹךְ קְדֻשָּׁתְךָ בֶּאֱמֶת מֵעַתָּה וְעַד עוֹלָם, וְלַעֲשׂוֹת תְּשׁוּבָה שְׁלֵמָה בֶּאֱמֶת, וְלַעֲבֹד אוֹתְךָ תָמִיד יוֹמָם וְלַיְלָה בְּכָל לֵב וָנֶפֶשׁ בִּשְׁנֵי יְצָרַי בֶּאֱמֶת
<h3>תתצב</h3>
וְתַעֲלֵנִי מְהֵרָה מִטֻּמְאָה לְטָהֳרָה מֵחֹל לְקֹדֶשׁ מִשֵּׁשֶׁת יְמֵי הַחֹל לִקְדֻשַּׁת שַׁבָּת קֹדֶשׁ וּתְזַכֵּנִי לְקַבֵּל שַׁבָּת קֹדֶשׁ בְּשִׂמְחָה גְדוֹלָה, וּבְחֶדְוָה רַבָּה וַעֲצוּמָה וּבְכָל מִינֵי כָּבוֹד וְעֹנֶג שַׁבָּת, וּקְדֻשָּׁה וְטָהֳרָה גְדוֹלָה כִּרְצוֹנְךָ הַטּוֹב בֶּאֱמֶת וְאֶזְכֶּה לְהִכָּלֵל בִּקְדֻשַּׁת שַׁבָּת תָּמִיד לְעוֹלָם וָעֶד, וּלְהַמְשִׁיךְ הַקְּדֻשָּׁה שֶׁל שַׁבָּת לְשֵׁשֶׁת יְמֵי הַחֹל וְאֶזְכֶּה לִתְשׁוּבָה שֶׁל שַׁבָּת קֹדֶשׁ, וְלָנוּחַ מֵעַתָּה מִכָּל עִנְיָנֵי חֹל וְלַהֲפֹךְ פָּנַי לְגַמְרֵי מִתַּאֲווֹת עוֹלָם הַזֶּה וַהֲבָלָיו, וְלִקְבֹּעַ עַצְמִי בֶּאֱמֶת בְּתוֹךְ הַקְּדֻשָּׁה בִּמְנוּחָה וְהַשְׁקֵט, בִּמְנוּחַת אַהֲבָה וּנְדָבָה, מְנוּחַת אֱמֶת וֶאֱמוּנָה מְנוּחַת שָׁלוֹם וְשַׁלְוָה הַשְׁקֵט וָבֶטַח, מְנוּחָה שְׁלֵמָה שֶׁאַתָּה רוֹצֶה בָהּ וְלֹא יִהְיֶה בְּרוּחִי רְמִיָּה כְּלָל, וְלֹא אָשׁוּב עוֹד לְכִסְלָה לְעוֹלָם:
<h3>תתצג</h3>
וְאִם הִרְבֵּיתִי אַשְׁמָה, עַד אֲשֶׁר חֲטָאַי לֹא יִמַּדּוּ וְלֹא יִסָּפְרוּ, וְכָבְדוּ מֵחוֹל יַמִּים, וְאֵין שׁוּם לָשׁוֹן בָּעוֹלָם לְכַנּוֹת בּוֹ רִבּוּי וְעֹצֶם פְּשָׁעַי וּפְגָמַי נֶגְדְּךָ אוֹי לִי כִּי חָטָאתִי אוֹי מֶה עָשִׂיתִי, אוֹי לִי אֵיךְ לֹא חַסְתִּי עַל נַפְשִׁי הַיְקָרָה מְאֹד אֵיךְ הָיִיתִי אַכְזָר עַל נַפְשִׁי יוֹתֵר מִכָּל מִינֵי רוֹצְחִים וְאַכְזָרִים שֶׁבָּעוֹלָם, וְאִלּוּ הָיוּ מִתְקַבְּצִים עָלַי יַחַד כָּל הָרוֹצְחִים וְהַגַּזְלָנִים וְהָאַכְזָרִים שֶׁבָּעוֹלָם לֹא הָיוּ יְכוֹלִים לַעֲשׂוֹת לִי בְּאֶלֶף שָׁנִים מַה שֶּׁאָנֹכִי עָשִׂיתִי לִי בְּעַצְמִי עַל-יְדֵי חֵטְא וּפְגָם אֶחָד שֶׁחָטָאתִי נֶגְדְּךָ מִכָּל שֶׁכֵּן כִּי חֲטָאַי רַבּוּ מִסַּפֵּר אוֹי אוֹי וַאֲבוֹי אוֹי לִי וַי וְאַלְלַי מִי יִתֵּן רֹאשִׁי מַיִם וְעֵינִי מְקוֹר דִּמְעָה וְאֶבְכֶּה יוֹמָם וָלַיְלָה עַל חֲלָלַי כִּי חִלַּלְתִּי אֶת קְדֻשָּׁתִי, וְטָרַפְתִּי אֶת נַפְשִׁי בְּאַפִּי, וְעִנֵּיתִי אֶת נַפְשִׁי בְּכָל מִינֵי עִנּוּיִים מָרִים וְקָשִׁים שֶׁבָּעוֹלָם הֲרֵינִי לְפָנֶיךָ מָלֵא רַחֲמִים אֲנִי מָלֵא עָוֹן וְאַתָּה מָלֵא רַחֲמִים אֲנִי מָלֵא בִּלְבּוּלִים וּמַחֲשָׁבוֹת רָעוֹת וְעַקְמִימִיּוּת שֶׁבַּלֵּב, וְאַתָּה מָלֵא טוֹב וָיֹשֶׁר וֶאֱמֶת וָחֶסֶד וְרַחֲמִים וְחַיִּים וְשָׁלוֹם:
<h3>תתצד</h3>
רִבּוֹנוֹ שֶׁל עוֹלָם עֲשֵׂה עִמִּי פֶּלֶא לְחַיִּים לְבַל אֶהְיֶה כַּמֵּת בְּחַיַּי חַס וְשָׁלוֹם עֲשֵׂה מַה שֶּׁתַּעֲשֶׂה בְּרַחֲמֶיךָ הָרַבִּים, בְּאֹפֶן שֶׁאֶזְכֶּה לִתְשׁוּבָה שְׁלֵמָה לְפָנֶיךָ בֶּאֱמֶת, לִתְשׁוּבָה שֶׁל שַׁבָּת קֹדֶשׁ וְאֶזְכֶּה לִקְבֹּעַ עַצְמִי עַל הַתּוֹרָה וְעַל הָעֲבוֹדָה, וְלִהְיוֹת כָּל יָמַי בִּתְשׁוּבָה שְׁלֵמָה בִּקְבִיעוּת גָּדוֹל וּלְהִכָּלֵל תָּמִיד גַּם בְּשֵׁשֶׁת יְמֵי הַמַּעֲשֶׂה בִּקְדֻשַּׁת שַׁבָּת קֹדֶשׁ וְאֶזְכֶּה עַל-יְדֵי קְדֻשַּׁת שַׁבָּת קֹדֶשׁ לִרְאוֹת שִׁפְלוּתִי בֶּאֱמֶת וּתְזַכֵּנִי לַעֲנָוָה אֲמִתִּיִּית, וְאֶהְיֶה שָׁפָל בְּעֵינַי לְמַטָּה מִמַּדְרֵגָתִי הַשְּׁפָלָה מְאֹד וְעַל כָּל פָּנִים לֹא אֵצֵא מִמְּקוֹמִי וְלֹא אֶטְעֶה חַס וְשָׁלוֹם בְּעַצְמִי וְאֶהְיֶה מַכִּיר אֶת מְקוֹמִי הַשָּׁפָל וְנָמוֹךְ מְאֹד, בְּלִי שִׁעוּר וָעֵרֶךְ וּמִסְפָּר וְלֹא יִהְיֶה בְּלִבִּי גַאֲוָה טְמוּנָה חַס וְשָׁלוֹם וְתַצִּילֵנִי מִגֵּאוּת וְגַבְהוּת וּמִגַּסּוּת הָרוּחַ תָּמִיד
<h3>תתצה</h3>
אָבִי שֶׁבַּשָּׁמַיִם זַכֵּנִי לְעַיִן שֶׁל שַׁבָּת, עַד שֶׁאֶזְכֶּה לִרְאוֹת שִׁפְלוּתִי בֶּאֱמֶת תָּמִיד כִּי אַתָּה יוֹדֵעַ עֹצֶם שִׁפְלוּתִי בְּלִי שִׁעוּר, וְאַף-עַל- פִּי-כֵן מְבַלְבְּלִים דַּעְתִּי מִיַּד בִּפְנִיּוֹת וְגֵאוּת בְּלִי שִׁעוּר וְאֵינִי יוֹדֵעַ שׁוּם דֶּרֶךְ מִדַּרְכֵי הָעֲנָוָה יְהֹוָה אֱלֹהִים אַתָּה יָדַעְתָּ אֶת לְבָבִי אַתָּה יָדַעְתָּ חֶרְפָּתִי וּבָשְׁתִּי וּכְלִמָּתִי נֶגְדְּךָ כָּל צֹרְרָי הַחֲזִירֵנִי בִּתְשׁוּבָה שְׁלֵמָה לְפָנֶיךָ בֶּאֱמֶת וְהַצִּילֵנִי מִגֵּאוּת וְגַבְהוּת וּמֵרָמוּת רוּחָא וְזַכֵּנִי לַעֲנָוָה אֲמִתִּיִּית, עַד שֶׁאֶזְכֶּה לִרְאוֹת שִׁפְלוּתִי, וְגַדְלוּת וַחֲשִׁיבוּת יִשְׂרָאֵל עַם קָדוֹשׁ, וְלִמְסֹר נַפְשִׁי עֲבוּרָם תָּמִיד:
<h3>תתצו</h3>
וְתִשְׁמְרֵנִי בְּרַחֲמֶיךָ הָרַבִּים וּתְזַכֵּנִי שֶׁמִּצִּדִּי לֹא יִהְיֶה עִכּוּב בִּיאַת מָשִׁיחַ חַס וְשָׁלוֹם, כִּי אַתָּה יָדַעְתָּ אֶת אֲשֶׁר כְּבַר גָּרַמְנוּ בְּמַעֲשֵׂינוּ הָרָעִים עִכּוּב בִּיאַת מָשִׁיחַ כַּמָּה פְּעָמִים וְהֶאֱרַכְנוּ אֶת הַגָּלוּת בַּעֲווֹנוֹתֵינוּ הָרַבִּים אֱמֹר לְצָרוֹתֵינוּ דַי, וְשָׁמְרֵנוּ וְהַצִּילֵנוּ מֵעַתָּה מֵחֲטָאִים וַעֲווֹנוֹת וּפְשָׁעִים וּמֵהִרְהוּרִים רָעִים וּמִמַּחֲשָׁבוֹת רָעוֹת, וּמִכָּל מִינֵי בִּלְבּוּל הַדַּעַת, וְזַכֵּנוּ לְמַחֲשָׁבוֹת זַכּוֹת לְמַחֲשָׁבוֹת קְדוֹשׁוֹת צַחוֹת וּנְכוֹנוֹת מָלֵא רַחֲמִים, קָרְבֵנִי אֵלֶיךָ בֶּאֱמֶת וְזַכֵּנִי לָלֶכֶת בְּדַרְכֵי יְשָׁרִים לְפָנֶיךָ הָפְכֵנִי מֵרַע לְטוֹב גָּמוּר הַט לְבָבִי אֵלֶיךָ בֶּאֱמֶת זַכֵּנִי לְטוֹב אֲמִתִּי לְטוֹב הַנִּצְחִי הָקֵם "עַל סֶלַע רַגְלַי כּוֹנֵן אֲשׁוּרָי", שֶׁאֶזְכֶּה לִהְיוֹת קָבוּעַ לָנֶצַח בַּעֲבוֹדָתְךָ וּבְתוֹרָתְךָ וּבְיִרְאָתְךָ בֶּאֱמֶת וּבְלֵב שָׁלֵם "בִּנְאוֹת דֶּשֶׁא יַרְבִּיצֵנִי עַל מֵי מְנוּחוֹת יְנַהֲלֵנִי נַפְשִׁי יְשׁוֹבֵב, יַנְחֵנִי בְמַעְגְּלֵי צֶדֶק לְמַעַן שְׁמוֹ", וְזַכֵּנִי לְהִתְקָרֵב לְצַדִּיקִים אֲמִתִּיִּים וְלִתְמִימִים וִישָׁרִים בְּלִבּוֹתָם בֶּאֱמֶת, וְתֵן לָנוּ בְּרַחֲמֶיךָ מַנְהִיג אֲמִתִּי רוֹעֶה נֶאֱמָן, כְּמוֹ מֹשֶׁה רַבֵּנוּ עָלָיו הַשָּׁלוֹם רַעְיָא מְהֵימָנָא, אֲשֶׁר יִשָּׂא אוֹתָנוּ "כַּאֲשֶׁר יִשָּׂא הָאֹמֵן אֶת הַיֹּנֵק", עַד אֲשֶׁר יְבִיאֵנוּ לְתוֹךְ הַקְּדֻשָּׁה וְהַתְּשׁוּבָה בֶּאֱמֶת וּתְמַהֵר וְתָחִישׁ לְגָאֳלֵנוּ וְתָבִיא לָנוּ אֶת מְשִׁיחַ צִדְקֵנוּ וְתַעַזְרֵנוּ לִהְיוֹת כִּרְצוֹנְךָ הַטּוֹב כָּל יְמֵי חַיֵּינוּ, וְנִזְכֶּה לְקַיֵּם מִקְרָא שֶׁכָּתוּב: "בְּטַח בַּיהֹוָה וַעֲשֵׂה טוֹב, שְׁכָן אֶרֶץ וּרְעֵה אֱמוּנָה הֲשִׁיבֵנוּ יְהֹוָה אֵלֶיךָ וְנָשׁוּבָה, חַדֵּשׁ יָמֵינוּ כְּקֶדֶם":
<h2>תפילה פב</h2>
<h3>תתצז</h3>
{מיוסד ע"פ תורה ע"ז}
"צָמְאָה נַפְשִׁי לֵאלֹהִים לְאֵל חָי מָתַי אָבוֹא וְאֵרָאֶה פְּנֵי אֱלֹהִים רַחֲמֶיךָ רַבִּים יְהֹוָה כְּמִשְׁפָּטֶיךָ חַיֵּינִי" רִבּוֹנוֹ שֶׁל עוֹלָם, זַכֵּנִי לִתְשׁוּבָה שְׁלֵמָה לְפָנֶיךָ בֶּאֱמֶת וּבְלֵב שָׁלֵם וְאֶזְכֶּה לִתְשׁוּבָה מֵאַהֲבָה בֶּאֱמֶת, לְמַעַן תִּמְחוֹל לִי עַל כָּל עֲווֹנוֹתַי וְלֹא יִהְיֶה נִשְׁאָר מֵהֶם שׁוּם רֹשֶׁם כְּלָל וְיִהְיוּ כָּל עֲווֹנוֹתַי נִתְהַפְּכִין לִזְכֻיּוֹת וּתְזַכֵּנִי לְמֹחִין וְשֵׂכֶל דִּקְדֻשָּׁה, לְשֵׂכֶל צַח וָזַךְ וְנָקִי מִכָּל סִיג וּפְסֹלֶת כְּכֶסֶף טָהוֹר, כְּכֶסֶף צָרוּף מְזֻקָּק שִׁבְעָתַיִם וְאֶזְכֶּה לְחַדֵּשׁ מֹחִי בְּכָל עֵת בִּקְדֻשָּׁה וּבְטָהֳרָה גְדוֹלָה וְתַעַזְרֵנִי וְתוֹשִׁיעֵנִי תָמִיד שֶׁאֶזְכֶּה לִלְמֹד וּלְלַמֵּד בְּשֵׂכֶל צַח וָזָךְ וְאֶזְכֶּה לְהָבִין תָּמִיד בִּמְהִירוּת גָּדוֹל בְּכָל מָקוֹם שֶׁאֶלְמוֹד וְלֹא אֶצְטָרֵךְ לְעַיֵּן כְּלָל וְיִהְיֶה שִׂכְלִי הוֹלֵךְ וְגָדוֹל בִּקְדֻשָּׁה גְדוֹלָה וּבִזְרִיזוּת גָּדוֹל בְּצַחוּת וּבִבְהִירוּת וְאֶזְכֶּה לִהְיוֹת מָהִיר בִּמְלֶאכֶת שָׁמַיִם, וּלְהָבִין כָּל דָּבָר לַאֲשׁוּרוֹ וְלַאֲמִתָּתוֹ בְדִבְרֵי תוֹרָתְךָ הַקְּדוֹשָׁה בִּמְהִירוּת גָּדוֹל, בְּלִי שׁוּם בִּלְבּוּל כְּלָל
<h3>תתצח</h3>
וּבְכֵן תְּזַכֵּנִי בְּרַחֲמֶיךָ הָרַבִּים וְתוֹרֵנִי וּתְלַמְּדֵנִי בְּכָל עֵת שֶׁאֶזְכֶּה לֵידַע בֶּאֱמֶת אֵיךְ לְהִתְנַהֵג בְּכָל דָּבָר, וּבְלִמּוּד הַתּוֹרָה הַקְּדוֹשָׁה, אֵיךְ לָתֵת קִצְבָה וּגְבוּל לְלִמּוּדַי שֶׁאֵדַע מָתַי לִלְמֹד, וּמָתַי לְבַטֵּל בְּעֵת הַהֶכְרַח, בְּאֹפֶן שֶׁיִּתְקַיֵּם מֹחִי וְשִׂכְלִי בִּשְׁלֵמוּת גָּדוֹל בִּקְדֻשָּׁה גְדוֹלָה כִּרְצוֹנְךָ הַטּוֹב וְלֹא יַזִּיק לִי חַס וְשָׁלוֹם רִבּוּי הַלִּמּוּד וְהָעֵסֶק חוּץ מֵהַגְּבוּל כְּמוֹ שֶׁכָּתוּב: "עֵת לַעֲשׂוֹת לַיהֹוָה הֵפֵרוּ תּוֹרָתֶךָ", וְאָמְרוּ רַבּוֹתֵינוּ זִכְרוֹנָם לִבְרָכָה פְּעָמִים בִּטּוּלָהּ שֶׁל תּוֹרָה זֶהוּ קִיּוּמָהּ "כִּי בַעַר אָנֹכִי מֵאִישׁ וְלֹא בִינַת אָדָם לִי", וְאֵינִי יוֹדֵעַ כְּלָל אֵיךְ לְהִתְנַהֵג בָּזֶה כִּרְצוֹנְךָ הַטּוֹב בֶּאֱמֶת כִּי לִפְעָמִים אֲנִי מִתְבַּטֵּל לְגַמְרֵי מִלִּמּוּדַי יוֹתֵר מֵהָרָאוּי, וְלִפְעָמִים נַפְשִׁי בּוֹעֵר וּמִתְלַהֵב וּמִשְׁתּוֹקֵק מְאֹד לִלְמֹד תָּמִיד בְּלִי הֶפְסֵק וּבִטּוּל כְּלָל וּבֶאֱמֶת גַּם זֶה אֵינוֹ טוֹב, כִּי רְצוֹנְךָ לָתֵת גְּבוּל לְכָל דָּבָר
<h3>תתצט</h3>
עַל כֵּן אֲנִי מַפִּיל תְּחִנָּתִי לְפָנֶיךָ וּפוֹרֵשׂ כַּפַּי אֵלֶיךָ, אָבִי אָב הָרַחֲמָן, הָרוֹאֶה וּמַבִּיט וְצוֹפֶה וְיוֹדֵעַ סִתְרֵי תַעֲלוּמוֹת לִבִּי, שֶׁתְּרַחֵם עָלַי בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים וְהַנּוֹרָאִים וְהַגְּדוֹלִים מְאֹד, וְתַשְׁפִּיעַ עָלַי שֵׂכֶל דִּקְדֻשָּׁה וְתַדְרִיכֵנִי בַּאֲמִתְּךָ וּתְלַמְּדֵנִי בְּכָל עֵת אֵיךְ לְהִתְנַהֵג בְּעִנְיַן הַלִּמּוּד וּבְכָל הַדְּבָרִים שֶׁבִּקְדֻשָּׁה אֵיךְ וּמָתַי וְכַמָּה לִלְמֹד וּלְלַמֵּד וְלַעֲשׂוֹת וְלַעֲסֹק בַּעֲבוֹדָתְךָ הַקְּדוֹשָׁה, וּמָתַי לִפְסֹק וּלְבַטֵּל קְצָת כְּפִי הַהֶכְרַח כִּרְצוֹנְךָ הַטּוֹב, כְּדֵי לָתֵת נַיְיחָא לְהַמֹּחִין, כְּדֵי שֶׁלֹּא לְהִתְבַּטֵּל לְגַמְרֵי חַס וְשָׁלוֹם עַל- יְדֵי רִבּוּי הָעֵסֶק חוּץ מֵהַמִּדָּה, כַּאֲשֶׁר אַתָּה יָדַעְתָּ, חוּס וַחֲמֹל עָלַי, כִּי אַתָּה יוֹדֵעַ כַּמָּה בִּלְבּוּלִים וּסְפֵקוֹת יֵשׁ לָנוּ בְּעִנְיָן זֶה, לְכָל אֶחָד לְפִי מַדְרֵגָתוֹ, וְאֵין אִתָּנוּ יוֹדֵעַ עַד מָה, לָשִׁית עֵצוֹת בְּנַפְשֵׁנוּ בְּעִנְיָן זֶה כְּלָל, רַחֵם עָלַי לְמַעַן שְׁמֶךָ וְהוֹרֵנִי דַּרְכֶּךָ, שֶׁאֶזְכֶּה תָמִיד לְכַוֵּן בְּכָל עִנְיָנֵי הַנְהָגוֹתַי הָאֱמֶת לַאֲמִתּוֹ "הוֹרֵנִי יְהֹוָה דַּרְכֶּךָ וּנְחֵנִי בְּאוֹרַח מִישׁוֹר לְמַעַן שׁוֹרְרָי הוֹרֵינִי יְהֹוָה דַּרְכֶּךָ אֲהַלֵּךְ בַּאֲמִתֶּךָ, יַחֵד לְבָבִי לְיִרְאָה שְׁמֶךָ הַדְרִיכֵנִי בַאֲמִתֶּךָ וְלַמְּדֵנִי כִּי אַתָּה אֱלֹהֵי יִשְׁעִי, אוֹתְךָ קִוִּיתִי כָּל הַיּוֹם":
<h3>תתק</h3>
וּבְכֵן תְּרַחֵם עָלַי מָלֵא רַחֲמִים, וּתְזַכֵּנִי לְמִדַּת הַבִּטָּחוֹן בֶּאֱמֶת בִּשְׁלֵמוּת גָּדוֹל וְאֶהְיֶה חָזָק וְאַמִּיץ בְּבִטָּחוֹן לִבְטֹחַ בֶּאֱמֶת בַּחֲסָדֶיךָ הָרַבִּים, שֶׁתָּשׁוּב וּתְרַחֵם עָלַי, וְתַשְׁפִּיעַ וְתִתֶּן לִי כָּל צָרְכִּי בְּגַשְׁמִיּוּת וּבְרוּחָנִיּוּת וְתִתֶּן לִי פַּרְנָסָתִי בִּשְׁלֵמוּת, פַּרְנָסַת הַנֶּפֶשׁ וּפַרְנָסַת הַגּוּף, בִּקְדֻשָּׁה וּבְטָהֳרָה גְדוֹלָה וְתִתֶּן לִי כָּל צָרְכִּי בְּמוֹעֲדוֹ וּבִזְמַנּוֹ, כְּמוֹ שֶׁכָּתוּב: "עֵינֵי כֹל אֵלֶיךָ יְשַׂבֵּרוּ וְאַתָּה נוֹתֵן לָהֶם אֶת אָכְלָם בְּעִתּוֹ" וְאַף-עַל-פִּי שֶׁעָשִׂיתִי מַה שֶּׁעָשִׂיתִי, וְקִלְקַלְתִּי מַה שֶּׁקִּלְקַלְתִּי, וּפָגַמְתִּי מַה שֶׁפָּגַמְתִּי, וַהֲרֵעוֹתִי אֶת מַעֲשַׂי וְקִפַּחְתִּי אֶת פַּרְנָסָתִי אֲשֶׁר לְפִי מַעֲשַׂי הָרָעִים אֲנִי רָחוֹק מְאֹד מִפַּרְנָסָה, אַף-עַל-פִּי-כֵן אֶבְטַח בְּךָ כִּי לֹא תַּעַזְבֵנִי לְעוֹלָם בַּחֲסָדֶיךָ, כִּי רַחֲמֶיךָ רַבִּים יְהֹוָה, רַחֲמֶיךָ רַבִּים מְאֹד, וְאַתָּה טוֹב וּמֵטִיב לָרָעִים וְלַטּוֹבִים טוֹב לַכֹּל, כְּמוֹ שֶׁכָּתוּב: "טוֹב יְהֹוָה לַכֹּל וְרַחֲמָיו עַל כָּל מַעֲשָׂיו" וּבְטוּבְךָ הַגָּדוֹל אַתָּה זָן אֶת כָּל הָעוֹלָם כֻּלּוֹ בְּחֵן וּבְחֶסֶד, וּבְרַחֲמִים אַתָּה נוֹתֵן לֶחֶם לְכָל בָּשָׂר כִּי לְעוֹלָם חַסְדֶּךָ
<h3>תתקא</h3>
אָנָּא בְּרַחֲמֶיךָ הָרַבִּים, אַל תַּעֲשֶׂה עִמִּי כַּחֲטָאַי וְאַל תִּגְמְלֵנִי כְּמִפְעָלַי, וְאַל יִהְיוּ עֲווֹנוֹתַי מַבְדִּילִים בֵּינִי וּבֵין טוּבְךָ וְשִׁפְעֲךָ הַטּוֹב הַיּוֹרֵד עָלֵינוּ תָמִיד מָלֵא רַחֲמִים, חַזְּקֵנִי וְאַמְּצֵנִי לִבְטֹחַ בְּךָ בֶּאֱמֶת, וְאַל יְבַהֲלוּנִי רַעְיוֹנַי, וְאַל יְבַלְבְּלוּ דַּעְתִּי רִבּוּי חֲטָאַי הָעֲצוּמִים מִלְּהִתְחַזֵּק בְּבִטָּחוֹן חָזָק וְאַמִּיץ בְּךָ תָּמִיד וְאֶזְכֶּה לְקַיֵּם מִקְרָא שֶׁכָּתוּב: "בִּטְחוּ בַּיהֹוָה עֲדֵי עַד כִּי בְּיָהּ יְהֹוָה צוּר עוֹלָמִים" וְנֶאֱמַר: "בָּרוּךְ הַגֶּבֶר אֲשֶׁר יִבְטַח בַּיהֹוָה וְהָיָה יְהֹוָה מִבְטַחוֹ" וְאֶזְכֶּה עַל-יְדֵי הַבִּטָּחוֹן לַעֲשׂוֹת כְּלִי וְצִנּוֹר עַל יָדוֹ לְקַבֵּל הַשֶּׁפַע טוֹבָה וְהַפַּרְנָסָה וְכָל צָרְכִּי בְּמוֹעֲדָם וּבִזְמַנָּם קֹדֶם שֶׁאֶצְטָרֵךְ לָהֶם, אֱלֹהֵינוּ אָבִינוּ רוֹעֵנוּ זוּנֵנוּ, הַזָּן וּמְפַרְנֵס וּמְכַלְכֵּל מִקַּרְנֵי רְאֵמִים עַד בֵּיצֵי כִנִּים, פַּרְנְסֵנִי וְכַלְכְּלֵנִי בְּנִדְבַת חֶסֶד וּמַתְּנַת חִנָּם אוֹתִי וְאֶת כָּל בְּנֵי בֵּיתִי וְאֶת כָּל הַתְּלוּיִם בִּי וְאֶת כָּל הַנִּלְוִים אֵלַי וְתֵן לִי כָּל צָרְכִּי בְּכָבוֹד וּבְהֶתֵּר וּבְהַרְחָבָה גְדוֹלָה, בְּאֹפֶן שֶׁלֹּא תְּבַלְבֵּל אוֹתִי הַפַּרְנָסָה מִתּוֹרָתְךָ וַעֲבוֹדָתְךָ כְּלָל וְאַל תַּצְרִיכֵנִי לֹא לִידֵי מַתְּנַת בָּשָׂר וָדָם וְלֹא לִידֵי הַלְוָאָתָם, כִּי אִם לְיָדְךָ הַמְּלֵאָה הַפְּתוּחָה הַקְּדוֹשָׁה וְהָרְחָבָה שֶׁלֹּא נֵבוֹשׁ וְלֹא נִכָּלֵם וְלֹא נִכָּשֵׁל לְעוֹלָם וָעֶד וְאֶזְכֶּה לַעֲסֹק תָּמִיד בְּתוֹרָתְךָ וּבַעֲבוֹדָתְךָ בֶּאֱמֶת כָּל יְמֵי חַיַּי, אֲנִי וְזַרְעִי וְזֶרַע זַרְעִי וְכָל יוֹצְאֵי חֲלָצֵינוּ וְכָל עַמְּךָ בֵּית יִשְׂרָאֵל מֵעַתָּה וְעַד עוֹלָם אָמֵן סֶלָה:
<h2>תפילה פג</h2>
<h3>תתקב</h3>
{מיוסד ע"פ תורה ר"ו}
"תָּעִיתִי כְּשֶׂה אוֹבֵד בַּקֵּשׁ עַבְדֶּךָ כִּי מִצְווֹתֶיךָ לֹא שָׁכָחְתִּי תָּעִיתִי כְּשֶׂה אוֹבֵד בַּקֵּשׁ עַבְדֶּךָ", רִבּוֹנוֹ שֶׁל עוֹלָם, מָלֵא רַחֲמִים, אִם אָמַרְתִּי אֲסַפְּרָה כְּמוֹ שֶׁתָּעִיתִי וְנִתְעֵיתִי זֶה יָמִים וְשָׁנִים רַבִּים מִיּוֹם הֱיוֹתִי עַד הַיּוֹם הַזֶּה, יִקְצְרוּ הֲמוֹן יְרִיעוֹת, וְלֹא תוּכַל הָאָרֶץ לְהָכִיל אֶת כָּל דְּבָרַי, וְלֹא יַסְפִּיקוּ כָּל עוֹרוֹת אֵילֵי נְבָיוֹת וְכָל הַלְּשׁוֹנוֹת שֶׁבָּעוֹלָם לְבָאֵר וּלְסַפֵּר אֶת עֹצֶם רִבּוּי הַתְּעוּת וְהַנְּבוּכָה שֶׁתָּעִיתִי לִדְרָכִים נְבוֹכִים וּמְקֻלְקָלִים וּפְגוּמִים וּמְתוּעָבִים מְאֹד מְאֹד, לִדְרָכִים רָעִים וּמְבֻלְבָּלִים מְאֹד כִּי הֲרֵעוֹתִי אֶת מַעֲשַׂי מְאֹד, חָטָאתִי עָוִיתִי וּפָשַׁעְתִּי, וְהִמְשַׁכְתִּי עָלַי אֶת הַיֵּצֶר הָרָע, עַד שֶׁבָּאתִי לְמַה שֶּׁבָּאתִי, וְקִלְקַלְתִּי מַה שֶּׁקִּלְקַלְתִּי וּבְכָל פַּעַם וּפַעַם עַל-יְדֵי כָּל עֲבֵרָה וַעֲבֵרָה, וְעַל-יְדֵי כָּל הִרְהוּר וְהִרְהוּר, וְעַל-יְדֵי כָּל פְּגַם וּפְגָם, תָּעִיתִי וְנִתְעֵיתִי לִדְרָכִים נְבוֹכִים וּמְקֻלְקָלִים הַרְבֵּה מְאֹד וּמִכָּל אֵלּוּ הַדְּרָכִים הַנְּבוֹכִים יוֹצְאִין עוֹד דְּרָכִים נְבוֹכִים וְתוֹעִים וּמְקֻלְקָלִים הַרְבֵּה, וְהָיִיתִי הוֹלֵךְ וְתוֹעֶה הוֹלֵךְ וְתוֹעֶה, יָמִים וְשָׁנִים הַרְבֵּה, וְלֹא הָיָה דַי לִי מַה שֶּׁכְּבָר נִתְעֵיתִי הַרְבֵּה עַל-יְדֵי הָעֲווֹנוֹת הָרִאשׁוֹנִים שֶׁעָשִׂיתִי, כִּי אִם עוֹד הוֹסַפְתִּי עֲלֵיהֶם בְּכָל יוֹם וָיוֹם חֲדָשִׁים, עֲווֹנוֹת עַל עֲווֹנוֹת, וּפְשָׁעִים עַל פְּשָׁעִים, וַחֲטָאִים עַל חֲטָאִים, וְהִרְהוּרִים עַל הִרְהוּרִים, וּמַחֲשָׁבוֹת זָרוֹת עַל מַחֲשָׁבוֹת זָרוֹת בִּלְבּוּלִים וְרַעְיוֹנִים רָעִים עַל בִּלְבּוּלִים וְרַעְיוֹנִים רָעִים, עַד אֲשֶׁר הִשְׂתָּרְגוּ עָלוּ עַל צַוָּארִי הִכְשִׁילוּ כֹחִי מָה אוֹמַר מָה אֲדַבֵּר מָה אֶצְטַדָּק, שִׁטַּחְתִּי אֵלֶיךָ כַפָּי, עָזְרֵנִי הוֹשִׁיעֵנִי, וְכָל כָּךְ תָּעִיתִי זֶה יָמִים וְשָׁנִים הַרְבֵּה לִדְרָכִים מְבֻלְבָּלִים וּנְבוֹכִים מְאֹד עַד אֲשֶׁר אֲפִלּוּ אִם אַתָּה מְרַחֵם עָלַי, וְאַתָּה קוֹרֵא וּמַכְרִיז וּמְרַמֵּז אֵלַי, אֵינִי שׁוֹמֵעַ וּמַכִּיר הֵיטֵב קוֹל קְרִיאָתְךָ, וַעֲדַיִן לֹא שַׁבְתִּי מִטָּעוּתִי, אוֹי לִי וַי לִי
<h3>תתקג</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, כָּל הַלְּשׁוֹנוֹת שֶׁל תְּחִנָּה וּבַקָּשָׁה וּצְעָקָה וַחֲרָטָה שֶׁבָּעוֹלָם, כֻּלָּם הָיִיתִי צָרִיךְ לִצְעֹק כְּבָר לִפְנֵי כַמָּה שָׁנִים וְעַתָּה אַחַר שֶׁהוֹסַפְתִּי בְּכָל יוֹם וּבְכָל שָׁעָה כַּמָּה וְכַמָּה חֲטָאִים וַעֲוֹנוֹת וּפְשָׁעִים בְּמַחֲשָׁבָה דִּבּוּר וּמַעֲשֶׂה, מָה אוֹסִיף לְדַבֵּר עוֹד, וּמִי יוּכַל לְחַדֵּשׁ דִּבּוּרִים יוֹתֵר, מִי יָשׂוּם לִי פֶּה לְדַבֵּר עוֹד כְּפִי מַה שֶּׁאֲנִי צָרִיךְ לְדַבֵּר עַתָּה וּבִפְרָט שֶׁבֶּאֱמֶת אֵינִי זוֹכֶה לְדַבֵּר בִּשְׁלֵמוּת בֶּאֱמֶת אֲפִלּוּ הַדִּבּוּרִים שֶׁהָיִיתִי צָרִיךְ לְדַבֵּר, אִם לֹא הָיִיתִי עוֹשֶׂה כִּי-אִם חֵלֶק מֵאֶלֶף וּרְבָבָה מִמַּה שֶּׁעָשִׂיתִי, אוֹי אוֹי אוֹי, מָה אוֹמַר וּמָה אֲדַבֵּר וּמָה חֲיָלִים אֲגַבֵּר כְּכֶלֶב מֵת אֲנִי מֻנָּח לְפָנֶיךָ, כְּטִיט הַנֵּרוֹק אֲנִי נִשְׁפָּךְ לְפָנֶיךָ, הֲרֵי אֲנִי לְפָנֶיךָ מָלֵא בּוּשָׁה וּכְלִמָּה, מָלֵא חֲטָאִים וַעֲוֹנוֹת וּפְשָׁעִים מִכַּף רֶגֶל וְעַד רֹאשׁ, מִיּוֹם עָמְדִי עַל דַּעְתִּי עַד הַיּוֹם הַזֶּה עֲזֹר לְתוֹעֶה וְנִתְעֶה בִּדְרָכִים נְבוֹכִים וּמְקֻלְקָלִים וּמַחֲשָׁבוֹת מְבֻלְבָּלוֹת כָּמוֹנִי הַיּוֹם, הוֹרֵנִי הַדֶּרֶךְ הָאֱמֶת וְהָעֵצָה הַנְּכוֹנָה, בְּאֹפֶן שֶׁאֶזְכֶּה לְהַגִּיעַ מְהֵרָה לְהַדֶּרֶךְ הַיָּשָׁר כִּרְצוֹנְךָ הַטּוֹב בֶּאֱמֶת, וְאֶזְכֶּה מֵעַתָּה לָשׁוּב אֵלֶיךָ בֶּאֱמֶת, וּלְעָבְדְךָ בֶּאֱמֶת בְּיִרְאָה וְאַהֲבָה חָנֵּנִי וּפְדֵנִי, "כְּחַסְדְּךָ חַיֵּנִי וְאֶשְׁמְרָה עֵדוּת פִּיךָ, הַדְרִיכֵנִי בַאֲמִתֶּךָ וְלַמְּדֵנִי כִּי אַתָּה אֱלֹהֵי יִשְׁעִי אוֹתְךָ קִוִּיתִי כָּל הַיּוֹם הוֹרֵנִי יְהֹוָה דֶּרֶךְ חֻקֶּיךָ וְאֶצֳרֶנָּה עֵקֶב חַסְדְּךָ יְהֹוָה מָלְאָה הָאָרֶץ חֻקֶּיךָ לַמְּדֵנִי":
<h2>תפילה פד</h2>
<h3>תתקד</h3>
{מיוסד ע"פ תורה קנ"ה}
"יְהֹוָה יְהֹוָה אֵל רַחוּם וְחַנּוּן אֶרֶךְ אַפַּיִם וְרַב חֶסֶד וֶאֱמֶת", זַכֵּנִי בְּרַחֲמֶיךָ הָרַבִּים שֶׁיִּהְיֶה לִי וּלְכָל יִשְׂרָאֵל כִּסּוּפִין וְגַעְגּוּעִים וְהִשְׁתּוֹקְקוּת וְחֵשֶׁק אֲמִתִּי לָבוֹא לְאֶרֶץ יִשְׂרָאֵל, עַד שֶׁאֶזְכֶּה בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים לְהוֹצִיא מִכֹּחַ אֶל הַפֹּעַל חֶשְׁקִי וּרְצוֹנִי, לֵילֵךְ וְלִנְסֹעַ וְלָבוֹא לְשָׁלוֹם לְאֶרֶץ יִשְׂרָאֵל חִישׁ קַל מְהֵרָה כִּי אַתָּה יוֹדֵעַ גֹּדֶל הַהֶכְרַח שֶׁלִּי כַּמָּה אֲנִי צָרִיךְ וּמֻכְרָח לִהְיוֹת בְּאֶרֶץ יִשְׂרָאֵל בָּאָרֶץ הַקְּדוֹשָׁה לְגֹדֶל עֹצֶם רִחוּקִי מִמְּךָ, וּלְעֹצֶם עֳבִיוּת גַּשְׁמִיּוּתִי וְעַקְמִימִיּוּת שֶׁבְּלִבִּי וּבִלְבּוּל דַּעְתִּי, אֲשֶׁר עַל כָּל זֶה אֲנִי צָרִיךְ לִהְיוֹת בְּאֶרֶץ יִשְׂרָאֵל אֲשֶׁר שָׁם עִקָּר יְסוֹד מְקוֹר הָאֱמוּנָה הַקְּדוֹשָׁה, שָׁם שֹׁרֶשׁ כְּלָלִיּוּת קְדֻשַּׁת יִשְׂרָאֵל הִיא הָאָרֶץ אֲשֶׁר יְהֹוָה בָּחַר בָּהּ בִּשְׁבִיל עַמּוֹ יִשְׂרָאֵל הַנִּבְחָר הִיא הָאָרֶץ אֲשֶׁר יְהֹוָה דּוֹרֵשׁ אוֹתָהּ תָּמִיד אֶרֶץ הַחַיִּים הָאֲמִתִּיִּים וְהַנִּצְחִיִּים, אֶרֶץ חֶמְדָּה טוֹבָה וּרְחָבָה שֶׁרָצִיתָ וְהִנְחַלְתָּ לַאֲבוֹתֵינוּ אֶרֶץ אֲשֶׁר בָּהּ עִיר אֱלֹהֵינוּ הַר קָדְשׁוֹ, יְפֵה נוֹף מְשׂוֹשׂ כָּל הָאָרֶץ:
<h3>תתקה</h3>
אָנָּא יְהֹוָה, רַחֲמָן מָלֵא רַחֲמִים, חַסְדָּן מָלֵא חֲסָדִים, טוֹב מָלֵא טוֹבוֹת, צַדִּיק מָלֵא צְדָקוֹת, מוֹשִׁיעַ מָלֵא יְשׁוּעוֹת, הֵטִיבָה בִּרְצוֹנְךָ עִמִּי, וְתֵן לִי בְּרַחֲמִים וָחֶסֶד וּבְמַתְּנַת חִנָּם, שֶׁאֶזְכֶּה מְהֵרָה לָבוֹא לְאֶרֶץ יִשְׂרָאֵל לָאָרֶץ הַקְּדוֹשָׁה הָאָרֶץ אֲשֶׁר יָרְשׁוּ אֲבוֹתֵינוּ, הָאָרֶץ אֲשֶׁר כָּל הַצַּדִּיקִים אֲמִתִּיִּים נִכְסְפָה וְגַם כָּלְתָה נַפְשָׁם לִהְיוֹת שָׁם וְרֻבָּם בָּאוּ לְשָׁם וְתִקְּנוּ שָׁם מַה שֶּׁתִּקְנוּ וּפָעֲלוּ שָׁם מַה שֶּׁפָעֲלוּ וְזָכוּ שָׁם לְמַה שֶּׁזָּכוּ, הַכֹּל עַל יְדֵי קְדֻשַּׁת אֶרֶץ יִשְׂרָאֵל, שֶׁהִיא נְקֻדָּה הַקְּדוֹשָׁה שֶׁל כָּל הָעוֹלָם אֲשֶׁר טָרַח וְיָגַע אַבְרָהָם אָבִינוּ עָלָיו הַשָּׁלוֹם יָמִים וְשָׁנִים הַרְבֵּה מְאֹד, וְהִבִּיט וְרָאָה וְהֵבִין וְחָקַר וְחָקַק וְחָצַב וּמָדַד וְשָׁקַל וּמָנָה, עַד שֶׁגִּלָּה לוֹ הַשֵּׁם יִתְבָּרַךְ אֶת הָאָרֶץ הַקְּדוֹשָׁה הַזֹּאת שֶׁהִיא יְסוֹד נְקֻדַּת הַקְּדֻשָּׁה יְסוֹד הָאֱמוּנָה וְהִבְטִיחוֹ לְהַנְחִיל אוֹתָהּ לְזַרְעוֹ אַחֲרָיו לְדוֹרוֹתָם עַל כֵּן רַחֵם עָלַי לְמַעַן שְׁמֶךָ, וְזַכֵּנִי בִּזְכוּתוֹ וְכֹחוֹ וּבִזְכוּת כָּל הַצַּדִּיקִים שֶׁזָּכוּ לָבוֹא לְשָׁם, שֶׁאֶזְכֶּה גַּם אָנֹכִי הַנִּבְזֶה וְהַפָּחוּת בְּתַכְלִית שֶׁאֵין פְּחִיתוּת אַחֲרָיו, לְדַלֵּג וְלִקְפֹּץ מְהֵרָה עַל כָּל הַמְּנִיעוֹת וְהָעִכּוּבִים וְהַסִּכְסוּכִים הַמּוֹנְעִים מִלִּנְסֹעַ לְאֶרֶץ יִשְׂרָאֵל, לְשַׁבֵּר הַכֹּל מְהֵרָה, וְלָבוֹא בִּזְרִיזוּת גָּדוֹל לְאֶרֶץ יִשְׂרָאֵל הַקְּדוֹשָׁה
<h3>תתקו</h3>
נָא אָבִי אָב הָרַחֲמָן הַמְרַחֵם רַחֵם עָלַי, רַחֵם עַל עָנִי וְאֶבְיוֹן כָּמֹנִי הַפּוֹרֵשׂ כַּפָּיו נֶגְדֶּךָ, מְבַקֵּשׁ וְשׁוֹאֵל צְדָקָה וּמַתְּנַת חִנָּם לְבַד, וְגַם זֶה אֵינִי זוֹכֶה לוֹמַר בֶּאֱמֶת, מֵעֹצֶם בִּלְבּוּל וַעֲכִירַת דַּעְתִּי, כַּאֲשֶׁר נִגְלָה לְפָנֶיךָ אֲדוֹן מָלֵא רַחֲמִים וְאַף עַל פִּי כֵן, אֲנִי מְצַפֶּה לִישׁוּעָתְךָ וְטוֹבָתְךָ וַחֲסָדֶיךָ הָרַבִּים וְצִדְקוֹתֶיךָ הַנּוֹרָאוֹת וְהַנִּפְלָאוֹת, חוּס וְרַחֵם עָלַי וַהֲבִיאֵנִי לְשָׁלוֹם מְהֵרָה לְאֶרֶץ יִשְׂרָאֵל, וְחַזֵּק וְאַמֵּץ דַּעְתִּי וּלְבָבִי שֶׁאֶזְכֶּה לַעֲבֹר עַל כָּל הַמְּנִיעוֹת וְהָעִכּוּבִים וְהַבִּלְבּוּלִים וְעַל כָּל מְנִיעוֹת הַמֹּחַ, וְתַשְׁפִּיעַ לִי מָמוֹן בְּשֶׁפַע עַל הוֹצָאוֹת וְכָל הִצְטָרְכוּת הַדֶּרֶךְ וְאֶזְכֶּה לִנְסֹעַ בְּשָׁלוֹם וְלָבֹא בְּשָׁלוֹם לְאֶרֶץ יִשְׂרָאֵל, שָׁלוֹם בְּגוּפִי וּבְתוֹרָתִי וּבְמָמוֹנִי, שָׁלוֹם בְּלִי פֶגַע וְתַצִּילֵנִי מִכָּל מִינֵי הִרְהוּרִים רָעִים וּמִכָּל מִינֵי פְגָמִים וְלֹא יַגִּיעַ לִי הֶזֵּק חַס וְשָׁלוֹם עַל יְדֵי הַדֶּרֶךְ הָרָחוֹק הַזֶּה בְּשׁוּם דָּבָר שֶׁבָּעוֹלָם, בְּגוּף וָנֶפֶשׁ וּמָמוֹן, לֹא בְּגַשְׁמִיּוּת וְלֹא בְּרוּחָנִיּוּת וְאֵצֵא בְּשָׁלוֹם וְאָבוֹא בְּשָׁלוֹם, וְאֶזְכֶּה לִפְעֹל שָׁם בְּאֶרֶץ יִשְׂרָאֵל כָּל צָרְכִּי, לִזְכּוֹת לְהִתְקָרֵב אֵלֶיךָ בֶּאֱמֶת עַל יְדֵי קְדֻשַּׁת אֶרֶץ יִשְׂרָאֵל, וְלֵילֵךְ וְלַעֲלוֹת מִדַּרְגָּא לְדַרְגָּא בִּקְדֻשָּׁה וּבְטָהֳרָה גְדוֹלָה כִּרְצוֹנְךָ הַטּוֹב:
<h3>תתקז</h3>
וּתְזַכֵּנִי עַל-יְדֵי קְדֻשַּׁת אֶרֶץ-יִשְׂרָאֵל לְשַׁבֵּר מִדַּת הַכַּעַס בְּתַכְלִית וְאֶזְכֶּה לַאֲרִיכַת אַפַּיִם בְּכָל הַבְּחִינוֹת, שֶׁאֶזְכֶּה לִכְבֹּשׁ כַּעֲסִי תָמִיד וְלֹא אֶכְעוֹס וְלֹא אַקְפִּיד שׁוּם כַּעַס וְהַקְפָּדָה כְּלָל עַל שׁוּם דָּבָר שֶׁבָּעוֹלָם וְאֶזְכֶּה לַעֲבוֹד אוֹתְךָ בֶּאֱמֶת וּבֶאֱמוּנָה שְׁלֵמָה וּבִתְמִימוּת גָּדוֹל, וְלַעֲסֹק בְּתוֹרָה וּתְפִלָּה בְּכַוָּנָה גְדוֹלָה וַעֲצוּמָה וּלְהַכְנִיס כָּל כֹּחִי וְכָל מַחְשְׁבוֹת לִבִּי וְדַעְתִּי בְּתוֹךְ כָּל דִּבּוּר וְדִבּוּר שֶׁל הַתְּפִלָּה הַקְּדוֹשָׁה וְהַנּוֹרָאָה מְאֹד מְאֹד וְאֵדַע וְאַאֲמִין בֶּאֱמוּנָה שְׁלֵמָה, כִּי מְלֹא כָּל הָאָרֶץ כְּבוֹדֶךָ, וְאַתָּה עוֹמֵד עָלֵינוּ בִּשְׁעַת הַתְּפִלָּה, וְאַתָּה שׁוֹמֵעַ וּמַבִּיט וּמַאֲזִין וּמַקְשִׁיב כָּל דִּבּוּר וְדִבּוּר שֶׁל הַתְּפִלָּה וְאֵדַע לִפְנֵי מִי אֲנִי עוֹמֵד, לִפְנֵי מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא, וְעַל-יְדֵי-זֶה יֻמְשַׁךְ עָלַי יִרְאָה וְאֵימָה גְדוֹלָה מִפָּנֶיךָ, וְאֶזְכֶּה לְכַוֵּן הֵיטֵב הֵיטֵב בְּכָל דִּבּוּר וְדִבּוּר שֶׁל הַתְּפִלָּה וְלֹא אַסִּיחַ אֶת דַּעְתִּי כְּלָל מִשּׁוּם דִּבּוּר שֶׁל הַתְּפִלָּה, וְלֹא אַתְחִיל לְהַטּוֹת דַּעְתִּי כְּלָל מִכַּוָּנַת פֵּרוּשׁ הַמִּלּוֹת שֶׁל הַתְּפִלָּה וְלֹא אֶחְשֹׁב חַס וְשָׁלוֹם שׁוּם מַחֲשָׁבָה חִיצוֹנָה וְזָרָה כְּלָל בִּשְׁעַת הַתְּפִלָּה, רַק אֶזְכֶּה לְקַשֵּׁר מַחֲשַׁבְתִּי בְּדִבּוּרֵי הַתְּפִלָּה בְּקֶשֶׁר אַמִּיץ וְחָזָק אֲשֶׁר לֹא יִנָּתֵק וְלֹא יֵהָרֵס לְעוֹלָם
<h3>תתקח</h3>
וְאֶזְכֶּה לְהִתְגַּבֵּר בַּעֲבוֹדַת יְהֹוָה בְּתוֹרָה וּבִתְפִלָּה וּבְמַעֲשִׂים טוֹבִים בִּזְרִיזוּת גָּדוֹל וּבְשִׂמְחָה רַבָּה וַעֲצוּמָה וְלֹא אַשְׁגִּיחַ בְּדַעְתִּי עַל שׁוּם בִּטּוּל וּבִלְבּוּל וּמוֹנֵעַ וּמְעַכֵּב וְלֹא אֲבַלְבֵּל דַּעְתִּי עֲלֵיהֶם כְּלָל וְלֹא אָחוּשׁ וְלֹא אֶסְתַּכֵּל עֲלֵיהֶם כְּלָל וְלֹא תִּפֹּל עָלַי שׁוּם עַצְלוּת וְעַצְבוּת וּכְבֵדוּת וַחֲלִישׁוּת הַדַּעַת כְּלָל רַק אֶזְכֶּה בְּרַחֲמֶיךָ הָרַבִּים לְהִתְגַּבֵּר עַל יְדֵי הָאֱמוּנָה הַקְּדוֹשָׁה, לְשַׁבֵּר וּלְבַטֵּל לְגַמְרֵי כָּל מִינֵי עַצְלוּת וּכְבֵדוּת וּמְנִיעוֹת הַמֹּחַ וּמְנִיעוֹת גַּשְׁמִיִּים וְעַצְבוּת וּמָרָה שְׁחוֹרָה וּמַחֲשָׁבוֹת זָרוֹת וּבִלְבּוּלִים וְעַקְמִימִיּוּת שֶׁבַּלֵּב הַכֹּל אֶזְכֶּה לְשַׁבֵּר בְּרַחֲמֶיךָ הָרַבִּים וַחֲסָדֶיךָ הַגְּדוֹלִים וְהָעֲצוּמִים וְאֶזְכֶּה לְמִדַּת אֶרֶךְ אַפַּיִם בֶּאֱמֶת, שֶׁאֶזְכֶּה לְהַאֲרִיךְ אַפִּי עַל כָּל הַמְּנִיעוֹת וְהַבִּלְבּוּלִים לִבְלִי לְהִסְתַּכֵּל וְלִבְלִי לָחוּשׁ עֲלֵיהֶם כְּלָל וְלֹא יִכְפַּת לִי שׁוּם דָּבָר כְּלָל, רַק אֶזְכֶּה לַעֲשׂוֹת אֶת שֶׁלִּי בְּתוֹרָה וּתְפִלָּה וּמַעֲשִׂים טוֹבִים בִּזְרִיזוּת וּבְשִׂמְחָה, וְלֹא תִקְצַר רוּחִי חַס וְשָׁלוֹם, מִשּׁוּם דָּבָר שֶׁבָּעוֹלָם וְתַשְׁפִּיעַ עָלַי כֹּחַ הַגּוֹדֵל וְכֹחַ הַצּוֹמֵחַ דִּקְדֻשָּׁה, הַנִּמְשָׁךְ מִן הָאֱמוּנָה הַקְּדוֹשָׁה שֶׁאֶזְכֶּה לִהְיוֹת הוֹלֵךְ וְגָדוֹל וְצוֹמֵחַ בַּעֲבוֹדָתְךָ, וְלֹא יַזִּיק לִי שׁוּם דָּבָר שֶׁבָּעוֹלָם, וּבְכָל מַעֲשֶׂה אֲשֶׁר אָחֵל בַּעֲבוֹדַת יְהֹוָה וּבַתּוֹרָה וּבַמִּצְוֹת בְּכָל לְבָבִי אֶעֱשֶׂה וְאַצְלִיחַ:
<h3>תתקט</h3>
אָנָּא מָלֵא רַחֲמִים, "נוֹתֵן לַיָּעֵף כֹּחַ וּלְאֵין אוֹנִים עָצְמָה יַרְבֶּה", אַתָּה לְבַד יָדַעְתָּ רִבּוּי חֲלִישׁוּתִי וּבִלְבּוּל דַּעְתִּי וְעַקְמִימִיּוּת לְבָבִי שֶׁיֵּשׁ לִי בְּכָל דָּבָר שֶׁבָּעוֹלָם וּבִפְרָט בִּדְבָרִים שֶׁבִּקְדֻשָּׁה אֲשֶׁר כָּל דָּבָר שֶׁבִּקְדֻשָּׁה שֶׁאֲנִי רוֹצֶה לַעֲשׂוֹת, יֵשׁ לִי מְנִיעוֹת וְעִכּוּבִים וּבִלְבּוּלִים רַבִּים בְּלִי שִׁעוּר קֹדֶם שֶׁאֲנִי מַתְחִיל לַעֲשׂוֹתוֹ וַאֲפִלּוּ בְּעֵת שֶׁאֲנִי זוֹכֶה לַעֲסֹק בּוֹ לַעֲשׂוֹתוֹ, מְבַלְבְּלִים וּמְעַקְּמִים אֶת לְבָבִי וְדַעְתִּי בְּכַמָּה וְכַמָּה עַקְמִימִיּוּת עַל עַקְמִימִיּוּת, וּבְכַמָּה וְכַמָּה מִינֵי עַצְבוּת וּמָרָה שְׁחוֹרָה וְעַצְלוּת וּכְבֵדוּת וּבִלְבּוּל הַדַּעַת וּמַחֲשָׁבוֹת זָרוֹת וּפְנִיּוֹת בְּלִי שִׁעוּר וָעֵרֶךְ וּמִסְפָּר עַד אֲשֶׁר כָּשַׁל כֹּחַ הַסַּבָּל עַד אֲשֶׁר קַצְתִּי בְּחַיַּי כַּאֲשֶׁר אַתָּה יָדַעְתָּ יְהֹוָה אֱלֹהַי וֵאלֹהֵי אֲבוֹתַי מָלֵא רַחֲמִים וּמָה אֶעֱשֶׂה וַעֲווֹנוֹתַי עָשׂוּ כָּל זֹאת רַחֵם עָלַי לְמַעַן שְׁמֶךָ, שֶׁאֶזְכֶּה לַאֲרִיכַת אַפַּיִם בֶּאֱמֶת, בְּאֹפֶן שֶׁאֶעֱבֹר עַל כָּל הַמְּנִיעוֹת וְהַבִּלְבּוּלִים וְהַמְּעַכְּבִים מִן הַקְּדֻשָּׁה הֵן מְנִיעוֹת שֶׁיֵּשׁ לִי מִמֶּנִּי בְּעַצְמִי מֵחֲמַת תַּאֲוֹת וּבִלְבּוּל הַדַּעַת וּמַחֲשָׁבוֹת זָרוֹת וְכַיּוֹצֵא בָּזֶה, הֵן מְנִיעוֹת מֵאַנְשֵׁי הָעוֹלָם הַקְּרוֹבִים וְהָרְחוֹקִים כִּי רַבִּים קָמִים עָלֵינוּ בְּכָל עֵת כַּאֲשֶׁר אַתָּה יָדַעְתָּ הַכֹּל אֶזְכֶּה לְבַטֵּל, וְאַאֲרִיךְ אַפִּי וְרוּחִי וְלֹא אַשְׁגִּיחַ וְלֹא אֶסְתַּכֵּל וְלֹא אָחוּשׁ עֲלֵיהֶם כְּלָל וְאַל יְבַהֲלוּנִי רַעְיוֹנַי, וְאַל יְקַצְּרוּ רוּחִי חַס וְשָׁלוֹם, אַל יֵרַךְ לְבָבִי וְלֹא אִירָא וְלֹא אֶחְפֹּז וְלֹא אֶעֱרֹץ מִפְּנֵיהֶם כִּי יְהֹוָה אֱלֹהֵינוּ הַהוֹלֵךְ עִמָּנוּ לְהִלָּחֵם לָנוּ עִם אוֹיְבֵינוּ לְהוֹשִׁיעַ אוֹתָנוּ
<h3>תתקי</h3>
רִבּוֹנוֹ שֶׁל עוֹלָם אַמֵּץ יָדַיִם רָפוֹת וּבִרְכַּיִם כּוֹשְׁלוֹת תְּאַמֵּץ אַל תִּטְּשֵׁנִי, וְאַל תַּעַזְבֵנִי אֱלֹהֵי יִשְׁעִי זַכֵּנִי לָבוֹא לְאֶרֶץ יִשְׂרָאֵל חִישׁ קַל מְהֵרָה, וְלִזְכּוֹת שָׁם לְכָל מַה שֶּׁיְּכוֹלִין לִזְכּוֹת בֶּאֶרֶץ יִשְׂרָאֵל, מְקוֹם אֲשֶׁר מֹשֶׁה וְאַהֲרֹן מָסְרוּ נַפְשָׁם לָבוֹא לְשָׁם וְאֶזְכֶּה לַאֲרִיכַת אַפַּיִם בְּכָל הַבְּחִינוֹת, וְלֶאֱמוּנָה שְׁלֵמָה בֶּאֱמֶת וּלְבַטֵּל הַכַּעַס וְהַקְּפֵדוּת בְּתַכְלִית, וְאֶזְכֶּה לִהְיוֹת טוֹב לַכֹּל, שֶׁלֹּא יִהְיֶה בְלִבִּי שׁוּם צַד קִנְאָה וְשִׂנְאָה וְהַקְפָּדָה וְכַעַס עַל שׁוּם אָדָם שֶׁבָּעוֹלָם, אֲפִלּוּ עַל הַשּׂוֹנְאִים וְהָרוֹדְפִים אוֹתִי רַק אֶזְכֶּה לִהְיוֹת טוֹב לַכֹּל בֶּאֱמֶת כִּרְצוֹנְךָ הַטּוֹב, וְאֶזְכֶּה לְהִזְדָּרֵז בַּעֲבוֹדָתֶךָ מְאֹד בְּשִׂמְחָה וְחַיּוּת וְהִתְלַהֲבוּת גָּדוֹל דִּקְדֻשָּׁה וּתְחַזְּקֵנִי וּתְאַמְּצֵנִי תָמִיד עַד שֶׁאֶזְכֶּה לַעֲבֹר בְּשָׁלוֹם וּלְדַלֵּג וּלְקַפֵּץ עַל כָּל הַמְּנִיעוֹת וְהָעִכּוּבִים מִן הַקְּדֻשָּׁה, וְאֶזְכֶּה מְהֵרָה לְהִתְקָרֵב אֵלֶיךָ בֶּאֱמֶת כִּרְצוֹנְךָ הַטּוֹב וְאֶהְיֶה חָזָק וְאַמִּיץ וְתַקִּיף בַּעֲבוֹדָתְךָ תָמִיד וְאֶזְכֶּה לִהְיוֹת גִּבּוֹר לִכְבֹּשׁ אֶת יִצְרִי וְרוּחִי לָסוּר מֵרָע וְלַעֲשׂוֹת הַטּוֹב בְּעֵינֶיךָ תָמִיד אַדִּיר אָיוֹם וְנוֹרָא, חָזָק וְאַמִּיץ, חַזְּקֵנוּ וְאַמְּצֵנוּ בֶּאֱמוּנָתְךָ וּבַעֲבוֹדָתְךָ הַקְּדוֹשָׁה, וְתַשְׁפִּיעַ עָלֵינוּ עֹז וְתַעֲצוּמוֹת וּגְבוּרָה דִקְדֻשָּׁה בַּלֵּב, בְּאֹפֶן שֶׁלֹּא יוּכַל לְבַלְבֵּל דַּעְתֵּנוּ שׁוּם דָּבָר שֶׁבָּעוֹלָם וְנִזְכֶּה לְקַיֵּם כְּמוֹ שֶׁהִזְהַרְתָּנוּ בְּתוֹרָתְךָ הַקְּדוֹשָׁה כְּמוֹ שֶׁכָּתוּב: "חִזְקוּ וְאִמְצוּ אַל תִּירְאוּ וְאַל תַּעַרְצוּ מִפְּנֵיהֶם, כִּי יְהֹוָה אֱלֹהֶיךָ הוּא הַהוֹלֵךְ עִמָּךְ לֹא יַרְפְּךָ וְלֹא יַעַזְבֶךָ" וְנֶאֱמַר: "קַוֵּה אֶל יְהֹוָה חֲזַק וְיַאֲמֵץ לִבֶּךָ וְקַוֵּה אֶל יְהֹוָה" וְקַיֵּם לָנוּ מִקְרָא שֶׁכָּתוּב: "וְקֹויֵי יְהֹוָה יַחֲלִיפוּ כֹחַ יַעֲלוּ אֵבֶר כַּנְּשָׁרִים, יֵלְכוּ וְלֹא יִיעָפוּ, יָרוּצוּ וְלֹא יִיגָעוּ חִזְקוּ וְיַאֲמֵץ לְבַבְכֶם כָּל הַמְיַחֲלִים לַיהֹוָה":
<h2>תפילה פה</h2>
<h3>תתקיא</h3>
{מיוסד ע"פ תורה קמ"א}
יְהִי רָצוֹן מִלְּפָנֶיךָ יְהֹוָה אֱלֹהַי וֵאלֹהֵי אֲבוֹתַי, שֶׁתַּעַזְרֵנִי וְתוֹשִׁיעֵנוּ וּתְזַכֵּנִי בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים, שֶׁאֶזְכֶּה מְהֵרָה לְהַרְגִּישׁ בֶּאֱמֶת כְּאֵב חֲטָאַי וַעֲווֹנוֹתַי וּפְשָׁעַי הָרַבִּים וְהַגְּדוֹלִים וְהָעֲצוּמִים מְאֹד מְאֹד עַד גָּבְהֵי שְׁמֵי שָׁמַיִם, וְעָמְקוּ מִתְּהוֹם רַבָּה וְכָבְדוּ מֵחוֹל יַמִּים, וְרַבּוּ מֵעֲפַר הָאָרֶץ, וְעָצְמוּ מִשַּׂעֲרוֹת רֹאשֵׁינוּ, וְגָבְהוּ מִנִּשְׁמַת רוּחַ אַפֵּנוּ וּבִפְרָט הַחֲטָאִים שֶׁל פְּגַם הַבְּרִית, פְּגַם טִפֵּי הַמֹּחַ שֶׁיָּצְאוּ מִמֶּנִּי לְבַטָּלָה בְּשׁוֹגֵג וּבְמֵזִיד בְּאֹנֶס וּבְרָצוֹן, אֲשֶׁר אִם הָיִיתִי מַתְחִיל לְהַרְגִּישׁ עֹצֶם הַכְּאֵב שֶׁל הַפְּגַם הַגָּדוֹל וְהַנּוֹרָא הַזֶּה, אֵינִי יוֹדֵעַ אִם הָיִיתִי יָכוֹל לִחְיוֹת אֲפִלּוּ שָׁעָה אַחַת, כַּאֲשֶׁר הוֹדַעְתָּ לָנוּ עַל-יְדֵי צַדִּיקֶיךָ הָאֲמִתִּיִּים עֹצֶם הַפְּגַם הַזֶּה, אֲשֶׁר עַל יְדֵי זֶה מַאֲרִיכִין חֻרְבַּן בֵּית הַמִּקְדָּשׁ וּמְעַכְּבִין הַגְּאֻלָּה וּמוֹרִידִין אֶת הַשְּׁכִינָה בַּגָּלוּת חַס וְשָׁלוֹם, וּמַמְשִׁיכִין נְשָׁמוֹת עַרְטִלָּאִין בִּמְדוֹר הַקְּלִפּוֹת, וְנִבְרָאִין מִכָּל טִפָּה וְטִפָּה מַזִּיקֵי עָלְמָא רַחֲמָנָא לִצְלָן רַחֲמָנָא לִצְלָן, וּשְׁאָר פְּגָמִים עֲצוּמִים וְנוֹרָאִים הַנַּעֲשִׂים עַל-יְדֵי-זֶה כִּי כָל הַתּוֹרָה תְּלוּיָה בְּתִקּוּן הַבְּרִית שֶׁהוּא יְסוֹד הַכֹּל, וּבֶעָוֹן זֶה פּוֹגְמִין בְּכָל הַכ"ב אָתְוָן דְּאוֹרַיְיתָא שֶׁהַטִּפָּה כְּלוּלָה מֵהֶם וְכוּ' וְכוּ' וּבֶאֱמֶת לִבִּי אָטוּם וּמְבֻלְבָּל וּמְעֻקָּם כָּל כָּךְ עַד שֶׁאֵינִי מַרְגִּישׁ כְּלָל כְּאֵב עֲווֹנוֹתַי הָעֲצוּמִים וְהָרַבִּים וְהַגְּדוֹלִים מְאֹד מְאֹד, אֲפִלּוּ כְּשֶׁאֲנִי מְדַבֵּר מֵהֶם אוֹי לִי וַי לִי, אוֹי לִי וַי לִי, וְאִם אוֹמַר אֶלֶף פְּעָמִים אוֹי לִי וַי לִי, עֲדַיִן אֵינִי מַרְגִּישׁ כְּלָל מָה אוֹמַר מָה אֲדַבֵּר, מָה אֶתְאוֹנֵן מָה אוֹמַר מָה אֲדַבֵּר מָה אֶצְטַדָּק, אַךְ אַתָּה מְרַחֵם עַל כָּל בָּשָׂר וְאַתָּה צוֹפֶה וּמַבִּיט עַד סוֹף כָּל הַדּוֹרוֹת וְאַתָּה עָתִיד לְתַקֵּן אוֹתָנוּ כֻּלָּנוּ כַּאֲשֶׁר הִבְטַחְתָּנוּ, עַל-כֵּן שִׁטַּחְתִּי אֵלֶיךָ כַפָּי, גּוֹאֵל חָזָק הֱיֵה בְּעֶזְרִי וְלַמְּדֵנִי וְהוֹרֵנִי בְּכָל עֵת, בְּאֵיזֶה דֶּרֶךְ בְּאֵיזֶה אֹפֶן אֶזְכֶּה לָשׁוּב אֵלֶיךָ בֶּאֱמֶת, מֵרַע לְטוֹב מִמָּוֶת לְחַיִּים, כִּי מַר לִי מְאֹד:
<h3>תתקיב</h3>
אָבִי יוֹצְרִי וְגוֹאֲלִי וּפוֹדִי, עָזְרֵנִי וְהוֹשִׁיעֵנִי חִישׁ קַל מְהֵרָה שֶׁאֶזְכֶּה לָשׁוּב אֵלֶיךָ בֶּאֱמֶת וּבְלֵב שָׁלֵם וּמֹל אֶת עָרְלַת לִבִּי הָרָע, וְתִפְתַּח אֶת לִבִּי בְּאֹפֶן שֶׁאֶזְכֶּה לְהַרְגִּישׁ כְּאֵב וּמַכְאוֹב עֲווֹנוֹתַי הָעֲצוּמִים עַד שֶׁאֶזְכֶּה לִצְעֹק מִן הַלֵּב זְעָקָה גְדוֹלָה וּמָרָה כְּמוֹ שֶׁרָאוּי לִי לִזְעֹק וְלִצְעֹק עַל עֲווֹנוֹת רַבִּים וּגְדוֹלִים כָּאֵלֶּה אוֹי אוֹי אוֹי, וְאֶזְעֹק וְאֶצְעֹק וַאֲשַׁוֵּעַ אֵלֶיךָ בֶּאֱמֶת וּבְלֵב שָׁלֵם בְּלֵב נִשְׁבָּר וְנִדְכֶּה מִקִּירוֹת הַלֵּב, עַד שֶׁיַּרְגִּישׁוּ גַּם כָּל הַלְּבָבוֹת שֶׁל כָּל הַטִּפּוֹת שֶׁנִּמְשְׁכוּ מִמֶּנִּי לְכָל מָקוֹם שֶׁנִּמְשְׁכוּ, הֵן אוֹתָן הַטִּפּוֹת שֶׁנִּמְשְׁכוּ בְּהֶתֵּר וְנִתְהַוּוּ מֵהֶם בָּנַי שֶׁיִּחְיוּ לְאֹרֶךְ יָמִים וְשָׁנִים טוֹבִים, הֵן לְהַבְדִּיל אוֹתָן הַטִּפּוֹת שֶׁיָּצְאוּ מִמֶּנִּי לְבַטָּלָה בְּשׁוֹגֵג אוֹ בְּמֵזִיד, וְנַעֲשָׂה מִכָּל טִפָּה וְטִפָּה מַה שֶּׁנַּעֲשָׂה אוֹי לִי וַי לִי, וְכֻלָּם יִהְיֶה נִמּוֹל לְבָבָם, וְיַרְגִּישׁוּ כֻלָּם בְּכָל מָקוֹם שֶׁהֵם אֶת עֹצֶם כְּאֵבָם וְצַעֲרָם וְהֵיכָן הֵם מֻנָּחִים בִּשְׁאוֹל תַּחְתִּיּוֹת בִּמְקוֹמוֹת הַמְּטֻנָּפִים שֶׁלֹּא נִתַּן לְהִזָּכֵר וְיִהְיֶה נַעֲשֶׂה רַעַשׁ גָּדוֹל בֵּינֵיהֶם, וְיִתְעוֹרְרוּ כֻלָּם לָשׁוּב לְהַשֵּׁם יִתְבָּרַךְ בֶּאֱמֶת וְיַתְחִילוּ לְהִתְגַּעְגֵּעַ וּלְהִצְטַעֵר וְלִכְסֹף בֶּאֱמֶת לְהִתְתַּקֵּן וְלָשׁוּב אֶל יְהֹוָה בֶּאֱמֶת עַד שֶׁתְּעוֹרֵר רַחֲמֶיךָ הַטּוֹבִים, רַחֲמֶיךָ הַגְּנוּזִים, רַחֲמֶיךָ הַפְּשׁוּטִים, רַחֲמֶיךָ הָרַבִּים, עָלַי וַעֲלֵיהֶם וְתַעֲסֹק בְּתִקּוּנֵנוּ, וְתִגְאָלֵנוּ מְהֵרָה מִבְּאֵר שַׁחַת מִטִּיט הַיָּוֵן וּמִכָּל מְקוֹמוֹת הַמְּטֻנָּפִים וְהַמְקֻלְקָלִים מִכֻּלָּם תִּגְאָלֵנוּ וְתִפְדֵּנוּ וְתוֹצִיאֵנוּ לְשָׁלוֹם וּתְתַקְּנֵנוּ וְיָשִׁיב הַמֶּלֶךְ אֶת נִדָּחָיו מְהֵרָה, כִּי אַתָּה חוֹשֵׁב מַחֲשָׁבוֹת לְבַל יִדַּח מִמְּךָ נִדָּח וּמֹל אֶת לְבָבֵינוּ לְאַהֲבָה אֶת שְׁמֶךָ, כְּמָה שֶּׁכָּתוּב: "וּמָל יְהֹוָה אֱלֹהֶיךָ אֶת לְבָבְךָ וְאֶת לְבַב זַרְעֶךָ לְאַהֲבָה אֶת יְהֹוָה אֱלֹהֶיךָ בְּכָל לְבָבְךָ וּבְכָל נַפְשְׁךָ לְמַעַן חַיֶּיךָ"
<h3>תתקיג</h3>
אָבִינוּ מַלְכֵּנוּ אֵל חַי חֶלְקֵנוּ צוּרֵנוּ צַוֵּה לְהַצִּיל יְדִידוּת שְׁאֵרֵינוּ מִשַּׁחַת לְמַעַן בְּרִיתְךָ אֲשֶׁר שַׂמְתָּ בִּבְשָׂרֵנוּ, זַכֵּנִי מְהֵרָה לָמוּל אֶת עָרְלַת לְבָבִי וּלְבַב זַרְעִי, וּבִפְרָט בִּימֵי אֱלוּל הַקְּדוֹשִׁים זַכֵּנִי מֵעַתָּה שֶׁאֶזְכֶּה לְהָכִין עַצְמִי בֶּאֱמֶת, בְּאֹפֶן שֶׁאֶזְכֶּה בִּימֵי אֱלוּל הַקְּדוֹשִׁים שֶׁיִּהְיֶה נִמּוֹל בִּשְׁלֵמוּת לְבָבִי וּלְבַב זַרְעִי בֶּאֱמֶת, עַד שֶׁאֶזְכֶּה בַּחַיִּים חַיּוּתִי שֶׁיְּתַקְּנוּ אוֹתִי הַצַּדִּיקִים אֲמִתִּיִּים בִּשְׁלֵמוּת אוֹתִי וְאֶת זַרְעִי וְאֶת כָּל הַתְּלוּיִים בִּי לְמַעַן לֹא אֵבוֹשׁ וְלֹא אֶכָּלֵם וְלֹא אֶכָּשֵׁל לְעוֹלָם וָעֶד וְלֹא אֵעוּל בְּכִסּוּפָא קַמָּךְ, וְלֹא יִהְיֶה כֹחַ לְהַחַטָּאת לִרְבוֹץ עַל פֶּתַח קִבְרִי חַס וְשָׁלוֹם, רַק אֶזְכֶּה לְתַקֵּן הַכֹּל בַּחַיִּים חַיּוּתִי, בְּכֹחַ וּזְכוּת הַצַּדִּיקִים אֲמִתִּיִּים, כִּי אֵין לִי שׁוּם תִּקְוָה וּסְמִיכָה כִּי אִם עֲלֵיהֶם לְבַד, וּבְכֹחָם וְהַבְטָחָתָם אָנוּ מְצַפִּים עֲדַיִן לְכָל טוֹב
<h3>תתקיד</h3>
מָלֵא רַחֲמִים חוּס וְרַחֵם עָלַי וְהַצִּילֵנִי מֵחֶרְפּוֹת וּבִזְיוֹנוֹת, שֶׁלֹּא יִהְיֶה כֹּחַ לְשׁוּם מַזִּיק וּמַשְׁחִית לְהִתְקָרֵב אֵלַי בְּעֵת מִיתָתִי וְלֹא יֵלְכוּ אַחַר מִטָּתִי חַס וְשָׁלוֹם, רַק בְּרַחֲמֶיךָ הָרַבִּים תְּגָרְשֵׁם מִמֶּנִּי וּתְבַטְּלֵם בְּבִטּוּל גָּמוּר מֵעַתָּה וְעַד עוֹלָם וְתָחוֹס עָלַי בְּחֶמְלָתְךָ הַגְּדוֹלָה וּבַחֲנִינוֹתֶיךָ הָעֲצוּמִים, שֶׁאֶזְכֶּה לְתַקֵּן בְּחַיַּי אֶת כָּל אֲשֶׁר שִׁחַתְתִּי, וְתָחוֹס וְתִמְחַל וְתִסְלַח לִי עַל הַכֹּל בַּחַיִּים חַיּוּתִי, בְּאֹפֶן שֶׁלֹּא יִהְיֶה עָלַי שׁוּם דִּין וּמִשְׁפָּט אַחַר כַּךְ אִם אָמְנָם יָדַעְתִּי בֶּאֱמֶת כִּי אֲנִי רָחוֹק מִישׁוּעָה כָּזֹאת, כִּי בַּמֶּה יִזְכֶּה נַעַר כָּמֹנִי לָזֶה, אַךְ עַל רַחֲמֶיךָ הָרַבִּים אֲנִי בּוֹטֵחַ, וְעַל חַסְדְּךָ אֲנִי נִשְׁעָן וְלִסְלִיחוֹתֶיךָ אֲנִי מְקַוֶּה, וְלִישׁוּעָתְךָ אֲנִי מְצַפֶּה, בְּכֹחַ וּזְכוּת הַצַּדִּיקִים אֲמִתִּיִּים שֶׁבְּדוֹרֵנוּ, וּבִזְכוּת כָּל הַצַּדִּיקִים אֲמִתִּיִּים שׁוֹכְנֵי עָפָר עֲלֵיהֶם אָנוּ נִשְׁעָנִים, בָּהֶם תָּמַכְתִּי יְתֵדוֹתַי לִשְׁאֹל כָּל אֵלֶּה מִלְּפָנֶיךָ, עַל כֵּן עֲדַיִן אֲנִי - - - - -חסר - - - - -
<h2>תפילה פו</h2>
<h3>תתקטו</h3>
{מיוסד ע"פ תורה קנ"ב}
עוֹמֵד וּמְצַפֶּה וּמְקַוֶּה וּמְיַחֵל לִישׁוּעָתְךָ הַגְּדוֹלָה שֶׁאֶזְכֶּה מְהֵרָה לְכָל מַה שֶּׁבִּקַּשְׁתִּי מִלְּפָנֶיךָ כִּי אַתָּה צוֹפֶה לָרָשָׁע וְחָפֵץ בְּהִצָּדְקוֹ, וְאִם אֲנִי מִתְמַהְמֵהַּ הַרְבֵּה לָשׁוּב, וְעוֹד הוֹסַפְתִּי קִלְקוּלִים וַעֲווֹנוֹת הַרְבֵּה גְדוֹלִים וַעֲצוּמִים בְּכָל יוֹם, אַף-עַל-פִּי-כֵן עֲדַיִן אֲנִי מְחַכֶּה בְּכָל יוֹם שֶׁיָּבֹא גְאֻלָּתִי וּפְדוּת נַפְשִׁי, שֶׁאֶזְכֶּה מְהֵרָה לְהִתְעוֹרֵר מִשְּׁנָתִי וְלָקוּם מִנְּפִילָתִי וְלַעֲמֹד מִירִידָתִי וְלִחְיוֹת מִמִּיתָתִי וְלָשׁוּב אֵלֶיךָ בֶּאֱמֶת וּבְלֵב שָׁלֵם לִהְיוֹת כִּרְצוֹנְךָ הַטּוֹב בֶּאֱמֶת אֲנִי וְזַרְעִי וְזֶרַע זַרְעִי וְכָל זֶרַע עַמְּךָ בֵּית יִשְׂרָאֵל מֵעַתָּה וְעַד עוֹלָם, אָמֵן סֶלָה:
<h3>תתקטו</h3>
"פִּתְחוּ לִי שַׁעֲרֵי צֶדֶק אָבֹא בָם אוֹדֶה יָהּ, פִּתְחוּ שְׁעָרִים וְיָבֹא גוֹי צַדִּיק שׁוֹמֵר אֱמוּנִים, שְׂאוּ שְׁעָרִים רָאשֵׁיכֶם וְהִנָּשְׂאוּ פִּתְחֵי עוֹלָם וְיָבֹא מֶלֶךְ הַכָּבוֹד" רִבּוֹנוֹ שֶׁל עוֹלָם, סְלַח וּמְחַל לַעֲוֹנוֹתֵינוּ, וְתֵן לָנוּ בְּמַתְּנַת חִנָּם וְנִדְבַת חֶסֶד אֱמוּנָתְךָ הַקְּדוֹשָׁה, וְזַכֵּנוּ לֶאֱמוּנַת חֲכָמִים בֶּאֱמֶת, שֶׁנִּזְכֶּה לְהַאֲמִין בֶּאֱמֶת בְּכָל הַצַּדִּיקִים הָאֲמִתִּיִּים, וְהוֹשִׁיעֵנוּ וְזַכֵּנוּ שֶׁנִּזְכֶּה לִכְנֹס לְתוֹךְ פִּתְחֵי וְשַׁעֲרֵי הַקְּדֻשָּׁה, שֶׁנִּזְכֶּה לְהִתְקָרֵב בֶּאֱמֶת לַאֲמִתּוֹ לְנִשְׁמוֹת הַצַּדִּיקִים הָאֲמִתִּיִּים, אֲשֶׁר בָּהֶם כֻּלָּנוּ תְלוּיִים וַאֲחוּזִים, כִּי הֵם שֹׁרֶשׁ נִשְׁמוֹתֵינוּ, חַיֵּינוּ וְאֹרֶךְ יָמֵינוּ, חוּסָה עָלֵינוּ בְּרַחֲמֶיךָ הָרַבִּים וְתֵן לָנוּ אֱמוּנָה שְׁלֵמָה בֶּאֱמֶת לַאֲמִתּוֹ, בְּאֹפֶן שֶׁנִּזְכֶּה לְהִתְקָרֵב אֲלֵיהֶם בֶּאֱמֶת, וְלֵילֵךְ בְּדַרְכֵיהֶם הַקְּדוֹשִׁים, וְלָשׁוּב אֵלֶיךָ בֶּאֱמֶת עַל יָדָם, כִּי אַתָּה יוֹדֵעַ כִּי אֵין לָנוּ שׁוּם תִּקְוָה זוּלָתָם, וּבִלְעָדָם לֹא נָרִים אֶת יָדֵינוּ וְאֶת רַגְלֵינוּ, עֲשֵׂה לְמַעַן שְׁמֶךָ, וְאַל תִּגְמֹל לָנוּ כְּחַטֹּאתֵינוּ וְכַעֲווֹנוֹתֵינוּ וְאַל תַּשְׁלִיכֵנוּ לְעוֹלָם מִן הָאֱמוּנָה הַקְּדוֹשָׁה, וְאַל תִסְתֹּם הַפֶּתַח וְאַל תִּנְעוֹל הַדֶּלֶת בְּפָנֵינוּ חַס וְשָׁלוֹם, רַחֵם עַל כְּלָל יִשְׂרָאֵל, וּבִפְרָט עָלַי הֶעָנִי וְהָאֶבְיוֹן, הֶחָסֵר מִמַּעֲשִׂים טוֹבִים, הַמְלֻכְלָךְ בְּמַעֲשִׂים רָעִים, אֲשֶׁר מֵחֲמַת זֶה גַּם מְעַט הַמַּעֲשִׂים טוֹבִים הַנַּעֲשִׂים בְּגוּף פָּגוּם כָּזֶה, הֵם גַּם כֵּן פְּגוּמִים הַרְבֵּה, וּבַמֶּה יִזְכֶּה נַעַר הַמְנֹעָר מִכָּל טוֹב כָּמוֹנִי, לִכְנֹס בְּפֶתַח הַקְּדֻשָּׁה שֶׁהִיא הָאֱמוּנָה הַקְּדוֹשָׁה, לְהִתְקָרֵב לְהַצַּדִּיק הָאֱמֶת הַשַּׁיָּךְ לִי כְּפִי שֹׁרֶשׁ נִשְׁמָתִי "אִם עֲווֹנוֹת תִּשְׁמָר יָהּ יְהֹוָה מִי יַעֲמֹד"
<h3>תתקטז</h3>
אָדוֹן מָלֵא רַחֲמִים רַחֵם עָלַי, וּפְתַח לִי בְּרַחֲמֶיךָ פִּתְחֵי הַקְּדֻשָּׁה, וְתַשְׁפִּיעַ לִי בְּרַחֲמֶיךָ הָרַבִּים אֱמוּנָתְךָ הַקְּדוֹשָׁה, שֶׁאֶזְכֶּה לִהְיוֹת אַמִּיץ וְחָזָק וְקַיָּם בֶּאֱמוּנָה הַקְּדוֹשָׁה תָמִיד, לְהַאֲמִין בְּךָ וּבְצַדִּיקֶיךָ הָאֲמִתִּיִּים וּלְהִתְקָרֵב אֲלֵיהֶם בֶּאֱמֶת, וְלִינֹק וְלִשְׁאֹב מֵחָכְמָתָם הַקְּדוֹשָׁה וּתְשַׁבֵּר וְתַעֲקֹר וּתְבַטֵּל אֶת כָּל הַקְּלִפּוֹת וְהַסִּטְרִין אוֹחֲרָנִין הַמְסַבְּבִין אוֹתָם, שֶׁמֵּהֶם נִמְשָׁכִין כָּל הַחוֹלְקִים וְהַמִּתְנַגְּדִים עַל הַצַּדִּיקִים הָאֲמִתִּיִּים, וְכָל הַקֻּשְׁיוֹת וְהַסְּפֵקוֹת וְהַבִּלְבּוּלִים שֶׁנּוֹפְלִים עֲלֵיהֶם בְּמַחֲשָׁבָה לְהַרְהֵר אַחֲרֵיהֶם חַס וְשָׁלוֹם אָנָּא יְהֹוָה, בְּרַחֲמֶיךָ הָרַבִּים חוּס וְרַחֵם וַחֲמֹל עָלַי וְעַל כָּל יִשְׂרָאֵל, וְתֵן לָנוּ עֵצוֹת שְׁלֵמוֹת וּנְכוֹנוֹת וַאֲמִתִּיּוֹת, בְּאֹפֶן שֶׁנִּזְכֶּה שֶׁיִּתְגַּלֶּה לָנוּ הָאֱמֶת לַאֲמִתּוֹ וְתִפְתַּח לָנוּ שַׁעֲרֵי הָאֱמוּנָה, בְּאֹפֶן שֶׁלֹּא יִהְיֶה כֹחַ לְשׁוּם קְלִפָּה וְסִטְרָא אַחֲרָא, לְהַעֲלִים הָאֱמֶת וְלִסְגֹּר הַשַּׁעַר חַס וְשָׁלוֹם:
<h3>תתקיז</h3>
רִבּוֹנוֹ שֶׁל עוֹלָם, אַתָּה יוֹדֵעַ כָּל מַה שֶּׁגָּרַם הַמַּחֲלֹקֶת בָּעוֹלָם, וּכְבָר "כָּשַׁל כֹּחַ הַסַּבָּל" כִּי גַם מִצַּד עַצְמִי אֲנִי חֲלוּשׁ כֹּחַ מְאֹד מְאֹד, כַּאֲשֶׁר אַתָּה יָדַעְתָּ, וְנוֹסַף לָזֶה הִתְגַּבְּרוּת הַמַּחֲלֹקֶת, וּבִפְרָט הַקַּטֵגוֹרְיָא שֶׁבֵּין הַצַּדִּיקִים וְהַתַּלְמִידֵי-חֲכָמִים בְּעַצְמָם, עַד אֲשֶׁר אֵין יוֹדְעִים מֵהַצַּדִּיק הָאֱמֶת הַשַּׁיָּךְ לְשֹׁרֶשׁ נִשְׁמָתֵנוּ שֶׁנּוּכַל לְקַבֵּל תּוֹעֶלֶת עַל יָדוֹ לָנֶצַח
<h3>תתקיח</h3>
רִבּוֹנוֹ שֶׁל עוֹלָם, יְהֹוָה אֱלֹהִים אֱמֶת, בּוֹחֵן לִבּוֹת וּכְלָיוֹת, אַתָּה יוֹדֵעַ אֶת צְפוּן לִבִּי, אֲשֶׁר בִּפְנִימִיּוּת הַנְּקֻדָּה שֶׁבְּלִבִּי, מְאֹד נִכְסְפָה וְגַם כָּלְתָה נַפְשִׁי לְחַצְרוֹת יְהֹוָה, לִזְכּוֹת לְהִתְקָרֵב לְהַצַּדִּיק הָאֱמֶת שֶׁיּוּכַל לְהוֹשִׁיעֵנִי מִצָּרוֹת נַפְשִׁי, לְהוֹצִיאֵנִי מֵעֲווֹנוֹתַי, וְלַהֲשִׁיבֵנִי אֵלֶיךָ בֶּאֱמֶת "מִי יִתֵּן יָדַעְתִּי וְאֶמְצָאֵהוּ", הָיִיתִי "מְדַלֵּג עַל הֶהָרִים מְקַפֵּץ עַל הַגְּבָעוֹת" לְהִתְקָרֵב אֵלָיו, "מִסְפַּר צְעָדַי אַגִּידֶנּוּ", עַל כֵּן רַחֵם עָלַי בַּחֲסָדֶיךָ הָעֲצוּמִים, וְזַכֵּנִי לְבַלּוֹת יָמִים וְשָׁנִים עַל זֶה, לְבַקְּשׁוֹ וּלְחַפְּשׂוֹ כַּכֶּסֶף וּכְמַטְמוֹנִים, עַד שֶׁאֶזְכֶּה לִמְצֹא אֶת שֶׁאָהֲבָה נַפְשִׁי, שֶׁאֶזְכֶּה מְהֵרָה שֶׁיִּתְגַּלֶּה לִי בֶּאֱמֶת הַצַּדִּיק הָאֱמֶת הַשַּׁיָּךְ לְשֹׁרֶשׁ נִשְׁמָתִי וְאֶזְכֶּה לְהִתְקָרֵב אֵלָיו בֶּאֱמֶת וְאַל יִמְנָעֵנִי שׁוּם מוֹנֵעַ, וְאַל יְעַכְּבֵנִי שׁוּם עִכּוּב רַק אֶזְכֶּה לֵילֵךְ וְלָרוּץ אַחֲרָיו בְּכָל כֹּחִי, וְאֶזְכֶּה לֶאֱמוּנָה שְׁלֵמָה וַחֲזָקָה וּנְכוֹנָה, עַד שֶׁאֶזְכֶּה לִשְׁאֹב עַל יָדָהּ מֵחָכְמָתוֹ הַקְּדוֹשָׁה וּלְהֵטִיב מִטּוּבוֹ לַאֲחֵרִים לְהָפִיץ מַעְיְנוֹתָיו חוּצָה, מָלֵא רַחֲמִים רַחֵם עָלֵינוּ וְצַוֵּה בְּרַחֲמֶיךָ לְבַטֵּל וּלְגָרֵשׁ כָּל הַנְּטוּרֵי תַרְעָא וְכָל הַשּׁוֹמְרִים הָעוֹמְדִים עַל הַפֶּתַח וּתְסַלֵּק גַּם הַפָּרוּכְתָּא קְלִישָׁא מִן הַפֶּתַח, בְּאֹפֶן שֶׁיּוּכַל לִכְנֹס כָּל הָרוֹצֶה לִכְנֹס וְתִתֵּן בְּלֵב כָּל הַצַּדִּיקִים וְהַכְּשֵׁרִים וְיִרְאֵי שָׁמַיִם, שֶׁלֹּא יִהְיֶה בֵּינֵיהֶם שׁוּם מַחֲלוֹקֶת כְּלָל וְלֹא יִהְיֶה נִמְשָׁךְ מֵהֶם חַס וְשָׁלוֹם שׁוּם מְנִיעָה וְעִכּוּב וּבִלְבּוּל מִלְּהִתְקָרֵב לִנְקֻדַּת הָאֱמֶת, שֶׁהוּא הַצַּדִּיק הָאֱמֶת הַשַּׁיָּךְ לָנוּ כְּפִי שֹׁרֶשׁ נִשְׁמוֹתֵינוּ
<h3>תתקיט</h3>
וְעָזְרֵנִי וְזַכֵּנִי אוֹתִי וְאֶת זַרְעִי וְאֶת כָּל זֶרַע עַמְּךָ בֵּית יִשְׂרָאֵל, שֶׁנִּזְכֶּה שֶׁיִּהְיֶה לָנוּ מְסִירַת נֶפֶשׁ בֶּאֱמֶת, לִמְסֹר גּוּפֵנוּ וְנַפְשֵׁנוּ וּמְאֹדֵנוּ בִּשְׁבִיל לְהִתְקָרֵב לְהַצַּדִּיק הָאֱמֶת, בְּאֹפֶן שֶׁנִּזְכֶּה לִינֹק וְלִשְׁאֹב וּלְקַבֵּל חָכְמָה מֵחָכְמָתוֹ הַקְּדוֹשָׁה וּתְמַהֵר הַגְּאֻלָּה בִּכְלָל וּבִפְרָט, וְתָבִיא אוֹתָנוּ מְהֵרָה לְאֶרֶץ יִשְׂרָאֵל, אֶרֶץ הַקְּדוֹשָׁה אֶרֶץ הַחַיִּים, מְקוֹם הָאֱמוּנָה, כְּלָלִיּוּת הַקְּדֻשָּׁה כִּי כְבָר הִגִּיעַ הָעֵת וְהָעוֹנָה שֶׁתּוֹשִׁיעַ לְעַמְּךָ יִשְׂרָאֵל, כִּי אִם לֹא עַכְשָׁו אֵימָתַי כִּי כְבָר אָרַךְ עָלֵינוּ הַגָּלוּת מְאֹד מְאֹד בְּגוּף וָנֶפֶשׁ בְּגַשְׁמִי וְרוּחָנִי בִּכְלָל וּבִפְרָט, רַחֵם נָא קְהַל עֲדַת יְשֻׁרוּן סְלַח וּמְחַל עֲווֹנָם, וְהוֹשִׁיעֵנוּ לְמַעַן שְׁמֶךָ רַחֵם עָלֵינוּ לְמַעַן בְּרִיתֶךָ, הַבִּיטָה וַעֲנֵנוּ בְּעֵת צָרָה, כִּי לְךָ יְהֹוָה הַיְשׁוּעָה אַל תַּשְׁלִיכֵנוּ מֵאֱמוּנָתְךָ הַקְּדוֹשָׁה לְעוֹלָם לֹא כַּחֲטָאֵינוּ תַעֲשֶׂה לָנוּ וְלֹא כַעֲווֹנוֹתֵינוּ תִגְמֹל עָלֵינוּ אַל תַּשְׁלִיכֵנוּ מִלְּפָנֶיךָ וְרוּחַ קָדְשְׁךָ אַל תִּקַּח מִמֶּנּוּ אַל תַּשְׁלִיכֵנוּ לְעֵת זִקְנָה כִּכְלוֹת כֹּחֵנוּ אַל תַּעַזְבֵנוּ פְּתַח לָנוּ שַׁעַר בְּעֵת נְעִילַת שַׁעַר כִּי כְבָר עָבְרוּ הַרְבֵּה מִיָּמֵינוּ וּשְׁנוֹתֵינוּ, וַעֲדַיִן שַׁעֲרֵי הַקְּדֻשָּׁה נְעוּלִים וּסְגוּרִים בְּפָנֵינוּ בַּעֲווֹנוֹתֵינוּ הָרַבִּים וּפְשָׁעֵינוּ הָעֲצוּמִים יְעוֹרְרוּ רַחֲמֶיךָ וַחֲנִינוֹתֶיךָ עַל עָלוּב כָּמוֹנִי, הָעוֹמֵד אֵצֶל הַפֶּתַח זֶה יָמִים וְשָׁנִים הַרְבֵּה, וְצַוֵּה לְמַלְאָכֶיךָ לִפְתֹּחַ לִי שַׁעֲרֵי הַקְּדֻשָּׁה וּלְהַכְנִיסֵנִי בָּהֶם בְּרַחֲמֶיךָ הָרַבִּים וַחֲסָדֶיךָ הַגְּדוֹלִים, "עַד אֲשֶׁר לֹא תֶּחְשַׁךְ הַשֶּׁמֶשׁ וְהָאוֹר וְהַיָּרֵחַ" וְכוּ' הַיּוֹם יִפְנֶה הַשֶּׁמֶשׁ יָבֹא וִיפְנֶה נָבוֹאָה שְׁעָרֶיךָ "אַל תַּסְתֵּר פָּנֶיךָ מִמֶּנִּי בְּיוֹם צַר לִי, הַטֵּה אֵלַי אָזְנֶךָ בְּיוֹם אֶקְרָא מֵהַר עֲנֵנִי יְהֹוָה שְׁמַע תְּפִלָּתִי הַאֲזִינָה אֶל תַּחֲנוּנַי, בֶּאֱמוּנָתְךָ עֲנֵנִי בְּצִדְקָתֶךָ כָּל מִצְוֹתֶיךָ אֱמוּנָה שֶׁקֶר רְדָפוּנִי עָזְרֵנִי הוֹרֵינִי יְהֹוָה דַּרְכֶּךָ וּנְחֵנִי בְּאֹרַח מִישׁוֹר לְמַעַן שׁוֹרְרָי הַדְרִיכֵנִי בַּאֲמִתֶּךָ וְלַמְּדֵנִי, כִּי אַתָּה אֱלֹהֵי יִשְׁעִי, אוֹתְךָ קִוִּיתִי כָּל הַיּוֹם יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגֹאֲלִי":
<h2>תפילה פז</h2>
<h3>תתקכ</h3>
{מיוסד ע"פ תורה קצ"ג}
"אֵלֶיךָ יְהֹוָה נַפְשִׁי אֶשָּׂא", רִבּוֹנוֹ שֶׁל עוֹלָם זַכֵּנִי בְּרַחֲמֶיךָ לִמְסֹר נַפְשִׁי עַל קִדּוּשׁ הַשֵּׁם בֶּאֱמֶת בְּכָל עֵת תָּמִיד, וּבִפְרָט בִּשְׁעַת "קְרִיאַת שְׁמַע" בְּעֵת קַבָּלַת עֹל מַלְכוּת שָׁמַיִם, שֶׁאֶזְכֶּה לְיַחֵד שִׁמְךָ בְּכָל יוֹם תָּמִיד בָּעֶרֶב וּבַבֹּקֶר בִּמְסִירַת נֶפֶשׁ עַל קִדּוּשׁ הַשֵּׁם בֶּאֱמֶת בְּכָל לֵב, בְּשִׂמְחָה וְחֶדְוָה גְדוֹלָה, וְאֶזְכֶּה לְקַבֵּל עָלַי בֶּאֱמֶת כָּל הָאַרְבַּע מִיתוֹת בֵּית דִּין סְקִילָה שְׂרֵפָה הֶרֶג וָחֶנֶק בְּעֵת שֶׁאֲנִי מְיַחֵד שִׁמְךָ בְּכָל יוֹם, שֶׁאֶהְיֶה מְרֻצֶּה בֶּאֱמֶת וּבְלֵב שָׁלֵם לָמוּת בְּכָל הַמִּיתוֹת וְלִסְבֹּל כָּל הַיִּסּוּרִים וְהָעִנּוּיִים בִּשְׁבִיל קְדֻשַּׁת שִׁמְךָ הַגָּדוֹל וְתַעַזְרֵנִי בְּכֹחֲךָ הַגָּדוֹל וְרַחֲמֶיךָ הָרַבִּים שֶׁאֶזְכֶּה לְחַזֵּק אֶת מַחֲשַׁבְתִּי בְּעִנְיַן הַמְּסִירַת נֶפֶשׁ בֶּאֱמֶת בְּמַחֲשָׁבָה חֲזָקָה וְתַקִּיפָה בְּכָל הַכֹּחוֹת שֶׁיֵּשׁ בְּמַחֲשָׁבָה בִּפְנִימִיּוּת וְחִיצוֹנִיּוּת וּלְצַיֵּר בְּמַחֲשַׁבְתִּי כָּל הַמִּיתוֹת וְהָעִנּוּיִים בְּצִיּוּר גָּמוּר, בְּמַחֲשָׁבָה חֲזָקָה וְתַקִּיפָה, בְּבִטּוּל כָּל הַהַרְגָּשׁוֹת עַד שֶׁאַרְגִּישׁ בְּמַחֲשַׁבְתִּי וּמוֹחִי צַעַר הַמִּיתָה וְהָעִנּוּיִים מַמָּשׁ כְּאִלּוּ מְמִיתִים וּמְיַסְּרִים אוֹתִי בְּמִיתוֹת וְיִסּוּרִים אֵלּוּ מַמָּשׁ בִּשְׁבִיל קְדֻשַּׁת שִׁמְךָ הַגָּדוֹל וְהַקָּדוֹשׁ, עַד שֶׁכִּמְעַט תֵּצֵא נַפְשִׁי חַס וְשָׁלוֹם וְלֹא יִהְיֶה שׁוּם חִלּוּק אֶצְלִי בֵּין יִסּוּרֵי הַמִּיתָה מַמָּשׁ, וּבֵין יִסּוּרֵי הַצִּיּוּר בְּמַחֲשָׁבָה וְהַקַּבָּלָה בַּלֵּב, עַד שֶׁאֶהְיֶה מֻכְרָח לְהִתְגַּבֵּר לְהַפְסִיק הַמַּחֲשָׁבָה מְעַט, בְּעֵת שֶׁאֶרְאֶה וְאַבְחִין שֶׁקָּרוֹב שֶׁתֵּצֵא נַפְשִׁי מַמָּשׁ חַס וְשָׁלוֹם, כְּדֵי שֶׁלֹּא אָמוּת בְּלֹא עִתִּי חַס וְשָׁלוֹם וְאַתָּה תַעֲזֹר וְתוֹשִׁיעַ לִי וְתוֹרֵנִי וּתְלַמְּדֵנִי לְהִתְנַהֵג בָּזֶה כִּרְצוֹנְךָ הַטּוֹב בֶּאֱמֶת, לְקַבֵּל הַמְּסִירַת נֶפֶשׁ בְּאַהֲבָה בֶּאֱמֶת בִּשְׁבִיל קִדּוּשׁ הַשֵּׁם, וּלְצַיֵּר בְּמַחֲשַׁבְתִּי הַמִּיתָה וְהַיִּסּוּרִים בְּמַחֲשָׁבָה חֲזָקָה כָּל כַּךְ עַד שֶׁאַרְגִּישׁ צַעַר הַמִּיתָה וְהַיִּסּוּרִים מַמָּשׁ, וּלְהַנִּיחַ בְּסוֹף הַמַּחֲשָׁבָה לְהַפְסִיקָהּ מְעַט מִצִּיּוּר הֶחָזָק שֶׁל יִסּוּרֵי הַמִּיתָה בָּעֵת שֶׁיִּהְיֶה הַדָּבָר קָרוֹב שֶׁתֵּצֵא נַפְשִׁי לְגַמְרֵי, כִּי אֵין זֶה רְצוֹנְךָ לְסַלֵּק הַנֶּפֶשׁ קֹדֶם הַזְּמַן חַס וְשָׁלוֹם:
<h3>תתקכא</h3>
רִבּוֹנוֹ שֶׁל עוֹלָם מָלֵא רַחֲמִים אֲדוֹן כָּל, קָדוֹשׁ עַל כָּל הַקְּדֻשּׁוֹת, אַתָּה יוֹדֵעַ אֲשֶׁר בְּעֹצֶם תֹּקֶף גָּלוּתֵנוּ עַתָּה בִּכְלָל וּבִפְרָט, אֵין לָנוּ שׁוּם סְמִיכָה כִּי אִם עַל כֹּחַ וּזְכוּת הַצַּדִּיקִים הָאֲמִתִּיִּים הַמּוֹסְרִים נַפְשָׁם עַל קִדּוּשׁ הַשֵּׁם בֶּאֱמֶת, כַּאֲשֶׁר גִּלִּיתָ לָנוּ עַל-יְדֵי חֲכָמֶיךָ הַקְּדוֹשִׁים וּבְכֵן רַחֵם עָלֵינוּ לְמַעַן שְׁמֶךָ, וְזַכֵּנוּ לְהִכָּלֵל בַּצַּדִּיקִים הַקְּדוֹשִׁים הָאֵלּוּ, כִּי לְפָנֶיךָ נִגְלוּ כָּל תַּעֲלוּמוֹת לֵב, וְאַתָּה יוֹדֵעַ שֶׁאֲנַחְנוּ כֻּלָּנוּ עַמְּךָ בֵּית יִשְׂרָאֵל, כָּל אֶחָד וְאֶחָד מְרֻצֶּה בֶּאֱמֶת לִמְסֹר נַפְשׁוֹ עַל קִדּוּשׁ הַשֵּׁם, כַּאֲשֶׁר שָׁמַעְנוּ בְּאָזְנֵינוּ, מִכַּמָּה וְכַמָּה אֲנָשִׁים פְּשׁוּטִים וְקַלֵּי עוֹלָם שֶׁמֵּתוּ עַל קִדּוּשׁ הַשֵּׁם וְסָבְלוּ עִנּוּיִים וִיסּוּרִים קָשִׁים בִּשְׁבִיל קְדֻשַּׁת שִׁמְךָ הַגָּדוֹל, וְגַם אָנֹכִי הַדַּל בְּמַעֲשִׂים, הָרָשׁ וְהַנִּבְזֶה, בְּעֹצֶם גַּשְׁמִיּוּתִי, וְתֹקֶף תַּאֲוָתִי, וְרִבּוּי עֲווֹנוֹתַי, אַף- עַל-פִּי-כֵן אֲנִי מְרֻצֶּה בֶּאֱמֶת לָמוּת מִיָּד עַל קִדּוּשׁ הַשֵּׁם, וְהִנְנִי מְקַבֵּל עָלַי בֶּאֱמֶת בְּכָל לֵב וָנֶפֶשׁ סְקִילָה שְׂרֵפָה הֶרֶג וָחֶנֶק בִּשְׁבִיל קְדֻשַּׁת שִׁמְךָ הַגָּדוֹל וְאִם אֵינִי זוֹכֶה עֲדַיִן לְמַחֲשָׁבָה זַכָּה וַחֲזָקָה כָּל כָּךְ, עַד שֶׁאַרְגִּישׁ צַעַר הַמִּיתָה מַמָּשׁ עַל-יְדֵי הַקַּבָּלָה וְהַצִּיּוּר בְּמַחֲשָׁבָה, אַף עַל פִּי כֵן אֲנִי מְרֻצֶּה בֶּאֱמֶת וּבְלֵב שָׁלֵם לָמוּת מִיָּד עַל קִדּוּשׁ הַשֵּׁם עַל כֵּן חוּס וְחָנֵּנוּ וְרַחֵם עָלֵינוּ, שֶׁיִּהְיֶה גַם מְסִירַת נַפְשֵׁנוּ חָשׁוּב וּמְקֻבָּל וּמְרֻצֶּה לְפָנֶיךָ בְּתוֹךְ כְּלָלִיּוּת נַפְשׁוֹת הַצַּדִּיקִים וְהַקְּדוֹשִׁים שֶׁמָּסְרוּ נַפְשָׁם עַל קְדֻשַּׁת הַשֵּׁם בֶּאֱמֶת וְעַל יְדֵי זֶה תַּעֲלֶה אוֹתָנוּ מִנְּפִילָתֵנוּ וִירִידָתֵנוּ וְגָלוּתֵנוּ בִּכְלָלִיּוּת וּבִפְרָטִיּוּת בְּגַשְׁמִיּוּת וְרוּחָנִיּוּת וּתְקָרְבֵנוּ אֵלֶיךָ בְּאַהֲבָה, וְתַחֲזִירֵנוּ בִּתְשׁוּבָה שְׁלֵמָה לְפָנֶיךָ בֶּאֱמֶת, חִישׁ קַל מְהֵרָה, וְתַעֲלֶה אוֹתָנוּ מַעְלָה מַעְלָה, עַד שֶׁנִּזְכֶּה לְהַגִּיעַ לְכָל מַה שֶּׁבִּקַּשְׁנוּ מִלְּפָנֶיךָ, שֶׁנִּזְכֶּה לְחַזֵּק הַמַּחֲשָׁבָה כָּל כַּךְ בִּשְׁעַת הַמְּסִירַת נֶפֶשׁ עַל קִדּוּשׁ הַשֵּׁם, עַד שֶׁנַּרְגִּישׁ צַעַר הַמִּיתָה מַמָּשׁ בְּעֵת הַקַּבָּלָה וְהַצִּיּוּר בְּמַחֲשָׁבָה וְנִזְכֶּה לְכַוֵּן תָּמִיד בְּכָל יוֹם בִּשְׁעַת קְרִיאַת שְׁמַע עֶרֶב וָבֹקֶר, שֶׁאָנוּ מוֹסְרִים נַפְשֵׁינוּ עַל קִדּוּשׁ הַשֵּׁם בֶּאֱמֶת בְּמַחֲשָׁבָה חֲזָקָה וְתַקִּיפָה כְּכֹל אֲשֶׁר בִּקַּשְׁנוּ מִלְּפָנֶיךָ אֲדוֹן מָלֵא רַחֲמִים, עַד שֶׁנִּזְכֶּה בְּעֵת שֶׁיַּגִּיעַ קִצֵּנוּ לְהִפָּטֵר מִן הָעוֹלָם, שֶׁנִּזְכֶּה אָז לָמוּת מַמָּשׁ עַל קִדּוּשׁ הַשֵּׁם בֶּאֱמֶת בְּכָל לֵב בְּאַהֲבָה וּבְשִׂמְחָה גְדוֹלָה וְתִהְיֶה מִיתָתֵנוּ כַּפָּרָה עַל כָּל עֲווֹנוֹתֵינוּ וְתַעֲלֶה נִשְׁמוֹתֵינוּ אֵלֶיךָ זַכָּה וּנְקִיָּה וְיִהְיוּ נַפְשׁוֹתֵינוּ וְרוּחוֹתֵינוּ וְנִשְׁמוֹתֵינוּ צְרוּרִים בִּצְרוֹר הַחַיִּים אֶת יְהֹוָה אֱלֹהֵינוּ, וְלָא נֵיעוּל בְּכִסּוּפָא קַמָּךְ:
<h3>תתקכב</h3>
וְאִם בַּעֲווֹנוֹתֵינוּ הָרַבִּים וּבִפְשָׁעֵינוּ הָעֲצוּמִים אֵין כֹּחַ בִּמְסִירַת נַפְשֵׁנוּ עַל קִדּוּשׁ הַשֵּׁם לְהַעֲלוֹת אוֹתָנוּ מִנְּפִילוֹתֵינוּ וִירִידוֹתֵינוּ וְגָלוּתֵנוּ, אֲשֶׁר יָרַדְנוּ מַטָּה מַטָּה בְּגַשְׁמִיּוּת וְרוּחָנִיּוּת בִּכְלָלִיּוּת וּבִפְרָטִיּוּת, כְּמוֹ שֶׁכָּתוּב: "וַתֵּרֶד פְּלָאִים אֵין מְנַחֵם לָהּ", כַּאֲשֶׁר אַתָּה יוֹדֵעַ מַעֲמָד וּמַצָּב שֶׁל יִשְׂרָאֵל עַתָּה בְּסוֹף הַגָּלוּת הַמַּר הַזֶּה, וּמַה שֶּׁעוֹבֵר בְּכָל יוֹם עַל כָּל אֶחָד וְאֶחָד בִּפְרָט
<h3>תתקכג</h3>
אָנָּא זְכֹר נָא בְּרַחֲמֶיךָ הָרַבִּים אֶת כָּל הַצַּדִּיקִים וְהַקְּדוֹשִׁים הָאֲמִתִּיִּים שֶׁהָיוּ מִימוֹת עוֹלָם, מִן אַבְרָהָם אָבִינוּ עָלָיו הַשָּׁלוֹם עַד עַתָּה, שֶׁמָּסְרוּ נַפְשָׁם עַל קִדּוּשׁ הַשֵּׁם, וְסָבְלוּ כַּמָּה מִיתוֹת וְעִנּוּיִים מְשֻׁנִּים וְצָרוֹת וְיִסּוּרִים קָשִׁים וּמָרִים בִּשְׁבִיל קִדּוּשׁ שִׁמְךָ הַגָּדוֹל, וּבִפְרָט זְכוּת הַצַּדִּיק הַתַּנָּא הַגָּדוֹל וְהַקָּדוֹשׁ וְהַנּוֹרָא רַבִּי עֲקִיבָא זִכְרוֹנוֹ לִבְרָכָה, אֲשֶׁר סָרְקוּ אֶת בְּשָׂרוֹ בְּמַסְרֵקוֹת שֶׁל בַּרְזֶל עַד שֶׁיָּצְתָה נִשְׁמָתוֹ בְּאֶחָד, וּזְכוּת חֲבֵרָיו כָּל הָעֲשָׂרָה הֲרוּגֵי מַלְכוּת, אֲשֶׁר כֻּלָּם סָבְלוּ עִנּוּיִים קָשִׁים וּמָרִים, עַד שֶׁיָּצְתָה נִשְׁמָתָם עַל קְדֻשַּׁת הַשֵּׁם בִּקְדֻשָּׁה וּבְטָהֳרָה גְדוֹלָה, אַשְׁרֵי לָהֶם וּבְצֵרוּף זְכוּת כָּל הַקְּדוֹשִׁים שֶׁהָיוּ בְּכָל הַדּוֹרוֹת, שֶׁמֵּתוּ כַּמָּה וְכַמָּה נְפָשׁוֹת, אֲלָפִים וּרְבָבוֹת, רְבָבוֹת רְבָבוֹת, וְכַמָּה וְכַמָּה קְהִלּוֹת קְדוֹשׁוֹת עַל קִדּוּשׁ הַשֵּׁם וְסָבְלוּ כַּמָּה וְכַמָּה מִינֵי יִסּוּרִים וְצָרוֹת קָשׁוֹת, וְעִנּוִּיים מֵעִנּוּיִים שׁוֹנִים, עַד שֶׁיָּצְאָה נִשְׁמָתָם עַל קִדּוּשׁ הַשֵּׁם אֶת אֵלֶּה מִזְבְּחוֹת תִּזְכֹּר וְאֶת אֵלֶּה עֲקֵדוֹת תִּרְאֶה, וּתְשַׁכֵּךְ חֲרוֹן אַפְּךָ מֵעָלֵינוּ, וְתַמְתִּיק וּתְבַטֵּל כָּל הַדִּינִים וְכָל הַגְּזֵרוֹת קָשׁוֹת מֵעָלֵינוּ וּמֵעַל כָּל עַמְּךָ בֵּית יִשְׂרָאֵל, וּתְסַבֵּב בְּרַחֲמֶיךָ לְטוֹבָה, בְּאֹפֶן שֶׁנִּזְכֶּה לָשׁוּב אֵלֶיךָ בֶּאֱמֶת, וְלֹא נָשׁוּב עוֹד לְכִסְלָה, רַק נִזְכֶּה לַעֲשׂוֹת רְצוֹנְךָ כָּל יְמֵי חַיֵּינוּ לְעוֹלָם כִּי אַתָּה יוֹדֵעַ שֶׁעַתָּה בְּתֹקֶף גָּלוּתֵינוּ בִּכְלָל וּבִפְרָט, אֵין לָנוּ שׁוּם כֹּחַ וְתִקְוָה וּסְמִיכָה כִּי-אִם בִּזְכוּת הַקְּדוֹשִׁים הָאֵלּוּ שֶׁמָּסְרוּ נַפְשָׁם עַל קִדּוּשׁ הַשֵּׁם, כְּמוֹ שֶׁאָמַר דָּוִד הַמֶּלֶךְ עָלָיו הַשָּׁלוֹם, "אָמַרְתְּ לַיהֹוָה אֲדֹנָי אָתָּה טוֹבָתִי בַּל עָלֶיךָ לִקְדוֹשִׁים אֲשֶׁר בָּאָרֶץ הֵמָּה וְאַדִּירֵי כָּל חֶפְצִי בָם" עָזְרֵנוּ בִּזְכוּתָם, זַכֵּנוּ בְּכֹחַ קְדֻשָּׁתָם שֶׁל כָּל הַקְּדוֹשִׁים שֶׁהָיוּ מִימוֹת עוֹלָם עַד הֵנָּה, אֲשֶׁר קִדְּשׁוּ אֶת שִׁמְךָ בְּלִי מִסְפָּר בִּמְסִירַת נֶפֶשׁ עָצוּם מְאֹד בִּזְכוּתָם וְכֹחָם עָזְרֵנוּ, שֶׁנִּזְכֶּה גַּם כֵּן לִמְסֹר נַפְשֵׁנוּ עַל קִדּוּשׁ הַשֵּׁם בֶּאֱמֶת בְּאַהֲבָה וּבְיִרְאָה בְּשִׂמְחָה וּבְטוּב לֵבָב, כְּכֹל אֲשֶׁר בִּקַּשְׁנוּ מִלְּפָנֶיךָ אֲדוֹנֵנוּ מַלְכֵּנוּ וְתַחֲזִירֵנוּ בִּתְשׁוּבָה שְׁלֵמָה לְפָנֶיךָ בֶּאֱמֶת חִישׁ קַל מְהֵרָה, בְּכֹחָם וּזְכוּתָם שֶׁל כָּל אֵלֶּה הַקְּדוֹשִׁים זְכוּתָם יָגֵן עָלֵינוּ לְהוֹצִיאֵנוּ מְהֵרָה מִכָּל הָעֲווֹנוֹת וּמִכָּל הַפְּגָמִים וְהַקִּלְקוּלִים שֶׁנָּפַלְנוּ בָהֶם כָּל אֶחָד וְאֶחָד לְפִי עִנְיָנוֹ, כַּאֲשֶׁר אַתָּה לְבַד יוֹדֵעַ
<h3>תתקכד</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם מַה נֹּאמַר וּמַה נְּדַבֵּר וּמַה נִּצְטַדָּק עָלֶיךָ הִשְׁלַכְנוּ אֶת יְהָבֵנוּ אֵלֶיךָ שִׁטַּחְנוּ כַּפֵּינוּ עָזְרֵנוּ וְזַכֵּנוּ בִּזְכוּת הַקְּדוֹשִׁים לָשׁוּב אֵלֶיךָ בֶּאֱמֶת מְהֵרָה "חָנֵּנִי יְהֹוָה כִּי אֵלֶיךָ אֶקְרָא כָּל הַיּוֹם, שַׂמֵּחַ נֶפֶשׁ עַבְדֶּךָ כִּי אֵלֶיךָ יְהֹוָה נַפְשִׁי אֶשָּׂא", וּתְרַחֵם עַל כְּבוֹדְךָ הַגָּדוֹל וְהַקָּדוֹשׁ וְתִנְקֹם בְּיָמֵינוּ לְעֵינֵינוּ נִקְמַת דַּם עֲבָדֶיךָ הַשָּׁפוּךְ, כְּמוֹ שֶׁכָּתוּב: "אֵל נְקָמוֹת יְהֹוָה אֵל נְקָמוֹת הוֹפִיעַ, הִנָּשֵׂא שׁוֹפֵט הָאָרֶץ הָשֵׁב גְּמוּל עַל גֵּאִים" וּתְמַהֵר וְתָחִישׁ לְגָאֳלֵנוּ, וְתָשִׁיב נִדָּחֵנוּ, וּתְקַבְּצֵנוּ יַחַד מְהֵרָה מֵאַרְבַּע כַּנְפוֹת הָאָרֶץ לְאַרְצֵנוּ אָבִינוּ שֶׁבַּשָּׁמַיִם קַדֵּשׁ אֶת שִׁמְךָ בְּעוֹלָמֶךָ עַל עַם מְקַדְּשֵׁי שְׁמֶךָ, וּבִישׁוּעָתְךָ מַלְכֵּנוּ תָּשׁוּב וְתָרוּם וְתַגְבִּיהַּ קַרְנֵנוּ לְמַעְלָה לְמַעְלָה, וְהוֹשִׁיעֵנוּ בְּקָרוֹב לְמַעַן שְׁמֶךָ, בָּרוּךְ הַמְקַדֵּשׁ שְׁמוֹ בָּרַבִּים:
<h2>תפילה פח</h2>
<h3>תתקכה</h3>
{מיוסד ע"פ תורה קמ"ט}
"חֲצוֹת לַיְלָה אָקוּם לְהוֹדוֹת לָךְ עַל מִשְׁפְּטֵי צִדְקֶךָ" מָלֵא רַחֲמִים, הַמְּעוֹרֵר יְשֵׁנִים וְהַמֵּקִיץ נִרְדָּמִים, חוּס וַחֲמֹל עָלַי וְזַכֵּנִי בְּרַחֲמֶיךָ הָרַבִּים שֶׁאֶזְכֶּה לָקוּם בְּכָל לַיְלָה וָלַיְלָה בַּחֲצוֹת מַמָּשׁ כָּל יְמֵי חַיַּי וְאֶזְכֶּה לְהִתְעוֹרֵר מִשְּׁנָתִי בַּחֲצוֹת לַיְלָה בִּזְרִיזוּת גָּדוֹל, בְּלִי שׁוּם עַצְלוּת וּכְבֵדוּת כְּלָל וְלֹא תִתְגַּבֵּר עָלַי הַשֵּׁנָה וְהַתַּרְדֵּמָה חַס וְשָׁלוֹם, וְלֹא יוּכַל שׁוּם דָּבָר לִמְנוֹעַ אוֹתִי מִזֶּה וּבְרַחֲמֶיךָ הָרַבִּים וַחֲסָדֶיךָ הַגְּדוֹלִים תְּעוֹרֵר הָרוּחַ צְפוֹנִית הַמְנַשֶּׁבֶת בְּכִנּוֹר שֶׁל דָּוִד בַּחֲצוֹת לַיְלָה, וּמִשָּׁם יֻמְשַׁךְ עָלַי הִתְעוֹרְרוּת לְהִתְעוֹרֵר תָּמִיד מִשְּׁנָתִי בְּעֵת חֲצוֹת לַיְלָה מַמָּשׁ "עוּרָה כְבוֹדִי עוּרָה הַנֵּבֶל וְכִנּוֹר אָעִירָה שָׁחַר":
<h3>תתקכו</h3>
רִבּוֹנוֹ שֶׁל עוֹלָם, אַתָּה הִזְהַרְתָּנוּ בְּכַמָּה אַזְהָרוֹת לָקוּם תָּמִיד בַּחֲצוֹת לַיְלָה מַמָּשׁ כְּמוֹ שֶׁכָּתוּב בַּזֹּהַר הַקָּדוֹשׁ אַזְהָרוֹת נוֹרָאוֹת עַל זֶה, אַךְ אַתָּה יוֹדֵעַ כִּי רַבּוּ הַמְּנִיעוֹת שֶׁמִּתְגַּבְּרִים עָלֵינוּ עַל כָּל אֶחָד וְאֶחָד לְהַטְרִידֵנוּ מִזֶּה, עַד אֲשֶׁר אִבַּדְנוּ רֹב הַלֵּילוֹת אֲשֶׁר בִּטַּלְנוּ מִלָּקוּם בַּחֲצוֹת עַל-כֵּן בָּאתִי לְפָנֶיךָ אֲדוֹן כֹּל רַב לְהוֹשִׁיעַ, תֶּן לִי עֵצָה אֵיךְ לִזְכּוֹת לָזֶה לָקוּם תָּמִיד בְּכָל לַיְלָה בַּחֲצוֹת מַמָּשׁ, שֶׁהוּא תֵּכֶף אַחַר שִׁשָּׁה שָׁעוֹת מִתְּחִלַּת הַלָּיְלָה, בֵּין בַּחֹרֶף בֵּין בַּקַּיִץ וְאֶזְכֶּה לְהִתְעוֹרֵר אָז בִּזְרִיזוּת גָּדוֹל, וּלְסַדֵּר תִּקּוּן חֲצוֹת, לְאוֹנֵן וּלְקוֹנֵן עַל חֻרְבַּן בֵּית הַמִּקְדָּשׁ וְעַל גָּלוּת הַתּוֹרָה שֶׁנִּמְסְרוּ רָזֶיהָ לְחִיצוֹנִים, וְעַל חֲטָאַי וַעֲווֹנוֹתַי וּפְשָׁעַי הָעֲצוּמִים וְהָרַבִּים שֶׁגָּרְמוּ כָּל זֶה, וְהֶאֱרִיכוּ אֶת הַגָּלוּת בְּיוֹתֵר כַּאֲשֶׁר נִגְלָה לְפָנֶיךָ יוֹצֵר הַכֹּל, כַּמָּה וְכַמָּה הֶאֱרַכְתִּי אֶת הַגָּלוּת בַּעֲווֹנוֹתַי הָרַבִּים בִּכְלָל וּבִפְרָט:
<h3>תתקכז</h3>
אוֹי לִי וַי לִי, מָה אוֹמַר מָה אֲדַבֵּר מָה אֶצְטַדָּק הִנְנִי לְפָנֶיךָ בְּאַשְׁמָה רַבָּה, וּמַה שֶּׁעָבַר עָבַר, זַכֵּנִי מֵעַתָּה לָשׁוּב לְדֶרֶךְ הַיָּשָׁר בֶּאֱמֶת וְלֹא אוֹבַד שׁוּם לַיְלָה מִלֵּילוֹתַי מִקִּימַת חֲצוֹת, וְתִהְיֶה עִמִּי תָמִיד וְתַעַזְרֵנִי וְתִשְׁמְרֵנִי שֶׁלֹּא יַזִּיק לִי כְּלָל קִימַת חֲצוֹת בְּשׁוּם דָּבָר וְלֹא יֶאֱרַע לִי שׁוּם חֹלִי רֹאשׁ וְשׁוּם נֶזֶק מִזֶּה אָבִי שֶׁבַּשָּׁמַיִם הֲקִימֵנִי וְאֶחְיֶה זַכֵּנִי מֵעַתָּה לָקוּם בְּכָל לַיְלָה וְלַיְלָה תָמִיד בַּחֲצוֹת מַמָּשׁ, בֵּין בְּחֹל בֵּין בְּשַׁבָּת וְיוֹם טוֹב בְּשִׁבְתִּי בְּבֵיתִי וּבְלֶכְתִּי בַדֶּרֶךְ, וּלְסַדֵּר תִּקּוּן חֲצוֹת וְלַעֲסֹק אָז בַּתּוֹרָה הַרְבֵּה וְתַעַזְרֵנִי וְתוֹשִׁיעֵנִי שֶׁאֶזְכֶּה עַל-יְדֵי סֵדֶר תִּקּוּן חֲצוֹת לְהַמְתִּיק וּלְבַטֵּל כָּל הַדִּינִים מֵעָלַי וּמֵעַל כָּל בְּנֵי בֵּיתִי וּמֵעַל כָּל בְּנֵי יִשְׂרָאֵל עַמֶּךָ וְאֶזְכֶּה בְּכָל בֹּקֶר לְהִסְתַּכֵּל עַל הַשָּׁמַיִם, וְתַעַזְרֵנִי לְהַמְשִׁיךְ עָלַי דַּעַת דִּקְדֻשָּׁה עַל- יְדֵי-זֶה, דַּעַת זַךְ וָצַח, דַּעַת אֲמִתִּי שֶׁאֶזְכֶּה עַל-יָדוֹ לָשׁוּב אֵלֶיךָ בֶּאֱמֶת, וְלִהְיוֹת כִּרְצוֹנְךָ הַטּוֹב בֶּאֱמֶת מֵעַתָּה וְעַד עוֹלָם וְיִהְיֶה נִמְשָׁךְ עָלַי בְּכָל בֹּקֶר חוּט שֶׁל חֶסֶד מִבֹּקֶר דְּאַבְרָהָם, וִיקֻיַּם מִקְרָא שֶׁכָּתוּב: "יוֹמָם יְצַוֶּה יְהֹוָה חַסְדּוֹ, וּבַלַּיְלָה שִׁירֹה עִמִּי, תְּפִלָּה לְאֵל חַיָּי" וְנֶאֱמַר: "יְהֹוָה בְּהַשָּׁמַיִם חַסְדְּךָ, אֱמוּנָתְךָ עַד שְׁחָקִים" וְנֶאֱמַר: "חֲדָשִׁים לַבְּקָרִים רַבָּה אֱמוּנָתֶךָ יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן וְאָמֵן:
<h2>תפילה פט</h2>
<h3>תתקכח</h3>
{מיוסד ע"פ תורה קע"ח}
"אוֹדֶה יְהֹוָה מְאֹד בְּפִי, וּבְתוֹךְ רַבִּים אַהַלְלֶנּוּ, כִּי יַעֲמֹד לִימִין אֶבְיוֹן לְהוֹשִׁיעַ מִשּׁוֹפְטֵי נַפְשׁוֹ" רִבּוֹנוֹ שֶׁל עוֹלָם חַנּוּן הַמַּרְבֶּה לִסְלֹחַ, הָרוֹצֶה בִּתְשׁוּבָה, לַמְּדֵנִי אֵיךְ לְהוֹדוֹת לְךָ עַתָּה, וְאֵיךְ לְשַׂמֵּחַ נַפְשִׁי עַתָּה, בְּאֹפֶן שֶׁאֶזְכֶּה עַל יְדֵי הַשִּׂמְחָה לְהִתְוַדּוֹת לְפָנֶיךָ וּלְפָרֵט אֶת כָּל חֲטָאַי לְפָנֶיךָ, שֶׁעָשִׂיתִי מֵעוֹדִי עַד הַיּוֹם הַזֶּה, בְּאֹפֶן שֶׁאֶזְכֶּה לָשׁוּב אֵלֶיךָ בֶּאֱמֶת רִבּוֹנוֹ שֶׁל עוֹלָם אַב הָרַחֲמִים, אַתָּה יוֹדֵעַ כִּי חֶדְוָה תְקוּעָה בְּלִבִּי מִסִּטְרָא חֲדָא, וַעֲצִיבוּ מִסִּטְרָא חֲדָא, וְגֹדֶל הַשִּׂמְחָה וְהַחֶדְוָה שֶׁיֵּשׁ לִי לִשְׂמֹחַ עַל חֶלְקִי, הוּא בְּלִי שִׁעוּר וָעֵרֶךְ וּמִסְפָּר, אֲשֶׁר זִכִּיתַנִי בְּרַחֲמֶיךָ הָרַבִּים לִהְיוֹת מִזֶּרַע יִשְׂרָאֵל, עַם הַנִּבְחָר מִכָּל הָעַמִּים, וּמְרוֹמָמִים מִכָּל הַלְּשׁוֹנוֹת אֲשֶׁר אַתָּה מְחַבֵּב אוֹתָנוּ בְּכָל לְשׁוֹנוֹת שֶׁל חִבָּה, וְאַתָּה אוֹהֵב עַמְּךָ יִשְׂרָאֵל אַהֲבָה רַבָּה וְאַהֲבַת עוֹלָם, לְעוֹלְמֵי עַד וּלְנֵצַח נְצָחִים וּמֵאַהֲבָתְךָ וּמֵחֶמְלָתְךָ אֶת עַמְּךָ יִשְׂרָאֵל, הִרְבֵּיתָ לָנוּ תוֹרָה וּמִצְוֹת, אֲשֶׁר אֵין קֵץ לְהַשִּׂמְחָה שֶׁיֵּשׁ לָנוּ לִשְׂמֹחַ וְלָשִׂישׂ וְלָגִיל מְאֹד בְּכָל מִצְוָה וּמִצְוָה, הַמְּשִׁיבִין אֶת הַנֶּפֶשׁ וּמְשַׂמְּחִין אֶת הַלֵּב, כְּמוֹ שֶׁכָּתוּב: "פִּקּוּדֵי יְהֹוָה יְשָׁרִים מְשַׂמְּחֵי לֵב" אֲבָל מֵרִבּוּי עֲווֹנוֹתַי וּפְשָׁעַי הָעֲצוּמִים, נוֹפְלִים עָלַי בְּכָל עֵת עַצְבוּת וּדְאָגוֹת וּמָרָה שְׁחוֹרָה, "כִּי עֲוֹנִי אַגִּיד אֶדְאַג מֵחַטָּאתִי" וְאַתָּה יוֹדֵעַ כִּי זֹאת הָעַצְבוּת וְהַמָּרָה שְׁחוֹרָה מַזִּיק מְאֹד לַעֲבוֹדָתֶךָ, כִּי מֵחֲמַת הָעַצְבוּת נִטַּמְטֵם לִבִּי וְנִתְבַּלְבֵּל דַּעְתִּי עַד שֶׁאֵינִי יָכֹל לְהִתְעוֹרֵר לָשׁוּב אֵלֶיךָ בֶּאֱמֶת וַאֲפִלּוּ לְהִתְוַדּוֹת לְפָנֶיךָ וּלְפָרֵט חֲטָאַי וּלְפָרֵשׁ שִׂיחָתִי לְפָנֶיךָ, קָשֶׁה מְאֹד וְכָבֵד עָלַי, מֵחֲמַת שֶׁנִּטַּמְטֵם לִבִּי עַל יְדֵי הָעַצְבוּת וְהַמָּרָה שְׁחוֹרָה:
<h3>תתקכט</h3>
עַל כֵּן בָּאתִי לְפָנֶיךָ מָלֵא רַחֲמִים, אֲדוֹן הַשִּׂמְחָה וְהַחֶדְוָה, שֶׁתְּרַחֵם עָלַי וּתְלַמְּדֵנִי אֵיךְ לְשַׂמֵּחַ נַפְשִׁי בְּכָל עֵת כִּי כְבָר לִמַּדְתָּנוּ בְּרַחֲמֶיךָ הָרַבִּים עַל יְדֵי צַדִּיקִים הַקְּדוֹשִׁים, שֶׁאֲפִלּוּ אִם הָאָדָם הוּא כְּמוֹ שֶׁהוּא, אֲפִלּוּ אִם עָשָׂה מַה שֶּׁעָשָׂה, וְגַם עַתָּה הוּא כְּמוֹ שֶׁהוּא, אַף עַל פִּי כֵן בַּאֲשֶׁר הוּא שָׁם, הוּא מְחֻיָּב לְהַכְרִיחַ עַצְמוֹ בְּכָל הַכֹּחוֹת, לְהַרְחִיק הָעַצְבוּת וּלְשַׂמֵּחַ אֶת נַפְשׁוֹ בְּכָל עֵת, עַל אֲשֶׁר זָכָה עַל כָּל פָּנִים לִהְיוֹת מִזֶּרַע יִשְׂרָאֵל וְגַם צָרִיךְ לְחַפֵּשׂ וּלְבַקֵּשׁ וְלִמְצֹא בְּעַצְמוֹ נְקֻדּוֹת טוֹבוֹת מִכָּל הַמִּצְוֹת הָרַבּוֹת שֶׁזָּכָה לַעֲשׂוֹת מֵעוֹדוֹ, כִּי כָל אֶחָד וְאֶחָד מִיִּשְׂרָאֵל יֵשׁ לוֹ מִצְוֹת רַבּוֹת, כִּי אֲפִלּוּ פּוֹשְׁעֵי יִשְׂרָאֵל מְלֵאִים מִצְוֹת כָּרִמּוֹן, וּבָזֶה רָאוּי לִשְׂמֹחַ וְלָשׂוּשׂ הַרְבֵּה כָּל אֶחָד מִיִּשְׂרָאֵל, אֲפִלּוּ הַפָּחוּת שֶׁבַּפְּחוּתִים, וְהַגָּרוּעַ שֶׁבַּגְּרוּעִים:
<h3>תתקל</h3>
מָרָא דְעָלְמָא כֹּלָּא, אֲדוֹן הַנִּפְלָאוֹת, אָבִי אָב הָרַחֲמָן, אֲשֶׁר עֹז וְחֶדְוָה בִּמְקוֹמֶךָ, הֱיֵה בְּעֶזְרִי וְהוֹשִׁיעֵנִי, שֶׁאֶזְכֶּה לֶאֱסֹף וּלְקַבֵּץ כָּל חֶלְקֵי הַשִּׂמְחָה מִכָּל הַמִּצְוֹת וְהַנְּקֻדּוֹת טוֹבוֹת שֶׁזָּכִיתִי בְּרַחֲמֶיךָ מֵעוֹדִי עַד הַיּוֹם הַזֶּה וְיִתְקַבְּצוּ אֵלַי כָּל חֶלְקֵי הַשְּׂמָחוֹת הָאֵלּוּ יַחַד, וְיִתְגַּבְּרוּ בְּכָל עֹז עַל הָעַצְבוּת וְהַמָּרָה שְׁחוֹרָה שֶׁל עֲווֹנוֹתַי הָרַבִּים, עַד שֶׁאֶזְכֶּה עַל יְדֵי זֶה לִשְׂמֹחַ בְּכָל עֹז תָּמִיד וְאֶזְכֶּה לְהִתְגַּבֵּר וּלְהִתְחַזֵּק בְּשִׂמְחָה וְחֶדְוָה תָמִיד, בְּכָל מִינֵי דְרָכִים וְעֵצוֹת אֲשֶׁר לִמַּדְתָּנוּ עַל יְדֵי צַדִּיקֶיךָ הַקְּדוֹשִׁים וְתַעַזְרֵנִי לְהִתְגַּבֵּר בְּשִׂמְחָה גְדוֹלָה כָּל כָּךְ, עַד שֶׁאֶזְכֶּה לִרְקֹד מֵחֲמַת שִׂמְחָה
<h3>תתקלא</h3>
וּתְזַכֵּנִי לְשִׂמְחָה שֶׁל מִצְוָה תָמִיד, הֵן לִשְׂמֹחַ בְּשִׂמְחַת חֲתֻנָּה שֶׁל מִצְוָה לְשַׂמֵּחַ חָתָן וְכַלָּה הַכְּשֵׁרִים, הֵן לִשְׂמֹחַ בִּשְׁאָר שְׂמָחוֹת שֶׁל מִצְוָה וְתִהְיֶה בְּעֶזְרִי וְתוֹשִׁיעֵנִי תָמִיד לִהְיוֹת שָׂמֵחַ בְּכָל עֵת בְּשִׂמְחָה שֶׁל מִצְוָה בְּחֶדְוָה גְדוֹלָה וּבְשִׂמְחָה רַבָּה כָּל כָּךְ, עַד שֶׁאֶזְכֶּה לִרְקֹד הַרְבֵּה מֵחֲמַת שִׂמְחָה וְאֶזְכֶּה לִשְׂמֹחַ וְלִרְקֹד כָּל כָּךְ, עַד שֶׁאֶזְכֶּה לֵילֵךְ וְלַעֲבֹר בְּכָל קוֹמַת הַשִּׂמְחָה וְהָרִקּוּדִין, שֶׁכְּלוּלָה מֵרְמַ"ח אֵבָרִים וּשְׁסָ"ה גִידִין כִּי הַשִּׂמְחָה הִיא שֹׁרֶשׁ נְקֻדַּת כָּל הַתַּרְיַ"ג מִצְוֹת שֶׁבַּתּוֹרָה, כְּמוֹ שֶׁכָּתוּב: "פִּקּוּדֵי יְהֹוָה יְשָׁרִים מְשַׂמְּחֵי לֵב":
<h3>תתקלב</h3>
זַכֵּנִי בְּרַחֲמֶיךָ הָרַבִּים שֶׁיִּתְלַהֵב בִּי הַשִּׂמְחָה שֶׁל כָּל הַנְּקֻדּוֹת טוֹבוֹת הָאֲמִתִּיּוֹת שֶׁבִּי מִכָּל הַמִּצְוֹת אֲשֶׁר זִכִּיתַנִי מֵעוֹדִי בַּחֲסָדֶיךָ הַגְּדוֹלִים, עַד אֲשֶׁר תָּאִיר הַשִּׂמְחָה בְּאוֹר גָּדוֹל וְנִפְלָא, עַד אֲשֶׁר יִתְבַּטְּלוּ עַל יְדֵי זֶה הַחֹשֶׁךְ וְהַמְּנִיעָה וְהַדְּאָגָה וְהָעַצְבוּת שֶׁל רִבּוּי הַחֲטָאִים וְהָעֲווֹנוֹת וְהַפְּשָׁעִים הָעֲצוּמִים שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ מִנְּעוּרַי עַד הַיּוֹם הַזֶּה וְאִם הֵם רַבִּים וַעֲצוּמִים מְאֹד מְאֹד, עִם כָּל זֶה מִדָּה טוֹבָה מְרֻבָּה וּבְכֹחֲךָ הַגָּדוֹל אַתָּה יָכֹל לְהוֹסִיף אוֹר גָּדוֹל בְּהַשִּׂמְחָה שֶׁל הַמִּצְוֹת וְהַנְּקֻדּוֹת טוֹבוֹת שֶׁבִּי, עַד אֲשֶׁר יִתְגַּבְּרוּ עַל הַחֹשֶׁךְ וְהַדְּאָגוֹת וְהָעַצְבוּת שֶׁל רִבּוּי הָעֲווֹנוֹת שֶׁלִּי, עַד שֶׁיִּתְבַּטֵּל הָרַע לְגַבֵּי הַטּוֹב, שֶׁיִּתְבַּטְּלוּ עַצְבוּת הָעֲווֹנוֹת כְּנֶגֶד שִׂמְחַת הַמִּצְוֹת וְאֶזְכֶּה לִשְׂמֹחַ וְלִרְקֹד הַרְבֵּה בְּשִׂמְחָה שֶׁל מִצְוָה תָמִיד, עַד שֶׁאֶזְכֶּה לְשִׂמְחָה שְׁלֵמָה בֶּאֱמֶת, וּלְהַשְׁלִים כָּל קוֹמַת הַשִּׂמְחָה וְהָרִקּוּדִין בִּשְׁלֵמוּת בֶּאֱמֶת וְעַל יְדֵי זֶה תְּזַכֵּנִי בְּרַחֲמֶיךָ הָרַבִּים, לְהִתְוַדּוֹת לְפָנֶיךָ בְּכָל עֵת, וּלְפָרֵט אֶת כָּל חֲטָאַי בְּפֵרוּשׁ בְּפֶה מָלֵא וְאַל יִמְנָעֵנִי מִזֶּה שׁוּם מוֹנֵעַ וְעִכּוּב וְאַל יַעֲבִירֵנִי הַשִּׁכְחָה לִשְׁכֹּחַ אֵיזֶה חֵטְא מִלְּפָרְטוֹ לְפָנֶיךָ וְאַל יְבַלְבֵּל אוֹתִי מִזֶּה שׁוּם בִּלְבּוּל רַק אֶזְכֶּה לְהִתְוַדּוֹת לְפָנֶיךָ בֶּאֱמֶת וּלְפָרֵט אֶת הַחֵטְא בְּפֵרוּשׁ וְאַתָּה מָלֵא רַחֲמִים תִּהְיֶה בְּעֶזְרִי, שֶׁאֶזְכֶּה עַל יְדֵי וִדּוּי דְבָרִים לִבְנוֹת וּלְהַשְׁלִים אֶת הַדִּבּוּר בְּתַכְלִית הַשְּׁלֵמוּת וְעַל יְדֵי זֶה יִתְעוֹרֵר הַקּוֹל הָעֶלְיוֹן וְיִתְיַחֵד עִם הַדִּבּוּר בְּיִחוּד שָׁלֵם, בְּאֹפֶן שֶׁיִּתְתַּקְּנוּ עַל יְדֵי זֶה כָּל חֲטָאַי וַעֲווֹנַי וּפְשָׁעַי שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ מִיּוֹם הֱיוֹתִי עַד הַיּוֹם הַזֶּה, וּתְמַלֵּא כָל הַשֵּׁמוֹת שֶׁפָּגַמְתִּי בְּשִׁמְךָ הַגָּדוֹל:
<h3>תתקלג</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, מִי יָשׂוּם לִי פֶּה לְדַבֵּר עַתָּה, לְפָרֵשׁ עַתָּה כָּל שִׂיחָתִי לְפָנֶיךָ אֵיךְ לוֹקְחִין כֹּחַ עַתָּה לִשְׁפֹּךְ לִבִּי כַּמַּיִם נוֹכַח פָּנֶיךָ יְהֹוָה רִבּוֹנוֹ שֶׁל עוֹלָם, מָלֵא רַחֲמִים, "מַלְכִּי וֵאלֹהָי אֵלֶיךָ אֶתְפַּלָּל", לַמְּדֵנִי אֵיךְ לְנַצֵּחַ אוֹתְךָ, שֶׁתַּחֲזִירֵנִי בִּתְשׁוּבָה שְׁלֵמָה לְפָנֶיךָ בֶּאֱמֶת אָבִי צוּרִי גוֹאֲלִי וּפוֹדִי, הַצּוֹפֶה לְהֵטִיב אַחֲרִיתִי, עָזְרֵנִי בְּרַחֲמֶיךָ הָעֲצוּמִים וּבִישׁוּעָתְךָ הַגְּדוֹלָה, וּבְדַרְכֵי עֲצוֹתֶיךָ הַנִּפְלָאוֹת, שֶׁאֶזְכֶּה לִהְיוֹת בְּשִׂמְחָה תָמִיד "שַׂמֵּחַ נֶפֶשׁ עַבְדְּךָ כִּי אֵלֶיךָ יְהֹוָה נַפְשִׁי אֶשָּׂא" חַזְּקֵנִי וְאַמְּצֵנִי לְהִתְגַּבֵּר בְּכָל פַּעַם עַל הָעַצְבוּת, לְהַגְבִּיר הַשִּׂמְחָה עַל הָעַצְבוּת וּתְחַזֵּק אוֹתִי בְּכָל מִינֵי שְׂמָחוֹת, וּתְשַׂמֵּחַ אֶת נַפְשִׁי בְּכָל דַּרְכֵי הַשִּׂמְחָה אֲשֶׁר לִמְּדוּ אוֹתָנוּ רַבּוֹתֵינוּ הַקְּדוֹשִׁים, בְּאֹפֶן שֶׁאֶזְכֶּה לִהְיוֹת בְּשִׂמְחָה תָמִיד וְלֹא אַנִּיחַ אֶת הָעַצְבוּת לְהִתְקָרֵב אֵלַי בְּשׁוּם אֹפֶן וְלֹא יִהְיֶה שׁוּם כֹּחַ לְהָעַצְבוּת וְהַמָּרָה שְׁחוֹרָה לְטַמְטֵם אֶת לִבִּי חַס וְשָׁלוֹם, וְלֹא לְבַלְבֵּל אֶת דַּעְתִּי, רַק אֶזְכֶּה לְהִתְגַּבֵּר בְּכָל עֵת בְּשִׂמְחָה גְדוֹלָה וְחֶדְוָה רַבָּה, עַד שֶׁאֶזְכֶּה מִתּוֹךְ הַשִּׂמְחָה לְהִתְוַדּוֹת לְפָנֶיךָ בְּפֶה מָלֵא, וְלִשְׁפֹּךְ לִבִּי כַמַּיִם נוֹכַח פָּנֶיךָ יְהֹוָה, וּלְפָרֵשׁ כָּל שִׂיחָתִי לְפָנֶיךָ בְּכָל יוֹם, בְּלֵב נִשְׁבָּר וְנִדְכָּא כָּרָאוּי לִי וְאַחַר כָּךְ תֵּכֶף אֶחֱזֹר אֶל הַשִּׂמְחָה בְּיֶתֶר שְׂאֵת וְיֶתֶר עֹז, וּלְהַרְבּוֹת בְּשִׂמְחָה יְתֵרָה בְּכָל פַּעַם בְּכָל עֹז וְתַעֲצוּמוֹת, עַד שֶׁאֶזְכֶּה לָשׁוּב אֵלֶיךָ בֶּאֱמֶת, וְלַעֲבֹד אוֹתְךָ תָּמִיד "בְּשִׂמְחָה וּבְטוּב לֵבָב מֵרֹב כֹּל" כִּי בְשֵׁם קָדְשְׁךָ הַגָּדוֹל וְהַנּוֹרָא בָּטַחְתִּי שֶׁאַתָּה יָכֹל לַעֲזֹר לִי גַּם עַתָּה לְהִתְגַּבֵּר בְּשִׂמְחָה תָמִיד אָגִילָה וְאֶשְׂמְחָה בִּישׁוּעָתֶךָ "אֶשְׂמְחָה וְאֶעֶלְצָה בָךְ אֲזַמְּרָה שִׁמְךָ עֶלְיוֹן" וְתַמְשִׁיךְ עָלֵינוּ הַשִּׂמְחָה מִמְּקוֹר הַשִּׂמְחָה, מֵהַשִּׂמְחָה הָעֲתִידָה וְהַמּוּכֶנֶת לָבוֹא עָלֵינוּ בְּקָרוֹב עַל יְדֵי מְשִׁיחַ צִדְקֵנוּ, כְּמוֹ שֶׁכָּתוּב: "כִּי בְשִׂמְחָה תֵצֵאוּ וּבְשָׁלוֹם תּוּבָלוּן הֶהָרִים וְהַגְּבָעוֹת יִפְצְחוּ לִפְנֵיכֶם רִנָּה וְכָל עֲצֵי הַשָּׂדֶה יִמְחֲאוּ כָף" וּתְמַהֵר וְתָחִישׁ לְגָאֳלֵנוּ, וּתְנַחֵם וּתְשַׂמֵּחַ אוֹתָנוּ וְאֶת כָּל עַמְּךָ יִשְׂרָאֵל בִּמְהֵרָה בְּיָמֵינוּ, וִיקֻיַּם מְהֵרָה מִקְרָא שֶׁכָּתוּב: "כִּי נִחַם יְהֹוָה צִיּוֹן, נִחַם כָּל חָרְבוֹתֶיהָ, וַיָּשֶׂם מִדְבָּרָהּ כְּעֵדֶן וְעַרְבָתָהּ כְּגַן יְהֹוָה, שָׂשׂוֹן וְשִׂמְחָה יִמָּצֵא בָהּ תּוֹדָה וְקוֹל זִמְרָה" אָמֵן וְאָמֵן:
<h2>תפילה צ</h2>
<h3>תתקלד</h3>
{מיוסד ע"פ תורה רפ"ב}
"אֲהַלְּלָה יְהֹוָה בְּחַיָּי אֲזַמְּרָה לֵאלֹהַי בְּעוֹדִי" רִבּוֹנוֹ שֶׁל עוֹלָם עֲשֵׂה עִמִּי בִּדְרָכֶיךָ הַנִּפְלָאִים וַחֲסָדֶיךָ הָעֲצוּמִים, וֶהְיֵה נָא בְּעֶזְרִי וְהוֹשִׁיעֵנִי שֶׁאֶזְכֶּה בְּכָל עֵת לְשַׂמֵּחַ נַפְשִׁי הָאֻמְלָלָה וְהָעֲלוּבָה מְאֹד מְאֹד בְּלִי שִׁעוּר, בְּאֹפֶן שֶׁאֶזְכֶּה לִהְיוֹת בְּשִׂמְחָה תָמִיד, כִּי אַתָּה לְבַד יוֹדֵעַ אֶת כָּל הַמַּעֲשֶׂה אֲשֶׁר נַעֲשָׂה תַּחַת הַשֶּׁמֶשׁ מִיּוֹם בְּרִיאַת אָדָם הָרִאשׁוֹן עַד הַיּוֹם הַזֶּה וַאֲשֶׁר נַעֲשֶׂה עַתָּה בַּדּוֹר הַזֶּה אֶת כָּל אֲשֶׁר נַעֲשֶׂה בִּכְלָלִיּוּת הָעוֹלָם עִם כְּלָל נִשְׁמוֹת יִשְׂרָאֵל, וְאֶת כָּל אֲשֶׁר נַעֲשֶׂה עִמִּי הֶעָנִי וְהָאֶבְיוֹן הַדַּל וְהַנִּשְׁחָת הַחוֹטֵא וְהַפָּגוּם הַפּוֹשֵׁעַ וְהַחַיָּב מְאֹד, הָאַכְזָר עַל עַצְמוֹ כָּזֶה, אֶת כָּל אֲשֶׁר נַעֲשֶׂה עִם נִשְׁמָתִי וְרוּחִי וְנַפְשִׁי מִיּוֹם שֶׁנֶּאֶצְלוּ וְנִבְרְאוּ וְנוֹצְרוּ וְנַעֲשׂוּ, עַד אֲשֶׁר נִמְשְׁכוּ לְתוֹךְ הַגּוּפִים שֶׁנִּתְגַּלְגְּלוּ בָּהֶם בְּכָל הַגִּלְגּוּלִים שֶׁעָבְרוּ עֲלֵיהֶם עַד אֲשֶׁר בָּאוּ בְּתוֹךְ גּוּפִי הַזֶּה הַמְגֻשָּׁם הַחוֹטֵא וְהַפָּגוּם מְאֹד אֶת כָּל אֲשֶׁר עָבַר עָלַי מִיּוֹם הַזִּכָּרוֹן שֶׁל הַזָּקֵן הָעֶלְיוֹן שֶׁזּוֹכֵר לַאו כְּלוּם, וְכָל אֲשֶׁר עָבַר עָלַי בִּימֵי הַזִּכָּרוֹן, שֶׁל שְׁאָר הַזְּקֵנִים הַקְּדוֹשִׁים הַזּוֹכְרִים הַמַּרְאֵה וְהַטַּעַם וְהָרֵיחַ וְהַחֲכָמִים שֶׁהִמְצִיאוּ אֶת הַגַּרְעִין, וּבָעֵת שֶׁהוֹלִיכוּ הַגַּרְעִין לִטַּע הַפְּרִי, וּבָעֵת שֶׁהִתְחִילָה הַפְּרִי לְהִתְהַוּוֹת וּלְהִתְרַקֵּם, וּבָעֵת שֶׁהָיָה הַנֵּר דּוֹלֵק וּבָעֵת שֶׁחָתְכוּ הַפְּרִי מִן הָאִילָן, אֲשֶׁר אַתָּה לְבַד יוֹדֵעַ הַפֵּרוּשׁ שֶׁל אֵלּוּ הַדְּבָרִים, וְאֶת כָּל אֲשֶׁר נַעֲשָׂה עִמִּי בַּיָּמִים הָהֵם, וְאֶת כָּל אֲשֶׁר נַעֲשָׂה עִמִּי אַחַר כַּךְ עַד הַיּוֹם הַזֶּה, וְאֶת כָּל אֲשֶׁר עָשִׂיתִי טוֹב וָרָע, אֶת כָּל אֲשֶׁר עָבַרְתִּי וּפָגַמְתִּי בְּשׁוֹגֵג וּבְמֵזִיד בְּאֹנֶס וּבְרָצוֹן בְּכָל יוֹם וָיוֹם, וְאֶת כָּל מַה שֶּׁזִכִּיתַנִי בְּרַחֲמֶיךָ לַחְטֹף אֵיזֶה נְקֻדּוֹת טוֹבוֹת בַּיָּמִים הָרָעִים הָאֵלֶּה שֶׁעָבְרוּ עָלַי מֵעוֹדִי עַד הַיּוֹם הַזֶּה וְעַתָּה אַחֲרֵי כָל הַבָּא עָלַי, וְאַחֲרֵי כָּל מַה שֶּׁעָשִׂיתִי אִם טוֹב וְאִם רָע, הוֹרֵנִי וְלַמְּדֵנִי עַתָּה, הַדֶּרֶךְ וְהַנְּתִיב וְהַשְּׁבִיל הָאֱמֶת, בְּאֹפֶן שֶׁאֶזְכֶּה לָשׁוּב בִּתְשׁוּבָה שְׁלֵמָה בֶּאֱמֶת מֵעַתָּה עַל כָּל פָּנִים:
<h3>תתקלה</h3>
רִבּוֹנוֹ שֶׁל עוֹלָם חָפֵץ חֶסֶד מָלֵא רַחֲמִים הַצּוֹפֶה לָרָשָׁע וְחָפֵץ בְּהִצָּדְקוֹ, הַדָּן אֶת כָּל אָדָם לְכַף זְכוּת תָּמִיד, רַב חֶסֶד וּמַרְבֶּה לְהֵטִיב, הַמְנַהֵג עוֹלָמוֹ בְחֶסֶד וּבְרִיּוֹתָיו בְּרַחֲמִים עָזְרֵנִי וְזַכֵּנִי הַדֶּרֶךְ הָאֱמֶת, בְּאֹפֶן שֶׁאֶזְכֶּה גַּם עַתָּה לְחַפֵּשׂ וּלְבַקֵּשׁ וְלִמְצֹא בִּי זְכוּת וּנְקֻדּוֹת טוֹבוֹת, וְלָדוּן אֶת עַצְמִי לְכַף זְכוּת תָּמִיד, בְּאֹפֶן שֶׁאֶזְכֶּה לְשַׂמֵּחַ אֶת עַצְמִי בְּכָל עֵת, וְלִכְנֹס בְּכַף זְכוּת בֶּאֱמֶת וְלִזְכּוֹת עַל יְדֵי זֶה לִתְשׁוּבָה שְׁלֵמָה בֶּאֱמֶת, וּלְהִתְפַּלֵּל עַל יְדֵי זֶה בְּכַוָּנָה גְדוֹלָה בְּחַיּוּת וְהִתְלַהֲבוּת וּבְשִׂמְחָה רַבָּה וְחֶדְוָה גְדוֹלָה וַעֲצוּמָה וְאֶזְכֶּה לְקַיֵּם בֶּאֱמֶת מִקְרָא שֶׁכָּתוּב: "אֲזַמְּרָה לֵאלֹהַי בְּעוֹדִי":
<h3>תתקלו</h3>
רִבּוֹנוֹ שֶׁל עוֹלָם אַתָּה יוֹדֵעַ שֶׁאֵין לִי שׁוּם חַיּוּת וְכֹחַ וְתִקְוָה וּפִתְחוֹן פֶּה לְדַבֵּר לְפָנֶיךָ כִּי אִם עַל יְדֵי הַדֶּרֶךְ הַקָּדוֹשׁ וְהַנּוֹרָא וְהַנִּשְׂגָּב וְהַנִּפְלָא הַזֶּה, שֶׁגִּלּוּ רַבּוֹתֵינוּ זִכְרוֹנָם לִבְרָכָה בַּפָּסוּק: "אֲזַמְּרָה לֵאלֹהַי בְּעוֹדִי" כִּי אַתָּה יוֹדֵעַ אֶת גֹּדֶל עֹצֶם וְרִבּוּי קִלְקוּלִי, אֶת מְרִירוּת דִּמְרִירוּת כְּאֵבִים אֲנוּשִׁים שֶׁל עֲווֹנוֹתַי הָעֲצוּמִים וְהַכְּבֵדִים מְאֹד בְּמַהוּת וְכַמּוּת וְאֵיכוּת, אֲשֶׁר כִּמְעַט כִּמְעַט לֹא הָיָה תִּקְוָה חַס וְשָׁלוֹם, כִּי מִכַּף רֶגֶל וְעַד רֹאשׁ אֵין בִּי מְתֹם פֶּצַע וְחַבּוּרָה וּמַכָּה טְרִיָּה אֲבָל אַתָּה הִזְהַרְתָּנוּ שֶׁצָּרִיךְ הָאָדָם לְחַפֵּשׂ וּלְבַקֵּשׁ וְלִמְצֹא בְּעַצְמוֹ נְקֻדּוֹת טוֹבוֹת וּלְשַׂמֵּחַ אֶת נַפְשׁוֹ, וְלִבְלִי לִפֹּל בְּדַעְתּוֹ, מִכָּל שֶׁכֵּן שֶׁלֹּא לְיַאֵשׁ אֶת עַצְמוֹ חַס וְשָׁלוֹם בְּשׁוּם אֹפֶן בָּעוֹלָם, עַל כֵּן עָזְרֵנִי וְזַכֵּנִי וְהוֹרֵנִי הַדֶּרֶךְ לִזְכּוֹת לָזֶה בֶּאֱמֶת, שֶׁאֶזְכֶּה בְּכָל עֵת אֲשֶׁר יִרְצוּ לְהִתְגַּבֵּר עָלַי חַס וְשָׁלוֹם עַצְבוּת וּמָרָה שְׁחוֹרָה וְיָגוֹן וַאֲנָחָה עַל יְדֵי עֲווֹנוֹתַי וּפְשָׁעַי הָרַבִּים וְהָעֲצוּמִים מְאֹד, וְיִרְצוּ לְהַחֲלִישׁ אֶת דַּעְתִּי וּלְרַשֵּׁל אֶת יָדִי, כְּאִלּוּ אָפֵס תִּקְוָה חַס וְשָׁלוֹם, שֶׁתַּעַזְרֵנִי וְתוֹשִׁיעֵנִי בַּחֲסָדֶיךָ הָרַבִּים וְהַגְּדוֹלִים לְהִתְגַּבֵּר עֲלֵיהֶם בְּכָל עֹז וְתַעֲצוּמוֹת, וְלִבְלִי לִפֹּל בְּדַעְתִּי בְּשׁוּם אֹפֶן בָּעוֹלָם, רַק לְהִתְחַזֵּק וּלְהִתְגַּבֵּר בְּכָל הַכֹּחוֹת לְחַפֵּשׂ וּלְעַיֵּן וּלְבַקֵּשׁ וְלִמְצֹא בִּי זְכוּת וּנְקֻדּוֹת טוֹבוֹת שֶׁזָּכִיתִי לַעֲשׂוֹת מֵעוֹדִי עַד הַיּוֹם הַזֶּה כִּי בֶּאֱמֶת גַּם בְּעֹצֶם פְּחִיתוּתֵנוּ וְשִׁפְלוּתֵנוּ וּבְעֹצֶם רִבּוּי פְּגָמֵנוּ, אַף עַל פִּי כֵן חַסְדְּךָ גָּבַר עָלֵינוּ, וְזִכִּיתָנוּ בְּרַחֲמֶיךָ בְּכָל עֵת לַחֲטֹף בְּכָל פַּעַם אֵיזֶה מִצְוֹת וּמַעֲשִׂים טוֹבִים, וְכַאֲשֶׁר אַתָּה מְשַׁבֵּחַ וּמְפָאֵר וּמְחַבֵּב אֶת כְּנֶסֶת יִשְׂרָאֵל בְּגָלוּתָם וְשִׁפְלוּתָם, "כְּפֶלַח הָרִמּוֹן רַקָּתֵךְ", אֲפִלּוּ פּוֹשְׁעֵי יִשְׂרָאֵל מְלֵאִים מִצְוֹת כָּרִמּוֹן וְאִם גַּם הַמִּצְוֹת בְּעַצְמָן שֶׁאָנוּ עוֹשִׂין הֵם מְלֵאִים פְּסֹלֶת, פְּנִיּוֹת וּמַחֲשָׁבוֹת זָרוֹת וּבִלְבּוּלִים, וַעֲדַיִן לֹא עָשִׂינוּ מֵעוֹלָם שׁוּם מִצְוָה בִּשְׁלֵמוּת, אַף עַל פִּי כֵן, אִי אֶפְשָׁר שֶׁלֹּא יִהְיֶה בָהֶם אֵיזֶה נְקֻדּוֹת טוֹבוֹת כִּי בְכָל מִצְוָה וּמִצְוָה שֶׁזָּכִינוּ כָּל אֶחָד וְאֶחָד לַעֲשׂוֹת לִפְעָמִים הֵן צִיצִית אוֹ תְּפִלִּין, אוֹ קַבָּלַת שַׁבָּתוֹת וְיָמִים טוֹבִים, אוֹ אֵיזֶה צְדָקָה וּגְמִילוּת חֶסֶד, וְהַרְחָקוֹת מַאֲכָלוֹת אֲסוּרוֹת, וְכוּ' וְכוּ', בְּוַדַּאי יֵשׁ בְּכָל מִצְוָה וּמַעֲשֶׂה טוֹבָה אֵיזֶה נְקֻדָּה טוֹבָה, עַל כָּל פָּנִים וְעַל יְדֵי אֵלּוּ הַנְּקֻדּוֹת טוֹבוֹת רָאוּי לָנוּ לִשְׂמֹחַ כָּל יָמֵינוּ לְעוֹלָם, אֲפִלּוּ בְּעֹצֶם גְּרִיעוּתֵינוּ, מַה שֶּׁזָּכִינוּ לִגְרֹם נַחַת רוּחַ לְפָנֶיךָ בְּאֵיזֶה נְקֻדּוֹת טוֹבוֹת שֶׁזָּכִינוּ כָּל יְמֵי חַיֵּינוּ וְעַל יְדֵי זֶה נִזְכֶּה לִכְנֹס לְכַף זְכוּת בֶּאֱמֶת, וּלְשַׂמֵּחַ אֶת נַפְשֵׁנוּ תָמִיד, בְּאֹפֶן שֶׁנִּזְכֶּה לָשׁוּב בִּתְשׁוּבָה שְׁלֵמָה בֶּאֱמֶת עַל יְדֵי זֶה כִּי אֲנִי מַאֲמִין בֶּאֱמוּנָה שְׁלֵמָה שֶׁעַל יְדֵי הַדֶּרֶךְ וְצִנּוֹר הַחֶסֶד הַנִּפְלָא הַזֶּה, יֵשׁ תִּקְוָה גַּם לִי, וַאֲפִלּוּ לְכָל פּוֹשְׁעֵי יִשְׂרָאֵל הַגְּרוּעִים מְאֹד, לִזְכּוֹת מֵעַתָּה לִתְשׁוּבָה שְׁלֵמָה בֶּאֱמֶת וְלִהְיוֹת בְּשִׂמְחָה תָמִיד תתקלז
וְזַכֵּנִי בְּרַחֲמֶיךָ הָרַבִּים לָדוּן אֶת כָּל בְּנֵי אָדָם לְכַף זְכוּת תָּמִיד, וַאֲפִלּוּ כְּשֶׁאֲנִי רוֹאֶה רָשָׁע גָּמוּר, אַף עַל פִּי כֵן אֲחַפֵּשׂ וַאֲבַקֵּשׁ עַד שֶׁאֶמְצָא בּוֹ גַּם כֵּן נְקֻדּוֹת טוֹבוֹת, עַד שֶׁאֶזְכֶּה לְדוֹנוֹ לְכַף זְכוּת וּלְהַכְנִיסוֹ בְּכַף זְכוּת בֶּאֱמֶת וְלַהֲשִׁיבוֹ בִּתְשׁוּבָה שְׁלֵמָה בֶּאֱמֶת עַל יְדֵי זֶה רִבּוֹנוֹ שֶׁל עוֹלָם בִּזְכוּת וְכֹחַ הַצַּדִּיקִים הָאֲמִתִּיִּים הַמְּלִיצִים טוֹב עַל יִשְׂרָאֵל תָּמִיד, הָעוֹסְקִים וְטוֹרְחִים בְּכָל כֹּחָם לְחַפֵּשׂ וְלַחְתֹּר וְלִמְצֹא זְכוּת וָטוֹב בְּכָל אֶחָד מִיִּשְׂרָאֵל, אֲפִלּוּ בְּהַגָּרוּעַ שֶׁבַּגְּרוּעִים, בִּזְכוּתָם וְכֹחָם, זַכֵּנוּ גַּם כֵּן לָבוֹא לָזֶה בֶּאֱמֶת:
<h3>תתקלח</h3>
וּתְזַכֵּנוּ לְהִתְקָרֵב לְהַצַּדִּיקִים הָאֲמִתִּיִּים הָאֵלּוּ, הָעוֹסְקִים בָּזֶה תָמִיד, לְחַפֵּשׂ וּלְבַקֵּשׁ וְלִמְצֹא נְקֻדּוֹת טוֹבוֹת בְּכָל אֶחָד וְאֶחָד מִיִּשְׂרָאֵל, אֲפִלּוּ בְּפוֹשְׁעֵי יִשְׂרָאֵל, בְּכֻלָּם מְחַפְּשִׂים וּמוֹצְאִים בְּחָכְמָתָם נְקֻדּוֹת טוֹבוֹת, וּמְלַקְּטִים וּמְקַבְּצִים אוֹתָם "אַחַת לְאַחַת לִמְצֹא חֶשְׁבּוֹן" וּמַכְנִיסִים גַּם אוֹתָם בְּכַף זְכוּת, וּבוֹנִים מֵהֶם בִּנְיָנִים דִּקְדֻשָּׁה נִפְלָאִים וְנוֹרָאִים וּמַעֲלִים לְפָנֶיךָ שַׁעֲשׁוּעִים גְּדוֹלִים שֶׁלֹּא עָלוּ לְפָנֶיךָ מִימוֹת עוֹלָם וְזוֹכִין לַעֲשׂוֹת זְמִירוֹת וְנִגּוּנִים קְדוֹשִׁים עַל-יְדֵי קִבּוּץ הַטּוֹב הַזֶּה מִמְּקוֹמוֹת הָאֵלֶּה
<h3>תתקלט</h3>
רִבּוֹנוֹ שֶׁל עוֹלָם, מָלֵא רַחֲמִים, זַכֵּנוּ לְהִתְקָרֵב לַצַּדִּיקִים הָאֵלּוּ, וְזַכֵּנוּ לְהִכָּלֵל בָּהֶם וְלִשְׁמֹעַ תְּפִלָּתָם הַקְּדוֹשָׁה שֶׁל צַדִּיקִים נוֹרָאִים הָאֵלּוּ אֲשֶׁר רַק הֵם יוֹדְעִים לְהִתְפַּלֵּל בִּשְׁבִיל כְּלָל יִשְׂרָאֵל, וְלֵירֵד לִפְנֵי הַתֵּבָה לְהוֹצִיא אֶת הָרַבִּים יְדֵי חוֹבָתָן, לְקַבֵּץ כָּל הַטּוֹב וְכָל הַנְּקֻדּוֹת טוֹבוֹת מִכָּל אֶחָד וְאֶחָד מֵהַמִּתְפַּלְלִין, וּלְהִתְפַּלֵּל עִם כָּל הַטּוֹב הַזֶּה לְפָנֶיךָ מָלֵא רַחֲמִים, וְלַהֲפֹךְ מִדַּת הַדִּין לְמִדַּת הָרַחֲמִים זַכֵּנוּ בַּחֲסָדֶיךָ הַגְּדוֹלִים וְרַחֲמֶיךָ הָעֲצוּמִים, שֶׁנִּהְיֶה נִכְלָלִים בִּתְפִלּוֹת הַצַּדִּיקִים הָאֵלּוּ וְהֵם יִתְפַּלְּלוּ בַּעֲדֵנוּ תָמִיד, וְאַל יִתְּנוּ דֳּמִי לָךְ עַד אֲשֶׁר תְּרַחֵם גַּם עָלֵינוּ עַל כָּל אֶחָד וְאֶחָד וְתַאַסְפֵנוּ אֵלֶיךָ הַבַּיְתָה, וְתַכְנִיסֵנוּ לְכַף זְכוּת בֶּאֱמֶת וּתְשַׂמֵּחַ אֶת נַפְשֵׁינוּ תָמִיד וְתַחֲזִירֵנוּ בִּתְשׁוּבָה שְׁלֵמָה לְפָנֶיךָ בֶּאֱמֶת, מֵעַתָּה וְעַד עוֹלָם
<h3>תתקמ</h3>
וּבְכֵן תְּרַחֵם עָלֵינוּ וְעַל זַרְעֵנוּ וְעַל כָּל זֶרַע עַמְּךָ בֵּית יִשְׂרָאֵל, וְתָגֵן וְתִשְׁמֹר וְתַצִּיל אֶת כָּל יַלְדֵי עַמְּךָ בֵּית יִשְׂרָאֵל, מִן כָּל הַכִּתּוֹת הָרָעוֹת שֶׁל הַחֲכָמִים לְהָרַע הַמִּתְפַּשְּׁטִים עַתָּה בָּעוֹלָם בַּעֲווֹנוֹתֵינוּ הָרַבִּים, כַּאֲשֶׁר אַתָּה יָדַעְתָּ הֵן מִכִּתּוֹת הָאַפִּיקוֹרְסִים הָעוֹסְקִים בְּחָכְמוֹת חִיצוֹנִיּוֹת וּלְשׁוֹן עִלְּגִים שֶׁל הָעֲכּוּ"ם, הַמִּתְגַּבְּרִים בְּכָל עֵת לְחַנֵּךְ נַעֲרֵי בְּנֵי יִשְׂרָאֵל בְּדַרְכֵיהֶם הָרָעִים וְהַמָּרִים, לְהַרְחִיקָם מִלִּמּוּד תּוֹרָה שֶׁבְּעַל פֶּה, וְלִבְלִי לִלְמֹד כִּי אִם תְּנַ"ךְ עִם חָכְמַת הַדִּקְדּוּק וְגַם זֶה רַק שָׁעָה מוּעֶטֶת בַּיּוֹם, וּלְבַלּוֹת עִקָּר הַזְּמַן עַל לִמּוּד חָכְמוֹת חִיצוֹנִיּוֹת וּלְשׁוֹנוֹת, הָעוֹקְרִים אֶת הָאָדָם מִשְּׁנֵי עוֹלָמוֹת אוֹי לָעֵינַיִם שֶׁכָּךְ רוֹאוֹת, אוֹי לָאָזְנַיִם שֶׁכָּךְ שׁוֹמְעוֹת וְהֵן מִשְּׁאָר כִּתּוֹת שֶׁל חֲכָמִים בְּעֵינֵיהֶם, הַמִּתְלוֹצְצִים מֵהַתְּמִימִים בְּדַרְכֵיהֶם, הָעוֹסְקִים בַּעֲבוֹדַת יְהֹוָה וּבְתוֹרָתוֹ בִּפְשִׁיטוּת בִּתְמִימוּת בְּלִי חָכְמוֹת שֶׁל הֶבֶל, כַּאֲשֶׁר הוֹרוּ לָנוּ אֲבוֹתֵינוּ וְרַבּוֹתֵינוּ הַקְּדוֹשִׁים, אֲשֶׁר רַבִּים קָמִים נֶגְדָּם, וּפוֹרְשִׁים רֶשֶׁת לְרַגְלָם, לְהַטּוֹת אוֹתָם מִנִּי דֶרֶךְ הַיָּשָׁר וְהַכָּבוּשׁ מִכְּבָר, לִבְדּוֹת מִלִּבָּם חָכְמוֹת שֶׁל שְׁטוּת וְלֵצָנוּת, לְבַלְבֵּל וּלְהַחֲלִישׁ חַס וְשָׁלוֹם דַּעַת הַתְּמִימִים וְהַיְשָׁרִים בְּלִבּוֹתָם תתקמא
יְהֹוָה אֱלֹהִים אַתָּה יָדַעְתָּ אֶת כָּל זֶה, כַּמָּה וְכַמָּה מַזִּיקִים לַעֲבוֹדָתְךָ חָכְמוֹת כָּאֵלּוּ, רַחֵם עָלֵינוּ וְעַל זַרְעֵנוּ וְעַל כָּל זֶרַע עַמְּךָ בֵּית יִשְׂרָאֵל, וּשְׁמֹר וְהַצֵּל כָּל יַלְדֵי עַמְּךָ בֵּית יִשְׂרָאֵל מִכָּל הַכִּתּוֹת הָרָעוֹת הָאֵלֶּה, שֶׁלֹּא יִתָּפְסוּ בְּרִשְׁתָּם בִּימֵי נְעוּרֵיהֶם וְתַעֲזֹר וְתָגֵן וְתוֹשִׁיעַ לָנוּ בְּכָל עֵת, וְתוֹרֵנוּ וּתְלַמְּדֵנוּ תָמִיד שֶׁנִּזְכֶּה לֵידַע אֵיךְ לְהִתְנַהֵג עִם בָּנֵינוּ וְזַרְעֵינוּ מִקַּטְנוּתָם, אֵיךְ לְשָׁמְרָם וּלְמַלֵּט נַפְשָׁם מִן הַכִּתּוֹת הָרָעוֹת הָאֵלֶּה, וּלְחַנְּכָם לְטוֹבָה בִּדְרָכֶיךָ הַקְּדוֹשִׁים וְהָאֲמִתִּיִּים, שֶׁיֵּלְכוּ בְּדֶרֶךְ הַיָּשָׁר וְהָאֱמֶת בִּתְמִימוּת וּפְשִׁיטוּת כִּרְצוֹנְךָ הַטּוֹב בֶּאֱמֶת, כַּאֲשֶׁר קִבַּלְנוּ מֵאֲבוֹתֵינוּ וְרַבּוֹתֵינוּ הַקְּדוֹשִׁים וְנִזְכֶּה לְהוֹדִיעַ לְכָל בָּנֵינוּ וְדוֹרוֹתֵינוּ הַבָּאִים אַחֲרֵינוּ וּלְכָל דּוֹרוֹת זֶרַע יִשְׂרָאֵל, אֶת כָּל מַעֲשֵׂי יְהֹוָה הַגָּדוֹל אֲשֶׁר עָשִׂיתָ עִמָּנוּ מִימֵי אֲבוֹתֵינוּ עַד הֵנָּה בְּכָל דּוֹר וָדוֹר "לְמַעַן יֵדְעוּ דּוֹר אַחֲרוֹן בָּנִים יִוָּלֵדוּ יָקֻמוּ וִיסַפְּרוּ לִבְנֵיהֶם", וְנִזְכֶּה לְקַיֵּם בִּשְׁלֵמוּת מִקְרָא שֶׁכָּתוּב: "וְהוֹדַעְתָּם לְבָנֶיךָ וְלִבְנֵי בָנֶיךָ", לְהוֹדִיעַ לָהֶם קְדֻשַּׁת אֱמוּנָתֵנוּ הַקְּדוֹשָׁה וְהַטְּהוֹרָה וְהַתְּמִימָה, וּתְרַחֵם עַל כָּל יַלְדֵי עַמְּךָ בֵּית יִשְׂרָאֵל מִקַּטְנוּתָם, שֶׁיִּזְכּוּ לְקַבֵּל הֶבֶל פִּיהֶם שֶׁאֵין בּוֹ חֵטְא מֵהַמִּשְׁכָּנוֹת הַקְּדוֹשִׁים שֶׁל הַצַּדִּיקִים הָאֲמִתִּיִּים, אֲשֶׁר כָּל אֶחָד וְאֶחָד בּוֹנֶה מִשְׁכַּן קָדוֹשׁ אֲשֶׁר מִשָּׁם מְקַבְּלִים הַתִּינוֹקוֹת שֶׁל בֵּית רַבָּן הֶבֶל פִּיהֶם הַקָּדוֹשׁ שֶׁאֵין בּוֹ חֵטְא:
<h3>תתקמב</h3>
רִבּוֹנוֹ שֶׁל עוֹלָם אַתָּה יוֹדֵעַ אֶת כָּל הַמַּעֲשֶׂה אֲשֶׁר נַעֲשֶׂה עַכְשָׁו בָּעוֹלָם בַּדּוֹרוֹת הַלָּלוּ בְּעִנְיַן הַתִּינוֹקוֹת שֶׁל בֵּית רַבָּן, אֲשֶׁר כָּל הָעוֹלָם אֵינוֹ מִתְקַיֵּם אֶלָּא עַל הֶבֶל פִּיהֶם הַקָּדוֹשׁ שֶׁאֵין בּוֹ חֵטְא, וְרַבִּים קָמִים עֲלֵיהֶם לְבַלְבֵּל וּלְקַלְקֵל חַס וְשָׁלוֹם הֶבֶל פִּיהֶם הַקָּדוֹשׁ מִנְּעוּרֵיהֶם, עַל יְדֵי חָכְמָתָם הָרָעוֹת רַחֵם עֲלֵיהֶם וְעָלֵינוּ לְמַעַנְךָ, וְהָגֵן בַּעֲדֵיהֶם וְשָׁמְרֵם וְהַצִּילֵם מִכָּל מִינֵי חִנּוּכִים הָרָעִים שֶׁל כָּל מִינֵי דְרָכִים שֶׁאֵינָם יְשָׁרִים בְּעֵינֶיךָ אַתָּה יְהֹוָה תִּשְׁמְרֵם תִּצְּרֶנּוּ מִן הַדּוֹר זוּ לְעוֹלָם חֲמֹל עַל פְּלֵיטַת יַלְדֵי עַמְּךָ בֵּית יִשְׂרָאֵל, אֲשֶׁר אֵין לָנוּ עַל מָה לְהִשָּׁעֵן כִּי אִם עַל זְכוּת הֶבֶל פִּיהֶם הַקָּדוֹשׁ שֶׁאֵין בּוֹ חֵטְא רַחֵם עֲלֵיהֶם וְעָלֵינוּ, שֶׁיִּזְכּוּ כָּל יַלְדֵי עַמְּךָ בֵּית יִשְׂרָאֵל שֶׁכָּל אֶחָד וְאֶחָד יְקַבֵּל הֶבֶל פִּיו שֶׁאֵין בּוֹ חֵטְא מֵהַמִּשְׁכָּן הַקָּדוֹשׁ שֶׁל הַצַּדִּיק הָאֱמֶת הַשַּׁיָּךְ אֵלָיו כְּפִי שֹׁרֶשׁ נִשְׁמָתוֹ, בְּאֹפֶן שֶׁיִּזְכּוּ עַל יָדוֹ לֵילֵךְ וּלְהִתְחַנֵּךְ בַּעֲבוֹדַת הַשֵּׁם יִתְבָּרַךְ וְלִכְנֹס בְּתוֹרַת יְהֹוָה בֶּאֱמֶת, שֶׁיִּזְכּוּ לִלְמֹד תּוֹרָה לִשְׁמָהּ וְלַהֲגוֹת בָּהּ יוֹמָם וָלָיְלָה וְתִפְתַּח אֶת לִבָּם בְּתַלְמוּד תּוֹרָתֶךָ, וְתִתֶּן לָהֶם בִּינָה בְּלִבָּם לְהָבִין וּלְהַשְׂכִּיל לִשְׁמֹעַ לִלְמֹד וּלְלַמֵּד לִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי תוֹרָתְךָ בְּאַהֲבָה, וְהָאֵר עֵינֵיהֶם בְּתוֹרָתֶךָ וְדַבֵּק לִבֵּיהֶם בְּמִצְוֹתֶיךָ וְתַאֲרִיךְ יְמֵיהֶם וּשְׁנוֹתֵיהֶם בַּטּוֹב וּבַנְּעִימִים וְתִהְיֶה עִמָּהֶם תָּמִיד וְתַעַזְרֵם וְתוֹשִׁיעֵם שֶׁיִּזְכּוּ לְעָבְדְּךָ בֶּאֱמֶת כָּל יְמֵיהֶם לְעוֹלָם:
<h3>תתקמג</h3>
רִבּוֹנוֹ שֶׁל עוֹלָם מָלֵא רַחֲמִים, יוֹדֵעַ תַּעֲלוּמוֹת, זַכֵּנוּ לִפְעֹל בַּקָּשָׁתֵינוּ בְּרַחֲמִים אֶצְלְךָ, בִּזְכוּת וְכֹחַ הַצַּדִּיקֵי אֱמֶת הַגְּדוֹלִים בְּמַעֲלָה, הָעוֹסְקִים לָדוּן אֶת כָּל הָעוֹלָם לְכַף זְכוּת תָּמִיד, וּלְחַפֵּשׂ וּלְבַקֵּשׁ וְלִמְצֹא נְקֻדּוֹת טוֹבוֹת בְּכָל אֶחָד וְאֶחָד מִיִּשְׂרָאֵל אֲפִלּוּ בְּהַגָּרוּעַ שֶׁבַּגְּרוּעִים, וּלְקַבֵּץ כָּל הַטּוֹב הַזֶּה וּלְהִתְפַּלֵּל עִם כָּל הַטּוֹב הַזֶּה לְפָנֶיךָ לְהַמְתִּיק וּלְבַטֵּל כָּל הַדִּינִים שֶׁבָּעוֹלָם אֲשֶׁר אֵלּוּ הַצַּדִּיקִים רוֹאִים וּמְבִינִים כָּל הַבְּחִינוֹת בִּכְלָל וּבִפְרָט שֶׁיֵּשׁ בְּעִנְיַן הַתִּינוֹקוֹת שֶׁל בֵּית רַבָּן, כִּי הֵם רוֹאִין הֵיכָן הַתִּינוֹקוֹת קוֹרִין, וּמֵאֵיזֶה צַדִּיק מְקַבֵּל כָּל תִּינוֹק וְתִינוֹק הֶבֶל פִּיו שֶׁאֵין בּוֹ חֵטְא, וְכַמָּה וְכַמָּה מְקַבְּלִים מִמֶּנּוּ, וְכָל הַבְּחִינוֹת שֶׁיֵּשׁ בָּזֶה, וְהַדּוֹר שֶׁיֵּצֵא מֵהֶם עַד הַסּוֹף בִּזְכוּת וְכֹחַ אֵלּוּ הַצַּדִּיקִים, עֲזֹר וְהוֹשִׁיעַ לָנוּ וּלְכָל יַלְדֵי עַמְּךָ בֵּית יִשְׂרָאֵל, וְזַכֵּנוּ לִפְעֹל כָּל מַה שֶּׁבִּקַּשְׁנוּ מִלְּפָנֶיךָ, וּמַלֵּא מִשְׁאֲלוֹתֵינוּ לְטוֹבָה בְּרַחֲמִים:
<h3>תתקמד</h3>
מָרָא דְעָלְמָא כֹּלָּא, זַכֵּנִי לִכְנֹס בֶּאֱמֶת לְכַף זְכוּת, בְּאֹפֶן שֶׁאֶזְכֶּה מֵעַתָּה לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת זַכֵּנִי בִּזְכוּת כָּל הַצַּדִּיקִים הָאֲמִתִּיִּים שֶׁהָיוּ בְּכָל דּוֹר וָדוֹר, וּבִזְכוּת כָּל הַצַּדִּיקִים הָאֲמִתִּיִּים שֶׁבַּדּוֹר הַזֶּה וְעָזְרֵנִי, וְהוֹשִׁיעֵנִי וְלַמְּדֵנִי וְהוֹרֵנִי בְּכָל עֵת עֵצוֹת אֲמִתִּיּוֹת, בְּאֹפֶן שֶׁאֶזְכֶּה לְשַׂמֵּחַ אֶת נַפְשִׁי בְּכָל עֵת עַל-יְדֵי דַרְכֵי הַתּוֹרָה הַזֹּאת וְלִבְלִי לְהָנִיחַ אֶת הָעַצְבוּת וְהַמָּרָה שְׁחוֹרָה לִכְנֹס בִּי וְלֹא לִגַּע בִּי כְּלָל, רַק אֶזְכֶּה לִהְיוֹת בְּשִׂמְחָה תָמִיד בֶּאֱמֶת בְּכָל לֵב וָנֶפֶשׁ וְתִתֶּן שִׂמְחָה בְּלִבִּי עַל יְדֵי דַרְכֵי הַתּוֹרָה הַזֹּאת וְאֶזְכֶּה לִהְיוֹת אַךְ שָׂמֵחַ תָּמִיד, עַל יְדֵי כָּל נְקֻדָּה וּנְקֻדָּה טוֹבָה שֶׁזָּכִיתִי מֵעוֹדִי עַד הַיּוֹם הַזֶּה לִגְרֹם אֵיזֶה נַחַת רוּחַ לְפָנֶיךָ וְתַעַזְרֵנִי וְתוֹשִׁיעֵנִי שֶׁאֶזְכֶּה גַּם לְשַׂמֵּחַ אֲחֵרִים, וְתוֹרֵנִי וּתְלַמְּדֵנִי דַעַת וּתְבוּנָה, בְּאֹפֶן שֶׁאֶזְכֶּה לָזֶה, לְשַׂמֵּחַ נַפְשׁוֹת עַמְּךָ יִשְׂרָאֵל בְּכָל עֵת, וּלְדוֹנָם לְכַף זְכוּת תָּמִיד, עַד שֶׁיִּזְכּוּ כֻלָּם לָשׁוּב אֵלֶיךָ בֶּאֱמֶת וּבְשִׂמְחָה וִיקֻיַּם מְהֵרָה מִקְרָא שֶׁכָּתוּב: "וְנָתַתִּי לָכֶם לֵב חָדָשׁ וְרוּחַ חֲדָשָׁה אֶתֵּן בְּקִרְבְּכֶם וַהֲסִירוֹתִי אֶת לֵב הָאֶבֶן מִבְּשַׂרְכֶם וְנָתַתִּי לָכֶם לֵב בָּשָׂר, וְעָשִׂיתִי אֶת אֲשֶׁר בְּחֻקַּי תֵּלֵכוּ וּמִשְׁפָּטַי תִּשְׁמְרוּ וַעֲשִׂיתֶם", וְנִזְכֶּה לַעֲבֹד אֶת יְהֹוָה בְּשִׂמְחָה וְלָבֹא לְפָנָיו בִּרְנָנָה, וִיקֻיַּם מִקְרָא שֶׁכָּתוּב: "יִשְׂמַח יִשְׂרָאֵל בְּעוֹשָׂיו בְּנֵי צִיּוֹן יָגִילוּ בְּמַלְכָּם", וְנֶאֱמַר: "אָשִׁירָה לַיהֹוָה בְּחַיָּי אֲזַמְּרָה לֵאלֹהַי בְּעוֹדִי יֶעֱרַב עָלָיו שִׂיחִי אָנֹכִי אֶשְׂמַח בַּיהֹוָה יִתַּמּוּ חַטָּאִים מִן הָאָרֶץ וּרְשָׁעִים עוֹד אֵינָם, בָּרְכִי נַפְשִׁי אֶת יְהֹוָה הַלְלוּיָהּ":
<h2>תפילה צא</h2>
<h3>תתקמה</h3>
{מיוסד ע"פ תורה קנ"ז}
יְהִי רָצוֹן מִלְּפָנֶיךָ יְהֹוָה אֱלֹהַי וֵאלֹהֵי אֲבוֹתַי, שֶׁתְּזַכֵּנִי לְהִתְדַבֵּק בְּתוֹרָתְךָ הַקְּדוֹשָׁה וְתִפְתַּח אֶת לִבִּי וְדַעְתִּי עַד שֶׁאֶזְכֶּה לִשְׁמֹעַ וּלְהָבִין הֵיטֵב בִּלְבָבִי אֶת כָּל דִּבְרֵי תוֹרָתְךָ הַקְּדוֹשָׁה וְהַטְּהוֹרָה וְהַתְּמִימָה, הַמְּשִׁיבַת נֶפֶשׁ וּמַחְכִּימַת פֶּתִי וּמְשַׂמַּחַת לֵב וּמְאִירַת עֵינַיִם וְעוֹמֶדֶת לָעַד וְצָדְקוּ יַחְדָּו וְאֶזְכֶּה לְהַרְגִּישׁ הֵיטֵב נִפְלְאוֹת נְעִימַת עֲרֵבַת מְתִיקַת חִדּוּשֵׁי הַתּוֹרָה הַקְּדוֹשִׁים וְהַנּוֹרָאִים מְאֹד, שֶׁגִּלּוּ כָּל הַצַּדִּיקִים הָאֲמִתִּיִּים, הַמְחַיִּין כָּל הָעוֹלָמוֹת וְאֶזְכֶּה לֵהָנוֹת וּלְהִתְעַנֵּג עַל יְהֹוָה בְּדִבְרֵי תוֹרָתְךָ הַקְּדוֹשָׁה, עַד אֲשֶׁר אָקוּץ וְאֶמְאַס בְּחַיֵּי עוֹלָם הַזֶּה וּבְתַאֲוֹתָיו וַהֲבָלָיו, וְיִתְבַּטְּלוּ כָּל חַיֵּי עוֹלָם הַזֶּה אֶצְלִי לְגַמְרֵי, עַל יְדֵי עֹצֶם הַהֲנָאָה וְהַתַּעֲנוּג וְהַשַּׁעֲשׁוּעַ שֶׁאֶזְכֶּה לֵהָנוֹת וּלְהִתְעַנֵּג מִדִּבְרֵי תוֹרָתְךָ הַקְּדוֹשָׁה וְהַנּוֹרָאָה, אֲשֶׁר כָּל דְּבָרֶיהָ חָיִּים וְקַיָּמִים נֶאֱמָנִים וְנֶחֱמָדִים לָעַד, וְנֶחֱמָדִים מִזָּהָב וּמִפָּז רָב, וּמְתוּקִים מִדְּבַשׁ וְנֹפֶת צוּפִים כִּי בֶּאֱמֶת מֵרָחוֹק נִרְאָה לִי בְּדַעְתִּי נְעִימַת עַמְקוּת דִּבְרֵי תוֹרָתְךָ, אֲשֶׁר כָּל דִּבּוּר וְדִבּוּר עוֹלֶה עַד אֵין סוֹף וְיוֹרֵד עַד אֵין תַּכְלִית, וּמְקַשֵּׁר וּמְחַבֵּר וְכוֹלֵל כָּל הָעוֹלָמוֹת יַחַד, וְנוֹתֵן עֵצוֹת נִפְלָאוֹת לְכָל דָּרֵי מַעְלָה וְדָרֵי מַטָּה אֵיךְ לִזְכּוֹת לְהַכִּיר אוֹתְךָ תִּתְבָּרַךְ, וּלְהִתְדַּבֵּק בְּךָ בֶּאֱמֶת "מַה גָּדְלוּ מַעֲשֶׂיךָ יְהֹוָה מְאֹד עָמְקוּ מַחְשְׁבוֹתֶיךָ" וְאִם הָיִינוּ זוֹכִים לִשְׁמֹעַ וּלְהַטּוֹת אָזְנֵינוּ וְלִבֵּנוּ הֵיטֵב לְדִבּוּר אֶחָד מִתּוֹרָתְךָ הַקְּדוֹשָׁה אֲשֶׁר גִּלִּיתָ לָנוּ עַל יְדֵי מֹשֶׁה עַבְדֶּךָ, וְעַל יְדֵי כָּל הַצַּדִּיקִים הָאֲמִתִּיִּים שֶׁהָיוּ בְּכָל דּוֹר וָדוֹר עַד הַיּוֹם הַזֶּה הָיִינוּ מִתְבַּטְּלִים לְגַמְרֵי, אַךְ בַּעֲווֹנוֹתֵינוּ הָרַבִּים אֵין אָנוּ זוֹכִים לְהַכְנִיס הַדַּעַת בַּלֵּב, וּלְבַטֵּל תַּאֲוֹת הַלֵּב עַל יְדֵי זֶה, כִּי לִבֵּנוּ מָלֵא מַחְשְׁבוֹת חוּץ, תַּאֲוֹת וּבִלְבּוּלִים וְהִרְהוּרִים וְעַקְמִימִיּוּת שֶׁבַּלֵּב, עַד אֲשֶׁר לִבֵּנוּ רָחוֹק מְאֹד מִדִּבְרֵי תוֹרָתְךָ הַקְּדוֹשָׁה, עַל כֵּן אֵין אָנוּ מַרְגִּישִׁין נְעִימוּת מְתִיקוּת אִמְרוֹתֶיהָ הַטְּהוֹרִים:
<h3>תתקמו</h3>
אָנָּא אָדוֹן יָחִיד, הַמְלַמֵּד תּוֹרָה לְעַמּוֹ יִשְׂרָאֵל, רַחֵם עָלֵינוּ לְמַעַן שְׁמֶךָ, וְתִפְתַּח לִבֵּנוּ בְּתַלְמוּד תּוֹרָתֶךָ וְזַכֵּנוּ שֶׁנְּדַבֵּק לִבֵּנוּ בֶּאֱמֶת בְּדִבְרֵי תוֹרָתְךָ הַקְּדוֹשָׁה, עַד שֶׁנִּזְכֶּה לֵהָנוֹת וּלְהִתְעַנֵּג מְאֹד מִדִּבְרֵי תוֹרָתְךָ הַקְּדוֹשָׁה עַד שֶׁיִּהְיֶה נִמְאָס אֶצְלֵנוּ עַל יְדֵי זֶה כָּל חַיֵּי עוֹלָם הַזֶּה וְתַאֲווֹתָיו וַהֲבָלָיו וְנִזְכֶּה לְחַיִּים טוֹבִים וַאֲרוּכִים בֶּאֱמֶת לְהִתְדַבֵּק בְּךָ וּבְתוֹרָתְךָ וּבְמִצְוֹתֶיךָ הַקְּדוֹשִׁים לְעוֹלָם וָעֶֶד וְלֹא נָסוּר מֵרְצוֹנְךָ יָמִין וּשְׂמֹאל הַעֲרֶב נָא יְהֹוָה אֱלֹהֵינוּ אֶת דִּבְרֵי תוֹרָתְךָ בְּפִינוּ, וְנִהְיֶה אֲנַחְנוּ וְצֶאֱצָאֵינוּ וְצֶאֱצָאֵי עַמְּךָ בֵּית יִשְׂרָאֵל כֻּלָּנוּ יוֹדְעֵי שְׁמֶךָ וְלוֹמְדֵי תוֹרָתְךָ לִשְׁמָהּ, עַד אֲשֶׁר נִזְכֶּה "לַחֲזוֹת בְּנֹעַם יְהֹוָה וּלְבַקֵּר בְּהֵיכָלוֹ", מֵעַתָּה וְעַד עוֹלָם אָמֵן סֶלָה:
<h2>תפילה צב</h2>
<h3>תתקמז</h3>
{מיוסד ע"פ תורה ע"ב}
טוֹב וּמֵטִיב לַכֹּל אֲשֶׁר בָּרָאתָ הָעוֹלָם בִּשְׁבִיל לְגַלּוֹת טוּבְךָ וְרַחֲמָנוּתְךָ, וּמֵרֹב טוּבְךָ הָאֲמִתִּי וְהַנִּצְחִי אֲשֶׁר חָפַצְתָּ לְגַלּוֹת לִבְרִיּוֹתֶיךָ, נָתַתָּ בָּנוּ אֶת הַיֵּצֶר הָרָע כְּדֵי לְהַכְנִיעוֹ וּלְשַׁבְּרוֹ, כְּדֵי לִזְכּוֹת עַל יְדֵי זֶה לְכָל טוֹב אֲמִתִּי וְנִצְחִי כִּי דַעְתְּךָ שָׂגְבָה מְאֹד, וְיָדַעְתָּ אֲשֶׁר אִי אֶפְשָׁר לְגַלּוֹת טוּבְךָ לִבְרִיּוֹתֶיךָ כִּי אִם עַל יְדֵי שֶׁיִּהְיֶה כֹחַ הַבְּחִירָה לָאָדָם עַל יְדֵי שְׁנֵי הַיְצָרִין שֶׁנָּתַתָּ בּוֹ, יֵצֶר טוֹב וְיֵצֶר הָרָע וְלַאֲשֶׁר טוּבְךָ וְהַשָּׂגַת אֲמִתָּתְךָ עוֹלֶה עַד אֵין סוֹף, וְאַתָּה חָפֵץ שֶׁנַּשִּׂיג אוֹתְךָ בְּתַכְלִית מַדְרֵגָה הָעֶלְיוֹנָה, עַל כֵּן הִגְדַּלְתָּ וְהִרְבֵּיתָ בְּכֹחוֹת הַיֵּצֶר הָרָע כִּמְעַט בְּלִי שִׁעוּר, וְנָתַתָּ לוֹ כֹחַ לְהָסִית וְלִמְנֹעַ וּלְפַתּוֹת בְּכָל דַּרְגָּא וְדַרְגָּא, כְּדֵי שֶׁנִּתְגַּבֵּר בְּכָל פַּעַם לְשָׁבְרוֹ בְּכָל דַּרְגָּא וְדַרְגָּא וּבְכָל בְחִינָה וּבְחִינָה, כְּדֵי לְהַשִּׂיג אֲמִתַּת אֱלֹהוּתְךָ בִּשְׁלֵמוּת גָּדוֹל בְּיוֹתֵר בְּכָל פַּעַם, בְּמַדְרֵגָה לְמַעְלָה מִמַּדְרֵגָה, "כִּי גָבֹהַּ מֵעַל גָּבֹהַּ שׁוֹמֵר וּגְבוֹהִים עֲלֵיהֶם" כִּי מֵעֹצֶם טוּבְךָ הַנַּעֲלֶה וְהַנִּשְׂגָּב, אַתָּה חָפֵץ לְהֵיטִיב עִמָּנוּ בְּכָל הַטּוֹב שֶׁבְּכָל הָעוֹלָמוֹת בְּתַכְלִית הַמַּעֲלָה שֶׁאֵין מַעְלָה אַחֲרָיו וְאַתָּה יוֹדֵעַ שֶׁאִי אֶפְשַׁר לְהַשִּׂיג הַטּוֹב הָאֲמִתִּי שֶׁבְּכָל מַדְרֵגָה וּמַדְרֵגָה, כִּי אִם עַל יְדֵי שְׁבִירַת הַכֹּחַ הַמּוֹנֵעַ וְהַמֵּסִית וְהַמַּדִּיחַ שֶׁהוּא הַיֵּצֶר הָרָע שֶׁבְּכָל מַדְרֵגָה וּמַדְרֵגָה וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה כָּל הַגָּדוֹל מֵחֲבֵרוֹ יִצְרוֹ גָּדוֹל מִמֶּנּוּ וּבַעֲווֹנוֹתַי הָרַבִּים וּבִשְׁטוּת דַּעְתִּי הַפְּחוּתָה, לֹא דַי שֶׁלֹּא הִתְגַּבַּרְתִּי לְשַׁבְּרוֹ בְּכָל מַדְרֵגָה וּמַדְרֵגָה, אַף גַּם הִתְגָּרָה בִּי בְּיוֹתֵר מִנְּעוּרַי, עַד אֲשֶׁר נִתְפַּסְתִּי כְּתוֹא מִכְמָר, "נְתָנַנִי יְהֹוָה בִּידֵי לֹא אוּכַל קוּם" וְכָל מַה שֶּׁאֲנִי רוֹצֶה לִפְעָמִים לַחְתֹּר לָצֵאת כְּחוּט הַשַּׂעֲרָה מִתַּחַת יָדוֹ, הוּא מִתְגָּרֶה וּמִתְגַּבֵּר בִּי בְּיוֹתֵר וְכֵן הָיָה כַּמָּה פְּעָמִים בְּלִי שִׁעוּר, עַד אֲשֶׁר "כָּשַׁל כֹּחַ הַסַּבָּל", "צָמְתוּ בַבּוֹר חַיָּי וַיַּדּוּ אֶבֶן בִּי", מָה אוֹמַר, מָה אֶתְאוֹנֵן, מָה אוֹמַר מָה אֲדַבֵּר מָה אֶצְטַדָּק, אֵיכָכָה אֶפְצֶה פֶּה וְאֵיךְ אֶשָּׂא עַיִן עַתָּה עַתָּה, אֲשֶׁר הִמְשַׁכְתִּי עָלַי אֶת הַיֵּצֶר הָרָע בַּעֲווֹנוֹתַי הָרַבִּים וּבִפְשָׁעַי הָעֲצוּמִים אוֹי מֶה הָיָה לִי, אוֹי מֶה הָיָה לִי
<h3>תתקמח</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, טוֹב וּמֵטִיב לַכֹּל תָּמִיד בְּכָל עֵת וָרֶגַע, אֲשֶׁר טוּבְךָ וְרַחֲמֶיךָ אֵינָם נִפְסָקִים לְעוֹלָם בְּשׁוּם עֵת וָרֶגַע אַתָּה יוֹדֵעַ גֹּדֶל תֹּקֶף הַדִּינִים הָרוֹצִים לְהִתְגַּבֵּר עָלַי בְכָל פַּעַם חַס וְשָׁלוֹם, כִּי כֻלָּם מִתְגָּרִים וּמִתְקַנְּאִים בָּאִישׁ הַיִּשְׂרְאֵלִי, עַל אֲשֶׁר לִבּוֹ בּוֹעֵר תָּמִיד לְהַשֵּׁם יִתְבָּרַךְ, וְחוֹתֵר חֲתִירָה בְּכָל פַּעַם לָשׁוּב אֵלֶיךָ וּלְהַכִּיר אוֹתְךָ בֶּאֱמֶת וּבְכָל פַּעַם וּבְכָל עֵת וָרֶגַע שֶׁהוּא מִתְעוֹרֵר אֶת עַצְמוֹ בְּאֵיזֶה תְנוּעָה לַעֲסֹק בָּזֶה, הֵם מוֹסִיפִים שְׂנֹא אוֹתוֹ, וּמִתְגָּרִים וּמִתְגַּבְּרִים וּמְקַטְרְגִים כְּנֶגְדּוֹ כַּאֲשֶׁר אַתָּה יָדַעְתָּ לוּלֵא רַחֲמֶיךָ וַחֲסָדֶיךָ וְלוּלֵי כֹחַ אֲבוֹתֵינוּ וְרַבּוֹתֵינוּ הַצַּדִּיקִים הַנּוֹרָאִים הַמְּגִנִּים עָלֵינוּ כְּבָר אָבַדְנוּ בְעָנְיֵינוּ, וְאַתָּה יוֹדֵעַ חֲלִישׁוּת כֹּחִי וְקַשְׁיוּת עָרְפִּי וּשְׁטוּת דַּעְתִּי וְעַתָּה אָבִי שֶׁבַּשָּׁמַיִם, חוֹמֵל דַּלִּים, הַמְבַקֵּשׁ אֶת הַנִּרְדָּפִים, לַמְּדֵנִי וְהוֹרֵנִי בַּמֶּה יִזְכֶּה נַעַר כָּמוֹנִי, מָלֵא עֲווֹנוֹת כָּמוֹנִי, חֲלוּשׁ כֹּחַ כָּמוֹנִי, לִמְצֹא דֶּרֶךְ וּנְתִיב וְעֵצָה אֵיךְ לְהִתְחַזֵּק כְּנֶגֶד כָּל מִינֵי הַיְצָרִים רָעִים בְּכָל פַּעַם וְאֵיךְ לְהִתְחַכֵּם בְּחָכְמָה אֲמִתִּיִּית, וּלְהִתְגַּבֵּר בְּכָל מִינֵי הִתְגַּבְּרוּת, בְּכָל עֵת וָעֵת וּבְכָל דַּרְגָּא וְדַרְגָּא, בְּכָל מִינֵי עֲלִיּוֹת וִירִידוֹת שֶׁבָּעוֹלָם, לְהַאֲרִיךְ אַפִּי וְלִמְשֹׁל בְּרוּחִי וְלִכְבֹּשׁ אֶת יִצְרִי, בְּאֹפֶן שֶׁאֶזְכֶּה לְהַכְנִיעַ וּלְשַׁבֵּר וּלְבַטֵּל כָּל מִינֵי יִצְרִין רָעִים וְכָל מִינֵי הַכֹּחוֹת הַמּוֹנְעִים מֵעֲבוֹדָתְךָ וַאֲמִתָּתְךָ, לְמַעַן אֶזְכֶּה לֵילֵךְ בִּדְרָכֶיךָ הַקְּדוֹשִׁים לָסוּר מֵרָע וְלַעֲשׂוֹת הַטּוֹב בְּעֵינֶיךָ תָּמִיד תתקמט
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, רִבּוֹנוֹ דְעָלְמָא כֹּלָּא, לְעֵלָּא מִן כֹּלָּא, וְלֵית לְעֵלָּא מִנָּךְ, אֲשֶׁר אֲפִלּוּ כֶּתֶר עֶלְיוֹן אוּכְמָא הוּא לְגַבָּךְ, וְטוּבְךָ הַגָּדוֹל מְרוֹמָם וּמְנֻשָּׂא עַל כָּל רוּם מַדְרֵגוֹת הַקְּדוֹשׁוֹת, וְאַתָּה כֻּלּוֹ טוֹב בְּעַצְמְךָ בְּלִי שׁוּם אֲחִיזַת הַדִּין כְּלָל, אֲפִלּוּ הַדִּין הַקָּדוֹשׁ וְהַטָּהוֹר אַתָּה מְרוֹמָם וּמְנֻשָּׂא מִמֶּנּוּ בְּתַכְלִית הַהִתְרוֹמְמוּת בְּדֶרֶךְ נִפְלָא וְנוֹרָא, אֲשֶׁר אִי אֶפְשָׁר לְהַשִּׂיגוֹ אֵיךְ אַתָּה בְּעַצְמְךָ מְחַיֶּה אֶת כָּל הַדִּינִים, מִתַּכְלִית שֹׁרֶשׁ הָעֶלְיוֹן שֶׁל הַדִּין הַקָּדוֹשׁ וְהַנּוֹרָא עַד סוֹף הִשְׁתַּלְשְׁלוּת הַדִּינִים, עַד שֶׁמִּשְׁתַּלְשֵׁל וְנֶאֱחָז מֵהֶם הַסִּיגִים וְהַפְּסֹלֶת הַגָּמוּר וְכוּ' וְאַתָּה מְחַיֶּה אֶת כֻּלָּם, אֲשֶׁר מֵאֵלּוּ הַדִּינִים נֶאֱחָזִים כָּל הַיְצָרִים הָרָעִים שֶׁבְּכָל הַמַּדְרֵגוֹת מִתַּכְלִית דְּיוֹטָא הַתַּחְתּוֹנָה עַד תַכְלִית מַדְרֵגָה הָעֶלְיוֹנָה עַד כֶּתֶר עֶלְיוֹן, שֶׁהוּא סוֹד שֹׁרֶשׁ הַיֵּצֶר הָרָע שֶׁל הַצַּדִּיקִים הַגְּדוֹלִים מְאֹד הַקְּדוֹשִׁים וְהַנּוֹרָאִים וְכֻלָּם מְקַבְּלִים חַיּוּת מִמְּךָ, וּבִלְעָדֶיךָ לֹא יָרִימוּ אֶת יָדָם וְאֶת רַגְלָם, וְאֵין לָהֶם שׁוּם כֹּחַ וְחַיּוּת כָּל שֶׁהוּא כִּי אִם מִמְּךָ לְבַד, כִּי אַתָּה מְחַיֶּה אֶת כֻּלָּם וְאַף עַל פִּי כֵן אַתָּה מְרוֹמָם וּמְנֻשָּׂא בְּתַכְלִית הַהִתְרוֹמְמוּת וְהַהֶבְדֵּל מִכָּל שֹׁרֶשׁ הַדִּינִים הַקְּדוֹשִׁים שֶׁבְּכָל הָעוֹלָמוֹת הַקְּדוֹשִׁים בְּתַכְלִית הַקְּדֻשָּׁה כִּי אַתָּה טוֹב בֶּאֱמֶת בְּתַכְלִית הַטּוֹב בְּלִי שׁוּם אֲחִיזַת הַדִּין כְּלָל, וּמִי יָבִין דַּרְכֵי פִּלְאוֹתֶיךָ:
<h3>תתקנ</h3>
וּבְכֵן בְּכֹחַ טוּבְךָ הָעֶלְיוֹן הָאֲמִתִּי, וּבְכֹחַ הַצַּדִּיקִים הַגְּדוֹלִים הַקְּדוֹשִׁים וְהַנּוֹרָאִים אֲשֶׁר זָכוּ לְהַשִּׂיג טוּבְךָ הָאֲמִתִּי, וּלְהוֹדִיעַ וּלְגַלּוֹת טוּבְךָ לִבְרִיּוֹתֶיךָ, שֶׁאֵינוֹ נִפְסָק לְעוֹלָם אֲפִלּוּ אִם עָשִׂינוּ מַה שֶּׁעָשִׂינוּ, כְּמוֹ שֶׁכָּתוּב:
"חַסְדֵי יְהֹוָה כִּי לֹא תָמְנוּ כִּי לֹא כָלוּ רַחֲמָיו", בְּכֹחָם הַגָּדוֹל אֲנִי נִשְׁעָן עֲדַיִן לְהַקְהוֹת אֶת שִׁנַּי, וּלְסַמֵּא אֶת עֵינַי, וּלְקַשֵּׁר אֶת גוּפִי וְאֵבָרַי, וְלִפְתֹּחַ אֶת פִּי לִקְרֹא אֵלֶיךָ, עֲדַיִן עֲדַיִן מִמָּקוֹם שֶׁאֲנִי שָׁם עַתָּה, וּלְצַפּוֹת לִישׁוּעָתְךָ עֲדַיִן וְלִבְלִי לְיַאֵשׁ אֶת עַצְמִי מִשּׁוּם דַּרְגָּא קְדוֹשָׁה שֶׁבָּעוֹלָם בְּשׁוּם אֹפֶן, וְלִפְרוֹשׂ כַּפָּי וְלִשְׁטֹחַ יָדַי אֵלֶיךָ עֲדַיִן, אוּלַי יֵעָתֶר לִי יְהֹוָה וְלֹא אוֹבַד, אוּלַי יָחוֹס, אוּלַי יְרַחֵם:
<h3>תתקנא</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, רִבּוֹנוֹ שֶׁל עוֹלָם, לַמְּדֵנִי עַתָּה מַה לּוֹמַר לְפָנֶיךָ, לַמְּדֵנִי עַתָּה דֶרֶךְ הַחַיִּים דֶּרֶךְ הַתְּשׁוּבָה הָאֲמִתִּיִּית לְסָכָל חֲלוּשׁ כֹּחַ חֲלוּשׁ עֵצָה כָּמוֹנִי לַמְּדֵנִי עַתָּה עֵצָה אֲמִתִּיִּית שֶׁאֶזְכֶּה לְקַיְּמָהּ בְּאֹפֶן שֶׁאָשׁוּב אֵלֶיךָ מְהֵרָה בֶּאֱמֶת לַמְּדֵנִי עַתָּה הַדֶּרֶךְ וְהַנְּתִיב וְהַשְּׁבִיל בְּגַשְׁמִיּוּת וְרוּחָנִיּוּת בְּאֹפֶן שֶׁאֶזְכֶּה בְּכָל עֵת וָעֵת לְהִתְגַּבֵּר כְּנֶגֶד הַיֵּצֶר הָרָע וְהַמְּנִיעָה וְהַמְעַכֵּב וְהַמְבַלְבֵּל בְּאוֹתָהּ הָעֵת בְּאוֹתָהּ הַמַּדְרֵגָה כְּפִי מַה שֶּׁהוּא בַּעֲלִיָּה אוֹ בִּירִידָה, כַּאֲשֶׁר אַתָּה לְבַד יוֹדֵעַ בְּכַמָּה וְכַמָּה אֲלָפִים וְרִבְבוֹת עִנְיָנֵי מְנִיעוֹת וְהַכְבָּדוֹת וּפִתּוּיִם וַהֲסָתוֹת וְהִתְגָּרוּת שֶׁמִּתְגָּרֶה וּמִתְגַּבֵּר כְּנֶגְדִּי בְּכָל יוֹם וּבְכָל עֵת מֵחָדָשׁ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה בְּכָל יוֹם יִצְרוֹ שֶׁל אָדָם מִתְגַּבֵּר עָלָיו וְאִלְמָלֵא הַקָּדוֹשׁ בָּרוּךְ הוּא עוֹזְרוֹ הָיָה נוֹפֵל בְּיָדוֹ רַחֵם עָלַי לְמַעַן שְׁמֶךָ כִּי רַבּוּ מַכְאוֹבַי וְצָרוֹת לְבָבִי צָרוֹת לְבָבִי הִרְחִיבוּ מְאֹד מְאֹד בְּלִי שִׁעוּר:
<h3>תתקנב</h3>
עָזְרֵנִי וְהוֹשִׁיעֵנִי וְזַכֵּנִי לִהְיוֹת עַקְשָׁן גָּדוֹל בַּעֲבוֹדַת יְהֹוָה, וְאַל יְבַהֲלוּנִי רַעְיוֹנַי וְלֹא יוּכַל שׁוּם דָּבָר שֶׁבָּעוֹלָם לְהַפִּיל אוֹתִי בְּדַעְתִּי חַס וְשָׁלוֹם אוֹ לְהַרְחִיק אוֹתִי חַס וְשָׁלוֹם מֵאִתְּךָ, אֲפִלּוּ אִם יִהְיֶה מַה שֶּׁיִּהְיֶה חַס וְשָׁלוֹם אֲפִלּוּ אִם יַעֲבֹר עָלַי מָה חַס וְשָׁלוֹם וְאֶהְיֶה חָזָק וְאַמִּיץ בְּדַעְתִּי לִבְלִי לְהִסְתַּכֵּל כְּלָל עַל הַמַּחֲשָׁבוֹת הַטּוֹרְדוֹת הָרוֹצִים לְהַחֲלִישׁ דַּעְתִּי וּלְהַפִּיל אוֹתִי בְּדַעְתִּי חַס וְשָׁלוֹם כְּאִלּוּ אָפֵס תִּקְוָה חָלִילָה, מֵחֲמַת שֶׁאֲנִי רוֹאֶה שֶׁעוֹבְרִים יָמִים וְשָׁנִים וַעֲדַיִן אֲנִי רָחוֹק מֵהַקְּדֻשָּׁה מְאֹד מְאֹד, וַחֲטָאִים וַעֲווֹנוֹת וּפְשָׁעִים נִתּוֹסְפִים בְּכָל פַּעַם, רַחֲמָנָא לִצְּלָן מֵעַתָּה, הֵן עַל כָּל אֵלֶּה לֹא אֶסְתַּכֵּל וְלֹא אַבִּיט כְּלָל לָשׁוּב וְלִסּוֹג מֵאַחֲרֶיךָ חַס וְשָׁלוֹם מֵחֲמַת זֶה חָלִילָה רַק אֶזְכֶּה לְהַחֲזִיק עַצְמִי בְּךָ וּבְתוֹרָתְךָ הַקְּדוֹשָׁה בְּכָל עֵת תָּמִיד בְּכָל מַה שֶּׁאוּכַל, בְּכָל נְקֻדָּה וּנְקֻדָּה טוֹבָה שֶׁנִּמְצָא בִּי, וּלְשַׂמֵּחַ אֶת עַצְמִי בְּכָל עֵת וּבְכָל יוֹם וּבְכָל שָׁעָה בְּמַה שֶּׁזָּכִיתִי לִהְיוֹת מִזֶּרַע יִשְׂרָאֵל וְלֹא עָשַׂנִי גוֹי, וּלְחַפֵּשׂ וּלְבַקֵּשׁ לִמְצֹא בִּי תָמִיד נְקֻדּוֹת טוֹבוֹת מִקְּדֻשַּׁת מִצְוֹתֵינוּ שֶׁיֵּשׁ בָּנוּ בְּכָל אֶחָד וְאֶחָד אֲפִלּוּ בִּי הַפָּחוּת וְהַגָּרוּעַ וְלֵילֵךְ בַּדֶּרֶךְ הַזֶּה בְּכָל עֵת, וּלְחַזֵּק עַצְמִי וּלְשַׂמֵּחַ נַפְשִׁי בָּזֶה תָמִיד כַּאֲשֶׁר הִזְהִירוּנוּ וְחִזְּקוּנוּ צַדִּיקֶיךָ הָאֲמִתִּיִּים בְּכַמָּה לְשׁוֹנוֹת בְּלִי שִׁעוּר לִבְלִי לִפֹּל מִשּׁוּם דָּבָר שֶׁבָּעוֹלָם, כִּי כָאֵלֶּה וְכָאֵלֶּה עָבְרוּ עַל כָּל הַצַּדִּיקִים וְהַכְּשֵׁרִים שֶׁהָיוּ בַּדּוֹרוֹת שֶׁלְּפָנֵינוּ, מִכָּל שֶׁכֵּן וְכָל שֶׁכֵּן בַּדּוֹרוֹת הַלָּלוּ הַחֲלוּשִׁים וְהָעֲיֵפִים מְאֹד מְאֹד בְּעִקְבוֹת מְשִׁיחָא, אֲשֶׁר הַסִּטְרָא אַחֲרָא מִתְפַּשֶּׁטֶת לְאָרְכָּהּ וּלְרָחְבָּה מֵחֲמַת שֶׁקָּרוֹב לָבוֹא עִתָּהּ, וְיָמֶיהָ לֹא יִמָּשְׁכוּ, כִּי בֹא יָבֹא מְשִׁיחַ צִדְקֵנוּ לֹא יְאַחֵר, וְיַעֲבִיר רוּחַ הַטֻּמְאָה מִן הָאָרֶץ, עַל כֵּן עַתָּה סָמוּךְ אֶל הַקֵּץ מִתְגַּבֵּר וּמִתְפַּשֵּׁט הַיֵּצֶר הָרָע וְהַסִּטְרָא אַחֲרָא מְאֹד מְאֹד וּמִתְגַּבֵּר מְאֹד לְהַחֲלִישׁ דַּעַת שֶׁל כָּל הָרוֹצִים וַחֲפֵצִים לִכְנוֹס בְּדַרְכֵי הַכְּשֵׁרִים הָאֲמִתִּיִּים
<h3>תתקנג</h3>
מָלֵא רַחֲמִים, חוֹמֵל דַּלִּים, אַתָּה יוֹדֵעַ כָּל זֶה, וְאַתָּה יוֹדֵעַ שֶׁלְּגֹדֶל הִתְגַּבְּרוּתָם וְהִתְפַּשְּׁטוּתָם אֵין בְּיָדֵינוּ לַעֲמֹד כְּנֶגְדָּם, כִּי אִם אַתָּה לְבַד תַּעֲמֹד בַּעֲדֵנוּ וְתִלְחוֹם מִלְחֲמוֹתֵינוּ, בְּרַחֲמֶיךָ וַחֲסָדֶיךָ וּבְטוּבְךָ הַגָּדוֹל שֶׁאֵינוֹ נִפְסָק לְעוֹלָם, וּבְכֹחַ וּזְכוּת צַדִּיקֶיךָ הָאֲמִתִּיִּים הָעוֹמְדִים וּמִתְפַּלְּלִים עָלֵינוּ תָמִיד יֶהֱמוּ נָא וְיִכְמְרוּ מֵעֶיךָ עָלֵינוּ, וְזַכֵּנוּ וְחַזְּקֵנוּ וְאַמְּצֵנוּ לְבַל נִסְתַּכֵּל כְּלָל עַל כָּל הַמַּחֲשָׁבוֹת הַטּוֹרְדוֹת וְהַמְבַלְבְּלוֹת, רַק נִתְחַזֵּק לַעֲשׂוֹת אֶת שֶׁלָּנוּ לַעֲסֹק בְּתוֹרָה וּתְפִלָּה, וְלֹא נַטֶּה אֶת רֹאשֵׁנוּ לְהִסְתַּכֵּל וּלְהָשִׁיב עַל כָּל הַבִּלְבּוּלִים הָרַבִּים כְּלָל וְנִהְיֶה חֲזָקִים וְעַקְשָׁנִים לְהַחֲזִיק אֶת מַחֲשַׁבְתֵּנוּ בְּמַה שֶּׁאָנוּ עוֹסְקִים כִּרְצוֹנְךָ וְלֹא נַבִּיט אַחֲרֵי הַבִּלְבּוּלִים כְּלָל, עַד אֲשֶׁר יִסְתַּלְּקוּ מִמֵּילָא עַל יְדֵי זֶה וְתַעַזְרֵנוּ מֵעַתָּה לְקַדֵּשׁ וּלְטַהֵר עַצְמֵנוּ כָּרָאוּי, עַד אֲשֶׁר נִזְכֶּה שֶׁלֹּא יָבֹאוּ וְלֹא יַעֲלוּ עוֹד עַל לִבֵּנוּ שׁוּם בִּלְבּוּל וּמַחֲשָׁבָה רָעָה וְחִיצוֹנָה כְּלָל
<h3>תתקנד</h3>
מָלֵא רַחֲמִים, אֱלֹהֵי הָרִאשׁוֹנִים וְהָאַחֲרוֹנִים, אֱלֹהֵי כָל הַצַּדִּיקִים תַּקְּנֵנִי בְּעֵצָה טוֹבָה מִלְּפָנֶיךָ שֶׁאֶזְכֶּה לְקַיְּמָהּ בְּאֹפֶן שֶׁאֶזְכֶּה לָשׁוּב אֵלֶיךָ בֶּאֱמֶת מֵעַתָּה וְעַד עוֹלָם, שַׂמְּחֵנִי בִּישׁוּעָתְךָ הָאֲמִתִּיִּית וְתַמְתִּיק וּתְבַטֵּל כָּל הַדִּינִים מֵעָלַי וּמֵעַל כָּל יִשְׂרָאֵל, וּתְשַׁבֵּר וּתְמַגֵּר וְתַכְנִיעַ וְתַשְׁפִּיל וּתְכַלֶּה וּתְבַטֵּל אֶת כָּל מִינֵי יְצָרִים רָעִים מִמֶּנִּי וּמִכָּל יִשְׂרָאֵל בְּכָל עֵת וְעֵת בְּכָל דַּרְגָּא וְדַרְגָּא, הֵן הַיִּצְרִין רָעִים שֶׁל רֹב הָעוֹלָם שֶׁהוּא עֲכִירַת הַדָּמִים מַמָּשׁ, רוּחַ שְׁטוּת מַמָּשׁ, הֵן הַיִּצְרִין רָעִים שֶׁל הַכְּשֵׁרִים בְּיוֹתֵר שֶׁהוּא בְּחִינַת אֵיזֶה דִּבּוּק רַחֲמָנָא לִצְּלָן, הֵן הַיֵּצֶר הָרָע שֶׁל הַצַּדִּיקִים שֶׁהוּא מַלְאָךְ הַקָּדוֹשׁ מַמָּשׁ, הֵן שְׁאָר מִינֵי יְצָרִים רָעִים וַהֲסָתוֹת וּפִתּוּיִים וּמְנִיעוֹת וְעִכּוּבִים וּבִלְבּוּלִים, מִכֻּלָּם תַּצִּילֵנִי אוֹתִי וְאֶת כָּל חֶבְרָתֵנוּ וְאֶת כָּל יִשְׂרָאֵל בְּכָל עֵת וָעֵת בְּכָל דַּרְגָּא וְדַרְגָּא, שֶׁאֶזְכֶּה תָמִיד לְשַׁבֵּר וּלְבַטֵּל אֶת הַיֵּצֶר הָרָע וְהַמְּנִיעָה שֶׁבְּאוֹתָהּ הַדַּרְגָּא כְּפִי אוֹתָהּ הָעֵת וְהַשָּׁעָה וְאֶתְחַזֵּק וְאֶתְאַמֵּץ וְאֶתְגַּבֵּר בְּכָל עֵת וּבְכָל יוֹם מֵחָדָשׁ לְהַתְחִיל לְהִתְקָרֵב אֵלֶיךָ, וּלְהִשְׁתּוֹקֵק וּלְהִתְגַּעְגֵּעַ לַאֲמִתָּתְךָ, וּלְהַרְגִּיל עַצְמִי בְּתוֹרָתְךָ וַעֲבוֹדָתְךָ בֶּאֱמֶת בְּשִׂמְחָה:
<h3>תתקנה</h3>
מָלֵא רַחֲמִים עֲשֵׂה אֶת אֲשֶׁר בְּחֻקֶּיךָ נֵלֵךְ וְאֶת מִשְׁפָּטֶיךָ נִשְׁמֹר, וְקַיֵּם לָנוּ מִקְרָא שֶׁכָּתוּב: "וְנָתַתִּי לָכֶם לֵב חָדָשׁ וְרוּחַ חֲדָשָׁה אֶתֵּן בְּקִרְבְּכֶם, וַהֲסִירוֹתִי לֵב הָאֶבֶן מִבְּשַׂרְכֶם וְנָתַתִּי לָכֶם לֵב בָּשָׂר, וְאֶת רוּחִי אֶתֵּן בְּקִרְבְּכֶם וְעָשִׂיתִי אֶת אֲשֶׁר בְּחֻקַּי תֵּלֵכוּ וּמִשְׁפָּטַי תִּשְׁמְרוּ וַעֲשִׂיתֶם, וִישַׁבְתֶּם בָּאָרֶץ אֲשֶׁר נָתַתִּי לַאֲבוֹתֵיכֶם, וִהְיִיתֶם לִי לְעָם וְאָנֹכִי אֶהְיֶה לָכֶם לֵאלֹהִים, וְהוֹשַׁעְתִּי אֶתְכֶם מִכָּל טֻמְאוֹתֵיכֶם וְקָרָאתִי אֶל הַדָּגָן וְהִרְבֵּיתִי אוֹתוֹ וְלֹא אֶתֵּן עֲלֵיכֶם רָעָב", וְנֶאֱמַר: "וְזָרַקְתִּי עֲלֵיכֶם מַיִם טְהוֹרִים וּטְהַרְתֶּם מִכָּל טֻמְאוֹתֵיכֶם וּמִכָּל גִּלּוּלֵיכֶם אֲטַהֵר אֶתְכֶם הָשִׁיבָה לִי שְׂשׂוֹן יִשְׁעֶךָ וְרוּחַ נְדִיבָה תִסְמְכֵנִי לֵב טָהוֹר בְּרָא לִי אֱלֹהִים וְרוּחַ נָכוֹן חַדֵּשׁ בְּקִרְבִּי אַל תַּעַזְבֵנִי יְהֹוָה, אֱלֹהַי אַל תִּרְחַק מִמֶּנִּי חוּשָׁה לְעֶזְרָתִי אֲדֹנָי תְּשׁוּעָתִי יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה צג</h2>
<h3>תתקנו</h3>
{מיוסד ע"פ תורה ע"ד}
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ שֶׁתַּעַזְרֵנִי וְתוֹשִׁיעֵנִי בְּרַחֲמֶיךָ הָעֲצוּמִים שֶׁאֶזְכֶּה מְהֵרָה לְרַפֹּאת אֶת נַפְשִׁי רְפוּאָה שְׁלֵמָה, וּלְהַעֲלוֹתָהּ לִמְקוֹם שָׁרְשָׁהּ בִּקְדֻשָּׁה וּבְטָהֳרָה גְדוֹלָה, וּתְזַכֵּנִי לַעֲסֹק בְּתוֹרָתְךָ הַקְּדוֹשָׁה לִשְׁמָהּ תָּמִיד יוֹמָם וָלָיְלָה, וְאֶזְכֶּה לְהִתְיַגֵּעַ בְּתוֹרָתְךָ הַקְּדוֹשָׁה עַד שֶׁאֶזְכֶּה לֵידַע וּלְהָבִין אוֹתָהּ עַל בּוּרְיָהּ וַאֲמִתָּתָהּ, וְאֶזְכֶּה לִלְמֹד וּלְלַמֵּד לִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי תוֹרָתְךָ בְּאַהֲבָה:
<h3>תתקנז</h3>
וּתְרַחֵם עָלַי בְּרַחֲמֶיךָ הָרַבִּים, בְּרַחֲמֶיךָ הַגְּדוֹלִים וּתְבַטֵּל מֵעָלַי כָּל מִינֵי דִינִים שֶׁבָּעוֹלָם, וְתִשְׁמְרֵנִי וְתַצִּילֵנִי תָמִיד מִכָּל הַדִּינִים הַקָּשִׁים הַנִּמְשָׁכִין מִסִּטְרָא דִּמְסָאֲבָא מִזָּהֳמַת הַנָּחָשׁ, אָנָּא יְהֹוָה, רַחֲמֶיךָ רַבִּים מְאֹד, אַל תַּעֲשֶׂה עִמִּי כַּחֲטָאַי וְלֹא תִּגְמֹל עִמִּי כַּעֲווֹנוֹתַי, וַעֲשֵׂה אֶת אֲשֶׁר תַּעֲשֶׂה בְּרַחֲמֶיךָ הָרַבִּים וְשָׁמְרָה נַפְשִׁי וְהַצִּילֵנִי מִדִּינִים הַקָּשִׁים הָאֵלּוּ הַנִּמְשָׁכִין דֶּרֶךְ הַסִּטְרָא אַחֲרָא וּתְרַחֵם עָלַי וְתִהְיֶה בְּעֶזְרִי, וְתִתֵּן לִי דַעַת וְשֵׂכֶל דִּקְדֻשָּׁה, לַעֲסֹק בְּתוֹרָתְךָ בֶּאֱמֶת, בְּאֹפֶן שֶׁאֶזְכֶּה לְהַמְתִּיק גַּם כָּל הַדִּינִים הַקְּדוֹשִׁים הַנִּמְשָׁכִין דֶּרֶךְ הַקְּדֻשָּׁה שֶׁהֵם בְּחִינוֹת גְּבוּרוֹת יִצְחָק, אֲשֶׁר כָּל אֵלּוּ הַדִּינִים הַקְּדוֹשִׁים הֵם לְטוֹבָה, גַּם אוֹתָם אֶזְכֶּה לְהַמְתִּיק שֶׁיִּתְהַפְּכוּ לַחֲסָדִים גְּמוּרִים מִכָּל שֶׁכֵּן שֶׁלֹּא יִשְׁתַּלְשֵׁל מֵהֶם חַס וְשָׁלוֹם שׁוּם דִּינִים קָשִׁים רַחֲמָנָא לִצְּלָן:
<h3>תתקנח</h3>
רִבּוֹנוֹ שֶׁל עוֹלָם יָדַעְתִּי וַאֲנִי מַאֲמִין שֶׁכָּל הַדִּינִים וְהַיִּסּוּרִים הָעוֹבְרִים עָלֵינוּ בִּכְלָלִיּוּת יִשְׂרָאֵל וּבִפְרָטִיּוּת מַה שֶּׁעוֹבֵר עַל כָּל אֶחָד וְאֶחָד בְּכָל עֵת וּבְכָל זְמַן, וְכָל הַמְּנִיעוֹת וְהַבִּלְבּוּלִים הַמּוֹנְעִים וּמְבַלְבְּלִים אוֹתָנוּ מֵעֲבוֹדָתְךָ, כֻּלָּם נִשְׁלָחִים מֵאִתְּךָ לְטוֹבָתֵנוּ, וְאִם אֲנַחְנוּ חוֹשְׁבִים אוֹתָם לְרָעוֹת חַס וְשָׁלוֹם, אֱלֹהִים חָשְׁבָהּ לְטוֹבָה, כִּי כַוָּנָתְךָ תָּמִיד לְטוֹבָה כִּי הַהִתְרַחֲקוּת הוּא עִקָּר הַהִתְקָרְבוּת, וְאַתָּה מוֹכִיחַ וּמְיַסֵּר וּמְנַסֶּה וּמְצָרֵף אוֹתָנוּ לְטוֹבָתֵנוּ, כְּמוֹ שֶׁכָּתוּב: "כִּי כַּאֲשֶׁר יְיַסֵּר אִישׁ אֶת בְּנוֹ יְהֹוָה אֱלֹהֶיךָ מְיַסְּרֶךָ" אֲבָל מֵרִבּוּי חֲלִישׁוּת נַפְשֵׁנוּ, מֵרִבּוּי עֲווֹנוֹתֵינוּ, וּמֵעֹצֶם עֲכִירַת וְגַשְׁמִיּוּת גּוּפֵנוּ, אֵין אָנוּ יְכוֹלִים לְקַבֵּל אֲפִלּוּ דִּינֶיךָ הַקְּדוֹשִׁים, כִּי הַיִּסּוּרִים וְהַמְּנִיעוֹת מְבַלְבְּלִים וּמַטְרִידִים אוֹתָנוּ מְאֹד מְאֹד, עַד אֲשֶׁר "כָּשַׁל כֹּחַ הַסַּבָּל" עַד אֲשֶׁר עַל יְדֵי זֶה נִתְרַחַקְנוּ מִמְּךָ כְּמוֹ שֶׁנִּתְרַחַקְנוּ וּבִפְרָט אָנֹכִי הַדַּל וְהָאֶבְיוֹן וְכוּ' אֲשֶׁר אַתָּה לְבַד יוֹדֵעַ כָּל מַה שֶּׁעָבַר עָלַי מִיַּלְדוּתִי, מֵעוֹדִי עַד הַיּוֹם הַזֶּה וְכוּ', (ויפרש כל שיחתו כל המניעות והבלבולים והיסורים וההסתות והנסיונות והצירופים שעברו עליו מעודו, וכל המכשולות והחטאים והפשעים שנכשל בהם וכו' וכו', כל אחד ואחד כפי מה שיודע בנפשו את נגעי לבבו ומכאוביו), וּבְוַדַּאי בְּכָל מַה שֶּׁעָבַר עָלַי, בְּכֻלָּם כַּוָּנָתְךָ הָיָה לְטוֹבָה, לְנַסּוֹתֵנִי וּלְצָרְפֵנִי עַל יְדֵי אֵלּוּ הָעִנְיָנִים דַּיְקָא, אֲבָל מֵעוֹצֶם קַטְנוּת וּשְׁטוּת דַּעְתִּי וַעֲכִירַת גּוּפִי, לֹא יָכֹלְתִּי לַעֲמֹד בְּשׁוּם בְּחִינָה דַּקָּה וְנִסָּיוֹן קַל וְצֵרוּף כָּל שֶׁהוּא, "בָּחַנְתָּ לִבִּי פָּקַדְתָּ לַּיְלָה צְרַפְתָּנִי בַל תִּמְצָא, זַמֹּתִי בַּל יַעֲבָר פִּי" תתקנט
רִבּוֹנוֹ שֶׁל עוֹלָם, הָאוֹמֵר לְעוֹלָמוֹ דַּי יֹאמַר לְצָרוֹתַי דַּי, וִירַחֵם עָלַי בְּרַחֲמָיו הַמְּרֻבִּים בְּרַחֲמָיו הַגְּדוֹלִים, בְּכֹחַ הָרַחֲמִים שֶׁחָתְרוּ וְהִשִּׂיגוּ כָּל הַצַּדִּיקִים הָאֲמִתִּיִּים, וְיַמְתִּיק וִיבַטֵּל כָּל הַדִּינִים מֵעָלַי וּמֵעַל כָּל בְּנֵי בֵיתִי וּמֵעַל כָּל הַנִּלְוִים אֵלַי וּמֵעַל כָּל יִשְׂרָאֵל כִּי אֵין מִי שֶׁיַּעֲמֹד בַּעֲדֵנוּ עַתָּה בַּדּוֹר הַזֶּה בְּעוּקְבוֹת מְשִׁיחָא בְּאַחֲרִית הַיָמִים הָאֵלֶּה, בְּעֵת צָרָה הַזֹּאת, כִּי אִם כֹּחַ וּזְכוּת כָּל הַשִּׁבְעָה רוֹעִים וְכָל הַצַּדִּיקִים שׁוֹכְנֵי עָפָר, כֹּחָם וּזְכוּתָם הַגָּדוֹל יָגֵנּוּ עָלֵינוּ, וְיַמְלִיצוּ טוֹב בַּעֲדֵנוּ, וְיַעֲשׂוּ כְּחָכְמָתָם הַגְּדוֹלָה, וּכְרַחֲמֵיהֶם הַמְרֻבִּים וְיַמְתִּיקוּ וִיבַטְּלוּ מֵעָלֵינוּ כָּל מִינֵי דִינִים שֶׁבָּעוֹלָם בְּאֹפֶן שֶׁנִּזְכֶּה מֵעַתָּה לְהִתְקָרֵב לְהַשֵּׁם יִתְבָּרַךְ בֶּאֱמֶת, וְיִהְיֶה נִמְשָׁךְ עָלַי וְעַל כָּל יִשְׂרָאֵל לֵב חָדָשׁ וְרוּחַ חֲדָשָׁה דִקְדֻשָּׁה, וְאֶשְׁכַּח לְגַמְרֵי דַרְכִּי הָרָע וּמַחְשְׁבוֹתַי הָרָעוֹת וְהַמְבֻלְבָּלוֹת מְאֹד וְאֶזְכֶּה מֵעַתָּה לַחְשׁוֹב רַק בְּתוֹרָה וַעֲבוֹדָה בִּקְדֻשָּׁה וּבְטָהֳרָה גְדוֹלָה וְלִהְיוֹת דָּבוּק בְּךָ וּבְצַדִּיקֶיךָ הָאֲמִתִּיִּים וּבְתוֹרָתְךָ הַקְּדוֹשָׁה תָמִיד, בְּאֹפֶן שֶׁאֶזְכֶּה לֵידַע וּלְהָבִין תּוֹרָתְךָ הַקְּדוֹשָׁה עַל בּוּרְיָהּ וַאֲמִתָּתָהּ וְעַל יְדֵי זֶה אֶזְכֶּה לְרַפֹּאת אֶת נַפְשִׁי מִכָּל מַכְאוֹבֶיהָ וְתַחֲלוּאֶיהָ וּמַכּוֹתֶיהָ הָאֲנוּשׁוֹת וְהָרַבּוֹת וְהָעֲצוּמוֹת מְאֹד מְאֹד בְּלִי שִׁעוּר וָעֵרֶךְ וּמִסְפָּר, אֲשֶׁר הִרְבֵּיתִי לְהַחֲלוֹתָהּ וּלְהַכּוֹתָהּ לְיַסְּרָהּ וּלְהַכְאִיבָהּ, עַל יְדֵי רִבּוּי עֲווֹנוֹתַי וּפְשָׁעַי הָעֲצוּמִים וְהָרַבִּים מְאֹד, אֲשֶׁר אֵין שׁוּם דֶּרֶךְ לְרַפֹּאתָהּ כִּי אִם בְּרַחֲמֶיךָ הָרַבִּים לְבַד וּבִישׁוּעָתְךָ הַגְּדוֹלָה וְהָעֲצוּמָה, כִּי מִמְּךָ לֹא יִפָּלֵא כָּל דָּבָר
<h3>תתקס</h3>
רוֹפֵא אֱמֶת רוֹפֵא חִנָּם, רוֹפֵא נֶאֱמָן וְרַחֲמָן, רַחֵם עָלַי וְהַעֲלֵה מְהֵרָה אֲרוּכָה וּמַרְפֵּא לְכָל תַּחֲלוּאֵי וּמַכְאוֹבֵי נַפְשִׁי וְגוּפִי בְּרוּחָנִיּוּת וּבְגַשְׁמִיּוּת, וּשְׁלַח מְהֵרָה רְפוּאָה שְׁלֵמָה לְכָל חוֹלֵי עַמְּךָ בֵּית יִשְׂרָאֵל (ובפרט וכו'), אֵל נָא רְפָא נָא לָהֶם וְלָנוּ, חִישׁ קַל מְהֵרָה רְפָאֵנוּ יְהֹוָה וְנֵרָפֵא הוֹשִׁיעֵנוּ וְנִוָּשֵׁעָה כִּי תְהִלָּתֵנוּ אָתָּה כִּי אֵין לָנוּ שׁוּם סְמִיכָה וְתִקְוָה כִּי אִם עָלֶיךָ לְבַד, עַל רַחֲמֶיךָ הָעֲצוּמִים לְבַד וְכִרְצוֹנְךָ עֲשֵׂה עִמָּנוּ, כִּי בְצָרָה גְדוֹלָה אֲנָחְנוּ עַל מִי לָנוּ לְהִשָּׁעֵן עַל אָבִינוּ שֶׁבַּשָּׁמַיִם וְרַחֵם עָלֵינוּ וְהוֹשִׁיעֵנוּ לַעֲסֹק בִּתְפִלָּה תָמִיד, וּלְהַרְבּוֹת בִּתְפִלּוֹת וּתְחִנּוֹת וּבַקָּשׁוֹת בְּכָל יוֹם וָיוֹם, וְלֹא תְּשַׁלַּח עָלֵינוּ יִסּוּרִים שֶׁיֵּשׁ בָּהֶם בִּטּוּל תְּפִלָּה חַס וְשָׁלוֹם, וְלֹא שׁוּם יִסּוּרִים שֶׁבָּעוֹלָם, וְלֹא תָּסִיר תְּפִלָּתֵנוּ וְחַסְדְּךָ מֵאִתָּנוּ כְּמוֹ שֶׁכָּתוּב: "בָּרוּךְ אֱלֹהִים אֲשֶׁר לֹא הֵסִיר תְּפִלָּתִי וְחַסְדּוֹ מֵאִתִּי":
<h3>תתקס2</h3>
וְרַחֵם עָלֵינוּ וְהוֹשִׁיעֵנוּ וְזַכֵּנוּ לִקְדֻשַּׁת הוֹשַׁעְנָא רַבָּה וְשִׂמְחַת תּוֹרָה שֶׁהֵם בְּחִינַת דִּבּוּר בְּלֹא דֵּעָה וְדִבּוּר בְּדֵעָה, שֶׁנִּזְכֶּה לִלְמֹד וְלַהֲגוֹת בְּתוֹרָתְךָ הַקְּדוֹשָׁה תָּמִיד, וַאֲפִלּוּ בְּעֵת וּבְמָקוֹם שֶׁאֵין אָנוּ זוֹכִין לְהָבִין דִּבְרֵי תוֹרָתְךָ עַל בּוּרְיָן, נִזְכֶּה לְהִתְיַּגֵּעַ וְלַעֲסֹק וְלַהֲגוֹת בָּהֶם וְלִלְמֹד אֲפִלּוּ בְּלִי הֲבָנָה וְאַתָּה בְּרַחֲמֶיךָ תְקַבֵּל גַּם אֶת עֵסֶק הַתּוֹרָה הַזֶּה וְתִשְׂמַח בְּדִבְרֵי תוֹרָתֵנוּ אֲפִלּוּ כְּשֶׁהֵם בְּלֹא הֲבָנָה, וְתִטַּע מֵהֶם אִילָנִין רַבְרְבִין סַחֲרָנִין דְּהַהוּא נַחֲלָא הַנִּקְרָאִין עַרְבֵי נַחַל וּתְעוֹרֵר רַחֲמֶיךָ הַגְּדוֹלִים עָלֵינוּ וְתִהְיֶה בְּעֶזְרֵנוּ, וְתִפְקַח אֶת עֵינֵי שִׂכְלֵנוּ שֶׁנִּזְכֶּה לָצֵאת מֵחֹשֶׁךְ לְאוֹר וְתָאִיר עֵינֵינוּ בִּמְאוֹר תּוֹרָתְךָ שֶׁנִּזְכֶּה לֵידַע וּלְהָבִין וּלְהַשְׂכִּיל אֶת כָּל דִּבְרֵי תוֹרָתְךָ עַל בּוּרְיָן וַאֲמִתָּתָן וְלֵידַע כָּל דִּינֵי וּמִשְׁפְּטֵי הַתּוֹרָה וְכָל דַּרְכֵי הַתּוֹרָה, וּלְהִשְׁתַּדֵּל בָּהּ בְּאֹרַח מִישׁוֹר, עַד שֶׁנִּזְכֶּה לִנְטֹעַ אִילָנָא דְּחַיֵּי לְעֵלָּא דְּכֹלָּא אַסְוָתָא וּתְזַכֵּנוּ בְּכָל שָׁנָה וְשָׁנָה לְקַיֵּם כָּל הַמִּצְווֹת הַקְּדוֹשׁוֹת הַנּוֹהֲגוֹת בַּיָּמִים הַקְּדוֹשִׁים הָאֵלֶּה, שֶׁהֵם, הוֹשַׁעְנָא רַבָּא וְשִׂמְחַת תּוֹרָה, וְנִזְכֶּה לִשְׂמֹחַ בָּהֶם בְּשִׂמְחָה רַבָּה וְחֶדְוָה גְדוֹלָה וַעֲצוּמָה בְּתַכְלִית הַשִּׂמְחָה בִּשְׁלֵמוּת בֶּאֱמֶת, וּלְהִתְקַדֵּשׁ בָּהֶם בִּקְדֻשָּׁה גְדוֹלָה, בְּאֹפֶן שֶׁנִּזְכֶּה לְתַקֵּן כָּל הַתִּקּוּנִים הָאֵלֶּה וְיוֹתֵר מִזֶּה בַּיָּמִים הַקְּדוֹשִׁים הַנּוֹרָאִים הָאֵלּוּ, שֶׁהֵם גְּמַר הַחֲתִימָה וְהַתִּקּוּן שֶׁל רֹאשׁ הַשָּׁנָה וְיוֹם כִּפּוּר
<h3>תתקסא</h3>
וְתַעַזְרֵנוּ וְתוֹשִׁיעֵנוּ שֶׁנִּזְכֶּה לְקַיֵּם הַשִּׁבְעָה הַקָּפוֹת שֶׁל יוֹם הוֹשַׁעְנָא רַבָּא הַקָּדוֹשׁ עִם הָאַרְבַּע מִינִים הַקְּדוֹשִׁים וְנוֹרָאִים בְּתַכְלִית הַשְּׁלֵמוּת כִּרְצוֹנְךָ הַטּוֹב וְנִזְכֶּה לִצְעֹק וְלִזְעֹק אֵלֶיךָ וּלְהִתְפַּלֵּל תְּפִלּוֹת הַהוֹשַׁעְנוֹת בְּלֵב שָׁלֵם מֵעוּמְקָא דְּלִבָּא, כָּרָאוּי לִצְעֹק לִישׁוּעָתְךָ בַּיּוֹם הַנּוֹרָא הַהוּא, יוֹם גְּמַר הַדִּין הַקָּדוֹשׁ וְהַנּוֹרָא וְהָאָיֹם מְאֹד מְאֹד וְנִזְכֶּה לְקַיֵּם מִצְוַת חֲבָטַת הָעֲרָבָה מִנְהַג נְבִיאֶךָ הַקְּדוֹשִׁים בִּקְדֻשָּׁה גְדוֹלָה בְּשִׂמְחָה רַבָּה, וּלְהַמְתִּיק עַל יְדֵי זֶה כָּל הַדִּינִים בְּתַכְלִית הַהַמְתָּקָה בְּאֹפֶן שֶׁיִּהְיֶה נַעֲשֶׂה יִחוּד קֻדְּשָׁא בְּרִיךְ הוּא וּשְׁכִינְתֵּיהּ בְּיִחוּדָא שְׁלִים עַל יָדֵינוּ בְּיוֹם שְׁמִינִי עֲצֶרֶת וְשִׂמְחַת תּוֹרָה הַקְּדוֹשִׁים תתקסב
וְנִזְכֶּה לִשְׂמֹחַ בִּשְׁמִינִי עֲצֶרֶת וְשִׂמְחַת תּוֹרָה בְּחֶדְוָה רַבָּה וְשִׂמְחָה גְדוֹלָה וַעֲצוּמָה עַד אֵין סוֹף שֶׁזָּכִינוּ לִהְיוֹת מִזֶּרַע יִשְׂרָאֵל וּלְקַבֵּל אֶת הַתּוֹרָה הַקְּדוֹשָׁה עַל יְדֵי מֹשֶׁה נְבִיאֲךָ נֶאֱמַן בֵּיתֶךָ אַשְׁרֵינוּ מַה טוֹב חֶלְקֵנוּ וּמַה נָּעִים גּוֹרָלֵנוּ וּמַה יָּפָה יְרֻשָּׁתֵנוּ אַשְׁרֵינוּ שֶׁזָּכִינוּ לְכָל הַטּוֹב הַגָּדוֹל וְהַנּוֹרָא הַזֶּה, זַכֵּנוּ וְעָזְרֵנוּ שֶׁנִּזְכֶּה לְהַמְשִׁיךְ עָלֵינוּ הַשִּׂמְחָה הַזֹּאת בְּלִבֵּנוּ בְּכָל הַשָּׁנָה כֻּלָּה, וּבִפְרָט בְּיוֹם שִׂמְחַת תּוֹרָה הַקָּדוֹשׁ וְנִזְכֶּה לִשְׂמֹחַ תָּמִיד בַּשִּׂמְחָה הַגְּדוֹלָה הַזֹּאת כָּרָאוּי לִשְׂמֹחַ בָּזֶה בֶּאֱמֶת וְנִזְכֶּה לְקַיֵּם הַהַקָּפוֹת עִם הַסִּפְרֵי תוֹרָה בַּיָּמִים הַקְּדוֹשִׁים הָאֵלּוּ בְּשִׂמְחָה רַבָּה וַעֲצוּמָה עַד אֵין סוֹף, וְלֹא יִתְעָרַב זָר בְּשִׂמְחָתֵנוּ, וְלֹא יִהְיֶה כֹחַ לְשׁוּם מוֹנֵעַ וּמְעַכֵּב לְבַלְבֵּל וּלְעַכֵּב חַס וְשָׁלוֹם שִׂמְחָתֵנוּ הָעֲצוּמָה בַּיָּמִים הַקְּדוֹשִׁים הָאֵלּוּ, נָגִילָה וְנִשְׂמְחָה בָּךְ בִּדְבֵקוּת נִפְלָא וּבְהִתְקָרְבוּת גָּדוֹל, בְּאַהֲבָה רַבָּה וְאַהֲבַת עוֹלָם בְּשִׂמְחָה שֶׁאֵין לָהּ קֵץ וְתַכְלִית, וְנִזְכֶּה לְסַיֵּם אָז אֶת הַתּוֹרָה הַקְּדוֹשָׁה וּלְהַתְחִילָהּ מֵחָדָשׁ בְּאַהֲבָה וּבְיִרְאָה וּבְשִׂמְחָה גְדוֹלָה, וּלְקַבֵּל עָלֵינוּ מֵחָדָשׁ לַעֲסֹק בְּתוֹרָתְךָ יוֹמָם וָלַיְלָה לִשְׁמָהּ, וּלְקַיֵּם אֶת כָּל דִּבְרֵי תוֹרָתְךָ בְּאַהֲבָה
<h3>תתקסג</h3>
מָלֵא רַחֲמִים, רַחֵם עָלֵינוּ וּמַלֵּא מִשְׁאֲלוֹתֵינוּ לְטוֹבָה בְּרַחֲמִים, בְּאֹפֶן שֶׁנִּזְכֶּה לְהַעֲלוֹת נַפְשֵׁנוּ לְשָׁרְשָׁהּ שֶׁבִּקְדֻשָּׁה שֶׁהוּא חָכְמָה הַקְּדוֹשָׁה עַל יְדֵי עֵסֶק הַתּוֹרָה בִּקְדֻשָּׁה וּבְטָהֳרָה, עַד שֶׁנִּזְכֶּה לַהֲבִינָה בֶּאֱמֶת, וְנִזְכֶּה לְהַכִּיר אוֹתְךָ בֶּאֱמֶת וּלְגַלּוֹת אֱלֹהוּתְךָ בָּעוֹלָם, וְיִתְגַּדֵּל וְיִתְקַדֵּשׁ כְּבוֹדְךָ הַגָּדוֹל עַל יָדֵינוּ תָמִיד וּכְבוֹדְךָ יִמָּלֵא כָל הָאָרֶץ, "יְהִי כְבוֹד יְהֹוָה לְעוֹלָם יִשְׂמַח יְהֹוָה בְּמַעֲשָׂיו רוּמָה עַל שָׁמַיִם אֱלֹהִים עַל כָּל הָאָרֶץ כְּבוֹדֶךָ בָּרוּךְ יְהֹוָה אֱלֹהִים אֱלֹהֵי יִשְׂרָאֵל עוֹשֵׂה נִפְלָאוֹת לְבַדּוֹ, וּבָרוּךְ שֵׁם כְּבוֹדוֹ לְעוֹלָם וְיִמָּלֵא כְּבוֹדוֹ אֶת כָּל הָאָרֶץ, אָמֵן וְאָמֵן":
<h2>תפילה צד</h2>
<h3>תתקסד</h3>
{מיוסד ע"פ תורה ע"ה}
רִבּוֹנוֹ שֶׁל עוֹלָם זַכֵּנִי בְּרַחֲמֶיךָ הָרַבִּים לְמִדַּת הַשָּׁלוֹם וְאֶזְכֶּה לִהְיוֹת אוֹהֵב שָׁלוֹם וְרוֹדֵף שָׁלוֹם תָּמִיד, כְּמוֹ שֶׁכָּתוּב: "סוּר מֵרָע וַעֲשֵׂה טוֹב בַּקֵּשׁ שָׁלוֹם וְרָדְפֵהוּ" וְאֶזְכֶּה בְּכָל עֵת לַעֲשׂוֹת שָׁלוֹם בֵּין אָדָם לַחֲבֵרוֹ וּבֵין אִישׁ לְאִשְׁתּוֹ וְתִשְׁמְרֵנִי וְתַצִּילֵנִי בְּרַחֲמֶיךָ הָרַבִּים מִמִּדַּת הַנִּצָּחוֹן וּמַחֲלֹקֶת דְּסִטְרָא אַחֲרָא, שֶׁלֹּא יִהְיֶה בְּלִבִּי שׁוּם נִצָּחוֹן וּמַחֲלֹקֶת דְּסִטְרָא אַחֲרָא הַנִּמְשָׁכִין מֵהַדָּמִים שֶׁל הַגּוּף, שֶׁעֲדַיִן לֹא עָבְדוּ בָּהֶם אֶת הַשֵּׁם יִתְבָּרַךְ וּתְרַחֵם עָלַי וְתוֹשִׁיעֵנִי וּתְזַכֵּנִי מֵעַתָּה לַעֲסֹק הַרְבֵּה בְּתוֹרָה וּתְפִלָּה, שֶׁאֶזְכֶּה לְדַבֵּר הַרְבֵּה בְּתוֹרָה וּתְפִלָּה בְּכָל יוֹם תָּמִיד, עַד שֶׁאַכְנִיס כָּל טִפֵּי הַדָּמִים שֶׁיֵּשׁ בִּי בְּתוֹךְ הַדִּבּוּרִים הַקְּדוֹשִׁים שֶׁל תּוֹרָה וּתְפִלָּה וְיִהְיוּ נַעֲשִׂין מִכָּל הַטִּפֵּי דָמִים שֶׁבְּקִרְבִּי דִּבּוּרִים קְדוֹשִׁים שֶׁל תּוֹרָה וּתְפִלָּה, וְלֹא יִהְיֶה נִשְׁאָר בִּי שׁוּם טִפָּה דָּם שֶׁלֹּא עָבְדָה אֶת הַשֵּׁם יִתְבָּרַךְ, רַק אֶזְכֶּה לַעֲבֹד אֶת הַשֵּׁם יִתְבָּרַךְ בְּכָל כֹּחִי כָּל יְמֵי חַיַּי בְּכָל טִפֵּי הַדָּמִים שֶׁיֵּשׁ בִּי, וְאֶזְכֶּה לְדַבֵּר הַרְבֵּה בְּתוֹרָה וּתְפִלָּה עַד שֶׁיִּהְיֶה הַגּוּף בָּטֵל לְגַמְרֵי כְּאַיִן וְאֶפֶס מַמָּשׁ תתקסה
וּתְזַכֵּנִי בְּרַחֲמֶיךָ הָרַבִּים לְיִרְאָה שְׁלֵמָה מִפָּנֶיךָ תָמִיד, וְתַמְשִׁיךְ וְתַשְׁפִּיעַ בְלִבִּי יִרְאָה וּבוּשָׁה וָפַחַד וְאֵימָה גְדוֹלָה מִפָּנֶיךָ תָּמִיד, עַד אֲשֶׁר יִתְבַּטֵּל הַגּוּף לְגַמְרֵי כְּאַיִן וְאֶפֶס הַמֻּחְלָט עַל יְדֵי עֹצֶם הַיִּרְאָה הַגְּדוֹלָה שֶׁתַּשְׁפִּיעַ בְּלִבִּי וּבִפְרָט בְּעֵת עָסְקִי בְּדִבּוּרֵי תּוֹרָה וּתְפִלָּה שֶׁלֹּא אֶשְׁמַע אָז אֶת הַגּוּף כְּלָל, רַק אֶת הַדִּבּוּרִים הַקְּדוֹשִׁים שֶׁל תּוֹרָה וּתְפִלָּה, וְיִתְבַּטֵּל הַגּוּף לְגַמְרֵי לְגַבֵּי הַדִּבּוּרִים הַקְּדוֹשִׁים שֶׁל תּוֹרָה וּתְפִלָּה וְעַל יְדֵי זֶה אֶזְכֶּה לְבָרֵר וּלְלַקֵּט וּלְהַעֲלוֹת וּלְצָרֵף כָּל הָאוֹתִיּוֹת וְהַנִּיצוֹצוֹת שֶׁנָּפְלוּ לְמַטָּה בִּבְחִינַת שִׁבְרֵי כֵּלִים, עַל יְדֵי עֲווֹנוֹתַי וַחֲטָאַי וּפְשָׁעַי הָעֲצוּמִים בְּגִלְגּוּל זֶה וּבְגִלְגּוּל אַחֵר, אֲשֶׁר הֵם גּוֹרְמִים מַחֲלֹקֶת וְקֻשְׁיוֹת וּבִלְבּוּלִים וּמְנִיעוֹת מֵעֲבוֹדָתְךָ הַקְּדוֹשָׁה וּמֵהֶם בָּאִים כָּל הַתַּאֲווֹת שֶׁבָּעוֹלָם וְהַכֹּל אֶזְכֶּה לְבָרֵר וּלְהַעֲלוֹת לְשִׁמְךָ הַגָּדוֹל וְהַקָּדוֹשׁ, וּלְצָרְפָם וּלְחַבְּרָם וְלִבְנוֹת מֵהֶם בִּנְיָנִים וְעוֹלָמוֹת דִּקְדֻשָּׁה וְתִתֶּן לִי כֹחַ בְּרַחֲמֶיךָ הָרַבִּים לְהַעֲלוֹת אֶת כָּל הַנִּיצוֹצִין הַנְּפוּלִין אֵלֶיךָ בִּבְחִינַת הַעֲלָאַת מ"נ וְעַל יְדֵי זֶה יִהְיֶה נַעֲשֶׂה יִחוּד קֻדְּשָׁא בְּרִיךְ הוּא וּשְׁכִינְתֵּיהּ וְעַל יְדֵי זֶה יִהְיֶה נִמְשָׁךְ שָׁלוֹם גָּדוֹל וְנִפְלָא לְמַעְלָה וּלְמַטָּה בְּכָל הָעוֹלָמוֹת כֻּלָּם, וְיִתְבַּטֵּל כָּל מִינֵי נִצָּחוֹן דְּסִטְרָא אַחֲרָא וְקִנְאָה וְשִׂנְאָה וְקִנְטוּר וּמַחֲלֹקֶת מִמֶּנִּי וּמִכָּל יִשְׂרָאֵל וּמִכָּל בְּנֵי עוֹלָם, רַק יִהְיֶה אַהֲבָה וְשָׁלוֹם גָּדוֹל בֵּין כָּל עַמְּךָ יִשְׂרָאֵל, וּבֵין כָּל הַנִּבְרָאִים וְהַנּוֹצָרִים וְהַנַּעֲשִׂים שֶׁבְּכָל הָעוֹלָמוֹת כֻּלָּם וְעַל יְדֵי זֶה תַמְשִׁיךְ וְתַשְׁפִּיעַ בְּרָכָה גְדוֹלָה לָנוּ וּלְכָל יִשְׂרָאֵל וּלְכָל הָעוֹלָמוֹת כֻּלָּם, וּתְמַהֵר וְתָחִישׁ לְגָאֳלֵינוּ, וְתָקִים אוֹתָנוּ מִנְּפִלָּתֵנוּ, וְתַעֲלֶה וְתָקִים אֶת כָּל בְּחִינַת הָרַגְלִין אֲשֶׁר יָרְדוּ לְמַטָּה בַּעֲווֹנוֹתֵינוּ, עָזֹב תַּעֲזֹב וְהָקֵם תָּקִים הָקֵם עַל סֶלַע רַגְלָי וּתְכוֹנֵן אֲשׁוּרָי, וִיקֻיַּם מְהֵרָה מִקְרָא שֶׁכָּתוּב: "וְעָמְדוּ רַגְלָיו בַּיּוֹם הַהוּא עַל הַר הַזֵּיתִים" וְתוֹלִיכֵנוּ מְהֵרָה קוֹמְמִיּוּת לְאַרְצֵנוּ, וְתִבְנֶה בֵּית קָדְשֵׁנוּ וְתִפְאַרְתֵּנוּ וְשָׁם נַעֲבָדְךָ בְּיִרְאָה כִּימֵי עוֹלָם וּכְשָׁנִים קַדְמוֹנִיּוֹת:
<h3>תתקסו</h3>
מָלֵא רַחֲמִים מַלֵּא מִשְׁאֲלוֹתֵינוּ לְטוֹבָה בְּרַחֲמִים, כִּי צְרָכֵינוּ מְרֻבִּים מְאֹד מְאֹד, וְדַעְתֵּנוּ קְצָרָה לְבָאֵר וְאַתָּה בּוֹחֵן לִבּוֹת וּכְלָיוֹת, וּלְפָנֶיךָ נִגְלוּ כָּל תַּעֲלוּמוֹת לֵב וְאַתָּה יוֹדֵעַ שֶׁבִּפְנִימִיּוּת לִבֵּנוּ אָנוּ מִשְׁתּוֹקְקִים מְאֹד לָשׁוּב אֵלֶיךָ בֶּאֱמֶת, וְאָנוּ מִתְגַּעְגְּעִים וּמְצַפִּים בְּכָל עֵת לִמְצֹא פֶּתַח תִּקְוָה לָשׁוּב וּלְהִתְקָרֵב אֵלֶיךָ בֶּאֱמֶת עָזְרֵנוּ לְמַעַן שְׁמֶךָ, זַכֵּנוּ לְכָל מַה שֶּׁבִּקַּשְׁנוּ מִלְּפָנֶיךָ "יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי", עוֹשֶׂה שָׁלוֹם בִּמְרוֹמָיו הוּא בְּרַחֲמָיו יַעֲשֶׂה שָׁלוֹם עָלֵינוּ וְעַל כָּל יִשְׂרָאֵל וְאִמְרוּ אָמֵן:
<h2>תפילה צה</h2>
<h3>תתקסז</h3>
{מיוסד ע"פ תורה פ}
אֲדוֹן הַשָּׁלוֹם מֶלֶךְ שֶׁהַשָּׁלוֹם שֶׁלּוֹ, עוֹשֶׂה שָׁלוֹם וּבוֹרֵא אֶת הַכֹּל עָזְרֵנוּ וְהוֹשִׁיעֵנוּ כֻּלָּנוּ, שֶׁנִּזְכֶּה תָמִיד לֶאֱחֹז בְּמִדַּת הַשָּׁלוֹם, וְיִהְיֶה שָׁלוֹם גָּדוֹל בֶּאֱמֶת בֵּין כָּל אָדָם לַחֲבֵרוֹ וּבֵין אִישׁ וְאִשְׁתּוֹ, וְלֹא יִהְיֶה שׁוּם מַחֲלוֹקֶת אֲפִלּוּ בְּלֵב בֵּין כָּל בְּנֵי אָדָם, כִּי אַתָּה עוֹשֶׂה שָׁלוֹם בִּמְרוֹמֶךָ, וְאַתָּה מְחַבֵּר שְׁנֵי הֲפָכִים יַחַד, אֵשׁ וּמַיִם, וּבְנִפְלְאוֹתֶיךָ הָעֲצוּמִים אַתָּה עוֹשֶׂה שָׁלוֹם בֵּינֵיהֶם, כֵּן תַמְשִׁיךְ שָׁלוֹם גָּדוֹל עָלֵינוּ וְעַל כָּל הָעוֹלָם כֻּלּוֹ, בְּאֹפֶן שֶׁיִּתְחַבְּרוּ כָּל הַהֲפָכִים יַחַד בְּשָׁלוֹם גָּדוֹל וּבְאַהֲבָה גְדוֹלָה וְיֻכְלְלוּ כֻלָּם בְּדֵעָה אַחַת וְלֵב אֶחָד לְהִתְקָרֵב אֵלֶיךָ וּלְתוֹרָתְךָ בֶּאֱמֶת, וְיֵעָשׂוּ כֻלָּם אֲגֻדָּה אַחַת לַעֲשׂוֹת רְצוֹנְךָ בְּלֵבָב שָׁלֵם, יְהֹוָה שָׁלוֹם, בָּרְכֵנוּ בַשָּׁלוֹם, וְעַל יְדֵי זֶה תַמְשִׁיךְ עָלֵינוּ כָּל הַבְּרָכוֹת וְכָל הַהַשְׁפָּעוֹת וְכָל הַיְשׁוּעוֹת:
<h3>תתקסח</h3>
וְעָזְרֵנִי וְהוֹשִׁיעֵנִי בְּרַחֲמֶיךָ הָרַבִּים שֶׁאֶזְכֶּה תָמִיד לִמְסֹר נַפְשִׁי עַל קִדּוּשׁ הַשֵּׁם בֶּאֱמֶת, וּבִפְרָט בִּשְׁעַת קְרִיאַת שְׁמַע וּתְפִלָּה, שֶׁאֶזְכֶּה תָמִיד לְהִתְפַּלֵּל וְלוֹמַר קְרִיאַת שְׁמַע בִּמְסִירַת נֶפֶשׁ בֶּאֱמֶת, וְאֶזְכֶּה לְקַבֵּל בְּדַעְתִּי בְּרָצוֹן חָזָק בֶּאֱמֶת לִמְסֹר נַפְשִׁי לָמוּת עַל קִדּוּשׁ הַשֵּׁם, לְהִתְלַהֵב בְּשַׁלְהוּבִין דִּרְחִימוּתָא וּלְהִתְגַּבֵּר עַל יִצְרִי לִמְסֹר כָּל גּוּפִי וְנַפְשִׁי וּמְאֹדִי בִּשְׁבִיל לְקַדֵּשׁ שִׁמְךָ הַגָּדוֹל וְהַקָּדוֹשׁ וְהַנּוֹרָא, וְעַל יְדֵי זֶה אֶזְכֶּה תָמִיד לְהִתְפַּלֵּל בְּכַוָּנָה גְדוֹלָה בִּקְדֻשָּׁה וּבְטָהֳרָה בֶּאֱמֶת, לְהַכְנִיס כָּל מֹחִי וּמַחֲשַׁבְתִּי וְדַעְתִּי לְתוֹךְ דִּבּוּרֵי הַתְּפִלָּה, וּלְקַשֵּׁר הַמַּחֲשָׁבָה אֶל הַדִּבּוּר בְּקֶשֶׁר אַמִּיץ וְחָזָק, וְלֹא אוֹצִיא שׁוּם דִּבּוּר שֶׁל הַתְּפִלָּה בְּלֹא כַּוָּנָה חַס וְשָׁלוֹם, בְּאֹפֶן שֶׁנִּזְכֶּה שֶׁתְּשַׁעֲשֵׁע עִם תְּפִלּוֹתֵינוּ תָמִיד, וְיִהְיֶה לְךָ נַחַת רוּחַ וְשַׁעֲשׁוּעִים גְּדוֹלִים מִתְּפִלּוֹתֵינוּ וְיַעֲלוּ וְיֵרָצוּ תְפִלּוֹתֵינוּ לְפָנֶיךָ לִהְיוֹת כֶּתֶר עַל רֹאשְׁךָ וְתַשְׁפִּיעַ עָלֵינוּ חָכְמָה וּבִינָה וָדַעַת וְתוֹשִׁיעֵנוּ בְּכָל מִינֵי יְשׁוּעוֹת וְתִפְתַּח אֶת לִבֵּנוּ בְּתַלְמוּד תּוֹרָתֶךָ, וְנִזְכֶּה לְהָבִין הֵיטֵב בְּכָל מָקוֹם שֶׁנִּלְמוֹד שָׁם וְתָאִיר עֵינֵינוּ בִּמְאוֹר תּוֹרָתֶךָ וְתַעַזְרֵנוּ וְתוֹשִׁיעֵנוּ לְחַדֵּשׁ חִדּוּשִׁים אֲמִתִּיִּים בְּתוֹרָתְךָ הַקְּדוֹשָׁה וְתַמְשִׁיךְ עָלֵינוּ הֶאָרָה נִפְלָאָה מֵהַתּוֹרָה אֲשֶׁר אַתָּה עָתִיד לְגַלּוֹת עַל יְדֵי מְשִׁיחַ צִדְקֵנוּ, כְּמוֹ שֶׁכָּתוּב: "וּשְׁאַבְתֶּם מַיִם בְּשָׂשׂוֹן מִמַּעַיְנֵי הַיְשׁוּעָה", וְתַרְגּוּמוֹ:
וּתְקַבְּלוּן אֻלְפָּן חֲדָת:
<h3>תתקסט</h3>
רִבּוֹנוֹ שֶׁל עוֹלָם מָלֵא רַחֲמִים, שְׁלַח לִי יְשׁוּעוֹת רַבּוֹת בְּכָל עֵת וָרֶגַע מִמַּעַיְנֵי הַיְשׁוּעָה כִּי אַתָּה גִּלִּיתָ לָנוּ שֶׁיֵּשׁ לְךָ מַעְיָנוֹת שֶׁל יְשׁוּעָה שֶׁאֵינָם נִפְסָקוֹת לְעוֹלָם כַּמַּעְיָן הַנּוֹבֵעַ שֶׁאֵינוֹ פּוֹסֵק עָזְרֵנִי וְהוֹשִׁיעֵנִי יְשׁוּעוֹת שְׁלֵמוֹת וַאֲמִתִּיּוֹת מִמַּעְיָנוֹת הַקְּדוֹשִׁים הָאֵלֶּה, זַכֵּנִי וְהוֹשִׁיעֵנִי בְּכֹחַ וּזְכוּת הַצַּדִּיקִים הָאֲמִתִּיִּים שֶׁהֵם בְּחִינַת מַעַיְנֵי הַיְּשׁוּעָה, שֶׁזָּכוּ לְהַשִּׂיג וּלְגַלּוֹת וְלִשְׁאֹב מֵימֵי הַתּוֹרָה בְּשָׂשׂוֹן מִמַּעַיְנֵי הַיְּשׁוּעָה, שֶׁיֵּשׁ לָהֶם כֹּחַ גָּדוֹל לָנֶצַח לַעֲזֹר וּלְהָגֵן וּלְהוֹשִׁיעַ לְכֹל הַחוֹסִים בָּהֶם לְהַצִּילָם מִשְּׁאוֹל תַּחְתִּיּוֹת וּמִתַּחְתָּיו, וּלְזַכּוֹתָם לְחַיֵּי עוֹלָם לָעַד וְלָנֶצַח כַּאֲשֶׁר נִגְלָה לְפָנֶיךָ אֲדוֹן הָאֱמֶת וְהַשָּׁלוֹם עָזְרֵנִי וְהוֹשִׁיעֵנִי וְזַכֵּנִי בִּזְכוּתָם, שֶׁאֶזְכֶּה לְהִתְחַדֵּשׁ מֵעַתָּה, לְהַתְחִיל מֵעַתָּה לְהַמְשִׁיךְ עָלַי חָכְמָה וִישׁוּעָה אֲמִתִּיִּית לַעֲזֹב דַּרְכִּי הָרָע וּמַחְשְׁבוֹתַי הַמְגֻנּוֹת וְלֹא אָשׁוּב עוֹד לְאִוַּלְתִּי, רַק אֶזְכֶּה לְהַכְנִיס כָּל חָכְמָתִי וְדַעְתִּי בְּתוֹרָתְךָ הַקְּדוֹשָׁה וּלְקַשֵּׁר מַחֲשַׁבְתִּי אֶל הַתּוֹרָה וְהַתְּפִלָּה תָמִיד בְּקֶשֶׁר אַמִּיץ וְחָזָק וְלִבְלִי לְהַנִּיחַ אֶת הַמַּחֲשָׁבָה לָצֵאת חוּץ כְּלָל אֲפִלּוּ כְּחוּט הַשַּׂעֲרָה וּתְמַהֵר לְהוֹצִיאֵנִי וּלְהַצִּילֵנִי מִמַּיִם הַזֵּדוֹנִים, מִמְּצוּלוֹת יָם, מִיוֵן מְצוּלָה וְאֵין מָעֳמָד, מִתֹּהוּ וָבֹהוּ וְחֹשֶׁךְ וּתְהוֹם, וְתוֹשִׁיעֵנִי בְּכָל עֵת וָרֶגַע בִּישׁוּעוֹת נִפְלָאוֹת מִמַּעַיְנֵי הַיְּשׁוּעָה, כִּי גָלוּי וְיָדוּעַ לְפָנֶיךָ בַּעַל הַיְשׁוּעוֹת, שֶׁבְּעֹצֶם רִחוּקִי מִמְּךָ בְּלִי שִׁעוּר, וְהַיֵּצֶר הָרָע מִתְגַּבֵּר בְּכָל עֵת בְּכַמָּה מִינֵי הִתְגַּבְּרוּת וּמְנִיעוֹת וְעִכּוּבִים וּבִלְבּוּלִים וְעַקְמִימִיּוּת שֶׁבַּלֵּב עַד אֵין מִסְפָּר, אֲנִי צָרִיךְ יְשׁוּעוֹת רַבּוֹת וְנִפְלָאוֹת בְּכָל עֵת וָרֶגַע, שֶׁתִּפְתַּח לָנוּ בְּרַחֲמֶיךָ הָעֲצוּמִים מַעַיְנֵי הַיְּשׁוּעָה, שֶׁתִּהְיֶה הַיְּשׁוּעָה נוֹבַעַת וּמִתְחַדֶּשֶׁת לָנוּ בְּכָל עֵת וָרֶגַע, בְּאֹפֶן שֶׁנִּזְכֶּה לְהִנָּצֵל בְּכָל עֵת מִמַּה שֶּׁאָנוּ צְרִיכִין לְהִנָּצֵל, בְּדַרְכֵי יְשׁוּעָתֶךָ הַנִּפְלָאוֹת הַמִּתְחַדְּשִׁים וְנוֹבְעִים בְּכָל עֵת וָרֶגַע מִמַּעַיְנֵי הַיְּשׁוּעָה וּתְקַדְּשֵׁנוּ וּתְטַהֲרֵנוּ עַל יָדָם מִכָּל הַטֻּמְאוֹת וּמִכָּל הַגִּלּוּלִים וּמִכָּל הַכְּתָמִים וּמִכָּל הַפְּגָמִים שֶׁבָּעוֹלָם וְקַיֵּם לָנוּ מִקְרָא שֶׁכָּתוּב: "וְזָרַקְתִּי עֲלֵיכֶם מַיִם טְהוֹרִים וּטְהַרְתֶּם, מִכָּל טֻמְאוֹתֵיכֶם וּמִכָּל גִּלּוּלֵיכֶם אֲטַהֵר אֶתְכֶם":
<h3>תתקע</h3>
רִבּוֹנוֹ שֶׁל עוֹלָם מַצְמִיחַ יְשׁוּעוֹת, מַלֵּא מִשְׁאֲלוֹתֵנוּ לְטוֹבָה בְּרַחֲמִים, וְהוֹשִׁיעֵנִי מְהֵרָה בְּכָל מַה שֶּׁאֲנִי צָרִיךְ לְהִוָּשֵׁעַ בְּגַשְׁמִיּוּת וְרוּחָנִיּוּת, בְּאֹפֶן שֶׁאֶזְכֶּה מֵעַתָּה לָשׁוּב אֵלֶיךָ וּלְהִתְקָרֵב אֵלֶיךָ בֶּאֱמֶת, וִיקֻיַּם בָּנוּ מְהֵרָה מִקְרָא שֶׁכָּתוּב: "הִנֵּה אֵל יְשׁוּעָתִי אֶבְטַח וְלֹא אֶפְחָד כִּי עָזִּי וְזִמְרָת יָהּ יְהֹוָה, וַיְהִי לִי לִישׁוּעָה, וּשְׁאַבְתֶּם מַיִם בְּשָׂשׂוֹן מִמַּעַיְנֵי הַיְּשׁוּעָה", וְנֶאֱמַר: "לַיהֹוָה הַיְשׁוּעָה עַל עַמְּךָ בִּרְכָתֶךָ סֶלָה יְהֹוָה הוֹשִׁיעָה הַמֶּלֶךְ יַעֲנֵנוּ בְיוֹם קָרְאֵנוּ", וְטוֹב יִהְיֶה בְּעֵינֶיךָ לְבָרְכֵנוּ וּלְבָרֵךְ אֶת כָּל עַמְּךָ יִשְׂרָאֵל בְּכָל עֵת וּבְכָל שָׁעָה בִשְׁלוֹמְךָ הַטּוֹב, וְקַיֵּם לָנוּ מִקְרָא שֶׁכָּתוּב: "יְהֹוָה עֹז לְעַמּוֹ יִתֵּן יְהֹוָה יְבָרֵךְ אֶת עַמּוֹ בַשָּׁלוֹם, יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" עוֹשֶׂה שָׁלוֹם בִּמְרוֹמָיו הוּא בְּרַחֲמָיו יַעֲשֶׂה שָׁלוֹם עָלֵינוּ וְעַל כָּל יִשְׂרָאֵל, וְאִמְרוּ אָמֵן:
<h2>תפילה צו</h2>
<h3>תתקעא</h3>
{מיוסד ע"פ תורה פ"ב}
רִבּוֹנוֹ שֶׁל עוֹלָם עָזְרֵנִי וְהוֹשִׁיעֵנִי שֶׁאֶזְכֶּה לִשְׁתֹּק וְלִדֹּם לִמְחָרְפֵי וְלִמְבַזֵּי נַפְשִׁי, וְלִמְקַלְּלַי נַפְשִׁי תִדּוֹם, וְאֶהְיֶה מִן הַנֶּעֱלָבִים וְאֵינָם עוֹלְבִים שׁוֹמְעִים חֶרְפָּתָם וְאֵינָם מְשִׁיבִים עוֹשִׂים מֵאַהֲבָה וּשְׂמֵחִים בְּיִסּוּרִים וּתְזַכֵּנִי שֶׁלֹּא אֲכַוֵּן לְצַעֲרָם עַל יְדֵי שְׁתִיקָתִי שֶׁאֶשְׁתֹּק לָהֶם, רַק כָּל כַּוָּנָתִי בִּשְׁתִיקָתִי יִהְיֶה מֵאַהֲבָה בֶּאֱמֶת, וְתִהְיֶה בְעֶזְרִי תָמִיד שֶׁאֶהְיֶה נִזְהָר בִּזְהִירוּת גָּדוֹל שֶׁלֹּא לְבַיֵּשׁ וּלְחָרֵף פְּנֵי חֲבֵרִי וְלֹא שׁוּם אָדָם שֶׁבָּעוֹלָם אֲפִלּוּ הַמְחָרְפִין וּמְבַיְּשִׁין אוֹתִי, מִכָּל שֶׁכֵּן אוֹתָם שֶׁאֵינָם מְבַיְּשִׁין אוֹתִי תתקעב
אָנָּא יְהֹוָה שָׁמְרֵנִי וְהַצִּילֵנִי מֵעָוֹן הֶחָמוּר הַזֶּה שֶׁל הַמַּלְבִּין פְּנֵי חֲבֵרוֹ בָּרַבִּים שֶׁאֵין לוֹ חֵלֶק לָעוֹלָם הַבָּא, וְשָׁמְרֵנִי וְהַצִּילֵנִי בְּכָל עֵת שֶׁלֹּא אֲבַיֵּשׁ שׁוּם אָדָם שֶׁבָּעוֹלָם מִגָּדוֹל וְעַד קָטָן, כִּי כְבָר נִלְכַּדְתִּי בָּזֶה כַּמָּה פְּעָמִים, בְּשׁוֹגֵג וּבְמֵזִיד בְּאֹנֶס וּבְרָצוֹן "אָמְנָם חָטָאתִי לַיהֹוָה אֱלֹהֵי יִשְׂרָאֵל" וּלְכַמָּה אֲנָשִׁים מִיִּשְׂרָאֵל, אֲשֶׁר כֻּלָּם כְּשֵׁרִים וְצַדִּיקִים כְּנֶגְדִּי, וּבִיַּשְׁתִּי אוֹתָם כַּמָּה פְעָמִים, וְהִלְבַּנְתִּי פְּנֵיהֶם בָּרַבִּים, וְשָׁפַכְתִּי דָּמָם כַּמָּיִם, אָבִי שֶׁבַּשָּׁמַיִם שָׁמְרֵנִי מֵעַתָּה הַצִּילֵנִי מֵעַתָּה מֵעָוֹן הֶחָמוּר הַזֶּה וּמִכָּל הָעֲווֹנוֹת שֶׁבָּעוֹלָם, וְעָזְרֵנִי וְזַכֵּנִי לְתַקֵּן כָּל מַה שֶּׁפָּגַמְתִּי בְּעָוֹן זֶה מֵעוֹדִי עַד הַיּוֹם הַזֶּה וּתְסַבֵּב סִבּוֹת לְטוֹבָה בְּרַחֲמֶיךָ בְּאֹפֶן שֶׁאֶזְכֶּה לְהִתְוָעֵד יַחַד עִם הָאֲנָשִׁים שֶׁבִּיַּשְׁתִּי אוֹתָם וּלְפַיְּסָם בֶּאֱמֶת, עַד אֲשֶׁר כֻּלָּם יִמְחֲלוּ לִי בִּמְחִילָה גְמוּרָה בֶּאֱמֶת בְּרָצוֹן טוֹב וּבְלֵב שָׁלֵם וּבְנֶפֶשׁ חֲפֵצָה וְלֹא יִשָּׁאֵר עָלַי שׁוּם שִׂנְאָה וּקְפֵדָא מִשּׁוּם אָדָם שֶׁבָּעוֹלָם, וְלֹא שׁוּם טִינָא בַּלֵּב, וּמֵעַתָּה תִּשְׁמְרֵנִי וְתַצִּילֵנִי תָמִיד שֶׁלֹּא אַלְבִּין וְלֹא אֲבַיֵּשׁ שׁוּם אָדָם שֶׁבָּעוֹלָם אֲפִלּוּ בֵּינִי לְבֵינוֹ, מִכָּל שֶׁכֵּן בָּרַבִּים וְלֹא אֲזַלְזֵל בְּכָבוֹד שֶׁל שׁוּם בַּר יִשְׂרָאֵל שֶׁבָּעוֹלָם, וְלֹא אֶהְיֶה בָז לְכָל אָדָם, רַק אֶזְכֶּה לְהִכָּלֵל בִּכְלָלִיּוּת יִשְׂרָאֵל עַמְּךָ לֶאֱהֹב אֶת כָּל אֶחָד וְאֶחָד מִיִּשְׂרָאֵל כְּנַפְשִׁי וּמְאֹדִי בְּכָל לְבָבִי בֶּאֱמֶת וּלְקַיֵּם מִצְוַת "וְאָהַבְתָּ לְרֵעֲךָ כָּמוֹךָ" בֶּאֱמֶת בִּשְׁלֵמוּת כִּרְצוֹנְךָ הַטּוֹב:
<h3>תתקעג</h3>
וּבְכֵן תְּזַכֵּנִי וְתַעַזְרֵנִי וְתוֹשִׁיעֵנִי לְהִתְגַּבֵּר בְּכָל עֹז לְשַׁבֵּר וּלְבַטֵּל אֶת יִצְרִי הָרָע וְכָל תַּאֲוֹתַי וּמִדּוֹתַי הָרָעוֹת, וְתָכֹף אֶת יִצְרִי לְהִשְׁתַּעְבֵּד לָךְ, עַד שֶׁאֶזְכֶּה לְגָרֵשׁ וּלְשַׁבֵּר וּלְהַכְנִיעַ מֵעָלַי כָּל הַקְּלִפּוֹת וְהַסִּטְרִין אוֹחֲרָנִין שֶׁבְּכָל הָעוֹלָמוֹת, הֵן שָׁלֹשׁ הַקְּלִפּוֹת הַטְּמֵאוֹת לְגַמְרֵי שֶׁהֵם, רוּחַ סְעָרָה, וְעָנָן גָּדוֹל, וְאֵשׁ מִתְלַקַּחַת, הֵן הָרַע שֶׁבְּנֹגַהּ הַכֹּל אֶזְכֶּה לְכַלּוֹת וּלְשַׁבֵּר וּלְבַטֵּל לְגַמְרֵי, עַד שֶׁאֶזְכֶּה לְבָרֵר בְּחִינַת נֹגַהּ, לְבָרֵר הַטּוֹב שֶׁבָּהּ וּלְהַעֲלוֹתָהּ אֶל הַקְּדֻשָּׁה, בְּאֹפֶן שֶׁנֹּגַהּ יֻכְלַל בַּקְּדֻשָּׁה הָעֶלְיוֹנָה בֶּאֱמֶת וְכָל הַקְּלִפּוֹת הַטְּמֵאוֹת יִסְתַּלְּקוּ וְיִתְבַּטְּלוּ מִמֶּנִּי בְּבִטּוּל גָּמוּר וְלֹא יִהְיֶה לָהֶם שׁוּם שְׁלִיטָה וַאֲחִיזָה בִּי חַס וְשָׁלוֹם, מֵעַתָּה וְעַד עוֹלָם וְתַעַזְרֵנִי וּתְזַכֵּנִי לִשְׁמִירַת הַבְּרִית בֶּאֱמֶת, וּתְבַטֵּל וְתָסִיר מִמֶּנִּי קְלִפַּת הָעָרְלָה, עָרְלַת לֵב וְעָרְלַת בָּשָׂר, וְאֶזְכֶּה לְהִכָּלֵל בֶּאֱמֶת בִּקְדֻשָּׁתְךָ הָעֶלְיוֹנָה:
<h3>תתקעד</h3>
וּתְרַחֵם עַל כָּל יַלְדֵי עַמְּךָ בֵּית-יִשְׂרָאֵל הַנִּכְנָסִין לִבְרִיתוֹ שֶׁל אַבְרָהָם אָבִינוּ, וְתַזְמִין לְכֻלָּם תָּמִיד מוֹהֲלִים כְּשֵׁרִים וַהֲגוּנִים וְאֻמָּנִים וּזְרִיזִים בֶּאֱמֶת, בְּאֹפֶן שֶׁיְּקַיְּמוּ מִצְוַת מִילָה וּפְרִיעָה בְּתַכְלִית הַשְּׁלֵמוּת כִּרְצוֹנְךָ הַטּוֹב, כִּי אַתָּה קִדַּשְׁתָּ יְדִיד מִבֶּטֶן וְצֶאֱצָאָיו חָתַמְתָּ בְּאוֹת בְּרִית קֹדֶשׁ, וְצִוִּיתָנוּ בְּרַחֲמֶיךָ, לָמוּל אֶת בָּנֵינוּ, בֶּן שְׁמוֹנַת יָמִים, לְהַכְנִיסָם בִּבְרִיתוֹ שֶׁל אַבְרָהָם אָבִינוּ עַל כֵּן זַכֵּנוּ וְעָזְרֵנוּ וְתַזְמִין תָּמִיד מוֹהֲלִים כְּשֵׁרִים וַהֲגוּנִים וְאֻמָּנִים וּרְאוּיִים לַעֲסֹק בְּמִצְוָה נוֹרָאָה הַזֹּאת, וְתַעֲמֹד עַל יְמִינָם וְתִסְמְכֵם, שֶׁיִּזְכּוּ לְקַיֵּם מִצְוָה זֹאת בִּשְׁלֵמוּת הָרָאוּי, בְּאֹפֶן שֶׁלֹּא יְקַלְקְלוּ חַס וְשָׁלוֹם לְהַתִּינוֹק הַנִּמּוֹל עַל-יָדָם רַק יְתַקְּנוּ אוֹתוֹ בְּכָל הַתִּקּוּנִים וְהַקְּדֻשּׁוֹת שֶׁצְּרִיכִין לְתַקֵּן וּלְקַדֵּשׁ אֶת הַתִּינוֹק עַל-יְדֵי מִצְוַת מִילָה, וְיִהְיֶה נִמְשָׁךְ עָלָיו צֶלֶם אֱלֹהִים, צֶלֶם דְּמוּת תַּבְנִיתוֹ, וְיִזְכֶּה לִהְיוֹת שׁוֹמֵר הַבְּרִית בֶּאֱמֶת וְלֹא יִפְגֹּם בִּבְרִיתוֹ לְעוֹלָם, וְיֵלְכוּ יוֹנְקוֹתָיו, וְיִזְכֶּה לְהוֹלִיד בָּנִים וּבָנוֹת חָיִּים וְקַיָּמִים לַעֲבוֹדָתֶךָ וּלְיִרְאָתֶךָ וְיֵצְאוּ מִכָּל אֶחָד מִיִּשְׂרָאֵל דּוֹרוֹת הַרְבֵּה עַד סוֹף כָּל הַדּוֹרוֹת, וְכֻלָּם יַכִּירוּ וְיֵדְעוּ אֶת שִׁמְךָ הַגָּדוֹל, וְיַעֲשׂוּ רְצוֹנְךָ בֶּאֱמֶת כָּל יְמֵיהֶם לְעוֹלָם, לְמַעַן יִתְגַּלֶּה אֱלֹהוּתְךָ בְּכָל הָעוֹלָמוֹת עַל-יְדֵי יִשְׂרָאֵל עַמְּךָ אֲשֶׁר בָּהֶם בָּחָרְתָּ:
<h3>תתקעה</h3>
וּתְזַכֵּנִי לְקַבֵּל שַׁבָּת קֹדֶשׁ בִּקְדֻשָּׁה גְדוֹלָה בְּאַהֲבָה וּבְרָצוֹן וּבְשִׂמְחָה וְחֶדְוָה בַּלֵּב, וְלֹא יַעֲלֶה עַל לִבִּי שׁוּם דְּאָגָה וְעַצְבוּת כְּלָל, רַק אֶזְכֶּה לָגִיל וְלָשִׂישׂ בְּכָל עֹז בְּיוֹם שַׁבָּת קֹדֶשׁ מִבּוֹאוֹ וְעַד צֵאתוֹ וּתְזַכֵּנִי לְקַיֵּם מִצְוַת רְחִיצַת מַיִם חַמִּין וּנְטִילַת הַצִּפָּרְנַיִם בְּכָל עֶרֶב שַׁבָּת בִּשְׁלֵמוּת כָּרָאוּי, בְּאֹפֶן שֶׁאֶזְכֶּה עַל-יְדֵי-זֶה לִדְחוֹת וּלְבַטֵּל מֵעָלַי כָּל הַשְּׁלֹשָׁה קְלִפּוֹת הַטְּמֵאוֹת שֶׁלֹּא יִתְאַחֲזוּ בִּי כְּלָל וְאֶזְכֶּה לְהַפְרִישׁ וּלְבָרֵר בְּחִינַת נֹגַהּ מִכָּל רָע, וְתַעֲלֶה וְתֻכְלַל נֹגַהּ בִּקְדֻשָּׁתְךָ הָעֶלְיוֹנָה, וְכָל הַקְּלִפּוֹת יֵרְדוּ וְיִפְּלוּ לְנוּקְבָּא דִּתְהוֹמָא רַבָּא וְיִכְלוּ וְיִתְבַּטְּלוּ לְגַמְרֵי וְלֹא יִהְיֶה לָהֶם שׁוּם אֲחִיזָה בְהַקְּדֻשָּׁה כְּלָל וְאֶזְכֶּה לְקַבֵּל תּוֹסְפוֹת שַׁבָּת, וְתִתֶּן לִי נְשָׁמָה יְתֵרָה קְדוֹשָׁה וּטְהוֹרָה בְּכָל שַׁבָּת וְשַׁבָּת וְאֶזְכֶּה בְּתוֹךְ כְּלָל עַמְּךָ יִשְׂרָאֵל הַכְּשֵׁרִים, לְהַעֲלוֹת כָּל הָעוֹלָמוֹת לְמַעְלָה לְמַעְלָה עַד רַעֲוָא דְרַעֲוִין, עַד שֶׁנִּזְכֶּה לִכְלֹל עִמָּהֶם בִּקְדֻשָּׁתְךָ הָעֶלְיוֹנָה בְּאוֹר הָאֵין סוֹף כִּרְצוֹנְךָ הַטּוֹב:
<h3>תתקעו</h3>
אָנָּא יְהֹוָה קָדוֹשׁ עַל כָּל הַקְּדֻשּׁוֹת, תַּקִּיף עַל כָּל הַתַּקִּיפִים, חָזָק עַל כָּל הַחֲזָקִים, נַצְחָן עַל כָּל הַנַּצְחָנִים, עָזְרֵנִי וְהוֹשִׁיעֵנִי שֶׁאֶזְכֶּה לְנַצֵּחַ הַמִּלְחָמָה הַזֹּאת כִּרְצוֹנְךָ הַטּוֹב בֶּאֱמֶת זַכֵּנִי לְהַתְחִיל מֵעַתָּה לִכְנֹס בִּקְדֻשָּׁתְךָ בֶּאֱמֶת וְתַעֲזֹר לְלֹא כֹחַ כָּמוֹנִי לְהַכְנִיעַ וּלְגָרֵשׁ וּלְשַׁבֵּר וּלְבַטֵּל מִמֶּנִּי כָּל הַקְּלִפּוֹת וְסִטְרִין אוֹחֲרָנִין שֶׁנִּתְאַחֲזוּ בִּי בַּעֲווֹנוֹתַי הָרַבִּים, רַחֵם עָלַי וּגְעוֹר בָּהֶם וְגָרְשֵׁם מֵעָלַי וּמֵעַל גְּבוּלִי, "כְּחַסְדְּךָ חַיֵּנִי וְאֶשְׁמְרָה עֵדוּת פִּיךָ", עָזְרֵנִי כִּי עָלֶיךָ נִשְׁעָנְתִּי, "יְהֹוָה אַל אֵבוֹשָׁה כִּי קְרָאתִיךָ יֵבֹשׁוּ רְשָׁעִים יִדְּמוּ לִשְׁאוֹל אֲנִי קְרָאתִיךָ כִּי תַעֲנֵנִי אֵל הַט אָזְנְךָ לִי שְׁמַע אִמְרָתִי יְהֹוָה קְרָאתִיךָ חוּשָׁה לִּי הַאֲזִינָה קוֹלִי בְּקָרְאִי לָךְ, לְמַעַן שִׁמְךָ יְהֹוָה תְּחַיֵּנִי בְּצִדְקָתְךָ תּוֹצִיא מִצָּרָה נַפְשִׁי וּבְחַסְדְּךָ תַּצְמִית אוֹיְבָי וְהַאֲבַדְתָּ כָּל צוֹרְרֵי נַפְשִׁי כִּי אֲנִי עַבְדְּךָ יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה צז</h2>
<h3>תתקעז</h3>
{מיוסד ע"פ תורה צ"ז}
"אֱלֹהִים אַל דֳּמִי לָךְ אַל תֶּחֱרַשׁ וְאַל תִּשְׁקֹט אֵל, כִּי הִנֵּה אוֹיְבֶיךָ יֶהֱמָיוּן וּמְשַׂנְאֶיךָ נָשְׂאוּ רֹאשׁ, עַל עַמְּךָ יַעֲרִימוּ סוֹד וְיִתְיָעֲצוּ עַל צְפוּנֶיךָ, אָמְרוּ לְכוּ וְנַכְחִידֵם מִגּוֹי וְלֹא יִזָּכֵר שֵׁם יִשְׂרָאֵל עוֹד כִּי נוֹעֲצוּ לֵב יַחְדָּו, עָלֶיךָ בְּרִית יִכְרֹתוּ" רִבּוֹנוֹ שֶׁל עוֹלָם אַתָּה יוֹדֵעַ מַעֲמָד וּמַצָּב שֶׁל יִשְׂרָאֵל כָּעֵת בְּגַשְׁמִיּוּת וְרוּחָנִיּוּת, בִּכְלָל וּבִפְרָט, "כִּי בָאוּ בָנִים עַד מַשְׁבֵּר וְכֹחַ אַיִן לְלֵדָה" וְעַל יָמֵינוּ וְעַל דּוֹרוֹתֵינוּ אֵלֶּה נִבְּאוּ כָּל נְבִיאֵינוּ וַחֲכָמֵינוּ מִימוֹת עוֹלָם עַד הֵנָּה כִּי תָכְפוּ עָלֵינוּ צָרוֹת, הֵן מֵעֹל הַנְּתִינוּת וְחֶסְרוֹן הַפַּרְנָסָה וְרִבּוּי הַחוֹלָאַת וְהַמַּכְאוֹבִים וּמֵחוּשִׁים הַשְּׁכִיחִים בָּעוֹלָם רַחֲמָנָא לִצְּלָן וּשְׁאָר מִינֵי צָרוֹת וְיִסּוּרִין בִּפְרָטִיּוּת שֶׁיֵּשׁ לְרֹב הָעוֹלָם יֵשׁ חֲשׂוּכֵי בָנִים, וְיֵשׁ שֶׁיֵּשׁ לָהֶם צַעַר גִּדּוּל בָּנִים רַחֲמָנָא לִצְּלָן וְיֵשׁ שֶׁיֵּשׁ לָהֶם בָּנִים וּבָנוֹת וְאֵין לָהֶם בַּמֶּה לְפַרְנְסָם וּבִפְרָט לְהַשִּׂיאָם לְהֶהָגוּן לָהֶם, וְכָהֵנָּה וְכָהֵנָּה הַשֵּׁם יִתְבָּרַךְ יְרַחֵם עַל כָּל אֶחָד וְיוֹשִׁיעוֹ בְּכָל מַה שֶּׁצָּרִיךְ לְהִוָּשֵׁעַ, וְנוֹסַף לָזֶה מַה שֶּׁנִּשְׁמַע בְּכָל עֵת שֶׁמִּתְיָעֲצִים עָלֵינוּ וְחוֹשְׁבִים מַחֲשָׁבוֹת לִגְזֹר גְּזֵרוֹת עַל עַמְּךָ יִשְׂרָאֵל חָלִילָה אֲשֶׁר אִי אֶפְשָׁר לְסָבְלָם וּבִפְרָט כִּי רֻבָּם נוֹגְעִים בְּדַת יִשְׂרָאֵל כַּאֲשֶׁר נִגְלָה לְפָנֶיךָ אֲדוֹן כֹּל נוֹתֵן הַתּוֹרָה, וְעַל כָּל אֵלֶּה קָשָׁה מִכֻּלָּם צָרוֹת הַנֶּפֶשׁ מַה שֶּׁאָנוּ בְּעַצְמֵנוּ עוֹשִׂים לְעַצְמֵנוּ, מַה שֶּׁאָנוּ מִתְרַפִּים בִּמְלֶאכֶת שָׁמַיִם, וְגַם עָשִׂינוּ בְּהֵפֶךְ, כִּי הִרְבִּינוּ לִפְשֹׁעַ נֶגְדְּךָ, וְהָרַע בְּעֵינֶיךָ עָשִׂינוּ וּבִפְרָט אָנֹכִי אֲשֶׁר כְּבָר נִלְאֵיתִי לְהִתְוַּדּוֹת וּלְסַפֵּר מַהוּתִי וְעִנְיָנִי וְהַנְהָגוֹתַי וּמַחְשְׁבוֹתַי וּמַעֲשַׂי הַמְגֻנִּים וְהַזָּרִים הַשֵּׁם יִתְבָּרַךְ יַצִּילֵנִי מֵעַתָּה, וְאֵינִי יוֹדֵעַ שׁוּם עֵצָה וְתַחְבּוּלָה כִּי אִם לִצְעֹק וְלִזְעֹק וְלִשְׁאֹג וּלְהִתְחַנֵּן אֵלֶיךָ, כִּי מַר לִי מְאֹד כִּי "טָבַעְתִּי בִּיוֵן מְצוּלָה וְאֵין מָעֳמָד, בָּאתִי בְמַעֲמַקֵּי מַיִם וְשִׁבֹּלֶת שְׁטָפָתְנִי" וְאֵינִי יוֹדֵעַ שׁוּם מָנוֹס וְהַצָּלָה, וְאֵין לִי שׁוּם פֶּתַח תִּקְוָה, כִּי אִם לְהִתְפַּלֵּל וּלְהִתְחַנֵּן לְפָנֶיךָ מָלֵא רַחֲמִים, בַּעַל הַיְשׁוּעוֹת, הֵן עַל צָרוֹת נַפְשִׁי, הֵן עַל צָרוֹת כְּלָל יִשְׂרָאֵל שֶׁמְּחֻיָּב כָּל אֶחָד מִיִּשְׂרָאֵל לְהִשְׁתַּתֵּף בְּצָרָתָם וְעַל כֻּלָּם אֵין לָנוּ שׁוּם מַשְׁעֵן וּמַשְׁעֵנָה כִּי אִם עַל תְּפִלָּה וְתַחֲנוּנִים, כַּאֲשֶׁר צִוּוּנוּ חֲכָמֶיךָ הַקְּדוֹשִׁים זְכוּתָם יָגֵן עָלֵינוּ תתקעח
אֲבָל אַתָּה יוֹדֵעַ כַּמָּה אֲנִי רָחוֹק מִתְּפִלָּה וְתַחֲנוּנִים, וְהָעִקָּר מֵחֲמַת מַחֲשָׁבוֹת הַטּוֹרְדוֹת קֹדֶם הַתְּפִלָּה וּבִשְׁעַת הַתְּפִלָּה, הֵן מַחֲשָׁבוֹת שֶׁל גַּדְלוּת וּפְנִיּוֹת, הֵן רִבּוּי מַחֲשָׁבוֹת זָרוֹת וְרָעוֹת וּבִלְבּוּלִים וְהִרְהוּרִים וְרַעְיוֹנוֹת הָרָעִים הַבָּאִים עָלַי בִּשְׁעַת הַתְּפִלָּה בְּיוֹתֵר אֲשֶׁר אֵינִי יוֹדֵעַ שׁוּם דֶּרֶךְ אֵיךְ לְהִתְגַּבֵּר עֲלֵיהֶם וּלְמַלֵּט נַפְשִׁי מֵהֶם, כִּי הִתְפַּשְּׁטוּ עָלַי מְאֹד מְאֹד, הִשְׂתָּרְגוּ עָלוּ עַל צַוָּארִי הִכְשִׁילוּ כֹחִי, לֹא יָדַעְתִּי נַפְשִׁי אָנָה אֲנִי בָא אָנָה אֶבְרַח אָנָה אָנוּס, אָנָה אֶמָּלֵט מִפְּנֵיהֶם כִּי כִּתְּרוּנִי וְהִדְרִיכוּנִי, "סַבּוּנִי גַּם סְבָבוּנִי, סַבּוּנִי גַּם סְבָבוּנִי, סַבּוּנִי כִדְבוֹרִים סַבּוּנִי כַמַּיִם כָּל הַיּוֹם הִקִּיפוּ עָלַי יָחַד" וּבְיוֹתֵר בִּשְׁעַת הַתְּפִלָּה אֲשֶׁר עַד הֵנָּה לֹא עָלְתָה מֵאִתִּי תְּפִלָּה אַחַת בְּלִי רִבּוּי בִּלְבּוּלִים וּמַחֲשָׁבוֹת זָרוֹת וְרָעוֹת בְּלִי שִׁעוּר וָעֵרֶךְ וּמִסְפָּר מִלְּבַד הַרְבֵּה תְּפִלּוֹת שֶׁהָיוּ מְעֻרְבָּבִים לְגַמְרֵי לְגַמְרֵי אֲשֶׁר לֹא יָדַעְתִּי כְּלָל אִם דִּבַּרְתִּי הַדִּבּוּרִים שֶׁל הַתְּפִלָּה אֲשֶׁר הַרְבֵּה דִּבּוּרִים וּבְרָכוֹת דִּלַּגְתִּי לְגַמְרֵי, וַאֲפִלּוּ מַה שֶּׁאָמַרְתִּי כְּאִלּוּ לֹא אָמַרְתִּי, כִּי הָיָה פִי חָלוּק לְגַמְרֵי מִלִּבִּי, בְּפִי וּבִשְׂפָתַי אָמַרְתִּי בִּלְשׁוֹן עִלְּגִים חֲצִי מַאֲמָרִים פְּגוּמִים מְאֹד, וְלִבִּי הָיָה רָחוֹק מֵהֶם מְאֹד, כִּי לִבִּי הָיָה מָלֵא מַחֲשָׁבוֹת רַבּוֹת רָעוֹת וְזָרוֹת וּמְבֻלְבָּלוֹת מְאֹד אוֹי לִי וַי לִי, אוֹי לִי וַי לִי, מָה אֶעֱשֶׂה לְיוֹם פְּקֻדָּה, "וּמָה אֶעֱשֶׂה כִּי יָקוּם אֵל וְכִי יִפְקֹד מָה אֲשִׁיבֶנוּ" אָנָה אוֹלִיךְ אֶת חֶרְפָּתִי, אָנָה אוֹלִיךְ אֶת כְּלִמָּתִי אַיֵּה אֵפוֹא אֶתְחַבֵּא וְאֶטָּמֵן מִפְּנֵי בָשְׁתִּי וּכְלִמָּתִי הָעֲצוּמָה וְהַמָּרָה וְהַגְּדוֹלָה כָּל כָּךְ כָּל כָּךְ, מַה שֶּׁאֵין הַפֶּה יָכוֹל לְדַבֵּר וְהַלֵּב לַחְשֹׁב:
<h3>תתקעט</h3>
וּבְכֵן בָּאתִי לְפָנֶיךָ שׁוֹמֵעַ תְּפִלָּה, הַבּוֹחֵר בִּתְפִלַּת עַמּוֹ יִשְׂרָאֵל בְּרַחֲמִים וּמִתְאַוֶּה לִתְפִלָּתָן שֶׁל יִשְׂרָאֵל, אֲשֶׁר רַק בִּשְׁבִיל זֶה בָּרָאתָ עוֹלָמְךָ יֵשׁ מֵאַיִן הַמֻּחְלָט בַּעֲשָׂרָה מַאֲמָרוֹת, לְפִי שֶׁצָּפִיתָ וְרָאִיתָ שֶׁאַתָּה עָתִיד לְהִתְעַדֵּן וּלְהִתְעַנֵּג וּלְהִשְׁתַּעֲשֵׁעַ בִּתְפִלָּתָן שֶׁל עַמְּךָ יִשְׂרָאֵל, עַל כֵּן רַחֵם עָלַי וְעַל כָּל חֶבְרָתֵנוּ וְעַל כָּל עַמְּךָ בֵּית יִשְׂרָאֵל, וְתַעֲמֹד לִימִין צִדְקֵנוּ וְתִהְיֶה בְּעֶזְרֵנוּ בְּכָל עֵת, שֶׁנִּזְכֶּה לְגָרֵשׁ מֵאִתָּנוּ כָּל הַמַּחֲשָׁבוֹת הַטּוֹרְדוֹת וְכָל הָרַעְיוֹנוֹת הַמְבַלְבְּלִים וּבִפְרָט בִּשְׁעַת הַתְּפִלָּה, בְּאֹפֶן שֶׁנִּזְכֶּה לְהִתְפַּלֵּל תְּפִלּוֹתֵינוּ לְפָנֶיךָ בְּכָל לֵב בְּכַוָּנָה גְדוֹלָה מֵעוּמְקָא דְלִבָּא בֶּאֱמֶת, בְּמַחֲשָׁבוֹת קְדוֹשׁוֹת וְזַכּוֹת שֶׁתִּהְיֶה הַמַּחֲשָׁבָה קְשׁוּרָה אֶל כָּל דִּבּוּרֵי הַתְּפִלָּה בְּקֶשֶׁר אַמִּיץ וְחָזָק בְּאַחְדוּת גָּמוּר וְלֹא יַעֲלֶה עַל לִבֵּנוּ שׁוּם פְּנִיָּה וּמַחֲשָׁבָה זָרָה בִשְׁעַת הַתְּפִלָּה רַק נִזְכֶּה בִּשְׁעַת הַתְּפִלָּה לְהַעֲבִיר מִדַּעְתֵּנוּ כָּל הַפְּנִיּוֹת וְכָל הַמַּחֲשָׁבוֹת הַטּוֹרְדוֹת וְלֹא יַעֲלֶה עַל דַּעְתִּי שׁוּם מַחֲשָׁבָה שֶׁל שְׁטוּת שֶׁל אֵיזֶה צַד גַּדְלוּת שֶׁל הֶבֶל, לַחְשֹׁב שֶׁאֲנִי מְיֻחָס וּבַעַל מִשְׁפָּחָה, אוֹ לְהִדַּמּוֹת בְּעֵינַי שֶׁכְּבָר הָיָה לִי יְגִיעָה וְעָמָל בַּעֲבוֹדַת הַבּוֹרֵא יִתְבָּרַךְ שְׁמוֹ אַךְ אַכִּיר חֶסְרוֹנִי וְאֵדַע שִׁפְלוּתִי בֶּאֱמֶת וְאֶשְׁכַּח אֶת כָּל מִשְׁפַּחְתִּי וּבֵית אָבִי, וְאֶת כָּל מִינֵי מַחֲשָׁבוֹת שֶׁמַּגִּיעַ מֵהֶם אֵיזֶה צַד פְּנִיָּה שֶׁל גַּדְלוּת וְהִתְנַשְּׂאוּת רַק אֶעֱמֹד כְּרָשׁ וּכְאֶבְיוֹן וְאֵדַע פְּחִיתוּתִי וּגְרִיעוּתִי וְשִׁפְלוּתִי בֶּאֱמֶת לַאֲמִתּוֹ אֲבָל אֶהְיֶה בָּטוּחַ בְּחַסְדְּךָ הַגָּדוֹל שֶׁאַתָּה שׁוֹכֵן אֶת דַּכָּא וּשְׁפַל רוּחַ, וְאַתָּה קָרוֹב לְנִשְׁבְּרֵי לֵב וּבְחַסְדְּךָ הַגָּדוֹל לְבַד אַרְחִיב אֶת לִבִּי לְהִתְפַּלֵּל לְפָנֶיךָ בְּשִׂמְחָה אֲמִתִּיִּית אָגִילָה וְאֶשְׂמְחָה בִּישׁוּעָתֶךָ בְּאֹפֶן שֶׁתִּהְיֶה תְפִלָּתִי בְּתַכְלִית הַשְּׁלֵמוּת זַכָּה וְצַחָה וּנְכוֹנָה וּשְׁגוּרָה בְּפִי, בְּאֹפֶן שֶׁתִּשְׁמַע וּתְקַבֵּל אֶת תְּפִלּוֹתֵינוּ וּתְחִנּוֹתֵינוּ וּבַקָּשׁוֹתֵינוּ וְנִזְכֶּה לִמְשֹׁל בִּתְפִלּוֹתֵינוּ שֶׁיִּהְיֶה לָנוּ כֹחַ לִפְעֹל בִּתְפִלָּתֵנוּ כָּל מַה שֶּׁנִּרְצֶה, אֲפִלּוּ לְשַׁנּוֹת הַטֶּבַע וּתְמַלֵּא כָּל מִשְׁאֲלוֹת לִבֵּנוּ לְטוֹבָה בְּרַחֲמִים וְתִתְעַדֵּן וְתִשְׁתַּעֲשֵׁעַ עִם תְּפִלּוֹתֵינוּ תָמִיד, וְעַל יְדֵי זֶה תְקַיֵּם אֶת עוֹלָמְךָ וְכָל אֲשֶׁר בָּהּ בְּכֹחַ הָעֲשָׂרָה מַאֲמָרוֹת, וְתַמְשִׁיךְ עָלֵינוּ חֲסָדִים טוֹבִים תָּמִיד וְתַמְתִּיק וּתְבַטֵּל מֵעָלֵינוּ וּמֵעַל כָּל יִשְׂרָאֵל כָּל הַדִּינִים שֶׁבָּעוֹלָם, וּתְשַׁבֵּר וּתְבַטֵּל מֵעָלֵינוּ כָל הַגְּזֵרוֹת קָשׁוֹת שֶׁבָּעוֹלָם, בֵּין אוֹתָם שֶׁכְּבָר נִגְזְרוּ, וּבֵין אוֹתָם שֶׁרוֹצִים לִגְזֹר חַס וְשָׁלוֹם:
<h3>תתקפ</h3>
רִבּוֹנוֹ שֶׁל עוֹלָם מָלֵא רַחֲמִים, עֶזְרַת אֲבוֹתֵינוּ אַתָּה הוּא מֵעוֹלָם, מָגֵן וּמוֹשִׁיעַ לָהֶם וְלִבְנֵיהֶם אַחֲרֵיהֶם בְּכָל דּוֹר וָדוֹר, רְאֵה נָא בְעָנְיֵנוּ וְרִיבָה רִיבֵנוּ וּמַהֵר לְגָאֳלֵנוּ גְאֻלָּה שְׁלֵמָה מְהֵרָה לְמַעַן שְׁמֶךָ, וּבִפְרָט מִכָּל הַגְּזֵרוֹת קָשׁוֹת אֲשֶׁר נִשְׁמְעוּ בְיָמֵינוּ שֶׁרוֹצִים לִגְזֹר חַס וְשָׁלוֹם חַס וְשָׁלוֹם חֲמֹל עַל שְׁאֵרִית עַמְּךָ בֵּית יִשְׂרָאֵל וּבַטֵּל אוֹתָם מֵעָלֵינוּ בְּבִטּוּל גָּמוּר כִּי אֵין מִי שֶׁיַּעֲמֹד בַּעֲדֵנוּ, שִׁמְךָ הַגָּדוֹל יַעֲמֹד לָנוּ בְּעֵת צָרָה כִּי לֹא דִּבֶּר יְהֹוָה לִמְחוֹת אֶת שֵׁם יִשְׂרָאֵל חָלִילָה:
<h3>תתקפא</h3>
רִבּוֹנוֹ שֶׁל עוֹלָם, כְּפִי עֹמֶק יְרִידָתֵנוּ עַתָּה בְסוֹף הַגָּלוּת הָאָרֹךְ הַמַּר הַזֶּה, אֲשֶׁר יָרַדְנוּ פְּלָאִים כְּמוֹ שֶׁכָּתוּב: "וַתֵּרֶד פְּלָאִים אֵין מְנַחֵם לָהּ" וְאָנוּ רְחוֹקִים מִמְּךָ כְּמוֹ שֶׁאָנוּ רְחוֹקִים, כְּפִי אֲשֶׁר יוֹדֵעַ כָּל אֶחָד וְאֶחָד מְעַט בְּנַפְשׁוֹ וּבְכָל יוֹם וָיוֹם נֹאמַר מַה יְהֵא בְּסוֹפֵנוּ וְאָנוּ מִתְחַזְּקִים וּמְצַפִּים בְּכָל יוֹם לִישׁוּעָה, אוּלַי יָחוֹס עַתָּה אוּלַי יְרַחֵם עַתָּה אוּלַי נַתְחִיל לְהִתְעוֹרֵר מֵעַתָּה לַעֲזֹב דַּרְכֵּנוּ הָרָע וּמַחְשְׁבוֹתֵינוּ הַמְגֻנּוֹת וְכוּ', וְאִם חַס וְשָׁלוֹם חַס וְשָׁלוֹם לֹא יַעֲלֶה שֶׁיִּתּוֹסֵף עַל יִשְׂרָאֵל חָלִילָה עוֹד גְּזֵרָה אַחַת מֵהַגְּזֵרוֹת שֶׁנִּשְׁמְעוּ שֶׁחֲפֵצִים לִגְזֹר חָלִילָה, כִּמְעַט אָפֵס תִּקְוָה חָלִילָה כִּי גַם עַתָּה קָשֶׁה וְכָבֵד עָלֵינוּ עֹל הַגָּלוּת, וְרַבִּים מֵעַמְּךָ יִשְׂרָאֵל נִתְרַחֲקוּ מִמְּךָ מֵחֲמַת עֹל מְרִירַת הַגָּלוּת בְּגַשְׁמִיּוּת וְרוּחָנִיּוּת, כִּי מִכָּל צַד אוֹרְבִים עָלֵינוּ מִלְמַעְלָה וּמִלְּמַטָּה, בְּגוּף וָנֶפֶשׁ וּמָמוֹן, כַּאֲשֶׁר נִגְלָה לְפָנֶיךָ יוֹדֵעַ נִסְתָּרוֹת, "וְעַתָּה יְהֹוָה אֱלֹהֵינוּ אָבִינוּ אָתָּה, אֲנַחְנוּ הַחֹמֶר וְאַתָּה יֹצְרֵנוּ וּמַעֲשֵׂה יָדְךָ כֻּלָּנוּ אַל תִּקְצֹף יְהֹוָה עַד מְאֹד וְאַל לָעַד תִּזְכֹּר עָוֹן הֵן הַבֶּט נָא עַמְּךָ כֻּלָּנוּ" רְאֵה אֶת עַמְּךָ מְרוּדִים מְאֹד, רְאֵה "כִּי אָזְלַת יָד וְאֶפֶס עָצוּר וְעָזוּב בְּיִשְׂרָאֵל"
<h3>תתקפב</h3>
אָבִינוּ שֶׁבַּשָּׁמַיִם, זְכוֹר נָא אֶת כָּל הַתְּפִלּוֹת וּתְחִנּוֹת וּבַקָּשׁוֹת שֶׁהִתְפַּלְלוּ וְהִתְחַנְּנוּ הַצַּדִּיקִים הָאֲמִתִּיִּים לְבַטֵּל אֵלּוּ הַגְּזֵרוֹת שֶׁהִתְחִילוּ לִצְמֹחַ בִּימֵיהֶם זְכֹר נָא אֶת כָּל מִינֵי הַהַמְתָּקוֹת שֶׁעָסְקוּ הַצַּדִּיקִים בָּהֶם לְהַמְתִּיק הַדִּינִים וּלְבַטֵּל כָּל הַגְּזֵרוֹת זְכֹר וְהַבֵּט עַל כָּל הַדְּמָעוֹת שֶׁשָּׁפְכוּ לְפָנֶיךָ כַּמַּיִם עַל זֶה, וְכַמָּה תּוֹרוֹת נִפְלָאוֹת וְנוֹרָאוֹת אָמְרוּ בִּשְׁבִיל זֶה, וְכַמָּה וְכַמָּה הַמְתָּקוֹת הִמְתִּיקוּ עַל יְדֵי הַשְּׂמָחוֹת וְהַמְחָאַת כָּף וְרִקּוּדִין בְּשִׂמְחָה שֶׁל מִצְוָה, וְכֹל אֲשֶׁר פָּעֲלוּ וְעָשׂוּ וּמָסְרוּ נַפְשָׁם עַל זֶה לְבַטֵּל כָּל הַגְּזֵרוֹת שֶׁחֲפֵצִים לִגְזֹר חַס וְשָׁלוֹם וּבְרַחֲמֶיךָ הָרַבִּים בְּכֹחָם הַגָּדוֹל נִתְעַכְּבוּ עַד הֵנָּה עֲשֵׂה לְמַעַן שְׁמֶךָ, וּלְמַעַן תְּפִלָּתָם וּלְמַעַן הַמְתָּקָתָם שֶׁל כָּל הַצַּדִּיקִים שׁוֹכְנֵי עָפָר שֶׁעָסְקוּ בְּחַיֵּיהֶם הַקְּדוֹשִׁים, וּלְמַעַן תְּפִלָּתָם שֶׁמִּתְפַּלְלִים עֲדַיִן עַל עַמְּךָ יִשְׂרָאֵל, וַעֲשֵׂה אֶת אֲשֶׁר תַּעֲשֶׂה בְּרַחֲמֶיךָ הָרַבִּים וַחֲסָדֶיךָ הָעֲצוּמִים וְנִפְלְאוֹתֶיךָ הַנּוֹרָאוֹת, וּתְשַׁבֵּר וּתְמַגֵּר וְתַעֲקֹר וּתְכַלֶּה וּתְבַטֵּל כָּל הַגְּזֵרוֹת שֶׁרוֹצִים לִגְזֹר חַס וְשָׁלוֹם וְתַטֵּה לֵב הַקִּסְרִיִּים וְהַמְּלָכִים וְהַשָּׂרִים עָלֵינוּ לְטוֹבָה וְכָל הַקָּמִים עָלֵינוּ לְרָעָה מְהֵרָה הָפֵר עֲצָתָם וְקַלְקֵל מַחֲשַׁבְתָּם, וִיקֻיַּם מִקְרָא שֶׁכָּתוּב: "מֵפֵר מַחְשְׁבוֹת עֲרוּמִים וְלֹא תַעֲשֶׂינָה יְדֵיהֶם תֻּשִׁיָּה" וּכְתִיב: "רַבּוֹת מַחֲשָׁבוֹת בְּלֵב אִישׁ וַעֲצַת יְהֹוָה הִיא תָּקוּם", וּכְתִיב: "יְהֹוָה הֵפִיר עֲצַת גּוֹיִם הֵנִיא מַחְשְׁבוֹת עַמִּים, עֲצַת יְהֹוָה לְעוֹלָם תַּעֲמֹד מַחְשְׁבוֹת לִבּוֹ לְדוֹר וָדוֹר":
<h3>תתקפג</h3>
מָרֵיהּ דְּעָלְמָא כֹּלָּא, הַבּוֹחֵר בְּעַמּוֹ יִשְׂרָאֵל בְּאַהֲבָה, הַבֶּט מִשָּׁמַיִם וּרְאֵה כִּי הָיִינוּ לַעַג וָקֶלֶס, הַבִּיטָה וּרְאֵה שִׁפְלוּת יִשְׂרָאֵל כָּעֵת, מָלֵא רַחֲמִים, בַּעַל הַיְשׁוּעוֹת אֲדוֹן הַנִּפְלָאוֹת, מֶלֶךְ יִשְׂרָאֵל וְגוֹאֲלוֹ, צוּר יִשְׂרָאֵל וּקְדוֹשׁוֹ, קוּמָה בְּעֶזְרַת יִשְׂרָאֵל קוּמָה וְהוֹשִׁיעֵנוּ בְּעֵת צָרָה יְעוֹרְרוּ רַחֲמֶיךָ עַל בָּנֶיךָ לְמַעַנְךָ לְמַעַנְךָ לְמַעַנְךָ עֲשֵׂה וְלֹא לָנוּ, רְאֵה עֲמִידָתֵנוּ דַּלִּים וְרֵקִים רַחֵם עָלֵינוּ בַּעַל הָרַחֲמִים, וְאַל תִּשְׁפֹּךְ חֲרוֹנְךָ עָלֵינוּ, וּבַטֵּל מֵעָלֵינוּ מַחְשְׁבוֹת שׂוֹנְאֵינוּ בַּטֵּל מֵעָלֵינוּ כָּל גְּזֵרוֹת קָשׁוֹת, וַעֲשֵׂה כְּנִפְלְאוֹתֶיךָ שֶׁיִּתְהַפֵּךְ הַכֹּל לְטוֹבָה וְתָרוּם קַרְנָם וּמַזָּלָם שֶׁל יִשְׂרָאֵל, וְתִתֶּן לָהֶם חֵן וַחֲשִׁיבוּת לְמַעְלָה וּלְמַטָּה, וְהָקֵל מֵעָלֵינוּ עֹל הַנְּתִינוּת וְהַמִּסִּים, וְתִתֶּן לָנוּ פַּרְנָסָה בְּכָבוֹד וּבְרֶוַח וּבְהֶתֵּר בִּקְדֻשָּׁה וּבְטָהֳרָה, בְּאֹפֶן שֶׁנִּזְכֶּה לִהְיוֹת כִּרְצוֹנְךָ הַטּוֹב בֶּאֱמֶת תָּמִיד
<h3>תתקפד</h3>
וְעָזְרֵנוּ וְהוֹשִׁיעֵנוּ בְּכָל יוֹם וּבְכָל עֵת לְהִתְפַּלֵּל תְּפִלֹּתֵינוּ וּתְחִנּוֹתֵינוּ לְפָנֶיךָ בְּלֵב שָׁלֵם וּלְשַׁבֵּר כָּל הַמַּחֲשָׁבוֹת זָרוֹת וּפְנִיּוֹת הָעוֹלִים עַל דַּעְתֵּנוּ וּלְהָפְכָם לְטוֹבָה וְתִתֶּן לָנוּ כֹחַ וּגְבוּרָה בְּכָל עֵת לִמְשֹׁךְ וְלַהֲפֹךְ הַמַּחֲשָׁבָה מֵרַע לְטוֹב, מִחוּץ לִפְנִים, בִּזְרִיזוּת גָּדוֹל בֶּאֱמֶת וְנִזְכֶּה לְהַכְנִיס כָּל הַמַּחֲשָׁבוֹת בִּפְנִימִיּוּת וְחִיצוֹנִיּוּת, לְתוֹךְ דִּבּוּרֵי הַתְּפִלָּה הַקְּדוֹשָׁה, עַד שֶׁיִּתְבַּטְּלוּ כָּל הַמַּחֲשָׁבוֹת זָרוֹת וּפְנִיּוֹת לְגַמְרֵי וְלֹא יָבוֹאוּ וְלֹא יַעֲלוּ עוֹד עַל דַּעְתִּי וּמַחֲשַׁבְתִּי כְּלָל, וְתִהְיֶה תְפִלּוֹתֵנוּ שְׁלֵמָה וּשְׁגוּרָה וּסְדוּרָה בְּפִינוּ תָמִיד בְתַכְלִית הַשְּׁלֵמוּת, בַּעֲנָוָה בְּאֵימָה וְיִרְאָה וְרֶתֶת וְזִיעַ עַד שֶׁיִּהְיֶה לָנוּ כֹחַ לִמְשֹׁל בִּתְפִלּוֹתֵינוּ לְבַטֵּל כָּל הַגְּזֵרוֹת וְכָל הַדִּינִים עַל יְדֵי תְפִלּוֹתֵינוּ, הֵן מִכְּלָל יִשְׂרָאֵל הֵן מִכָּל אֶחָד וְאֶחָד מִיִּשְׂרָאֵל בִּפְרָטִיּוּת בְּאֹפֶן שֶׁתִּשְׁתַּעֲשֵׁעַ וְתִתְעַדֵּן עִם תְּפִלּוֹתֵינוּ תָמִיד וְיִתְגַלּוּ וְיָאִירוּ כָּל הָעֲשָׂרָה מַאֲמָרוֹת הַמְקַיְּמִין אֶת הָעוֹלָם, וְיֻמְשַׁךְ חֶסֶד גָּדוֹל וְנִפְלָא בָּעוֹלָם עַל עַמְּךָ יִשְׂרָאֵל וִיקֻיַּם מִקְרָא שֶׁכָּתוּב: "כִּי אָמַרְתִּי עוֹלָם חֶסֶד יִבָּנֶה שָׁמַיִם תָּכִין אֱמוּנָתְךָ בָהֶם" וּכְתִיב: "חֶסֶד אֵל כָּל הַיּוֹם" וְעַל יְדֵי זֶה תַמְשִׁיךְ עָלֵינוּ שֶׁפַע טוֹבָה וּבְרָכָה וְרַחֲמִים וְחַיִּים וְשָׁלוֹם וְכָל טוֹב בְּכָל עֵת וּבְכָל שָׁעָה וּתְמַהֵר וְתָחִישׁ לְגָאֳלֵנוּ, וְתָבִיא לָנוּ אֶת מְשִׁיחַ צִדְקֵנוּ בִּמְהֵרָה בְּיָמֵינוּ, אָמֵן סֶלָה:
<h2>תפילה צח</h2>
<h3>תתקפה</h3>
{מיוסד ע"פ תורה ק"ח}
"זִבְחֵי אֱלֹהִים רוּחַ נִשְׁבָּרָה לֵב נִשְׁבָּר וְנִדְכֶּה אֱלֹהִים לֹא תִבְזֶה", רִבּוֹנוֹ שֶׁל עוֹלָם מָלֵא רַחֲמִים, "הָרוֹפֵא לִשְׁבוּרֵי לֵב וּמְחַבֵּשׁ לְעַצְּבוֹתָם", אַתָּה יוֹדֵעַ אֶת לְבָבִי הַנִּשְׁבָּר הַנִּדְכָּא וְהַנִּכְאֶה, הַבֵּט מִשָּׁמַיִם וּרְאֵה לְמִי עוֹלַלְתָּ כֹּה רְאֵה נָא בְעָנְיִי מָלֵא רַחֲמִים, חוּס עַל שְׁבִירַת לְבָבִי הַנִּשְׁבָּר לְשִׁבְרֵי שְׁבָרִים, כְּפַטִּישׁ יְפוֹצֵץ סֶלַע כֵּן נִתְפּוֹצֵץ וְנִשְׁבַּר לְבָבִי כִּי מַחְשְׁבוֹת לְבָבִי מְפֻזָּרִים וְנִדָּחִים בִּקְצֵה אָרֶץ הָאֱמֶת, כִּי אֲנִי הַחַיָּב מִכָּל הַצְּדָדִים, אֲבָל אַתָּה יוֹדֵעַ כִּי לֹא לְהַכְעִיסֶךָ נִתְכַּוַּנְתִּי חָלִילָה, כִּי רְצוֹנִי לַעֲשׂוֹת רְצוֹנְךָ, אַךְ שְׂאוֹר שֶׁבָּעִסָּה מְעַכֵּב אוֹתִי וּכְבָר כָּתַבְתָּ עַל עַצְמְךָ שֶׁכָּל כֹּחוֹת הַיֵּצֶר הָרָע וְחַיָּלוֹתָיו הַמַּחֲטִיאִים אֶת בְּנֵי אָדָם, הַכֹּל מִמְּךָ וְאַתָּה מִתְחָרֵט עֲלֵיהֶם בְּכָל יוֹם עַל שֶׁבְּרָאתָם וְנָתַתָּ לָהֶם כֹּחַ כָּזֶה, כְּמוֹ שֶׁכָּתוּב:
"וַאֲשֶׁר הֲרֵעוֹתִי", כְּמוֹ שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה וּכְתִיב: "לָמָּה תַתְעֵנוּ יְהֹוָה מִדְּרָכֶיךָ תַּקְשִׁיחַ לִבֵּנוּ מִיִּרְאָתֶךָ":
<h3>תתקפו</h3>
רִבּוֹנוֹ שֶׁל עוֹלָם, אַתָּה יוֹדֵעַ רָזֵי עוֹלָם וְתַעֲלוּמוֹת סִתְרֵי כָּל חָי, אַתָּה חוֹפֵשׂ כָּל חַדְרֵי בָטֶן וּבוֹחֵן כְּלָיוֹת וָלֵב אַתָּה יוֹדֵעַ כִּי אֵין לִי שׁוּם סְמִיכָה וְתִקְוָה לְטוֹב אֲמִתִּי וְנִצְחִי, כִּי אִם עַל יְדֵי מַה שֶּׁאֲנִי מְפָרֵשׁ שִׂיחָתִי לְפָנֶיךָ בַּעַל הָרַחֲמִים אֲבָל לְפָנֶיךָ נִגְלוּ כָּל תַּעֲלוּמוֹת לֵב, וְאַתָּה יוֹדֵעַ כַּמָּה קָשֶׁה וְכָבֵד עָלַי גַּם זֶה בְּעַצְמוֹ, כִּי מְבַלְבְּלִים אוֹתִי וּמוֹנְעִים אוֹתִי מִזֶּה מְאֹד וַאֲפִלּוּ אִם לִפְעָמִים בְּחֶמְלָתְךָ הַגְּדוֹלָה אַתָּה שׁוֹלֵחַ לִי אֵיזֶה דִבּוּרִים, וַאֲנִי מַתְחִיל לְפָרֵשׁ שִׂיחָתִי וְלִבִּי הַמַּר לְפָנֶיךָ, בְּתוֹךְ כָּךְ נִסְתָּם לְבָבִי בְּאֶמְצַע הַדִּבּוּר וַאֲנִי נִשְׁאָר מִשְׁתּוֹמֵם כְּמִי שֶׁנִּתְאַלֵּם בְּתוֹךְ דְּבָרָיו מַמָּשׁ, כְּמוֹ כֵן פִּתְאֹם נִסְתַּלֵּק הַדִּבּוּר מִמֶּנִּי, וּלְבָבִי אָטוּם וּמַחְשְׁבוֹתַי תְּמֵהִים וְאֵינִי יוֹדֵעַ מַה לַּעֲשׂוֹת, כִּי פִּתְאֹם "נֶאֱלַמְתִּי לֹא אֶפְתַּח פִּי כִּי אַתָּה עָשִׂיתָ, נֶאֱלַמְתִּי דוּמִיָּה הֶחֱשֵׁיתִי מִטּוֹב וּכְאֵבִי נֶעְכָּר" וְנִדְמֵיתִי כְּמוֹ נָסוֹג אָחוֹר מִמְּךָ חָלִילָה וְאַתָּה כְּמַסְתִּיר פָּנִים מִמֶּנִּי, וּכְבָר גִּלִּיתָ אָזְנֵינוּ שֶׁכָּל זֶה נִמְשָׁךְ עַל יְדֵי פְּגַם אֱמוּנָה שֶׁנֶּחְשָׁב כַּעֲבוֹדָה זָרָה וְעַתָּה מָה אֶעֱשֶׂה אָבִי שֶׁבַּשָּׁמַיִם לְכַפֵּר עַל כָּל זֶה, לְתַקֵּן וּלְכַפֵּר עַל כָּל הַהִרְהוּרִים וְהַמַּחֲשָׁבוֹת רָעוֹת וְרַעְיוֹנִים הַמְבֻלְבָּלִים הָעוֹלִים עַל רוּחִי וּבִפְרָט עַל הִרְהוּרֵי עֲבוֹדָה זָרָה שֶׁהֵם פְּגַם אֱמוּנָה שֶׁהֵם קָשִׁים מֵהַכֹּל אוֹי מָה אֶעֱשֶׂה שֶׁתָּשִׁיב פָּנֶיךָ אֵלַי וַאֲנִי אָשׁוּב אֵלֶיךָ בֶּאֱמֶת, מָתַי אֶזְכֶּה לָזֶה, "מָתַי אָבוֹא וְאֵרָאֶה פְּנֵי אֱלֹהִים", מָתַי מָתַי, מָתַי אֶזְכֶּה לֶאֱמוּנָה שְׁלֵמָה וַחֲזָקָה וּנְכוֹנָה, עַד שֶׁאֶזְכֶּה לְפָרֵשׁ שִׂיחָתִי לְפָנֶיךָ פָּנִים בְּפָנִים, כַּאֲשֶׁר יְדַבֵּר אִישׁ אֶל רֵעֵהוּ, וְלֹא יִהְיֶה שׁוּם מָסָךְ הַמַּבְדִּיל בֵּינִי וּבֵינְךָ תתקפז
רַחֵם עָלַי בַּעַל הָרַחֲמִים, וְזַכֵּנִי וְעָזְרֵנִי וְהוֹשִׁיעֵנִי שֶׁאַרְגִּיל אֶת עַצְמִי לְהִתְאַנֵּחַ אֲנָחָה גְדוֹלָה מֵעֹמֶק הַלֵּב בֶּאֱמֶת, עַל גֹּדֶל רִחוּקִי מִמְּךָ עַל יְדֵי עֲווֹנוֹתַי הַמְּרֻבִּים, וּבִפְרָט עַל פְּגַם הָאֱמוּנָה, אֲשֶׁר עַל יְדֵי זֶה נִסְתַּם פִּי בְּאֶמְצַע דִּבּוּרִי וְנָפַלְתִּי כְּמוֹ מִשָּׁמַיִם לָאָרֶץ, זַכֵּנִי לְהַרְגִּישׁ כְּאֵבִי וּמַכְאוֹבִי הֶעָצוּם בֶּאֱמֶת, עַד שֶׁאֶתְאַנֵּחַ אֲנָחָה אֲמִתִּיִּית מֵעֹמֶק הַלֵּב, וְיִהְיֶה רוּחִי נִשְׁבָּר בְּקִרְבִּי בֶּאֱמֶת, בְּאֹפֶן שֶׁיִּתְעוֹרְרוּ רַחֲמֶיךָ הָאֲמִתִּיִּים עָלַי וְיַעֲלֶה וְיָבֹא וְיַגִּיעַ וְיֵרָאֶה וְיֵרָצֶה לְפָנֶיךָ רוּחִי הַנִּשְׁבָּר עַל-יְדֵי אַנְחָתִי כְּאִלּוּ הִקְרַבְתִּי קָרְבַּן עוֹלָה לְפָנֶיךָ שֶׁהִיא בָּאָה לְכַפֵּר עַל הִרְהוּרֵי הַלֵּב וּבְחֶמְלָתְךָ הַגְּדוֹלָה תִּפְתַּח אֶת יָדְךָ בְּרַחֲמִים וּבְרָצוֹן, וְתַחֲזִירֵנִי בִּתְשׁוּבָה שְׁלֵמָה לְפָנֶיךָ בֶּאֱמֶת וְעַל-יְדֵי הָרוּחַ שֶׁאוֹצִיא וְהָרוּחַ שֶׁאַכְנִיס בִּשְׁעַת הָאֲנָחָה, עַל-יְדֵי-זֶה תַמְשִׁיךְ עָלַי הֶאָרָה גְדוֹלָה מֵהַשֵּׁם (חת"ך) הַיּוֹצֵא מִפָּסוּק פּוֹתֵחַ' אֶת' יָדֶךָ' וּמַשְׂבִּיעַ לְכָל חַי רָצוֹן, וְעַל-יְדֵי-זֶה תַחְתֹּךְ וּתְנַסֵּר אֶת נַפְשִׁי וְנִשְׁמָתִי מִבְּחִינַת אָחוֹר בְּאָחוֹר, וְתַחֲזִירֵנִי וּתְשִׁיבֵנִי אֵלֶיךָ בִּבְחִינַת פָּנִים בְּפָנִים
<h3>תתקפח</h3>
אָבִינוּ שֶׁבַּשָּׁמַיִם, אֵל מֶלֶךְ נֶאֱמָן, אֵל אֱמוּנָה, אַתָּה יוֹדֵעַ אֶת כָּל מַה שֶּׁעוֹבֵר עָלֵינוּ עַל כָּל אֶחָד וְאֶחָד בְּעִנְיַן הָאֱמוּנָה הַקְּדוֹשָׁה, כִּי בְּרַחֲמֶיךָ הָרַבִּים וּבְאַהֲבָתְךָ הַגְּדוֹלָה אֶת עַמְּךָ יִשְׂרָאֵל, חָמַלְתָּ עָלֵינוּ וְנָטַעְתָּ בְּתוֹכֵנוּ אֱמוּנָתְךָ הַקְּדוֹשָׁה אֲשֶׁר יָרַשְׁנוּ מֵאֲבוֹתֵינוּ אַשְׁרֵינוּ מַה טּוֹב חֶלְקֵנוּ וּמַה נָּעִים גּוֹרָלֵנוּ וּמַה יָּפָה יְרֻשָּׁתֵנוּ אַךְ מֵעֹצֶם רִבּוּי עֲווֹנוֹתַי עֲדַיִן עוֹלִים עַל הַלֵּב מַחְשְׁבוֹת חוּץ שֶׁהֵם כְּנֶגֶד אֱמוּנָתְךָ הַקְּדוֹשָׁה אֲשֶׁר זֶה עִקָּר הַהִתְרַחֲקוּת וְהַסְתָּרַת פָּנִים וְצָרָה גְדוֹלָה מִכָּל הַצָּרוֹת שֶׁבָּעוֹלָם כְּמוֹ שֶׁכָּתוּב: "הֲלֹא עַל כִּי אֵין אֱלֹהַי בְּקִרְבִּי מְצָאוּנִי (כָּל) הָרָעוֹת הָאֵלֶּה":
<h3>תתקפט</h3>
רַחֵם עָלֵינוּ מָלֵא רַחֲמִים, בְּרַחֲמִים גְּדוֹלִים, בְּרַחֲמִים רַבִּים, וְשָׁמְרֵנוּ וְהַצִּילֵנוּ מֵעַתָּה מִכָּל מִינֵי כְּפִירוֹת וְהִרְהוּרִים וּמַחֲשָׁבוֹת שֶׁהֵם כְּנֶגֶד אֱמוּנָתְךָ הַקְּדוֹשָׁה רַק נִזְכֶּה לֶאֱחֹז בְּדַרְכֵי אֲבוֹתֵינוּ הַקְּדוֹשִׁים, לְהַאֲמִין בְּךָ יְהֹוָה אֱלֹהֵינוּ, וּבְתוֹרָתְךָ הַקְּדוֹשָׁה וּבְצַדִּיקֶיךָ הָאֲמִתִּיִּים, בֶּאֱמוּנָה שְׁלֵמָה זַכָּה וּנְכוֹנָה וְתִהְיֶה הָאֱמוּנָה חֲזָקָה כָּל כָּךְ, כְּאִלּוּ אֲנִי רוֹאֶה אוֹתְךָ תִּתְבָּרַךְ, עַיִן בְּעַיִן בְּאֹפֶן שֶׁעַל-יְדֵי-זֶה תִּהְיֶה יִרְאָתְךָ עַל פָּנַי, זוֹ הַבּוּשָׁה, לְבִלְתִּי אֶחֱטָא עוֹד שׁוּם חֵטְא וְעָוֹן, וְלֹא אֶפְגֹּם עוֹד שׁוּם פְּגָם כְּלָל וּבְכָל-עֵת שֶׁיִּרְצֶה לַעֲלוֹת עַל דַּעְתִּי חַס וְשָׁלוֹם אֵיזֶה מַחֲשָׁבָה שֶׁל אֵיזֶה תַאֲוָה וְרָצוֹן שֶׁהוּא נֶגֶד רְצוֹנְךָ, תִּפֹּל עָלַי תֵּכֶף אֵימָה וָפַחַד וְיִרְאָה וּבוּשָׁה גְדוֹלָה מִפָּנֶיךָ, אֲשֶׁר אַתָּה עוֹמֵד עָלַי בְּכָל-עֵת וָרֶגַע וְרוֹאֶה בְּמַעֲשַׂי וְיוֹדֵעַ צְפוּן לִבִּי וּמַחְשְׁבוֹתַי כִּי "מִפָּנֶיךָ לֹא אֶסָּתֵר", כִּי מְלוֹא כָל הָאָרֶץ כְּבוֹדֶךָ וּכְמוֹ שֶׁכָּתוּב: "אִם יִסָּתֵר אִישׁ בַּמִּסְתָּרִים וַאֲנִי לֹא אֶרְאֶנּוּ נְאֻם יְהֹוָה הֲלוֹא אֶת הַשָּׁמַיִם וְאֶת הָאָרֶץ אֲנִי מָלֵא"
<h3>תתקצ</h3>
וְאֶזְכֶּה עַל-יְדֵי תֹקֶף הָאֱמוּנָה הַקְּדוֹשָׁה לְהִתְפַּלֵּל וּלְהִתְחַנֵּן וּלְהִתְבּוֹדֵד וּלְפָרֵשׁ כָּל שִׂיחָתִי לְפָנֶיךָ תָּמִיד בְּלֵב שָׁלֵם וּבְמַחֲשָׁבָה נְכוֹנָה, שֶׁתִּהְיֶה הַמַּחֲשָׁבָה קְשׁוּרָה אֶל דִּבּוּרֵי הַתְּפִלָּה בְּקֶשֶׁר אַמִּיץ וְחָזָק בְּלִי שׁוּם פְּנִיָּה וּבְלִי שׁוּם נְטִיָּה אֶל הַצַּד כְּלָל חַס וְשָׁלוֹם וְיִהְיוּ כָּל דְּבָרַי וְשִׂיחוֹתַי עִמְּךָ פָּנִים אֶל פָּנִים, כַּאֲשֶׁר יְדַבֵּר אִישׁ אֶל רֵעֵהוּ פֶּה אֶל פֶּה אֲדַבֵּר עִמְּךָ אֵת כָּל אֲשֶׁר עִם לְבָבִי, וְאֶשְׁפֹּךְ אֶת נַפְשִׁי כַמַּיִם נוֹכַח פָּנֶיךָ יְהֹוָה, וַאֲסַפֵּר לְפָנֶיךָ אֶת כָּל לִבִּי בְּרַחֲמִים וְתַחֲנוּנִים, בְּדִבְרֵי חֵן וְרִצּוּי וּפִיּוּס, בְּלֵב נִשְׁבָּר וְנִדְכָּא בֶּאֱמֶת, כְּבֵן הַמִּתְחַטֵּא לִפְנֵי אָבִיו עַד אֲשֶׁר יִכְמְרוּ רַחֲמֶיךָ עָלַי וְיֶהֱמוּ מֵעֶיךָ עַל גֹּדֶל רִחוּקִי מִמְּךָ עַד הֵנָּה, וְתַתְחִיל מֵעַתָּה לְהוֹשִׁיעֵנִי יְשׁוּעָה שְׁלֵמָה וַאֲמִתִּיִּית לָנֶצַח, שֶׁאֶזְכֶּה מֵעַתָּה לָשׁוּב אֵלֶיךָ בֶּאֱמֶת בִּשְׁלֵמוּת וְתוֹלִיכֵנִי וְתַדְרִיכֵנִי בַּאֲמִתְּךָ בְּכָל עֵת וָרֶגַע, וְלֹא אָסוּר עוֹד מֵרְצוֹנְךָ יָמִין וּשְׂמֹאל וְתַחְמֹל וּתְרַחֵם עָלַי כְּרַחֲמֵי הָאָב עַל הַבֵּן, וְתוֹשִׁיעֵנִי בְּכָל-עֵת בְּכָל מִינֵי יְשׁוּעוֹת, וּתְקָרְבֵנִי בְּכָל מִינֵי הִתְקָרְבוּת לָנֶצַח "וְלֹא נָסוֹג מִמֶּךָ, תְּחַיֵּינוּ וּבְשִׁמְךָ נִקְרָא יְהֹוָה אֱלֹהִים צְבָאוֹת הֲשִׁיבֵנוּ, הָאֵר פָּנֶיךָ וְנִוָּשֵׁעָה, בָּרוּךְ יְהֹוָה לְעוֹלָם אָמֵן וְאָמֵן":
<h2>תפילה צט</h2>
<h3>תתקצא</h3>
{מיוסד ע"פ תורה קל"ה}
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁתְּזַכֵּנִי בְּרַחֲמֶיךָ הָרַבִּים, לְהִתְקָרֵב בֶּאֱמֶת לְצַדִּיקִים אֲמִתִּיִּים, וּלְהִתְקַשֵּׁר בָּהֶם בֶּאֱמֶת בְּלֵב וָנֶפֶשׁ חֲפֵצָה, בְּאַהֲבָה רַבָּה וְעַזָּה מִנְּקֻדָּה שֶׁבַּלֵּב בֶּאֱמֶת וְאֶזְכֶּה לֶאֱהֹב אוֹתָם בְּאַהֲבָה גְדוֹלָה כָּל כָּךְ, עַד שֶׁתִּגְדַּל וְתִתְפַּלֵּא אַהֲבָתָם אֶצְלִי מֵאַהֲבַת נָשִׁים, עַד שֶׁיִּתְבַּטֵּל מִמֶּנִּי אַהֲבַת נָשִׁים וְתַאֲוַת הַמִּשְׁגָּל עַל-יְדֵי הִתְגַּבְּרוּת אַהֲבַת הַצַּדִּיקִים חוּס וַחֲמֹל עָלַי, וְזַכֵּנִי לְאַהֲבַת הַצַּדִּיקִים בֶּאֱמֶת, וְעַל-יְדֵי-זֶה אֶזְכֶּה לְהִתְקַשֵּׁר בָּהֶם בְּהִתְקַשְּׁרוּת גָּדוֹל וְחָזָק, וְתִהְיֶה נַפְשִׁי קְשׁוּרָה בְּנַפְשָׁם בְּקֶשֶׁר אַמִּיץ וְחָזָק מֵעַתָּה וְעַד עוֹלָם, לְעוֹלְמֵי עַד וּלְנֵצַח נְצָחִים:
<h3>תתקצב</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ, שֶׁאֶזְכֶּה בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים, לְקַבֵּל אֶת כָּל הַיָּמִים טוֹבִים בִּקְדֻשָּׁה וּבְטָהֳרָה גְדוֹלָה, בְּשִׂמְחָה וּבְחֶדְוָה רַבָּה וּבְהַרְחָבַת הַלֵּב, בְּתַכְלִית הַשְּׁלֵמוּת, כִּרְצוֹנְךָ הַטּוֹב בֶּאֱמֶת וְאֶזְכֶּה לְהַקְבִּיל פְּנֵי רַבִּי בָּרֶגֶל, אֲפִלּוּ כְּשֶׁאֲנִי רָחוֹק מִמֶּנּוּ, שֶׁאֶזְכֶּה לְקַבֵּל פְּנֵי הַצַּדִּיקִים הָאֲמִתִּיִּים וּלְהַכִּירָם וּלְאוֹהֲבָם, וּלְהַמְשִׁיךְ עָלַי קְדֻשָּׁתָם עַל-יְדֵי קַבָּלַת יוֹם טוֹב קֹדֶשׁ הַנִּמְשָׁךְ מֵהֶם, וְעַל-יְדֵי-זֶה אֶזְכֶּה למ"ט שַׁעֲרֵי בִּינָה הַמִּתְגַּלִּים וּמְאִירִים בְּיוֹם טוֹב קֹדֶשׁ וְתִפְתַּח לִי אוֹר הַשֵּׂכֶל דִּקְדֻשָּׁה, וְאֶזְכֶּה לְהִתְבּוֹנְנוּת גָּדוֹל וְנִפְלָא בְּתוֹרָתְךָ וַעֲבוֹדָתְךָ בֶּאֱמֶת וְעַל-יְדֵי-זֶה יִתְבַּטֵּל מִמֶּנִּי כָּל הַשְּׁטוּתִים שֶׁל כָּל מִינֵי גַדְלוּת וְגַסּוּת וְרָמוּת רוּחָא, וְאֶזְכֶּה לְתַכְלִית הָעֲנָוָה בִּשְׁלֵמוּת כִּרְצוֹנְךָ הַטּוֹב וְתַמְשִׁיךְ עָלַי וְעַל כָּל יִשְׂרָאֵל תָּמִיד קְדֻשַּׁת מֹשֶׁה רַבֵּנוּ עָלָיו הַשָּׁלוֹם, שֶׁזָּכָה למ"ט שַׁעֲרֵי בִּינָה וְעַל-יְדֵי-זֶה זָכָה לַעֲנָוָה בֶּאֱמֶת כְּמוֹ שֶׁכָּתוּב:
"וְהָאִישׁ מֹשֶׁה עָנָו מְאֹד מִכָּל הָאָדָם אֲשֶׁר עַל פְּנֵי הָאֲדָמָה" רַחֵם עָלֵינוּ מָלֵא רַחֲמִים, שֶׁנִּזְכֶּה בְּכֹחַ קַבָּלַת הַיָּמִים טוֹבִים "מוֹעֲדֵי יְהֹוָה מִקְרָאֵי קֹדֶשׁ", לְהַמְשִׁיךְ עָלֵינוּ קְדֻשַּׁת מֹשֶׁה רַבֵּנוּ עָלָיו הַשָּׁלוֹם, וּקְדֻשַּׁת כָּל הַצַּדִּיקִים הָאֲמִתִּיִּים, וְיֻמְשְׁכוּ עָלֵינוּ עַל-יָדָם כָּל הַמֹּחִין וְהַשִּׂכְלִיּוֹת הַקְּדוֹשִׁים הָאֲמִתִּיִּים הַנִּמְשָׁכִין בְּיוֹם טוֹב וְעַל-יְדֵי-זֶה נִזְכֶּה לְבַטֵּל וּלְהָסִיר מֵאִתָּנוּ כָּל מִינֵי גַדְלוּת וְגַסּוּת וּפְנִיּוֹת, עַד שֶׁנִּזְכֶּה לַעֲנָוָה אֲמִתִּיִּית, לַעֲנָוָה שֶׁל מֹשֶׁה רַבֵּנוּ עָלָיו הַשָּׁלוֹם:
<h3>תתקצג</h3>
רִבּוֹנוֹ שֶׁל עוֹלָם, אַתָּה יָדַעְתָּ גֹּדֶל רִחוּקִי מֵעֲנָוָה אֲמִתִּיִּית, "כִּי בַעַר אָנֹכִי מֵאִישׁ וְלֹא בִינַת אָדָם לִי" וּבַעֲווֹנוֹתַי הָרַבִּים, אֵינִי יוֹדֵעַ כְּלָל מַהוּ עֲנָוָה אֲמִתִּיִּית, כִּי עֲנָוָה גְדוֹלָה מֵהַכֹּל, רַחֵם עָלַי בַּעַל הָרַחֲמִים, וְזַכֵּנִי לִקְדֻשַּׁת יוֹם טוֹב בֶּאֱמֶת, עַד שֶׁאֶזְכֶּה עַל-יְדֵי-זֶה לֵידַע וּלְהַכִּיר הֵיטֵב מַעֲלַת גְּדֻלַּת הַצַּדִּיקִים הָאֲמִתִּיִּים, עַד שֶׁאֶתְבַּטֵּל נֶגְדָּם בְּתַכְלִית הַבִּטּוּל וְעַל-יְדֵי-זֶה יִתְבַּטֵּל מִמֵּילָא מִמֶּנִּי כָּל מִינֵי גֵאוּת וְגַבְהוּת וְגַדְלוּת וְגַסּוּת וּפְנִיּוֹת מִכָּל מַה שֶּׁהַפֶּה יָכֹל לְדַבֵּר וְהַלֵּב לַחְשֹׁב, עַד שֶׁאֶזְכֶּה לַעֲנָוָה אֲמִתִּיִּית כִּרְצוֹנְךָ הַטּוֹב בֶּאֱמֶת
<h3>תתקצד</h3>
רַחֲמָן מָלֵא רַחֲמִים, עָזְרֵנִי וְהוֹשִׁיעֵנִי וּמַלֵּא מִשְׁאֲלוֹתַי לְטוֹבָה בְּרַחֲמִים, כִּי אַתָּה יוֹדֵעַ תַּעֲלוּמוֹת לֵב, וְכַמָּה וְכַמָּה אֲנִי רָחוֹק מִכָּל מַה שֶּׁהִזְכַּרְתִּי לְפָנֶיךָ, וְכַמָּה וְכַמָּה יְשׁוּעָה וְרַחֲמִים אֲנִי צָרִיךְ לִזְכּוֹת לְכָל זֶה וּבַעֲווֹנוֹתַי הָרַבִּים נֶעְלַם מִמֶּנִּי דַרְכֵי הַתְּפִלָּה וְהַתְּחִנָּה וּבַקָּשָׁה, אֵיךְ לְהִתְפַּלֵּל וּלְהִתְחַנֵּן וּלְבַקֵּשׁ וּלְפַיֵּיס וּלְרַצּוֹת אוֹתְךָ שֶׁתְּזַכֵּנִי לְהַגִּיעַ לְכָל דַּרְכֵּי הַקְּדֻשָּׁה בֶּאֱמֶת, אֲשֶׁר הֵם חַיֵּינוּ וְאֹרֶךְ יָמֵינוּ לָנֶצַח אַךְ עִם כָּל זֶה אֶת כָּל אֲשֶׁר תְּחָנֵּנִי בְּרַחֲמֶיךָ לְפָרֵשׁ שִׂיחָתִי לְפָנֶיךָ אֶתְחַזֵּק בְכָל עֹז לְדַבֵּר וּלְהִתְחַנֵּן לְפָנֶיךָ, וְאַתָּה הַטּוֹב בְּעֵינֶיךָ עֲשֵׂה עִמִּי, כִּי אַתָּה מֵבִין תַּעֲלוּמוֹת לֵב וְאַתָּה יוֹדֵעַ כִּי אֵין לִי עַל מִי לְהִשָּׁעֵן כִּי אִם עָלֶיךָ אָבִי שֶׁבַּשָּׁמַיִם, וְעַל כֹּחַ וּזְכוּת הַצַּדִּיקִים הָאֲמִתִּיִּים לְמַעַנְךָ וּלְמַעֲנָם עֲשֵׂה מַה שֶׁתַּעֲשֶׂה בְּרַחֲמֶיךָ וַחֲסָדֶיךָ, בְּאֹפֶן שֶׁאֶזְכֶּה עַל כָּל פָּנִים מֵעַתָּה לָשׁוּב אֵלֶיךָ בֶּאֱמֶת וְלֵילֵךְ בִּדְרָכֶיךָ הַקְּדוֹשִׁים, בְּאֹפֶן שֶׁאֶזְכֶּה לְהַשְׁלִים רְצוֹנְךָ וּלְמַלְּאוֹת כַּוָּנָתְךָ הַקְּדוֹשָׁה וְהַטּוֹבָה אֲשֶׁר בִּשְׁבִילָהּ נִבְרֵאתִי "יְהֹוָה יִגְמֹר בַּעֲדִי יְהֹוָה חַסְדְּךָ לְעוֹלָם מַעֲשֵׂה יָדֶיךָ אַל תֶּרֶף אֲמָרַי הַאֲזִינָה יְהֹוָה בִּינָה הֲגִיגִי יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן וְאָמֵן:
<h2>תפילה ק</h2>
<h3>תתקצה</h3>
{מיוסד ע"פ תורה קמ"ב}
"נִכְסְפָה וְגַם כָּלְתָה נַפְשִׁי לְחַצְרוֹת יְהֹוָה, לִבִּי וּבְשָׂרִי יְרַנְּנוּ אֶל אֵל חָי, צָמְאָה לְךָ נַפְשִׁי כָּמַהּ לְךָ בְּשָׂרִי בְּאֶרֶץ צִיָּה וְעָיֵף בְּלִי מָיִם, צָמְאָה נַפְשִׁי לֵאלֹהִים לְאֵל חָי מָתַי אָבוֹא וְאֵרָאֶה פְּנֵי אֱלֹהִים" רִבּוֹנוֹ שֶׁל עוֹלָם, אַתָּה יוֹדֵעַ עֹצֶם רִבּוּי הַמְּנִיעוֹת שֶׁיֵּשׁ לִי עַכְשָׁו מִכָּל הַדְּבָרִים שֶׁבִּקְדֻשָּׁה מִתּוֹרָה וּתְפִלָּה וּמַעֲשִׂים טוֹבִים, אֲשֶׁר אִי אֶפְשָׁר לְבָאֵר אֶפֶס קָצֶה מֵרִבּוּי הַבִּלְבּוּלִים וְהַמְּנִיעוֹת וְהָעִכּוּבִים שֶׁיֵּשׁ לִי מִכָּל דָּבָר שֶׁבִּקְדֻשָּׁה וַאֲפִלּוּ כְּשֶׁאֲנִי עוֹשֶׂה אֵיזֶה מִצְוָה אוֹ דָבָר שֶׁבִּקְדֻשָּׁה הוּא מְבֻלְבָּל וּמְעֻרְבָּב מְאֹד מְאֹד, וְרָחוֹק מְאֹד מִשְּׁלֵמוּת הַתִּקּוּן שֶׁצְּרִיכִין לַעֲשׂוֹת עַל יְדֵי כָּל מִצְוָה כִּי בַּעֲווֹנוֹתַי הָרַבִּים נִתְרַחַקְתִּי מְאֹד מִתּוֹרָתְךָ וּמִמִּצְוֹתֶיךָ וַאֲנִי דוֹמֶה בְּעֵינַי עַתָּה כְתוֹעֶה בַּמִּדְבָּר מַמָּשׁ, מְקוֹם חֹשֶׁךְ וַאֲפֵלָה, אֶרֶץ צִיָּה וְצַלְמָוֶת וְאֵינִי יוֹדֵעַ כְּלָל מַה לַּעֲשׂוֹת לָשׁוּב אֶל הַדֶּרֶךְ הָאֱמֶת וְהַיָּשָׁר וְהַנָּכוֹן לִהְיוֹת כִּרְצוֹנְךָ הַטּוֹב בִּשְׁלֵמוּת בֶּאֱמֶת וַאֲנִי הוֹלֵךְ בָּעוֹלָם הָעוֹבֵר הַזֶּה "כְּאִישׁ שִׁכּוֹר וּכְגֶבֶר עֲבָרוֹ יָיִן, נָע וָנָד", מְבֻלְבָּל וּמְטֹרָף בְּכַמָּה אֲלָפִים וּרְבָבוֹת בִּלְבּוּלִים עַל בִּלְבּוּלִים וּמְנִיעוֹת עַל מְנִיעוֹת, הַמּוֹנְעִים וּמְבַלְבְּלִים אוֹתִי מִלְּהִתְקָרֵב אֵלֶיךָ וּלְתוֹרָתְךָ בִּשְׁלֵמוּת בֶּאֱמֶת אֲשֶׁר לְכָךְ נוֹצָרְתִּי "וּמָה אֶעֱשֶׂה לְיוֹם פְּקֻדָּה, וּמָה אֶעֱשֶׂה כִּי יָקוּם אֵל וְכִי יִפְקֹד מָה אֲשִׁיבֶנוּ" וְאֵינִי יוֹדֵעַ כְּלָל בַּמֶּה לְהַחֲיוֹת אֶת נַפְשִׁי הָאֻמְלָלָה וְהַמָּרָה מְאֹד מְאֹד, הַפְּגוּמָה וְהַמְטֹרֶפֶת כָּל כָּךְ כָּל כָּךְ, כִּי אִם עַל יְדֵי הִשְׁתּוֹקְקוּת וְכִסּוּפִין וְרָצוֹן אֵלֶיךָ וְלַעֲבוֹדָתְךָ וּלְתוֹרָתְךָ, כַּאֲשֶׁר גִּלִּיתָ לָנוּ עַל יְדֵי חֲכָמֶיךָ הַקְּדוֹשִׁים עֹצֶם מַעֲלַת הָרָצוֹן וְהַחֵשֶׁק דִּקְדֻשָּׁה
<h3>תתקצו</h3>
עַל כֵּן בָּאתִי לְפָנֶיךָ אָבִי שֶׁבַּשָּׁמַיִם אָבִי אָב הָרַחֲמָן, הַגּוֹמֵל לַחַיָּבִים טוֹבוֹת, גָּמְלֵנִי כָּל טוֹב, וּתְזַכֵּנִי לִכְסֹף וּלְהִשְׁתּוֹקֵק וְלַחֲשֹׁק תָּמִיד בְּהִשְׁתּוֹקְקוּת נִמְרָץ אֵלֶיךָ וְלַעֲבוֹדָתְךָ וּלְתוֹרָתְךָ בְּרָצוֹן חָזָק וְתַקִּיף מְאֹד, עַד שֶׁאֶזְכֶּה בְּרַחֲמֶיךָ לִלְמֹד הַרְבֵּה בְּכָל יוֹם, וּלְהִתְפַּלֵּל וְלוֹמַר תְּחִנּוֹת וּבַקָּשׁוֹת שִׁירוֹת וְתִשְׁבָּחוֹת הַרְבֵּה בְּכָל יוֹם וָיוֹם, וְלַעֲשׂוֹת מִצְוֹת וּמַעֲשִׂים טוֹבִים הַרְבֵּה בְּכָל יוֹם וָיוֹם כָּל יְמֵי חַיַּי וַאֲפִלּוּ בָּעֵת שֶׁיִּהְיֶה הַהֶכְרֵחַ לְהִתְבַּטֵּל עַל פִּי רְצוֹנְךָ, אֲפִלּוּ אִם אֶהְיֶה לִפְעָמִים בִּמְקוֹמוֹת שֶׁאִי אֶפְשָׁר לִלְמֹד וְלַעֲסֹק בַּעֲבוֹדָתְךָ שָׁם, תְּזַכֵּנִי וְתַעַזְרֵנִי שֶׁיִּהְיֶה לִי חֵשֶׁק וְרָצוֹן חָזָק לִלְמֹד תּוֹרָה וְלַעֲבֹד אוֹתְךָ בֶּאֱמֶת, עַד שֶׁיַּעֲלֶה הָרָצוֹן לְפָנֶיךָ כְּאִלּוּ עָשִׂיתִי מִצְוֹתֶיךָ וְלָמַדְתִּי תּוֹרָתְךָ מַמָּשׁ
<h3>תתקצז</h3>
מָלֵא רַחֲמִים רַחֵם עָלַי, וְהֶיֵה בְעֶזְרִי וְזַכֵּנִי שֶׁאַתְחִיל לְהַרְגִּיל אֶת עַצְמִי לִכְסֹף וּלְהִשְׁתּוֹקֵק וְלַחֲשֹׁק תָּמִיד בְּרָצוֹן וְחֵשֶׁק חָזָק וֶאֱמֶת לְתוֹרָתְךָ וְלַעֲבוֹדָתְךָ וּלְהִתְקָרֵב אֵלֶיךָ בֶּאֱמֶת, עַד שֶׁאֶזְכֶּה עַל יְדֵי הַחֵשֶׁק וְהָרָצוֹן הָאֱמֶת שֶׁבַּלֵּב, לִלְמֹד מִתּוֹךְ הַסֵּפֶר הָעֶלְיוֹן הַנִּכְתָּב עַל הַלֵּב הָעֶלְיוֹן עַל יְדֵי הַצַּדִּיקִים הָאֲמִתִּיִּים אֲשֶׁר אַתָּה מַקְשִׁיב וְשׁוֹמֵעַ דִּבְרֵיהֶם שֶׁמְּדַבֵּר כָּל אֶחָד בִּמְקוֹמוֹ וְאַתָּה מְחַבְּרָם יַחַד וְכוֹתֵב מֵהֶם סֵפֶר זִכָּרוֹן בִּשְׁבִיל הַחוֹשְׁבִים בְּלִבָּם וְחוֹשְׁקִים בֶּאֱמֶת לִלְמֹד תּוֹרָתְךָ וְלַעֲשׂוֹת רְצוֹנֶךָ כְּמוֹ שֶׁכָּתוּב: "אָז נִדְבְּרוּ יִרְאֵי יְהֹוָה אִישׁ אֶל רֵעֵהוּ וַיַּקְשֵׁב יְהֹוָה וַיִּשְׁמָע וַיִּכָּתֵב סֵפֶר זִכָּרוֹן לְפָנָיו לְיִרְאֵי יְהֹוָה וּלְחֹשְׁבֵי שְׁמוֹ" זַכֵּנִי גַם כֵּן לְקַבֵּל וּלְהַמְשִׁיךְ עָלַי הֶאָרָה גְדוֹלָה מֵהַלֵּב הַזֶּה, וְלִלְמֹד מִתּוֹךְ הַסֵּפֶר הַזֶּה, כִּי אֲנִי רָחוֹק מְאֹד מֵהַכֹּל, רַק אֲנִי מְצַפֶּה לְרַחֲמֶיךָ וַחֲסָדֶיךָ שֶׁתְּזַכֵּנִי לְרָצוֹן וְחֵשֶׁק אֲמִתִּי אֵלֶיךָ וְלַעֲבוֹדָתְךָ וּלְתוֹרָתְךָ, בְּאֹפֶן שֶׁאֶזְכֶּה לָשׁוּב אֵלֶיךָ מְהֵרָה בֶּאֱמֶת כִּרְצוֹנְךָ הַטּוֹב חוּס וַחֲמֹל עָלַי בְּרַחֲמֶיךָ הָרַבִּים בְּרַחֲמֶיךָ הַגְּדוֹלִים עָזְרֵנִי כִּי עָלֶיךָ נִשְׁעָנְתִּי, "כִּי תִפְאֶרֶת עֻזֵּנוּ אָתָּה וּבִרְצוֹנְךָ תָּרוּם קַרְנֵנוּ, יִהְיוּ לְרָצוֹן אִמְרֵי פִּי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי", אָמֵן וְאָמֵן:
<h2>תפילה קא</h2>
<h3>תתקצח</h3>
{מיוסד ע"פ תורה קמ"ד}
מְחַיֶּה מֵתִים בְּרַחֲמִים רַבִּים, הַחֲיֵינִי וְקַיְּמֵנִי וְזַכֵּנִי בְּרַחֲמֶיךָ הָרַבִּים וְעָזְרֵנִי וְהוֹשִׁיעֵנִי שֶׁאֶזְכֶּה מֵעַתָּה לִכְבֹּשׁ אֶת יִצְרִי וְלֶאֱחֹז אֶת כָּל תַּאֲווֹתַי בְּיָדִי תָמִיד, אֲפִלּוּ הַתַּאֲווֹת שֶׁל הֶתֵּר וַאֲפִלּוּ בַּיָּמִים שֶׁהֻתְּרָה בָּהֶן אֲכִילָה וּשְׁתִיָּה אֶזְכֶּה לֶאֱחֹז בְּיָדִי, אֲפִלּוּ הַתַּאֲווֹת שֶׁהִתַּרְתָּ לָנוּ שֶׁנִּקְרָאִים "חֶצְיוֹ לָכֶם", לְהִתְנַהֵג גַּם בָּהֶם בִּקְדֻשָּׁה וּבְטָהֳרָה גְדוֹלָה לְשִׁמְךָ לְבַד בְּלִי שׁוּם תַּאֲוֹת הַגּוּף כְּלָל:
<h3>תתקצט</h3>
רִבּוֹנוֹ שֶׁל עוֹלָם אֱמֹר לְצָרוֹתַי דַּי, וּמַהֵר לְגָאֳלֵנִי גְאֻלָּה שְׁלֵמָה מִכָּל הַתַּאֲווֹת, חוּס וַחֲמֹל נָא עַל נַפְשִׁי הָאֻמְלָלָה אֲשֶׁר כְּבָר נִפְגְּמָה מְאֹד עַל יְדֵי תַאֲווֹתַי הָרָעוֹת כַּאֲשֶׁר אַתָּה יָדַעְתָּ חוּסָה עָלַי מֵעַתָּה כְּרֹב רַחֲמֶיךָ כְּרוֹב חֲסָדֶיךָ, וְתֵן לִי כֹחַ וּגְבוּרָה וְעֵצָה אֲמִתִּיִּית בְּכָל עֵת, בְּאֹפֶן שֶׁאֶזְכֶּה לְבַטֵּל אֶת כָּל תַּאֲווֹתַי לְגַמְרֵי, עַד שֶׁאֶזְכֶּה לְחַיִּים אֲמִתִּיִּים חַיִּים נִצְחִיִּים בָּעוֹלָם הַזֶּה וּבָעוֹלָם הַבָּא וַאֲפִלּוּ כְּשֶׁיַּגִּיעַ עֵת פְּטִירָתִי מִן הָעוֹלָם, לֹא יִהְיֶה חִלּוּק אֶצְלִי כְּלָל בֵּין הַחַיִּים לְאַחַר מִיתָה, רַק הַכֹּל יִהְיֶה שָׁוֶה אֶצְלִי וְתָמִיד אֶזְכֶּה לַעֲבֹד אוֹתְךָ בֶּאֱמֶת, בֵּין בְּחַיַּי בָּעוֹלָם הַזֶּה, בֵּין לְאַחַר הִסְתַּלְּקוּתִי לְעוֹלָם הַבָּא, עַד שֶׁאֶהְיֶה חַי תָּמִיד אֲפִלּוּ לְאַחַר הִסְתַּלְּקוּתִי, וְאֶחְיֶה וְלֹא אָמוּת לְעוֹלָם וְאֶהְיֶה בִּכְלַל הַצַּדִּיקִים שֶׁאֲפִלּוּ בְּמִיתָתָן קְרוּיִים חַיִּים, "לֹא אָמוּת כִּי אֶחְיֶה וַאֲסַפֵּר מַעֲשֵׂי יָהּ שׁוּבִי נַפְשִׁי לִמְנוּחָיְכִי כִּי יְהֹוָה גָּמַל עָלָיְכִי כִּי חִלַּצְתָּ נַפְשִׁי מִמָּוֶת אֶת עֵינִי מִן דִּמְעָה אֶת רַגְלִי מִדֶּחִי אֶתְהַלֵּךְ לִפְנֵי יְהֹוָה בְּאַרְצוֹת הַחַיִּים לֹא הַמֵּתִים יְהַלְלוּ יָהּ וְלֹא כָּל יוֹרְדֵי דוּמָה, וַאֲנַחְנוּ נְבָרֵךְ יָהּ מֵעַתָּה וְעַד עוֹלָם הַלְלוּיָה כִּי הִצַּלְתָּ נַפְשִׁי מִמָּוֶת הֲלֹא רַגְלַי מִדֶּחִי לְהִתְהַלֵּךְ לִפְנֵי אֱלֹהִים בְּאוֹר הַחַיִּים כִּי לֹא תַּעֲזֹב נַפְשִׁי לִשְׁאוֹל לֹא תִּתֵּן חֲסִידְךָ לִרְאוֹת שָׁחַת תּוֹדִיעֵנִי אוֹרַח חַיִּים שׂוֹבַע שְׂמָחוֹת אֶת פָּנֶיךָ נְעִימוֹת בִּימִינְךָ נֶצַח" אָמֵן וְאָמֵן:
<h2>תפילה קב</h2>
<h3>תתר</h3>
{מיוסד ע"פ תורה קמ"ה}
"אָגוּרָה בְאָהָלְךָ עוֹלָמִים אֶחֱסֶה בְסֵתֶר כְּנָפֶיךָ סֶלָה", רִבּוֹנוֹ שֶׁל עוֹלָם הַצִּילֵנִי מִמַּחֲלֹקֶת, וְעָזְרֵנִי וְהוֹשִׁיעֵנִי שֶׁאֶזְכֶּה לֶאֱחֹז תַּאֲוָתִי מִמַּחֲלֹקֶת, שֶׁלֹּא יִהְיֶה לִי שׁוּם תַּאֲוָה לְהַחֲזִיק בְּמַחֲלֹקֶת חַס וְשָׁלוֹם רַק תָּמִיד אֶתְחַזֵּק בְּכָל עֹז לְהַשְׁקִיט הָרִיב וְהַמַּחֲלֹקֶת, וְלִרְדֹּף אַחַר הַשָּׁלוֹם תָּמִיד בֶּאֱמֶת עַד שֶׁאֶזְכֶּה עַל יְדֵי זֶה שֶׁיִּהְיוּ אוֹמְרִים דְּבַר הֲלָכָה בִּשְׁמִי לְאַחַר פְּטִירָתִי מִן הָעוֹלָם, וְיִהְיוּ שִׂפְתוֹתַי דּוֹבְבוֹת בַּקֶּבֶר וְאֶזְכֶּה לָגוּר בִּשְׁנֵי הָעוֹלָמוֹת וְלֹא אָמוּת לְעוֹלָם, רַק תָּמִיד אֶהְיֶה בִּכְלָל הַחַיִּים בֶּאֱמֶת:
<h3>תתרא</h3>
רִבּוֹנוֹ שֶׁל עוֹלָם יָדַעְתִּי גַּם יָדַעְתִּי כַּמָּה אֲנִי רָחוֹק מִזֶּה עַתָּה עַל יְדֵי תַאֲוֹתַי הָרָעוֹת וְהַמָּרוֹת מְאֹד, אֲבָל עֲדַיִן יֵשׁ לִי תִּקְוָה וּבִטָּחוֹן אֵלֶיךָ לְבַד, בְּכֹחַ וּזְכוּת הַצַּדִּיקִים הָאֲמִתִּיִּים, שֶׁתְּמַהֵר לְהוֹצִיאֵנִי וּלְחַלְּצֵנִי מִכָּל הַתַּאֲווֹת עַד שֶׁאֶזְכֶּה מְהֵרָה לָבוֹא לְכָל זֶה, וְאֶחְיֶה וְלֹא אָמוּת כִּי אַתָּה הוּא מֶלֶךְ חָפֵץ בַּחַיִּים, זַכֵּנִי לִהְיוֹת נִמְנֶה בֵּין הַחַיִּים תָּמִיד לְעוֹלָם וָעֶד לְמַעַנְךָ אֱלֹהִים חַיִּים, וּלְמַעַן הַצַּדִּיקִים הָאֲמִתִּיִּים הַקְּרוּיִים בְּמִיתָתָם חַיִּים, הַחֲיֵינִי וְקַיְּמֵנִי בְּאוֹר פָּנֶיךָ:
<h3>תתרב</h3>
מָלֵא רַחֲמִים חַי הַחַיִּים, אֲדוֹן הַשָּׁלוֹם, שִׂים שָׁלוֹם טוֹבָה וּבְרָכָה וְרַחֲמִים וְחַיִּים עָלֵינוּ וְעַל כָּל יִשְׂרָאֵל עַמֶּךָ, לְמַעַנְךָ עֲשֵׂה וְלֹא לָנוּ "תְּחִי נַפְשִׁי וּתְהַלְּלֶךָ וּמִשְׁפָּטֶךָ יַעַזְרוּנִי כִּי עִמְּךָ מְקוֹר חַיִּים בְּאוֹרְךָ נִרְאֶה אוֹר קוֹלִי שִׁמְעָה כְחַסְדֶּךָ יְהֹוָה כְּמִשְׁפָּטֶיךָ חַיֵּנִי, רַחֲמֶיךָ רַבִּים יְהֹוָה כְּמִשְׁפָּטֶיךָ חַיֵּנִי דָּבְקָה לֶעָפָר נַפְשִׁי חַיֵּנִי כִּדְבָרֶךָ" וִיקֻיַּם בָּנוּ מִקְרָא שֶׁכָּתוּב: "וְאַתֶּם הַדְּבֵקִים בַּיהֹוָה אֱלֹהֵיכֶם חַיִּים כֻּלְּכֶם הַיּוֹם", לְעוֹלְמֵי עַד וּלְנֵצַח נְצָחִים, אָמֵן וְאָמֵן:
<h2>תפילה קג</h2>
<h3>תתרג</h3>
{מיוסד ע"פ תורה קע"ט}
יְהֹוָה אֱלֹהִים אֱמֶת יָחִיד קַדְמוֹן, חוֹשֵׁב מַחֲשָׁבוֹת לְבַל יִדַּח מִמֶּנּוּ נִדָּח, טוֹב וּמֵטִיב לַכֹּל, צוֹפֶה לָרָשָׁע וְחָפֵץ בְּהִצָּדְקוֹ, קוֹרֵא הַדּוֹרוֹת מֵרֹאשׁ, הָרוֹצֶה בִּתְשׁוּבָה, רַחֵם עָלַי לְמַעַן שְׁמֶךָ וּלְמַעַן אֲבוֹתֵינוּ הַקְּדוֹשִׁים, וְהַחֲזִירֵנִי בִּתְשׁוּבָה שְׁלֵמָה לְפָנֶיךָ, וַעֲשֵׂה אֶת אֲשֶׁר בְּחֻקֶּיךָ אֵלֵךְ וְאֶת מִצְוֹתֶיךָ אֶשְׁמֹר מֵעַתָּה וְעַד עוֹלָם:
<h3>תתרד</h3>
רִבּוֹנוֹ שֶׁל עוֹלָם מָלֵא רַחֲמִים יוֹדֵעַ תַּעֲלוּמוֹת, מָרוֹם וְקָדוֹשׁ, פּוֹעֵל גְּבוּרוֹת, עוֹשֶׂה חֲדָשׁוֹת, בַּעַל מִלְחָמוֹת, זוֹרֵעַ צְדָקוֹת, מַצְמִיחַ יְשׁוּעוֹת, בּוֹרֵא רְפוּאוֹת, נוֹרָא תְּהִלּוֹת, אֲדוֹן הַנִּפְלָאוֹת, הַמְחַדֵּשׁ בְּטוּבוֹ בְּכָל יוֹם תָּמִיד מַעֲשֵׂה בְרֵאשִׁית, אֲשֶׁר אַתָּה עוֹשֶׂה בְּכָל יוֹם תָּמִיד נִסִּים וְנִפְלָאוֹת חֲדָשׁוֹת גְּדוֹלוֹת וְנוֹרָאוֹת מְאֹד מְאֹד, אֲשֶׁר נֶעֶלְמוּ וְשָׂגְבוּ מֵאִתָּנוּ מְאֹד כִּי אֵין אָנוּ יוֹדְעִין עֹצֶם גְּדֻלָּתְךָ וְנִפְלְאוֹתֶיךָ אֲשֶׁר אַתָּה עוֹשֶׂה בָּעוֹלָם בְּכָל עֵת, וְכָל עֲסָקֶיךָ וְנִפְלְאוֹתֶיךָ וְטוֹבוֹתֶיךָ בְּכָל יוֹם וּבְכָל עֵת וּבְכָל שָׁעָה, כֻּלָּם כְּאֶחָד אֵינָם כִּי אִם בִּשְׁבִיל הַתַּכְלִית הַטּוֹב הָאֲמִתִּי, שֶׁהוּא כְּדֵי לְסַבֵּב סִבּוֹת שֶׁנִּזְכֶּה לְהִתְקָרֵב אֵלֶיךָ וְלָשׁוּב אֵלֶיךָ בִּתְשׁוּבָה שְׁלֵמָה בֶּאֱמֶת, שֶׁזֶּהוּ עִקָּר תַּכְלִית הַטּוֹבָה הָאֲמִתִּיִּית שֶׁבְּכָל הַטּוֹבוֹת וְרַק אַתָּה בְּעַצְמְךָ יוֹדֵעַ כָּל מַה שֶׁאַתָּה עוֹשֶׂה חֲדָשׁוֹת בְּכָל יוֹם בִּשְׁבִיל לְהַחֲזִירֵנִי אוֹתִי וְאֶת כָּל יִשְׂרָאֵל בִּתְשׁוּבָה שְׁלֵמָה בֶּאֱמֶת, כְּדֵי לְטַהֵר וּלְתַקֵּן נַפְשֵׁנוּ וְרוּחֵנוּ וְנִשְׁמוֹתֵינוּ, כְּדֵי שֶׁיִּטָּהֲרוּ נַפְשׁוֹת עַמְּךָ יִשְׂרָאֵל מִזֻּהֲמָתָם וּבְכָל יוֹם וּבְכָל עֵת וּבְכָל שָׁעָה אַתָּה עוֹשֶׂה נִפְלָאוֹת חֲדָשׁוֹת לְגַמְרֵי בִּשְׁבִיל זֶה, כִּי אֵין יוֹם דּוֹמֶה לַחֲבֵרוֹ, וּבְכָל יוֹם וּבְכָל עֵת וּבְכָל שָׁעָה וָרֶגַע, אַתָּה מַפְלִיא לַעֲשׂוֹת לְשַׁנּוֹת הַנְהָגַת הָעוֹלָמוֹת בְּשִׁנּוּיִים רַבִּים וְנִפְלָאִים עַד אֵין קֵץ וָסוֹף, וְהַכֹּל לְטוֹבַת הָעוֹלָם, לְטוֹבָתָם הָאֲמִתִּיִּית וְהַנִּצְחִיִּית, כְּדֵי לְרַמֵּז לָהֶם רְמָזִים בְּכַמָּה בְּחִינוֹת וָאֳפַנִּים שׁוֹנִים בְּלִי שִׁעוּר לִקְרֹא אֶת כָּל אֶחָד וְאֶחָד מִכָּל מָקוֹם שֶׁהוּא שָׁם בָּעֵת וּבָרֶגַע הַזֹּאת, לְקָרְבוֹ אֵלֶיךָ בֶּאֱמֶת כִּי רַק זֶהוּ טוֹבָה בֶּאֱמֶת, וְאֵין שׁוּם טוֹבָה אַחֶרֶת בָּעוֹלָם זוּלָתָהּ כְּלָל
<h3>תתרה</h3>
וְהִנֵּה אֲנִי מוֹדֶה וּמִתְוַדֶּה לְפָנֶיךָ אָבִי אָב הָרַחֲמָן הַמֶּלֶךְ הַטּוֹב וְהַמֵּטִיב לַכֹּל, עַל כָּל הַחֲסָדִים וְהַטּוֹבוֹת וְהַיְשׁוּעוֹת וְהַנִּפְלָאוֹת אֲשֶׁר עָשִׂיתָ עִמִּי מֵעוֹדִי עַד הַיּוֹם הַזֶּה, אֲשֶׁר אַחַר כָּל מַה שֶּׁעָבַר עָלַי, וְאַחַר כָּל מַה שֶּׁעָבַרְתִּי בְּשׁוֹגֵג וּבְמֵזִיד בְּאֹנֶס וּבְרָצוֹן, וְאַחֲרֵי כָּל אֵלֶּה, עֲדַיִן לֹא כָלוּ רַחֲמֶיךָ מִמֶּנִּי, וְאַתָּה מְעוֹרְרֵנִי וּמְחַזְּקֵנִי עֲדַיִן לְצַפּוֹת לִישׁוּעָתְךָ, וּלְסַדֵּר דְּבָרַי אֵלֶּה לְפָנֶיךָ מִלְּבַד מַה אֲשֶׁר אַתָּה מְזַכֵּנִי בְּכָל יוֹם בִּנְקֻדּוֹת טוֹבוֹת וְנוֹרָאוֹת לְקַדְּשֵׁנִי בִּקְדֻשַּׁת יִשְׂרָאֵל בִּקְדֻשַּׁת מִצְוֹתֶיךָ הַנּוֹרָאוֹת, אֲשֶׁר אַתָּה מְזַכֵּנִי בְּכָל יוֹם לַחֲטֹף בָּזֶה הָעוֹלָם הַכָּלֶה וְהַנִּפְסָד, הַחוֹלֵף וְעוֹבֵר כְּהֶרֶף עַיִן, מָה רַב טוּבְךָ אֲשֶׁר עָשִׂיתָ עִמִּי, "מָה אָשִׁיב לַיהֹוָה כָּל תַּגְמוּלוֹהִי עָלַי" עַל כֵּן מָצָא עַבְדְּךָ אֶת לִבּוֹ עֲדַיִן לְהִתְחַנֵּן לְפָנֶיךָ, וּלְהִשְׁתַּטֵּחַ מוּל רַחֲמֶיךָ וַחֲסָדֶיךָ
<h3>תתרו</h3>
וּבְכֵן בָּאתִי לְפָנֶיךָ בַּעַל הָרַחֲמִים, בַּעַל הַיְשׁוּעוֹת, "גְּדוֹל הָעֵצָה וְרַב הָעֲלִילִיָּה", שֶׁתּוֹרֵנִי בֶּאֱמֶת דַּרְכֵי הַתְּשׁוּבָה, וְתִהְיֶה עִמִּי תָמִיד, וְתַדְרִיכֵנִי בְּכָל עֵת וְשָׁעָה בְּדֶרֶךְ הַיָּשָׁר בֶּאֱמֶת, בְּאֹפֶן שֶׁאֶזְכֶּה מְהֵרָה לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת חִישׁ קַל מְהֵרָה וְתוֹרֵנִי וּתְלַמְּדֵנִי הַדֶּרֶךְ הָאֱמֶת לַאֲמִתּוֹ אֵיךְ לְהִתְנַהֵג בְּעִנְיָן הַתַּעֲנִיּוֹת אֲשֶׁר גִּלִּיתָ אָזְנֵנוּ בְּכַמָּה מְקוֹמוֹת בְּדִבְרֵי רַבּוֹתֵינוּ זִכְרוֹנָם לִבְרָכָה גֹדֶל עֹצֶם מַעֲלַת הַצּוֹם וְהַתַּעֲנִית שֶׁהוּא עִקָּר הַתְּשׁוּבָה, אֲבָל לְעֻמַּת זֶה נִמְצָא בְּכַמָּה מְקוֹמוֹת שֶׁאָסוּר לְהִתְעַנּוֹת בְּלִי רְשׁוּת הֶחָכָם הָאֱמֶת וּבִפְרָט מִי שֶׁהוּא בֶּן תּוֹרָה שֶׁהִזְהִירוּ עָלָיו רַבּוֹתֵינוּ זִכְרוֹנָם לִבְרָכָה בְּכַמָּה מְקוֹמוֹת שֶׁלֹּא יַרְבֶּה בְּתַעֲנִית שֶׁלֹּא יִתְבַּטֵּל מִדִּבְרֵי תוֹרָה וְאַתָּה יְהֹוָה אֱלֹהִים אֱמֶת, לְפָנֶיךָ נִגְלוּ כָּל תַּעֲלוּמוֹת לֵב, וְכָל הַסְּפֵקוֹת שֶׁיֵּשׁ בְּלִבִּי עַל זֶה, וּמִלְּבַד רִבּוּי הַמְּנִיעוֹת שֶׁיֵּשׁ לִי עַל עִנְיָן הַתַּעֲנִית מִצַּד כֹּבֶד הָעִנְיָן בְּעַצְמוֹ, נוֹסַף לָזֶה רִבּוּי מְנִיעוֹת הַמֹּחַ מִצַּד הַסְּפֵקוֹת הָרַבִּים שֶׁבְּלִבִּי עַל עִנְיַן הַתַּעֲנִית כַּאֲשֶׁר הִזְכַּרְתִּי לְפָנֶיךָ תתרז
עַל כֵּן בָּאתִי לְפָנֶיךָ מָלֵא רַחֲמִים, שֶׁתְּזַכֵּנִי לֵידַע בְּכָל עֵת אֵיךְ לְהִתְנַהֵג בְּעִנְיָן זֶה וּבְכָל הָעִנְיָנִים הַנּוֹגְעִים לַעֲבוֹדָתֶךָ וְלֹא אֲבַלְבֵּל אֶת דַּעְתִּי הַרְבֵּה בְּאֵלּוּ הַסְּפֵקוֹת, כְּדֵי שֶׁלֹּא לְבַטֵּל עַצְמִי מִמְּעַט עֲבוֹדָתִי, רַק אֶזְכֶּה מֵאִתְּךָ לְיִשּׁוּב הַדַּעַת אֲמִתִּי וְתַדְרִיכֵנִי בַאֲמִתֶּךָ וּתְלַמְּדֵנִי בְּכָל עֵת אֵיךְ לְהִתְנַהֵג בְּכָל הָעִנְיָנִים וּבִפְרָט בְּעִנְיָן זֶה שֶׁל תַּעֲנִית וְאֶזְכֶּה עַל יְדֵי הַתַּעֲנִית לְהַכְנִיעַ וּלְבַטֵּל גַּשְׁמִיּוּת גּוּפִי הָרָע, וְאֶזְכֶּה לְבַטֵּל הַמַּחֲלֹקֶת הַגְּדוֹלָה וּלְהַמְשִׁיךְ שָׁלוֹם גָּדוֹל בִּכְלָלִיּוּת וּבִפְרָטִיּוּת הֵן עֹצֶם הַמַּחֲלֹקֶת מִבְּנֵי הָעוֹלָם, שֶׁהֵם קָמִים תָּמִיד כְּנֶגֶד הָרוֹצִים לִכְנֹס בִּקְדֻשַּׁת יִשְׂרָאֵל בֶּאֱמֶת, שֶׁעוֹמְדִים כְּנֶגְדָּם כַּמָּה מִינֵי חוֹלְקִים וּמוֹנְעִים וּמַלְעִיגִים בְּכַמָּה אֳפָנִּים, לְהַטּוֹתָם מִנְּקֻדַּת הָאֱמֶת הֵן עֹצֶם הַמַּחֲלֹקֶת שֶׁבַּלֵּב, שֶׁכָּל מַה שֶּׁאָנוּ רוֹצִים לַעֲשׂוֹת בַּעֲבוֹדָתְךָ מוֹנְעִים אוֹתָנוּ הַרְבֵּה מְאֹד בְּלִי שִׁעוּר, אֲשֶׁר כִּמְעַט "כָּשַׁל כֹּחַ הַסַּבָּל", כִּי כָל מַה שֶּׁאֲנִי רוֹצֶה לְהִתְגַּבֵּר לְטַהֵר מַחְשְׁבוֹתַי וְרַעְיוֹנַי, מִתְגַּבְּרִים כְּנֶגְדִּי בִּלְבּוּלִים רַבִּים בְּמַחֲשָׁבוֹת זָרוֹת וְהִרְהוּרִים רָעִים, אֲשֶׁר כָּל זֶה נִקְרָא מַחֲלֹקֶת וּכְנֶגֶד כָּל אֵלּוּ הַמַּחֲלֹקוֹת צְרִיכִין תַּעֲנִיּוֹת, כַּאֲשֶׁר גִּלִּיתָ לָנוּ בְּהַתּוֹרָה הַזֹּאת
<h3>תתרח</h3>
עַל כֵּן רַחֵם עָלֵינוּ לְמַעַן שְׁמֶךָ, וְהוֹרֵנִי וְלַמְּדֵנִי וְזַכֵּנִי לָשׂוּם אֶל לִבִּי לְהָבִין וּלְהִתְעַנּוֹת הַרְבֵּה כִּרְצוֹנְךָ הַטּוֹב בֶּאֱמֶת, בְּאֹפֶן שֶׁאֶזְכֶּה עַל יְדֵי הַתַּעֲנִיּוֹת לְהַכְנִיעַ וּלְבַטֵּל כָּל מִינֵי מַחֲלֹקֶת, וְאֶזְכֶּה לְהַכְנִיעַ וּלְבַטֵּל כָּל הָרְצוֹנוֹת הַפְּגוּמִים שֶׁלִּי לְבַטֵּל כֻּלָּם כְּנֶגֶד רְצוֹנְךָ וּלְדַבֵּק לִבִּי בֶּאֱמֶת אֵלֶיךָ וְלַעֲבוֹדָתְךָ הָאֲמִתִּיִּית, וְלֹא אָסוּר מֵרְצוֹנְךָ יָמִין וּשְׂמֹאל, מֵעַתָּה וְעַד עוֹלָם, וְעַל יְדֵי זֶה תְּזַכֵּנִי שֶׁיִּתְבַּטְּלוּ כָּל רְצוֹנוֹת אֲחֵרִים שֶׁל הַמּוֹנְעִים וְהַחוֹלְקִים כְּנֶגֶד רְצוֹנִי, וְלֹא יִהְיֶה כֹחַ לְשׁוּם מוֹנֵעַ וְחוֹלֵק לְבַטְּלֵנִי חַס וְשָׁלוֹם מֵעֲבוֹדָתְךָ הָאֲמִתִּיִּית אֲפִלּוּ כְּחוּט הַשַּׂעֲרָה וְיִתְבַּטְּלוּ כָּל מִינֵי מַחֲלֹקֶת שֶׁבָּעוֹלָם הֵן מַחֲלֹקֶת מִבְּנֵי הָעוֹלָם, הֵן מַחֲלֹקֶת שֶׁבְּלִבִּי הַכֹּל יִתְבַּטֵּל לְגַמְרֵי, וְאֶזְכֶּה לְשָׁלוֹם גָּדוֹל בֶּאֱמֶת בְּכָל הַבְּחִינוֹת, בְּאֹפֶן שֶׁאֶזְכֶּה לָשׁוּב אֵלֶיךָ בֶּאֱמֶת וְלִהְיוֹת כִּרְצוֹנְךָ הַטּוֹב תָּמִיד בֶּאֱמֶת מֵעַתָּה וְעַד עוֹלָם:
<h3>תתרט</h3>
וּתְזַכֵּנִי בְּרַחֲמֶיךָ הָרַבִּים לְשִׂמְחָה גְדוֹלָה רַבָּה וַעֲצוּמָה תָמִיד לְשִׁמְךָ וְלַעֲבוֹדָתְךָ, "שַׂמְּחֵנוּ כִּימוֹת עִנִּיתָנוּ שְׁנוֹת רָאִינוּ רָעָה":
<h3>תתרי</h3>
וְזַכֵּנִי בְּרַחֲמֶיךָ הָרַבִּים לְקַבֵּל יוֹם הַכִּפּוּרִים הַקָּדוֹשׁ בִּקְדֻשָּׁה גְדוֹלָה וּבְשִׂמְחָה רַבָּה וְחֶדְוָה עֲצוּמָה, וְאֶזְכֶּה לְקַיֵּם כָּל הַחֲמִשָּׁה עִנּוּיִים בְּיוֹם הַכִּפּוּרִים בְּתַכְלִית הַשְּׁלֵמוּת כָּרָאוּי, וּלְהִתְפַּלֵּל כָּל הַחֲמִשָּׁה תְּפִלּוֹת בְּיוֹם הַכִּפּוּרִים בְּכַוָּנָה עֲצוּמָה וְנוֹרָאָה וּלְהִתְוַדּוֹת בְּכָל מִינֵי וִדּוּיִים, וּלְהִתְחָרֵט עַל הֶעָבָר בַּחֲרָטָה גְמוּרָה וְלַעֲזֹב בֶּאֱמֶת דַּרְכִּי הָרָע וּמַחְשְׁבוֹתַי הָרָעוֹת וְהַמְבֻלְבָּלוֹת, וּלְקַבֵּל עָלַי בְּקַבָּלָה חֲזָקָה וּנְכוֹנָה לְבַל אָשׁוּב עוֹד לְכִסְלָה, וּלְבַל אֶעֱשֶׂה עוֹד הָרָע בְּעֵינֶיךָ כַּאֲשֶׁר עָשִׂיתִי, וְלָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת בְּשִׂמְחָה בְּיִרְאָה וְאַהֲבָה, וְלִבְכּוֹת הַרְבֵּה מִתּוֹךְ שִׂמְחָה:
<h3>תתריא</h3>
מָלֵא רַחֲמִים, זַכֵּנִי לִקְדֻשַּׁת יוֹם הַכִּפּוּרִים הָאָיֹם וְהַנּוֹרָא וְהַנִּשְׂגָּב מְאֹד, כִּי הוּא יוֹם זֶה גָדוֹל וְקָדוֹשׁ וְנוֹרָא וְאָיֹם וְאַדִּיר, יוֹם אֶחָד בַּשָּׁנָה, אֲשֶׁר בָּחַרְתָּ בּוֹ לְעַמֶּךָ, לִסְלֹחַ עֲווֹנוֹתֵיהֶם וּלְכַפֵּר פִּשְׁעֵיהֶם בַּיּוֹם הַנּוֹרָא הַזֶּה, רַחֵם עָלֵינוּ וְזַכֵּנוּ לְקַבֵּל יוֹם הַגָּדוֹל וְהַנּוֹרָא הַזֶּה כָּרָאוּי וְלָשׁוּב בִּתְשׁוּבָה שְׁלֵמָה בֶּאֱמֶת, בְּאֹפֶן שֶׁתִּסְלַח וְתִמְחֹל וּתְכַפֶּר לָנוּ עַל כָּל חַטֹּאתֵינוּ וַעֲוֹנוֹתֵינוּ וּפְשָׁעֵינוּ הָעֲצוּמִים וְהָרַבִּים וְהַכְּבֵדִים יוֹתֵר מֵחֹל הַיָּם וְתַעַזְרֵנוּ בִּזְכוּת עֶצֶם קְדֻשַּׁת הַיּוֹם הַקָּדוֹשׁ הַזֶּה, וּבִזְכוּת הַתַּעֲנִית הַקָּדוֹשׁ שֶׁל יוֹם הַנּוֹרָא הַזֶּה, יוֹם צוֹם הַכִּפּוּרִים, שֶׁנִּזְכֶּה עַל יְדֵי זֶה לְהַכְנִיעַ אֶצְלֵנוּ כָּל הָרְצוֹנוֹת אֵלֶיךָ תִּתְבָּרַךְ לְהַכְנִיעַ וּלְשַׁבֵּר וּלְבַטֵּל כָּל מִינֵי רְצוֹנוֹת שֶׁלָּנוּ כְּנֶגֶד רְצוֹנְךָ, עַד שֶׁלֹּא יִהְיֶה לָנוּ שׁוּם רָצוֹן וְלֹא שׁוּם תַּאֲוָה כְּנֶגֶד רְצוֹנְךָ כְּלָל, בְּאֹפֶן שֶׁנִּזְכֶּה לִהְיוֹת כִּרְצוֹנְךָ תָּמִיד, וְלִבְלִי לָסוּר מֵרְצוֹנְךָ יָמִין וּשְׂמֹאל וְעַל יְדֵי זֶה נִזְכֶּה שֶׁאַתָּה בְּרַחֲמֶיךָ תְּבַטֵּל רְצוֹן אֲחֵרִים מִפְּנֵי רְצוֹנֵנוּ, וְיִתְבַּטֵּל מֵאִתָּנוּ כָּל מִינֵי מַחֲלֹקֶת שֶׁבָּעוֹלָם, הֵן מַחֲלֹקֶת מִבְּנֵי הָעוֹלָם, ֹֹֹהֵן מַחֲלֹקֶת שֶׁבַּעֲצָמָי אֲשֶׁר עַתָּה "אֵין שָׁלוֹם בַּעֲצָמַי מִפְּנֵי חַטָּאתִי" וְכָל מַה שֶּׁאֲנִי רוֹצֶה לַעֲשׂוֹת אֵיזֶה דָבָר שֶׁבִּקְדֻשָּׁה יֵשׁ לִי מְנִיעוֹת רַבּוֹת וַעֲצוּמוֹת בְּלִי שִׁעוּר וְעִקָּר הוּא מְנִיעוֹת הַמֹּחַ וְהַלֵּב, וְהַכֹּל אֶזְכֶּה לְבַטֵּל עַל יְדֵי הַתַּעֲנִית הַקָּדוֹשׁ שֶׁל יוֹם הַכִּפּוּרִים הַכָּלוּל מִכָּל הַיָּמִים שֶׁל כָּל הַשָּׁנָה, כְּמוֹ שֶׁכָּתוּב: "גָּלְמִי רָאוּ עֵינֶיךָ וְעַל סִפְרְךָ כֻּלָּם יִכָּתֵבוּ, יָמִים יֻצָּרוּ וְלוֹ אֶחָד בָּהֶם", וְדָרְשׁוּ רַבּוֹתֵינוּ זִכְרוֹנוֹ לִבְרָכָה:
'זֶה יוֹם הַכִּפּוּרִים' רַחֵם עָלֵינוּ וְזַכֵּנוּ לָשׁוּב בִּתְשׁוּבָה שְׁלֵמָה בֶּאֱמֶת בְּכָל הַשָּׁנָה, וּבִפְרָט בְּיוֹם הַכִּפּוּרִים הַקָּדוֹשׁ, וְעָזְרֵנוּ לְהִתְעַנּוֹת הַתַּעֲנִית שֶׁל יוֹם הַכִּפּוּרִים בִּקְדֻשָּׁה נוֹרָאָה וַעֲצוּמָה, וּבְשִׂמְחָה וְחֶדְוָה רַבָּה בֶּאֱמֶת, בְּאֹפֶן שֶׁאֶזְכֶּה עַל יְדֵי זֶה לְקַדֵּשׁ עַצְמִי מֵעַתָּה וְלֵידַע אֵיךְ לְהִתְנַהֵג בְּעִנְיַן הַתַּעֲנִיּוֹת בְּכָל הַשָּׁנָה כֻּלָּהּ, וְלִהְיוֹת כִּרְצוֹנְךָ הַטּוֹב בֶּאֱמֶת לְמַעַן לֹא אֵבוֹשׁ וְלֹא אֶכָּלֵם וְלֹא אֶכָּשֵׁל לְעוֹלָם וָעֶד:
<h3>תתריב</h3>
מָלֵא רַחֲמִים אַתָּה יוֹדֵעַ כַּמָּה יָמִים מֵתִים וּפְגָרִים מַמָּשׁ הַמֻּנָּחִים בְּמָקוֹם שֶׁמֻּנָּחִים, עַל יְדֵי רִבּוּי וְעֹצֶם פְּשָׁעַי הָעֲצוּמִים וְהָרַבִּים מְאֹד מְאֹד שֶׁעָשִׂיתִי מֵעוֹדִי עַד הַיּוֹם הַזֶּה אַתָּה יוֹדֵעַ אֵיךְ הוֹצֵאתִי הַחַיּוּת מִיָּמִים הַרְבֵּה בְּאַכְזָרִיּוּת גָּדוֹל מְאֹד, וְלֹא דַי שֶׁלֹּא הוֹסַפְתִּי עַל הַיָּמִים חַיּוּת מִלְּמַעְלָה עַל יְדֵי תוֹרָה וַעֲבוֹדָה, אַף גַּם הוֹצֵאתִי מֵהֶם עֶצֶם חַיּוּתָם לְגַמְרֵי עַל יְדֵי רִבּוּי עֲווֹנוֹתַי שֶׁעָשִׂיתִי בָּהֶם אֲשֶׁר תִּקּוּן כָּל אֵלּוּ הַיָּמִים הַמֵּתִים הוּא עַל יְדֵי תַעֲנִיּוֹת הַרְבֵּה, כַּאֲשֶׁר גִּלִּיתָ לָנוּ עַל יְדֵי חֲכָמֶיךָ הַקְּדוֹשִׁים, רַחֵם עָלַי וְעָזְרֵנִי וְהוֹשִׁיעֵנִי בְּרַחֲמֶיךָ הָעֲצוּמִים וּבַחֲסָדֶיךָ הַנּוֹרָאִים וְהַנִּפְלָאִים, שֶׁאֶזְכֶּה בְּכֹחַ הַתַּעֲנִית הַקָּדוֹשׁ שֶׁל יוֹם הַכִּפּוּרִים וּבְכֹחַ שֶׁל כָּל הַתַּעֲנִיתִים שֶׁתְּזַכֵּנִי בְּרַחֲמֶיךָ הָרַבִּים לְהִתְעַנּוֹת בְּחַיַּי, שֶׁאֶזְכֶּה עַל יָדָם לְתַקֵּן כָּל אֵלּוּ הַיָּמִים הַמֵּתִים וְאֶזְכֶּה לְהִתְעַנּוֹת הַרְבֵּה כָּל כָּךְ עַד שֶׁאֶצְטָרֵךְ לְהִשְׁתַּמֵּשׁ עִם כֹּחַ שֶׁל יְמֵי הַיְנִיקָה בְּכֹחַ הֶחָלָב שֶׁיָּנַקְתִּי מִמְּעֵי אִמִּי, בְּאֹפֶן שֶׁאֶזְכֶּה לְהַחֲיוֹת וּלְהַעֲלוֹת וּלְתַקֵּן כָּל הַיָּמִים אֲשֶׁר עָבְרוּ עָלַי מִיּוֹם הֱיוֹתִי עַד הֵנָּה וְאֶזְכֶּה בְּיוֹם צֵאתִי מִן הָעוֹלָם לָבוֹא וְלִכְנֹס לְפָנֶיךָ עִם כָּל הַיָּמִים שֶׁל כָּל יְמֵי חַיַּי בִּקְדֻשָּׁה גְדוֹלָה, וְיִהְיוּ כָּל הַיָּמִים שֶׁלִּי שְׁלֵמִים וּקְדוֹשִׁים וּטְהוֹרִים וּמְתֻקָּנִים בְּתַכְלִית הַתִּקּוּן כִּרְצוֹנְךָ הַטּוֹב, וְלָא אֵיעוּל בְּכִסּוּפָא קַמָּךְ
<h3>תתריג</h3>
עָזְרֵנִי עָזְרֵנִי, הוֹשִׁיעֵנִי הוֹשִׁיעֵנִי, עַשֵׂה עִמִּי פֶּלֶא לְחַיִּים לְבַל אֶהְיֶה כְּמֵת חַס וְשָׁלוֹם, "לֹא אָמוּת כִּי אֶחְיֶה וַאֲסַפֵּר מַעֲשֵׂי יָהּ" שַׂמֵּחַ נַפְשִׁי הָאֻמְלָלָה מְאֹד הָעֲלוּבָה מְאֹד, עַל יְדֵי תַעֲנִיּוֹת הַרְבֵּה שֶׁתְּזַכֵּנִי בְּרַחֲמֶיךָ לְהִתְעַנּוֹת מֵעַתָּה וְאֶזְכֶּה לְהִתְחַזֵּק בָּזֶה הַרְבֵּה עָזְרֵנִי מָלֵא רַחֲמִים, הוֹשִׁיעֵנִי מָלֵא יְשׁוּעוֹת, רַחֵם עָלַי מָלֵא רַחֲמִים, גּוֹמֵל לַחַיָּבִים טוֹבוֹת שֶׁגְּמָלַנִי כָּל טוֹב וְזִכַּנִי לִהְיוֹת מִזֶּרַע יִשְׂרָאֵל וְהִבְדִּלַנִי מִן הַתּוֹעִים, וְלֹא עָשַׂנִי גוֹי, גָּמְלֵנִי כָּל טוֹב סֶלָה וְעָזְרֵנִי מֵעַתָּה לִפְרֹשׁ אֶת עַצְמִי מִזֶּה הָעוֹלָם לְגַמְרֵי, וְאֶזְכֶּה לְהַאֲרִיךְ אַפִּי בִגְבוּרָה גְדוֹלָה וְלִכְבֹּשׁ אֶת יִצְרִי וְלִמְשֹׁל בְּרוּחִי, וּלְהִתְחַזֵּק בְּכָל עֵת עַד שֶׁאֶזְכֶּה מֵעַתָּה לִסְתֹּם עֵינַי מֵחֵיזוּ דְהַאי עָלְמָא לְגַמְרֵי, וּלְהִתְעַנּוֹת תַּעֲנִיּוֹת הַרְבֵּה וְהַפְסָקוֹת שְׁלֵמוֹת וְאַתָּה בְּרַחֲמֶיךָ תְּקַבְּלֵם בְּאַהֲבָה וּבְרָצוֹן וּתְקָרְבֵנִי אֵלֶיךָ בְּרַחֲמִים רַבִּים וּתְשַׂמֵּחַ אֶת נַפְשִׁי תָמִיד, בְּאֹפֶן שֶׁאֶזְכֶּה בְּכֹחַ הַצַּדִּיקִים הָאֲמִתִּיִּים לְתַקֵּן כָּל מַה שֶּׁפָּגַמְתִּי מֵעוֹדִי בַּחַיִּים חַיּוּתִי וְאֶזְכֶּה לְהַכִּיר אוֹתְךָ בֶּאֱמֶת וְלַעֲבֹד אוֹתְךָ תָמִיד בֶּאֱמֶת אֲנִי וְזַרְעִי וְזֶרַע זַרְעִי מֵעַתָּה וְעַד עוֹלָם "הַדְרִיכֵנִי בַאֲמִתֶּךָ וְלַמְּדֵנִי כִּי אַתָּה אֱלֹהֵי יִשְׁעִי אוֹתְךָ קִוִּיתִי כָּל הַיּוֹם הוֹרֵנִי יְהֹוָה דֶּרֶךְ חֻקֶּיךָ וְאֶצֳּרֶנָּה עֵקֶב הוֹרֵנִי יְהֹוָה דַרְכֶּךָ אֲהַלֵּךְ בַּאֲמִתֶּךָ יַחֵד לְבָבִי לְיִרְאָה שְׁמֶךָ הוֹרֵנִי יְהֹוָה דַּרְכֶּךָ וּנְחֵנִי בְּאֹרַח מִישׁוֹר לְמַעַן שׁוֹרְרָי שְׁלַח אוֹרְךָ וַאֲמִתְּךָ הֵמָּה יַנְחוּנִי, יְבִיאוּנִי אֶל הַר קָדְשְׁךָ וְאֶל מִשְׁכְּנוֹתֶיךָ כִּי לְךָ לְבַד עֵינַי תְלוּיוֹת עַד יַשְׁקִיף וְיֵרֶא, יְהֹוָה מִשָּׁמָיִם יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" עוֹשֶׂה שָׁלוֹם בִּמְרוֹמָיו הוּא בְּרַחֲמָיו יַעֲשֶׂה שָׁלוֹם עָלֵינוּ וְעַל כָּל יִשְׂרָאֵל, וְאִמְרוּ אָמֵן:
<h2>תפילה קד</h2>
<h3>תתריד</h3>
{מיוסד ע"פ תורה רט"ו}
"פּוֹדֶה יְהֹוָה נֶפֶשׁ עֲבָדָיו וְלֹא יֶאְשְׁמוּ כָּל הַחוֹסִים בּוֹ פָּדָה בְשָׁלוֹם נַפְשִׁי מִקְּרָב לִי כִּי בְרַבִּים הָיוּ עִמָּדִי אַךְ אֱלֹהִים יִפְדֶּה נַפְשִׁי מִיַּד שְׁאוֹל כִּי יִקָּחֵנִי סֶלָה תְּרַנֵּנָה שְׂפָתַי כִּי אֲזַמְּרָה לָךְ וְנַפְשִׁי אֲשֶׁר פָּדִיתָ" רִבּוֹנוֹ שֶׁל עוֹלָם, מָלֵא רַחֲמִים, מֶלֶךְ גּוֹאֵל וּמוֹשִׁיעַ, פּוֹדֶה וּמַצִּיל וּמְפַרְנֵס וְעוֹנֶה וּמְרַחֵם בְּכָל עֵת צָרָה וְצוּקָה אֵין לָנוּ מֶלֶךְ עוֹזֵר וְסוֹמֵךְ אֶלָּא אָתָּה, רַחֵם עָלֵינוּ לְמַעַן שְׁמֶךָ בְּרַחֲמֶיךָ הָרַבִּים וְהַגְּדוֹלִים וְתָאִיר עָלֵינוּ עֵת רָצוֹן תָּמִיד בִּזְכוּת אֲבוֹתֵינוּ הַקְּדוֹשִׁים, וְתַמְתִּיק וּתְבַטֵּל כָּל הַדִּינִים מֵעָלֵינוּ וּמֵעַל כָּל עַמְּךָ בֵּית יִשְׂרָאֵל וְתִפְדֶּה נַפְשֵׁנוּ מִכָּל הַגְּזֵרוֹת וְהַדִּינִים שֶׁנִּגְזְרוּ בְּכָל עֶשְׂרִים וְאַרְבַּע בָּתֵּי דִינֶיךָ הַקְּדוֹשִׁים שֶׁיֵּשׁ לְךָ לְמַעְלָה בֵּין שֶׁהוּא קֹדֶם גְּזַר דִּין בֵּין שֶׁהוּא לְאַחַר גְּזַר דִּין, מִכֻּלָּם תִּפְדֶה נַפְשֵׁנוּ וְתַמְתִּיק וּתְבַטֵּל כָּל הַדִּינִים וְהַיִּסּוּרִין וְהַגְּזֵרוֹת שֶׁנִּגְזְרוּ בָּהֶם מֵעָלֵינוּ וּמֵעַל כָּל עַמְּךָ בֵּית יִשְׂרָאֵל, בֵּין בְּגוּף בֵּין בְּנֶפֶשׁ בֵּין בְּמָמוֹן, בֵּין בִּכְלָל בֵּין בִּפְרָט, כִּי גָלוּי וְיָדוּעַ לְפָנֶיךָ שֶׁאֵין אִתָּנוּ יוֹדֵעַ עַד מָה אֵיךְ לַעֲשׂוֹת פִּדְיוֹן וּלְבַטֵּל כָּל הַדִּינִים שֶׁנִּגְזְרוּ בְּבָתֵּי דִינֶיךָ הַקְּדוֹשִׁים וַאֲפִלּוּ מִי שֶׁיּוֹדֵעַ לַעֲשׂוֹת אֵיזֶה פִּדְיוֹן לְבַטֵּל אֵיזֶה דִין שֶׁבְּאֵיזֶה בֵּית דִּין, עֲדַיִן אֵינוֹ יוֹדֵעַ לְבַטֵּל כָּל הַדִּינִים שֶׁבְּכָל הָעֶשְׂרִים וְאַרְבַּע בָּתֵּי דִינִים, וְעַל יְדֵי זֶה אֵין מוֹעִיל הַפִּדְיוֹן שֶׁלּוֹ
<h3>תתרטו</h3>
עַל כֵּן רַחֵם עָלֵינוּ בְּכֹחַ וּזְכוּת הַצַּדִּיקִים הַגְּדוֹלִים הַיְּחִידִים בְּדוֹרוֹתָם, שֶׁהֵם בִּבְחִינַת מֹשֶׁה רַבֵּנוּ, שֶׁיֵּשׁ לָהֶם כֹּחַ לַעֲשׂוֹת פִּדְיוֹן לְבַטֵּל כָּל הַדִּינִים שֶׁבְּכָל הָעֶשְׂרִים וְאַרְבַּע בָּתֵּי דִּינִים וְחוּסָה וַחֲמֹל עָלֵינוּ בְּכֹחַ וּזְכוּת הַצַּדִּיקִים הָאֵלּוּ, וְתָאִיר עָלֵינוּ מֵצַח הָרָצוֹן תָּמִיד כְּמוֹ בְּשַׁבָּת בְּמִנְחָה, שֶׁהוּא הִסְתַּלְּקוּת מֹשֶׁה שֶׁהוּא עֵת רָצוֹן וְעַל יְדֵי זֶה תִפְדֶּה נַפְשֵׁנוּ וְתַצִּילֵנוּ מִכָּל הַצָּרוֹת, וְתַמְתִּיק וּתְבַטֵּל כָּל הַגְּזֵרוֹת וְהַדִּינִים שֶׁנִּגְזְרוּ בְּכָל עֶשְׂרִים וְאַרְבַּע בָּתֵּי דִינֶיךָ הַקְּדוֹשִׁים, וְתַצִּילֵנִי מִכָּל מִינֵי חֳלָאִים וּמַכְאוֹבִים וּמֵחוּשִׁים (וּבִפְרָט לפלוני בן פלוני וְכוּ'), וּמֵחֶסְרוֹן הַפַּרְנָסָה, וּמִכָּל מִינֵי צַעַר וְיִסּוּרִין שֶׁבָּעוֹלָם, מִכֻּלָּם תַּצִּילֵנוּ בְּרַחֲמֶיךָ הָרַבִּים וְהַגְּדוֹלִים, בְּכֹחַ וּזְכוּת מֹשֶׁה רַבֵּנוּ שֶׁנִּסְתַּלֵּק בְּשַׁבָּת בְּמִנְחָה, וּבְכֹחַ כָּל הַצַּדִּיקִים שֶׁהֵם בִּבְחִינַת מֹשֶׁה, שֶׁיּוֹדְעִים לַעֲשׂוֹת פִּדְיוֹן לְהַמְתִּיק הַדִּין שֶׁבְּכָל הָעֶשְׂרִים וְאַרְבַּע בָּתֵּי דִינִים:
<h3>תתרטז</h3>
וּתְעוֹרֵר רַחֲמֶיךָ הַגְּדוֹלִים וַחֲסָדֶיךָ הַמְרֻבִּים, וּתְשַׁבֵּר וּתְמַגֵּר וְתַכְנִיעַ וְתַעֲקֹר וּתְבַטֵּל כָּל הַכְּפִירוּת מִכָּל הָעוֹלָם כֻּלּוֹ, וּבִפְרָט מִכָּל עַמְּךָ בֵּית יִשְׂרָאֵל בְּכָל מָקוֹם שֶׁהֵם וּבְרַחֲמֶיךָ הָרַבִּים תְּעוֹרֵר וְתַמְשִׁיךְ עֵת רָצוֹן בָּעוֹלָם תָּמִיד, וְתַהֲפֹךְ הַשְּׁמַד לְרָצוֹן, בְּכֹחַ וּזְכוּת מֹשֶׁה שֶׁהוּא עוֹמֵד בֵּין שְׁמַד לְרָצוֹן, אֲשֶׁר מָסַר נַפְשׁוֹ כָּל יְמֵי חַיָּיו לַעֲשׂוֹת גֵּרִים לְהוֹצִיאָם מִשְּׁמַד וּכְפִירוֹת וּלְהַעֲלוֹתָם וּלְקַשְּׁרָם לְרָצוֹן הָעֶלְיוֹן, וְגַם עַתָּה אַחַר הִסְתַּלְּקוּתוֹ, עֲדַיִן הוּא עוֹמֵד וּמִתְפַּלֵּל עַל כָּל הַנִּדָּחִים וְהָרְחוֹקִים מֵאֱמוּנָתְךָ, לְגַיְּרָם וּלְקָרְבָם אֵלֶיךָ, וּלְבַטֵּל כָּל הַמִּינוּת וְהַכְּפִירוּת מִן הָעוֹלָם, וּלְהַעֲלוֹת מִשְּׁמַד לְרָצוֹן, וְלַעֲשׂוֹת גֵּרִים וּבַעֲלֵי תְשׁוּבָה הַרְבֵּה בָּעוֹלָם:
<h3>תתריז</h3>
אָנָּא יְהֹוָה רַחֲמָן מָלֵא רַחֲמִים, חַסְדָּן מָלֵא חֲסָדִים, חוֹשֵׁב מַחֲשָׁבוֹת לְבַל יִדַּח מִמְּךָ נִדָּח, אֲשֶׁר מַחְשְׁבוֹת לִבְּךָ לְכָל דּוֹר וָדוֹר, רַחֵם עָלֵינוּ בְּכֹחוֹ וּזְכוּתוֹ הַגָּדוֹל, וּבְכֹחַ כָּל הַצַּדִּיקִים הָאֲמִתִּיִּים שֶׁהֵם בִּבְחִינַת מֹשֶׁה, שֶׁעוֹסְקִים גַּם כֵּן בָּזֶה לְהַמְתִּיק הַדִּין מִכָּל הָעֶשְׂרִים וְאַרְבַּע בָּתֵּי דִינִים וּלְבַטֵּל כָּל הַגְּזֵרוֹת שֶׁבְּכָל הָעוֹלָמוֹת, וּלְבַטֵּל כָּל הַכְּפִירוּת וְלַעֲשׂוֹת גֵּרִים וּלְהַמְשִׁיךְ אֱמוּנָה גְדוֹלָה בָּעוֹלָם, רַחֵם עָלֵינוּ לְמַעֲנָם וּלְמַעַנְךָ, וְחוּסָה עָלֵינוּ בְּעֵת צָרָה הַגְּדוֹלָה הַזֹּאת, אֲשֶׁר הַמִּינוּת וְהַכְּפִירוּת מִתְפַּשְּׁטִים בָּעוֹלָם חַס וְשָׁלוֹם מְאֹד מְאֹד, אֲשֶׁר אֵין דֶּרֶךְ לִנְטוֹת יָמִין וּשְׂמֹאל, וְכִמְעַט בְּכָל יוֹם נִתְפָּסִין כַּמָּה נְפָשׁוֹת בְּרֶשֶׁת הַכּוֹפְרִים, הַמְחַנְּכִים נְעָרִים בְּלִמּוּדָם הָרָע שֶׁנִּתְפַּשֵּׁט עַכְשָׁו לִלְמֹד חָכְמוֹת וּלְשׁוֹנוֹת וְכוּ' אֲשֶׁר אֵין לָנוּ עַל מִי לְהִשָּׁעֵן כִּי אִם עַל אָבִינוּ שֶׁבַּשָּׁמַיִם וְעַל כֹּחַ מֹשֶׁה רַבֵּנוּ וְכָל הַצַּדִּיקִים הָאֲמִתִּיִּים הַגְּדוֹלִים, שֶׁיּוֹדְעִים לְהַמְשִׁיךְ עֵת רָצוֹן, וּלְהַמְתִּיק כָּל הַדִּינִים שֶׁבָּעוֹלָם, וְלַהֲפֹךְ מִשְּׁמַד לְרָצוֹן
<h3>תתריח</h3>
רַחֵם וְחוּס וַחֲמֹל עָלֵינוּ לְמַעַנְךָ וּלְמַעֲנָם, וְלַמְּדֵנוּ וְהוֹרֵנוּ אֵיךְ לְעוֹרֵר אֶת כָּל הַצַּדִּיקִים הָאֵלּוּ שֶׁיַּעַסְקוּ בְּתִקּוּנֵנוּ וּבְתִקּוּן כָּל הָעוֹלָם, וְאַל יַחֲרִישׁוּ וְאַל יִשְׁקוֹטוּ בְּעֵת צָרָה הַמָּרָה וְהַזָּרָה אֲשֶׁר בְּדוֹרוֹתֵינוּ אֵלֶּה, אֲשֶׁר לֹא הָיְתָה כָּזֹאת מִימוֹת עוֹלָם אִי שָׁמַיִם הַפְגִּינוּ בַּעֲדֵנוּ, אִי שָׁמַיִם הָקִיצוּ לְצָרוֹת יִשְׂרָאֵל, כִּי בַּעֲווֹנוֹתֵינוּ הָרַבִּים, בְּצוֹק הָעִתִּים הָאֵלֶּה אֵין מִי שֶׁיַּרְגִּישׁ מְרִירוּת מַכְאוֹב הַצָּרָה הַגְּדוֹלָה הַזֹּאת בְּלִבּוֹ הֵיטֵב, וַאֲפִלּוּ מִי שֶׁמַּרְגִּישׁ מְעַט מְרִירוּת הַצָּרָה הַזֹּאת, אֵין יוֹדֵעַ אֵיךְ לְהִתְפַּלֵּל וּלְהַמְתִּיק הַדִּין וּלְבַטְּלוֹ עַל מִי לָנוּ לְהִשָּׁעֵן עַל אָבִינוּ שֶׁבַּשָּׁמַיִם, וְעַל כֹּחַ וּזְכוּת אֲבוֹתֵינוּ וְרַבּוֹתֵינוּ הַצַּדִּיקִים הַקְּדוֹשִׁים הָעוֹמְדִים עֲדַיִן וּמִתְפַּלְלִים עָלֵינוּ אֲשֶׁר אִלְמָלֵא תְּפִלָּתָם לֹא הָיִינוּ יְכוֹלִים לְהִתְקַיֵּם חַס וְשָׁלוֹם אֲפִלּוּ רֶגַע אֶחָד רַחֵם עָלֵינוּ וְלַמְּדֵנוּ אֵיךְ לְעוֹרְרָם וְלַהֲקִיצָם וּלְהוֹסִיף בָּהֶם עֹז וְחַיִל מִלְּמַטָּה, בְּאֹפֶן שֶׁיּוּכְלוּ לִפְעֹל בַּקָּשָׁתָם מְהֵרָה, לְהַמְתִּיק כָּל הַדִּינִים וְהַגְּזֵרוֹת שֶׁבְּכָל הָעֶשְׂרִים וְאַרְבַּע בָּתֵּי דִינִים, וְלַהֲפֹךְ כָּל הַכְּפִירוּת מִשְּׁמַד לְרָצוֹן וְתִתְפַּשֵּׁט הָאֱמוּנָה הַקְּדוֹשָׁה בָּעוֹלָם, וְיִתְרַבּוּ גֵרִים וּבַעֲלֵי תְשׁוּבָה בָּעוֹלָם:
<h3>תתריט</h3>
מָלֵא רַחֲמִים "גְּדוֹל הָעֵצָה וְרַב הָעֲלִילִיָּה", אֲדוֹן הַנִּפְלָאוֹת, עֲשֵׂה כְּנִפְלְאוֹתֶיךָ, וְתִתֵּן כֹּחַ לְצַדִּיקֶיךָ הַגְּדוֹלִים וְהַנּוֹרָאִים, שֶׁיִּפְעֲלוּ שְׁתֵּי הַפְּעֻלּוֹת יַחַד עַל יְדֵי פִּדְיוֹנֵיהֶם, וּתְפִלּוֹתֵיהֶם הַנּוֹרָאוֹת וְהַנִּפְלָאוֹת מְאֹד מְאֹד, שֶׁיִּזְכּוּ לְבַטֵּל כָּל הַדִּינִים וְהַגְּזֵרוֹת שֶׁל כָּל הָעֶשְׂרִים וְאַרְבָּעָה בָּתֵּי דִינִים, בְּגַשְׁמִיּוּת וְרוּחָנִיּוּת בְּגוּף וָנֶפֶשׁ וּמָמוֹן וְגַם יִזְכּוּ לְהַמְתִּיק הַחֲרוֹן אַף וּלְבַטֵּל הָעֲבוֹדָה זָרָה וְהַכְּפִירוֹת מִן הָעוֹלָם וְלַהֲפֹךְ מִשְּׁמַד לְרָצוֹן וְלַעֲשׂוֹת גֵּרִים וּבַעֲלֵי תְשׁוּבָה הַרְבֵּה בָּעוֹלָם כִּי אַתָּה "כֹל תּוּכָל וְלֹא יִבָּצֵר מִמְּךָ מְזִמָּה", וְאַתָּה עוֹשֶׂה נִפְלָאוֹת גְּדוֹלוֹת לְבַדֶּךָ וּבְרַחֲמֶיךָ הָעֲצוּמִים אַתָּה יָכֹל לְהוֹשִׁיעֵנוּ בְּכָל הַיְשׁוּעוֹת יַחַד בִּדְרָכֶיךָ הַנִּפְלָאִים:
<h3>תתרכ</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, תֶּן לָנוּ אֱמוּנָה שְׁלֵמָה בַּטֵּל מֵעָלֵינוּ כָּל מִינֵי כְּפִירוּת וּבִלְבּוּלֵי אֱמוּנָה בַּטֵּל מֵעָלֵינוּ כָּל גְּזֵרוֹת קָשׁוֹת רַחֵם עָלֵינוּ בְּרַחֲמִים רַבִּים, בְּרַחֲמִים פְּשׁוּטִים, שֶׁאֵין בָּהֶם תַּעֲרֹבֶת דִּין כְּלָל, בְּאֹפֶן שֶׁנִּזְכֶּה מְהֵרָה מְהֵרָה לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת רַחֵם רַחֵם, חֲמֹל חֲמֹל, בְּעֵת צָרָה הַזֹּאת כִּי רַע וָמַר מְאֹד רַע וָמַר, רַע וָמַר רַע וָמַר כִּי נָגַע עַד הַנֶּפֶשׁ וְלֹא דַי לָנוּ בִּמְרִירוּת נַפְשֵׁנוּ, כַּאֲשֶׁר יוֹדֵעַ כָּל אֶחָד בְּנַפְשׁוֹ אֶת נִגְעֵי לְבָבוֹ וּמַכְאוֹבָיו, אֲשֶׁר "כָּשַׁל כֹּחַ הַסַּבָּל", אַף גַּם אָנוּ רוֹאִים מֵרָחוֹק צָרוֹת יִשְׂרָאֵל בְּלִי שִׁעוּר, וְהָעִקָּר צָרוֹת נַפְשׁוֹת יִשְׂרָאֵל, אֲשֶׁר הַפִּילוֹסוֹפִים וְהַכּוֹפְרִים הָרְשָׁעִים הָאֲרוּרִים רוֹצִים לְהִתְפַּשֵּׁט חַס וְשָׁלוֹם, כַּאֲשֶׁר נִגְלָה לְפָנֶיךָ וְנִתּוֹסֵף לָזֶה עֹצֶם הַצָּרָה מֵרִבּוּי הַמַּחֲלֹקֶת שֶׁבֵּין עַמְּךָ יִשְׂרָאֵל הַכְּשֵׁרִים אֲשֶׁר נִתְרַבָּה קַטֵּגוֹרְיָא בֵּין הַתַּלְמִידֵי חֲכָמִים וּבֵין כָּל הַנִּלְוִים אֲלֵיהֶם "וְלַיּוֹצֵא וְלַבָּא אֵין שָׁלוֹם":
<h3>תתרכא</h3>
רִבּוֹנוֹ שֶׁל עוֹלָם, אַתָּה לְבַד יוֹדֵעַ שֶׁבְּכֹחַ הַהַמְתָּקָה וְהַפִּדְיוֹן הַנֶּאֱמָר בְּהַתּוֹרָה הַזֹּאת שֶׁמַּמְתִּיק הַדִּין שֶׁל כָּל הָעֶשְׂרִים וְאַרְבַּע בָּתֵּי דִינִים, אֲשֶׁר הַצַּדִּיקִים הַגְּדוֹלִים הָאֲמִתִּיִּים יוֹדְעִים סוֹד זֶה הַפִּדְיוֹן הַנִּפְלָא עַל בּוּרְיוֹ וּלְמַעְלָה לְמַעְלָה בְּכֹחַ זֶה יֵשׁ לָנוּ תִּקְוָה עֲדַיִן לְצַפּוֹת לִישׁוּעָה וּלְכָל טוֹב, אַף גַּם לְקָרֵב נְפָשׁוֹת אֵלֶיךָ תִּתְבָּרַךְ, לְהַכְנִיסָם בֶּאֱמוּנָה הַקְּדוֹשָׁה, עַתָּה גַּם עַתָּה עַל כֵּן עֲדַיִן אֲנִי עוֹמֵד וּמִתְפַּלֵּל לְפָנֶיךָ, וּמִתְחַנֵּן וּמִתְחַבֵּט מוּל רַחֲמֶיךָ וַחֲסָדֶיךָ, וּמְצַפֶּה לִישׁוּעָתְךָ בְּכָל עֵת וָרֶגַע, כְּעֵין עֶבֶד אֶל אֲדוֹנָיו, וּכְעֵין הַבֵּן אֶל אָבִיו, "עַד יַשְׁקִיף וְיֵרֶא יְהֹוָה מִשָּׁמָיִם", וְיָחוֹס וִירַחֵם עָלַי וְעַל כָּל הַתְּלוּיִים בִּי, וְעַל בָּנַי וְיוֹצְאֵי חֲלָצַי וְעַל כָּל יִשְׂרָאֵל, וְיוֹשִׁיעֵנוּ מְהֵרָה וְיַמְתִּיק וִיבַטֵּל מֵעָלֵינוּ כָּל הַדִּינִים שֶׁבָּעוֹלָם, וְיִפְדֵּנוּ וְיַצִּילֵנוּ מִכָּל הַצָּרוֹת וּמִכָּל הַיִּסּוּרִין שֶׁבָּעוֹלָם וִיבַטֵּל כָּל הַכְּפִירוֹת וְכָל בִּלְבּוּלֵי אֱמוּנָה מֵעָלֵינוּ וּמִכָּל יִשְׂרָאֵל וּמִכָּל הָעוֹלָם כֻּלּוֹ, וִיחַזְּקֵנוּ וִיחַיֵּינוּ וִיקַיְּמֵנוּ בֶּאֱמוּנָתוֹ הַקְּדוֹשָׁה תָמִיד וִיסַבֵּב סִבּוֹת לְטוֹבָה, בְּאֹפֶן שֶׁנִּזְכֶּה לָשׁוּב אֵלָיו יִתְבָּרַךְ בֶּאֱמֶת וּבְתָם- לֵבָב, חִישׁ קַל מְהֵרָה וְלֹא נָסוּר מֵרְצוֹנוֹ עוֹד יָמִין וּשְׂמֹאל וִיקֻיַּם בִּי מִקְרָא שֶׁכָּתוּב: "פָּדָה נַפְשׁוֹ מֵעֲבֹר בַּשָּׁחַת וְחַיָּתוֹ בָּאוֹר תִּרְאֶה פְּדֵנִי מֵעֹשֶׁק אָדָם וְאֶשְׁמְרָה פִּקּוּדֶיךָ בְּיָדְךָ אַפְקִיד רוּחִי פָּדִיתָה אוֹתִי יְהֹוָה אֵל אֱמֶת וַאֲנִי בְּתֻמִּי אֵלֵךְ פְּדֵנִי וְחָנֵּנִי קָרְבָה אֶל נַפְשִׁי גְאָלָהּ, לְמַעַן אוֹיְבַי פְּדֵנִי כִּי עִם יְהֹוָה הַחֶסֶד וְהַרְבֵּה עִמּוֹ פְדוּת וְהוּא יִפְדֶּה אֶת יִשְׂרָאֵל מִכָּל עֲווֹנוֹתָיו קוּמָה עֶזְרָתָה לָּנוּ וּפְדֵנוּ לְמַעַן חַסְדְּךָ פְּדֵה אֱלֹהִים אֶת יִשְׂרָאֵל מִכָּל צָרוֹתָיו וַאֲנִי תְפִלָּתִי לְךָ יְהֹוָה עֵת רָצוֹן, אֱלֹהִים בְּרֹב חַסְדֶּךָ עֲנֵנִי בֶּאֱמֶת יִשְׁעֶךָ":
<h2>תפילה קה</h2>
<h3>תתרכב</h3>
{מיוסד ע"פ תורה רל"ד}
"גְּדוֹלִים מַעֲשֵׂי יְהֹוָה דְּרוּשִׁים לְכָל חֶפְצֵיהֶם מָה רַבּוּ מַעֲשֶׂיךָ יְהֹוָה כֻּלָּם בְּחָכְמָה עָשִׂיתָ מָלְאָה הָאָרֶץ קִנְיָנֶךָ, מַה גָּדְלוּ מַעֲשֶׂיךָ יְהֹוָה מְאֹד עָמְקוּ מַחְשְׁבוֹתֶיךָ" רִבּוֹנוֹ שֶׁל עוֹלָם "אַתָּה הָאֵל עֹשֵׂה פֶלֶא", וְאַתָּה עוֹשֶׂה נִפְלָאוֹת בְּכָל דּוֹר וָדוֹר עַל יְדֵי הַצַּדִּיקִים הָאֲמִתִּיִּים שֶׁבְּכָל דּוֹר, כַּאֲשֶׁר אֲבוֹתֵינוּ סִפְּרוּ לָנוּ אֶת כָּל הַגְּדוֹלוֹת וְהַנִּפְלָאוֹת וְהַנִּסִּים הַגְּדוֹלִים וְהַמּוֹפְתִים הַנּוֹרָאִים אֲשֶׁר עָשִׂיתָ בְּכָל דּוֹר וָדוֹר עַל יְדֵי צַדִּיקֶיךָ הָאֲמִתִּיִּים מִימוֹת עוֹלָם עַד הַיּוֹם הַזֶּה וְגַם בַּדּוֹר הַזֶּה בְּוַדַּאי נִמְצָאִים צַדִּיקִים בַּעֲלֵי מוֹפְתִים אֲמִתִּיִּים
<h3>תתרכג</h3>
וּבְכֵן זַכֵּנִי בְּרַחֲמֶיךָ הָרַבִּים וְעָזְרֵנִי וְהוֹשִׁיעֵנִי וְחַזְּקֵנִי וְאַמְּצֵנִי שֶׁאֶזְכֶּה לְסַפֵּר סִפּוּרֵי מַעֲשִׂיּוֹת מִצַּדִּיקִים אֲמִתִּיִּים, מִכָּל מַה שֶּׁעָבַר עֲלֵיהֶם בִּימֵיהֶם הֵן מַה שֶּׁעָבַר עֲלֵיהֶם בְּעַצְמָם, וְהֵן מַה שֶּׁעָבַר עַל בְּנֵיהֶם וְעַל כָּל הַנִּלְוִים אֲלֵיהֶם וְכָל הָאוֹתוֹת וְהַמּוֹפְתִים הַגְּדוֹלִים וְהַנּוֹרָאִים שֶׁעָשׂוּ בָּעוֹלָם בְּאִתְגַּלְיָא וּבְאִתְכַּסְיָא וְכָל הַדְּרָכִים הַקְּדוֹשִׁים וְהִתְגַּלּוּת אֱלֹהוּת שֶׁהִמְשִׁיכוּ בָּעוֹלָם, הַכֹּל אֶזְכֶּה לִשְׁמֹעַ הֵיטֵב בְּאָזְנַי וּבְלִבִּי, וְלָשׂוּחַ וּלְסַפֵּר בָּהֶם תָּמִיד, יִמָּלֵא פִי תְהִלָּתָם כָּל הַיּוֹם תִּפְאַרְתָּם, כִּי תְהִלָּתָם הִיא תְהִלָּתֶךָ, וְתִפְאַרְתָּם הִיא תִפְאַרְתֶּךָ זַכֵּנִי לַעֲסֹק בָּזֶה בְּכָל יוֹם וָיוֹם, לְסַפֵּר סִפּוּרֵי מַעֲשִׂיּוֹת מִצַּדִּיקִים אֲמִתִּיִּים, בְּאֹפֶן שֶׁאֶזְכֶּה שֶׁיֻּמְשַׁךְ עָלַי קְדֻשָּׁתָם הָעֲצוּמָה, וְעַל יְדֵי זֶה אֶזְכֶּה לְטַהֵר מַחֲשַׁבְתִּי מִכָּל הַבִּלְבּוּלִים וְעִרְבּוּב הַדַּעַת וּמִכָּל מִינֵי מַחֲשָׁבוֹת זָרוֹת וְחִיצוֹנִיּוֹת, וּמִכָּל מִינֵי הִרְהוּרִים רָעִים, וּמִכָּל מִינֵי בִּלְבּוּל הַדַּעַת שֶׁבָּעוֹלָם הַנִּמְשָׁכִין מִמֹּחִין דְּקַטְנוּת וְאֶזְכֶּה לָצֵאת מִמֹּחִין דְּקַטְנוּת לְמֹחִין דְּגַדְלוּת, וְעַל יְדֵי זֶה תַּצִּילֵנִי וְתִפְדֵּנִי מִכָּל הַצָּרוֹת וּמִכָּל הַיִּסּוּרִים וּמִכָּל מִינֵי דִינִים שֶׁבָּעוֹלָם, שֶׁכֻּלָּם נִמְשָׁכִין מִבִּלְבּוּל הַדַּעַת מִמֹּחִין דְּקַטְנוּת, וְאַתָּה בְּרַחֲמֶיךָ הָרַבִּים תִּפְדֵּנִי וְתַצִּילֵנִי מִכֻּלָּם עַל יְדֵי שֶׁתְּזַכֵּנִי וּתְסַיְּעֵנִי תָמִיד לַעֲסֹק בְּסִפּוּרֵי מַעֲשִׂיּוֹת מִצַּדִּיקִים אֲמִתִּיִּים שֶׁהֵם בְּחִינוֹת מוֹחִין דְּגַדְלוּת:
<h3>תתרכד</h3>
וְעָזְרֵנִי וְהוֹשִׁיעֵנִי לִכְסֹף וּלְהִשְׁתּוֹקֵק וּלְהִתְגַּעְגֵּעַ תָּמִיד לָבוֹא לְאֶרֶץ יִשְׂרָאֵל וְאֶזְכֶּה לְהַמְשִׁיךְ עָלַי קְדֻשַּׁת אֶרֶץ יִשְׂרָאֵל תָּמִיד, וְעַל יְדֵי זֶה אֶזְכֶּה לֶאֱמוּנָה בִּשְׁלֵמוּת, לְהַאֲמִין בֶּאֱמוּנָה שְׁלֵמָה בְּהַשְׁגָּחָתְךָ תָּמִיד, וְתוֹצִיאֵנִי מִטִּבְעִיּוּת לְגַמְרֵי, שֶׁאֶזְכֶּה לֵידַע וּלְהַאֲמִין שֶׁאֵין שׁוּם דֶּרֶךְ הַטֶּבַע בָּעוֹלָם כְּלָל רַק הַכֹּל בְּהַשְׁגָּחָתְךָ לְבַד כִּי גַם הַטֶּבַע בְּעַצְמָהּ מִתְנַהֶגֶת בְּהַשְׁגָּחָתְךָ תָמִיד וְאַתָּה מְֹשַׁנֶּה הַטֶּבַע בְּכָל עֵת עַל יְדֵי הַצַּדִּיקִים אֲמִתִּיִּים שֶׁבְּכָל דּוֹר וָדוֹר שֶׁעוֹשִׂין חֲדָשׁוֹת וְנִפְלָאוֹת בְּכָל דּוֹר כַּאֲשֶׁר שָׁמַעְנוּ מֵאֲבוֹתֵינוּ:
<h3>תתרכה</h3>
וְרַחֵם עָלַי וְעַל כָּל יִשְׂרָאֵל לְמַעַן שְׁמֶךָ, וְעָזְרֵנוּ וְזַכֵּנוּ לְהִתְדַּמוֹת אֵלֶיךָ תִּתְבָּרַךְ, שֶׁנִּזְכֶּה לְהַבְדִּיל בֵּין הָאוֹר וּבֵין הַחֹשֶׁךְ, עַד שֶׁנֵּדַע בֶּאֱמֶת לְהַבְחִין וּלְהַבְדִּיל בֵּין סִפּוּרֵי מַעֲשִׂיּוֹת שֶׁל צַדִּיקִים אֲמִתִּיִּים, וּבֵין סִפּוּרֵי מַעֲשִׂיּוֹת שֶׁל רְשָׁעִים וְגַם לֵידַע וּלְהַבְחִין מִמִּי לְסַפֵּר וְאֵיךְ לְסַפֵּר, בְּאֹפֶן שֶׁאֶזְכֶּה לְסַפֵּר מִצַּדִּיקִים אֲמִתִּיִּים הַגְּדוֹלִים בְּמַעֲלָה, אֲשֶׁר הַסִּפּוּר וְהַדִּבּוּר מֵהֶם יִהְיֶה לוֹ כֹחַ לְטַהֵר מַחֲשַׁבְתִּי כִּי אַתָּה הוֹדַעְתָּנוּ שֶׁכְּנֶגֶד כָּל מַעֲשֶׂה שֶׁל צַדִּיקִים יֵשׁ כְּנֶגְדּוֹ מַעֲשִׂיּוֹת שֶׁל רְשָׁעִים וְשַׁקְרָנִים, וּמַעֲשִׂיּוֹת מְעֻרְבָּבִים שֶׁל הָעוֹשִׂים דְּבָרִים הַנִּרְאִים כְּמוֹפֵת עַל יְדֵי כַּמָּה תַּחְבּוּלוֹת עַל יְדֵי כִשּׁוּף אוֹ עַל יְדֵי דָבָר אַחֵר וְאִי אֶפְשָׁר לְהַבְחִין וּלְהַבְדִּיל בֵּינֵיהֶם, כִּי אִם מִי שֶׁיּוֹדֵעַ לְהַבְדִּיל בֵּין הָאוֹר וּבֵן הַחֹשֶׁךְ כַּאֲשֶׁר הוֹדַעְתָּנוּ בְּרַחֲמֶיךָ הָרַבִּים וּבְעֹצֶם חֲלִישׁוּתֵנוּ אֲשֶׁר נִתְרַחַקְנוּ מִמְּךָ מְאֹד, בְּוַדַּאי אֵין בְּיָדֵינוּ לְהַבְדִּיל בֵּין הָאוֹר וּבֵין הַחֹשֶׁךְ
<h3>תתרכו</h3>
עַל כֵּן רַחֵם עָלֵינוּ וְעָזְרֵנוּ וְהוֹשִׁיעֵנוּ שֶׁנִּזְכֶּה עַל כָּל פָּנִים לֶאֱמוּנָה שְׁלֵמָה, וְתִהְיֶה אֱמוּנָתֵנוּ חֲזָקָה כָּל כָּךְ כְּאִלּוּ אָנוּ רוֹאִין בְּעֵינֵינוּ מַמָּשׁ מַה שֶּׁאָנוּ מַאֲמִינִים בּוֹ בֶּאֱמֶת וְנִזְכֶּה לְהַאֲמִין בְּךָ יְהֹוָה אֱלֹהֵינוּ שֶׁאַתָּה מַשְׁגִּיחַ בְּהַשְׁגָּחָה פְּרָטִיִּית בְּכָל עֵת, וְאַתָּה עוֹשֶׂה חֲדָשׁוֹת וְנִפְלָאוֹת בְּכָל עֵת בְּכָל דּוֹר וָדוֹר עַל יְדֵי צַדִּיקֶיךָ הָאֲמִתִּיִּים שֶׁבְּכָל דּוֹר וְאֶזְכֶּה לְהַאֲמִין שֶׁיֵּשׁ הֶבְדֵּל וְהֶפְרֵשׁ גָּדוֹל בֵּין הַמּוֹפְתִים וְהַחִדּוּשִׁים הַנַּעֲשִׂים עַל יְדֵי הַצַּדִּיקִים הָאֲמִתִּיִּים, וּבֵין הַמַּעֲשִׂיּוֹת הַנִּדְמִים לַמּוֹפְתִים הַנַּעֲשִׂים עַל יְדֵי הָרְשָׁעִים, אוֹ עַל יְדֵי הַמְעֹרָבִים מִטּוֹב וָרָע, אֲשֶׁר עֲדַיִן אֵינָם רְאוּיִם לָזֶה לַעֲשׂוֹת מוֹפְתִים בָּעוֹלָם, וּמִתְלַבְּשִׁים בְּטַלִּית שֶׁאֵינוֹ שֶׁלָּהֶם, אֲשֶׁר יֵשׁ הֶבְדֵּל וְהֶפְרֵשׁ בֵּין מַעֲשֵׂיהֶם שֶׁל אֵלּוּ לְמַעֲשֵׂיהֶם וּמוֹפְתֵיהֶם שֶׁל הַצַּדִּיקִים הָאֲמִתִּיִּים כְּמוֹ בֵּין הָאוֹר וּבֵין הַחֹשֶׁךְ בְּאֹפֶן שֶׁאֶזְכֶּה תָמִיד לְסַפֵּר סִפּוּרֵי מַעֲשִׂיּוֹת מִצַּדִּיקִים אֲמִתִּיִּים שֶׁיֵּשׁ לָהֶם כֹּחַ לְטַהֵר אֶת מַחֲשַׁבְתִּי:
<h3>תתרכז</h3>
רִבּוֹנוֹ שֶׁל עוֹלָם מָלֵא רַחֲמִים, אַתָּה יוֹדֵעַ כַּמָּה אֲנִי רָחוֹק מִטָּהֳרַת הַמַּחֲשָׁבָה, כִּי פָגַמְתִּי מְאֹד מְאֹד בְּמַחֲשַׁבְתִּי בְּלִי שִׁעוּר וּמִסְפָּר וְחָטָאתִי עָוִיתִי וּפָשַׁעְתִּי הַרְבֵּה מְאֹד, וְהָרַע בְּעֵינֶיךָ עָשִׂיתִי, וְהִרְבֵּיתִי לִפְשֹׁעַ נֶגְדְּךָ מְאֹד וּבִפְרָט מַה שֶּׁפָּגַמְתִּי בִּבְרִית קֹדֶשׁ וּבְטִפֵּי הַמֹּחַ הַרְבֵּה מְאֹד, וְהַכֹּל עַל יְדֵי פְגַם הַמַּחֲשָׁבָה, אֲשֶׁר לֹא נִזְהַרְתִּי בְּמַחֲשַׁבְתִּי כְּלָל, לִתְפֹּס אֶת מַחֲשַׁבְתִּי לְבַל תֵּצֵא לַחוּץ חַס וְשָׁלוֹם אַדְרַבָּא הוֹסַפְתִּי חֵטְא עַל פֶּשַׁע, וְנִכְנַסְתִּי בְּמַחֲשַׁבְתִּי לְתוֹךְ מַחְשְׁבוֹת חוּץ וְרַעְיוֹנִים וּבִלְבּוּלִים מְעֻרְבָּבִים וּלְהִרְהוּרִים רָעִים, עַד שֶׁבָּאתִי לְמַה שֶּׁבָּאתִי, וְקִלְקַלְתִּי מַה שֶּׁקִּלְקַלְתִּי, הַכֹּל עַל יְדֵי פְּגַם הַמַּחֲשָׁבָה מָה אוֹמַר וּמָה אֲדַבֵּר, וּלְפָנֶיךָ נִגְלָה הַכֹּל, בּוֹחֵן לִבּוֹת וּכְלָיוֹת
<h3>תתרכח</h3>
וְעַתָּה עַתָּה, אַחֲרֵי כָּל מַה שֶּׁעָשִׂיתִי וּמַה שֶּׁנַּעֲשָׂה עִמִּי מֵעוֹדִי עַד הַיּוֹם הַזֶּה, עוֹדֶנָּה תִּכְלֶינָה עֵינַי לִישׁוּעָה שְׁלֵמָה בֶּאֱמֶת מֵאִתְּךָ לְבַד, בְּכֹחַ וּזְכוּת תְּפִלַּת הַצַּדִּיקִים הָאֲמִתִּיִּים רַחֵם עָלַי בַּעַל הָרַחֲמִים, הוֹשִׁיעֵנִי נָּא בַּעַל הַיְשׁוּעוֹת, חוּס וְחָנֵּנִי וַחֲמֹל עָלַי בַּעַל הַחֶמְלָה וְהַחֲנִינָה, הַט אָזְנְךָ וּשְׁמַע קוֹל צַעֲקָתִי, קוֹל שַׁוְעָתִי, קוֹל פְּגִיעָתִי קוֹל תְּפִלָּתִי תתרכט
וְזַכֵּנִי בְּרַחֲמֶיךָ הָרַבִּים שֶׁיֻּמְשַׁךְ עָלַי קְדֻשַּׁת אֶרֶץ יִשְׂרָאֵל שֶׁהִיא כְּלָלִיּוּת הַקְּדֻשָּׁה, כְּלָלִיּוּת כָּל הָעֶשֶׂר קְדֻשּׁוֹת, בְּאֹפֶן שֶׁאֶזְכֶּה עַל יְדֵי קְדֻשַּׁת אֶרֶץ יִשְׂרָאֵל לֶאֱמוּנָה שְׁלֵמָה בְּהַשְׁגָּחָתְךָ הַפְּרָטִיִּית אֲשֶׁר אַתָּה מַשְׁגִּיחַ בִּפְרָטִיּוּת בְּכָל עֵת וָרֶגַע בְּכָל הָעוֹלָם כֻּלּוֹ וְאַתָּה עוֹשֶׂה עִמִּי וְעִם כָּל הָעוֹלָם בְּכָל עֵת וָרֶגַע נִפְלָאוֹת גְּדוֹלוֹת וְנוֹרָאוֹת עַד אֵין חֵקֶר וְאֵין מִסְפָּר, כָּאָמוּר "לְעוֹשֵׂה נִפְלָאוֹת גְּדוֹלוֹת לְבַדּוֹ כִּי לְעוֹלָם חַסְדּוֹ", וְהַכֹּל בְּכֹחַ וּזְכוּת הַצַּדִּיקִים הַגְּדוֹלִים הָאֲמִתִּיִּים, אֲשֶׁר כָּל הָאוֹתוֹת וְהַמּוֹפְתִים הָאֲמִתִּיִּים נַעֲשִׂים עַל יְדֵיהֶם תָּמִיד סַיְּעֵנִי וְאַמְּצֵנִי וְחַזְּקֵנִי בֶּאֱמוּנָתְךָ הַקְּדוֹשָׁה תָמִיד הַנִּמְשֶׁכֶת עַל יְדֵי קְדֻשַּׁת אֶרֶץ יִשְׂרָאֵל, בְּאֹפֶן שֶׁאֶזְכֶּה לֵידַע מִמִּי לְסַפֵּר וְאֵיךְ לְסַפֵּר סִפּוּרֵי מַעֲשִׂיּוֹת מִצַּדִּיקִים אֲמִתִּיִּים, בְּאֹפֶן שֶׁתִּטָּהֵר מַחֲשַׁבְתִּי עַל יְדֵי זֶה וְאֶזְכֶּה לָצֵאת מֵעַתָּה מִכָּל מִינֵי בִלְבּוּל הַדַּעַת, וּמִכָּל מִינֵי עִרְבּוּב הַדַּעַת, וּמִכָּל מִינֵי הִרְהוּרִים רָעִים וְרַעְיוֹנִים פְּגוּמִים וּמַחֲשָׁבוֹת חוּץ, לְטַהֵר מַחֲשַׁבְתִּי מִכֻּלָּם, וְלִזְכּוֹת לְמַחֲשָׁבוֹת קְדוֹשׁוֹת זַכּוֹת וּנְכוֹנוֹת וּתְסַיְּעֵנִי וְתַעַזְרֵנִי שֶׁאֶזְכֶּה בְּכָל עֵת לַעֲלוֹת לְעוֹלָם הַמַּחֲשָׁבָה דִּקְדֻשָּׁה, לַחְשֹׁב מַחֲשָׁבוֹת קְדוֹשׁוֹת בְּתוֹרָה וַעֲבוֹדָה וּבִגְדֻלַּת הַבּוֹרֵא יִתְבָּרַךְ שְׁמוֹ, וּבִגְדֻלַּת הַצַּדִּיקִים הָאֲמִתִּיִּים, וּלְחַדֵּשׁ חִדּוּשִׁין אֲמִתִּיִּים בְּתוֹרָתְךָ הַקְּדוֹשָׁה וְאַל יְבַהֲלוּנִי רַעְיוֹנַי, וְלֹא יִהְיֶה כֹּחַ לְשׁוּם מַחֲשָׁבָה זָרָה וְחִיצוֹנָה שֶׁבָּעוֹלָם לְבַלְבֵּל אֶת דַּעְתִּי וּמַחֲשַׁבְתִּי כְּלָל, וְאֶזְכֶּה לִשְׁתֹּק אָז לְגַמְרֵי בָּעֵת שֶׁאֲנִי צָרִיךְ לַעֲלוֹת לְעוֹלָם הַמַּחֲשָׁבָה, לַחֲרֹשׁ וְלִשְׁתֹּק לְגַמְרֵי לִבְלִי לְדַבֵּר אָז אֲפִלּוּ דִבּוּר דִּקְדֻשָּׁה, כִּי הוּא גַם כֵּן מְבַלְבֵּל אֶת הַמַּחֲשָׁבָה וְתִגְעוֹר בְּכָל הַמַּסְטִינִים וְהַמְּקַטְרְגִים הַחֲפֵצִים לִמְנֹעַ אוֹתִי חַס וְשָׁלוֹם מִלַּעֲלוֹת לְמַחֲשָׁבוֹת קְדוֹשׁוֹת וְתִתֵּן בִּי כֹחַ לְגָרֵשׁ כָּל הַבִּלְבּוּלִים מִמֶּנִּי, בְּאֹפֶן שֶׁאֶזְכֶּה לְהִתְדַבֵּק בְּךָ וּבְתוֹרָתְךָ הַקְּדוֹשָׁה תָּמִיד, בְּמַחֲשָׁבוֹת קְדוֹשׁוֹת וּטְהוֹרוֹת זַכּוֹת וְצַחוֹת כִּרְצוֹנְךָ הַטּוֹב וְתַצִּילֵנִי וְתִפְדֵּנִי מִכָּל הַצָּרוֹת וּמִכָּל מִינֵי יִסּוּרִין שֶׁבָּעוֹלָם, וְתַמְתִּיק וּתְבַטֵּל כָּל הַדִּינִים מֵעָלֵינוּ וּמֵעַל כָּל עַמְּךָ בֵּית יִשְׂרָאֵל (וּבִפְרָט מפלוני בן פלונית וְכוּ')
<h3>תתרל</h3>
רַחֵם עָלֵינוּ וּמַלֵּא מִשְׁאֲלוֹתֵינוּ לְטוֹבָה בְּרַחֲמִים וְהוֹצִיאֵנִי מְהֵרָה מִמֹּחִין דְּקַטְנוּת לְמֹחִין דְּגַדְלוּת וְזַכֵּנִי לַעֲסֹק הַרְבֵּה בְּסִפּוּרֵי מַעֲשִׂיּוֹת מִצַּדִּיקִים אֲמִתִּיִּים, בְּאֹפֶן שֶׁאֶזְכֶּה לְטַהֵר מַחֲשַׁבְתִּי בְּתַכְלִית הַטָּהֳרָה וְתִהְיֶה מַחֲשַׁבְתִּי קְדוֹשָׁה וּטְהוֹרָה תָמִיד רַחֵם עָלַי לְמַעַן שְׁמֶךָ, כִּי צְרָכַי מְרֻבִּים מְאֹד מְאֹד בְּלִי שִׁעוּר וָעֵרֶךְ, וְדַעְתִּי קְצָרָה מְאֹד לְבָאֵר וּלְפָרֵט חֵלֶק אֶלֶף וּרְבָבָה מֵהֶם וּבְכָל מַה שֶּׁאֲנִי מַתְחִיל לְדַבֵּר לֹא יַסְפִּיקוּ כָּל הַדִּבּוּרִים שֶׁבָּעוֹלָם לְפָרֵט כַּמָּה אֲנִי רָחוֹק מִכָּל בְּחִינָה וּבְחִינָה מִזֶּה, וְכַמָּה אֲנִי צָרִיךְ לִפּוֹל עַל פָּנַי וּלְבַקֵּשׁ וּלְהִתְחַנֵּן עַל זֶה, עַל כֵּן יִהְיוּ נָא בְּעֵינֶיךָ כְּאִלּוּ הָיִיתִי פּוֹרֵט כָּל צְרָכַי לְפָנֶיךָ כָּרָאוּי וְאַתָּה תִמָּלֵא רַחֲמִים עָלַי, וְתוֹשִׁיעֵנִי מְהֵרָה בְּכָל הַיְשׁוּעוֹת, בְּאֹפֶן שֶׁאֶזְכֶּה עַל כָּל פָּנִים מֵעַתָּה לָשׁוּב אֵלֶיךָ וְלִהְיוֹת כִּרְצוֹנְךָ הַטּוֹב בֶּאֱמֶת מֵעַתָּה וְעַד עוֹלָם וּתְקַיֵּם בָּנוּ מִקְרָא שֶׁכָּתוּב: "וְהָיָה טֶרֶם יִקְרָאוּ וַאֲנִי אֶעֱנֶה עוֹד הֵם מְדַבְּרִים וַאֲנִי אֶשְׁמָע", כִּי אַתָּה יְהֹוָה הָעוֹנֶה בְּעֵת צָרָה, פּוֹדֶה וּמַצִּיל בְכָל עֵת צָרָה וְצוּקָה, בָּרוּךְ הָעוֹנֶה לְעַמּוֹ יִשְׂרָאֵל בְּעֵת צָרָה" יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h3>תתרלא</h3>
וּתְרַחֵם עָלֵינוּ בְּרַחֲמֶיךָ הָעֲצוּמִים בְּכָל עֵת שֶׁתָּקִים עָלֵינוּ מֶלֶךְ חָדָשׁ, שֶׁיִּהְיֶה מֶלֶךְ שֶׁל חֶסֶד, שֶׁיְּרַחֵם עַל עַמְּךָ בְּנֵי יִשְׂרָאֵל, וְיָקֵל מֵעֲלֵיהֶם עֹל הַנְּתִינוּת, וִיבַטֵּל כָּל הַגְּזֵרוֹת שֶׁאֵינָם טוֹבוֹת מֵעַמְּךָ יִשְׂרָאֵל, מִכָּל שֶׁכֵּן שֶׁלֹּא יְחַדֵּשׁ חַס וְשָׁלוֹם גְּזֵרוֹת חֲדָשׁוֹת עַל עַמְּךָ יִשְׂרָאֵל רַחֵם עָלֵינוּ לְמַעַן שְׁמֶךָ לְמַעַן רַחֲמֶיךָ, כִּי אֵין לָנוּ עַל מִי לְהִשָּׁעֵן כִּי אִם עָלֶיךָ לְבַד, כִּי אֵין מִי יַעֲמֹד בַּעֲדֵנוּ, שִׁמְךָ הַגָּדוֹל יַעֲמֹד לָנוּ בְּעֵת צָרָה חֲמֹל עַל עֲנִיֵּי הַצֹּאן וְהַטֵּה לֵב הַמְּלָכִים וְהַשָּׂרִים עָלֵינוּ לְטוֹבָה, כְּמוֹ שֶׁכָּתוּב:
"פַּלְגֵי מַיִם לֶב מֶלֶךְ בְּיַד יְהֹוָה עַל כָּל אֲשֶׁר יַחְפֹּץ יַטֶּנּוּ", וּכְתִיב: "לֵב מֶלֶךְ וְשָׂרִים בְּיַד יְהֹוָה אֶל כָּל אֲשֶׁר יַחְפֹּץ יַטֶּנּוּ חֲמֹל עַל עַמֶּךָ רַחֵם עַל נַחֲלָתֶךָ, מָלֵא רַחֲמִים, "מְהַעְדֵּה מַלְכִין וּמְהָקֵים מַלְכִין הַשְׁקִיפָה מִמְּעוֹן קָדְשְׁךָ מִן הַשָּׁמַיִם", וְהַטֵּה לֵב כָּל הַמְּלָכִים וְהַיּוֹעֲצִים וְהַשָּׂרִים עָלֵינוּ לְטוֹבָה, וְתָבִיא לָנוּ אֶת מְשִׁיחַ צִדְקֵנוּ בִּמְהֵרָה בְּיָמֵינוּ אָמֵן:
<h2>תפילה קו</h2>
<h3>תתרלב</h3>
{מיוסד ע"פ תורה רע"ב}
"בּוֹאוּ נִשְׁתַּחֲוֶה וְנִכְרָעָה נִבְרְכָה לִפְנֵי יְהֹוָה עוֹשֵׂנוּ, כִּי הוּא אֱלֹהֵינוּ וַאֲנַחְנוּ עַם מַרְעִיתוֹ וְצֹאן יָדוֹ הַיּוֹם אִם בְּקוֹלוֹ תִשְׁמָעוּ", מָלֵא רַחֲמִים, אֲדוֹן הַנִּפְלָאוֹת, הַמְחַדֵּשׁ בְּטוּבוֹ בְּכָל יוֹם תָּמִיד מַעֲשֵׂה בְרֵאשִׁית, אֲשֶׁר בִּתְבוּנָתְךָ אַתָּה מְשַׁנֶּה עִתִּים וּמַחֲלִיף אֶת הַזְּמַנִּים, עָזְרֵנִי וְהוֹשִׁיעֵנִי בִּישׁוּעָתְךָ הַגְּדוֹלָה וְהַנִּפְלָאָה, שֶׁאֶזְכֶּה לְחַדֵּשׁ אֶת עַצְמִי בְּכָל יוֹם בְּתוֹסֶפֶת קְדֻשָּׁה וְטָהֳרָה בֶּאֱמֶת, שֶׁאֶזְכֶּה בְּכָל יוֹם לְהַתְחִיל מֵחָדָשׁ בַּעֲבוֹדָתְךָ הַקְּדוֹשָׁה כְּאִלּוּ נוֹלַדְתִּי הַיּוֹם, וְלֹא אֶחְשֹׁב מִיּוֹם לַחֲבֵרוֹ כְּלָל, וְלֹא יוּכְלוּ לְבַלְבֵּל אֶת דַּעְתִּי כְּלָל מִיּוֹם לַחֲבֵרוֹ הֵן מֵהֶעָבָר הֵן מֵהֶעָתִיד וְלֹא יַכְבִּידוּ עָלַי אֶת הָעֲבוֹדָה עַל יְדֵי הַיָּמִים הַבָּאִים וְהַשָּׁעָה הָעֲתִידָה וְלֹא אֶסְתַּכֵּל וְלֹא אֶחְשֹׁב בְּדַעְתִּי כִּי אִם אוֹתוֹ הַיּוֹם וְאוֹתָהּ הַשָּׁעָה וְהָרֶגַע שֶׁאֲנִי עוֹמֵד בָּהּ אָז בְּאֹפֶן שֶׁאוּכַל לַעֲסֹק בַּעֲבוֹדָתְךָ בֶּאֱמֶת בִּתְמִימוּת בְּלִי שׁוּם בִּלְבּוּלִים וּפְחָדִים וּכְבֵדוּת וְעַצְלוּת, רַק אֶזְדָּרֵז בַּעֲבוֹדָתְךָ בְּכָל יוֹם מֵחָדָשׁ, וְלֹא אָשִׂים לְנֶגֶד עֵינַי כִּי אִם אוֹתוֹ הַיּוֹם וְהַשָּׁעָה וְהָרֶגַע לְבַד, לְמַעַן אֶתְחַזֵּק עַל יְדֵי זֶה בַּעֲבוֹדָתְךָ בֶּאֱמֶת וְלֹא יִהְיֶה כָבֵד עָלַי שׁוּם דְּבַר עֲבוֹדָה שֶׁהוּא רְצוֹנְךָ בֶּאֱמֶת, כִּי עַל יוֹם אֶחָד יְכוֹלִין לִסְבֹּל כָּל הָעֲבוֹדוֹת שֶׁבָּעוֹלָם וְכֵן לֹא אֲבַלְבֵּל אֶת דַּעְתִּי בְּפַרְנָסָתִי וְהִצְטָרְכוּתַי הַמְרֻבִּים מִיּוֹם לַחֲבֵרוֹ כְּלָל, רַק אֶבְטַח בַּיהֹוָה בֶּאֱמֶת אֲשֶׁר הוּא מַשְׁפִּיעַ לָנוּ כָּל הִצְטָרְכוּתֵנוּ בְּכָל יוֹם וָיוֹם וְאֶהְיֶה רָגִיל לוֹמַר בְּכָל עֵת, "בָּרוּךְ יְהֹוָה יוֹם יוֹם יַעֲמָס לָנוּ הָאֵל יְשׁוּעָתֵנוּ סֶלָה" וְתַצִּילֵנִי מִמְּחֻסְּרֵי אֲמָנָה הַדּוֹאֲגִים וְחוֹשְׁבִים מַה יֹּאכְלוּ לְמָחָר, וּמֵהֵיכָן יָבוֹא הִצְטָרְכוּתָם הַמְרֻבָּה לְמָחָר רַק אֶבְטַח בְּשֵׁם יְהֹוָה וְאֶשָּׁעֵן בֵּאלֹהָי, הָאֱלֹהִים הָרוֹעֶה אוֹתִי מֵעוֹדִי הוּא יַשְׁפִּיעַ לִי כָּל טוֹב דְּבַר יוֹם בְּיוֹמוֹ הַמֶּלֶךְ הַטּוֹב וְהַמֵּטִיב לַכֹּל בְּכָל יוֹם וָיוֹם, הוּא הֵטִיב הוּא מֵטִיב הוּא יֵיטִיב לָנוּ, וִיפַרְנְסֵנוּ וִיכַלְכְּלֵנוּ תָמִיד בְּכָל יוֹם וּבְכָל עֵת וּבְכָל שָׁעָה בָּאֵין מַחְסוֹר דָּבָר וְגַם עַד זִקְנָה וְשֵׂיבָה אֱלֹהִים אַל יַעַזְבֵנוּ וְאַל יִטְּשֵׁנוּ עַד עוֹלָם:
<h3>תתרלג</h3>
מָלֵא רַחֲמִים חֲמֹל עָלַי, וְזַכֵּנִי לָבוֹא לְכָל זֶה, לְבַל תְּבַלְבֵּל אוֹתִי הַמַּחֲשָׁבָה כְּלָל מִיּוֹם לַחֲבֵרוֹ בְּשׁוּם דָּבָר שֶׁבָּעוֹלָם, בְּאֹפֶן שֶׁאֶזְכֶּה לִכְנֹס בִּקְדֻשָּׁתְךָ, וּלְהִתְקָרֵב אֵלֶיךָ בֶּאֱמֶת, וּלְהִתְחַדֵּשׁ בְּכָל יוֹם לְטוֹבָה, וּלְהוֹסִיף בְּכָל יוֹם וּבְכָל עֵת וּבְכָל שָׁעָה תוֹסְפוֹת קְדֻשָּׁה וְטָהֳרָה וְיִרְאַת יְהֹוָה וַעֲבוֹדָתוֹ בֶּאֱמֶת, וְלֹא אַטְעֶה אֶת עַצְמִי, וְלֹא אֶדְחֶה אֶת הָעֲבוֹדָה מִיּוֹם לַחֲבֵרוֹ כְּלָל, רַק אֶחְשֹׁב בְּכָל יוֹם כְּאִלּוּ אֵין לִי בְּעוֹלָמִי כִּי אִם אוֹתוֹ הַיּוֹם וְאוֹתָהּ הַשָּׁעָה לְבַד וְאֶשְׁתַּדֵּל וְאֶתְאַמֵּץ בְּכָל עֹז בְּכָל יוֹם לָצֵאת חוֹבַת הַיּוֹם בְּיוֹמוֹ דַּיְקָא, כְּכֹל אֲשֶׁר תִּמְצָא יָדִי לַעֲשׂוֹת בְּכֹחִי בְּאוֹתוֹ הַיּוֹם וְאוֹתָהּ הַשָּׁעָה דַּיְקָא, וְלֹא אֶפְטֹר אֶת עַצְמִי מִיּוֹם לַחֲבֵרוֹ כְּלָל, לְמַעַן לֹא אֵבוֹשׁ וְלֹא אֶכָּלֵם לְעוֹלָם וָעֶד עָזְרֵנִי לְמַעַן שְׁמֶךָ, הוֹשִׁיעֵנִי בְּכָל יוֹם יְשׁוּעָה חֲדָשָׁה וְנִפְלָאָה, בְּאֹפֶן שֶׁאֶזְכֶּה לְהִתְקָרֵב אֵלֶיךָ בְּכָל יוֹם בְּהִתְקָרְבוּת גָּדוֹל יוֹתֵר בֶּאֱמֶת בְּתַכְלִית הַשְּׁלֵמוּת כִּרְצוֹנְךָ הַטּוֹב וִיקֻיַּם מְהֵרָה מִקְרָא שֶׁכָּתוּב: "שִׁירוּ לַיהֹוָה כָּל הָאָרֶץ, בַּשְּׂרוּ מִיּוֹם אֶל יוֹם יְשׁוּעָתוֹ" וְנֶאֱמַר:
"שִׁירוּ לַיהֹוָה בָּרְכוּ שְׁמוֹ, בַּשְּׂרוּ מִיּוֹם לְיוֹם יְשׁוּעָתוֹ" זַכֵּנִי לְהַחֲיוֹת אֶת יָמַי בֶּאֱמֶת מֵעַתָּה עַל כָּל פָּנִים, חֲמֹל עַל מְעַט יָמַי שֶׁיֵּשׁ לִי לְהִתְמַהְמֵהּ עוֹד בָּזֶה הָעוֹלָם הָעוֹבֵר "לִמְנוֹת יָמֵינוּ כֵּן הוֹדַע וְנָבִיא לְבַב חָכְמָה, שׁוּבָה יְהֹוָה עַד מָתָי וְהִנָּחֵם עַל עֲבָדֶיךָ, שַׂבְּעֵנוּ בַבֹּקֶר חַסְדֶּךָ וּנְרַנְּנָה וְנִשְׂמְחָה בְכָל יָמֵינוּ שַׂמְּחֵנוּ כִּימוֹת עִנִּיתָנוּ שְׁנוֹת רָאִינוּ רָעָה הֲשִׁיבֵנוּ יְהֹוָה אֵלֶיךָ וְנָשׁוּבָה, חַדֵּשׁ יָמֵינוּ כְּקֶדֶם יְהִי חַסְדְּךָ יְהֹוָה עָלֵינוּ כַּאֲשֶׁר יִחַלְנוּ לָךְ יְהִי יְהֹוָה אֱלֹהֵינוּ עִמָּנוּ כַּאֲשֶׁר הָיָה עִם אֲבוֹתֵינוּ, אַל יַעַזְבֵנוּ וְאַל יִטְּשֵׁנוּ לְהַטּוֹת לְבָבֵנוּ אֵלָיו לָלֶכֶת בְּכָל דְּרָכָיו וְלִשְׁמֹר מִצְוֹתָיו וְחֻקָּיו וּמִשְׁפָּטָיו אֲשֶׁר צִוָּה אֶת אֲבוֹתֵינוּ וְיִהְיוּ דְבָרַי אֵלֶּה אֲשֶׁר הִתְחַנַּנְתִּי לִפְנֵי יְהֹוָה קְרוֹבִים אֶל יְהֹוָה אֱלֹהֵינוּ יוֹמָם וָלָיְלָה לַעֲשׂוֹת מִשְׁפַּט עַבְדּוֹ, וּמִשְׁפַּט עַמּוֹ יִשְׂרָאֵל דְּבַר יוֹם בְּיוֹמוֹ, לְמַעַן דַּעַת כָּל עַמֵּי הָאָרֶץ כִּי יְהֹוָה הָאֱלֹהִים אֵין עוֹד":
<h2>תפילה קז</h2>
<h3>תתרלד</h3>
{מיוסד ע"פ תורה רע"ז}
אֱלֹהַי, נְצוֹר לְשׁוֹנִי מֵרָע וּשְׂפָתַי מִדַּבֵּר מִרְמָה, וְלִמְקַלְלַי נַפְשִׁי תִדּוֹם וְנַפְשִׁי כֶּעָפָר לַכֹּל תִּהְיֶה רִבּוֹנוֹ שֶׁל עוֹלָם אֲדוֹן הַשָּׁלוֹם זַכֵּנִי לִהְיוֹת אִישׁ שָׁלוֹם בֶּאֱמֶת, שֶׁאֶזְכֶּה לִהְיוֹת אוֹהֵב שָׁלוֹם וְרוֹדֵף שָׁלוֹם תָּמִיד בֶּאֱמֶת וּבְלֵב שָׁלֵם וְלֹא אַחֲזִיק בְּמַחֲלֹקֶת כְּלָל לְעוֹלָם, וַאֲפִלּוּ נֶגֶד הַחוֹלְקִים עָלַי וְקָמִים כְּנֶגְדִּי וְחוֹתְרִים חֲתִירוֹת תַּחְתַּי חַס וְשָׁלוֹם, וְעוֹשִׂים לִי מַה שֶּׁעוֹשִׂים הָרַחֲמָן יִשְׁמְרֵנִי, תְּזַכֵּנִי וְתַעַזְרֵנִי שֶׁלֹּא אֶעֱמֹד כְּנֶגְדָּם לַעֲשׂוֹת לָהֶם כְּנֶגְדָּם כְּמוֹ שֶׁהֵם עוֹשִׂים לִי, רַק אַדְרַבָּא אֶזְכֶּה לָדוּן אוֹתָם לְכַף זְכוּת וְלַעֲשׂוֹת לָהֶם כָּל הַטּוֹבוֹת, וּלְקַיֵּם בֶּאֱמֶת וְנַפְשִׁי כֶּעָפָר לַכֹּל תִּהְיֶה כְּמוֹ שֶׁכָּתוּב: "אַל תֹּאמַר כַּאֲשֶׁר עָשָׂה לִי כֵּן אֶעֱשֶׂה לּוֹ אָשִׁיב לָאִישׁ כְּפָעֳלוֹ", וּכְתִיב: "אַל תֹּאמַר אֲשַׁלְּמָה רָע, קַוֵּה לַיהֹוָה וְיוֹשַׁע לָךְ" וְאֶזְכֶּה לִהְיוֹת כְּעָפָר מַמָּשׁ, שֶׁהַכֹּל דָּשִׁין עָלֶיהָ וְהִיא נוֹתֶנֶת לָהֶם כָּל הַטּוֹבוֹת וְעַל יְדֵי זֶה אֶזְכֶּה לְבַטֵּל וּלְהָפֵר מַחְשְׁבוֹת אוֹיְבַי וְשׂוֹנְאַי, "וְלֹא תַעֲשֶׂינָה יְדֵיהֶם תֻּשִׁיָּה" וִיקֻיַּם בָּהֶם: "כּוֹרֶה שַּׁחַת בָּהּ יִפֹּל וְגוֹלֵל אֶבֶן אֵלָיו תָּשׁוּב", וְכָל הַקָּמִים עָלַי לְרָעָה מְהֵרָה הָפֵר עֲצָתָם וְקַלְקֵל מַחֲשַׁבְתָּם:
<h3>תתרלה</h3>
וְתִפְתַּח עֵינַי לִבִּי וְדַעְתִּי שֶׁאֶזְכֶּה לֵידַע וּלְהַבְחִין בֵּין מַחֲלֹקֶת שֶׁל רְשָׁעִים לְמַחֲלֹקֶת שֶׁל צַדִּיקִים, וְאֶזְכֶּה לְהַאֲמִין בֶּאֱמֶת שֶׁהַמַּחֲלֹקֶת שֶׁל צַדִּיקִים הִיא טוֹבָה גְדוֹלָה לָזֶה שֶׁהֵם חוֹלְקִים עָלָיו, כִּי מְרִימִין וּמְנַשְּׂאִין אוֹתוֹ עַל יְדֵי זֶה, וּמַמְתִּיקִים דִּינִים מֵעָלָיו וְלֹא תַנִּיחֵנִי לִטְעוֹת חַס וְשָׁלוֹם בְּהַמַּחֲלֹקֶת שֶׁל צַדִּיקִים כְּאִלּוּ הִיא מַחֲלֹקֶת גְּמוּרָה חַס וְשָׁלוֹם, כְּדֵי שֶׁלֹּא לִתֵּן אֲחִיזָה לְהַמַּחֲלֹקֶת דְּסִטְרָא אַחֲרָא בְּזֹאת הַמַּחֲלֹקֶת דִּקְדֻשָּׁה שֶׁל צַדִּיקִים וִיקֻיַּם בִּי מִקְרָא שֶׁכָּתוּב: "וַתַּבֵּט עֵינִי בְּשׁוּרָי, בַּקָּמִים עָלַי מְרֵעִים תִּשְׁמַעְנָה אָזְנָי צַדִּיק כַּתָּמָר יִפְרָח, כְּאֶרֶז בַּלְּבָנוֹן יִשְׂגֶּה":
<h3>תתרלו</h3>
אָבִינוּ שֶׁבַּשָּׁמַיִם מֶלֶךְ שֶׁהַשָּׁלוֹם שֶׁלּוֹ, אַתָּה יוֹדֵעַ אֶת כָּל רִבּוּי הַמַּחֲלוֹקֶת שֶׁנִּתְרַבָּה בְּדוֹרוֹתֵינוּ בְּכַמָּה אֳפָנִים, בֵּין צַדִּיקִים בֵּינוֹנִים וּרְשָׁעִים וְהַמַּחֲלֹקֶת דְּסִטְרָא אַחֲרָא רוֹצָה לְהִתְגַּבֵּר וּלְהִתְפַּשֵּׁט בְּכָל יוֹם, בְּאִתְגַּלְיָא וּבְאִתְכַּסְּיָא עַד אֲשֶׁר רַבִּים נִכְשְׁלוּ וְנָפְלוּ עַל יְדֵי רִבּוּי הַמַּחֲלֹקוֹת וְחִלּוּקֵי הַדֵּעוֹת וּפֵרוּד לְבָבוֹת שֶׁנִּתְרַבָּה מְאֹד בְּדוֹרוֹתֵינוּ בַּעֲווֹנוֹתֵינוּ הָרַבִּים כִּי נַעֲשָׂה קַטֵּגוֹרְיָא בֵּין תַּלְמִידֵי חֲכָמִים וּבֵין הַנִּלְוִים אֲלֵיהֶם, עַד אֲשֶׁר קָשֶׁה לְהַבְחִין וּלְהַבְדִּיל בֵּין הַמַּחֲלֹקֶת דִּקְדֻשָּׁה לְמַחֲלֹקֶת דְּסִטְרָא אַחֲרָא וְרַבִּים נָפְלוּ מֵאֱמוּנַת חֲכָמִים עַל יְדֵי זֶה לְגַמְרֵי, וְעַל יְדֵי זֶה נָפְלוּ לְמַה שֶּׁנָּפְלוּ רַחֲמָנָא לִצְּלָן כִּי אֱמוּנַת חֲכָמִים יְסוֹד כָּל הַתּוֹרָה כֻּלָּהּ, כִּי הֵם חַיֵּינוּ וְאֹרֶךְ יָמֵינוּ, וּבִלְעָדָם לֹא נָרִים אֶת יָדֵינוּ וְאֶת רַגְלֵינוּ בְּשׁוּם דָּבָר שֶׁבִּקְדֻשָּׁה וּבְצוֹק הָעִתִּים אֲשֶׁר אָרַךְ עָלֵינוּ הַגָּלוּת וּמָשַׁךְ עָלֵינוּ הַשִּׁעְבּוּד, וְדַעְתֵּנוּ אֵינָה צְלוּלָה כְּלָל, אֵין אִתִּי יוֹדֵעַ עַד מָה, אֵיךְ לְהִתְנַהֵג בָּזֶה, וְאֵיךְ לְכַוֵּן דַּעְתִּי בָּזֶה אֶל מִי מִקְּדוֹשִׁים אֶפְנֶה שָׁקַדְתִּי וָאֶהְיֶה כְּצִפּוֹר בּוֹדֵד עַל גָּג, וְאֵינִי יוֹדֵעַ מֵאַיִן יָבֹא עֶזְרִי כִּי בַעַר אָנֹכִי מֵאִישׁ וְלֹא בִינַת אָדָם לִי, לְהַבְחִין וְלֵידַע מִי הֵם הַצַּדִּיקִים וְהַחֲכָמִים הָאֲמִתִּיִּים שֶׁיֵּשׁ לָהֶם כֹּחַ לְיָעֵץ אוֹתִי עֵצוֹת אֲמִתִּיּוֹת וּלְהַדְרִיכֵנִי בְּדֶרֶךְ הַיָּשָׁר וְהָאֱמֶת וּלְקָרְבֵנִי אֵלֶיךָ אָבִי שֶׁבַּשָּׁמַיִם וּבַעֲווֹנוֹתַי הָרַבִּים דַּעְתִּי קְצָרָה כָּל כָּךְ עַד אֲשֶׁר אֵינִי יוֹדֵעַ אֲפִלּוּ לְפָרֵשׁ שִׂיחָתִי לְפָנֶיךָ בָּזֶה בִּשְׁלֵמוּת כָּרָאוּי, כִּי צָרוֹת לְבָבִי הִרְחִיבוּ מְאֹד מְאֹד בְּלֹא זֶה וְנוֹסַף לָזֶה, רִבּוּי הַמַּחֲלֹקֶת וּפֵרוּד לְבָבוֹת שֶׁנִּתְרַבָּה בָּעוֹלָם, בְּכַמָּה בְּחִינוֹת וָאֳפָנִים וְעִנְיָנִים שׁוֹנִים וְעַתָּה אֵינִי יוֹדֵעַ כְּלָל מַה לַּעֲשׂוֹת אֵיךְ לְהִתְנַהֵג, וְאֵיךְ לְדַבֵּר, וְאֵיךְ לְצַפְצֵף וְאֵיךְ לְרַמֵּז, וְאֵיךְ לְהִתְפַּלֵּל עַל זֶה וַאֲנִי מְבֻלְבָּל כַּשִּׁכּוֹר, וְאֵינִי יוֹדֵעַ כְּלָל הֵיכָן אֲנִי בָּעוֹלָם, וּמַה יִּהְיֶה הַסּוֹף וְהַתַּכְלִית מִמֶּנִּי:
<h3>תתרלז</h3>
מָלֵא רַחֲמִים חוֹמֵל דַּלִּים, "מַצִּיל עָנִי מֵחָזָק מִמֶּנּוּ וְעָנִי וְאֶבְיוֹן מִגּוֹזְלוֹ", לַמְּדֵנִי אֵיךְ לְפָרֵשׁ שִׂיחָתִי לְפָנֶיךָ עַתָּה, אֵיךְ לְעוֹרֵר רַחֲמֶיךָ הָאֲמִתִּיִּים עָלַי עַתָּה הַצִּילֵנִי מֵרִיב וּמַחֲלֹקֶת בְּכָל הָאֳפָנִּים, עָזְרֵנִי וְהוֹשִׁיעֵנִי וְהַצִּילֵנִי שֶׁלֹּא יַחַלְקוּ וְלֹא יָרִיבוּ עָלַי לֹא בְּגַשְׁמִיּוּת וְלֹא בְּרוּחָנִיּוּת, לֹא לְמַעְלָה וְלֹא לְמַטָּה, וְשָׁמְרֵנִי וְהַצִּילֵנִי שֶׁאֲנִי לֹא אֶהְיֶה חוֹלֵק עַל שׁוּם אִישׁ כָּשֵׁר שֶׁבָּעוֹלָם, מִכָּל שֶׁכֵּן שֶׁלֹּא יִהְיֶה בְּלִבִּי שׁוּם צַד מַחֲלֹקֶת עַל צַדִּיקִים אֲמִתִּיִּים וּבִפְרָט עַל צַדִּיקִים שׁוֹכְנֵי עָפָר קְדוֹשִׁים אֲשֶׁר בָּאָרֶץ הֵמָּה וְלֹא אֵצֵא לָרִיב עִם שׁוּם אָדָם, רַק אֶזְכֶּה לֶאֱהֹב אֶת כָּל יִשְׂרָאֵל וּלְהַחֲזִיק בְּשָׁלוֹם עִם כֻּלָּם, וּלְקַיֵּם בֶּאֱמֶת מִקְרָא שֶׁכָּתוּב: "סוּר מֵרָע וַעֲשֵׂה טוֹב בַּקֵּשׁ שָׁלוֹם וְרָדְפֵהוּ":
<h3>תתרלח</h3>
וּתְזַכֵּנִי לְהַמְשִׁיךְ עָלַי וְעַל כָּל יִשְׂרָאֵל קְדֻשַּׁת אֶרֶץ יִשְׂרָאֵל, וּתְבַטֵּל אֲחִיזַת הַמַּחֲלֹקֶת מֵאֶרֶץ יִשְׂרָאֵל, וְלֹא תִהְיֶה נִקְרֵאת בְּשֵׁם אֶרֶץ כְּנַעַן, רַק בְּשֵׁם אֶרֶץ הַקְּדוֹשָׁה, אֶרֶץ יִשְׂרָאֵל וְתַמְשִׁיךְ שֶׁפַע טוֹבָה וּבְרָכָה גְדוֹלָה מֵאֶרֶץ יִשְׂרָאֵל לְכָל הָאֲרָצוֹת, וּתְבָרֵךְ אֶת יְבוּל הָאָרֶץ וְאֶת כָּל פְּרִי הָאֲדָמָה וִיקֻיַּם מִקְרָא שֶׁכָּתוּב: "אֶרֶץ נָתְנָה יְבוּלָהּ יְבָרְכֵנוּ אֱלֹהִים אֱלֹהֵינוּ" וּבְרַחֲמֶיךָ הָרַבִּים תִּתֵּן כֹּחַ בְּכָל יְבוּל הָאָרֶץ לְרַפְּאוֹת אֶת כָּל תַּחֲלוּאֵי וּמַכְאוֹבֵי עַמְּךָ בֵּית יִשְׂרָאֵל, וּבִפְרָט בְּחֹדֶשׁ אִיָּר הוּא יֶרַח זִיו שֶׁבּוֹ פּוֹרְחִים וְחוֹנְטִים כָּל יְבוּל הָאָרֶץ רַחֵם עָלֵינוּ שֶׁלֹּא נִצְטָרֵךְ לַעֲסֹק חַס וְשָׁלוֹם עִם שׁוּם דָּאקְטוֹרִים וְרוֹפְאִים שֶׁבָּעוֹלָם, רַק תְּבָרֵךְ אֶת כָּל יְבוּל הָאָרֶץ, וְתַשְׁפִּיעַ בָּהֶם כֹּחַ לְרַפְּאוֹת כָּל תַּחֲלוּאֵי וּמַכְאוֹבֵי עַמְּךָ בֵּית יִשְׂרָאֵל, וְתַעֲלֶה מְהֵרָה רְפוּאָה שְׁלֵמָה לְכָל תַּחֲלוּאֵינוּ וּלְכָל מַכְאוֹבֵינוּ וּלְכָל מַכּוֹתֵינוּ (וּבִפְרָט וכו'), כִּי אֵל מֶלֶךְ רוֹפֵא נֶאֱמָן וְרַחֲמָן אָתָּה וְאֵין לָנוּ שׁוּם סְמִיכָה עַל שׁוּם רְפוּאָה שֶׁל הָרוֹפְאִים וְהַדָּאקְטוֹרִים, כִּי אִם עָלֶיךָ לְבַד, בּוֹרֵא רְפוּאוֹת רְפָאֵינוּ יְהֹוָה וְנֵרָפֵא, הוֹשִׁיעֵנוּ וְנִוָּשֵׁעָה כִּי תְהִלָּתֵנוּ אָתָּה וְתַמְשִׁיךְ שָׁלוֹם גָּדוֹל בָּעוֹלָם, וְכָל שׂוֹנְאֵינוּ יִפְּלוּ תַחְתֵּינוּ, וְיִכָּלְמוּ וְיֵבוֹשׁוּ, יֵבֹשׁוּ וְיַחְפְּרוּ יַחַד מְבַקְשֵׁי נַפְשִׁי לִסְפּוֹתָהּ יִסּוֹגוּ אָחוֹר וְיִכָּלְמוּ חֲפֵצֵי רָעָתִי יֵבֹשׁוּ יִכְלוּ שׂוֹטְנֵי נַפְשִׁי יַעֲטוּ חֶרְפָּה וּכְלִמָּה מְבַקְשֵׁי רָעָתִי "יֵבֹשׁוּ וְיִבָּהֲלוּ מְאֹד כָּל אוֹיְבָי יָשׁוּבוּ יֵבֹשׁוּ רָגַע"
<h3>תתרלט</h3>
וְתִשְׁמְרֵנִי וְתַצִּילֵנִי בְּרַחֲמֶיךָ הָרַבִּים מֵעֲנִיּוּת וְדַלּוּת וְחֶסְרוֹן הַפַּרְנָסָה הַבָּא עַל יְדֵי רִיב וּמַחֲלֹקֶת חַס וְשָׁלוֹם, כִּי גָלוּי וְיָדוּעַ לְפָנֶיךָ שֶׁאֲנִי חָפֵץ בְּשָׁלוֹם וֶאֱמֶת מְאֹד, וּמָה אֶעֱשֶׂה אִם נִמְצָאִים שׂוֹנְאִים וְחוֹלְקִים עָלַי בְּחִנָּם, "אֲנִי שָׁלוֹם וְכִי אֲדַבֵּר הֵמָּה לַמִּלְחָמָה" מָלֵא רַחֲמִים, רַחֵם וְחוּס וַחֲמֹל עָלַי וְעַל כָּל הַחֲפֵצִים לְהִתְקָרֵב לְדַרְכֵי הַקְּדֻשָּׁה בֶּאֱמֶת, אֲשֶׁר מִתְעוֹרְרִים עֲלֵיהֶם שׂוֹנְאֵי חִנָּם, וְרוֹדְפִים אוֹתָם בְּכַמָּה מִינֵי רְדִיפוֹת, וְחוֹרְקִים שִׁנָּם עֲלֵיהֶם חִנָּם עַל לֹא דָבָר רַחֵם עֲלֵיהֶם וְעָלֵינוּ לְמַעַנְךָ וְהַצִּילֵנִי מֵהֶם "הַצִּילֵנִי מֵאוֹיְבַי אֱלֹהָי מִמִּתְקוֹמְמַי תְּשַׂגְּבֵנִי שָׁמְרָה נַפְשִׁי וְהַצִּילֵנִי אַל אֵבוֹשׁ כִּי חָסִיתִי בָךְ":
<h3>תתרמ</h3>
וְזַכֵּנִי בְּרַחֲמֶיךָ הָרַבִּים לְקַבֵּל שַׁבָּתוֹת כָּרָאוּי, מִתּוֹךְ רֹב שִׂמְחָה וּמִתּוֹךְ עֹשֶׁר וְכָבוֹד וּמִתּוֹךְ מִעוּט עֲווֹנוֹת, וְאֶזְכֶּה לְהַרְבּוֹת בַּאֲכִילַת שַׁבָּת וְלֹא יִהְיֶה אֶצְלִי שׁוּם קְפֵדָא עַל הוֹצָאוֹת שַׁבָּת וְיוֹם טוֹב, רַק אֶתְחַזֵּק וְאֶתְאַמֵּץ בְּכָל עֹז לְהַרְבּוֹת בְּכָל מִינֵי מַעֲדַנִּים וּמַאֲכָלִים וּמַשְׁקָאוֹת טוֹבִים לִכְבוֹד שַׁבָּת קֹדֶשׁ וְלֶאֱכֹל הַרְבֵּה בְּשַׁבָּת קֹדֶשׁ, כְּמוֹ שֶׁהִזְהַרְתָּ אוֹתָנוּ בְּתוֹרָתְךָ הַקְּדוֹשָׁה כְּמוֹ שֶׁכָּתוּב: "אִכְלוּהוּ הַיּוֹם" וְכַאֲשֶׁר הִזְהִירוּ אוֹתָנוּ חֲכָמֶיךָ הַקְּדוֹשִׁים הַרְבֵּה לְעַנֵּג אֶת הַשַּׁבָּת בְּכָל עֹז כִּי אֲכִילַת שַׁבָּת כֻּלּוֹ אֱלֹהוּת כֻּלּוֹ קֹדֶשׁ וְעוֹלֶה לְמָקוֹם אַחֵר לְגַמְרֵי מֵאֲכִילַת חוֹל וְאֶזְכֶּה עַל יְדֵי אֲכִילַת שַׁבָּת קֹדֶשׁ לְתַקֵּן פְּגַם חִלּוּל שַׁבָּת, כִּי אַתָּה יוֹדֵעַ שֶׁקָּשֶׁה מְאֹד לְבָשָׂר וָדָם לִהְיוֹת נִזְהָר וְנִשְׁמָר בִּשְׁלֵמוּת מֵחִלּוּל שַׁבָּת רַק אַתָּה לְבַד תִּשְׁמְרֵנִי וְתַצִּילֵנִי מִכָּל מִינֵי חִלּוּל שַׁבָּת שֶׁבָּעוֹלָם וּתְזַכֵּנִי לְהַרְבּוֹת בַּאֲכִילַת שַׁבָּת עַד שֶׁאֶזְכֶּה עַל יְדֵי זֶה לְתַקֵּן כָּל פְּגַם חִלּוּל שַׁבָּת שֶׁפָּגַמְתִּי מֵעוֹדִי:
<h3>תתרמא</h3>
וְרַחֵם עָלֵינוּ וְשָׁמְרֵנוּ אוֹתָנוּ וְאֶת כָּל יִשְׂרָאֵל, וְהַצִּילֵנִי מֵעֹנֶשׁ אַלְמָן חַס וְשָׁלוֹם וְיִחְיוּ וְלֹא יָמוּתוּ נְשׁוֹתֵינוּ הָרִאשׁוֹנוֹת רַק נִזְכֶּה אֲנַחְנוּ וְכָל עַמְּךָ יִשְׂרָאֵל לְהַאֲרִיךְ יָמִים וְשָׁנִים עִם נְשׁוֹתֵינוּ הָרִאשׁוֹנוֹת בִּקְדֻשָּׁה וְטָהֳרָה בֶּאֱמֶת כִּי אַתָּה יוֹדֵעַ מְרִירוּת הַצָּרָה שֶׁל מִי שֶׁמֵּתָה אִשְׁתּוֹ הָרִאשׁוֹנָה חַס וְשָׁלוֹם, שֶׁפְּסִיעוֹתָיו מִתְקַצְּרוֹת, וְעוֹלָם חָשַׁךְ בַּעֲדוֹ, וּכְאִלּוּ נֶחֱרַב בֵּית הַמִּקְדָּשׁ בְּיָמָיו וְכוּ' רַחֲמָנָא לִצְּלָן רַחֲמָנָא לְשֵׁזְבָן:
<h3>תתרמב</h3>
וּתְזַכֵּנוּ עַל יְדֵי קְדֻשַּׁת אֲכִילַת שַׁבָּת קֹדֶשׁ וּבִפְרָט עַל יְדֵי אֲכִילַת שַׁבָּת שֶׁל גְּדוֹלֵי הַצַּדִּיקִים הָאֲמִתִּיִּים, שֶׁנִּזְכֶּה עַל יְדֵי זֶה לְהַרְחִיב וּלְהַגְדִּיל הַדְּרָכִים הַקְּדוֹשִׁים שֶׁגִּלּוּ הַצַּדִּיקִים הָאֲמִתִּיִּים בָּעוֹלָם רִבּוֹן כָּל הָעוֹלָמִים, אֱלֹהֵי כָל הַצַּדִּיקִים הָאֲמִתִּיִּים, אַתָּה לְבַד יוֹדֵעַ אֶת כָּל מַה שֶּׁפָּעֲלוּ וְעָשׂוּ גְּדוֹלֵי הַצַּדִּיקִים בָּעוֹלָם, אֶת כָּל הַדְּרָכִים הַקְּדוֹשִׁים וְהַנּוֹרָאִים וְהַנִּפְלָאִים שֶׁחָתְרוּ וְחָפְרוּ וְהִמְשִׁיכוּ בָּעוֹלָם וְכַמָּה יְגִיעוֹת יָגְעוּ וְכַמָּה טִרְחוֹת טָרְחוּ בְּלִי שִׁעוּר וָעֵרֶךְ וּמִסְפָּר וְכַמָּה עִנּוּיִים וְיִסּוּרִים סָבְלוּ בִּמְסִירַת נֶפֶשׁ בְּכָל עֵת עַד אֲשֶׁר חָתְרוּ וּמָצְאוּ דְּרָכִים יְשָׁרִים וְנִפְלָאִים בִּמְקוֹמוֹת מִדְבַּר שְׁמָמָה שֶׁלֹּא הָיָה בָּהֶם דֶּרֶךְ מֵעוֹלָם בִּמְקוֹמוֹת שֶׁלֹּא עָבַר בָּהֶם אִישׁ וְהָלְכוּ בִּמְסִירַת נֶפֶשׁ וְעָבְרוּ הַרְבֵּה אָנָה וְאָנָה כַמָּה פְּעָמִים כְּדֵי לַעֲשׂוֹת בָּהֶם דֶּרֶךְ כְּבוּשָׁה לָרַבִּים אֲבָל בַּעֲווֹנוֹתֵינוּ הָרַבִּים מֵחֲמַת עֹצֶם עֲכִירַת גַּשְׁמִיּוּת הָעוֹלָם, וְתַאֲווֹתָיו הָרָעִים וּמֵרִבּוּי הַמַּחֲלוֹקוֹת וְהַלֵּיצָנוּת וְהַקִּנְאָה וְהַתַּאֲוָה וְהַכָּבוֹד, עַל יְדֵי זֶה עֲדַיִן הַדְּרָכִים הַקְּדוֹשִׁים נֶעֱלָמִים מֵרֹב הָעוֹלָם וַאֲפִלּוּ מְעַט מִזְעָר הַמְּבַקְשִׁים אֶת יְהֹוָה וְצַדִּיקָיו, וְרוֹצִים לֵילֵךְ בְּדַרְכֵיהֶם הַנּוֹרָאִים, נִסְתְּרָה דַּרְכָּם מֵהֶם בְּכַמָּה הַסְתָּרוֹת אַךְ אַתָּה יָדַעְתָּ, כִּי כְבָר גִּלּוּ עֵצוֹת וּדְרָכִים הַרְבֵּה בְּלִי שִׁעוּר, עַד אֲשֶׁר כָּל אָדָם יִהְיֶה מִי שֶׁיִּהְיֶה, יָכֹל לִמְצֹא דֶּרֶךְ וְעֵצָה בְּכָל מָקוֹם שֶׁהוּא כִּי אֵין מָקוֹם וְאֵין אָדָם וְאֵין שָׁעָה שֶׁלֹּא יוּכְלוּ לִמְצֹא דֶּרֶךְ כְּבוּשָׁה לְהִתְקָרֵב אֵלֶיךָ עַל פִּי דַּרְכֵי עֲצוֹתֵיהֶם וְשִׂיחוֹתֵיהֶם וְתוֹרוֹתֵיהֶם וּרְמָזֵיהֶם, אֲשֶׁר גִּלּוּ לָנוּ בְּסִפְרֵיהֶם הַקְּדוֹשִׁים וְהַנּוֹרָאִים שֶׁנִּתְפַּשְּׁטוּ בְּדוֹרוֹתֵינוּ אֵלֶּה "מַה גָּדְלוּ מַעֲשֶׂיךָ יְהֹוָה מְאֹד עָמְקוּ מַחְשְׁבוֹתֶיךָ", אֲשֶׁר זִכִּיתָ אוֹתָנוּ בְּדוֹרוֹת אֵלֶּה לְאוֹר הַסְּפָרִים הַקְּדוֹשִׁים הָאֵלֶּה שֶׁגִּלּוּ לָנוּ הַצַּדִּיקִים לְפָנֵינוּ אֲבָל כְּבָר גִּלִּיתָ לָנוּ עַל יָדָם שֶׁלְּבַעַל בְּחִירָה קָשֶׁה מְאֹד לַעֲזוֹר, עַל כֵּן כָּל דַּרְכֵיהֶם וַעֲצוֹתֵיהֶם הַנּוֹרָאִים הֵם עֲדַיִן בְּהֶעְלֵם וְהֶסְתֵּר מֵאִתָּנוּ וְדַרְכֵיהֶם הָרְחָבִים הַנּוֹרָאִים וְהַנִּפְלָאִים הֵם עֲדַיִן קְצָרִים וְדַקִּים מְאֹד בְּעֵרֶךְ גַּשְׁמִיּוּתֵנוּ וּבִלְבּוּל דַּעְתֵּנוּ וּכְסִילוּת שִׂכְלֵנוּ, מֵחֲמַת מַעֲשֵׂינוּ הָרָעִים
<h3>תתרמג</h3>
עַל כֵּן בָּאתִי לְפָנֶיךָ בַּעַל הָרַחֲמִים, מוֹרֶה דֶרֶךְ לַשָּׁבִים, שֶׁתַּעַזְרֵנִי וּתְזַכֵּנִי לְקַבֵּל שַׁבָּת בִּקְדֻשָּׁה גְדוֹלָה וּבְשִׂמְחָה רַבָּה וַעֲצוּמָה כָּרָאוּי וּלְהַרְבּוֹת בִּסְעֻדַּת שַׁבָּת, עַד אֲשֶׁר אֶזְכֶּה עַל יְדֵי אֲכִילַת שַׁבָּת קֹדֶשׁ לְהַרְחִיב וּלְהַגְדִּיל אֶת כָּל הַדְּרָכִים הַקְּדוֹשִׁים הָאֲמִתִּיִּים שֶׁאָנוּ צְרִיכִים לֵילֵךְ בָּהֶם לְהִתְקָרֵב אֵלֶיךָ בֶּאֱמֶת וְנִזְכֶּה עַל יְדֵי קְדֻשַּׁת שַׁבָּת לְהַעֲלוֹת אֶת הָרַגְלִין אֶל הַקְּדֻשָּׁה, כְּמוֹ שֶׁכָּתוּב: "אִם תָּשִׁיב מִשַּׁבָּת רַגְלֶךָ" וְכָל הַמִּצְוֹת שֶׁאָנוּ עוֹשִׂין בְּכָל שֵׁשֶׁת יְמֵי הַחֹל יַעֲלוּ רַגְלֵיהֶם מִן הַקְּלִפָּה וְהַסִּטְרָא אַחֲרָא שֶׁיָּנְקָה מֵהֶם בִּימֵי הַחֹל, בְּאֹפֶן שֶׁתּוּכַל כָּל מִצְוָה וּמִצְוָה לֵילֵךְ וְלַעֲלוֹת לְפָנֶיךָ וְאַתָּה בְּרַחֲמֶיךָ הָרַבִּים וּבְאַהֲבָתְךָ הַגְּדוֹלָה שֶׁאַתָּה אוֹהֵב אֶת עַמְּךָ יִשְׂרָאֵל, תְּקַבֵּל כָּל הַמִּצְוֹת וּמַעֲשִׂים טוֹבִים שֶׁלָּנוּ אֲפִלּוּ הַמִּצְוֹת שֶׁל קְטַנֵּי עֵרֶךְ כָּמוֹנִי הַיּוֹם הַנַּעֲשִׂים בְּקַטְנוּת גָּמוּר וּבְלִי שׁוּם שְׁלֵמוּת כְּלָל, אַתָּה בְּרַחֲמֶיךָ וּבְאַהֲבָתֶךָ תְּקַבֵּל כֻּלָּם בְּאַהֲבָה וּבְחֶמְלָה גְדוֹלָה, וּתְחַבֵּב אוֹתָם וְתִתְפָּאֵר וְתִשְׁתַּעֲשַׁע בָּהֶם בְּשַׁעֲשׁוּעִים גְּדוֹלִים מְאֹד וּכְאָב אֶת בֵּן תִּרְצֵנוּ, וּתְחַבֵּב וְתַגְדִּיל וְתַרְחִיב אֶת מְעַט מַעֲשֵׂינוּ הַטּוֹבִים הַקְּטַנִּים בְּמַהוּת וְכַמּוּת וְאֵיכוּת, עַד אֲשֶׁר מֵרֹב הָאַהֲבָה וְהַשַּׁעֲשׁוּעִים תַּגְדִּיל וְתַרְחִיב אֶת הַדֶּרֶךְ הַקֹּדֶשׁ הַנַּעֲשֶׂה עַל יְדֵי מִצְוֹתֵינוּ וִיקֻיַּם מִקְרָא שֶׁכָּתוּב: "צֶדֶק לְפָנָיו יְהַלֵּךְ וְיָשֵׂם לְדֶרֶךְ פְּעָמָיו", שֶׁתַּרְחִיב וְתָשִׂים דֶּרֶךְ רְחָבָה וּכְבוּשָׁה מִפַּעֲמֵי הָרַגְלִין שֶׁל הַמִּצְוֹת וּמַעֲשִׂים טוֹבִים שֶׁלָּנוּ וּבִפְרָט הַדְּרָכִים הַקְּדוֹשִׁים הַנּוֹרָאִים וְהַנִּפְלָאִים שֶׁעָשׂוּ גְדוֹלֵי הַצַּדִּיקִים הָאֲמִתִּיִּים בָּעוֹלָם, תְּרַחֵם עֲלֵיהֶם בִּזְכוּת קְדֻשַּׁת אֲכִילַת שַׁבָּת, וְתַרְחִיבֵם וּתְגַדְּלֵם וּתְגַלֶּה אוֹתָם לָנוּ וּלְכָל עַמְּךָ בֵּית יִשְׂרָאֵל, בְּאֹפֶן שֶׁנִּזְכֶּה לֵילֵךְ בְּדַרְכֵיהֶם הַקְּדוֹשִׁים בֶּאֱמֶת וְלָשׁוּב אֵלֶיךָ בִּתְשׁוּבָה שְׁלֵמָה מִכָּל הַמְּקוֹמוֹת וְהַדְּרָכִים רָעִים שֶׁנִּתְעִינוּ בָּהֶם רַחֵם עָלֵינוּ וְאַל תַּשְׁחִיתֵנוּ, חוּס וַחֲמֹל עָלֵינוּ וְהוֹלִיכֵנוּ וְהַדְרִיכֵנוּ בְּכָל עֵת בִּדְרָכֶיךָ הַקְּדוֹשִׁים שֶׁגִּלִּיתָ לָנוּ עַל יְדֵי צַדִּיקֶיךָ הַנּוֹרָאִים, אֲשֶׁר אַתָּה לְבַד יוֹדֵעַ נִפְלְאוֹת אֲמִתַּת דַּרְכֵיהֶם הַנִּפְלָאִים "הַדְרִיכֵנִי בִּנְתִיב מִצְוֹתֶיךָ כִּי בוֹ חָפָצְתִּי, הַדְרִיכֵנִי בַאֲמִתֶּךָ וְלַמְּדֵנִי כִּי אַתָּה אֱלֹהֵי יִשְׁעִי אוֹתְךָ קִוִּיתִי כָּל הַיּוֹם הוֹרֵנִי יְהֹוָה דֶּרֶךְ חֻקֶּיךָ וְאֶצֳּרֶנָּה עֵקֶב הוֹרֵנִי יְהֹוָה דַּרְכֶּךָ אֲהַלֵּךְ בַּאֲמִתֶּךָ יַחֵד לְבָבִי לְיִרְאָה שְׁמֶךָ"
<h3>תתרמד</h3>
עָזְרֵנִי בַּעַל הַיְשׁוּעוֹת, הוֹשִׁיעֵנִי בְּכָל מַה שֶּׁאֲנִי צָרִיךְ לְהִוָּשֵׁעַ, כִּי צְרָכַי מְרֻבִּים מְאֹד מְאֹד וְדַעְתִּי קְצָרָה לְבָאֵר וּלְפָרֵשׁ אֶפֶס קָצֶה מֵהֶם הַצִּילֵנִי מֵרִיב וּמַחֲלֹקֶת זַכֵּנִי לְשָׁלוֹם בֶּאֱמֶת בְּכָל הַבְּחִינוֹת זַכֵּנִי לְאַהֲבַת חֲבֵרִים בֶּאֱמֶת לַאֲמִתּוֹ זַכֵּנִי לֵילֵךְ בְּדַרְכֵי הַצַּדִּיקִים הָאֲמִתִּיִּים, עַד שֶׁאֶזְכֶּה לִהְיוֹת כִּרְצוֹנְךָ וְכִרְצוֹן יְרֵאֶיךָ בֶּאֱמֶת מֵעַתָּה וְעַד עוֹלָם וְתָשִׂים חֶלְקֵנוּ עִמָּהֶם וּלְעוֹלָם לֹא אֵבוֹשׁ כִּי בְךָ בָּטַחְתִּי וְעַל חַסְדְּךָ הַגָּדוֹל בֶּאֱמֶת נִשְׁעָנְתִּי "יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" עוֹשֶׂה שָׁלוֹם בִּמְרוֹמָיו הוּא בְּרַחֲמָיו יַעֲשֶׂה שָׁלוֹם עָלֵינוּ וְעַל כָּל יִשְׂרָאֵל, וְאִמְרוּ אָמֵן:
<h2>תפילה קח</h2>
<h3>תתרמה</h3>
{מיוסד ע"פ תורה פ"ד}
רִבּוֹנוֹ שֶׁל עוֹלָם רַחֵם עָלַי לְמַעַן שְׁמֶךָ, וְעָזְרֵנִי וְהוֹשִׁיעֵנִי שֶׁאֶזְכֶּה לְהַאֲרִיךְ אֶת יָמַי בִּקְדֻשָּׁה וּבְטָהֳרָה גְדוֹלָה שֶׁאֶזְכֶּה לְקַדֵּשׁ אֶת מַחֲשַׁבְתִּי בִּקְדֻשָּׁה גְדוֹלָה וּתְזַכֵּנִי לֶאֱחֹז בְּמִדָּתוֹ שֶׁל אַבְרָהָם אָבִינוּ אִישׁ הַחֶסֶד, שֶׁאֶזְכֶּה לִהְיוֹת וַתְּרָן בְּמָמוֹנִי, וְלַעֲשׂוֹת טוֹב וָחֶסֶד בֶּאֱמֶת עִם כָּל מִי שֶׁצְּרִיכִין לְהֵטִיב עִמָּהֶם וְלִגְמֹל לָהֶם חֶסֶד כְּפִי רְצוֹנְךָ הַטּוֹב בֶּאֱמֶת וְתַצִּילֵנִי מִקְּפֵדוּת וְקִמּוּץ שֶׁהֵם מְבַלְבְּלִין אֶת הַדַּעַת וְהַמֹּחַ מְאֹד וְלֹא אֶהְיֶה קַפְּדָן וְקַמְצָן כְּלָל, רַק אֶזְכֶּה לִהְיוֹת אִישׁ טוֹב אִישׁ חֶסֶד וַתְּרָן בְּמָמוֹנִי כִּרְצוֹנְךָ הַטּוֹב, עַד שֶׁאֶזְכֶּה לְהִכָּלֵל בְּסִטְרָא דִּימִינָא בִּקְדֻשָּׁה גְדוֹלָה בְּמִדָּתוֹ שֶׁל אַבְרָהָם אָבִינוּ אִישׁ הַחֶסֶד וְעַל יְדֵי זֶה תְּזַכֵּנִי שֶׁיִּהְיֶה שִׂכְלִי וּמוֹחִי חִוָּרָא כְּכַסְפָּא, שֶׁיִּהְיֶה מֹחִי זַךְ וָצַח וְצָלוּל וְאֶזְכֶּה לְהַאֲרִיךְ אֶת יָמַי בִּקְדֻשָּׁה גְדוֹלָה שֶׁאֶזְכֶּה לַהֲגוֹת וְלַחְשֹׁב בְּתוֹרָתְךָ בְּכָל עֵת וּבְכָל שָׁעָה בִּקְדֻשָּׁה גְדוֹלָה וְלֹא אַנִּיחַ אֶת מַחֲשַׁבְתִּי לַחֲשֹׁב שׁוּם מַחֲשָׁבָה חִיצוֹנָה וְזָרָה כְלָל וְתַעַזְרֵנִי וְתוֹשִׁיעֵנִי בִישׁוּעָתְךָ הַגְּדוֹלָה בְּכָל יוֹם וָיוֹם, לְגָרֵשׁ וּלְסַלֵּק וּלְבַטֵּל מְהֵרָה מִמַּחֲשַׁבְתִּי כָּל הַנְּחָשִׁים וְעַקְרַבִּים שֶׁהֵם כָּל מִינֵי בִּלְבּוּלִים וּמַחֲשָׁבוֹת זָרוֹת הַמְסַבְּבִין אֶת הַמֹּחַ בְּכָל יוֹם וְאֶזְכֶּה לְשַׁבֵּר אֶת כָּל הַגְּדֵרִים וְהַמְּחִצּוֹת בַּרְזֶל וְהַמְּסָכִים הַמַּבְדִּילִין וְחוֹצְצִין לִפְנֵי טוֹב הַגָּנוּז שֶׁבְּכָל יוֹם וָיוֹם, וְאֵינָם מַנִּיחִים לִכְנֹס אֵלָיו אֶת מִי שֶׁאֵינוֹ הָגוּן וְרָאוּי אֵלָיו תתרמו
מָלֵא רַחֲמִים רַחֵם עָלַי, וְלֹא תַעֲשֶׂה לִי כַחֲטָאַי, וְלֹא תִגְמֹל לִי כַעֲוֹנוֹתַי רַק תַּעֲשֶׂה עִמִּי כְּחַסְדְּךָ וּכְנִפְלְאוֹתֶיךָ אֲשֶׁר אַתָּה מַרְבֶּה לְהֵטִיב, וְתִגְמְלֵנִי חֲסָדִים טוֹבִים וּתְגַדֵּל חַסְדְּךָ עָלַי בְּכָל עֵת וּבְכָל יוֹם וָיוֹם וְתוֹשִׁיעֵנִי בְּרַחֲמֶיךָ בַּחֲסָדִים חֲדָשִׁים וְנִפְלָאִים בְּאֹפֶן שֶׁגַּם אָנֹכִי אֶזְכֶּה לְהַטּוֹב הַגָּנוּז שֶׁבְּכָל יוֹם וְלֹא יִהְיֶה כֹחַ לְהָרַע שֶׁלִּי לַחֲצֹץ וּלְהַפְסִיק חַס וְשָׁלוֹם בִּפְנֵי הַטּוֹב הַגָּנוּז שֶׁבְּכָל יוֹם, רַק תִּתֶּן לִי כֹחַ וְהִתְחַזְּקוּת וְהִתְאַמְּצוּת בְּלִבִּי וּמַחֲשַׁבְתִּי, שֶׁאֶזְכֶּה לְהִתְחַזֵּק בְּכָל יוֹם וָיוֹם לַחְשֹׁב מַחֲשָׁבוֹת וְלַהֲגוֹת בְּתוֹרָתְךָ הַקְּדוֹשָׁה בְּמַחֲשָׁבָה חֲזָקָה וּנְכוֹנָה, בְּהִתְגַּבְּרוּת גָּדוֹל בְּכָל עֹז וְתַעֲצוּמוֹת, וּבְהִשְׁתּוֹקְקוּת נִמְרָץ אֶל הַטּוֹב הָאֲמִתִּי בֶּאֱמֶת וְלֹא אַנִּיחַ לְשׁוּם מַחֲשָׁבָה זָרָה וְחִיצוֹנָה וּלְשׁוּם בִּלְבּוּל הַדַּעַת לִכְנֹס בְּמַחֲשַׁבְתִּי וּלְבַלְבֵּל אוֹתִי חַס וְשָׁלוֹם רַק אֶהְיֶה חָזָק בְּדַעְתִּי וְלֶאֱחֹז אֶת מַחֲשַׁבְתִּי לַחְשֹׁב בְּכָל יוֹם וּבְכָל עֵת בְּתוֹרָתְךָ הַקְּדוֹשָׁה עַד שֶׁיְּעוֹרְרוּ רַחֲמֶיךָ הָאֲמִתִּיִּים עָלַי וּתְצַוֶּה לִפְתֹּחַ לִי שַׁעֲרֵי הַחָכְמָה וְהַשֵּׂכֶל, עַד שֶׁיִּתְגַּלּוּ לִי מֵאִתְּךָ חִדּוּשִׁין אֲמִתִּיִּים בְּתוֹרָתְךָ הַקְּדוֹשָׁה בְּכָל יוֹם וָיוֹם מֵהַטּוֹב הַגָּנוּז שֶׁבְּאוֹתוֹ הַיּוֹם וְעַל יְדֵי זֶה אֶזְכֶּה לְהִתְקָרֵב אֵלֶיךָ בֶּאֱמֶת מֵעַתָּה וְעַד עוֹלָם וְאֶזְכֶּה עַל יְדֵי זֶה שֶׁיִּהְיֶה כָּל יוֹם וָיוֹם מִימֵי חַיַּי אָרֹךְ וְגָדוֹל בֶּאֱמֶת בִּקְדֻשָּׁה וּבְטָהֳרָה גְדוֹלָה עַל יְדֵי הַחִדּוּשִׁין דְּאוֹרַיְיתָא הָאֲמִתִּיִּים שֶׁתְּחָנֵּנִי בְּכָל יוֹם וָיוֹם מֵהַטּוֹב הַגָּנוּז שֶׁבְּאוֹתוֹ הַיּוֹם עַד שֶׁאֶזְכֶּה לַאֲרִיכַת יָמִים וְשָׁנִים בֶּאֱמֶת, לִחְיוֹת חַיִּים אֲרוּכִים, חַיִּים טוֹבִים חַיִּים אֲמִתִּיִּים בִּקְדֻשָּׁה וּבְטָהֳרָה גְדוֹלָה בְּעָלְמָא דֵין וּבְעָלְמָא דְאָתֵי לְעוֹלְמֵי עַד וּלְנֵצַח נְצָחִים וִיקֻיַּם בִּי מִקְרָא שֶׁכָּתוּב: "אֹרֶךְ יָמִים אַשְׂבִּיעֵהוּ וְאַרְאֵהוּ בִּישׁוּעָתִי" וְנֶאֱמַר: "כִּי אֹרֶךְ יָמִים וּשְׁנוֹת חַיִּים וְשָׁלוֹם יוֹסִיפוּ לָךְ", וְנֶאֱמַר: "כִּי בִי יִרְבּוּ יָמֶיךָ וְיוֹסִיפוּ לְךָ שְׁנוֹת חַיִּים" וְנֶאֱמַר: "אֹרֶךְ יָמִים בִּימִינָהּ בִּשְׂמֹאלָהּ עֹשֶׁר וְכָבוֹד, דְּרָכֶיהָּ דַרְכֵי נֹעַם וְכָל נְתִיבוֹתֶיהָ שָׁלוֹם עֵץ חַיִּים הִיא לַמַּחֲזִיקִים בָּהּ וְתוֹמְכֶיהָ מְאֻשָּׁר יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן:
<h2>תפילה קט</h2>
<h3>תתרמז</h3>
{מיוסד ע"פ תורה צ"א}
"כָּל מִצְוֹתֶיךָ אֱמוּנָה, שֶׁקֶר רְדָפוּנִי עָזְרֵנִי", אֵל אֱמוּנָה, רַחֵם עָלַי לְמַעַן שְׁמֶךָ, וְזַכֵּנִי לֶאֱמוּנָה שְׁלֵמָה בֶּאֱמֶת עָזְרֵנִי וְהוֹשִׁיעֵנִי שֶׁאֶתְחַזֵּק בֶּאֱמוּנָה שְׁלֵמָה בֶּאֱמֶת, עָזְרֵנִי וְהוֹשִׁיעֵנִי שֶׁאֶתְחַזֵּק בֶּאֱמוּנָה שְׁלֵמָה בְּכָל עֵת, וְאַכְנִיס אֶת עַצְמִי בְּתוֹךְ הָאֱמוּנָה הַקְּדוֹשָׁה בְּכָל פַּעַם יוֹתֵר וְיוֹתֵר, עַד שֶׁאֶזְכֶּה לַעֲלוֹת בְּכָל פַּעַם לֶאֱמוּנָה גְּבוֹהָה יוֹתֵר וְיוֹתֵר, עַד שֶׁאֶזְכֶּה לָבוֹא אֶל הַשֵּׂכֶל עַל יְדֵי הָאֱמוּנָה, שֶׁאֶזְכֶּה עַל יְדֵי זֶה לְהִתְחַזְּקוּת הָאֱמוּנָה בֶּאֱמֶת, וּלְהָבִין וּלְהַשִּׂיג בְּשִׂכְלִי אֶת הַדְּבָרִים שֶׁלֹּא הָיִיתִי מְבִינָם בַּתְּחִלָּה וְהָיִיתִי צָרִיךְ לְהִתְחַזֵּק בָּהֶם בֶּאֱמוּנָה לְבַד וְעַתָּה אֶזְכֶּה לַהֲבִינָם וּלְהַשִּׂיגָם בְּדַעְתִּי וְשִׂכְלִי, רַק בִּדְבָרִים גְּבוֹהִים וְנֶעְלָמִים יוֹתֵר שֶׁלֹּא אֲבִינֵם עֲדַיִן אֶתְחַזֵּק בָּהֶם בֶּאֱמוּנָה שְׁלֵמָה וְכֵן אֶתְחַזֵּק בֶּאֱמוּנָה גְדוֹלָה בְּתוֹסֶפֶת קְדֻשָּׁה בְּכָל פַּעַם עַד שֶׁאֶזְכֶּה בְּכָל פַּעַם לְהָבִין וּלְהַשִּׂיג בְּשִׂכְלִי וְדַעְתִּי גַם אֵלּוּ הַדְּבָרִים הַגְּבוֹהִים וְנֶעְלָמִים יוֹתֵר, וְכֵן בְּכָל עֵת וָעֵת אֶתְחַזֵּק בֶּאֱמוּנָה גְדוֹלָה יוֹתֵר וְיוֹתֵר, עַד שֶׁאֶזְכֶּה לְהַמְשִׁיךְ הַשֵּׂכֶל וְהַדַּעַת עַל יְדֵי הָאֱמוּנָה, לָבוֹא אֶל הַשֵּׂכֶל שֶׁל הַדָּבָר שֶׁבַּתְּחִלָּה הָיָה נֶעְלָם מִמֶּנִּי וְהָיִיתִי צָרִיךְ לְהַאֲמִין בּוֹ בֶּאֱמוּנָה לְבַד, עַד שֶׁאֶזְכֶּה לָבוֹא לְרֹאשׁ אֱמוּנָה, וּלְדַעַת שָׁלֵם בִּקְדֻשָּׁה גְדוֹלָה, לָדַעַת וּלְהַכִּיר אוֹתְךָ בֶּאֱמֶת וְאֶזְכֶּה לָדַעַת וּלְהָבִין כָּל מַה שֶּׁאֶפְשָׁר בְּשֵׂכֶל אֱנוֹשִׁי לְהָבִין בֶּאֱמֶת וּמַה שֶּׁאִי אֶפְשָׁר לְהָבִין בְּהַדַּעַת, אֶזְכֶּה לֶאֱמוּנָה שְׁלֵמָה בְּתַכְלִית הַשְּׁלֵמוּת בְּתַכְלִית הַמַּעֲלָה הָעֶלְיוֹנָה כִּרְצוֹנְךָ וְכִרְצוֹן צַדִּיקֶיךָ הָאֲמִתִּיִּים אֲשֶׁר זָכוּ לֶאֱמוּנָה וּלְדַעַת בְּתַכְלִית הַמַּעֲלָה שֶׁאֵין מַעֲלָה אַחֲרָיו וְאֶזְכֶּה לֶאֱמוּנָה שְׁלֵמָה וַחֲזָקָה כָּל כָּךְ עַד שֶׁתִּתְפַּשֵּׁט הָאֱמוּנָה בְּכָל הָאֵבָרִים תתרמח
רִבּוֹנוֹ שֶׁל עוֹלָם, רִבּוֹנוֹ דְעָלְמָא כֹּלָּא, יְהֹוָה עֵינֶיךָ הֲלוֹא לֶאֱמוּנָה, תֶּן לִי אֱמוּנָה שְׁלֵמָה בֶּאֱמֶת רִבּוֹנוֹ שֶׁל עוֹלָם, אַתָּה יוֹדֵעַ כָּל מַה שֶּׁעוֹבֵר עַל כָּל הָעוֹלָם בְּעִנְיַן הָאֱמוּנָה הַקְּדוֹשָׁה שֶׁהוּא יְסוֹד הַכֹּל וּבִפְרָט מַה שֶּׁעוֹבֵר עַל יִשְׂרָאֵל עַם קָדוֹשׁ שֶׁהֵם כֻּלָּם מַאֲמִינִים בְּנֵי מַאֲמִינִים, אַךְ אַף עַל פִּי כֵן יֵשׁ אֲלָפִים וּרְבָבוֹת מַדְרֵגוֹת בְּעִנְיַן הָאֱמוּנָה הַקְּדוֹשָׁה וְכָל הַצָּרוֹת וְכָל הַגָּלֻיּוֹת שֶׁעוֹבְרִים עַל יִשְׂרָאֵל הַכֹּל עַל יְדֵי פְּגַם הָאֱמוּנָה שֶׁהוּא יְסוֹד כָּל הַתּוֹרָה כֻּלָּה כַּאֲשֶׁר גִּלִּיתָ אָזְנֵנוּ עַל-יְדֵי חֲכָמֶיךָ הַקְּדוֹשִׁים (וּבִפְרָט מַה שֶּׁעוֹבֵר עַתָּה עַל יִשְׂרָאֵל אֲשֶׁר יָצָא הַקֶּצֶף מֵאִתְּךָ וְנִגְזְרוּ כַמָּה גְזֵרוֹת רָעוֹת עַל יִשְׂרָאֵל [וְנִגְזְרָה הַגְּזֵירָה רָעָה, לִקַּח בְּנֵי יִשְׂרָאֵל לִבְנֵי חַיִל לַמִּלְחָמָה] אוֹי לָנוּ עַל שִׁבְרֵנוּ, נַחֲלָה מַכּוֹתֵינוּ, אוֹי מֶה הָיָה לָנוּ, אוֹי מֶה הָיָה לָנוּ, אוֹי, מִי יַעֲמֹד בַּעֲדֵנוּ בְּעֵת צָרָה מָרָה כָזֹאת אוֹי מַה נַּעֲשֶׂה לָנוּ אוֹי אוֹי לְהֵיכָן נִבְרַח, לְהֵיכָן נָנוּס לְעֶזְרָה, וּבִפְרָט שֶׁנִּשְׁמַע שֶׁרוֹצִים לְהוֹצִיא עוֹד חַס וְשָׁלוֹם גְּזֵרוֹת קָשׁוֹת וְרָעוֹת מְאֹד רַחֲמָנָא לִצְּלָן, וְכֻלָּם כְּנֶגֶד דַּת יִשְׂרָאֵל אוֹי אוֹי וַאֲבוֹי אוֹי וָמַר אוֹי וָמַר, וְכָל אֵלּוּ הַצָּרוֹת כֻּלָּם בָּאִים עַל יְדֵי פְּגַם אֱמוּנָה) וְעַתָּה מַה נַּעֲשֶׂה לְתַקֵּן זֹאת וּבִפְרָט אָנֹכִי אֲשֶׁר הִרְבֵּיתִי לִפְשֹׁעַ נֶגְדְּךָ, וּבְוַדַּאי הַכֹּל בָּא עַל יְדֵי פְגַם אֱמוּנָה שֶׁהִיא יְסוֹד כָּל הַתּוֹרָה כֻּלָּהּ וּבֶאֱמֶת כָּל אֶחָד תָּלוּי בַּחֲבֵרוֹ שֶׁמֵּחֲמַת רִבּוּי הָעֲוֹנוֹת אֵין הָאֱמוּנָה בִּשְׁלֵמוּת וּמֵחֲמַת חֶסְרוֹן הָאֱמוּנָה שֶׁאֵינוֹ בִּשְׁלֵמוּת בָּאוּ הָעֲוֹנוֹת רַחֲמָנָא לִצְּלָן מֵעַתָּה, אֲבָל אֵיךְ מְתַקְּנִים זֹאת, וּמֵהֵיכָן מַתְחִילִים לְתַקֵּן
<h3>תתרמט</h3>
רִבּוֹנוֹ שֶׁל עוֹלָם, מָלֵא רַחֲמִים, הַבּוֹחֵר בְּעַמּוֹ יִשְׂרָאֵל בְּאַהֲבָה, אַתָּה חוֹנַנְתָּנוּ לְמַדַּע תּוֹרָתֶךָ, וַתִּתֶּן לָנוּ תוֹרַת אֱמֶת בִּכְתָב וּבְעַל פֶּה עַל יְדֵי מֹשֶׁה נְבִיאֶךָ נֶאֱמַן בֵּיתֶךָ, וּבְרַחֲמֶיךָ וְחֶמְלָתְךָ שָׁלַחְתָּ לָנוּ בְּכָל דּוֹר וָדוֹר צַדִּיקִים וַחֲסִידִים אֲמִתִּיִּים קְדוֹשִׁים וְנוֹרָאִים חֲכָמִים וּנְבוֹנִים בֶּאֱמֶת, אֲשֶׁר זָכוּ לְהַשִּׂיג תְּבוּנוֹת הַתּוֹרָה לְעָמְקָהּ, וְגִלּוּ לָנוּ חִדּוּשִׁים נִפְלָאִים וְנוֹרָאִים וְנִשְׂגָּבִים מְאֹד מְאֹד אֲשֶׁר אֵין לָשׁוֹן בָּעוֹלָם שֶׁיּוּכַל לְסַפֵּר תֹּקֶף רוּם נִשְׂגְּבוֹת מַעֲלָתָם וְגָבְהָם וּקְדֻשָּׁתָם וְכֹחָם וְכֻלָּם מְסַפְּרִים תְּהִלּוֹת יְהֹוָה וְעִזּוּזוֹ וְנִפְלְאוֹתָיו אֲשֶׁר עָשָׂה, וּמַמְשִׁיכִים וּמְגַלִּים הָאֱמוּנָה הַקְּדוֹשָׁה עַיִן בְּעַיִן לְכָל בָּאֵי עוֹלָם וְאַחֲרֵי כָל אֵלֶּה עֲדַיִן לֹא שַׁבְנוּ מִטָּעוּתֵנוּ וּבְכָל הַצָּרוֹת אֲשֶׁר עוֹבְרִים עָלֵינוּ בִּפְרָט עַתָּה בַּעֲוֹנוֹתֵינוּ הָרַבִּים, לֹא דַּי שֶׁלֹּא זָכִינוּ לְהִתְעוֹרֵר לָשׁוּב אֵלֶיךָ בֶּאֱמֶת, אֲשֶׁר רַק בִּשְׁבִיל זֶה שָׁלַחְתָּ עָלֵינוּ כָּל הַצָּרוֹת הָאֵלֶּה, אַף גַּם בַּעֲווֹנוֹתֵינוּ הָרַבִּים נִתְרַחַקְנוּ מִמְּךָ יוֹתֵר וְיוֹתֵר, עַד אֲשֶׁר נִמְצָאִים כַּמָּה אֲנָשִׁים מִבְּנֵי יִשְׂרָאֵל אֲשֶׁר נִתְעַקֵּם דַּעְתָּם וּלְבָבָם וְנָפְלוּ מֵאֱמוּנָתָם עַל יְדֵי מְרִירוּת הַצָּרוֹת הָאֵלֶּה אוֹי מַה נֹּאמַר וּמַה נְּדַבֵּר, רַק אַתָּה לְבַד יוֹדֵעַ כָּל מַה שֶּׁעוֹבֵר עָלֵינוּ עַתָּה בַּדּוֹרוֹת הָאֵלֶּה בְּעִקְבוֹת מְשִׁיחָא, וּמִי יוֹדֵעַ מַה יִּהְיֶה עוֹד חַס וְשָׁלוֹם אוֹי מִי יָקוּם יַעֲקֹב כִּי קָטֹן הוּא רַחֵם עָלֵינוּ מָלֵא רַחֲמִים, כִּי בְצָרָה גְדוֹלָה אֲנַחְנוּ בִּכְלָל וּבִפְרָט רַחֵם עָלֵינוּ אֵל אֱמוּנָה רַחֵם רַחֵם, הוֹשִׁיעָה הוֹשִׁיעָה, "יְהֹוָה שְׁמַע תְּפִלָּתִי הַאֲזִינָה אֶל תַּחֲנוּנַי בֶּאֱמוּנָתְךָ עֲנֵנִי בְּצִדְקָתֶךָ יְהֹוָה בְּהַשָּׁמַיִם חַסְדֶּךָ אֱמוּנָתְךָ עַד שְׁחָקִים" עָזְרֵנוּ לְמַעַן שְׁמֶךָ, וְזַכֵּנוּ לֶאֱמוּנָה שְׁלֵמָה בֶּאֱמֶת בְּכָל עֵת, עַד אֲשֶׁר יָבֹא עָלַי אֵימָה וְיִרְאָה וּפַחַד גָּדוֹל מֵאִתְּךָ יְהֹוָה אֱלֹהֵינוּ, אֲשֶׁר מְלֹא כָל הָאָרֶץ כְּבוֹדֶךָ וְאַתָּה עוֹמֵד עָלֵינוּ בְּכָל עֵת וְרוֹאֶה בְּמַעֲשֵׂינוּ, וְיוֹדֵעַ מַחְשְׁבוֹתֵינוּ, וּבוֹחֵן לְבָבֵנוּ אֲדוֹן יָחִיד, מָלֵא רַחֲמִים חוֹמֵל דַּלִּים חַזְּקֵנוּ וְאַמְּצֵנוּ לֵידַע וּלְהַאֲמִין בְּכָל זֶה בֶּאֱמֶת בְּכָל עֵת וָרֶגַע, בְּאֹפֶן שֶׁנִּזְכֶּה לְהִנָּצֵל עַל יְדֵי זֶה מִכָּל מִינֵי חֲטָאִים וַעֲוֹנוֹת וּפְשָׁעִים וּמִכָּל מִינֵי מַחֲשָׁבוֹת וְהִרְהוּרִים רָעִים, וּמִכָּל מִינֵי בִּלְבּוּלִים, וּבִפְרָט מִכָּל מִינֵי עַקְמִימִיּוּת שֶׁבַּלֵּב, מִכָּל מִינֵי מַחֲשָׁבוֹת וְהִרְהוּרִים רָעִים שֶׁהֵם כְּנֶגֶד אֱמוּנָתְךָ הַקְּדוֹשָׁה
<h3>תתרנ</h3>
רִבּוֹנוֹ שֶׁל עוֹלָם, אֲדוֹן כֹּל, אַתָּה לְבַד יוֹדֵעַ אֶת עַצְמְךָ, וְאֵין מִי שֶׁיּוֹדֵעַ אוֹתְךָ כְּלָל, רַק אָנוּ מַאֲמִינִים בֶּאֱמוּנָה שְׁלֵמָה שֶׁאַתָּה נִמְצָא הַמְחֻיָּב יָחִיד קַדְמוֹן נִצְחִי בְּלִי רֵאשִׁית בְּלִי תַכְלִית, וְאַתָּה בָּרָאתָ הָעוֹלָם יֵשׁ מֵאַיִן הַמֻּחְלָט זֶה חֲמֵשֶׁת אֲלָפִים וְכוּ', וּבְרַחֲמֶיךָ הַגְּדוֹלִים הִתְחַלְתָּ לְהָאִיר בָּנוּ אֱמוּנָתְךָ הַקְּדוֹשָׁה עַל יְדֵי אֲבוֹתֵינוּ אַבְרָהָם יִצְחָק וְיַעֲקֹב, אֲשֶׁר הֵם הִתְחִילוּ לְגַלּוֹת אֱלֹהוּתְךָ בָּעוֹלָם וְאַחַר כַּךְ נָתַתָּ לָנוּ תוֹרָתְךָ הַקְּדוֹשָׁה בִּכְתָב וּבְעַל פֶּה עַל יְדֵי מֹשֶׁה נְבִיאֲךָ נֶאֱמַן בֵּיתֶךָ אֲשֶׁר הוּא הֵאִיר עֵינֵינוּ וּפָתַח לָנוּ אוֹר הַדַּעַת לֵידַע וּלְהוֹדִיעַ וּלְהִוָּדַע כִּי אַתָּה הוּא יְהֹוָה אֱלֹהֵינוּ אֵין עוֹד מִלְּבַדֶּךָ, עַל יְדֵי כָּל הַגְּדוֹלוֹת וְהַנּוֹרָאוֹת אֲשֶׁר עָשָׂה עִמָּנוּ לְחַיּוֹתֵינוּ כַּיּוֹם הַזֶּה וּבְחֶמְלָתְךָ הַגְּדוֹלָה הוֹסַפְתָּ חֶסֶד וָטוֹב, וְשָׁלַחְתָּ לָנוּ בְּכָל דּוֹר צַדִּיקִים אֲמִתִּיִּים, זְקֵנִים וּנְבִיאִים, רִאשׁוֹנִים וְאַחֲרוֹנִים, תַּנָּאִים וַאֲמוֹרָאִים, וְרַבָּנָן סָבוֹרָאֵי, וּגְאוֹנִים וְרַבָּנִים וַחֲסִידִים צַדִּיקִים וּקְדוֹשִׁים שֶׁהָיוּ בְּכָל דּוֹר וָדוֹר, עַד שֶׁזִכִּיתָנוּ גַּם בַּדּוֹרוֹת הָאֵלֶּה וְשָׁלַחְתָּ לָנוּ צַדִּיקִים נוֹרָאִים כָּאֵלֶּה תתרנא
עַל כֵּן זַכֵּנוּ בְּרַחֲמֶיךָ הָרַבִּים לֵילֵךְ בְּדַרְכֵיהֶם וּלְצַיֵּת אוֹתָם בְּכֹל אֲשֶׁר צִוּוּ אוֹתָנוּ, וְלִהְיוֹת כִּרְצוֹנָם בֶּאֱמֶת בְּכָל עֵת, לַמְּדֵנוּ וְהוֹרֵנוּ אֵיךְ לְהַמְשִׁיךְ עָלֵינוּ הָאֱמוּנָה הַקְּדוֹשָׁה שֶׁהִמְשִׁיכוּ אֲבוֹתֵינוּ וְרַבּוֹתֵינוּ הַצַּדִּיקִים הַקְּדוֹשִׁים מִמָּקוֹם שֶׁהִמְשִׁיכוּ עַל יְדֵי קְדֻשָּׁתָם הָעֲצוּמָה עַד שֶׁזָּכוּ לְמַה שֶּׁזָּכוּ זַכֵּנוּ לְהַמְשִׁיךְ עָלֵינוּ אֱמוּנָתָם וְחַסְדָּם וְטוּבָם וְצִדְקָתָם אֲשֶׁר יָגְעוּ וְטָרְחוּ בִּמְסִירוּת נֶפֶשׁ בִּיגִיעוֹת וְטִרְחוֹת גְּדוֹלוֹת מְאֹד לְהֵטִיב לְכָל בְּנֵי יִשְׂרָאֵל לְדוֹרוֹת עוֹלָם וְהָעִקָּר לְהַמְשִׁיךְ וּלְגַלּוֹת הָאֱמוּנָה הַקְּדוֹשָׁה לְכָל בָּאֵי עוֹלָם וּבִפְרָט לְיִשְׂרָאֵל עַם קָדוֹשׁ, עַם קְרוֹבוֹ עַם סְגֻלָּה עָזְרֵנוּ וְהוֹשִׁיעֵנוּ בְּעֵת צָרָה הַזֹּאת לְמַעַן כֹּחָם וּזְכוּתָם הַגָּדוֹל וְהַקָּדוֹשׁ הַנּוֹרָא וְהַנִּשְׂגָּב מְאֹד עַד אֵין חֵקֶר הוֹשִׁיעֵנוּ אֱלֹהִים כִּי בָאוּ מַיִם עַד נָפֶשׁ, זַכֵּנוּ לֶאֱמוּנָה שְׁלֵמָה בֶּאֱמֶת, עַד שֶׁנִּזְכֶּה בְּכָל פַּעַם לָבוֹא עַל יְדֵי הָאֱמוּנָה הַקְּדוֹשָׁה אֶל הַדַּעַת וְתִתְפַּשֵּׁט הָאֱמוּנָה הַקְּדוֹשָׁה בְּכָל אֶחָד וְאֶחָד בְּכָל הָאֵבָרִים וְנִזְכֶּה תָמִיד לְדַבֵּר הָאֱמוּנָה הַקְּדוֹשָׁה בְּפֶה מָלֵא וּבְלֵב שָׁלֵם בֶּאֱמֶת כְּמוֹ שֶׁנֶּאֱמַר: "חַסְדֵי יְהֹוָה עוֹלָם אָשִׁירָה, לְדוֹר וָדוֹר אוֹדִיעַ אֱמוּנָתְךָ בְּפִי" וְנֶאֱמַר: "וְיוֹדוּ שָׁמַיִם פִּלְאֲךָ יְהֹוָה, אַף אֱמוּנָתְךָ בִּקְהַל קְדוֹשִׁים" וְנֶאֱמַר: "לְדוֹר וָדוֹר אֱמוּנָתֶךָ, כּוֹנַנְתָּ אֶרֶץ וַתַּעֲמֹד" וְנֶאֱמַר: "דֶּרֶךְ אֱמוּנָה בָחָרְתִּי, מִשְׁפָּטֶיךָ שִׁוִּיתִי" וְנֶאֱמַר: "כִּי יָשָׁר דְּבַר יְהֹוָה, וְכָל מַעֲשֵׂהוּ בֶּאֱמוּנָה" וְנֶאֱמַר: "וְצַדִּיק בֶּאֱמוּנָתוֹ יִחְיֶה" וְנֶאֱמַר: "וְאֱמוּנָתִי וְחַסְדִּי עִמּוֹ וּבִשְׁמִי תָּרוּם קַרְנוֹ וְנֶאֱמַר: "כִּי טוֹב יְהֹוָה לְעוֹלָם חַסְדּוֹ, וְעַד דּוֹר וָדוֹר אֱמוּנָתוֹ" וְנֶאֱמַר: "וְאֵרַשְׂתִּיךְ לִי לְעוֹלָם, וְאֵרַשְׂתִּיךְ לִי בְּצֶדֶק וּבְמִשְׁפָּט וּבְחֶסֶד וּבְרַחֲמִים וְאֵרַשְׂתִּיךְ לִי בֶּאֱמוּנָה וְיָדַעַתְּ אֶת יְהֹוָה בָּרוּךְ יְהֹוָה לְעוֹלָם אָמֵן וְאָמֵן":
<h2>תפילה קי</h2>
<h3>תתרנב</h3>
{מיוסד ע"פ תורה ק"א}
"יְהֹוָה אוֹרִי וְיִשְׁעִי מִמִּי אִירָא, יְהֹוָה מָעוֹז חַיַּי מִמִּי אֶפְחָד בִּקְרֹב עָלַי מְרֵעִים לֶאֱכֹל אֶת בְּשָׂרִי, צָרַי וְאֹיְבַי לִי הֵמָּה כָּשְׁלוּ וְנָפָלוּ" רִבּוֹנוֹ שֶׁל עוֹלָם מָלֵא רַחֲמִים אוֹהֵב עַמּוֹ יִשְׂרָאֵל הַבּוֹחֵר בְּעַמּוֹ יִשְׂרָאֵל בְּאַהֲבָה, אַתָּה יוֹדֵעַ אֶת רִבּוּי הַצָּרוֹת צְרוּרוֹת וּתְכוּפוֹת שֶׁעָבְרוּ עַל יִשְׂרָאֵל מִיּוֹם הַגָּלוּת, בִּפְרָט מַה שֶּׁעוֹבֵר עָלֵינוּ עַתָּה בַּיָּמִים הַלָּלוּ (מִיּוֹם שֶׁיָּצְאָה הַגְּזֵירָה רָעָה וְהַמָּרָה לִקַּח בְּנֵי יִשְׂרָאֵל לַחַיִל) וְלֹא דַי לָנוּ מִכָּל הַשָּׁנִים שֶׁעָבְרוּ עָלֵינוּ מֵאָז וְעַד עַתָּה, אֲשֶׁר נִלְכְּדוּ כַמָּה וְכַמָּה מֵאוֹת נְפָשׁוֹת לַשְּׁבִי וְלָרָעָב וְלַחֶרֶב וּלְהַעֲבִירָם עַל דָּת אֲשֶׁר זֶה קָשֶׁה מֵהַכֹּל, מִלְּבַד הַנְּפָשׁוֹת שֶׁנִּפְחֲדוּ בִּפְחָדִים קָשִׁים וּמָרִים בְּלִי שִׁעוּר אֲשֶׁר כַּמָּה מֵהֶם מֵתוּ עַל יְדֵי זֶה וְכַמָּה נֶחְלְשׁוּ בָּחֳלָאִים רָעִים, וְכַמָּה חִבְּלוּ בְּעַצְמָן וְסָבְלוּ יִסּוּרִים קָשִׁים וּמָרִים וַעֲצוּמִים כְּדֵי שֶׁיִּשָּׁאֲרוּ בְּדַת יִשְׂרָאֵל וּבִפְרָט הָרַחֲמָנוּת וְהַצַּעַר וְהַמְּרִירוּת הַקָּשֶׁה וְהַכָּבֵד שֶׁל נַפְשׁוֹת אֲבִיהֶם וְאִמָּם וּקְרוֹבֵיהֶם וְאוֹהֲבֵיהֶם אֲשֶׁר "כָּשַׁל כֹּחַ הַסַּבָּל" אוֹי לָנוּ עַל שִׁבְרֵנוּ אוֹי אוֹי וַאֲבוֹי, אוֹי מֶה הָיָה לָנוּ, אוֹי מֶה הָיָה לָנוּ מַה נֹּאמַר וּמַה נְּדַבֵּר וּמַה נִּצְטַדָּק הָאֱלֹהִים מָצָא אֶת עֲוֹנֵינוּ, מַה נִּזְעַק עַל שִׁבְרֵנוּ, נַחֲלָה מַכּוֹתֵינוּ וְלֹא דַי לָנוּ בְּכָל זֶה אֲשֶׁר בְּכָל זֹאת לֹא הֵשִׁיב אַפּוֹ מֵאִתָּנוּ, וְעוֹד הוֹסִיף לְהַכּוֹת אוֹתָנוּ מַכָּה עַל מַכָּה, כִּי עַד לֹא חֻבְּשָׁה מַכָּה הָרִאשׁוֹנָה, אֲשֶׁר עֵינֵינוּ עוֹלְלָה לְנַפְשֵׁנוּ עַל בְּנוֹת עִירֵנוּ, עַל נַפְשׁוֹת הַמֻּכִּים וְהַמְּרוּטִים, נַפְשׁוֹת הַנֶּאֱנָחִים וְהַנֶּאֱנָקִים אֲשֶׁר נִלְכְּדוּ כְּבָר מִכָּל עִיר וָעִיר עוֹד יָדוֹ נְטוּיָה מִן אָז וְעַד עַתָּה [עַד כִּי יָצָא הַקֶּצֶף לַחֲזוֹר וְלִקַּח בְּתוֹךְ שָׁנָה עוֹד הַפָּעַם] אוֹי אוֹי אוֹי, אוֹי "מִי יָקוּם יַעֲקֹב כִי קָטָן הוּא", אוֹי, אוֹי, מַה נַּעֲשֶׂה, אוֹי אוֹי כִּי נִסְתַּם לִבֵּנוּ וְנֶאֱטַם רוּחֵנוּ אֲפִלּוּ מִלִּצְעֹק אֵלֶיךָ, הֵן מֵרִבּוּי הַצָּרוֹת הֵן מֵרִבּוּי הַהִתְגָּרוּת שֶׁל הַבַּעַל דָּבָר, כִּי הַמִּלְחָמָה מִכָּל צַד, בְּגַשְׁמִיּוּת וְרוּחָנִיּוּת מִבִּפְנִים וּמִבַּחוּץ, בַּחוּץ שִׁכְּלָהּ חֶרֶב מְרִירוּת הַגְּזֵרוֹת, וּבְבֵיתוֹ וּבְתוֹכוֹ שֶׁל כָּל אֶחָד וְאֶחָד מִתְגַּבֵּר בִּנְכָלָיו וְעַרְמִימֻיּוֹתָיו וְתַאֲווֹתָיו וְהִרְהוּרָיו וּמַחְשְׁבוֹתָיו וְכוּ' וְלֹא דַי שֶׁאֵין אָנוּ זוֹכִין לְהִתְעוֹרֵר וְלָשׁוּב אֵלֶיךָ בֶּאֱמֶת עַל יְדֵי רִבּוּי הַצָּרוֹת אֲשֶׁר כַּוָּנָתְךָ רַק בִּשְׁבִיל זֶה לְבַד, עוֹד הוֹסִיף לְהָתֵל בָּנוּ, וְרוֹצֶה לְעַקֵּם אֶת לְבַב כַּמָּה מִבְּנֵי יִשְׂרָאֵל בְּכַמָּה מִינֵי עַקְמִימִיּוּת עַל עַקְמִימִיּוּת בְּלִי שִׁעוּר עַד שֶׁהַרְבֵּה מְהַרְהֲרִים אַחַר מִדּוֹתֶיךָ הַיְשָׁרוֹת וְהַנְּכוֹנוֹת בֶּאֱמֶת:
<h3>תתרנג</h3>
רִבּוֹנוֹ שֶׁל עוֹלָם חַנּוּן הַמַּרְבֶּה לִסְלֹחַ, סְלַח נָא, מְחַל נָא, כַּפֶּר נָא "סְלַח נָא לַעֲוֹן הָעָם הַזֶּה כְּגֹדֶל חַסְדֶּךָ, וְכַאֲשֶׁר נָשָׂאתָה לָעָם הַזֶּה מִמִּצְרַיִם וְעַד הֵנָּה" כִּי אַתָּה לְבַד יוֹדֵעַ מַעֲמָד וּמַצָּב שֶׁל יִשְׂרָאֵל עַתָּה, כִּי נִשְׁאַרְנוּ כַּתֹּרֶן בְּרֹאשׁ הָהָר וְכַנֵּס עַל הַגִּבְעָה, "יְתוֹמִים הָיִינוּ וְאֵין אָב, אִמּוֹתֵינוּ כְּאַלְמָנוֹת" וְאֵין מִי יַעֲמֹד בַּעֲדֵנוּ, שִׁמְךָ הַגָּדוֹל יַעֲמֹד לָנוּ בְּעֵת צָרָה הַבִּיטָה בְעָנְיֵנוּ כִּי רַבּוּ מַכְאוֹבֵנוּ וְצָרוֹת לְבָבֵנוּ, וּמַה יַּעֲשׂוּ הֲמוֹן בְּנֵי יִשְׂרָאֵל, כִּי מֵעֹצֶם חֶשְׁכַּת הַגָּלוּת וּמְרִירוּת הַצָּרוֹת נֶחְשַׁךְ הַשֵּׂכֶל וְנֶחְסַר הַדַּעַת, עַד אֲשֶׁר נִלְאוּ לִמְצֹא הַפֶּתַח לִתְשׁוּבָה לָשׁוּב אֵלֶיךָ עַל יְדֵי כָּל מַה שֶּׁעוֹבֵר עֲלֵיהֶם, אֲשֶׁר כַּוָּנָתְךָ רַק בִּשְׁבִיל זֶה חוּס וַחֲמֹל עָלֵינוּ, וּשְׁלַח לָנוּ מוֹשִׁיעַ וָרַב לְהַצִּילֵנוּ מִכָּל הַצָּרוֹת בְּגַשְׁמִיּוּת וְרוּחָנִיּוּת, וְיוֹרֵנוּ הַדֶּרֶךְ הַיָּשָׁר וְהָאֱמֶת, בְּאֹפֶן שֶׁנִּזְכֶּה לְהִתְעוֹרֵר לָשׁוּב אֵלֶיךָ בֶּאֱמֶת עַל יְדֵי כָּל מַה שֶּׁעוֹבֵר עָלֵינוּ, הֵן מַה שֶּׁעוֹבֵר בִּכְלָלִיּוּת עַל כָּל עַמְּךָ בֵּית יִשְׂרָאֵל, הֵן מַה שֶּׁעוֹבֵר בִּפְרָטִיּוּת עַל כָּל אֶחָד וְאֶחָד בְּכָל יוֹם וָיוֹם כָּל יְמֵי חַיָּיו מָלֵא רַחֲמִים יוֹדֵעַ תַּעֲלוּמוֹת, צוֹפֶה נִסְתָּרוֹת, אַתָּה לְבַד יוֹדֵעַ כָּל מַה שֶּׁעוֹבֵר עַל יִשְׂרָאֵל עַתָּה בִּכְלָל וּבִפְרָט, מַה נֹּאמַר וּמַה נְּדַבֵּר
<h3>תתרנד</h3>
רִבּוֹנוֹ דְעָלְמָא כֹּלָּא, אֲדוֹן יָחִיד נוֹתֵן הַתּוֹרָה, אַתָּה גִלִּיתָ לָנוּ בְּרַחֲמֶיךָ שֶׁכָּל כֹּחַ הָעֲכּוּ"ם הוּא מֵהָעַיִ"ן [מֵהַשִּׁבְעִים] אַנְפִּין חֲשׁוּכִין דְּהַיְנוּ, עַל יְדֵי שֶּׁאָנוּ מִתְרַשְּׁלִין בְּעֵסֶק הַתּוֹרָה, וְאֵין אָנוּ מְעַיְּנִין בָּהּ כָּרָאוּי וּמֵחֲמַת זֶה דַּרְכֵי הַתּוֹרָה נִסְתְּרוּ וְנֶחְשְׁכוּ מֵעֵינֵינוּ, וְעַל יְדֵי זֶה מִתְגַּבְּרִים חַס וְשָׁלוֹם כָּל הַתַּאֲווֹת וּמִדּוֹת רָעוֹת שֶׁבָּאִים מֵהָעַכּוּ"ם שֶׁיּוֹנְקִין מֵאַנְפִּין חֲשׁוּכִין וְעַל יְדֵי זֶה בְּעַצְמוֹ מִתְגַּבֵּר חַס וְשָׁלוֹם מֶמְשַׁלְתָּם וְגוֹזְרִין עָלֵינוּ גְזֵרוֹת רָעוֹת וּמָרוֹת רַחֲמָנָא לִצְּלָן אֲבָל מַה נַּעֲשֶׂה לְתַקֵּן זֹאת, כִּי מֵחֲמַת עֹל הַפַּרְנָסָה וְהִתְגַּבְּרוּת הַיֵּצֶר הָרָע וְרִבּוּי הַצָּרוֹת קָשֶׁה מְאֹד לַעֲסֹק בַּתּוֹרָה כָּרָאוּי, וַאֲפִלּוּ מְעַט שֶׁעוֹסְקִים בָּהּ, חָשְׁכוּ עֵינֵינוּ, וְנִסְתַּם שִׂכְלֵנוּ מִלְּעַיֵּן בָּהּ כָּרָאוּי, וְעַל פִּי רֹב אֵין אָנוּ מְבִינִים אֲפִלּוּ פְּשׁוּטָן שֶׁל דְּבָרִים, מִכָּל שֶׁכֵּן שֶׁאֵין אָנוּ מְבִינִים עִמְקוֹתֶיהָ וּנְעִימוֹתֶיהָ פְּנִימִיּוֹתֶיהָ וְסוֹדוֹתֶיהָ וְאֵין אָנוּ זוֹכִים לִרְאוֹת אוֹר פְּנֵי הַתּוֹרָה הַקְּדוֹשָׁה וְכַמָּה וְכַמָּה אָנוּ רְחוֹקִים מִשִּׁבְעִין פָּנִים לַתּוֹרָה, מֵעַיִ"ן אַנְפִּין נְהִירִין, שֶׁהֵם מַכְנִיעִים וּמְבַטְּלִים הָעַיִ"ן אַנְפִּין חֲשׁוּכִין, שֶׁעַל יְדֵי זֶה מִמֵּילָא נִשְׁבָּרִים וְנוֹפְלִים מֶמְשַׁלְתָּם שֶׁל הָעַיִ"ן עֲכּוּ"ם שֶׁיּוֹנְקִים מֵהֶם, אֲבָל אֵיךְ זוֹכִים לָזֶה תתרנה
אֱלֹהֵי עוֹלָם בְּרַחֲמֶיךָ הָרַבִּים רַחֵם עָלֵינוּ וְתֵן חֶלְקֵנוּ בְּתוֹרָתֶךָ, זַכֵּנוּ בְּרַחֲמֶיךָ הָרַבִּים שֶׁנִּזְכֶּה לְהִתְעוֹרֵר מֵעַתָּה אֵלֶיךָ בֶּאֱמֶת, וְנַתְחִיל מֵעַתָּה לַעֲסֹק בַּתּוֹרָה יוֹמָם וָלָיְלָה וְאַל יַטְרִידֵנוּ וְאַל יְבַלְבֵּל אוֹתָנוּ שׁוּם טִרְדָּא וְעֵסֶק וּמַשָּׂא וּמַתָּן, רַק תִּהְיֶה מְלַאכְתֵּנוּ נַעֲשֵׂית עַל יְדֵי אֲחֵרִים וּבְרַחֲמֶיךָ הָרַבִּים תְּפַרְנֵס אוֹתָנוּ בְּהַרְחָבָה גְדוֹלָה, וְתַסְפִּיק לָנוּ כָּל הִצְטָרְכוּתֵנוּ מֵאִתְּךָ קֹדֶם שֶׁנִּצְטָרֵךְ לָהֶם, בְּאֹפֶן שֶׁלֹּא נִצְטָרֵךְ לַעֲסֹק בְּשׁוּם עֵסֶק בִּשְׁבִיל פַּרְנָסָה, רַק תִּהְיֶה תּוֹרָתֵנוּ אֻמָּנוּתֵנוּ בָּעוֹלָם הַזֶּה וְתִהְיֶה עִמָּנוּ לְעוֹלָם הַבָּא וַאֲפִלּוּ מִי שֶׁמֻּכְרָח לַעֲסֹק בְּאֵיזֶה מְלָאכָה וְעֵסֶק וּמַשָּׂא וּמַתָּן בִּשְׁבִיל פַּרְנָסָה, תַּעַזְרֵם וּתְחַזֵּק לְבָבָם, שֶּׁאַל יִשְׁכְּחוּ חַס וְשָׁלוֹם אֶת עוֹלָמָם הַנִּצְחִי וְיָחוּסוּ עַל נַפְשָׁם לִקְבֹּעַ עִתִּים לַתּוֹרָה, וְתִהְיֶה תוֹרָתָם קֶבַע וּמְלַאכְתָּם אֲרָעִי וְלֹא יִתְבַּטְּלוּ מֵעֵסֶק הַתּוֹרָה כִּי אִם בְּעֵת הַהֶכְרַח בִּשְׁבִיל הַמַּשָּׂא וּמַתָּן וְהָעֵסֶק בִּלְבָד, וּבְכָל זְמַן שֶׁיּוּכְלוּ לַחְטֹף אֵיזֶה שָׁעָה אוֹ רֶגַע, מִכָּל שֶׁכֵּן יוֹם אוֹ יוֹמַיִם לַעֲסֹק בַּתּוֹרָה, יִזְכּוּ לַהֲגוֹת בָּהּ בְּהַתְמָדָה גְדוֹלָה וּתְרַחֵם עָלֵינוּ, וְתִפְתַּח לָנוּ שְׁבִילֵי הַשֵּׂכֶל הָאֱמֶת שֶׁנִּזְכֶּה לְהָבִין כָּל דִּבְרֵי הַתּוֹרָה עַל בֻּרְיָן וַאֲמִתָּתָן, וְנִזְכֶּה לְהַכְנִיס כָּל מֹחֵנוּ וּמַחְשְׁבוֹתֵינוּ וְשִׂכְלֵנוּ בְּתוֹךְ הַתּוֹרָה וּלְעַיֵּן בָּהּ הֵיטֵב בְּמָקוֹם שֶׁצְּרִיכִין לְעַיֵּן וְכָל כַּוָּנָתֵנוּ יִהְיֶה לִשְׁמָהּ בֶּאֱמֶת כְּדֵי לְהָבִין דִּבְרֵי הַתּוֹרָה עַל בֻּרְיָן לַאֲמִתָּתָן וְלֹא לְהִתְיַהֵר וּלְקַנְטֵר חַס וְשָׁלוֹם, וְלֹא בִּשְׁבִיל שֶׁיְּהֵא נִקְרָא רֶבִּי, וְלֹא בִּשְׁבִיל מָמוֹן וְכָבוֹד וְלֹא נַעֲשֶׂה חַס וְשָׁלוֹם דִּבְרֵי הַתּוֹרָה קַרְדֹּם לַחְפֹּר בָּהֶם וְלֹא עֲטָרָה לְהִתְגַּדֵּל בָּהֶם, רַק נַעֲסֹק בְּהַתּוֹרָה בֶּאֱמֶת לִשְׁמָהּ בְּכָל כֹּחֵנוּ וְשִׂכְלֵנוּ וּמַחְשְׁבוֹתֵינוּ, כְּדֵי שֶׁיְּבִיאֵנוּ הַתַּלְמוּד לִידֵי מַעֲשֶׂה, לָסוּר מֵרָע וְלַעֲשׂוֹת הַטּוֹב בְּעֵינֶיךָ תָּמִיד וְאַתָּה בְּרַחֲמֶיךָ הָרַבִּים וַחֲסָדֶיךָ הָעֲצוּמִים תָּאִיר עֵינֵינוּ בְּתוֹרָתֶךָ, וְתִפְתַּח לִבֵּנוּ שֶׁנִּזְכֶּה לְהָבִין הֵיטֵב בִּמְהִירוּת גָּדוֹל בְּכָל מָקוֹם שֶׁנִּלְמוֹד שָׁם וּלְהַשִּׂיג דִּבְרֵי הַתּוֹרָה בֶּאֱמֶת, וְנִזְכֶּה לִלְמֹד כָּל סִפְרֵי תוֹרָתְךָ הַקְּדוֹשָׁה בְּכָל יוֹם, תְּנַ"ךְ וְשַׁ"ס וּפוֹסְקִים וּמְפָרְשֵׁיהֶם, וְכָל סִפְרֵי הַמִּדְרָשִׁים, וְסִפְרֵי הַזֹּהַר הַקָּדוֹשׁ וְתִקּוּנִּים, וְכָל כִּתְבֵי הָאֲרִ"י זִכְרוֹנוֹ לִבְרָכָה, וְכָל סִפְרֵי הַצַּדִּיקִים הָאֲמִתִּיִּים שֶׁבְּיָמֵינוּ, וְנִזְכֶּה לְגָמְרָם וְלַחֲזֹר וּלְהַתְחִילָם כַּמָּה וְכַמָּה פְּעָמִים כָּל יְמֵי חַיֵּינוּ, רַחֵם עָלֵינוּ לְמַעַן שְׁמֶךָ, וְזַכֵּנוּ לְהַתְמִיד בְּתוֹרָתְךָ הַקְּדוֹשָׁה בְּהַתְמָדָה גְדוֹלָה, כִּי הֵם חַיֵּינוּ וְאֹרֶךְ יָמֵינוּ וּבָהֶם נֶהְגֶּה יוֹמָם וְלָיְלָה וְנִזְכֶּה לְהָמִית עַצְמֵנוּ עַל הַתּוֹרָה עַד שֶׁתִּתְקַיֵּם בְּיָדֵינוּ וְנִזְכֶּה לְשַׁבֵּר וּלְבַטֵּל וּלְהָמִית כָּל הַתַּאֲווֹת רָעוֹת וְכָל הַמִּדּוֹת רָעוֹת שֶׁבְּגוּפֵנוּ, עַל יְדֵי עֵסֶק וְעִיּוּן הַתּוֹרָה בֶּאֱמֶת
<h3>תתרנו</h3>
אָבִינוּ אָב הָרַחֲמָן הַמְרַחֵם רַחֵם נָא עָלֵינוּ וְתֵן בְּלִבֵּנוּ בִּינָה לְהָבִין וּלְהַשְׂכִּיל, לִשְׁמֹעַ לִלְמֹד וּלְלַמֵּד לִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי תַלְמוּד תּוֹרָתֶךָ לִשְׁמָהּ בְּאַהֲבָה, רַחֵם עָלֵינוּ לְמַעַן שְׁמֶךָ, וַעֲזֹר וְהוֹשִׁיעָה לָּנוּ בְּכָל מִינֵי יְשׁוּעוֹת בְּאֹפֶן שֶׁנִּזְכֶּה לְהִתְחַזֵּק בְּעֵסֶק תּוֹרָתְךָ הַקְּדוֹשָׁה לִשְׁמָהּ, וְנַכְנִיס כָּל דַּעְתֵּנוּ וּמַחְשְׁבוֹתֵינוּ וְכָל רַעְיוֹנֵנוּ בְּתוֹךְ תּוֹרָתְךָ הַקְּדוֹשָׁה תָמִיד יוֹמָם וָלַיְלָה, בְאֹפֶן שֶׁתָּאִיר לָנוּ הַתּוֹרָה הַקְּדוֹשָׁה אוֹר פָּנֶיהָ הַנְּעִימִים הַקְּדוֹשִׁים וְיָאִירוּ וְיָגֵנוּ עָלֵינוּ כָּל הָעַיִ"ן פָּנִים לַתּוֹרָה שֶׁזָּכוּ הַצַּדִּיקִים הַשְּׁלֵמִים לְהַשִּׂיגָם, וְעַל יְדֵי זֶה נִזְכֶּה לְשַׁבֵּר וּלְבַטֵּל כָּל הַתַּאֲווֹת וְכָל הַמִּדּוֹת רָעוֹת מֵאִתָּנוּ, וּבְרַחֲמֶיךָ הָרַבִּים וּבְחֶמְלָתְךָ הַגְּדוֹלָה שֶׁאַתָּה חוֹמֵל עַל עַמְּךָ יִשְׂרָאֵל בְּכָל דּוֹר וָדוֹר, תָּחוֹס וּתְרַחֵם וְתַחְמֹל עָלֵינוּ עַתָּה בְּעֵת צָרָה הַזֹּאת, וְתַעֲשֶׂה לְמַעַנְךָ וּלְמַעַן אֲבוֹתֵינוּ, וּלְמַעַן כָּל הַצַּדִּיקִים הַקְּדוֹשִׁים וְהַנּוֹרָאִים שֶׁהָיוּ בְּכָל דּוֹר וָדוֹר עַד הֵנָּה וּתְשַׁבֵּר וּתְבַטֵּל בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים מְהֵרָה מֵאִתָּנוּ כָּל הַגְּזֵרוֹת קָשׁוֹת הֵן אוֹתָם שֶׁכְּבָר נִגְזְרוּ עָלֵינוּ, הֵן אוֹתָם שֶׁרוֹצִים לִגְזֹר חַס וְשָׁלוֹם, כֻּלָּם תַּעֲקֹר וּתְשַׁבֵּר וּתְבַטֵּל בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים, וְלֹא יִשָּׁאֵר מֵהֶם שׁוּם רֹשֶׁם כְּלָל תתרנז
מָלֵא רַחֲמִים, שׁוֹמֵר יִשְׂרָאֵל שְׁמֹר שְׁאֵרִית יִשְׂרָאֵל וְאַל יֹאבַד יִשְׂרָאֵל הָאוֹמְרִים שְׁמַע יִשְׂרָאֵל כִּי אֵיךְ שֶׁהוּא אֵיךְ שֶׁאָנוּ עוֹמְדִים לְהִתְפַּלֵּל עַתָּה בִּיוֵן מְצוּלָה וְאֵין מָעֲמָד כָּזֶה, עִם כָּל זֶה "הֱקִיצוֹתִי וְעוֹדִי עִמָּךְ" כִּי עֲדַיִן אָנוּ אוֹמְרִים שְׁמַע יִשְׂרָאֵל פַּעֲמַיִם בְּכָל יוֹם תָּמִיד וְעַל זֶה לְבַד תָּמַכְנוּ יְתֵדוֹתֵינוּ לָבוֹא לְפָנֶיךָ אֲדוֹן כֹּל עַתָּה גַּם עַתָּה לְהַפִּיל תְּחִנָּתֵנוּ לְפָנֶיךָ בַּעַל הָרַחֲמִים, בִּזְכוּת וְכֹחַ הַצַּדִּיקֵי אֱמֶת שֶׁעָבְדוּ אוֹתְךָ בַּקֹּדֶשׁ בִּקְדֻשָּׁה וּבְטָהֳרָה גְדוֹלָה, וּבִמְסִירַת נֶפֶשׁ, וּבְשֵׂכֶל נִפְלָא, וּבִתְמִימוּת גָּדוֹל כָּל יְמֵי חַיֵּיהֶם, וּבִזְכוּת כָּל הַקְּדוֹשִׁים שֶׁנֶּהֶרְגוּ עַל קְדֻשַּׁת שְׁמֶךָ, וְנִשְׁחֲטוּ וְנִצְלְבוּ וְנֶהֶרְגוּ וּמֵתוּ בְּכַמָּה מִינֵי עִנּוּיִים מְְשֻׁנִּים, וְנִשְׁפַּךְ דָּמָם כַּמַּיִם אַלְפֵי אֲלָפִים וְרִבֵּי רְבָבוֹת נַפְשׁוֹת יִשְׂרָאֵל גְּדוֹלִים וּקְטַנִּים נְעָרִים וּזְקֵנִים מִיּוֹם הַחֻרְבָּן עַד הֵנָּה הֵן עַל כָּל אֵלֶּה בָּאנוּ לְפָנֶיךָ, הָעוֹנֶה לְעַמּוֹ יִשְׂרָאֵל בְּעֵת צָרָה, שֶׁתִּמָּלֵא רַחֲמִים עָלֵינוּ בְּעֵת צָרָה הַמָּרָה הַזֹּאת, וּתְמַהֵר לְהוֹשִׁיעֵנוּ יְשׁוּעָה שְׁלֵמָה חִישׁ קַל מְהֵרָה, וִיקֻיַּם מְהֵרָה: "וְעֵת צָרָה הִיא לְיַעֲקֹב וּמִמֶּנָּה יִוָּשֵׁעַ" חוּסָה עָלֵינוּ כְּרֹב רַחֲמֶיךָ, יֶהֱמוּ מֵעֶיךָ וְרַחֲמֶיךָ עָלֵינוּ, כִּי צְרָכֵינוּ מְרֻבִּים מְאֹד מְאֹד, בְּגוּף וָנֶפֶשׁ בְּגַשְׁמִיּוּת וְרוּחָנִיּוּת, וְדַעְתֵּנוּ קְצָרָה לְבָאֵר וּלְפָרֵשׁ חֵלֶק אֶלֶף וּרְבָבָה מֵהֶם רַחֵם עָלֵינוּ וְהוֹשִׁיעֵנוּ מְהֵרָה לְמַעַן שְׁמֶךָ, בְּכָל מַה שֶּׁאָנוּ צְרִיכִים לְהִוָּשַׁע וְהָגֵן בַּעֲדֵנוּ וְהָסֵר מֵעָלֵינוּ אוֹיֵב דֶּבֶר וְחֶרֶב וְרָעָב וְיָגוֹן, וְהָסֵר שָׂטָן מִלְּפָנֵינוּ וּמֵאַחֲרֵינוּ, וּבְצֵל כְּנָפֶיךָ תַּסְתִּירֵנוּ כִּי אֵין לָנוּ עַל מִי לְהִשָּׁעֵן כִּי אִם עָלֶיךָ אָבִינוּ שֶׁבַּשָּׁמַיִם, "וַאֲנַחְנוּ לֹא נֵדַע מַה נַּעֲשֶׂה, כִּי עָלֶיךָ עֵינֵינוּ הִנֵּה כְעֵינֵי עֲבָדִים אֶל יַד אֲדוֹנֵיהֶם, כְּעֵינֵי שִׁפְחָה אֶל יַד גְּבִרְתָּהּ, כֵּן עֵינֵינוּ אֶל יְהֹוָה אֱלֹהֵינוּ עַד שֶׁיְּחָנֵּנוּ חָנֵּנוּ יְהֹוָה חָנֵּנוּ, כִּי רַב שָׂבַעְנוּ בוּז" חוּסָה עָלֵינוּ בְּאֶרֶץ שִׁבְיֵנוּ וְאַל תִּשְׁפֹּךְ חֲרוֹנְךָ עָלֵינוּ כִּי אֲנַחְנוּ עַמְּךָ בְּנֵי בְּרִיתֶךָ "יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי", אָמֵן:
<h2>תפילה קיא</h2>
<h3>תתרנח</h3>
{מיוסד ע"פ תורה ק"י}
מַלְכִּי וֵאלֹהָי אֵלֶיךָ אֶתְפַּלָּל אָנָּא יְהֹוָה הוֹשִׁיעֵנִי בְרַחֲמֶיךָ הָרַבִּים שֶׁאֶזְכֶּה לַעֲסֹק בְּדִבְרֵי תוֹרָתְךָ לִשְׁמָהּ בְּהַתְמָדָה גְדוֹלָה וּבְתוֹרָתְךָ נֶהְגֶּה יוֹמָם וְלָיְלָה וְתִהְיֶה עִמִּי תָמִיד וְתַעַזְרֵנִי וְתוֹשִׁיעֵנִי שֶׁלֹּא יִתְגַּשְׁמוּ וְשֶׁלֹּא יִתְחַשְּׁכוּ דִבְרֵי הַתּוֹרָה מִפִּי חַס וְשָׁלוֹם רַק אֶזְכֶּה לִלְמֹד תּוֹרָה בִּקְדֻשָּׁה וּבְטָהֳרָה גְדוֹלָה לְבַטֵּל עַצְמִי וְכָל גַּשְׁמִיּוּתִי בִּשְׁעַת לִמּוּדִי, בְּאֹפֶן שֶׁאֶזְכֶּה לְהַרְגִּישׁ בְּלִבִּי וְדַעְתִּי הָעֲרֵבוּת וְהַנְּעִימוּת וְהָרוּחָנִיּוּת וְהַדַּקּוּת וְהָעַמְקוּת שֶׁבְּתוֹרָתְךָ הַקְּדוֹשָׁה כִּי אַתָּה לְבַד יָדַעְתָּ עֹצֶם מְתִיקוּת הַנְּעִימוּת וְהָעֲרֵבוּת וְהָרוּחָנִיּוּת שֶׁל דִּבְרֵי תוֹרָתְךָ הַקְּדוֹשָׁה הַטְּהוֹרָה וְהַתְּמִימָה, כְּמוֹ שֶׁנֶּאֱמַר: "הַנֶּחֱמָדִים מִזָּהָב וּמִפָּז רָב, וּמְתוּקִים מִדְּבַשׁ וְנֹפֶת צוּפִים", וְנֶאֱמַר:
"צוּף דְּבַשׁ אִמְרֵי נֹעַם, מָתוֹק לַנֶּפֶשׁ וּמַרְפֵּא לָעָצֶם", וְנֶאֱמַר: "דְּרָכֶיהָ דַּרְכֵי נֹעַם וְכָל נְתִיבוֹתֶיהָ שָׁלוֹם" וְגַם מֵרָחוֹק אֲנִי רוֹאֶה וּמַאֲמִין בְּגֹדֶל הָעַמְקוּת וְהַנְּעִימוּת וְהָעֲרֵבוּת שֶׁבְּתוֹרָתְךָ הַקְּדוֹשָׁה, אַךְ בַּעֲוֹנוֹתֵינוּ הָרַבִּים, מֵרִבּוּי גַּשְׁמִיּוּתֵנוּ וְעָבְיֵנוּ בְּמַעֲשֵׂינוּ הָרָעִים, וּמַחְשְׁבוֹתֵינוּ הַמְבֻלְבָּלוֹת, גַּם הַתּוֹרָה שֶׁבָּאָה לְתוֹךְ פִּינוּ, לֹא דַי שֶׁאֵינָה מְאִירָה לָנוּ כָּרָאוּי, אַף גַּם הַתּוֹרָה בְּעַצְמָהּ נִתְגַּשְּׁמָה וְנִתְחַשְּׁכָה מִפִּינוּ, וּמֵחֲמַת זֶה לֹא זָכִינוּ עֲדַיִן לְשַׁבֵּר אֶת הַיֵּצֶר הָרָע וְתַאֲווֹתָיו עַל יְדֵי הָעֵסֶק הַתּוֹרָה הַקְּדוֹשָׁה וְאֵינִי זוֹכֶה לְהַרְגִּישׁ הַמְּתִיקוּת וְהַנְּעִימוּת וּגְדֻלַּת הַבּוֹרֵא יִתְבָּרַךְ, וּגְדֻלַּת הַצַּדִּיקִים הָאֲמִתִּיִּים וּגְדֻלַּת הַתּוֹרָה וְהִתְגַּלּוּת הָאֱלֹהוּת, עַל יְדֵי הִתְגַּלּוּת חִדּוּשֵׁי תוֹרָה כָּאֵלֶּה שֶׁזָּכִינוּ לְקַבֵּל מִיּוֹם מַתַּן תוֹרָה וְעַד עַתָּה
<h3>תתרנט</h3>
וְעַתָּה מָה אֶעֱשֶׂה אָבִי שֶׁבַּשָּׁמַיִם, בַּמֶּה יִזְכֶּה נַעַר כָּמוֹנִי מְרֻחָק כָּמוֹנִי לִשְׁמֹר כִּדְבָרֶיךָ בַּמֶּה אֶתְרַצֶּה אֶל אֲדוֹנִי, בַּמֶּה אֲטַהֵר וַאֲקַדֵּשׁ אֶת עַצְמִי, בַּמֶּה אֶזְכֶּה לָשׁוּב מִדְּרָכַי הָרָעִים וּמַחְשְׁבוֹתַי הַמְּגֻנּוֹת, אַחֲרֵי שֶׁגַּם דִּבְרֵי הַתּוֹרָה הַקְּדוֹשָׁה אֲשֶׁר הֵם חַיֵּינוּ וְאֹרֶךְ יָמֵינוּ, וְכָל תִּקְוֹתֵינוּ עֲלֵיהֶם, גַּם הֵם אֵינָם מְאִירִים לִי, אַף, גַּם הֵם נִתְחַשְּׁכִים וְנִתְגַּשְּׁמִים מִפִּי חַס וְשָׁלוֹם וְעַתָּה מָה אֶעֱשֶׂה מָה אֶפְעַל, לְהֵיכָן אָנוּס לְעֶזְרָה תּוֹרָה, תּוֹרָה, תּוֹרַת יְהֹוָה תּוֹרַת מֹשֶׁה, תּוֹרַת כָּל הַצַּדִּיקִים הָאֲמִתִּיִּים, תּוֹרַת כָּל יִשְׂרָאֵל, "תּוֹרַת יְהֹוָה תְּמִימָה מְשִׁיבַת נָפֶשׁ", חוּסָה עַל כְּבוֹדְךָ, וְהָאִירָה לָנוּ בְּאוֹרְךָ הַגָּדוֹל בְּתוֹךְ חֶשְׁכַּת אֲפֵלַת הַגָּלוּת הָאָרֹךְ הַמַּר הַזֶּה, גָּלוּת הָעֲכּוּ"ם, גָּלוּת הַתַּאֲווֹת הָרָעוֹת וְהַמָּרוֹת קוּמָה בְּעֶזְרָתֵנוּ בְּעֵת צָרָה הַגְּדוֹלָה הַזֹּאת בִּכְלָל וּבִפְרָט, וְהִתְגַּבְּרִי בְּאוֹר זְרִיחָתֵךְ הַגְּדוֹלָה עַל כָּל מִינֵי חֹשֶׁךְ וַאֲפֵלָה, וְעַל כָּל מִינֵי גַּשְׁמִיּוּת וְחַשְׁכוּת בְּלִי שִׁעוּר שֶׁהִמְשַׁכְתִּי עָלַי בַּעֲווֹנוֹתַי הָרַבִּים, בְּאֹפֶן שֶׁאֶזְכֶּה גַם אָנֹכִי לִרְאוֹת אוֹר הַגָּדוֹל שֶׁל הַתּוֹרָה וְתִזְרַח וְתָאִיר לִי הַתּוֹרָה לְכָל מִינֵי חֹשֶׁךְ וְגַשְׁמִיּוּת שֶׁנָּפַלְתִּי בָּהֶם, וְתוֹצִיאֵנִי מִתּוֹכָם מְהֵרָה וְאֶזְכֶּה לָצֵאת מֵאֲפֵלָה לְאוֹרָה מֵחֹשֶׁךְ לְאוֹר גָּדוֹל, וִיקֻיַּם בִּי: "נֵר לְרַגְלִי דְבָרֶךָ וְאוֹר לִנְתִיבָתִי" וְנֶאֱמַר: "פֵּתַח דְּבָרֶיךָ יָאִיר מֵבִין פְּתָיִים", וְנֶאֱמַר: "כִּי נֵר מִצְוָה וְתוֹרָה אוֹר, וְדֶרֶךְ חַיִּים תּוֹכְחוֹת מוּסָר" תתרס
מָלֵא רַחֲמִים, נוֹתֵן הַתּוֹרָה, עוּרָה נָא, עוֹרְרָה נָא, בְּרַחֲמֶיךָ וְכֹחֲךָ אֶת הַכֹּחַ הַגָּדוֹל שֶׁל הַתּוֹרָה הַקְּדוֹשָׁה, אֲשֶׁר יֵשׁ לָהּ כֹּחַ לְהָאִיר גַּם בְּתוֹךְ חֹשֶׁךְ אֲפֵלָה שֶׁלִּי "כִּי אַתָּה תָּאִיר נֵרִי, יְהֹוָה אֱלֹהַי יַגִּיהַּ חָשְׁכִּי" כִּי "גַּם חֹשֶׁךְ לֹא יַחְשִׁיךְ מִמֶּךָ, וְלַיְלָה כַּיּוֹם יָאִיר כַּחֲשֵׁיכָה כָּאוֹרָה", עֲשֵׂה מַה שֶּׁתַּעֲשֶׂה בְּרַחֲמֶיךָ הָרַבִּים וְנִפְלְאוֹתֶיךָ הָעֲצוּמִים, שֶׁאֶזְכֶּה לְקַיֵּם בֶּאֱמֶת מִקְרָא שֶׁכָּתוּב: "לֹא יָמוּשׁ סֵפֶר הַתּוֹרָה הַזֶּה מִפִּיךָ", שֶׁלֹּא יָסוּרוּ דִבְרֵי הַתּוֹרָה מִפִּי לְעוֹלָם וְגַם שֶׁלֹּא יִתְגַּשְׁמוּ וְלֹא יִתְחַשְּׁכוּ עַל יְדֵי פִּי הַמְגֻשָּׁם, רַק אַדְרַבָּא הַתּוֹרָה תָאִיר בִּי לְבַטֵּל מִמֶּנִּי כָּל הַגַּשְׁמִיּוּת וְכָל הַחַשְׁכוּת עַד שֶׁאֶזְכֶּה לְהַרְגִּישׁ בֶּאֱמֶת הָעֲרֵבוּת וְהַנְּעִימוּת וְהַדַּקּוּת וְהָעַמְקוּת הָאֲמִתִּי, וְהִתְגַּלּוּת אֱלֹהוּתְךָ שֶׁבְּתוֹרָתְךָ הַקְּדוֹשָׁה, עַד שֶׁאֶזְכֶּה לְהַכִּיר אוֹתְךָ בֶּאֱמֶת וּלְהָבִין גְּדֻלָּתְךָ וּגְדֻלַּת הַצַּדִּיקִים וּגְדֻלַּת הַתּוֹרָה, עַל יְדֵי עָסְקִי בָהּ בֶּאֱמֶת לִשְׁמָהּ, בְּלִי שׁוּם פְּנִיוֹת וְגַדְלוּת וּשְׁקָרִים, בְּלִי שׁוּם כַּוָּנָה בִּשְׁבִיל שׁוּם צַד כָּבוֹד וְהִתְנַשְּׂאוּת וּמַנְהִיגוּת וְרַבָּנוּת חַס וְשָׁלוֹם, רַק לְמַעַן שִׁמְךָ לְבַד בֶּאֱמֶת לַאֲמִתּוֹ וְעַל יְדֵי זֶה אֶזְכֶּה לִתְפֹּס אֶת דִּבְרֵי הַתּוֹרָה הֵיטֵב בְּלִבִּי וּמוֹחִי וְדַעְתִּי, וְתִפְתַּח לִבִּי בְּתוֹרָתֶךָ שֶׁאֶזְכֶּה לִלְמֹד הַרְבֵּה בְּכָל יוֹם, וּלְהָבִין כָּל דָּבָר עַל בֻּרְיוֹ לַאֲמִתָּתוֹ בִּמְהִירוּת גָּדוֹל, וְלִזְכֹּר הֵיטֵב כָּל דָּבָר שֶׁאֶלְמֹד וְלֹא אֶשְׁכַּח שׁוּם דָּבָר מִמִּשְׁנָתִי, וְלֹא יְבַלְבֵּל אוֹתִי וְלֹא יַטְרִיד אוֹתִי רִבּוּי הַלִּמּוּד, רַק תַּרְחִיב לִבִּי בְּתוֹרָתֶךָ שֶׁתָּאִיר בִּי בְּאוֹר גָּדוֹל וְאֶזְכֶּה לְתָפְסָהּ וּלְקַבְּלָהּ בְּמֹחִי וְלִבִּי בְּדֶרֶךְ רוּחָנִיּוּתֶיהָ וְדַקּוּתֶיהָ עַד שֶׁתּוּכַל כָּל הַתּוֹרָה כֻּלָּהּ לִשְׁכֹּן בְּלִבִּי וּלְזָכְרָהּ הֵיטֵב תָּמִיד בְּלִי שׁוּם שִׁכְחָה כְּלָל הַבָּא מֵחַשְׁכוּת וְגַשְׁמִיּוּת חַס וְשָׁלוֹם
<h3>תתרסא</h3>
אָבִינוּ שֶׁבַּשָּׁמַיִם חוֹנֵן לְאָדָם דַּעַת, הַמְלַמֵּד תּוֹרָה לְעַמּוֹ יִשְׂרָאֵל, זַכֵּנוּ לְאוֹר הַתּוֹרָה אוֹר הַחַיִּים, בֶּאֱמֶת "הָאִירָה פָּנֶיךָ עַל עַבְדֶּךָ הוֹשִׁיעֵנִי בְחַסְדֶּךָ" שֶׁיָּאִירוּ לָנוּ דִבְרֵי הַתּוֹרָה תָמִיד, עַד אֲשֶׁר הַמָּאוֹר שֶׁבָּהּ תַּחֲזִיר אוֹתָנוּ לַמּוּטָב, הַעֲרֶב נָא יְהֹוָה אֱלֹהֵינוּ אֶת דִּבְרֵי תוֹרָתְךָ בְּפִינוּ וּבְפִיּוֹת עַמְּךָ בֵּית יִשְׂרָאֵל, וְנִהְיֶה אֲנַחְנוּ וְצֶאֱצָאֵינוּ וְצֶאֱצָאֵי עַמְּךָ בֵּית יִשְׂרָאֵל כֻּלָּנוּ יוֹדְעֵי שְׁמֶךָ וְלוֹמְדֵי תוֹרָתֶךָ לִשְׁמָהּ וִיקֻיַּם בָּנוּ מִקְרָא שֶׁכָּתוּב: "וַאֲנִי זֹאת בְּרִיתִי אוֹתָם אָמַר יְהֹוָה, רוּחִי אֲשֶׁר עָלֶיךָ וּדְבָרַי אֲשֶׁר שַׂמְתִּי בְּפִיךָ, לֹא יָמוּשׁוּ מִפִּיךָ וּמִפִּי זַרְעֲךָ וּמִפִּי זֶרַע זַרְעֲךָ, אָמַר יְהֹוָה מֵעַתָּה וְעַד עוֹלָם יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה קיב</h2>
<h3>תתרסב</h3>
{מיוסד ע"פ תורה קי"ח}
רִבּוֹנוֹ שֶׁל עוֹלָם נוֹתֵן הַתּוֹרָה, רַחֵם עָלֵינוּ וְזַכֵּנוּ לַעֲסֹק בְּתוֹרָתְךָ הַקְּדוֹשָׁה לִשְׁמָהּ בְּהַתְמָדָה גְדוֹלָה וְנִזְכֶּה לִלְמֹד הַרְבֵּה בְּכָל יוֹם וָיוֹם וְתַעַזְרֵנוּ וְתוֹשִׁיעֵנוּ בְּכָל מָקוֹם שֶׁנִּלְמֹד שָׁם לְפָרֵשׁ הַדָּבָר הֵיטֵב בְּלָשׁוֹן שֶׁאָנוּ מְבִינִים בּוֹ, בְּאֹפֶן שֶׁנִּזְכֶּה לְעוֹרֵר וּלְהַמְשִׁיךְ עָלֵינוּ רוּחוֹ שֶׁל מָשִׁיחַ, שֶׁהוּא רוּחַ אֱלֹהִים הַמְרַחֵף עַל פְּנֵי הַמַּיִם שֶׁהִיא הַתּוֹרָה, אֲשֶׁר הוּא מְחֹלָל מִפְּשָׁעֵינוּ, וְסוֹבֵל מַרְעִין וָחֳלָאִים רַבִּים וְיִסּוּרִים קָשִׁים מִפְּשָׁעֵינוּ וּמֵעֲווֹנוֹתֵינוּ כְּדֵי לְכַפֵּר עָלֵינוּ, לְהַצִּילֵנוּ מִכָּל הַצָּרוֹת, לָתֵת לָנוּ מִחְיָה בְּעַבְדוּתֵנוּ, לָשׂוּם לָנוּ שְׁאֵרִית בָּאָרֶץ וּלְהַחֲיוֹת אוֹתָנוּ לִפְלֵטָה גְדוֹלָה רַחֵם עָלָיו וְעָלֵינוּ, וְזַכֵּנוּ לַעֲסֹק בַּתּוֹרָה הַרְבֵּה, וּלְפָרֵשׁ כָּל דָּבָר הֵיטֵב בְּלָשׁוֹן שֶׁמְּבִינִים בּוֹ, וּבִפְרָט כְּשֶׁלּוֹמְדִים עִם חֲבֵרִים וְתַלְמִידִים, לְפָרֵשׁ וּלְבָרֵר וּלְבָאֵר לָהֶם כָּל דָּבָר הֵיטֵב בְּלָשׁוֹן שֶׁיָּבִינוּ בּוֹ, וְיִכָּנְסוּ הַדְּבָרִים בְּאָזְנֵיהֶם וּבִלְבָבֵיהֶם, בְּאֹפֶן שֶׁתִּתְעוֹרֵר עָלֵינוּ עַל יְדֵי זֶה רוּחוֹ שֶׁל מָשִׁיחַ אֲשֶׁר הוּא סוֹבֵל מַרְעִין עֲבוּרֵנוּ, וּמוֹרִיד אֶת עַצְמוֹ וּמַלְבִּישׁ אֶת עַצְמוֹ בְּכַמָּה וְכַמָּה לְבוּשִׁין, לְבוּשֵׁי חֹל, כְּדֵי לִהְיוֹת עִמָּנוּ לְחַיּוֹתֵנוּ וּלְקַיְּמֵנוּ בְּתֹקֶף הַגָּלוּת הַמַּר וְהָאָרֹךְ הַזֶּה, רַחֵם עָלֵינוּ אָבִינוּ אָב הָרַחֲמָן, וְעָזְרֵנוּ וְהוֹשִׁיעֵנוּ בִּזְכוּתוֹ וְכֹחוֹ, וְהַצִּילֵנוּ מְהֵרָה מִכָּל הַצָּרוֹת וּמִכָּל הַגְּזֵרוֹת הֵן אוֹתָם שֶׁנִּגְזְרוּ עָלֵינוּ, הֵן אוֹתָם שֶׁרוֹצִים לִגְזֹר חַס וְשָׁלוֹם, כִּי "כָּשַׁל כֹּחַ הַסַּבָּל" צוּר יִשְׂרָאֵל קוּמָה בְּעֶזְרַת יִשְׂרָאֵל, וּמַהֵר לְהוֹשִׁיעֵנוּ בְּעֵת צָרָה כָזֹאת בְּכֹחַ וּזְכוּת מְשִׁיחַ צִדְקֵנוּ קְדוֹשׁ יִשְׂרָאֵל וִיקֻיַּם בָּנוּ מִקְרָא שֶׁכָּתוּב: "עַתָּה יָדַעְתִּי כִּי הוֹשִׁיעַ יְהֹוָה מְשִׁיחוֹ, יַעֲנֵהוּ מִשְּׁמֵי קָדְשׁוֹ, בִּגְבוּרוֹת יֵשַׁע יְמִינוֹ" וְנֶאֱמַר: "מִגְדֹּל יְשׁוּעוֹת מַלְכּוֹ וְעוֹשֶׂה חֶסֶד לִמְשִׁיחוֹ לְדָוִד וּלְזַרְעוֹ עַד עוֹלָם" וְנֶאֱמַר: "יְהֹוָה עֹז לָמוֹ וּמָעוֹז יְשׁוּעוֹת מְשִׁיחוֹ הוּא הוֹשִׁיעָה אֶת עַמֶּךָ, וּבָרֵךְ אֶת נַחֲלָתֶךָ, וּרְעֵם וְנַשְּׂאֵם עַד הָעוֹלָם יְהֹוָה הוֹשִׁיעָה הַמֶּלֶךְ יַעֲנֵנוּ בְיוֹם קָרְאֵנוּ" אָמֵן וְאָמֵן:
<h2>תפילה קיג</h2>
<h3>תתרסג</h3>
{מיוסד ע"פ תורה קכ"ג}
"אַשְׁרֵי תְמִימֵי דָרֶךְ הַהוֹלְכִים בְּתוֹרַת יְהֹוָה, אַשְׂכִּילָה בְּדֶרֶךְ תָּמִים מָתַי תָּבוֹא אֵלָי אֶתְהַלֵּךְ בְּתָם לְבָבִי בְּקֶרֶב בֵּיתִי, תֹּם וָיֹשֶׁר יִצְּרוּנִי כִּי קִוִּיתִיךָ, וַאֲנִי בְּתֻמִּי אֵלֵךְ פְּדֵנִי וְחָנֵּנִי" רִבּוֹנוֹ שֶׁל עוֹלָם, מָלֵא רַחֲמִים, הַתָּמִים בְּמַעֲשָׂיו, הַתָּם וּמִתַּמָם עִם תְּמִימִים, רַחֵם עָלַי וְזַכֵּנִי לִתְמִימוּת בֶּאֱמֶת וְאֶזְכֶּה לְקַשֵּׁר אֶת עַצְמִי בֶּאֱמֶת וּבְתָמִים לְצַדִּיקִים וּכְשֵׁרִים וּתְמִימִים אֲמִתִּיִּים שֶׁבַּדּוֹר אֲשֶׁר זָכוּ לְשַׁמֵּשׁ צַדִּיקִים אֲמִתִּיִּים וּלְקַבֵּל מֵהֶם דֶּרֶךְ הָאֱמֶת וְהַיָּשָׁר וְאֶזְכֶּה לְסַלֵּק וּלְבַעֵר וּלְבַטֵּל כָּל חָכְמָתִי וְשִׂכְלִי וְדַעְתִּי נֶגְדָּם, כְּאִלּוּ אֵין לִי שׁוּם שֵׂכֶל כְּלָל, רַק לְקַיֵּם כָּל הַיּוֹצֵא מִפִּיהֶם וְעַל כָּל אֲשֶׁר יֹאמְרוּ "כִּי הוּא זֶה" לֹא אָסוּר יָמִין וּשְׂמֹאל רַחֵם עָלַי בַּעַל הָרַחֲמִים, וְהַצִּילֵנוּ מִכָּל מִינֵי בִּלְבּוּלִים וּמִכָּל מִינֵי חָכְמוֹת שֶׁל הָעוֹלָם שֶׁאֵינָם אֲמִתִּיִּים רַחֵם עָלֵינוּ וְהַצִּילֵנוּ מֵהֶם, אַל יִשְׁעוּ אֶל דַּרְכֵיהֶם לִבִּי, וְלֹא אָסוּר מֵאִמְרֵי פִיהֶם שֶׁל הַצַּדִּיקִים הַקְּדוֹשִׁים אֲמִתִּיִּים הַמְּנַהֲלִים אוֹתָנוּ בְּרַחֲמִים בֶּאֱמֶת וּבִתְמִימוּת, עַל פִּי דַרְכֵי הַתּוֹרָה שֶׁקִּבַּלְנוּ מִפִּי מֹשֶׁה רַבֵּנוּ עָלָיו הַשָּׁלוֹם, שָׁמְרֵנוּ וְהַצִּילֵנוּ מִכָּל מִינֵי כְפִירוֹת וּבִלְבּוּלֵי אֱמוּנָה הַבָּאִים מֵחָכְמוֹת הָאֵלֶּה זַכֵּנוּ וְהַכְנִיסֵנוּ לְתוֹךְ דַּרְכֵי הַתְּמִימוּת בֶּאֱמֶת לַאֲמִתּוֹ בְּאֹפֶן שֶׁאֶזְכֶּה לֶאֱמוּנָה שְׁלֵמָה בֶּאֱמֶת, וּלְקַיֵּם אֶת כָּל תּוֹרָתְךָ בְּאַהֲבָה וּבֶאֱמֶת וּבְתָמִים כָּל יְמֵי חַיַּי "יְהִי לִבִּי תָמִים בְּחֻקֶּיךָ לְמַעַן לֹא אֵבוֹשׁ" כִּי "אַתָּה הוּא יְהֹוָה הָאֱלֹהִים אֲשֶׁר בָּחַרְתָּ בְּאַבְרָם וְהוֹצֵאתוֹ מֵאוּר כַּשְׂדִּים, וְשַׂמְתָּ שְׁמוֹ אַבְרָהָם, וּמָצָאתָ אֶת לְבָבוֹ נֶאֱמָן לְפָנֶיךָ" כִּי הָלַךְ לְפָנֶיךָ בִּתְמִימוּת כִּי הָיָה רֹאשׁ לְכָל הַמַּאֲמִינִים הָאֲמִתִּיִּים הַתְּמִימִים וְהַיְשָׁרִים הָעוֹבְדִים אוֹתְךָ בִּתְמִימוּת וּבִפְשִׁיטוּת בֶּאֱמֶת וּבֶאֱמוּנָה שְׁלֵמָה בִּזְכוּתוֹ וּבִזְכוּת כָּל הַצַּדִּיקִים הָאֲמִתִּיִּים וְהַתְּמִימִים
<h3>תתרסד</h3>
רַחֵם עָלַי וְזַכֵּנִי לְהַתְחִיל מֵעַתָּה לֵילֵךְ בְּדַרְכְּךָ בִּתְמִימוּת וּבִפְשִׁיטוּת, בֶּאֱמֶת וּבֶאֱמוּנָה שְׁלֵמָה וְתָסִיר מִמֶּנִּי לֵבָב הָעִקֵּשׁ, שֶׁלֹּא יִשְׂטֶה לְבָבִי אֶל דַּרְכֵי הַחָכְמוֹת שֶׁל הֶבֶל הַנּוֹהֲגִים בָּעוֹלָם שֶׁהֵם מְבַלְבְּלִים וּמוֹנְעִים מְאֹד מִלַּחְשֹׁב עַל תַּכְלִיתֵנוּ וְסוֹפֵנוּ וּלְהִתְקָרֵב אֵלֶיךָ בֶּאֱמֶת וַאֲבַעֵר וַאֲסַלֵּק מִלְּבָבִי כָּל הַחָכְמוֹת הָאֵלֶּה, וְאֵדַע הָאֱמֶת לַאֲמִתּוֹ גֹּדֶל שְׁטוּתִי וְחֶסְרוֹנִי מֵהַדָּעַת כְּמוֹ שֶׁכָּתוּב: "כִּי בַעַר אָנֹכִי מֵאִישׁ וְלֹא בִינַת אָדָם לִי", וּכְתִיב: "וַאֲנִי בַעַר וְלֹא אֵדָע בְּהֵמוֹת הָיִיתִי עִמָּךְ" וּכְתִיב:
"אָמַרְתִּי אֶחְכָּמָה, וְהִיא רְחוֹקָה מִמֶּנִּי" רַחֵם עָלַי לְבַל אֶטְעֶה בְּעַצְמִי בְּשׁוּם חָכְמוֹת שֶׁל הָעוֹלָם הַמְבַלְבְּלִין הַרְבֵּה, רַק אֶזְכֶּה לְקַיֵּם בֶּאֱמֶת וּבִתְמִימוּת כְּכָל הַיּוֹצֵא מִפִּי רַבּוֹתֵינוּ הָאֲמִתִּיִּים וּלְבַטֵּל דַּעְתִּי וְשִׂכְלִי נֶגְדָּם לְגַמְרֵי כְּאִלּוּ אֵין לִי שׁוּם שֵׂכֶל כְּלָל כַּאֲשֶׁר הוּא בֶּאֱמֶת, וְאֶזְכֶּה לְקַיֵּם בֶּאֱמֶת מִקְרָא שֶׁכָּתוּב: "תָּמִים תִּהְיֶה עִם יְהֹוָה אֱלֹהֶיךָ" וְנֶאֱמַר: "יְהֹוָה מִי יָגוּר בְּאָהֳלֶךָ, מִי יִשְׁכֹּן בְּהַר קָדְשֶׁךָ, הוֹלֵךְ תָּמִים וּפֹעֵל צֶדֶק, וְדֹבֵר אֱמֶת בִּלְבָבוֹ" חֲמֹל עָלַי וְהוֹשִׁיעֵנִי וְזַכֵּנִי לְכָל מַה שֶּׁבִּקַּשְׁתִּי מִלְּפָנֶיךָ "יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה קיד</h2>
<h3>תתרסה</h3>
{מיוסד ע"פ תורה ק"ל}
"פֵּרַשְׂתִּי יָדַי אֵלֶיךָ נַפְשִׁי כְּאֶרֶץ עֲיֵפָה לְךָ סֶלָה עֵינִי דָאֲבָה מִנִּי עֹנִי קְרָאתִיךָ יְהֹוָה בְכָל יוֹם שִׁטַּחְתִּי אֵלֶיךָ כַפָּי", מָלֵא רַחֲמִים רַחֵם עָלַי וְקַבֵּל תַּחֲנוּנָי, וְהוֹרֵנִי וְלַמְּדֵנִי דְרָכֶיךָ הָאֲמִתִּיִּים וַעֲצוֹתֶיךָ הַיְשָׁרוֹת בְּכָל עֵת, בְּאֹפֶן שֶׁאֶזְכֶּה לָשׁוּב מְהֵרָה מִמַּעֲשַׂי הָרָעִים וּמִמַּחְשְׁבוֹתַי הַמְגֻנִּים עַד שֶׁאֶזְכֶּה מְהֵרָה לְתִקּוּן הַבְּרִית בֶּאֱמֶת בִּשְׁלֵמוּת כִּרְצוֹנְךָ הַטּוֹב וּתְחָנֵּנִי מֵאִתְּךָ דַּעַת וָשֵׂכֶל אֲמִתִּי, בְּאֹפֶן שֶׁאֶזְכֶּה לֵידַע וּלְהַרְגִּישׁ שִׁפְלוּתִי בֶּאֱמֶת, וְלֹא יַעֲלֶה עַל דַּעְתִּי שׁוּם צַד גֵּאוּת וְגַדְלוּת וְגַבְהוּת וְרָמוּת רוּחָא כִּי בֶּאֱמֶת לְפִי פְּחִיתוּתִי לֹא הָיִיתִי צָרִיךְ לְהִתְפַּלֵּל עַל זֶה כְּלָל לְהִנָּצֵל מִגֵּאוּת כִּי מִי אָנֹכִי שֶׁיַּעֲלֶה עַל לִבִּי שׁוּם צַד גֵּאוּת, אַחֲרֵי שֶׁאֲנִי רָחוֹק מֵאִתְּךָ כָּל כָּךְ, אַךְ אַתָּה יוֹדֵעַ אֵיךְ אוֹרְבִים עָלַי מִכָּל צַד בְּכָל עֵת, עַד אֲשֶׁר מְבַלְבְּלִים דַּעְתִּי בִּפְנִיּוֹת וְגֵאוּת, בִּפְרָט בְּעֵת שֶׁאָנוּ רוֹצִים לַעֲסֹק בְּאֵיזֶה דָבָר שֶׁבִּקְדֻשָּׁה עַל כֵּן בָּאתִי לְפָנֶיךָ בַּעַל הָרַחֲמִים, יוֹדֵעַ תַּעֲלוּמוֹת, אֲשֶׁר בִּמְקוֹם גְּדֻלָּתְךָ שָׁם אָנוּ מוֹצְאִים עַנְוְתָנוּתְךָ, שֶׁתָּחוֹס וְתַחְמֹל עָלַי בְּכָל עֵת וְתִהְיֶה עִמִּי וְתִשְׁמְרֵנִי תָמִיד שֶׁלֹּא יַעֲלֶה עַל לִבִּי שׁוּם צַד גֵּאוּת וְגַבְהוּת כְּלָל, עַד שֶׁאֶזְכֶּה לַעֲנָוָה אֲמִתִּיִּית בְאֹפֶן שֶׁאֶזְכֶּה לִשְׁמִירַת הַבְּרִית בֶּאֱמֶת כַּאֲשֶׁר הוֹדַעְתָּנוּ עַל יְדֵי חֲכָמֶיךָ הַקְּדוֹשִׁים שֶׁעַל יְדֵי עֲנָוָה זוֹכִים לִשְׁמִירַת הַבְּרִית וְתַצִּילֵנוּ מֵעֲנָוָה פְּסוּלָה רַק אֶזְכֶּה לַעֲנָוָה אֲמִתִּיִּית כִּרְצוֹנְךָ הַטּוֹב "הוֹרֵנִי יְהֹוָה דַּרְכֶּךָ אֲהַלֵּךְ בַּאֲמִתֶּךָ, יַחֵד לְבָבִי לְיִרְאָה שְׁמֶךָ יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה קטו</h2>
<h3>תתרסו</h3>
{מיוסד ע"פ תורה קל"ג}
"מִבֶּטֶן שְׁאוֹל שִׁוַּעְתִּי שָׁמַעְתָּ קוֹלִי, קוֹלִי שָׁמָעְתָּ אַל תַּעְלֵם אָזְנְךָ לְרַוְחָתִי לְשַׁוְעָתִי צָפוּ מַיִם עַל רֹאשִׁי אָמַרְתִּי נִגְזָרְתִּי קָרָאתִי שִׁמְךָ יְהֹוָה מִבּוֹר תַּחְתִּיּוֹת" רִבּוֹנוֹ שֶׁל עוֹלָם מָלֵא רַחֲמִים עַל כָּל הַבְּרוּאִים שֶׁבָּעוֹלָם, וַאֲפִלּוּ עָלַי אַף עַל פִּי שֶׁעָשִׂיתִי מַה שֶּׁעָשִׂיתִי, וְאַף גַּם עַתָּה אֲנִי כְּמוֹ שֶׁאֲנִי, הָרַחֲמָן יַצִּילֵנִי מֵעַתָּה, אַף עַל פִּי כֵן אֲנִי רוֹאֶה וּמַאֲמִין כִּי רַחֲמֶיךָ אֵינָם כָּלִים מִמֶּנִּי לְעוֹלָם, רַק שֶׁאִי אֶפְשָׁר לְהָבִין דְּרָכֶיךָ אֵיךְ אַתָּה מִתְנַהֵג עִם כָּל הָעוֹלָם, בִּפְרָט עִם בַּעֲלֵי הַבְּחִירָה שֶׁבִּשְׁבִילָם נִבְרָא הַכֹּל מֵרֹאשׁ וְעַד סוֹף, מִתְּחִלַּת הָאֲצִילוּת עַד סוֹף נְקֻדַּת הַמֶּרְכָּז שֶׁל עוֹלַם הָעֲשִׂיָּה הַגַּשְׁמִי הַזֶּה, וְכָל הָעוֹלָמוֹת אַלְפֵי אֲלָפִים וְרִבֵּי רְבָבוֹת הַכְּלוּלִים בָּהֶם, וְכָל הַמַּלְאָכִים וּשְׂרָפִים וְאוֹפַנִּים וְחַיּוֹת הַקֹּדֶשׁ, כָּל הַהֵיכָלִין וְהַדַּרְגִין דִּקְדֻשָּׁה, וּלְעֻמַּת זֶה כָּל מַה שֶּׁבִּקְלִפָּה וְסִטְרָא אַחֲרָא הַכֹּל כַּאֲשֶׁר לַכֹּל נִבְרָא וְנוֹצַר וְנַעֲשָׂה בִּשְׁבִילֵנוּ בְּנֵי אָדָם הַבַּעֲלֵי בְּחִירָה וְאַתָּה מָסַרְתָּ הַבְּחִירָה בְּיַד בְּנֵי הָאָדָם כְּאִלּוּ אֵינָהּ בְּיָדְךָ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה הַכֹּל בִּידֵי שָׁמַיִם חוּץ מִיִּרְאַת שָׁמַיִם וְאַף עַל פִּי כֵן בֶּאֱמֶת גַּם הַבְּחִירָה בְּיָדְךָ, כִּי מִמְּךָ הַכֹּל וְאַתָּה מְחַיֶּה אֶת כֻּלָּם וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה יִצְרוֹ שֶׁל אָדָם מִתְגַּבֵּר עָלָיו בְּכָל יוֹם, וְאִלְמָלֵא הַקָּדוֹשׁ- בָּרוּךְ-הוּא עוֹזְרוֹ הָיָה נוֹפֵל בְּיָדוֹ, שֶׁנֶּאֱמַר "צוֹפֶה רָשָׁע לַצַּדִּיק וּמְבַקֵּשׁ לַהֲמִיתוֹ, יְהֹוָה לֹא יַעַזְבֵנוּ בְיָדוֹ וְלֹא יַרְשִׁיעֶנּוּ בְּהִשָּׁפְטוֹ", וְאָמְרוּ אִלְמָלֵא שְׁלשָׁה מִקְרָאוֹת נִתְמוֹטְטוּ רַגְלֵיהֶם שֶׁל שׂוֹנְאֵי יִשְׂרָאֵל, חַד "וַאֲשֶׁר הֲרֵעוֹתִי" וְכוּ' וּמִי יָבִין דַּרְכֵי נִפְלְאוֹתֶיךָ הַנּוֹרָאוֹת וְהָעֲצוּמוֹת, וְעֹצֶם חֲסָדֶיךָ הַגְּלְוּיוֹת וְהַנִּסְתָּרוֹת וְהַנֶּעְלָמוֹת, אֲשֶׁר אַתָּה מִתְנַהֵג בַּחֲסָדֶיךָ בְּכָל דּוֹר עִם כָּל אָדָם וְאָדָם בִּפְרָט
<h3>תתרסז</h3>
עַל כֵּן בָּאתִי לְפָנֶיךָ יְהֹוָה אֱלֹהַי וֵאלֹהֵי אֲבוֹתַי, אֱלֹהֵי הָרִאשׁוֹנִים וְהָאַחֲרוֹנִים, אֱלֹהֵי כָל בָּשָׂר חוֹמֵל דַּלִּים שׁוֹמֵעַ תְּפִלַּת כָּל פֶּה, שֶׁתַּחְמֹל עָלַי בְּחֶמְלָתְךָ הַגְּדוֹלָה וְתִתֵּן לִי עֵצָה וְכֹחַ וְהִתְחַזְּקוּת אֵיךְ לִסְתֹּם וּלְהַעֲבִיר עֵינַי הַגַּשְׁמִיִּים וְעֵינֵי הַשֵּׂכֶל וְהַמַּחֲשָׁבָה לְבַל אֶסְתַּכֵּל עוֹד מֵעַתָּה עַל הַבְלֵי עוֹלָם הַזֶּה כְּלָל וּבִפְרָט לִבְלִי לְהַתְחִיל לַחְשֹׁב בְּמַחֲשַׁבְתִּי שׁוּם מַחֲשָׁבָה הַנּוֹגַעַת לְהִרְהוּרִים רָעִים חַס וְשָׁלוֹם כִּי בֶאֱמֶת אֲנִי מַאֲמִין שֶׁעֲדַיִן יֵשׁ לִי בְּחִירָה בְּוַדַּאי, אַךְ מֵעֹצֶם מְרִירַת הַהֶרְגֵּל קָשֶׁה לִי מְאֹד לֶאֱחֹז מַחֲשַׁבְתִּי בִּקְדֻשָּׁה אֲבָל אַתָּה יָכֹל לַעֲזֹר לִי הַרְבֵּה לְמַעַן שְׁמֶךָ, לְמַעַן כְּבוֹדֶךָ, לְמַעַן חַסְדֶּךָ, לְמַעַן רַחֲמֶיךָ הָרַבִּים וְהַגְּדוֹלִים בְּאֹפֶן שֶׁאֶנָּצֵל עַל כָּל פָּנִים מֵעַתָּה מִמַּה שֶּׁאֲנִי צָרִיךְ לְהִנָּצֵל, וְלֹא אֶכְנֹס עוֹד לְגֵּיהִנָּם מַר כָּזֶה, לִיוֵן מְצוּלָה כָּזֹאת וְאָחוֹס עַל נַפְשִׁי מֵעַתָּה לְהַרְחִיק מַחֲשַׁבְתִּי בְּתַכְלִית הָרִחוּק, מִכָּל מִינֵי הִרְהוּרִים וְרַעְיוֹנִים רָעִים שֶׁבָּעוֹלָם, וְלֹא יוּכְלוּ לַעֲלוֹת עַל מַחֲשַׁבְתִּי כְּלָל, אֲפִלּוּ עַל יְדֵי רְאִיַּת עֵינַי הַגַּשְׁמִיִּים "שָׁמְרָה נַפְשִׁי וְהַצִּילֵנִי, אַל אֵבוֹשׁ כִּי חָסִיתִי בָךְ" שָׁמְרֵנִי וְהַצִּילֵנִי מִכָּל מִינֵי הִסְתַּכְּלוּת רָעִים וְהִרְהוּרִים רָעִים, "הַעֲבֵר עֵינַי מֵרְאוֹת שָׁוְא בִּדְרָכֶךָ חַיֵּנִי", יְעוֹרְרוּ רַחֲמֶיךָ הָעֲצוּמִים עַל עֲלוּב נֶפֶשׁ כָּמוֹנִי הַיּוֹם, יֶהֱמוּ מֵעֶיךָ וְרַחֲמֶיךָ עָלַי וֶהְיֵה בְּעֶזְרִי וְהוֹשִׁיעֵנִי שֶׁאֶזְכֶּה לְהוֹצִיא וּלְהַעֲבִיר עֵינַי בְּגַשְׁמִיּוּת וְרוּחָנִיּוּת מֵחֵיזוּ דְּהַאי עָלְמָא רַק אֶזְכֶּה לְהַטּוֹת עֵינַי וְלִבִּי וְדַעְתִּי תָמִיד בְּכָל עֵת לְהִסְתַּכֵּל עַל אוֹר הַתּוֹרָה וְהַצַּדִּיקִים הָאֲמִתִּיִּים הַמְּאִירִים בְּאוֹר גָּדוֹל וְנוֹרָא וְנִשְׂגָּב מְאֹד, עַד שֶׁיִּתְבַּטְּלוּ מִמֶּנִּי עַל יְדֵי זֶה כָּל תַּאֲוֹת עוֹלָם הַזֶּה כִּי כְבָר גִּלִּיתָ אָזְנַי, וַאֲנִי מַאֲמִין בָּזֶה בֶּאֱמֶת וּבֶאֱמוּנָה שְׁלֵמָה, שֶׁכָּל הָעוֹלָם הַזֶּה עִם כָּל תַּאֲווֹתָיו וַהֲבָלָיו אֵינוֹ עוֹלֶה כְּלָל כְּנֶגֶד נְקֻדָּה אַחַת שֶׁל הַתּוֹרָה הַקְּדוֹשָׁה וְהַצַּדִּיקִים הַקְּדוֹשִׁים הַמְּאִירִים בְּכָל הָעוֹלָמוֹת בְּאוֹר גָּדוֹל נִפְלָא וְנוֹרָא, רַק שֶׁעוֹלָם הַזֶּה הַקָּטָן מְאֹד בְּכַמּוּת וּמַהוּת וְאֵיכוּת כְּנֶגֶד נְקֻדָּה אַחַת מֵאוֹר הַתּוֹרָה וְהַצַּדִּיקִים, עוֹמֵד לִפְנֵי עֵינֵי בְּנֵי אָדָם וּמוֹנֵעַ וּמְעַכֵּב אוֹתָם מִלְּהִסְתַּכֵּל עַל אוֹר הַגָּדוֹל וְהַיָּקָר שֶׁל הַתּוֹרָה וְהַצַּדִּיקִים רַחֵם עָלַי לְמַעַן שְׁמֶךָ, אַחֲרֵי אֲשֶׁר חָמַלְתָּ עָלַי לֵידַע וּלְהַאֲמִין בְּכָל זֶה לְבַל אַנִּיחַ לִטְעוֹת אֶת עַצְמִי עוֹד חַס וְשָׁלוֹם, וְלֹא אֵלֵךְ עוֹד חֲשֵׁכִים וְלֹא אָתוּר אַחֲרֵי לְבָבִי וְאַחֲרֵי עֵינַי, וְלֹא אָרִים וְלֹא אֶשָּׂא עֵינַי לְהִסְתַּכֵּל כְּלָל עַל עִסְקֵי הָעוֹלָם הַזֶּה וַהֲבָלָיו, וְתַאֲווֹתָיו הָרָעִים וְהַמָּרִים בְּאַחֲרִיתָם מְאֹד מְאֹד, רַק אֲעַקֵּם אֶת עֵינַי מִלְּהִסְתַּכֵּל עַל כָּל זֶה כְּלָל, רַק עֵינַי לְנֹכַח יַבִּיטוּ וְעַפְעַפַּי יַיְשִׁירוּ נֶגְדִּי לְכַוֵּן רְאִיָּתִי וְהִסְתַּכְּלוּתִי בְּכָל עֵת עַל אוֹר הַתּוֹרָה וְהַצַּדִּיקִים הָאֲמִתִּיִּים וְאַתָּה בְּרַחֲמֶיךָ תָּאִיר עָלַי אוֹרָם הַגָּדוֹל וְהַנֶּעֱרָב, עַד אֲשֶׁר יִתְבַּטְּלוּ מִמֶּנִּי עַל יְדֵי זֶה כָּל תַּאֲוֹת עוֹלָם הַזֶּה וַעֲסָקָיו וַהֲבָלָיו, עַד אֲשֶׁר אֶזְכֶּה לְהַכִּיר אוֹתְךָ בֶּאֱמֶת "לַחֲזוֹת בְּנֹעַם יְהֹוָה וּלְבַקֵּר בְּהֵיכָלוֹ" תתרסח
מָלֵא רַחֲמִים, רַחֵם עָלַי וְקַבֵּל תַּחֲנוּנָי חֲמֹל עָלַי וֶהְיֵה בְּעֶזְרִי לְבַל אַחֲלִיף עוֹד חַס וְשָׁלוֹם אוֹר בְּחֹשֶׁךְ הוֹצִיאֵנִי מֵאֲפֵלָה לְאוֹרָה, מֵחֹשֶׁךְ לְאוֹר גָּדוֹל, מֵחֶשְׁכַּת אֲפֵלַת תַּאֲוֹת עוֹלָם הַזֶּה וְרַעְיוֹנוֹתָיו לְאוֹר צַח וּמְצֻחְצָח שֶׁל הַתּוֹרָה וְצַדִּיקִים הָאֲמִתִּיִּים זַכֵּנִי לְבַלּוֹת כָּל יָמַי לְהִתְקָרֵב בֶּאֱמֶת לְצַדִּיקִים אֲמִתִּיִּים וּלְהַתּוֹרָה הַקְּדוֹשָׁה וְהַנּוֹרָאָה שֶׁהֵם מַמְשִׁיכִין וּמְגַלִּין וּמְאִירִין בְּכָל הָעוֹלָמוֹת בְּכָל עֵת, רַחֵם עָלַי לְמַעַן שְׁמֶךָ, חוּסָה עָלַי וְעַל עוֹלָלַי וְטַפַּי לְמַעַן רַחֲמֶיךָ הַגְּדוֹלִים הָאֲמִתִּיִּים כִּי רַחֲמֶיךָ אֵינָם כָּלִים לְעוֹלָם כְּמוֹ שֶׁכָּתוּב: "חַסְדֵי יְהֹוָה כִּי לֹא תָמְנוּ כִּי לֹא כָלוּ רַחֲמָיו" אֲהָהּ יְהֹוָה, "שִׁטַּחְתִּי אֵלֶיךָ כַפָּי פֵּרַשְׂתִּי יָדַי אֵלֶיךָ נַפְשִׁי כְּאֶרֶץ עֲיֵפָה לְךָ סֶלָה אֵלֶיךָ עֵינַי נְשׂוּאוֹת וּתְלוּיוֹת, אֵלֶיךָ נָשָׂאתִי אֶת עֵינַי הַיּוֹשְׁבִי בַּשָּׁמַיִם, דַּלּוּ עֵינַי לַמָּרוֹם יְהֹוָה עָשְׁקָה לִּי עָרְבֵנִי, עֲרֹב עַבְדֶּךָ לְטוֹב אַל יַעַשְׁקֻנִי זֵדִים" עָזְרֵנוּ לְמַעַן שְׁמֶךָ אָבִינוּ מַלְכֵּנוּ גַּלֵּה כְּבוֹד מַלְכוּתְךָ עָלֵינוּ מְהֵרָה, וְהוֹפַע וְהִנָּשֵׂא עָלֵינוּ וְהָאִירָה עָלֵינוּ בְּרַחֲמֶיךָ אוֹר פְּנֵי הַתּוֹרָה הַקְּדוֹשָׁה וְהַצַּדִּיקִים הָאֲמִתִּיִּים כִּי כְּבָר הִתְחַלְתָּ לְהָאִיר עָלֵינוּ אוֹרְךָ הַגָּדוֹל מִיּוֹם מַתַּן תּוֹרָה עַד הֵנָּה, עַל יְדֵי כָּל הַצַּדִּיקִים הָאֲמִתִּיִּים שֶׁהָיוּ מִימוֹת מֹשֶׁה רַבֵּנוּ עָלָיו הַשָּׁלוֹם עַד הַיּוֹם הַזֶּה, אֲבָל בְּעֹצֶם גַּשְׁמִיּוּתֵנוּ וְחֶשְׁכַּת עֲווֹנוֹתֵינוּ הַמְרֻבִּים מְאֹד אָנוּ צְרִיכִים שֶׁתְּרַחֵם עָלֵינוּ בְּרַחֲמָנוּת גָּדוֹל וְעָצוּם בְּיוֹתֵר בְּאֹפֶן שֶׁתָּאִיר גַּם עָלַי עַתָּה גַּם עַתָּה אוֹר תּוֹרָתְךָ הַקְּדוֹשָׁה, וְאוֹר הַצַּדִּיקִים הָאֲמִתִּיִּים עַד שֶׁיִּתְבַּטְּלוּ מִמֶּנִּי כָּל תַּאֲוֹת עוֹלָם הַזֶּה וַהֲבָלָיו לְגַמְרֵי, וְאֶזְכֶּה מֵעַתָּה לָשׁוּב אֵלֶיךָ בֶּאֱמֶת וּבְתָמִים כִּרְצוֹנְךָ הַטּוֹב "הָאִירָה פָנֶיךָ עַל עַבְדֶּךָ הוֹשִׁיעֵנִי בְחַסְדֶּךָ פָּנֶיךָ הָאֵר בְּעַבְדֶּךָ וְלַמְּדֵנִי אֶת חֻקֶּיךָ" וִיקֻיַּם מְהֵרָה מִקְרָא שֶׁכָּתוּב: "וְאֹרַח צַדִּיקִים כְּאוֹר נֹגַהּ, הוֹלֵךְ וְאוֹר עַד נְכוֹן הַיּוֹם" וְנֶאֱמַר: "לֹא יִהְיֶה לָךְ עוֹד הַשֶּׁמֶשׁ לְאוֹר יוֹמָם, וּלְנֹגַהּ הַיָּרֵחַ לֹא יָאִיר לָךְ, וְהָיָה לָךְ יְהֹוָה לְאוֹר עוֹלָם וֵאלֹהַיִךְ לְתִפְאַרְתֵּךְ, לֹא יָבֹא עוֹד שִׁמְשֵׁךְ, וִירֵחֵךְ לֹא יֵאָסֵף, כִּי יְהֹוָה יִהְיֶה לָּךְ לְאוֹר עוֹלָם, וְשָׁלְמוּ יְמֵי אֶבְלֵךְ וְעַמֵּךְ כֻּלָּם צַדִּיקִים לְעוֹלָם יִירְשׁוּ אָרֶץ, נֵצֶר מַטָּעַי מַעֲשֵׂה יָדַי לְהִתְפָּאֵר" בִּמְהֵרָה בְיָמֵינוּ אָמֵן סֶלָה:
<h2>תפילה קטז</h2>
<h3>תתרסט</h3>
{מיוסד ע"פ תורה קל"ז}
אָבִי שֶׁבַּשָּׁמַיִם עָזְרֵנִי וְהוֹשִׁיעֵנִי שֶׁאֶזְכֶּה לָדוּן אֶת כָּל הָאָדָם לְכַף זְכוּת, אֲפִלּוּ הַחוֹלְקִים עָלַי וְעַל צַדִּיקֵי אֱמֶת, וְהַמְבַזִּין אוֹתָם, בְּכֻלָּם אֶזְכֶּה לִמְצֹא זְכוּת וְטוֹב וְאֶזְכֶּה לְקַיֵּם בֶּאֱמֶת מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה אַל תָּדִין אֶת חֲבֵרְךָ עַד שֶׁתַּגִּיעַ לִמְקוֹמוֹ בְּאֹפֶן שֶׁיִּתְבַּטֵּל כָּל הַמַּחֲלֹקֶת שֶׁבָּעוֹלָם וְיִהְיֶה נִמְשָׁךְ שָׁלוֹם גָּדוֹל וְאַחְדוּת בֵּין כָּל יִשְׂרָאֵל בֶּאֱמֶת
<h3>תתרע</h3>
מָלֵא רַחֲמִים, אֲדוֹן הָאֱמֶת וְהַשָּׁלוֹם, אַתָּה יוֹדֵעַ מֵהֵיכָן נִמְשָׁךְ כָּל הַמַּחֲלֹקֶת שֶׁבָּעוֹלָם, בִּפְרָט הַמַּחֲלֹקֶת שֶׁנִּתְהַוָּה בְּדוֹרוֹתֵינוּ בֵּין הַתַּלְמִידֵי חֲכָמִים וְאַנְשֵׁיהֶם, אֲשֶׁר כַּמָּה נְפָשׁוֹת שָׁקְעוּ עַל יְדֵי הַמַּחֲלֹקֶת הַזֹּאת רַחֵם עָלֵינוּ וַעֲלֵיהֶם, וְגַלֵּה הָאֱמֶת לַאֲמִתּוֹ בָּעוֹלָם, וַעֲשֵׂה אֶת אֲשֶׁר תַּעֲשֶׂה בְּרַחֲמֶיךָ, בְּאֹפֶן שֶׁיִּהְיֶה אַחְדוּת וְשָׁלוֹם גָּדוֹל בֵּינֵינוּ, יִשְׂרָאֵל עַמְּךָ הַקָּדוֹשׁ אֲשֶׁר בָּנוּ בָּחַרְתָּ וְאִם הַמַּחֲלֹקֶת חַס וְשָׁלוֹם מִצִדִּי מֵחֲמַת שֶׁאֲנִי רָחוֹק מִקְּדֻשָּׁתָם שֶׁל הַחוֹלְקִים עָלַי, וּבִשְׁבִיל זֶה חָלַק לִבָּם מֵאִתִּי, רַחֵם עָלַי לְמַעַן שְׁמֶךָ, וְזַכֵּנוּ בְּרַחֲמֶיךָ הָרַבִּים לָשׁוּב מְהֵרָה בִּתְשׁוּבָה שְׁלֵמָה לְפָנֶיךָ בֶּאֱמֶת, עַד שֶׁאַגִּיעַ לִקְדֻשָּׁתָם וּמַעֲלָתָם שֶׁל כָּל יִשְׂרָאֵל הַגְּבוֹהִים מִמֶּנִּי בְּמַעֲלַת קְדֻשָּׁתָם וְטָהֳרָתָם, שֶׁאַגִּיעַ לִמְקוֹמָם בֶּאֱמֶת וְאֶתְאַחֵד עִמָּהֶם בֶּאֱמֶת וְשָׁלוֹם גָּדוֹל וְאִם הַדָּבָר בְּהֵפֶךְ שֶׁמַּחֲלְקוֹתָם עָלֵינוּ הוּא מֵחֲמַת שֶׁהֵם רְחוֹקִים וּנְמוּכִים מֵאִתָּנוּ, וְעַל כֵּן הֵם מִתְקַנְּאִים וּמִתְגָּרִים בָּנוּ וְחוֹלְקִים עָלֵינוּ, רַחֵם עָלֵינוּ לְמַעַן שְׁמֶךָ, וְזַכֵּנוּ לָדוּן אֶת כָּל הַחוֹלְקִים תָּמִיד לְכַף זְכוּת וּתְלַמְּדֵנוּ בְּרַחֲמֶיךָ הָרַבִּים אֵיךְ לִמְצֹא בָּהֶם זְכוּת וְטוֹב אֲפִלּוּ בְּמַה שֶּׁחוֹלְקִים עָלֵינוּ בְּאֹפֶן שֶׁנִּזְכֶּה לְהַעֲלוֹתָם וּלְהַכְנִיסָם בְּכַף זְכוּת בֶּאֱמֶת, עַד שֶׁיִּתְאַחֲדוּ [אִתָּנוּ] בֶּאֱמֶת בְּתַכְלִית הָאַחְדוּת בִּשְׁלֵמוּת, בְּאֹפֶן שֶׁיִּתְבַּטֵל הַמַּחֲלֹקֶת מֵעָלֵינוּ וּמִכָּל יִשְׂרָאֵל, כִּי בְאֶחָד אֵין שַׁיָּךְ מַחֲלֹקֶת, וְתָשִׂים בְּלֵב הַחוֹלְקִים וּמִתְנַגְּדִים אֶל הָאֱמֶת שֶׁיָּשׁוּבוּ כֻלָּם מִשִּׂנְאָתָם וּמַחֲלֻקְתָּם, וְיִמְשְׁכוּ עַצְמָן תָּמִיד אֶל הָאֱמֶת וְהַשָּׁלוֹם, כְּמוֹ שֶׁנֶּאֱמַר: "הָאֱמֶת וְהַשָּׁלוֹם אֱהָבוּ" וְכָל הַשּׂוֹנְאִים וְהַחוֹלְקִים שֶׁאֵינָם חֲפֵצִים בְּשָׁלוֹם, וּמִתְגַּבְּרִים לְהַחֲזִיק בְּמַחֲלֹקֶת, וְאֵינָם חֲפֵצִים לָשׁוּב אֶל הָאֱמֶת תַּכְנִיעֵם וְתַשְׁפִּילֵם עַד עָפָר, כֻּלָּם יִפְּלוּ וְלֹא יָקוּמוּ "תֵּאָלַמְנָה שִׂפְתֵי שֶׁקֶר, הַדּוֹבְרוֹת עַל צַדִּיק עָתָק בְּגַאֲוָה וָבוּז יַכְרֵת יְהֹוָה כָּל שִׂפְתֵי חֲלָקוֹת לָשׁוֹן מְדַבֶּרֶת גְּדוֹלוֹת יֵבֹשׁוּ יִכְלוּ שׂוֹטְנֵי נַפְשִׁי, יַעֲטוּ חֶרְפָּה וּכְלִמָּה מְבַקְשֵׁי רָעָתִי יֵבֹשׁוּ וְיִבָּהֲלוּ מְאֹד כָּל אֹיְבָי, יָשֻׁבוּ יֵבֹשׁוּ רָגַע"
<h3>תתרעא</h3>
רַחֵם עָלֵינוּ לְמַעַן שְׁמֶךָ, וְשִׂים שָׁלוֹם בָּעוֹלָם, כִּי אַתָּה יוֹדֵעַ כַּמָּה וְכַמָּה מַזִּיק הַמַּחֲלֹקֶת לְיִשְׂרָאֵל רַחֵם רַחֵם, מָלֵא רַחֲמִים, וַעֲשֵׂה בְּנִפְלְאוֹתֶיךָ וְנוֹרְאוֹתֶיךָ בְאֹפֶן שֶׁתַּמְשִׁיךְ שָׁלוֹם בָּעוֹלָם בֶּאֱמֶת וִיקֻיַּם מְהֵרָה מִקְרָא שֶׁכָּתוּב: "וְכָל בָּנַיִךְ לִמּוּדֵי יְהֹוָה וְרַב שָׁלוֹם בָּנָיִךְ שָׁלוֹם רָב לְאוֹהֲבֵי תוֹרָתֶךָ וְאֵין לָמוֹ מִכְשׁוֹל וּרְאֵה בָנִים לְבָנֶיךָ שָׁלוֹם עַל יִשְׂרָאֵל יְהִי שָׁלוֹם בְּחֵילֵךְ שַׁלְוָה בְּאַרְמְנוֹתָיִךְ לְמַעַן אַחַי וְרֵעָי אֲדַבְּרָה נָּא שָׁלוֹם בָּךְ, לְמַעַן בֵּית יְהֹוָה אֱלֹהֵינוּ אֲבַקְשָׁה טוֹב לְךָ יְהֹוָה עֹז לְעַמּוֹ יִתֵּן יְהֹוָה יְבָרֵךְ אֶת עַמּוֹ בַשָּׁלוֹם" עֹשֶׂה שָׁלוֹם בִּמְרוֹמָיו הוּא יַעֲשֶׂה שָׁלוֹם עָלֵינוּ וְעַל כָּל יִשְׂרָאֵל וְאִמְרוּ אָמֵן:
<h2>תפילה קיז</h2>
<h3>תתרעב</h3>
{מיוסד ע"פ תורה קמ"ג}
"בַּעֲצָתְךָ תַנְחֵנִי וְאַחַר כָּבוֹד תִּקָּחֵנִי" רִבּוֹנוֹ שֶׁל עוֹלָם, "מַלְכִּי וֵאלֹהָי אֵלֶיךָ אֶתְפַּלָּל אֵלֶיךָ יְהֹוָה אֶקְרָא וְאֶל יְהֹוָה אֶתְחַנָּן עַד אָנָה אָשִׁית עֵצוֹת בְּנַפְשִׁי, יָגוֹן בִּלְבָבִי יוֹמָם, עַד אָנָה יָרוּם אוֹיְבִי עָלָי", רַחֵם עָלַי לְמַעַן שְׁמֶךָ, וְתַקְּנֵנוּ בְּעֵצָה טוֹבָה מִלְּפָנֶיךָ, וְהוֹשִׁיעֵנוּ מְהֵרָה לְמַעַן שְׁמֶךָ, כִּי אַתָּה יוֹדֵעַ גֹּדֶל חֶסְרוֹן הָעֵצָה, וְעֹצֶם רִבּוּי הַסְּפֵקוֹת שֶׁיֵּשׁ בְּלִבִּי בְּכָל הַדְּבָרִים אֲשֶׁר עַל פִּי רֹב כָּל עֲצָתִי חֲלוּקָה לִשְׁתַּיִם, וְאֵינִי יָכוֹל לָתֵת עֵצוֹת בְּנַפְשִׁי בְּשׁוּם דָּבָר לְמִגָּדוֹל וְעַד קָטָן אֲשֶׁר זֶה הַדָּבָר הָיָה בְּעוֹכְרַי וּמוֹנֵעַ אוֹתִי הַרְבֵּה מֵעֲבוֹדַת יְהֹוָה וּמִתְּשׁוּבָה אֲמִתִּיִּית רַחֵם עָלַי בַּעַל הָרַחֲמִים גְּדוֹל הָעֵצָה וְרַב הָעֲלִילָה, וְזַכֵּנִי לְקַבֵּל תָּמִיד כָּל הָעֵצוֹת מִצַּדִּיקֵי וּכְשֵׁרֵי הַדּוֹר הָאֲמִתִּיִּים, אֲשֶׁר כָּל עֲצוֹתֵיהֶם נִמְשָׁכוֹת מֵהַתּוֹרָה הַקְּדוֹשָׁה שֶׁקִּבְּלוּ מֵרַבּוֹתֵיהֶם הַצַּדִּיקִים הַקְּדוֹשִׁים הָאֲמִתִּיִּים זַכֵּנוּ לְהִתְקָרֵב אֲלֵיהֶם בֶּאֱמֶת וּלְקַבֵּל מֵהֶם כָּל הָעֵצוֹת בְּכָל הַדְּבָרִים שֶׁבָּעוֹלָם, הֵן בַּעֲבוֹדוֹת יְהֹוָה וְהֵן בַּעֲבוֹדוֹת מַשָּׂא וּמַתָּן וּפַרְנָסָה, וְהֵן בְּשַׁאֲרֵי עֲסָקִים, בְכֻלָּם אֶשְׁאַל אֶת פִּיהֶם וְאֶזְכֶּה לֵהָנוֹת מֵהֶם עֵצָה וְתוּשִׁיָּה, וְיָאִירוּ בִּי חָכְמָתָם הַקְּדוֹשָׁה, וְעַל יְדֵי זֶה יִהְיֶה נִמְשָׁךְ עָלַי חֶסֶד גָּדוֹל, וְיַמְתִּיקוּ וִיבַטְּלוּ מִמֶּנִּי כָּל הַדִּינִים שֶׁבָּעוֹלָם וְאֶזְכֶּה לִישׁוּעָה שְׁלֵמָה בְּכָל עֵת כְּמוֹ שֶׁכָּתוּב: "וּתְשׁוּעָה בְרֹב יוֹעֵץ" וְתִשְׁמְרֵנִי וְתַצִּילֵנִי תָמִיד שֶׁלֹּא אֶכָּשֵׁל לְעוֹלָם בְּעֵצָה שֶׁאֵינָהּ טוֹבָה חַס וְשָׁלוֹם וְלֹא אַמְשִׁיךְ עָלַי שׁוּם צַעַר וְיִסּוּרִים וְהֶזֵּק חַס וְשָׁלוֹם עַל יְדֵי עֵצוֹת נִבְעָרוֹת חַס וְשָׁלוֹם, רַק אֶשְׁתַּדֵּל תָּמִיד לְקַבֵּל כָּל הָעֵצוֹת מִצַּדִּיקֵי וּכְשֵׁרֵי הַדּוֹר הָאֲמִתִּיִּים, בְּאֹפֶן שֶׁיָּאִירוּ בִּי חָכְמָתָם הַקְּדוֹשָׁה וּתְעוֹרֵר רַחֲמֶיךָ וַחֲסָדֶיךָ הַגְּדוֹלִים עָלַי בְכָל עֵת, וְתוֹשִׁיעֵנִי תָמִיד בְּכָל מַה שֶּׁאֲנִי צָרִיךְ לְהִוָּשֵׁעַ בְּגַשְׁמִיּוּת וְרוּחָנִיּוּת, וְיִהְיֶה נִמְשָׁךְ עָלַי חֶסֶד אֵל כָּל הַיּוֹם וִיקֻיַּם בִּי מִקְרָא שֶׁכָּתוּב: "יְהֹוָה הֵפִיר עֲצַת גּוֹיִם הֵנִיא מַחְשְׁבוֹת עַמִּים, רַבּוֹת מַחֲשָׁבוֹת בְּלֵב אִישׁ וַעֲצַת יְהֹוָה הִיא תָקוּם עֲצַת יְהֹוָה לְעוֹלָם תַּעֲמֹד מַחְשְׁבוֹת לִבּוֹ לְדוֹר וָדוֹר", וְנֶאֱמַר: "יְהֹוָה צְבָאוֹת יָעָץ וּמִי יְפִירֶנָּה", וְנֶאֱמַר: "יִתֵּן לְךָ כִלְבָבֶךָ וְכָל עֲצָתְךָ יְמַלֵּא, נְרַנְּנָה בִּישׁוּעָתֶךָ וּבְשֵׁם אֱלֹהֵינוּ נִדְגֹּל, יְמַלֵּא יְהֹוָה כָּל מִשְׁאֲלוֹתֶיךָ יְהֹוָה הוֹשִׁיעָה הַמֶּלֶךְ יַעֲנֵנוּ בְיוֹם קָרְאֵנוּ יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי בָּרוּךְ יְהֹוָה לְעוֹלָם אָמֵן וְאָמֵן":
<h2>תפילה קיח</h2>
<h3>תתרעג</h3>
{מיוסד ע"פ תורה קנ"ו}
"לֵב טָהוֹר בְּרָא לִי אֱלֹהִים וְרוּחַ נָכוֹן חַדֵּשׁ בְּקִרְבִּי" רִבּוֹנוֹ שֶׁל עוֹלָם שׁוֹמֵעַ וּמַאֲזִין וּמַקְשִׁיב לְקוֹל תְּפִלּוֹתֵינוּ וְשִׂיחוֹתֵינוּ וְתַחֲנוּנֵינוּ, לַמְּדֵנִי אֵיךְ אֶקַּח עַתָּה דִבּוּרִים חֲדָשִׁים וְיָפִים לְרַצּוֹתְךָ וּלְפַיֶּסְךָ שֶׁתַּעֲשֶׂה בְּרַחֲמֶיךָ אֶת אֲשֶׁר בְּחֻקֶּיךָ אֵלֵךְ, וְאֶת מִצְוֹתֶיךָ אֶשְׁמֹר כִּי זֶה כַּמָּה שֶׁאֲנִי צוֹעֵק וּמִתְחַנֵּן וּמַרְבֶּה בִּתְפִלּוֹת וְשִׂיחוֹת וְכָל כַּוָּנָתִי בְכֻלָּם שֶׁאֶזְכֶּה לָשׁוּב אֵלֶיךָ בֶּאֱמֶת מְהֵרָה, וַעֲדַיִן לֹא נוֹשָׁעְתִּי, וַאֲנִי יוֹדֵעַ שֶׁהַמְּנִיעָה מִמֶּנִּי, מֵחֲמַת קַשְׁיוּת עָרְפִּי וְתַאֲוֹתַי הָרָעוֹת וּכְסִילוּת דַּעְתִּי הַמְרֻבָּה אֲבָל אֵינִי יוֹדֵעַ שׁוּם דֶּרֶךְ אֵיךְ לָצֵאת מִכָּל זֶה, וְדִבּוּרִים חֲדָשִׁים אָפְסוּ מִמֶּנִּי, "כִּי אֵין מִלָּה בִּלְשׁוֹנִי הֵן יְהֹוָה יָדַעְתָּ כֻלָּהּ נֶאֱלַמְתִּי דוּמִיָּה הֶחֱשֵׁיתִי מִטּוֹב, וּכְאֵבִי נֶעְכָּר נֶאֱלַמְתִּי לֹא אֶפְתַּח פִּי כִּי אַתָּה עָשִׂיתָ" וְאַתָּה יוֹדֵעַ אָבִי שֶׁבַּשָּׁמַיִם שֶׁכָּל תִּקְוָתִי וְתוֹחַלְתִּי, הִיא עַל תְּפִלָּה וְתַחֲנוּנִים וּצְעָקָה וְשַׁוְעָה אֵלֶיךָ, אֲבָל אֵיךְ לוֹקְחִים דִּבּוּרִים חֲדָשִׁים כְּמוֹ שֶׁאֲנִי צָרִיךְ בְּכָל יוֹם וָיוֹם, בְּאֹפֶן שֶׁאֶזְכֶּה לְרַצּוֹתְךָ בֶּאֱמֶת, שֶׁתְּשִׁיבֵנִי אֵלֶיךָ מְהֵרָה תתרעד
אָבִי שֶׁבַּשָּׁמַיִם, אֵיךְ שֶׁהוּא וְאֵיךְ שֶׁיִּהְיֶה אֲנִי עַל מִשְׁמַרְתִּי אֶעֱמֹד בְּעֶזְרָתְךָ הַגְּדוֹלָה, לִצְעֹק אֵלֶיךָ תָּמִיד אַךְ בָּאתִי לְחַלּוֹת פָּנֶיךָ יְהֹוָה אֱלֹהַי וֵאלֹהֵי אֲבוֹתַי שֶׁתָּחוֹס וּתְרַחֵם וְתַחְמֹל עָלַי, עַל נִרְדָּף כָּמוֹנִי, עַל נִבְזֶה וְנִמְאָס כָּמוֹנִי, וְתַשְׁפִּיעַ עָלַי רוּחַ קָדְשְׁךָ מֵאִתְּךָ, וְתִשְׁלַח בְּפִי בְּכָל עֵת דִּבּוּרִים חֲדָשִׁים נָאִים וְיָפִים שֶׁאוּכַל לְרַצּוֹתְךָ בָּהֶם, שֶׁתַּחֲזִירֵנִי בִּתְשׁוּבָה שְׁלֵמָה בֶּאֱמֶת לְפָנֶיךָ מְהֵרָה וּתְרַחֵם עָלַי וְתוֹשִׁיעֵנִי וְתַעַזְרֵנִי וּתְחַזְּקֵנִי שֶׁאֶזְכֶּה לְדַבֵּק מַחֲשַׁבְתִּי תָמִיד בְּתוֹרָתְךָ הַקְּדוֹשָׁה, וְתַזְכִּירֵנִי וּתְאַמְּצֵנִי בְּרַחֲמֶיךָ תָמִיד לֶאֱחֹז אֶת מַחֲשַׁבְתִּי לְבַל תֵּצֵא חוּצָה כְּלָל, רַק לַחְשֹׁב תָּמִיד מַחֲשָׁבוֹת קְדוֹשׁוֹת בְּתוֹרָתְךָ וַעֲבוֹדָתְךָ עַד שֶׁאֶזְכֶּה לְחַדֵּשׁ בְּכָל עֵת חִדּוּשִׁין דְּאוֹרַיְיתָא אֲמִתִּיִּים וְיִתְנַעֲנַע שִׂכְלִי בְּכָל עֵת בְּתוֹרָתְךָ הַקְּדוֹשָׁה, עַד שֶׁאֶזְכֶּה עַל יְדֵי תְּנוּעוֹת הַשֵּׂכֶל לְהוֹלִיד חֹם בַּלֵּב שֶׁיִּתְחַמֵּם לְבָבִי בַּחֲמִימוּת וְהִתְלַהֲבוּת דִּקְדֻשָּׁה לְהִתְדַבֵּק בְּךָ וְלִהְיוֹת כִּרְצוֹנְךָ הַטּוֹב בֶּאֱמֶת וּבִפְרָט בְּעֵת עִסְקִי בְּתוֹרָה וּמִצְוֹת וּתְפִלָּה וְהִתְבּוֹדְדוּת אֶזְכֶּה לְהִתְלַהֵב אֵלֶיךָ בְּהִתְלַהֲבוּת גָּדוֹל דִּקְדֻשָּׁה בְּהַדְרָגָה וּבְמִדָּה כִּרְצוֹנְךָ הַטּוֹב, עַד שֶׁאֶזְכֶּה עַל יְדֵי הַחֲמִימוּת וְהַהִתְלַהֲבוּת דִּקְדֻשָּׁה לְתַקֵּן כָּל הַפְּגָמִים שֶׁפָּגַמְתִּי נֶגְדְּךָ עַל יְדֵי תַבְעֵרַת הַלֵּב וַחֲמִימוּת וְהִתְלַהֲבוּת דְּסִטְרָא אַחֲרָא וְאֶזְכֶּה בְּרַחֲמֶיךָ וִישׁוּעָתֶךָ לְגָרֵשׁ כָּל הָרוּחַ שְׁטוּת מִמֶּנִּי וְאֶת רוּחַ הַטֻּמְאָה תְּבַעֵר מִמֶּנִּי וּמִקִּרְבִּי, וְתָכוֹף אֶת יִצְרִי לְהִשְׁתַּעְבֵּד לָךְ עַד שֶׁאֶזְכֶּה לְטָהֳרַת הַלֵּב בֶּאֱמֶת וְעַל יְדֵי זֶה אֶזְכֶּה לְדַבֵּר וְלָשׂוּחַ לְפָנֶיךָ דִּבּוּרִים חֲדָשִׁים בְּכָל פַּעַם
<h3>תתרעה</h3>
מָלֵא רַחֲמִים, חוֹמֵל דַּלִּים הַחוֹשֵׁב בְּתִיקּוּנִי גַם עַתָּה, פְּתַח פִּיךָ לְאִלֵּם כָּמוֹנִי הוֹרֵנִי מַה שֶּׁאֲדַבֵּר הֲבִינֵנִי מַה שֶּׁאֶשְׁאַל "אֲדֹנָי שְׂפָתַי תִּפְתָּח וּפִי יַגִּיד תְּהִלָּתְךָ" רַחֵם עָלַי וֶהְיֵה בְעֶזְרִי שֶׁאֶזְכֶּה לְהַרְבּוֹת בְּשִׂיחָה זוֹ תְּפִלָּה בֵּינִי לְבֵין קוֹנִי בְּכָל יוֹם וָיוֹם כָּל יְמֵי חַיַּי וְתַשְׁפִּיעַ עָלַי דִּבּוּרִים חֲדָשִׁים קְדוֹשִׁים וְיָפִים בְּכָל פַּעַם, תֶּן לִי דִבּוּרִים חֲדָשִׁים, מָלֵא רַחֲמִים, בְּאֹפֶן שֶׁאֶזְכֶּה לְהַצִּיל נַפְשִׁי עַל יָדָם מִמַּה שֶׁאֲנִי צָרִיךְ לְהִנָּצֵל בָּזֶה וּבַבָּא וְלָשׁוּב אֵלֶיךָ בֶּאֱמֶת וּבְלֵב שָׁלֵם כִּרְצוֹנְךָ הַטּוֹב, וְלֹא אָשׁוּב עוֹד לְכִסְלָה "אִם אָוֶן פָּעַלְתִּי לֹא אוֹסִיף", רַחֵם עָלַי בְּרַחֲמִים חֲדָשִׁים בִּזְכוּת הַצַּדִּיקִים הַגְּדוֹלִים הַשְּׁלֵמִים אֲשֶׁר אָנוּ נִשְׁעָנִים עֲלֵיהֶם תָּמִיד, שֶׁזָּכוּ לְהִתְחַדֵּשׁ בְּכָל פַּעַם בְּכָל יוֹם וּבְכָל עֵת וּבְכָל שָׁעָה, כִּי אַתָּה יוֹדֵעַ שֶׁכָּל סְמִיכוּתֵנוּ עֲלֵיהֶם, וּבְגֹדֶל כֹּחָם יֵשׁ לָנוּ עַל מַה לִּסְמֹךְ עַתָּה גַם עַתָּה, אֲפִלּוּ בְּעֹצֶם פְּחִיתוּתֵנוּ וּגְרִיעוּתֵנוּ חַס וְשָׁלוֹם, הוֹשִׁיעֵנוּ בִּזְכוּתָם וְטַהֵר לִבֵּנוּ לַעֲבוֹדָתְךָ בֶּאֱמֶת, "הֲשִׁיבֵנִי וְאָשׁוּבָה כִּי אַתָּה אֱלֹהָי" כִּי גָלוּי וְיָדוּעַ לְפָנֶיךָ אֲשֶׁר מָלֵאתִי מִלִּים, אַךְ אֵינִי יָכוֹל לְהוֹצִיאָם בַּפֶּה תֶּן לִי דִבּוּר שֶׁל תְּשׁוּבָה, כִּי אֲנִי לֹא אֶחְשֹׂךְ פִּי מִלְּדַבֵּר לְפָנֶיךָ כָּל מַה שֶּׁיָּבֹא לְתוֹךְ פִּי, אַךְ רַחֲמֶיךָ יְקַדְּמוּנִי וְיַעַזְרוּנִי שֶׁלֹּא אוֹמַר דָּבָר שֶׁלֹּא כִרְצוֹנְךָ חָלִילָה, כִּי אַתָּה חָפֵץ חֶסֶד וּמַרְבֶּה לְהֵטִיב, וְאַתָּה חָפֵץ בְּתִקּוּנִי וּבְטוֹבָתִי, גַם עַתָּה עָזְרֵנִי וְהוֹשִׁיעֵנִי לְמַעַן שְׁמֶךָ, כִּי מֵרֹב בִּלְבּוּל דַּעְתִּי, עַל כֵּן דְּבָרַי גַּם עַתָּה לָעוּ אֲבָל אֲנִי מֻכְרָח וּמְחֻיָּב לְדַבֵּר וְלָשׂוּחַ וּלְהִתְחַנֵּן לְפָנֶיךָ כָּל עוֹד נַפְשִׁי בִּי, כָּל זְמַן שֶׁהַנְּשָׁמָה בְקִרְבִּי, וְאַתָּה הַטּוֹב בְּעֵינֶיךָ עֲשֵׂה עִמִּי
<h3>תתרעו</h3>
רַחֵם עָלַי וְעָזְרֵנִי וְהוֹשִׁיעֵנִי שֶׁיִּטָּהֵר לְבָבִי מְהֵרָה, כִּי אַתָּה יוֹדֵעַ כַּמָּה אֲנִי רָחוֹק מִטָּהֳרַת הַלֵּב בֶּאֱמֶת כִּי הִרְבֵּיתִי לִפְשֹׁעַ נֶגְדְּךָ, וְהָלַכְתִּי אַחֲרֵי שְׁרִירוּת לִבִּי הָרָע, וְחָטָאתִי וּפָגַמְתִּי נֶגְדְּךָ הַרְבֵּה עַל יְדֵי חֲמִימוּת וְהִתְלַהֲבוּת הַלֵּב דְּסִטְרָא אַחֲרָא, וְלֹא הִתְגַּבַּרְתִּי עַל יֵצֶר מַחְשְׁבוֹת לִבִּי הָרָעִים לְגָרְשָׁם וּלְסַלְּקָם מִמֶּנִּי, עַד אֲשֶׁר בַּעֲווֹנוֹתַי הָרַבִּים לִבִּי מָלֵא רוּחַ שְׁטוּת, וּמַחֲשָׁבוֹת רָעוֹת וְרַעְיוֹנִים זָרִים, וּבִלְבּוּלִים הַרְבֵּה אֲשֶׁר מֵחֲמַת זֶה אֵינִי זוֹכֶה לְהִתְקָרֵב אֵלֶיךָ, רַחֲמָן מָלֵא רַחֲמִים קָדוֹשׁ וְנוֹרָא, מְטַהֵר טְמֵאִים, טַהֵר לִבִּי מְהֵרָה, מְחֹל לִי עַל הֶעָבָר וְעָזְרֵנִי וְהוֹשִׁיעֵנִי לְהַבָּא שֶׁאֶזְכֶּה לְגָרֵשׁ וּלְסַלֵּק מִלְּבָבִי כָּל הַהִרְהוּרִים רָעִים וְכָל הָרַעְיוֹנִים הַמְּבֻלְבָּלִים וְכָל מִינֵי מַחֲשָׁבוֹת פְּגוּמוֹת שֶׁבַּלֵּב, הַכֹּל אֶזְכֶּה לְבַעֵר וּלְגָרֵשׁ וּלְסַלֵּק מִלְּבָבִי וְאֶתְגַּבֵּר וְאֶתְחַזֵּק וְאֶתְאַמֵּץ בְּכָל עֵת לְהַטּוֹת לְבָבִי אֵלֶיךָ בֶּאֱמֶת תתרעז
רַחֲמָן מָלֵא רַחֲמִים זַכֵּנִי לַחֲמִימוּת וְהִתְלַהֲבוּת הַלֵּב דִּקְדֻשָּׁה, וַעֲשֵׂה לְמַעַן אֲבוֹתֵינוּ וְרַבּוֹתֵינוּ צַדִּיקֶיךָ הָאֲמִתִּיִּים מַצְדִּיקֵי הָרַבִּים כַּכּוֹכָבִים לְעוֹלָם וָעֶד שֶׁאֶזְכֶּה בְּכֹחָם לִהְיוֹת גַּם כֵּן בִּכְלַל מַצְדִּיקֵי הָרַבִּים וְאֶזְכֶּה לָדוּן אֶת כָּל הָאָדָם לְכַף זְכוּת וּלְקָרֵב אֲנָשִׁים הַרְבֵּה לַעֲבוֹדָתְךָ וּלְיִרְאָתְךָ וּלְתוֹרָתְךָ לְבַאֵר וּלְהָאִיר וּלְהוֹדִיעַ אֲמִתָּתְךָ לְכָל בְּנֵי יִשְׂרָאֵל עַמֶּךָ וְיִכָּנְסוּ דְבָרַי הָאֲמִתִּיִּים בִּלְבָבָם, עַד אֲשֶׁר יִתְחַמֵּם לְבָבָם בַּחֲמִימוּת וְהִתְלַהֲבוּת גָּדוֹל דִּקְדֻשָּׁה לָשׁוּב אֵלֶיךָ בֶּאֱמֶת וְעַל יְדֵי זֶה יִמָּשֵׁךְ עָלַי בְּכָל פַּעַם חֲמִימוּת וְהִתְלַהֲבוּת דִּקְדֻשָּׁה יוֹתֵר וְיוֹתֵר וְאֶזְכֶּה לְקַבֵּל וּלְהַמְשִׁיךְ בְּלִבִּי בְּכָל פַּעַם חֲמִימוּת וְהִתְלַהֲבוּת דִּקְדֻשָּׁה מֵרַבּוֹתֵינוּ הַצַּדִּיקִים אֲשֶׁר הֵם דְּבֵקִים בְּךָ, יְהֹוָה אֱלֹהֵינוּ, אֵשׁ אֹכְלָה אֵל גָּדוֹל וְנוֹרָא וְהֵם מְקַבְּלִים אֵשׁ שֶׁלְּמַעְלָה רִשְׁפֵּי אֵשׁ שַׁלְהֶבֶת יָהּ, לְהַלְהִיב וּלְחַמֵּם לְבַב יִשְׂרָאֵל בַּחֲמִימוּת וְהִתְלַהֲבוּת דִּקְדֻשָּׁה, וְכָל דִּבְרֵיהֶם כְּגַחֲלֵי אֵשׁ חֲמֹל עַל עַמְּךָ יִשְׂרָאֵל שֶׁתַּבְעֵרַת אֵשׁ הַקֹּדֶשׁ שֶׁלָּהֶם לֹא תִכְבֶּה לְעוֹלָם וָעֶד, וִיקֻיַּם מְהֵרָה מִקְרָא שֶׁכָּתוּב: "אֵשׁ תָּמִיד תּוּקַד עַל הַמִּזְבֵּחַ לֹא תִכְבֶּה" וְנִזְכֶּה כֻלָּנוּ לְקַבֵּל מֵאֵשׁ הַקֹּדֶשׁ שֶׁלָּהֶם בְּכָל פַּעַם לְחַמֵּם וּלְהַלְהִיב לֵב בְּנֵי יִשְׂרָאֵל עַמֶּךָ בְּהִתְלַהֲבוּת דִּקְדֻשָּׁה אֵלֶיךָ וְלַעֲבוֹדָתְךָ בֶּאֱמֶת בְּהַדְרָגָה וּבְמִדָּה כִּרְצוֹנְךָ הַטּוֹב וְכָל מַה שֶּׁתְּזַכֵּנִי לְהַכְנִיס חֲמִימוּת וְהִתְלַהֲבוּת דִּקְדֻשָּׁה בְּלֵב אֲחֵרִים, אֶזְכֶּה שֶׁיִּתּוֹסֵף עָלַי וְיֻמְשַׁךְ עָלַי בְּכִפְלֵי כִפְלַיִם מִלְמַעְלָה חֲמִימוּת הַלֵּב וְהִתְלַהֲבוּת דִּקְדֻשָּׁה עַל יְדֵי אֲבוֹתֵינוּ וְרַבּוֹתֵינוּ צַדִּיקֶיךָ עוֹשֵׂי רְצוֹנֶךָ, כָּל מְשָׁרְתֶיךָ אֵשׁ לוֹהֵט וְעַל יְדֵי זֶה אֶזְכֶּה לְבַעֵר וּלְגָרֵשׁ וּלְסַלֵּק מִלְּבָבִי כָּל הָרוּחַ שְׁטוּת וְכָל הַמַּחֲשָׁבוֹת וְרַעְיוֹנִים רָעִים עַד שֶׁאֶזְכֶּה מְהֵרָה לְטָהֳרַת הַלֵּב בֶּאֱמֶת וְעַל יְדֵי זֶה אֶזְכֶּה לְדַבֵּר דִּבּוּרִים חֲדָשִׁים קְדוֹשִׁים וּטְהוֹרִים בְּכָל פַּעַם לְפָנֶיךָ בֶּאֱמֶת לְרַצּוֹתְךָ שֶׁתְּקָרְבֵנִי אֵלֶיךָ מְהֵרָה וְאֶהְיֶה דָבוּק בְּךָ בֶּאֱמֶת תָּמִיד כְּמוֹ שֶׁכָּתוּב: "וְאַתֶּם הַדְּבֵקִים בַּיהֹוָה אֱלֹהֵיכֶם חַיִּים כֻּלְּכֶם הַיּוֹם" וִיקֻיַּם בִּי וּבְכָל יִשְׂרָאֵל מְהֵרָה מִקְרָא שֶׁכָּתוּב: "שִׂימֵנִי כַחוֹתָם עַל לִבֶּךָ, כַּחוֹתָם עַל זְרוֹעֶךָ כִּי עַזָּה כַמָּוֶת אַהֲבָה, קָשָׁה כִשְׁאוֹל קִנְאָה, רְשָׁפֶיהָ רִשְׁפֵּי אֵשׁ שַׁלְהֶבֶת יָה, מַיִם רַבִּים, לֹא יוּכְלוּ לְכַבּוֹת אֶת הָאַהֲבָה, וּנְהָרוֹת לֹא יִשְׁטְפוּהָ, אִם יִתֵּן אִישׁ אֶת כָּל הוֹן בֵּיתוֹ בָּאַהֲבָה, בּוֹז יָבוּזוּ לוֹ יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה קיט</h2>
<h3>תתרעח</h3>
{מיוסד ע"פ תורה קנ"ט}
"נִדְבוֹת פִּי רְצֵה נָא יְהֹוָה וּמִשְׁפָּטֶיךָ לַמְּדֵנִי דֶּרֶךְ פִּקּוּדֶיךָ הֲבִינֵנִי וְאָשִׂיחָה בְּנִפְלְאוֹתֶיךָ דֶּרֶךְ שֶׁקֶר הָסֵר מִמֶּנִּי וְתוֹרָתְךָ חָנֵּנִי" רִבּוֹנוֹ שֶׁל עוֹלָם, מָלֵא רַחֲמִים נוֹתֵן הַתּוֹרָה, עָזְרֵנוּ וְהוֹשִׁיעֵנוּ, וְזַכֵּנוּ לַעֲסֹק בְּתוֹרָתְךָ הַקְּדוֹשָׁה יוֹמָם וָלָיְלָה קַדְּשֵׁנוּ בְּמִצְוֹתֶיךָ וְתֵן חֶלְקֵנוּ בְּתוֹרָתֶךָ וּתְטַהֵר רַעְיוֹנַי וְלִבִּי לַעֲבוֹדָתֶךָ עַד שֶׁאֶזְכֶּה לִלְמֹד תּוֹרָה לִשְׁמָהּ בֶּאֱמֶת, שֶׁיִּהְיֶה כָּל כַּוָּנָתִי בְּלִמּוּדִי בֶּאֱמֶת לְשִׁמְךָ לְבַד, בְּלִי שׁוּם פְּנִיוֹת וּמַחֲשָׁבוֹת אֲחֵרוֹת כְּלָל, "בִּלְתִּי לַיהֹוָה לְבַדּוֹ" וְאַתָּה בְּרַחֲמֶיךָ תַּעַזְרֵנִי בְּכָל עֵת לְקַדֵּשׁ וּלְטַהֵר עַצְמִי כָּרָאוּי עַד שֶׁאֶזְכֶּה שֶׁיִּהְיֶה כָּל לִמּוּדִי בִּשְׁבִיל שְׁכִינַת עֻזֶּךָ, לַאֲקָמָא שְׁכִינְתָּא מֵעַפְרָא, עַד שֶׁיַּעֲלֶה כָּל לִמּוּדִי לְהַשְּׁכִינָה שֶׁהִיא אֶמְצָעִי בֵּינוֹ יִתְבָּרַךְ וּבֵין הָעוֹלָם, וּתְקַבֵּל הַשְּׁכִינָה הַקְּדוֹשָׁה כָּל לִמּוּד תּוֹרָתִי בְּאַהֲבָה גְדוֹלָה וְעַל יְדֵי זֶה תַמְשִׁיךְ עָלֵינוּ כָּל הַהַשְׁפָּעוֹת וְיִהְיֶה נַעֲשֶׂה מִלִּמּוּד תּוֹרָתֵנוּ שֶׁפַע רוּחָנִיּוּת וְשֶׁפַע גַּשְׁמִיּוּת, שֶׁתַּעֲלֶה הַשֶּׁפַע מֵעֵסֶק תּוֹרָתֵנוּ הַקְּדוֹשָׁה לְהַחֲיוֹת כָּל הָעוֹלָמוֹת הָעֶלְיוֹנִים, וְכָל הַמַּלְאָכִים וּשְׂרָפִים וְאוֹפַנִּים וְחַיּוֹת הַקֹּדֶשׁ, וְכָל דָּרֵי מַעְלָה, וְגַם תֵּרֵד הַשֶּׁפַע גַּשְׁמִיּוּת עַל יְדֵי לִמּוּד תּוֹרָתֵנוּ לְכָל בְּנֵי יִשְׂרָאֵל עַמֶּךָ וְתַשְׁפִּיעַ לָנוּ עַל יְדֵי זֶה בָּנֵי חַיֵּי וּמְזוֹנֵי בְּשֶׁפַע גָּדוֹל דִּקְדֻשָּׁה, עֹשֶׁר וְכָבוֹד וְחַיִּים וּצְדָקָה וּבְרָכָה וְרַחֲמִים וְחַיִּים וְשָׁלוֹם וְכָל טוֹב בָּזֶה וּבַבָּא
<h3>תתרעט</h3>
וּבְכֵן תְּרַחֵם עָלֵינוּ וְתַעַזְרֵנוּ וְתוֹשִׁיעֵנוּ שֶׁכָּל הָאֵדִים וְהָאֲוִירִים שֶׁנִּשְׁאוֹב מֵהַתּוֹרוֹת שֶׁל בְּנֵי יִשְׂרָאֵל עַמְּךָ הַקְּטַנִּים בְּמַעֲלָה, אֲשֶׁר אֵין זוֹכִים שֶׁיִּהְיֶה לִמּוּדָם עוֹלָה לְהַשְּׁכִינָה, אֲשֶׁר לִמּוּדָם נִתְפַּזֵּר בָּאֲוִיר בַּלַּיְלָה עַל יְדֵי הָרוּחַ הַקַּר שֶׁל כָּל הַגַּרְדִּינֵי נִמּוּסִין הַיּוֹצְאִין בַּלַּיְלָה וּמַכֶּה עֲלֵיהֶם וְכָל בְּנֵי עוֹלָם שׁוֹאֲבִין מֵאֵדִים אֵלּוּ תתרפ
אָנָּא יְהֹוָה עוֹשֵׂה נִפְלָאוֹת גְּדוֹלוֹת לְבַדֶּךָ רַחֵם עָלֵינוּ לְמַעַנְךָ, וְזַכֵּנוּ שֶׁנִּשְׁאוֹב וּנְקַבֵּל מֵאֵלּוּ הָאֵדִים שֶׁל אֵלּוּ הַתּוֹרוֹת לְטוֹבָה, שֶׁנִּזְכֶּה שֶׁיִּהְיֶה נַעֲשֶׂה אֶצְלֵנוּ מֵהֶם טַל תּוֹרָה, טַל אוֹרוֹת, סַם חַיִּים וְעַל יְדֵי זֶה נִזְכֶּה לְהִתְעוֹרֵר בְּכָל יוֹם בְּהִתְעוֹרְרוּת חָדָשׁ בְּחֵשֶׁק נִמְרָץ וְהִשְׁתּוֹקְקוּת גָּדוֹל לַעֲסֹק בְּתוֹרָתְךָ וּבַעֲבוֹדָתְךָ הַקְּדוֹשָׁה בֶּאֱמֶת וְתִהְיֶה תוֹרָתְךָ הַקְּדוֹשָׁה חֲדָשָׁה בְּעֵינֵינוּ לְגַמְרֵי בְּכָל יוֹם וָיוֹם, וְנִזְכֶּה לַעֲלוֹת מַעְלָה מַעְלָה בִּקְדֻשָּׁתְךָ הָעֶלְיוֹנָה עַד שֶׁנִּזְכֶּה לְחַדֵּשׁ חִדּוּשִׁין דְּאוֹרַיְיתָא אֲמִתִּיִּים עַל יְדֵי זֶה, עַל יְדֵי שֶׁנְּקַבֵּל וְנִשְׁאֹב מֵאֵלּוּ הָאֵדִים הַנִּמְשָׁכִין מִכַּמָּה וְכַמָּה תּוֹרוֹת שֶׁל כַּמָּה בְּנֵי אָדָם וְיִצְטָרְפוּ אֶצְלֵנוּ צֵרוּפִים חֲדָשִׁים קְדוֹשִׁים בְּתוֹרָתְךָ הַקְּדוֹשָׁה, עַד שֶׁנִּזְכֶּה עַל יְדֵי זֶה לְחַדֵּשׁ חִדּוּשִׁין אֲמִתִּיִּים בְּתוֹרָתְךָ הַקְּדוֹשָׁה בְּכָל יוֹם וָיוֹם כִּרְצוֹנְךָ הַטּוֹב
<h3>תתרפא</h3>
וְתִשְׁמְרֵנוּ וְתַצִּילֵנוּ בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים שֶׁלֹּא יַזִּיק לָנוּ חַס וְשָׁלוֹם בְּחִינַת הַטַּל הַזֶּה הַנַּעֲשֶׂה מֵאֵלּוּ הַתּוֹרוֹת הַמִּתְפַּזְּרִים בָּאֲוִיר שֶׁלֹּא יַגִּיעַ לָנוּ חַס וְשָׁלוֹם עַל יְדֵי זֶה הִתְעוֹרְרוּת לִרְדִיפַת הַמַּשָּׂא וּמַתָּן וְהַשְּׁלֹשִׁים וְתֵשַׁע מְלָאכוֹת וְתַצִּילֵנוּ מִתַּאֲוַת מָמוֹן וּמֵרְדִיפַת וְטִרְדוֹת הָעוֹלָם הַזֶּה וַהֲבָלָיו, רַק נִזְכֶּה לְהַשְׁלִיךְ יְהָבֵנוּ עַל יְהֹוָה וְלִבְטֹחַ בְּךָ לְבַד שֶׁאַתָּה תְּכַלְכְּלֵנוּ וּתְפַרְנְסֵנוּ בְּרַחֲמֶיךָ הָרַבִּים בְּעִתּוֹ וּבִזְמַנּוֹ, וְלֹא נִיגַע לָרִיק וְלֹא נֵלֵד לַבֶּהָלָה, רַק כָּל תְּשׁוּקָתֵנוּ יִהְיֶה לְתוֹרָתְךָ וְלַעֲבוֹדָתְךָ בֶּאֱמֶת תָּמִיד יוֹמָם וָלָיְלָה וְנִתְעוֹרֵר בְּכָל יוֹם וָיוֹם וּבְכָל עֵת וּבְכָל שָׁעָה בְּהִתְעוֹרְרוּת וְחֵשֶׁק וְרָצוֹן חָדָשׁ לְגַמְרֵי אֵלֶיךָ וּלְתוֹרָתְךָ וְלַעֲבוֹדָתְךָ בֶּאֱמֶת וּבְלֵב שָׁלֵם כִּרְצוֹנְךָ הַטּוֹב, עַד שֶׁנִּזְכֶּה לַעֲסֹק בְּתוֹרָתְךָ לִשְׁמָהּ כָּל יְמֵי חַיֵּינוּ וְלָשׁוּב אֵלֶיךָ בֶּאֱמֶת וּלְקַיֵּם מִצְוֹתֶיךָ וּלְהִתְדַּבֵּק בְּךָ תָּמִיד, מֵעַתָּה וְעַד עוֹלָם אָמֵן סֶלָה:
<h2>תפילה קכ</h2>
<h3>תתרפב</h3>
{מיוסד ע"פ תורה ק"ס}
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ שֶׁאֶזְכֶּה תָּמִיד לְקַבֵּל עַל יְדֵי נְשִׁימָתִי אֲוִירִים קְדוֹשִׁים וּטְהוֹרִים הַבָּאִים מִדִּבּוּרִים קְדוֹשִׁים וְעַל יְדֵי זֶה אֶזְכֶּה לְדֹפֶק דִּקְדֻשָּׁה וּתְסַבֵּב בְּרַחֲמֶיךָ וְתַעֲזֹר לִי וְתוֹשִׁיעֵנִי שֶׁהַדֹּפֶק שֶׁלִּי יִהְיֶה דּוֹפֵק וְנוֹקֵשׁ בִּי לְטוֹבָה, וְיַזְכִּירֵנִי עַל יְדֵי דְפִיקָתוֹ לַעֲבוֹדַת הַשֵּׁם יִתְבָּרַךְ כְּמוֹ שֶׁכָּתוּב: "קוֹל דּוֹדִי דוֹפֵק, פִּתְחִי לִי אֲחוֹתִי רַעְיָתִי יוֹנָתִי תַמָּתִי, שֶׁרֹאשִׁי נִמְלָא טָל, קְוֻצּוֹתַי רְסִיסֵי לָיְלָה" וְתִשְׁמְרֵנִי וְתַצִּילֵנִי מֵרוּחַ שְׁטוּת מֵרוּחַ רָעָה, וְלֹא אֶשְׁאוֹב וְלֹא אֲקַבֵּל בִּנְשִׁימָתִי שׁוּם אֲוִיר וְרוּחַ רָעָה הַנִּמְשָׁךְ מֵהַסִּטְרָא אַחֲרָא הַבָּא מִדִּבּוּרִים פְּגוּמִים, וְתָגֵן עָלַי וְתִשְׁמְרֵנִי וְתַצִּילֵנִי מֵהַדֹּפֶק דְּסִטְרָא אַחֲרָא, וְלֹא יִהְיֶה כֹחַ לְהַדֹּפֶק לִדְפֹק בִּי לְהַזְכִּירֵנִי לְתַאֲוַת עוֹלָם הַזֶּה וַהֲבָלָיו חַס וְשָׁלוֹם, וְתִשְׁמְרֵנִי וְתַצִּילֵנִי תָמִיד מִכָּל חֵטְא וְעָוֹן מֵעַתָּה וְעַד עוֹלָם
<h3>תתרפג</h3>
אָנָּא רַחוּם בְּרַחֲמֶיךָ הָרַבִּים עֲשֵׂה מַה שֶּׁתַּעֲשֶׂה בְּרַחֲמֶיךָ הָרַבִּים וַחֲסָדֶיךָ הָעֲצוּמִים בְּאֹפֶן שֶׁאֶזְכֶּה לָשׁוּב אֵלֶיךָ מְהֵרָה, אֲדוֹן הַנִּפְלָאוֹת מְחַיֶּה חַיִּים, מַזְכִּיר נִשְׁכָּחוֹת דְּפֹק בִּי לְטוֹבָה, וְהַזְכִּירֵנִי בְּכָל עֵת לָשׁוּב אֵלֶיךָ בְּאֹפֶן שֶׁאֶזְכֶּה לִתְשׁוּבָה שְׁלֵמָה בֶּאֱמֶת, חִישׁ קַל מְהֵרָה וְלֹא אָשׁוּב עוֹד לְכִסְלָה, רַק אֶזְכֶּה לַעֲבֹד אוֹתְךָ תָּמִיד בֶּאֱמֶת וּבְלֵב שָׁלֵם וּלְהִתְדַּבֵּק בְּךָ בֶּאֱמֶת, אֲנִי וְזַרְעִי וְזֶרַע זַרְעִי וְכָל יוֹצְאֵי חֲלָצַי וְכָל זֶרַע עַמְּךָ בֵּית יִשְׂרָאֵל מֵעַתָּה וְעַד עוֹלָם, אָמֵן סֶלָה:
<h2>תפילה קכא</h2>
<h3>תתרפד</h3>
{מיוסד ע"פ תורה קס"ה}
"אַשְׁרֵי הַגֶּבֶר אֲשֶׁר תְּיַסְּרֶנּוּ יָהּ וּמִתּוֹרָתְךָ תְלַמְּדֶנּוּ, לְהַשְׁקִיט לוֹ מִימֵי רָע עַד יִכָּרֶה לָרָשָׁע שָׁחַת כִּי לֹא יִטֹּשׁ יְהֹוָה עַמּוֹ וְנַחֲלָתוֹ לֹא יַעֲזֹב", רִבּוֹנוֹ שֶׁל עוֹלָם מָלֵא רַחֲמִים טוֹב וּמֵטִיב לַכֹּל עָזְרֵנִי וְהוֹשִׁיעֵנִי שֶׁאֶזְכֶּה לְקַבֵּל הַכֹּל בְּאַהֲבָה, וַאֲפִלּוּ כְּשֶׁאַתָּה שׁוֹלֵחַ עָלַי בְּרַחֲמֶיךָ לִפְעָמִים אֵיזֶה יִסּוּרִין הַנִּדְמִים לְרָעוֹת חַס וְשָׁלוֹם, אֶזְכֶּה לְקַבֵּל הַכֹּל בְּאַהֲבָה גְדוֹלָה בֶּאֱמֶת, וְתִפְתַּח אֶת לִבִּי בִּקְדֻשָּׁה גְדוֹלָה שֶׁאֶזְכֶּה לֵידַע וּלְהָבִין בֶּאֱמֶת אֲשֶׁר כָּמוֹנִי כְּמוֹ שֶׁאֲנִי הוּא, כְּמוֹ שֶׁעָשִׂיתִי נֶגְדְּךָ, כָּל מַה שֶּׁאַתָּה עוֹשֶׂה עִמִּי, הַכֹּל רַחֲמִים רַבִּים וַחֲסָדִים גְּדוֹלִים בְּלִי שִׁעוּר וָעֵרֶךְ עַד אֵין סוֹף וְאֵין תַּכְלִית, כִּי אִי אֶפְשָׁר לְבָאֵר וּלְסַפֵּר לְעוֹלָם עֹצֶם רִבּוּי הָרַחֲמָנוּת וְהַחֲסָדִים וְהַטּוֹבוֹת אֲשֶׁר עָשִׂיתָ עִמִּי וַאֲשֶׁר אַתָּה עוֹשֶׂה עִמִּי, וַאֲשֶׁר אַתָּה עָתִיד לַעֲשׂוֹת עִמִּי בְּכָל עֵת וָרֶגַע מָה אוֹמַר, מָה אֲדַבֵּר, "מָה אָשִׁיב לַיהֹוָה כָּל תַּגְמוּלוֹהִי עָלָי" אַךְ מָה אֶעֱשֶׂה וַעֲוֹנוֹתַי טִמְטְמוּ אֶת לִבִּי וְעִקְּמוּ אֶת דַּעְתִּי וּלְבָבִי, עַד שֶׁאֵינִי זוֹכֶה לְהַרְגִּישׁ אַהֲבָתְךָ בְּלִבִּי, אַף גַּם רוֹצִים לְהַטּוֹת אֶת לְבָבִי בְּכָל עֵת לְהַרְהֵר אַחֲרֵי מִדּוֹתֶיךָ הַטּוֹבוֹת וְהַיְשָׁרוֹת חַס וְשָׁלוֹם:
<h3>תתרפה</h3>
עַל כֵּן בָּאתִי לְהַפִּיל תְּחִנָּתִי לְפָנֶיךָ שֶׁתִּמָּלֵא רַחֲמִים עָלַי, וְתִשְׁמְרֵנִי וְתַצִּילֵנִי מִכָּל מִינֵי עַקְמִימוּת שֶׁבַּלֵּב, וּתְחַזֵּק אֶת לְבָבִי וְדַעְתִּי בֶּאֱמוּנָתְךָ הַקְּדוֹשָׁה לֵידַע וּלְהַאֲמִין תָּמִיד כִּי צַדִּיק אַתָּה יְהֹוָה וְיָשָׁר מִשְׁפָּטֶיךָ, וּלְפִי מַעֲשַׂי הָרָעִים הַפְּגוּמִים אַתָּה מִתְנַהֵג עִמִּי בְּחֶסֶד גָּדוֹל וּבְרַחֲמִים רַבִּים בְּלִי שִׁעוּר וְאַתָּה בְּרַחֲמֶיךָ וַחֲסָדֶיךָ הַגְּדוֹלִים תָּחוֹס וְתַחְמֹל עָלַי וְתִשְׁמְרֵנִי וְתַצִּילֵנִי מִכָּל מִינֵי רָעוֹת וְצָרוֹת וּמִכָּל הַיִּסּוּרִין שֶׁבָּעוֹלָם, כִּי אַתָּה חַנּוּן הַמַּרְבֶּה לִסְלֹחַ וּלְפִי עֹצֶם וְרִבּוּי פְשָׁעַי אֲשֶׁר כָּל הַיִּסּוּרִין שֶׁבָּעוֹלָם אֵינָם מַסְפִּיקִים חַס וְשָׁלוֹם לְתַקֵּן עָוֹן אֶחָד [וּפְגָם אֶחָד] הַקַּל שֶׁבַּקַּלִּים בְּעֵרֶךְ עֲווֹנוֹתַי, אַף עַל פִּי כֵן רַחֲמֶיךָ יְקַדְּמוּנִי כִּי אַתָּה יָכֹל לִמְחֹל וְלִסְלֹחַ לִי בְּלִי שׁוּם יִסּוּרִים כְּלָל, כְּמוֹ שֶׁכָּתוּב: "כִּי עִמְּךָ הַסְּלִיחָה לְמַעַן תִּוָּרֵא" וּכְתִיב:
"כִּי עִם יְהֹוָה הַחֶסֶד, וְהַרְבֵּה עִמּוֹ פְדוּת וְהוּא יִפְדֶּה אֶת יִשְׂרָאֵל מִכֹּל עֲוֹנוֹתָיו", עַל כֵּן פֵּרַשְׂתִּי יָדַי אֵלֶיךָ בַּעַל הָרַחֲמִים, רַחֵם עָלַי וְשָׁמְרָה נַפְשִׁי, וְהַצִּילֵנִי מִכָּל מִינֵי רָעוֹת וְצָרוֹת וּמִכָּל הַיִּסּוּרִים שֶׁבָּעוֹלָם לֹא כַּחֲטָאֵינוּ תַעֲשֶׂה לָנוּ וְלֹא כַעֲווֹנוֹתֵינוּ תִגְמֹל עָלֵינוּ וּמַה שֶּׁאָנוּ מֻכְרָחִים לְקַבֵּל עַל פִּי דַרְכֵי רַחֲמֶיךָ וַחֲסָדֶיךָ הָאֲמִתִּיִּים, אָנָּא יְהֹוָה טוֹב וּמֵטִיב עֲשֵׂה עִמָּנוּ פֶּלֶא לְחַיִּים, וְעָזְרֵנוּ וְהוֹשִׁיעֵנוּ שֶׁנִּזְכֶּה לְקַבְּלָם בְּאַהֲבָה גְמוּרָה בֶּאֱמֶת וְלֹא תִּשְׁלַח עָלַי שׁוּם יִסּוּרִים כִּי אִם בְּעֵת אֲשֶׁר תַּעַזְרֵנִי בִּקְדֻשָּׁתְךָ הָעֶלְיוֹנָה שֶׁאֶזְכֶּה לְקַבְּלָם בְּאַהֲבָה גְמוּרָה בֶּאֱמֶת, וְלֹא אַתְחִיל לְהַרְהֵר אַחֲרֶיךָ כְּלָל וְאֶזְכֶּה לָשׂוּם אָשָׁם נַפְשִׁי, וְאֶל אֵל אוֹמַר "נָשָׂאתִי וְלֹא אֶחְבֹּל" רַחֵם עָלַי לְמַעַנְךָ, וְלֹא אֶהְיֶה מְבַעֵט בְּיִסּוּרִים רַק תִּתֶּן לִי כֹחַ וָדַעַת לְקַבְּלָם בְּאַהֲבָה בֶּאֱמֶת, בְּעֵת אֲשֶׁר תִּרְצֶה בְּרַחֲמֶיךָ הָאֲמִתִּיִּים לְיַסְּרֵנִי בְּאַהֲבָה, "כַּאֲשֶׁר יְיַסֵּר אִישׁ אֶת בְּנוֹ" וּבְרַחֲמֶיךָ הָרַבִּים תָּקֵל מֵעָלַי הַיִּסּוּרִים בְּכָל הַקַּלִּים [הַקֻּלּוֹת] שֶׁבָּעוֹלָם, כִּי כֹחִי חַלָּשׁ וָדַל וְדַעְתִּי פְגוּמָה, וְאֵין לִי שׁוּם כֹּחַ וָדַעַת לְקַבֵּל יִסּוּרִים כְּלָל כְּחַסְדְּךָ עֲשֵׂה עִמִּי, "חָנֵּנִי אֱלֹהִים כְּחַסְדֶּךָ, כְּרֹב רַחֲמֶיךָ מְחֵה פְשָׁעַי כְּחַסְדְּךָ חַיֵּנִי וְאֶשְׁמְרָה עֵדוּת פִּיךָ יְהֹוָה אַל בְּאַפְּךָ תוֹכִיחֵנִי וְאַל בַּחֲמָתְךָ תְיַסְּרֵנִי" מָלֵא רַחֲמִים, עֲשֵׂה רְצוֹנִי כִּרְצוֹנְךָ, שֶׁאֶזְכֶּה לְבַטֵּל רְצוֹנִי לְגַמְרֵי מִפְּנֵי רְצוֹנְךָ וְלֹא יִהְיֶה לִי שׁוּם רָצוֹן שֶׁל עַצְמִי כְּלָל, רַק כָּל רְצוֹנִי יִהְיֶה שֶׁיִּהְיֶה הַכֹּל כִּרְצוֹנְךָ בֶּאֱמֶת, מֵעַתָּה וְעַד עוֹלָם אָמֵן סֶלָה:
<h2>תפילה קכב</h2>
<h3>תתרפו</h3>
{מיוסד ע"פ תורה קס"ט}
"צָרוֹת לְבָבִי הִרְחִיבוּ מִמְּצוּקוֹתַי הוֹצִיאֵנִי צַר וּמָצוֹק מְצָאוּנִי מִצְוֹתֶיךָ שַׁעֲשֻׁעָי" צַר לִי מְאֹד אָבִי שֶׁבַּשָּׁמַיִם, צַר לִי מְאֹד אָבִי אָב הָרַחֲמָן, צַר לִי מְאֹד אָבִי אָבִי גוֹאֲלִי וּפוֹדִי צַר וּמַר, וְאָח וַאֲבוֹי וְאוֹי וְאַלְלַי מְאֹד, צַר וּמָצוֹק מִכָּל צַד עֲנֵנִי יְהֹוָה עֲנֵנִי, עֲנֵנִי עוֹנֶה בְּעֵת צָרָה עֲנֵנִי, כִּי אַתָּה יְהֹוָה עוֹנֶה בְּעֵת צָרָה עֲנֵנִי יְהֹוָה כִּי קְרָאתִיךָ עָזְרֵנִי וְהוֹשִׁיעֵנִי לְמַעַן שְׁמֶךָ לַמְּדֵנִי וְהוֹרֵנִי אֵיךְ אֶזְכֶּה לָדוּן וְלִשְׁפֹּט אֶת עַצְמִי בְּעַצְמִי עַתָּה בָּעֵת הַזֹּאת, בְּעֵת צָרָה הַזֹּאת, אֲשֶׁר אֲנִי מֻנָּח כְּמוֹ בְּמַכְבֵּשׁ מַמָּשׁ, וְאֵינִי יוֹדֵעַ לָשִׁית עֵצוֹת בְּנַפְשִׁי לְהַצִּיל אֶת עַצְמִי עַל כָּל פָּנִים מֵעַתָּה "וְנַפְשִׁי נִבְהֲלָה מְאֹד", מְאֹד, "וְאַתָּה יְהֹוָה עַד מָתָי" עַד מָתַי, עַד מָתַי, עַד אָן יִצְעַק בַּשְּׁבִי אֲנִי (פלוני בן פלונית) עַבְדְּךָ בֶּן אֲמָתֶךָ אוֹי לִי וַי לִי, "כִּי כָלוּ בְּיָגוֹן חַיַּי וּשְׁנוֹתַי בַּאֲנָחָה, כָּשַׁל בַּעֲוֹנִי כֹחִי וַעֲצָמַי עָשֵׁשׁוּ" וְעַתָּה אֵיךְ לוֹקְחִים עֵצָה, אֵיךְ אֶזְכֶּה עַתָּה לְפַשְׁפֵּשׁ בְּמַעֲשַׂי וְלִשְׁפֹּט אֶת עַצְמִי עַל כָּל מַעֲשַׂי וְהַנְהָגוֹתַי, מֵאַחַר שֶׁאֲנִי יוֹדֵעַ בְּעַצְמִי שֶׁרֹב מַעֲשַׂי מְקֻלְקָלִים וּפְגוּמִים מְאֹד וּבִפְרָט מַחְשְׁבוֹתַי הָרָעוֹת וְרַעְיוֹנַי הַמְבֻלְבָּלִים הַמְפֻזָּרִים וּטְרוּדִים בְּמַה שֶּׁטְּרוּדִים רַחֲמָנָא לִצְּלָן מֵעַתָּה, וְנִדְמֶה בְּדַעְתִּי כְּאִלּוּ אֵינִי בְּיָדִי חַס וְשָׁלוֹם וְזֶה כַמָּה שֶׁאֲנִי חוֹתֵר חֲתִירוֹת לְהַצִּיל אֶת עַצְמִי וְלֹא עָלְתָה בְּיָדִי, עַתָּה אֵיךְ זוֹכִין לְמִשְׁפָּט דִּקְדֻשָּׁה, שֶׁאֶזְכֶּה לְפַשְׁפֵּשׁ וּלְמַשְׁמֵשׁ בְּדַעְתִּי בְּמַעֲשַׂי, וְלִשְׁפֹּט אֶת עַצְמִי בְּעַצְמִי, בְּאֹפֶן שֶׁאֶמְצָא עֵצָה וְתַחְבּוּלָה טוֹבָה בְּכָל עֵת שֶׁאֶזְכֶּה לְקַיְּמָהּ בְּאֹפֶן שֶׁאָשׁוּב וְאָסוּר מְהֵרָה מִמַּעֲשַׂי הָרָעִים וּמִמַּחְשְׁבוֹתַי הָרָעוֹת וְהַפְּגוּמוֹת
<h3>תתרפז</h3>
מָלֵא רַחֲמִים חֲמֹל עָלַי וְעָזְרֵנִי וְהוֹשִׁיעֵנִי בִּישׁוּעָתֶךָ הָאֲמִתִּיּוֹת כִּי כְּבָר אָמַרְתִּי לְפָנֶיךָ כַּמָּה פְעָמִים שֶׁכָּל הָעֵצוֹת הָאֲמִתִּיּוֹת וְהַנִּפְלָאוֹת שֶׁגִּלִּיתָ לָנוּ עַל יְדֵי הַצַּדִּיקֵי אֱמֶת, אִם אָמְנָם כֻּלָּם נְכוֹחִים וִישָׁרִים, כֻּלָּם אֲהוּבִים, כֻּלָּם בְּרוּרִים כֻּלָּם קְדוֹשִׁים, וְכֻלָּם עוֹמְדִים בְּרוּם עוֹלָם, אַךְ מֵעֹצֶם גַּשְׁמִיּוּתֵנוּ וְקַשְׁיוּת עָרְפֵּנוּ קָשֶׁה עָלֵינוּ לְקַיֵּם הָעֵצָה בְּעַצְמָהּ בִּפְרָט שֶׁרֹב הַדְּבָרִים כָּל אֶחָד נִתְלֶה בַּחֲבֵרוֹ, וְאֵינִי יוֹדֵעַ מֵהֵיכָן הַהַתְחָלָה כִּי אֲנִי רָחוֹק מִשִּׂמְחָה מֵחֲמַת שֶׁפָּגַמְתִּי הַרְבֵּה בִּבְרִית קֹדֶשׁ, וְכֵן לְהֵפֶךְ קָשֶׁה וְכָבֵד עָלַי לָשׁוּב עַל פְּגַם הַבְּרִית וְלִזְכּוֹת לְתַקֵּן הַבְּרִית מֵחֲמַת שֶׁאֲנִי רָחוֹק מִשִּׂמְחָה כִּי עִקַּר שְׁמִירַת הַבְּרִית עַל יְדֵי שִׂמְחָה, כַּמְבֹאָר בְּדִבְרֵי חֲכָמֵינוּ זִכְרוֹנָם לִבְרָכָה בְּכַמָּה מְקוֹמוֹת, וְעַתָּה "מֵאַיִן יָבֹא עֶזְרִי", מֵאַיִן תָּבֹא תְּשׁוּעָתִי, מֵאַיִן אֲבַקֵּשׁ עֵזֶר וּתְרוּפָה לְחוֹלֶה מְדֻכָּא כָּמוֹנִי שׁוֹטַטְתִּי בְּאַרְבַּע פִּנּוֹת תְּרוּפָה לֹא מָצָאתִי, שַׁבְתִּי אֵלֶיךָ בְּבֹשֶׁת פָּנִים לְשַׁחֶרְךָ אֵל בְּעֵת צָרָתִי וְאֶתְנַפֵּל וְאֶתְחַנֵּן לְפָנֶיךָ מָלֵא רַחֲמִים בְּכָל עֵת, מֶלֶךְ אוֹהֵב צְדָקָה וּמִשְׁפָּט שֶׁתְּזַכֵּנִי וְתַעַזְרֵנִי וְתוֹשִׁיעֵנִי וּתְלַמְּדֵנִי וְתוֹרֵנִי בְּכָל עֵת דַּרְכֵי הַמִּשְׁפָּט דִּקְדֻשָּׁה, שֶׁאֵדַע וְאָבִין וְאַשְׂכִּיל אֵיךְ לָדוּן וְלִשְׁפֹּט אֶת עַצְמִי בְּעַצְמִי בְּכָל יוֹם וָיוֹם עַל כָּל הַדְּבָרִים שֶׁעָשִׂיתִי וְלִמְצֹא דֶרֶךְ וְעֵצָה נְכוֹנָה וַאֲמִתִּיִּית שֶׁאֶזְכֶּה לְקַיְּמָהּ בְּאֹפֶן שֶׁאָשׁוּב מֵעַתָּה מִכָּל דְּרָכַי הָרָעִים וּמִמַּחְשְׁבוֹתַי הָרָעוֹת, וְלֹא אָשׁוּב עוֹד לְכִסְלָה בְּאֹפֶן שֶׁאֶזְכֶּה לָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת וְלַעֲסֹק תָּמִיד בְּמִשְׁפָּט דִּקְדֻשָּׁה לִשְׁפֹּט אֶת עַצְמִי כָּרָאוּי, כִּרְצוֹנְךָ וְכִרְצוֹן הַצַּדִּיקִים הָאֲמִתִּיִּים עַד שֶׁאֶזְכֶּה עַל יְדֵי הַמִּשְׁפָּט שֶׁאֶשְׁפֹּט אֶת עַצְמִי בְּעַצְמִי, לְסַלֵּק וּלְבַטֵּל כָּל הַמִּשְׁפָּטִים וְהַדִּינִים שֶׁלְּמַעְלָה מִמֶּנִּי, שֶׁלֹּא יִהְיֶה כֹּחַ לְשׁוּם מְעַרְעֵר וּמְקַטְרֵג לְעוֹרֵר שׁוּם דִּין וּמִשְׁפָּט עָלַי כְּלָל תתרפח
רִבּוֹנוֹ שֶׁל עוֹלָם, יָדַעְתִּי כִּי אֵין בִּי כֹחַ לָזֶה לְסַלֵּק כָּל הַדִּינִים וְהַמִּשְׁפָּטִים מֵעָלַי עַל יְדֵי מִשְׁפָּטִי וְדִינִי, כִּי אֵינִי עוֹסֵק בָּזֶה כָּרָאוּי אַךְ עַל זֶה בָּאתִי לְבַקֵּשׁ וּלְהִתְחַנֵּן לְפָנֶיךָ בַּעַל הָרַחֲמִים שֶׁדְּבָרַי אֵלֶּה שֶׁאֲנִי מְדַבֵּר לְפָנֶיךָ יִהְיֶה בִּמְקוֹם הַמִּשְׁפָּט שֶׁאֲנִי צָרִיךְ לִשְׁפֹּט אֶת עַצְמִי וּתְעוֹרֵר כֹּחַ הַמִּשְׁפָּט דִּקְדֻשָּׁה שֶׁל כָּל הַצַּדִּיקִים וְהַיְרֵאִים הָאֲמִתִּיִּים שֶׁעָסְקוּ בָּזֶה כָּל יְמֵיהֶם, וְדָנוּ וְשָׁפְטוּ אֶת עַצְמָם יוֹתֵר וְיוֹתֵר מִמַּה שֶׁהָיָה מַגִּיעַ לָהֶם כַּמָּה פְעָמִים, וְקִבְּלוּ עַל עַצְמָם וְסָבְלוּ יִסּוּרִים וְצָרוֹת וְעִנּוּיִים קָשִׁים וּמָרִים עֲבוּר כְּלָל יִשְׂרָאֵל וְהַרְבֵּה מֵהֶם מֵתוּ וְנֶהֶרְגוּ עַל קִדּוּשׁ הַשֵּׁם בְּיִסּוּרִים קָשִׁים וּמָרִים מְאֹד, בִּזְכוּתָם וְכֹחָם תְּגָרֵשׁ וּתְשַׁבֵּר וְתַמְתִּיק וּתְבַטֵּל כָּל הַמִּשְׁפָּטִים וְהַדִּינִים מִמֶּנִּי וּמִכָּל בְּנֵי בֵּיתִי וּמִכָּל הַנִּלְוִים אֵלַי וּמִכָּל יִשְׂרָאֵל וּתְבַטֵּל כָּל הַצָּרוֹת בִּכְלָל וּבִפְרָט, בְּגַשְׁמִיּוּת וּבְרוּחָנִיּוּת, בְּגוּף וָנֶפֶשׁ וּמָמוֹן וְלֹא תִּתֵּן כֹּחַ לְשׁוּם שְׁלוּחֵי הַדִּין הַנִּקְרָאִים רָצִים בְּחִינַת רַגְלִין שֶׁיֵּלְכוּ לַעֲשׂוֹת אֵיזֶה דִּין בְּיִשְׂרָאֵל חַס וְשָׁלוֹם, לֹא לִכְלָל יִשְׂרָאֵל וְלֹא לְכָל יָחִיד וְיָחִיד מִיִּשְׂרָאֵל וַאֲפִלּוּ הַדִּינִים וְהַמִּשְׁפָּטִים וְהַגְּזֵרוֹת שֶׁכְּבָר נִמְסְרוּ לָרָצִים וְלִשְׁלוּחֵי הַדִּין חַס וְשָׁלוֹם, וַאֲפִלּוּ אִם כְּבָר יָצְאוּ הָרָצִים "מְבֹהָלִים וּדְחוּפִים בִּדְבַר הַמֶּלֶךְ" לַעֲשׂוֹת אֵיזֶה דִין וּמִשְׁפָּט בְּיִשְׂרָאֵל חַס וְשָׁלוֹם, אָנָּא רַחוּם בְּרַחֲמֶיךָ הָרַבִּים, חֲמֹל עַל עַמְּךָ בֵּית יִשְׂרָאֵל בִּזְכוּת הַצַּדִּיקִים הָאֲמִתִּיִּים שֶׁשָּׁפְטוּ וְדָנוּ אֶת עַצְמָן כָּרָאוּי, וּבִזְכוּת כָל הַקְּדוֹשִׁים שֶׁנֶּהֶרְגוּ עַל קְדֻשַּׁת שְׁמֶךָ, וְתַחֲזֹר (וּתְבַטֵּל) וְתִטּוֹל וְתִקַּח מִכָּל שְׁלוּחֵי הַדִּין אֶת כֹּחַ הַמִּשְׁפָּט וְהַדִּין שֶׁמָּסַרְתָּ לָהֶם וְתֹאמַר לַמַּלְאָךְ הֶרֶף יָדֶיךָ, וְיָשׁוּב חַרְבּוֹ אֶל נְדָנָהּ כִּי אַתָּה אוֹחֵז בְּיָד מִדַּת מִשְׁפָּט, כְּמוֹ שֶׁכָּתוּב: "וְתֹאחֵז בְּמִשְׁפָּט יָדִי" וַאֲפִלּוּ כְּשֶׁאַתָּה זוֹרֵק חֵץ אַתָּה יָכוֹל לְהַחֲזִירָהּ בְּרַחֲמֶיךָ
<h3>תתרפט</h3>
רַחֵם עָלַי וְעַל כָּל הַתְּלוּיִם בִּי וְעַל כָּל יִשְׂרָאֵל, וּבַטֵּל מֵעָלֵינוּ כָּל מִינֵי צָרוֹת וְדִינִים שֶׁבָּעוֹלָם, בַּטֵּל מֵעָלֵינוּ כָּל גְּזֵרוֹת קָשׁוֹת (וּבִפְרָט כָּל הַגְּזֵרוֹת קָשׁוֹת וּמָרוֹת הַנִּשְׁמָעִין שֶׁרוֹצִים לִגְזֹר עַל יִשְׂרָאֵל חַס וְשָׁלוֹם, בִּמְדִינוֹת וּבִפְרָט הַגְּזֵרָה קָשָׁה וּמָרָה שֶׁכְּבָר נִגְזְרָה אֶצְלָם וְנֶחְתְּמָה בְחוֹתַם הַמֶּלֶךְ, שֶׁבְּנֵי יִשְֹרָאֵל יִהְיוּ מְצֻיָּנִים וּמְזֻיָּנִים בִכְלֵי זַיִן לְמַעַן יִתְעָרְבוּ בַגּוֹיִם וְיִלְמְדוּ מַעֲשֵֹיהֶם, תַכְסִיסֵי מִלְחָמָה בְּתוֹךְ אַנְשֵׁי חָיִל אוֹי אוֹי וַאֲבוֹי - - - חסר - - -
<h2>תפילה קכג</h2>
<h3>תתרצה</h3>
{מיוסד ע"פ תורה ק"פ} מי שמביאין לו מעות על פדיון יאמר תפלה זאת:
יְהִי רָצוֹן מִלְּפָנֶיךָ, שֶׁיֻּמְתְּקוּ הַדִּינִין וְהַגְּבוּרוֹת הַקָּשׁוֹת מֵעַל (פלוני בן פלוני) עַל-יְדֵי פֶּלֶא עֶלְיוֹן שֶׁהוּא חֲסָדִים גְּדוֹלִים וְרַחֲמִים גְּמוּרִים וּפְשׁוּטִים שֶׁאֵין בּוֹ תַּעֲרֹבֶת דִּין כְּלָל, מֶלֶךְ גּוֹאֵל וּמוֹשִׁיעַ, פּוֹדֶה וּמַצִּיל וּמְפַרְנֵס וְעוֹנֶה וּמְרַחֵם בְּכָל עֵת צָרָה וְצוּקָה, רַחֵם עַל הַחוֹלֶה (פלוני בן פלוני) וּפְדֵהוּ מְהֵרָה מִכָּל הַצָּרוֹת וּמִכָּל מִינֵי חֳלָאִים וְיִסּוּרִין וּמַכְאוֹבִים וּמֵחוּשִׁים, וְתַמְתִּיק וּתְבַטֵּל כָּל הַדִּינִים מֵעָלָיו בִּזְכוּת הַמָּעוֹת שֶׁנָּתַן לְיָדִי עַל פִּדְיוֹן רַחֵם עָלֵינוּ וְיִהְיֶה נֶחְשָׁב הַמָּעוֹת שֶׁנָּתַן לְיָדִי כְּאִלּוּ הִגִּיעַ הַמָּעוֹת לִידֵי הַצַּדִּיקִים הַקְּדוֹשִׁים שֶׁיּוֹדְעִים לַעֲשׂוֹת פִּדְיוֹן, וּלְהַמְתִּיק וּלְבַטֵּל הַדִּינִים עַל יְדֵי שֶׁלּוֹקְחִים בְּיָדָם הַמָּעוֹת שֶׁבּוֹ אֲחִיזַת הַדִּינִים כִּי אֲנִי מוֹסֵר יָדִי וְכָל כַּוָּנַת לִבִּי וְדַעְתִּי עֲלֵיהֶם וְיִהְיֶה עֲשִׂיָּתִי כַעֲשִׂיָּתָם וְיָדִי כְיָדָם וּפִי כְּפִיהֶם, וְהֵם יְכַוְּנוּ בַּעֲדֵנוּ לְטוֹבָה לַעֲשׂוֹת פִּדְיוֹן כָּרָאוּי עַל יְדֵי הַמָּעוֹת הַזֶּה שֶׁבָּא לְיָדִי וְיַמְתִּיקוּ וִיבַטְּלוּ כָּל הַדִּינִים מֵעַל (פלוני בן פלוני) בְּשָׁרְשָׁן הָעֶלְיוֹן שֶׁבַּבִּינָה עִלָּאָה וְיִהְיוּ נִמְתָּקִין הַדִּינִים שֶׁבָּזֶה הָעוֹלָם הָעֲשִׂיָּה עַל יְדֵי הַשְּׁלֹשָׁה יָדַיִם שֶׁבַּיְצִירָה שֶׁעוֹלִים מ"ב שֶׁהֵם שֵׁם שֶׁל מ"ב שֶׁבְּרָאשֵׁי-תֵבוֹת שֶׁל תְּפִלַּת רַבִּי נְחוּנְיָא בֶּן הַקָּנָה, שֶׁהוּא אָנָּא בְּכֹחַ גְּדֻלַּת יְמִינְךָ תַּתִּיר צְרוּרָה קַבֵּל רִנַּת עַמְּךָ, שַׂגְּבֵנוּ טַהֲרֵנוּ נוֹרָא נָא גִּבּוֹר דּוֹרְשֵׁי יִחוּדְךָ כְּבָבַת שָׁמְרֵם בָּרְכֵם טַהֲרֵם, רַחֲמֵי צִדְקָתְךָ תָּמִיד גָּמְלֵם חֲסִין קָדוֹשׁ בְּרֹב טוּבְךָ נַהֵל עֲדָתֶךָ יָחִיד גֵּאֶה לְעַמְּךָ פְּנֵה זוֹכְרֵי קְדֻשָּׁתֶךָ שַׁוְעָתֵנוּ קַבֵּל וּשְׁמַע צַעֲקָתֵנוּ יוֹדֵעַ תַּעֲלוּמוֹת בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד וּבְעוֹלַם הַבְּרִיאָה יִהְיוּ נִמְתָּקִין הַדִּינִין עַל יְדֵי הַשְּׁלֹשָׁה יָדַיִם שֶׁהֵם שְׁנֵי שֵׁמוֹת (אקי"ק יק"ו) שֶׁעוֹלִים מ"ב, וּבַאֲצִילוּת יִהְיוּ נִמְתָּקִין הַדִּינִין עַל יְדֵי שֵׁם הֲוָיָ"ה פָּשׁוּט וּמָלֵא וּמָלֵא דְמָלֵא שֶׁעוֹלֶה מ"ב אוֹתִיּוֹת
<h3>תתרצו</h3>
אָנָּא רַחֵם מָלֵא רַחֲמִים, רַחֵם עַל הַחוֹלֶה הַזֶּה (או על האיש הזה אם הוא בשאר צרה רחמנא ליצלן) וּתְעוֹרֵר כָּל הַשְּׁלֹשָׁה יָדַיִם שֶׁבַּבִּינָה עִלָּאָה שֶׁבְּכָל הַשָּׁלֹשׁ עוֹלָמוֹת, אֲצִילוּת בְּרִיאָה יְצִירָה, שֶׁהֵם יָד הַגְּדוֹלָה יָד הַחֲזָקָה יָד הָרָמָה, וְעַל יְדֵי זֶה תַּמְתִּיק וּתְבַטֵּל כָּל הַדִּינִים שֶׁבָּזֶה הָעוֹלָם הָעֲשִׂיָּה מֵעַל הַחוֹלֶה הַזֶּה וּמִכָּל יִשְׂרָאֵל, וְתִפְדֶּה אוֹתוֹ מְהֵרָה מִכָּל הַצָּרוֹת וְכָל הַדִּינִים שֶׁגָּזְרוּ עָלָיו אֲפִלּוּ אִם הוּא אַחַר גְּזַר דִּין וְתִשְׁלַח לוֹ מְהֵרָה רְפוּאָה שְׁלֵמָה מִן הַשָּׁמַיִם רְפוּאַת הַנֶּפֶשׁ וּרְפוּאַת הַגּוּף בְּתוֹךְ שְׁאָר חוֹלֵי יִשְׂרָאֵל וְתוֹרֵנִי וּתְלַמְּדֵנִי בְּכָל עֵת שֶׁיָּבִיאוּ לִי מָעוֹת עַל פִּדְיוֹן, שֶׁאֶזְכֶּה לֵידַע וּלְכַוֵּן הָאֱמֶת כַּמָּה וְכַמָּה מָעוֹת צָרִיךְ הָאִישׁ הַזֶּה לִתֵּן בִּשְׁבִיל פִּדְיוֹנוֹ כְּפִי הַדִּינִים הַנֶּאֱחָזִים בּוֹ גַּם תְּרַחֵם עַל הַמֵּבִיא הַפִּדְיוֹן שֶׁלֹּא יִהְיֶה קַמְצָן וְיִתֵּן כְּפִי מַה שֶּׁצָּרִיךְ לִתֵּן בְּאֹפֶן שֶׁיֵּצְאוּ מִמֶּנּוּ כָּל הַדִּינִים וְיַגִּיעוּ וְיַעֲלוּ לְהַשְּׁלֹשָׁה יָדַיִם הָעֶלְיוֹנִים הַקְּדוֹשִׁים, וְיִהְיֶה נִמְתָּק בְּשָׁרְשָׁן הָעֶלְיוֹן שֶׁבַּבִּינָה עִלָּאָה כִּי גָלוּי וְיָדוּעַ לְפָנֶיךָ שֶׁאֵין אִתִּי יוֹדֵעַ עַד מָה, אֵיךְ לְהִתְנַהֵג בָּזֶה רַחֵם מָלֵא רַחֲמִים עַל הַדּוֹר הֶעָנִי הַזֶּה, אֲשֶׁר אֵין מִי יַעֲמֹד בַּעֲדֵנוּ, רַחֵם עַל כְּלַל יִשְׂרָאֵל וְעַל הַחוֹלֶה הַזֶּה וְתַמְתִּיק וּתְבַטֵּל כָּל הַדִּינִים מֵעָלָיו וּמֵעַל כָּל יִשְׂרָאֵל וְתִרְפָּאֵהוּ מְהֵרָה רְפוּאָה שְׁלֵמָה וְתַחֲלִימֵהוּ וּתְחַיֵּהוּ וּתְשִׁיבֵהוּ לְאֵיתָנוֹ בְקָרוֹב וּתְעוֹרֵר לִבּוֹ שֶׁיָּשׁוּב אֵלֶיךָ בֶּאֱמֶת מְהֵרָה, וְתִמָּלֵא עָלָיו רַחֲמִים כִּי אַתָּה הוּא בַּעַל הָרַחֲמִים, "פְּדֵה אֱלֹהִים אֶת יִשְׂרָאֵל מִכֹּל צָרוֹתָיו", כִּי אֵין לָנוּ עַל מִי לְהִשָּׁעֵן כִּי אִם עַל אָבִינוּ שֶׁבַּשָּׁמַיִם, כְּמוֹ שֶׁכָּתוּב: "יַחֵל יִשְׂרָאֵל אֶל יְהֹוָה, כִּי עִם יְהֹוָה הַחֶסֶד וְהַרְבֵּה עִמּוֹ פְדוּת, וְהוּא יִפְדֶּה אֶת יִשְׂרָאֵל מִכָּל עֲווֹנוֹתָיו" אָמֵן כֵּן יְהִי רָצוֹן:
<h2>תפילה קכד</h2>
<h3>תתרצז</h3>
{מיוסד ע"פ תורה קפ"ד}
יְהִי רָצוֹן מִלְּפָנֶיךָ יְהֹוָה אֱלֹהַי וֵאלֹהֵי אֲבוֹתַי, שֶׁתִּהְיֶה בְּעֶזְרֵנוּ שֶׁנִּזְכֶּה לְהִתְוָּעֵד וּלְהִתְחַבֵּר בְּכָל יוֹם וָיוֹם לַעֲבוֹדָתְךָ וּלְיִרְאָתֶךָ וְנִזְכֶּה שֶׁכָּל אֶחָד וְאֶחָד יְדַבֵּר עִם חֲבֵרוֹ בְּיִרְאַת שָׁמַיִם, וִיעוֹרֵר כָּל אֶחָד אֶת חֲבֵרוֹ לַעֲבוֹדָתְךָ וּלְיִרְאָתְךָ וְיַזְכִּירוּ זֶה אֶת זֶה וִיחַזְּקוּ זֶה אֶת זֶה וְיוֹדִיעוּ זֶה לָזֶה אֲמִתָּתְךָ וֶאֱמוּנָתְךָ וּגְדֻלָּתֶךָ וְטוּבְךָ הַמָּלֵא אֶת כָּל הָעוֹלָם, בְּאֹפֶן שֶׁיִּהְיֶה נִמְשָׁךְ עַל יָדֵינוּ תָּמִיד אוֹר יָשָׁר וְאוֹר חוֹזֵר וְיִהְיֶה נִבְנֶה וְנִשְׁלָם בִּנְיַן הַקְּדֻשָּׁה בִּשְׁלֵמוּת עַל יָדֵינוּ תָמִיד בְּכָל יוֹם וּבְכָל עֵת וּבְכָל שָׁעָה וְיָאִירוּ כָּל הָאוֹרוֹת הַקְּדוֹשִׁים בִּלְבָבֵנוּ, לְמַעַן נִזְכֶּה לְהִתְעוֹרֵר בֶּאֱמֶת אֵלֶיךָ וְנָשׁוּב אֵלֶיךָ בְּלֵב שָׁלֵם וְלֹא נֵלֵךְ עוֹד אַחַר שְׁרִירוּת לִבֵּנוּ הָרָע, רַק נִזְכֶּה לַעֲסֹק כָּל יָמֵינוּ בְּתוֹרָה וּתְפִלָּה וּמַעֲשִׂים טוֹבִים, וְנוֹסִיף בְּכָל יוֹם וָיוֹם קְדֻשָּׁה וָדַעַת וְכָל יוֹם וָיוֹם יִהְיֶה אָרֹךְ מֵחֲבֵרוֹ בְּתוֹסְפוֹת קְדֻשָּׁה וְטָהֳרָה וְיִרְאָה וְאַהֲבָה בֶּאֱמֶת וּבֶאֱמוּנָה, לְמַעַן לֹא נֵבוֹשׁ וְלֹא נִכָּלֵם לְעוֹלָם וָעֶד וִיקֻיַּם בָּנוּ מִקְרָא שֶׁכָּתוּב: "אָז נִדְבְּרוּ יִרְאֵי יְהֹוָה אִישׁ אֶל רֵעֵהוּ, וַיַּקְשֵׁב יְהֹוָה וַיִּשְׁמָע, וַיִּכָּתֵב בְּסֵפֶר זִכָּרוֹן לְפָנָיו לְיִרְאֵי יְהֹוָה וּלְחֹשְׁבֵי שְׁמוֹ יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן וְאָמֵן:
<h2>תפילה קכה</h2>
<h3>תתרצח</h3>
{מיוסד ע"פ תורה קפ"ה}
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ אֱלֹהֵי אַבְרָהָם אֱלֹהֵי יִצְחָק וֵאלֹהֵי יַעֲקֹב, הָאֵל הַגָּדוֹל הַגִּבּוֹר וְהַנּוֹרָא, שֶׁתְּרַחֵם עָלַי וְתַמְשִׁיךְ וְתַשְׁפִּיעַ עָלַי פַּחְדְּךָ וְאֵימָתְךָ וְיִרְאָתְךָ הַקְּדוֹשָׁה, וְתִשְׁמְרֵנִי וְתַצִּילֵנִי מִכָּל מִינֵי יִרְאוֹת הַנְּפוּלוֹת יִרְאוֹת חִיצוֹנִיּוֹת וְלֹא אִירָא וְלֹא אֶפְחַד מִשּׁוּם דָּבָר שֶׁבָּעוֹלָם לֹא מֵחַיָּה רָעָה וְלִסְטִים, וְלֹא מִפָּרִיצִים וּרְשָׁעִים, וְלֹא מִשּׁוּם דָּבָר שֶׁדֶּרֶךְ בְּנֵי אָדָם לְפַחֵד מִמֶּנּוּ מִכֻּלָּם תִּשְׁמְרֵנִי וְתַצִּילֵנִי שֶׁלֹּא אִירָא וְלֹא אֶפְחַד מֵהֶם כְּלָל, רַק אֶזְכֶּה לְהִתְבּוֹנֵן תֵּכֶף בִּמְהִירוּת גָּדוֹל הָאֱמֶת לַאֲמִתּוֹ שֶׁאֵין בָּהֶם כֹּחַ לְיָרְאֵנוּ וּלְהַפְחִידֵנוּ, כִּי אִם עַל יְדֵי שֶׁנָּפְלָה וְנִתְלַבְּשָׁה בָּהֶם הַיִּרְאָה מִלְמַעְלָה, וְאֶזְכֶּה לְהַעֲלוֹת הַיִּרְאָה לְשָׁרְשָׁהּ לְהִתְיָרֵא וּלְפַחֵד מִמְּךָ וּמִפָּנֶיךָ, אָיוֹם וְנוֹרָא, בְּאֹפֶן שֶׁאֶזְכֶּה לְיִרְאָה קְדוֹשָׁה בֶּאֱמֶת עַל יְדֵי זֶה וּלְהַעֲלוֹת כָּל הַיִּרְאוֹת הַנְּפוּלוֹת לְשָׁרְשָׁן וְלִמְקוֹמָן וְתַעֲלֵנִי מִדַּרְגָּא לְדַרְגָּא וּמִמַּעֲלָה לְמַעְלָה, עַד שֶׁאֶזְכֶּה לָבוֹא לְיִרְאָה עִלָּאָה בִּשְׁלֵמוּת, שֶׁלֹּא אֶצְטָרֵךְ עוֹד לְהַמְשִׁיךְ עָלַי יִרְאָה עַל-יְדֵי הִתְעוֹרְרוּת מִדְּבָרִים תַּחְתּוֹנִים שֶׁנָּפְלָה בָּהֶם הַיִּרְאָה הָעֶלְיוֹנָה, רַק אֶזְכֶּה לְהִתְעוֹרֵר מֵעַצְמִי לְיִרְאָה שְׁלֵמָה מִפָּנֶיךָ, שֶׁתַּגְדִּיל חָכְמָתִי וּבִינָתִי וְדַעְתִּי בִּקְדֻשָּׁה גְדוֹלָה, עַד שֶׁאֶזְכֶּה לָבֹא לְיִרְאָה עִלָּאָה בִּשְׁלֵמוּת עַל-יְדֵי הִתְבּוֹנְנוּת לִבִּי בִּגְדֻלָּתְךָ וְרוֹמְמוּתְךָ תִּתְבָּרַךְ לָנֶצַח אֲשֶׁר יִרְאָתְךָ וְאֵימָתְךָ עַל כָּל שִׁנְאַנֵּי שַׁחַק, כָּל דָּרֵי מַעְלָה וָמָטָּה כֻּלָּם יִרְעֲדוּן וְיִפְחֲדוּן מִפָּנֶיךָ, "מִי לֹא יִרָאֲךָ מֶלֶךְ הַגּוֹיִם כִּי לְךָ יָאָתָה, כִּי בְכָל חַכְמֵי הַגּוֹיִם וּבְכָל מַלְכוּתָם מֵאֵין כָּמוֹךָ, מֵאֵין כָּמוֹךָ יְהֹוָה גָּדוֹל אַתָּה וְגָדוֹל שִׁמְךָ בִּגְבוּרָה אֵל נַעֲרָץ בְּסוֹד קְדוֹשִׁים רַבָּה וְנוֹרָא הוּא עַל כָּל סְבִיבָיו" תתרצט
מָלֵא רַחֲמִים אֵל גָּדוֹל וְנוֹרָא, תֶּן לִי יִרְאָה שְׁלֵמָה בֶּאֱמֶת, יִרְאַת הָעֹנֶשׁ וְיִרְאַת הָרוֹמְמוּת בְּתַכְלִית הַקְּדֻשָּׁה בִּשְׁלֵמוּת עָזְרֵנִי וְהוֹשִׁיעֵנִי מְהֵרָה, וְזַכֵּנִי שֶׁתִּהְיֶה יִרְאָתְךָ עַל פָּנַי לְבִלְתִּי אֶחֱטָא עוֹד שׁוּם חֵטְא וְעָוֹן כְּלָל "אִם אָוֶן פָּעַלְתִּי לֹא אוֹסִיף" וְלֹא אָשׁוּב עוֹד לְכִסְלָה וְזַכֵּנוּ בְּרַחֲמֶיךָ הָרַבִּים אוֹתִי וְאֶת זַרְעִי וְאֶת כָּל זֶרַע עַמְּךָ בֵּית יִשְׂרָאֵל לְהִתְקָרֵב לְצַדִּיקִים אֲמִתִּיִּים שֶׁהֵם הָאוֹצָר שֶׁל יִרְאַת שָׁמַיִם, אֲשֶׁר הֵם מְלֵאִים יִרְאָה וְאֵימָה וָפַחַד מֵאִתְּךָ זַכֵּנִי לְהִתְקָרֵב אֲלֵיהֶם בֶּאֱמֶת, עַד שֶׁאֶזְכֶּה לְקַבֵּל עַל יָדָם יִרְאָה קְדוֹשָׁה וּטְהוֹרָה, יִרְאָה תַּתָּאָה וְיִרְאָה עִלָּאָה לְעֵלָּא וּלְעֵלָּא בְּתַכְלִית הַשְּׁלֵמוּת בֶּאֱמֶת וְתִהְיֶה בְּעֶזְרִי וְתוֹשִׁיעֵנִי בְּכָל עֵת שֶׁנִּזְכֶּה לְשַׁבֵּר כָּל הַמְּנִיעוֹת הַגְּדוֹלוֹת וְהָעֲצוּמוֹת וְכָל הַמְּסָכִים הַמַּפְסִיקִים וְהַמּוֹנְעִים מִלְּהִתְקָרֵב לְצַדִּיקִים יִרְאֵי יְהֹוָה בֶּאֱמֶת הֵן מְנִיעוֹת מִבְּנֵי אָדָם קְרוֹבִים וּרְחוֹקִים גְּדוֹלִים וּקְטַנִּים הֵן מְנִיעוֹת הַמֹּחַ, הֵן מְנִיעוֹת מֵחֲמַת מָמוֹן, וְטִרְחוֹת וִיגִיעוֹת, וְכָל שְׁאָר מִינֵי מְנִיעוֹת וְעִכּוּבִים וּבִלְבּוּלִים כֻּלָּם אֶזְכֶּה בְּרַחֲמֶיךָ לְשַׁבְּרָם וּלְבַטְּלָם, וְלִטְרֹחַ וּלְהִתְיַגֵּעַ בְּכָל הַטִּרְחוֹת וְהַיְגִיעוֹת וְלָבֹא בִּזְרִיזוּת לְצַּדִּיקֵי אֱמֶת וְאַל יִמְנָעֵנִי שׁוּם מוֹנֵעַ וּמְעַכֵּב בָּעוֹלָם כְּלָל
<h3>תתש</h3>
אָנָּא רַחוּם צַדִּיק, אַדִּיר אָיֹם וְנוֹרָא, אַתָּה יוֹדֵעַ עֹצֶם הַיִּרְאָה הַקְּדוֹשָׁה שֶׁזָּכוּ הַצַּדִּיקִים הָאֲמִתִּיִּים עַל יְדֵי עֲבוֹדָתָם וִיגִיעָתָם וּמְסִירַת נַפְשָׁם בֶּאֱמֶת אֵלֶיךָ, עַד שֶׁזָּכוּ לְהַכִּיר אוֹתְךָ וּלְהִתְיָּרֵא מִפָּנֶיךָ בְּיִרְאָה נִפְלָאָה, יִרְאָה עִלָּאָה לְעֵלָּא לְעֵלָּא, אֲשֶׁר יֵשׁ כֹּחַ בְּיִרְאָתָם הַקְּדוֹשָׁה שֶׁתַּגִּיעַ גַּם עָלֵינוּ רַחֵם עָלֵינוּ לְמַעֲנָם וְתַשְׁפִּיעַ עָלֵינוּ מִיִּרְאָתָם הַקְּדוֹשָׁה וְהַנִּפְלָאָה שֶׁנִּזְכֶּה גַּם אֲנַחְנוּ לְיִרְאָה שְׁלֵמָה מִפָּנֶיךָ תָּמִיד וְתִהְיֶה יִרְאָתְךָ עַל פָּנֵינוּ לְבִלְתִּי נֶחֱטָא עוֹד, וְנָשׁוּב אֵלֶיךָ בֶּאֱמֶת וּבְלֵב שָׁלֵם רַחֵם עָלַי לְמַעַן שְׁמֶךָ, וְזַכֵּנִי לְהִשְׁתּוֹקֵק וְלִכְסֹף תָּמִיד לְהִתְקָרֵב לְצַדִּיקִים וִירֵאִים אֲמִתִּיִּים עַד שֶׁאֶזְכֶּה עַל יְדֵי הִתְגַּבְּרוּת הַחֵשֶׁק וְהָרָצוֹן בֶּאֱמֶת לְשַׁבֵּר כָּל מִינֵי מְנִיעוֹת שֶׁבָּעוֹלָם, וְלִסְבֹּל כָּל מִינֵי טִרְחוֹת [וְטִרְדוֹת] וִיגִיעוֹת וְיִסּוּרִים בִּשְׁבִיל לְהִתְקָרֵב לְצַדִּיקֵי אֱמֶת, עַד שֶׁאֶזְכֶּה לְהִתְקָרֵב אֲלֵיהֶם וּלְהִתְדַּבֵּק בָּהֶם בֶּאֱמֶת וּלְהַמְשִׁיךְ וּלְקַבֵּל מֵהֶם יִרְאָה שְׁלֵמָה בֶּאֱמֶת, בְּאֹפֶן שֶׁאֶזְכֶּה לִהְיוֹת כִּרְצוֹנְךָ הַטּוֹב בֶּאֱמֶת תָּמִיד לְעוֹלָם וָעֶד וְאֶזְכֶּה עַל יְדֵי הַמְּנִיעוֹת וְהַיְגִיעוֹת וְהַטְּרָחוֹת שֶׁאֶסְבֹּל בִּשְׁבִיל לְהִתְקָרֵב לְצַדִּיקֵי אֱמֶת, שֶׁעַל יְדֵי זֶה יִהְיֶה נַעֲשֶׂה כְּלִי קְדוֹשָׁה וּטְהוֹרָה לְקַבֵּל עַל יָדָהּ שֶׁפַע טוֹבָה וּבְרָכָה וְכָל טוֹב לָנוּ וּלְכָל בֵּית יִשְׂרָאֵל
<h3>תתשא</h3>
רִבּוֹנוֹ שֶׁל עוֹלָם מָלֵא רַחֲמִים נוֹרָא וְנִשְׂגָּב עֲנֵנִי זַכֵּנוּ מְהֵרָה לְיִרְאָה שְׁלֵמָה בֶּאֱמֶת קָדוֹשׁ אַתָּה וְנוֹרָא שְׁמֶךָ, אֲשֶׁר כָּל צְבָא מַעְלָה זוֹחֲלִים וְרוֹעֲדִים מֵאֵימַת שְׁמֶךָ שְׂרָפִים וְחַיּוֹת וְאוֹפַנֵּי הַקֹּדֶשׁ וְכָל הַמַּלְאָכִים הַנּוֹרָאִים רוֹעֲשִׁים וּמִתְפַּחֲדִים מֵהֲדַר גְּאוֹנֶךָ, וְכֻלָּם עוֹשִׂים בְּאֵימָה וּבְיִרְאָה רְצוֹנֶךָ, "יְהֹוָה שָׁמַעְתִּי שִׁמְעֲךָ יָרֵאתִי, יְהֹוָה פָּעָלְךָ בְקֶרֶב שָׁנִים חַיֵּיהוּ, בְּקֶרֶב שָׁנִים תּוֹדִיעַ בְּרֹגֶז רַחֵם תִּזְכֹּר", תֶּן לָנוּ יִרְאָה מָלֵא רַחֲמִים, תֶּן לָנוּ יִרְאָה אָיֹם וְנוֹרָא, תֶּן לָנוּ יִרְאָה אֱלֹהֵי כָל הַצַּדִּיקִים שֶׁהֵם שֹׁרֶשׁ הַיִּרְאָה, תֵּן פַּחְדְּךָ יְהֹוָה אֱלֹהֵינוּ עַל כָּל מַעֲשֶׂיךָ, וְאֵימָתְךָ עַל כָּל מַה שֶּׁבָּרָאתָ וְיִרָאוּךָ כָּל הַמַּעֲשִׂים וְיִשְׁתַּחֲווּ לְפָנֶיךָ כָּל הַבְּרוּאִים, וְיֵעָשׂוּ כֻלָּם אֲגֻדָּה אַחַת לַעֲשׂוֹת רְצוֹנְךָ בְּלֵבָב שָׁלֵם תתשב
רִבּוֹנוֹ שֶׁל עוֹלָם אַתָּה נוֹרָא אַתָּה, עֲשֵׂה עִמָּנוּ נוֹרָאוֹת וְנִפְלָאוֹת בְּאֹפֶן שֶׁנִּזְכֶּה לָשׁוּב אֵלֶיךָ בֶּאֱמֶת "נוֹרָאוֹת בְּצֶדֶק תַּעֲנֵנוּ אֱלֹהֵי יִשְׁעֵנוּ, מִבְטָח כָּל קַצְוֵי אֶרֶץ וְיָם רְחוֹקִים" הוֹרֵנִי יְהֹוָה דַרְכֶּךָ אֲהַלֵּךְ בַּאֲמִתֶּךָ, יַחֵד לְבָבִי לְיִרְאָה שְׁמֶךָ" קָדוֹשׁ וְנוֹרָא הוֹשִׁיעֵנוּ וְזַכֵּנוּ לָבוֹא לְכָל מַה שֶּׁבִּקַּשְׁנוּ מִלְּפָנֶיךָ, וְתֵן לָנוּ יִרְאָה שְׁלֵמָה מִפָּנֶיךָ בֶּאֱמֶת, עַד שֶׁנִּזְכֶּה עַל יְדֵי הַיִּרְאָה לְהַעֲלוֹת נַחַת וְשַׁעֲשׁוּעִים גְּדוֹלִים לְפָנֶיךָ וְעַל יְדֵי זֶה תַשְׁפִּיעַ עָלֵינוּ שֶׁפַע טוֹבָה וּבְרָכָה וְרַחֲמִים וְחַיִּים וְשָׁלוֹם בְּנֵי חַיֵּי וּמְזוֹנֵי רְוִיחֵי, עֹשֶׁר וְכָבוֹד וְחַיִּים וְכָל טוֹב בְּגַשְׁמִיּוּת וּבְרוּחָנִיּוּת בָּזֶה וּבַבָּא, לְמַעַן לֹא נֵבוֹשׁ וְלֹא נִכָּלֵם וְלֹא נִכָּשֵׁל לְעוֹלָם וָעֶד וְתַעֲלֵנוּ מְהֵרָה מַעְלָה מָעְלָה, עַד שֶׁנִּזְכֶּה לְיִרְאָה עִלָּאָה בְּתַכְלִית הַשְּׁלֵמוּת, וְעַל יְדֵי זֶה יִהְיוּ נִשְׁלָמִים מַעֲשֵׂינוּ לְפָנֶיךָ בִּשְׁלֵמוּת גָּדוֹל, עַד שֶׁנִּזְכֶּה שֶׁיִּהְיֶה נִשְׁלָם שִׁמְךָ הַגָּדוֹל וְהַקָּדוֹשׁ עַל יָדֵינוּ תָמִיד בְּתַכְלִית הַשְּׁלֵמוּת כִּרְצוֹנְךָ הַטּוֹב וְיִגְדַּל שִׁמְךָ עַד עוֹלָם וְיָשׁוּבוּ כָּל בָּאֵי הָעוֹלָם אֵלֶיךָ, וְיַעַבְדוּךָ כֻלָּם בְּאֵימָה וּבְיִרְאָה וּבְפַחַד גָּדוֹל "יוֹדוּ שִׁמְךָ גָּדוֹל וְנוֹרָא קָדוֹשׁ הוּא" וִיקֻיַּם מְהֵרָה מִקְרָא שֶׁכָּתוּב: "אֶרֶץ נָתְנָה יְבוּלָהּ, יְבָרְכֵנוּ אֱלֹהִים אֱלֹהֵינוּ, יְבָרְכֵנוּ אֱלֹהִים וְיִירְאוּ אוֹתוֹ כָּל אַפְסֵי אָרֶץ" וְנֶאֱמַר: "וְיִירְאוּ גוֹיִם אֶת שֵׁם יְהֹוָה, וְכָל מַלְכֵי הָאָרֶץ אֶת כְּבוֹדֶךָ" וְנֶאֱמַר:
"כִּי יְהֹוָה עֶלְיוֹן נוֹרָא מֶלֶךְ גָּדוֹל עַל כָּל הָאָרֶץ יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי וַאֲנִי בְּרֹב חַסְדְּךָ אָבוֹא בֵיתֶךָ, אֶשְׁתַּחֲוֶה אֶל הֵיכַל קָדְשְׁךָ בְּיִרְאָתֶךָ בָּרוּךְ יְהֹוָה אֱלֹהִים אֱלֹהֵי יִשְׂרָאֵל עֹשֵׂה נִפְלָאוֹת לְבַדּוֹ וּבָרוּךְ שֵׁם כְּבוֹדוֹ לְעוֹלָם, וְיִמָּלֵא כְבוֹדוֹ אֶת כָּל הָאָרֶץ אָמֵן וְאָמֵן":
<h2>תפילה קכו</h2>
<h3>תתשג</h3>
{מיוסד ע"פ תורה קפ"ו}
רִבּוֹנוֹ שֶׁל עוֹלָם זַכֵּנוּ לֶאֱמוּנַת חֲכָמִים בֶּאֱמֶת בִּשְׁלֵמוּת, עָזְרֵנִי שֶׁאֶזְכֶּה לְהַאֲמִין בֶּאֱמֶת בְּדִבְרֵי הַצַּדִּיקִים הָאֲמִתִּיִּים, שֶׁאֶזְכֶּה לְהַאֲמִין בֶּאֱמוּנָה שְׁלֵמָה שֶׁכָּל דִּבְרֵיהֶם וּמַעֲשֵׂיהֶם אֵינוֹ פָּשׁוּט וְיֵשׁ בָּהֶם רָזִין וְסוֹדוֹת גְּדוֹלוֹת, וְהֵם מְלֵאִים מוֹפְתִים כִּי נֶעְלַם בְּדִבְרֵיהֶם חִדּוּשִׁים וַעֲתִידוֹת נִפְלָאוֹת וְנוֹרָאוֹת עַד אֲשֶׁר אֶזְכֶּה לִרְאוֹת גְּבוּרוֹת יְהֹוָה וְנִפְלְאוֹתָיו עַל יְדֵי דִבְרֵיהֶם הַקְּדוֹשִׁים לִרְאוֹת שֶׁכָּל מַה שֶּׁעוֹבֵר עָלֵינוּ כָּל יָמֵינוּ הַכֹּל הָיָה מְרֻמָּז בְּדִבְרֵיהֶם הַקְּדוֹשִׁים הַנֶּאֱמָרִים בֶּאֱמֶת וָצֶדֶק, בְּחָכְמָה נִפְלָאָה נוֹרָאָה וְנִשְׂגָּבָה שֶׁהָיוּ מְרַמְּזִים לָנוּ כָּל זֶה בְּדִבְרֵיהֶם וְשִׂיחָתָם שֶׁשָּׁמַעְנוּ מִפִּיהֶם אוֹ מִפִּי אֲחֵרִים בִּשְׁמָם, אוֹ מִפִּי סִפְרֵיהֶם הַקְּדוֹשִׁים וְהַנּוֹרָאִים מָלֵא רַחֲמִים זַכֵּנוּ לֶאֱמוּנָה שְׁלֵמָה הַזֹּאת וּלְדַעַת וָשֵׂכֶל הַזֶּה עַד שֶׁאֶמְצָא בְּדִבְרֵיהֶם לְמַפְרֵעַ כָּל מַה שֶּׁעוֹבֵר עָלֵינוּ בְּרַחֲמֶיךָ וְאֶזְכֶּה לִהְיוֹת מְקֹרָב וְדָבוּק תָּמִיד בְּצַדִּיקֵי אֱמֶת וְאַנְשֵׁיהֶם הַנֶּאֱמָנִים וְלֵילֵךְ בְּדַרְכֵיהֶם הַיְשָׁרִים וְהַתְּמִימִים וּלְהַאֲמִין בָּהֶם בֶּאֱמוּנָה שְׁלֵמָה, עַד שֶׁאֶזְכֶּה לָשׁוּב אֵלֶיךָ בֶּאֱמֶת וְלִהְיוֹת כִּרְצוֹנְךָ הַטּוֹב כָּל יְמֵי חַיַּי וּתְמַהֵר וְתָחִישׁ לְגָאֳלֵנוּ, וְתָבִיא לָנוּ אֶת מְשִׁיחַ צִדְקֵנוּ, וִיקֻיַּם מְהֵרָה מִקְרָא שֶׁכָּתוּב: "כִּימֵי צֵאתְךָ מֵאֶרֶץ מִצְרָיִם אַרְאֶנּוּ נִפְלָאוֹת יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי, בָּרוּךְ יְהֹוָה אֱלֹהִים אֱלֹהֵי יִשְׂרָאֵל עֹשֵׂה נִפְלָאוֹת לְבַדּוֹ, וּבָרוּךְ שֵׁם כְּבוֹדוֹ לְעוֹלָם, וְיִמָּלֵא כְבוֹדוֹ אֶת כָּל הָאָרֶץ אָמֵן וְאָמֵן":
<h2>תפילה קכז</h2>
<h3>תתשד</h3>
{מיוסד ע"פ תורה קפ"ח}
"נִשְׁכַּחְתִּי כְּמֵת מִלֵּב הָיִיתִי כִּכְלִי אֹבֵד "תָּעִיתִי כְּשֶׂה אֹבֵד בַּקֵּשׁ עַבְדֶּךָ כִּי מִצְוֹתֶיךָ לֹא שָׁכָחְתִּי", רִבּוֹנוֹ שֶׁל עוֹלָם, "מִי יִתְּנֵנִי כְיַרְחֵי קֶדֶם כִּימֵי אֱלוֹהַּ יִשְׁמְרֵנִי, בְּהִלּוֹ נֵרוֹ עֲלֵי רֹאשִׁי לְאוֹרוֹ אֵלֶךְ חֹשֶׁךְ" מָלֵא רַחֲמִים אַתָּה יוֹדֵעַ כָּל הַהַשָּׂגוֹת וְהַיְדִיעוֹת שֶׁיָּדְעָה וְהִשִּׂיגָה נִשְׁמָתִי קֹדֶם שֶׁיָּצְאָה לַאֲוִיר הָעוֹלָם הַזֶּה בְּעֵת שֶׁהָיִיתִי בִּמְעֵי אִמִּי בְּתִשְׁעָה יַרְחֵי לֵדָה, שֶׁהָיָה נֵר דּוֹלֵק עַל רֹאשִׁי וְהָיִיתִי מַבִּיט בָּהּ מִסּוֹף הָעוֹלָם וְעַד סוֹפוֹ, וְכֵיוָן שֶׁיָּצְאָה לַאֲוִיר הָעוֹלָם מִיָּד נִשְׁכַּח וְנֶאֱבַד מִמֶּנִּי כָּל הָאוֹר הַגָּדוֹל הַזֶּה, וַאֲנִי צָרִיךְ כָּל יְמֵי חַיַּי לְבַקֵּשׁ וּלְחַפֵּשׂ אַחַר זֶה לְחַפֵּשׂ וּלְבַקֵּשׁ בְּכָל כֹּחִי אַחַר אֲבֵדָתִי שֶׁאִבַּדְתִּי וְשֶׁשָּׁכַחְתִּי וַאֲנִי בְעֹצֶם גַּשְׁמִיּוּתִי וְקַשְׁיּוּת עָרְפִּי, לֹא דַי שֶׁלֹּא הִשְׁתַּדַּלְתִּי לְחַפֵּשׂ וּלְבַקֵּשׁ כָּרָאוּי אַחַר אֲבֵדָתִי, אַף גַּם עָשִׂיתִי מֵהֵפֶךְ אֶל הֵפֶךְ, כִּי הָלַכְתִּי אַחַר תַּאֲוַת לִבִּי וְהִרְבֵּיתִי לַחֲטֹא וְלִפְשֹׁעַ נֶגְדְּךָ אֲשֶׁר עַל יָדָם הוֹסַפְתִּי לְאַבֵּד בְּיָדַיִם עוֹד הַרְבֵּה הַרְבֵּה עַד אֲשֶׁר נִתְרַחַקְתִּי מִמְּךָ כְּמוֹ שֶׁנִּתְרַחַקְתִּי, וְנִשְׁכַּח וְנֶאֱבַד מִמֶּנִּי כָּל טוּב נִשְׁמָתִי, כָּל טוּב הַנִּצְחִי, כָּל טוּב הָאֲמִתִּי וְאֵינִי יוֹדֵעַ שׁוּם דֶּרֶךְ אֵיךְ לְבַקֵּשׁ וּלְחַפֵּשׂ אַחַר אֲבֵדָתִי אֲבֵדוֹתַי הָרַבּוֹת מְאֹד מְאֹד אֲשֶׁר כִּמְעַט כִּמְעַט אִבַּדְתִּי אֶת עַצְמִי לְגַמְרֵי חַס וְשָׁלוֹם "לוּלֵי יְהֹוָה עֶזְרָתָה לִּי כִּמְעַט שָׁכְנָה דוּמָה נַפְשִׁי לוּלֵי תוֹרָתְךָ שַׁעֲשׁוּעָי אָז אָבַדְתִּי בְעָנְיִי" וְעַתָּה מָה אֶעֱשֶׂה וּמָה אֶפְעַל תתשה
רִבּוֹנוֹ שֶׁל עוֹלָם יוֹדֵעַ תַּעֲלוּמוֹת עַד אֵין חֵקֶר צוֹפֶה נִסְתָּרוֹת, צוֹפֶה וּמַבִּיט עַד סוֹף כָּל הַדּוֹרוֹת, אַתָּה לְבַד יוֹדֵעַ כָּל אֲבֵדוֹתַי הָרַבִּים הֵיכָן הֵם, וּבְחַסְדְּךָ הַגָּדוֹל חָמַלְתָּ עָלֵינוּ חֶמְלָה גְדוֹלָה וִיתֵרָה וְגִלִּיתָ לָנוּ שֶׁכָּל אֲבֵדוֹתֵינוּ שֶׁל כָּל אֶחָד וְאֶחָד הֵם אֵצֶל הַצַּדִּיקִים הָאֲמִתִּיִּים, אֲבָל בַּעֲוֹנוֹתֵינוּ הָרַבִּים מְאֹד, אָנוּ רְחוֹקִים מְאֹד מֵהַצַּדִּיקִים הָאֲמִתִּיִּים אֲשֶׁר אֶצְלָם הֵם כָּל אֲבֵדוֹתֵינוּ, וְאֵין אִתָּנוּ יוֹדֵעַ עַד מָה, מִי הוּא הַצַּדִּיק הָאֱמֶת אֲשֶׁר אֶצְלוֹ כָּל אֲבֵדוֹתֵינוּ, מִכָּל שֶׁכֵּן שֶׁאֵין אָנוּ יוֹדְעִים שׁוּם דֶּרֶךְ אֵיךְ לְבַקֵּשׁ וּלְחַפֵּשׂ אֶצְלוֹ (אֶת) אַחַר כָּל אֲבֵדוֹתֵינוּ הָרַבּוֹת וְהָעֲצוּמוֹת שֶׁל כָּל אֶחָד וְאֶחָד
<h3>תתשו</h3>
מָלֵא רַחֲמִים פְּקַח עֵינֶיךָ וּרְאֵה שׁוֹמְמוֹתֵינוּ שֶׁאָנוּ הוֹלְכִים כְּתוֹעִים וְאֵין לְבַקֵּשׁ, כִּיתוֹמִים וְאֵין לָהֶם אָב, כִּטְמֵאִים וְאֵין לְטַהֵר, כְּדַלִּים וְאֵין לְחָנְנָם "אֶשָּׂא עֵינַי אֶל הֶהָרִים מֵאַיִן יָבֹא עֶזְרִי" לְהֵיכָן אָנוּס לְעֶזְרָה, אֶל מִי מִקְּדוֹשִׁים אֶפְנֶה, "וָאֹמַר אָבַד נִצְחִי וְתוֹחַלְתִּי מֵיְהֹוָה זֹאת אָשִׁיב אֶל לִבִּי עַל כֵּן אוֹחִיל חַסְדֵי יְהֹוָה כִּי לֹא תָמְנוּ, כִּי לֹא כָלוּ רַחֲמָיו"
<h3>תתשז</h3>
עַל כֵּן בָּאתִי לְפָנֶיךָ בַּעַל הָרַחֲמִים הָאֱמֶת, שֶׁתְּרַחֵם עָלַי לְמַעַן שְׁמֶךָ, וְתָחוֹס וְתַחְמֹל עָלַי בְּעֹצֶם חֶמְלָתְךָ, יֶהֱמוּ וְיִכְמְרוּ מֵעֶיךָ וְרַחֲמֶיךָ עָלַי, וְתִפְקַח אֶת עֵינַי מְהֵרָה שֶׁאֶזְכֶּה לִרְאוֹת וְלֵידַע אֶת הַצַּדִּיק הָאֱמֶת אֲשֶׁר כָּל אֲבֵדוֹתַי הֵם אֶצְלוֹ וְאֶזְכֶּה לְשַׁבֵּר כָּל הַמְּנִיעוֹת וּלְהִתְקָרֵב אֵלָיו מְהֵרָה, וּבְרַחֲמֶיךָ תְסַיְּעֵנִי שֶׁאֶזְכֶּה לְהִתְיַגֵּעַ וְלִטְרֹחַ וּלְהִשְׁתַּדֵּל בְּכָל כֹּחִי כָּל יָמַי לְחַפֵּשׂ וּלְבַקֵּשׁ אֶצְלוֹ אַחַר כָּל אֲבֵדוֹתַי שֶׁאִבַּדְתִּי מֵעוֹדִי עַד הַיּוֹם הַזֶּה, עַד אֲשֶׁר אֶזְכֶּה לְמָצְאָם בְּחַיַּי מְהֵרָה, בְאֹפֶן שֶׁאֶזְכֶּה לָשׁוּב אֵלֶיךָ בֶּאֱמֶת וּלְהַכִּיר אוֹתְךָ וּלְהִתְקָרֵב אֵלֶיךָ וּלְהִתְדַּבֵּק בְּךָ בֶּאֱמֶת וְתִשְׁמְרֵנִי וְתַצִּילֵנִי מֵעַתָּה שֶׁלֹּא אוֹבַד עוֹד שׁוּם אֲבֵדָה כְּלָל מֵעַתָּה וְעַד עוֹלָם רַחֵם עָלַי לְמַעַן שְׁמֶךָ, חֲמֹל עַל תְּפִלַּת הָעַרְעָר כָּמוֹנִי הַיּוֹם, כְּמוֹ שֶׁכָּתוּב: "פָּנָה אֶל תְּפִלַּת הָעַרְעָר וְלֹא בָזָה אֶת תְּפִלָּתָם", וּכְתִיב: "כִּי לֹא בָזָה וְלֹא שִׁקַּץ עֱנוּת עָנִי, וְלֹא הִסְתִּיר פָּנָיו מִמֶּנּוּ וּבְשַׁוְּעוֹ אֵלָיו שָׁמֵעַ תּוֹדִיעֵנִי אֹרַח חַיִּים שׂבַע שְׂמָחוֹת אֶת פָּנֶיךָ נְעִימוֹת בִּימִינְךָ נֶצַח, יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגֹאֲלִי" אָמֵן וְאָמֵן:
<h2>תפילה קכח</h2>
<h3>תתשח</h3>
{מיוסד ע"פ תורה קפ"ט}
רִבּוֹנוֹ שֶׁל עוֹלָם אֱלֹהִים חַיִּים וּמֶלֶךְ עוֹלָם, שִׂמְחַת יִשְׂרָאֵל, רַחֵם עָלַי לְמַעַן שְׁמֶךָ, וְהַצִּילֵנִי מֵעַצְבוּת וּמֵעַצְלוּת אֲשֶׁר הֵם הָיוּ בְּעוֹכְרַי, וּבִטְּלוּ אוֹתִי הַרְבֵּה מִתּוֹרָה וּתְפִלָּה וּמִטּוֹב הַרְבֵּה, וְהֱבִיאוּנִי לְמַה שֶּׁהֱבִיאוּנִי כַּאֲשֶׁר הוֹדַעְתָּ לָנוּ עַל יְדֵי חֲכָמֶיךָ הַקְּדוֹשִׁים, שֶׁעִקַּר נְשִׁיכַת הַנָּחָשׁ הוּא עַצְבוּת וְעַצְלוּת רַחֲמָנָא לִצְּלָן רַחֵם עָלַי מָלֵא רַחֲמִים, וְהַצִּילֵנִי מֵעַתָּה מִנְּשִׁיכוֹת הָאֵלֶּה תֶּן לִי חַיִּים וְאֶחְיֶה "שַׂמֵּחַ נֶפֶשׁ עַבְדֶּךָ כִּי אֵלֶיךָ יְהֹוָה נַפְשִׁי אֶשָּׂא תַּשְׁמִיעֵנִי שָׂשׂוֹן וְשִׂמְחָה תָּגֵלְנָה עֲצָמוֹת דִּכִּיתָ" זַכֵּנִי לְהִזְדָּרֵז בְּתוֹרָתְךָ וּבַעֲבוֹדָתְךָ תָּמִיד בִּזְרִיזוּת גָּדוֹל וּבְשִׂמְחָה רַבָּה וַעֲצוּמָה כָּרָאוּי לְהִזְדָּרֵז וְלִשְׂמֹחַ בַּעֲבוֹדָתְךָ וּבְתוֹרָתְךָ הַקְּדוֹשָׁה אֲשֶׁר הֵם חַיֵּינוּ וְאֹרֶךְ יָמֵינוּ בָּזֶה וּבַבָּא לָעַד וּלְנֵצַח וְחוּץ מִזֶּה הַכֹּל הֶבֶל נִדָּף הֲבֵל הֲבָלִים אֵין בּוֹ מַמָּשׁ "מַה יִּתְרוֹן לָאָדָם בְּכָל עֲמָלוֹ שֶׁיַּעֲמֹל תַּחַת הַשָּׁמֶשׁ" חוּץ מִתּוֹרָה וּתְפִלָּה וַעֲבוֹדָה, מְחַיֶּה מֵתִים בְּרַחֲמִים רַבִּים סוֹמֵךְ נוֹפְלִים וְרוֹפֵא חוֹלִים וּמַתִּיר אֲסוּרִים, וּמְקַיֵּם אֱמוּנָתוֹ לִישֵׁנֵי עָפָר הַחֲיֵינִי וַהֲקִימֵנִי מֵעֲפַר אָרֶץ אֲשֶׁר בַּעֲוֹנוֹתֵינוּ הָרַבִּים יָרַדְנוּ עַד עָפָר מַמָּשׁ וְיוֹתֵר מִזֶּה "כִּי שָׁחָה לֶעָפָר נַפְשֵׁנוּ דָּבְקָה לְאָרֶץ בִּטְנֵנוּ, קוּמָה עֶזְרָתָה לָנוּ וּפְדֵנוּ לְמַעַן חַסְדֶּךָ דָּבְקָה לֶעָפָר נַפְשִׁי חַיֵּנִי כִּדְבָרֶךָ" כִּי אַתָּה מֵקִים מֵעָפָר דָּל וּמֵאַשְׁפּוֹת תָּרִים אֶבְיוֹן, הֲקִימֵנִי בְּרַחֲמֶיךָ וְנִפְלְאוֹתֶיךָ מִכָּל הַיְרִידוֹת וְהַנְּפִילוֹת שֶׁנָּפַלְתִּי עַד הֵנָּה, כִּי אֵין מִי שֶׁיּוּכַל לַהֲקִימֵנִי, כִּי אִם אַתָּה וְהַצַּדִּיקִים הָאֲמִתִּיִּים לְבַד זַכֵּנִי לִזְרִיזוּת וְשִׂמְחָה הַמְחַיִּין אֶת הַמֹּחִין וְכָל קוֹמַת הָאָדָם יָדְךָ תִּכּוֹן עִמִּי, אַף זְרוֹעֲךָ תְּאַמְּצֵנִי וּתְחַזְּקֵנִי בְּכָל פַּעַם בְּדַרְכֵי עֲצוֹתֶיךָ הָעֲמוּקוֹת הַנִּפְלָאוֹת, בְּאֹפֶן שֶׁאֶזְכֶּה לְגָרֵשׁ מֵאִתִּי הָעַצְבוּת וְהָעַצְלוּת לְגַמְרֵי וּלְהָפְכָם לִזְרִיזוּת וּלְשִׂמְחָה גְדוֹלָה "תְּחִי נַפְשִׁי וּתְהַלְּלֶךָּ וּמִשְׁפָּטֶיךָ יַעַזְרֻנִי" כִּי מִמְּךָ לֹא יִפָּלֵא כָּל דָּבָר וְאֵין שׁוּם דָּבָר נִמְנָע מִמֶּךָּ, מִי כָמוֹךָ בַּעַל גְּבוּרוֹת וּמִי דוֹמֶה לָךְ מֶלֶךְ מֵמִית וּמְחַיֶּה וּמַצְמִיחַ יְשׁוּעָה, קַיֵּם בִּי תְּחִיַּת הַמֵּתִים מַמָּשׁ, כִּי אַתָּה בְּרַחֲמֶיךָ כְּבָר הִרְבֵּיתָ נִפְלְאוֹתֶיךָ עִמִּי בְּלִי שִׁעוּר בְּכָל יוֹם וּבְכָל עֵת וּבְכָל שָׁעָה מֵעוֹדִי וְעַד הַיּוֹם הַזֶּה הַחֲיֵינִי וְקַיְּמֵנִי מֵעַתָּה בְּחַיִּים אֲמִתִּיִּים בָּעוֹלָם הַזֶּה וּבָעוֹלָם הַבָּא הַטְעִימֵנִי בְּרַחֲמֶיךָ וְנִפְלְאוֹתֶיךָ מֵחַיִּים שֶׁזָּכוּ הַצַּדִּיקִים הָאֲמִתִּיִּים זִכְרוֹנָם לִבְרָכָה אֲשֶׁר הָיוּ חַיִּים חַיִּים אֲמִתִּיִּים, בְּכָל עֵת, וְזָכוּ לְחַיִּים חֲדָשִׁים וְנוֹרָאִים וְנִפְלָאִים בְּכָל פַּעַם, אֲשֶׁר יֵשׁ כֹּחַ בְּחַיִּים שֶׁלָּהֶם לְהַשְׁפִּיעַ עָלַי אוֹר הַחַיִּים גַּם עַתָּה אֵיךְ שֶׁאֲנִי עַתָּה, בְּאֹפֶן שֶׁאֶזְכֶּה גַּם אָנֹכִי לִחְיוֹת עַל כָּל פָּנִים מֵעַתָּה חַיִּים אֲמִתִּיִּים חַיִּים אֲרוּכִים חַיִּים טוֹבִים חַיִּים הַנִּקְרָאִים חַיִּים בֶּאֱמֶת "תּוֹדִיעֵנִי אֹרַח חַיִּים שׂבַע שְׂמָחוֹת אֶת פָּנֶיךָ נְעִימוֹת בִּימִינְךָ נֶצַח יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן:
<h2>תפילה קכט</h2>
<h3>תתשט</h3>
{מיוסד ע"פ תורה ק"צ}
"יְהֹוָה חֲקַרְתַּנִי וַתֵּדָע, אַתָּה יָדַעְתָּ שִׁבְתִּי וְקוּמִי בַּנְתָּה לְרֵעִי מֵרָחוֹק, אָרְחִי וְרִבְעִי זֵרִיתָ וְכָל דְּרָכַי הִסְכַּנְתָּה, כִּי אֵין מִלָּה בִּלְשׁוֹנִי הֵן יְהֹוָה יָדַעְתָּ כֻּלָּהּ", רִבּוֹנוֹ שֶׁל עוֹלָם נוֹתֵן הַתּוֹרָה, אוֹהֵב עַמּוֹ יִשְׂרָאֵל, הַבּוֹחֵר בְּעַמּוֹ יִשְׂרָאֵל בְּאַהֲבָה, אַתָּה בְּרַחֲמֶיךָ נָתַתָּ לָנוּ בְּחִירָה שֶׁיִּהְיֶה לָנוּ כֹחַ לִבְחֹר בַּחַיִּים אוֹ לְהֵפֶךְ חַס וְשָׁלוֹם, אֲשֶׁר זֶה הָעִנְיָן שֶׁל כֹּחַ הַבְּחִירָה שֶׁנָּתַתָּ לְהָאָדָם הוּא פִּלְאֵי פְּלָאוֹת, הַפֶּלֶא הַגָּדוֹל שֶׁבְּכָל פִּלְאוֹת בְּרִיּוֹתֶיךָ שֶׁבָּרָאתָ בְּכָל הָעוֹלָמוֹת (כַּמּוּבָא בְכַמָּה סִפְרֵי קוֹדֶשׁ) כִּי אֵין דָּבָר נִפְלָא וְנוֹרָא וְנֶעְלָם וְנִסְתָּר בְּכָל הַבְּרִיאָה שֶׁל כָּל הָעוֹלָמוֹת, כְּמוֹ זֹאת הַפְּלִיאָה הַנִּשְׂגָּבָה וְהַחִדּוּשׁ הַנִּפְלָא וְהַנֶּעְלָם שֶׁיִּהְיֶה נִמְצָא נִבְרָא בָּעוֹלָם בְּכֹחֲךָ, שֶׁיִּהְיֶה לוֹ כֹחַ הַבְּחִירָה לִבְחֹר בַּדֶּרֶךְ שֶׁהוּא רוֹצֶה, שֶׁיִּהְיֶה לוֹ כֹחַ לַעֲשׂוֹת רְצוֹנְךָ אוֹ כְּנֶגֶד רְצוֹנְךָ חַס וְשָׁלוֹם וְעַל זֶה אָמַר דָּוִד הַמֶּלֶךְ עָלָיו הַשָּׁלוֹם "נוֹרָאוֹת נִפְלֵיתִי נִפְלָאִים מַעֲשֶׂיךָ וְנַפְשִׁי יֹדַעַת מְאֹד פְּלִיאָה דַעַת מִמֶּנִּי נִשְׂגְּבָה לֹא אוּכַל לָהּ אָנָה אֵלֵךְ מֵרוּחֶךָ וְאָנָה מִפָּנֶיךָ אֶבְרָח" וּבְכֵן בָּאתִי לְפָנֶיךָ אֲדוֹן הַנִּפְלָאוֹת, שֶׁתִּהְיֶה בְּעֶזְרִי וְתוֹשִׁיעֵנִי, וְתִהְיֶה עִמִּי תָמִיד שֶׁאַטֶּה אֶת כֹּחַ בְּחִירָתִי אֵלֶיךָ וְלִרְצוֹנְךָ שֶׁאֶזְכֶּה תָּמִיד בְּכָל עֵת לִבְחֹר בַּחַיִּים בְּדֶרֶךְ הַטּוֹב וְהָאֱמֶת כִּרְצוֹנְךָ וְכִרְצוֹן הַצַּדִּיקִים הָאֲמִתִּיִּים, וְלֹא אֶטֶּה מֵרְצוֹנְךָ יָמִין וּשְׂמֹאל כָּל יְמֵי חַיַּי עַד עוֹלָם
<h3>תתשי</h3>
רִבּוֹנוֹ שֶׁל עוֹלָם אֲדוֹן כֹּל, אַתָּה הוֹדַעְתָּנוּ בְּרַחֲמֶיךָ שֶׁעִקַּר כֹּחַ הַבְּחִירָה שֶׁל יִשְׂרָאֵל שֶׁקִּבְּלוּ אֶת הַתּוֹרָה עַל יְדֵי מֹשֶׁה רַבֵּנוּ עָלָיו הַשָּׁלוֹם, הוּא רַק עַל יְדֵי שֶׁלֹּא דִּבַּרְתָּ עִם יִשְׂרָאֵל בְּעַצְמָם אֲלֵיהֶם לְנֹכַח, רַק כָּל דְּבָרֶיךָ הָיָה עִם מֹשֶׁה רַבֵּנוּ עָלָיו הַשָּׁלוֹם, וְהֵם שָׁמְעוּ בְּדַבֶּרְךָ עִמּוֹ, וּמֵחֲמַת זֶה יֵשׁ לָנוּ כֹחַ הַבְּחִירָה עַל כָּל דִּבְרֵי הַתּוֹרָה הַזֹּאת כִּי כָל אֲשֶׁר יְדַבֵּר יְהֹוָה אֶל הָאָדָם בְּעַצְמוֹ הוּא מֻכְרָח לַעֲשׂוֹתוֹ בְּלִי בְּחִירָה, וּמֹשֶׁה רַבֵּנוּ לֹא הָיָה לוֹ כֹחַ הַבְּחִירָה עַל מִצְוֹת הַתּוֹרָה רַק כָּל בְּחִירָתוֹ הָיָה בְּעִנְיַן מֹשֶׁה הוֹסִיף יוֹם אֶחָד מִדַּעְתּוֹ דְּהַיְנוּ בַּמֶּה שֶׁלֹּא בֵּאַרְתָּ לוֹ בְּפֵרוּשׁ, וְהָיָה מֻכְרָח לְהָבִין מִדַּעְתּוֹ אֵיךְ לְהִתְנַהֵג, וּבָזֶה הָיָה כָּל כֹּחַ בְּחִירָתוֹ וְהִנֵּה אָנֹכִי בְעָנְיִי אֲשֶׁר הַתַּאֲוֹת וְהַמִּדּוֹת מִתְגַּבְּרִים עָלַי כְּמוֹ שֶׁמִּתְגַּבְּרִים וְרוֹדְפִים אוֹתִי מְאֹד בְּכָל עֵת, וְיֵשׁ לִי בְּחִירָה גְדוֹלָה עַל כָּל דִּבְרֵי הַתּוֹרָה וַאֲנִי צָרִיךְ הִתְחַזְּקוּת גָּדוֹל וִישׁוּעָה וְרַחֲמִים גְּדוֹלִים מֵאִתְּךָ תִּתְבָּרַךְ שֶׁאֶזְכֶּה לְהַטּוֹת כֹּחַ בְּחִירָתִי לַחַיִּים לִבְחֹר בַּטּוֹב וְלִמְאֹס בָּרָע וְעַתָּה מָה אֶעֱשֶׂה אֲשֶׁר נוֹסַף לְכָל זֶה אֲנִי מְסֻפָּק הַרְבֵּה בְּכַמָּה דְבָרִים אֵיךְ לְהִתְנַהֵג בָּהֶם, וְדַעְתִּי וַעֲצָתִי חֲלוּקָה מְאֹד בְּהַרְבֵּה דְבָרִים אֲשֶׁר אֵינִי יוֹדֵעַ כְּלָל לְכַוֵּן בָּהֶם רְצוֹנְךָ בֶּאֱמֶת אֵיךְ לְהִתְנַהֵג בָּהֶם, וְנִדְמֶה לִי שֶׁאִם הָיִיתִי יוֹדֵעַ רְצוֹנְךָ בֶּאֱמֶת הָיִיתִי מִתְנַהֵג כִּרְצוֹנְךָ בְּוַדַּאי תתשיא
"וְעַתָּה יְהֹוָה אֱלֹהֵינוּ אָבִינוּ אַתָּה אֲנַחְנוּ הַחֹמֶר וְאַתָּה יוֹצְרֵנוּ וּמַעֲשֵׂה יָדְךָ כֻּלָּנוּ", הוֹרֵנִי וְלַמְּדֵנִי מָה אֶעֱשֶׂה וּמָה אֶפְעַל, כִּי מֹשֶׁה רַבֵּנוּ וְשַׁאֲרֵי צַדִּיקִים גְּדוֹלִים וְנוֹרָאִים שֶׁהָיָה לָהֶם בְּחִירָה בְּעִנְיָנִים כָּאֵלֶּה שֶׁהָיוּ מְסֻפָּקִים בָּהֶם אֵיךְ הוּא רְצוֹנְךָ, הָיָה לָהֶם כֹּחַ וּגְבוּרָה גְדוֹלָה כִּי הָיוּ "גִּבּוֹרֵי כֹחַ עוֹשֵׂי דְבָרוֹ" דְדָמְיָן לְמַלְאָכִים מַמָּשׁ, וּכְבָר שָׁבְרוּ כָּל הַתַּאֲווֹת לְגַמְרֵי וְלֹא הָיָה לָהֶם בְּחִירָה מִצַּד הַתַּאֲוָה בְּשׁוּם דָּבָר שֶׁבָּעוֹלָם, וְעַל כֵּן הָיָה רָאוּי שֶׁיִּהְיֶה לָהֶם בְּחִירָה, בִּבְחִינַת מֹשֶׁה הוֹסִיף יוֹם אֶחָד מִדַּעְתּוֹ, שֶׁהֵם הַדְּבָרִים שֶׁהָיוּ מְסֻפָּקִים בָּהֶם אֲבָל אִישׁ עָב וָגַס כָּמוֹנִי, אֲשֶׁר הִרְבֵּיתִי לִפְשֹׁעַ נֶגְדְּךָ, וַעֲדַיִן הַתַּאֲוֹת רוֹדְפִים אַחֲרַי כָּל כַּךְ וַאֲנִי חוֹשֵׁב מַחֲשָׁבוֹת בְּכָל עֵת לִמְצֹא עֵצָה וְתַחְבּוּלָה וּתְרוּפָה לִדְחוֹתָם מֵעָלַי, וְכֹחַ בְּחִירָתִי מְגֻשֶּׁמֶת מְאֹד, מָה אֶעֱשֶׂה כְּשֶׁנּוֹסַף לָזֶה מְבַלְבְּלִין אוֹתִי הַרְבֵּה וְכַמָּה סְפֵקוֹת וַחֲלֻקַּת הָעֵצָה בְּכַמָּה דְּבָרִים שֶׁאֵינִי יוֹדֵעַ אֵיךְ לְהִתְנַהֵג בָּהֶם בַּמֶּה אֶזְכֶּה לִמְצֹא הַדֶּרֶךְ הַיָּשָׁר וְהַנָּכוֹן בֶּאֱמֶת, בְּאֹפֶן שֶׁאֶזְכֶּה לְהִתְקָרֵב אֵלֶיךָ בֶּאֱמֶת לַאֲמִתּוֹ
<h3>תתשיב</h3>
רִבּוֹנוֹ שֶׁל עוֹלָם מֵרֹב בִּלְבּוּל דַּעְתִּי טַעֲנוֹתַי נִסְתַּתְּמִין וְאֵינִי יָכֹל לְפָרֵשׁ שִׂיחָתִי הֵיטֵב, אֲבָל אַתָּה יוֹדֵעַ כָּל תַּעֲלוּמוֹת לְבָבִי, וְעַתָּה הוֹרֵנִי וְלַמְּדֵנִי מַה לַּעֲשׂוֹת, וְאֵיךְ לְהִתְנַהֵג מֵעַתָּה כָּל יְמֵי חַיַּי לַמְּדֵנִי עֵצָה וּגְבוּרָה לְמִלְחָמָה כְּבֵדָה כָּזֹאת קוּמָה בְּעֶזְרָתִי וְהוֹשִׁיעֵנִי שֶׁאֶזְכֶּה לְהַטּוֹת לְבָבִי אֵלֶיךָ לִבְחֹר בַּטּוֹב בְּכָל הַדְּבָרִים שֶׁאֲנִי יוֹדֵעַ אֲמִתַּת רְצוֹנְךָ בָּהֶם עַל פִּי תוֹרָתְךָ הַקְּדוֹשָׁה, וְלֹא אֵלֵךְ עוֹד אַחֲרֵי שְׁרִירוּת לִבִּי הָרָע, וְלֹא אָתוּר אַחַר לְבָבִי וְאַחֲרֵי עֵינַי, רַק אֶזְכֶּה בְּכָל עֵת לְהַטּוֹת בְּחִירָתִי לְדֶרֶךְ הַחַיִּים וְהַטּוֹב וְהָאֱמֶת וְתָאִיר עֵינַי בְּתוֹרָתֶךָ וּתְלַמְּדֵנִי בְּרַחֲמֶיךָ בְּכָל עֵת שֶׁאֶזְכֶּה לֵידַע הָאֱמֶת וּלְכַוֵּן רְצוֹנְךָ בְּכָל הַדְּבָרִים שֶׁאֲנִי מְסֻפָּק בָּהֶם, "הוֹרֵנִי יְהֹוָה דַּרְכֶּךָ אֲהַלֵּךְ בַּאֲמִתֶּךָ, יַחֵד לְבָבִי לְיִרְאָה שְׁמֶךָ הַדְרִיכֵנִי בַאֲמִתֶּךָ וְלַמְּדֵנִי כִּי אַתָּה אֱלֹהֵי יִשְׁעִי אוֹתְךָ, קִוִּיתִי כָּל הַיּוֹם הוֹרֵנִי יְהֹוָה דַּרְכֶּךָ, וּנְחֵנִי בְּאֹרַח מִישׁוֹר לְמַעַן שׁוֹרְרָי"
<h3>תתשיג</h3>
רִבּוֹנוֹ שֶׁל עוֹלָם מָלֵא רַחֲמִים זַכֵּנִי לְהִכָּלֵל בְּצַדִּיקֵי אֱמֶת עַד שֶׁיִּתְבַּטְּלוּ מִמֶּנִּי כָּל הַתַּאֲוֹת וְכָל הַבְלֵי עוֹלָם הַזֶּה שֶׁלֹּא יִהְיֶה לִי שׁוּם תַּאֲוָה וְחֶמְדָּה לָהֶם כְּלָל, רַק אֶזְכֶּה לְהַטּוֹת שִׁכְמִי לִסְבֹּל עֹל תּוֹרָה וּתְפִלָּה וַעֲבוֹדָה וּלְהַרְבּוֹת בִּצְדָקָה וּגְמִילוּת חֲסָדִים וּמַעֲשִׂים טוֹבִים וְתִשְׁמְרֵנִי וְתַצִּילֵנִי מִסְּפֵקוֹת וּבִלְבּוּלִים וּמֵחֲלֻקַּת הָעֵצָה, רַק אֶזְכֶּה תָמִיד לֵידַע אֲמִתַּת רְצוֹנְךָ בְּכָל הַדְּבָרִים שֶׁבָּעוֹלָם, כִּי אֲנִי סוֹמֵךְ עָלֶיךָ בְּכָל תְּנוּעוֹתַי וְכִרְצוֹנְךָ אֶעֱשֶׂה "הוֹרֵנִי יְהֹוָה דֶּרֶךְ חֻקֶּיךָ וְאֶצֳּרֶנָּה עֵקֶב, הַדְרִיכֵנִי בִּנְתִיב מִצְוֹתֶיךָ כִּי בוֹ חָפָצְתִּי הַט לִבִּי אֶל עֵדְוֹתֶיךָ וְאַל אֶל בָּצַע" רַחֵם רַחֵם מָלֵא רַחֲמִים עָלַי וְעַל כָּל הַתְּלוּיִם בִּי "תְּהִי יָדְךָ לְעָזְרֵנִי כִּי פִקּוּדֶיךָ בָחָרְתִּי תְּחִי נַפְשִׁי וּתְהַלְּלֶךָ וּמִשְׁפָּטֶיךָ יַעַזְרוּנִי תָּעִיתִי כְּשֶׂה אוֹבֵד בַּקֵּשׁ עַבְדֶּךָ כִּי מִצְוֹתֶיךָ לֹא שָׁכָחְתִּי" תָּעִינוּ לִשְׂמֹאל יְמִינְךָ תְּקָרְבֵנִי, "תּוֹדִיעֵנִי אֹרַח חַיִּים שׂבַע שְׂמָחוֹת אֶת פָּנֶיךָ, נְעִימוֹת בִּימִינְךָ נֶצַח יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי", אָמֵן וְאָמֵן:
<h2>תפילה קל</h2>
<h3>תתשיד</h3>
{מיוסד ע"פ תורה קצ"א}
"יְהֹוָה אֱלֹהַי גָּדַלְתָּ מְאֹד" וְלִגְדֻלָּתְךָ אֵין חֵקֶר, וּבָרָאתָ אֶת הָאָדָם בְּרַחֲמֶיךָ וְטוּבְךָ כְּדֵי שֶׁיִּזְכֶּה לָדַעַת וּלְהַכִּיר אוֹתְךָ, "לַחֲזוֹת בְּנֹעַם יְהֹוָה וּלְבַקֵּר בְּהֵיכָלוֹ" שֶׁזֶּה עִקַּר הַתַּעֲנוּג הַנִּפְלָא שֶׁבְּכָל הַתַּעֲנוּגִים שֶׁבָּזֶה הָעוֹלָם וְשֶׁבְּכָל הָעוֹלָמוֹת עַד שֶׁאִי אֶפְשָׁר לְכַנּוֹתוֹ בְּשֵׁם תַּעֲנוּג וְטוֹב כִּי אִם בְּדֶרֶךְ שְׁאֵלָה אַשְׁרֵי הַזּוֹכֶה לָזֶה וְאַתָּה בְּרַחֲמֶיךָ הִבְטַחְתָּ עַל יְדֵי חֲכָמֶיךָ הַקְּדוֹשִׁים לְהַנְחִיל לְכָל צַדִּיק וְצַדִּיק שַׁ"י עוֹלָמוֹת כְּמוֹ שֶׁכָּתוּב:
"לְהַנְחִיל אוֹהֲבַי יֵשׁ, וְאוֹצְרוֹתֵיהֶם אֲמַלֵּא" וְגִלִּיתָ לָנוּ בְּרַחֲמֶיךָ שֶׁכָּל הַשַּׁ"י עוֹלָמוֹת מַרְגִּישִׁין רַק בַּלֵּב, וְעַל כֵּן יָכֹל לִהְיוֹת שֶׁיֵּשֵׁב אֶחָד אֵצֶל חֲבֵרוֹ בְּגַן עֵדֶן, וְלָזֶה יִהְיֶה כָּל הַשַּׁ"י עוֹלָמוֹת בְּלִבּוֹ, וַחֲבֵרוֹ שֶׁיּוֹשֵׁב אֶצְלוֹ יִהְיֶה חָסֵר וָרֵיק מֵהֶם, כִּי לִבּוֹ חָסֵר מִכָּל זֶה וְעַתָּה, אָבִי שֶׁבַּשָּׁמַיִם רַחֵם עָלַי וְזַכֵּנִי מֵעַתָּה עַל כָּל פָּנִים לִהְיוֹת בִּכְלָל יְרֵאֶיךָ וְעוֹשֵׂי רְצוֹנְךָ בֶּאֱמֶת, עַד שֶׁאֶזְכֶּה גַּם כֵּן בְּרַחֲמֶיךָ וְטוּבְךָ הַנִּפְלָא וְהַנּוֹרָא לִנְחֹל אוֹתָם הַשַּׁ"י עוֹלָמוֹת בְּלִבִּי בֶּאֱמֶת, שֶׁאֶזְכֶּה לָדַעַת וּלְהַכִּיר אוֹתְךָ בֶּאֱמֶת בְּהַשָּׂגוֹת אֲמִתִּיּוֹת כָּאֵלֶּה שֶׁהֵם בְּחִינַת נַחֲלַת שַׁ"י עוֹלָמוֹת
<h3>תתשטו</h3>
רִבּוֹנוֹ שֶׁל עוֹלָם מָלֵא רַחֲמִים, אַתָּה יָדַעְתָּ כַּמָּה אֲנִי רָחוֹק מִזֶּה בְּלִי שִׁעוּר, כִּי עֲדַיִן אֲנִי צָרִיךְ לְהַעְתִּיר הַרְבֵּה לְהִנָּצֵל מֵהַגֵּהִנָּם מִשְּׁאוֹל תַּחְתִּיּוֹת וּמִתַּחְתָּיו כִּי הִרְבֵּיתִי לִפְשֹׁעַ נֶגְדֶּךָ, עַד אֲשֶׁר "עֲווֹנוֹתַי עָבְרוּ רֹאשִׁי, כְּמַשָּׂא כָבֵד יִכְבְּדוּ מִמֶּנִּי, טָבַעְתִּי בִּיוֵן מְצוּלָה וְאֵין מָעֳמָד, בָּאתִי בְּמַעֲמַקֵּי מַיִם וְשִׁבֹּלֶת שְׁטָפָתְנִי" וְלֹא דַי לָנוּ בַּעֲווֹנוֹת הָרִאשׁוֹנִים כִּי אִם הוֹסַפְתִּי עֲלֵיהֶם עוֹד חֲדָשִׁים מָה אוֹמַר, מָה אֲדַבֵּר מָה אֶצְטַדָּק, אַךְ כְבָר גִּלִּיתָ לָנוּ עַל יְדֵי צַדִּיקֶיךָ עֹצֶם רִבּוּי רַחֲמֶיךָ וַחֲסָדֶיךָ בְּלִי שִׁעוּר עַל כֵּן אֲנִי מְחֻיָּב בְּכָל מָקוֹם שֶׁהוּא לְהִתְחַזֵּק וּלְהִתְנַפֵּל לְפָנֶיךָ וּלְהַעְתִּיר עֲדַיִן לִזְכּוֹת לְכָל הַטּוֹבוֹת שֶׁבְּכָל הָעוֹלָמוֹת כַּאֲשֶׁר הֻזְהַרְנוּ מִצַּדִּיקֶיךָ הָאֲמִתִּיִּים, וְהֵעִירוּ אָזְנֵינוּ מִמְּךָ לְקַוּוֹת וּלְצַפּוֹת לָזֶה
<h3>תתשטז</h3>
מָלֵא רַחֲמִים, מָלֵא רַחֲמִים, רַחֵם רַחֵם, הַצֵּל הַצֵּל הוֹשִׁיעָה הוֹשִׁיעָה, הַצִּילֵנִי מֵחֶרְפּוֹת וּבוּשׁוֹת בָּזֶה וּבַבָּא, הַצִּילֵנִי מֵעָנָשֶׁיךָ הַקָּשִׁים הַצִּילֵנִי מִזַּעְמֶךָ חוּסָה עָלַי כְּרֹב רַחֲמֶיךָ רַחֵם עָלַי וֶהְיֵה בְּעֶזְרִי לְהִתְעוֹרֵר מֵעַתָּה עַל כָּל פָּנִים לָשׁוּב אֵלֶיךָ בֶּאֱמֶת עָזְרֵנִי מֵעַתָּה לִהְיוֹת אִישׁ כָּשֵׁר בֶּאֱמֶת, כִּרְצוֹנְךָ הַטּוֹב וְכִרְצוֹן צַדִּיקֶיךָ הָאֲמִתִּיִּים, בְּאֹפֶן שֶׁגַּם אָנֹכִי אֶזְכֶּה לִנְחֹל שַׁ"י עוֹלָמוֹת בֶּאֱמֶת וְאַל תְּבִישֵׁנִי מִשִּׂבְרִי וְאַל תַּחְפִּירֵנִי מִתִּקְוָתִי, כִּי רַחֲמֶיךָ רַבִּים מְאֹד, רַחֲמֶיךָ רַבִּים בְּלִי שִׁעוּר "רַחֲמֶיךָ רַבִּים יְהֹוָה כְּמִשְׁפָּטֶיךָ חַיֵּנִי" רַחֵם עָלַי וְעַל כָּל הַתְּלוּיִים בִּי לְמַעַן שְׁמֶךָ, בִּזְכוּת וְכֹחַ הַצַּדִּיקִים הָאֲמִתִּיִּים שֶׁאָנוּ נִשְׁעָנִים עֲלֵיהֶם תָּמִיד בְּכֹחָם וּבִזְכוּתָם בָּאתִי לְפָנֶיךָ בַּעַל הָרַחֲמִים לְבַקֵּשׁ אוֹתְךָ עַל כָּל אֵלֶּה, "עֹשֶׂה גְדוֹלוֹת עַד אֵין חֵקֶר וְנִפְלָאוֹת עַד אֵין מִסְפָּר", עֲשֵׂה עִמִּי פִּלְאֵי פְּלָאוֹת (פלוני בן פלונית), בְּאֹפֶן שֶׁאֶזְכֶּה מֵעַתָּה עַל כָּל פָּנִים לִהְיוֹת כִּרְצוֹנְךָ הַטּוֹב בֶּאֱמֶת תָּמִיד, וְלֹא אָשׁוּב עוֹד לְכִסְלָה עָזְרֵנִי מֵעַתָּה לְגָרֵשׁ מִמֶּנִּי כָּל הַמַּחֲשָׁבוֹת רָעוֹת וְכָל הַמַּחֲשָׁבוֹת הַמְּבֻלְבָּלוֹת, וְתִהְיֶה עִמִּי תָמִיד לְהַמְשִׁיךְ כָּל רַעְיוֹנַי וּמַחְשְׁבוֹתַי לְתוֹךְ תּוֹרָה וּתְפִלָּה, בְּאֹפֶן שֶׁאֶהְיֶה דָבוּק בְּךָ וּבְתוֹרָתְךָ וּבַעֲבוֹדָתְךָ מֵעַתָּה וְעַד עוֹלָם "יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן וְאָמֵן:
<h2>תפילה קלא</h2>
<h3>תתשיז</h3>
{מיוסד ע"פ תורה קצ"ב}
"זָכַרְתִּי יָמִים מִקֶּדֶם הָגִיתִי בְּכָל פָּעֳלֶךָ בְּמַעֲשֵׂה יָדֶיךָ אֲשׂוֹחֵחַ, פֵּרַשְׂתִּי יָדַי אֵלֶיךָ נַפְשִׁי כְּאֶרֶץ עֲיֵפָה לְךָ סֶלָה, אֶזְכֹּר מַעַלְלֵי יָהּ כִּי אֶזְכְּרָה מִקֶּדֶם פִּלְאֶךָ, זָכוֹר תִּזְכֹּר וְתָשׁוֹחַ עָלַי נַפְשִׁי", רִבּוֹנוֹ שֶׁל עוֹלָם זוֹכֵר כָּל הַנִּשְׁכָּחוֹת אַתָּה הוּא מֵעוֹלָם, וְאֵין שִׁכְחָה לִפְנֵי כִּסֵּא כְבוֹדֶךָ, עָזְרֵנִי וְהוֹשִׁיעֵנִי לְמַעַן שְׁמֶךָ שֶׁאֶזְכֶּה לִזְכֹּר הֵיטֵב אֶת כָּל הַדִּבּוּרִים שֶׁל הַצַּדִּיקִים אֲמִתִּיִּים שֶׁזָּכִיתִי לִשְׁמֹעַ מִפִּיהֶם וְלִרְאוֹת בְּסִפְרֵיהֶם זַכֵּנִי שֶׁאֶזְכֹּר הֵיטֵב בְּכֹחַ הַזִּכָּרוֹן יָפֶה אֶת כָּל דִּבּוּר וְדִבּוּר שֶׁיָּצָא מִפִּיהֶם וְשָׁמַעְתִּי מִפִּיהֶם אוֹ מִפִּי כִתְבֵיהֶם, כִּי אַתָּה יוֹדֵעַ עֹצֶם רוּם מַעֲלוֹת נִשְׂגָּבוֹת שֶׁל כָּל דִּבּוּר וְדִבּוּר הַקָּדוֹשׁ שֶׁיָּצָא מִפִּיהֶם אֲפִלּוּ בְּמִילֵּי דְעָלְמָא, אֲשֶׁר אֵין עֲרֹךְ אֲלֵיהֶם, כִּי כָל דִּבְרֵיהֶם אֱמֶת וָצֶדֶק וּמִי שֶׁזּוֹכֶה לְקַבֵּל דִּבְרֵיהֶם בֶּאֱמֶת וּלְחָקְקָם בְּכֹחַ זִכְרוֹנוֹ יָפֶה, הוּא מְקַבֵּל פָּנָיו וְשִׂכְלוֹ וְנִשְׁמָתוֹ שֶׁל הַצַּדִּיק, וְנֶחְקָק בְּדַעַת הַמְקַבֵּל וְהַשּׁוֹמֵעַ אוֹר פְּנֵי הַצַּדִּיק וְשִׂכְלוֹ וְנִשְׁמָתוֹ מִכָּל שֶׁכֵּן כְּשֶׁשּׁוֹמְעִים מֵהֶם דִּבְרֵי תוֹרָה הַקְּדוֹשִׁים, וּבְרַחֲמֶיךָ הָרַבִּים אָזְנַיִם כָּרִיתָ לִּי, וְכַמָּה פְּעָמִים מִתְנוֹצֵץ בְּלִבִּי מְעַט עֹצֶם נִפְלָאוֹת קְדֻשַּׁת דִּבְרֵיהֶם הַנּוֹרָאִים, הַמְּאִירִים לָאָרֶץ וְלַדָּרִים עָלֶיהָ בְּאוֹר נִפְלָא וְנוֹרָא מְאֹד מְאֹד עַד אֵין חֵקֶר, עַד אֲשֶׁר נִתְעוֹרֵר לִבִּי קְצָת לְהִתְקָרֵב אֵלֶיךָ בֶּאֱמֶת אֲבָל בַּעֲווֹנוֹתַי הָרַבִּים הִתְגַּבְּרָה עָלַי הַשִּׁכְחָה וְנִשְׁכַּח מִמֶּנִּי אוֹר דִּבְרֵיהֶם הַמְּאִירִים וְנִתְרַחַקְתִּי מִמְּךָ כְּמוֹ שֶׁנִּתְרַחַקְתִּי שָׁכַחְתִּי אֶת טוֹבָתִי, וְנָשִׁיתִי אֶת קְדֻשָּׁתָם "נִשְׁכַּחְתִּי כְּמֵת מִלֵּב הָיִיתִי כִּכְלִי אֹבֵד" עַל כֵּן בָּאתִי לְפָנֶיךָ בַּעַל הָרַחֲמִים, מַזְכִּיר נִשְׁכָּחוֹת, שֶׁתְּרַחֵם עָלַי מֵעַתָּה, וּתְזַכֵּנִי לִזְכֹּר מֵעַתָּה אֶת כָּל דִּבְרֵי אֱמֶת שֶׁאֶשְׁמַע מִפִּי הַצַּדִּיקִים אֲמִתִּיִּים, אוֹ מַה שֶּׁאֶלְמוֹד בְּסִפְרֵיהֶם הַקְּדוֹשִׁים, וְתַזְכִּירֵנִי בְּרַחֲמֶיךָ כָּל מַה שֶּׁשָּׁמַעְתִּי כְּבָר וְשָׁכַחְתִּי הַכֹּל תַּזְכִּירֵנִי בְּרַחֲמֶיךָ, וְלֹא אֶשְׁכַּח עוֹד דָּבָר מִמִּשְׁנָתִי כָּל יְמֵי חַיַּי עַד עוֹלָם
<h3>תתשיח</h3>
וְתִהְיֶה בְעֶזְרִי וְתוֹשִׁיעֵנִי מְהֵרָה שֶׁאֶזְכֶּה לְקַיֵּם מַה שֶּׁהִזְהִירוּנוּ רַבּוֹתֵינוּ זִכְרוֹנָם לִבְרָכָה, לְצַיֵּר לְפָנַי בִּשְׁעַת הַלִּמּוּד דְּמוּת דְּיוֹקְנוֹ שֶׁל הַתַּנָּא וְהַצַּדִּיק שֶׁאֲנִי לוֹמֵד דְּבָרָיו הַקְּדוֹשִׁים וְיִהְיֶה דוֹמֶה בְּעֵינַי כְּאִלּוּ הַצַּדִּיק וְהַתַּנָּא עוֹמֵד לְפָנַי וְכֵן כְּשֶׁאֲדַבֵּר וַאֲסַפֵּר דִּבְרֵי תוֹרָתוֹ לַאֲחֵרִים הַשּׁוֹמְעִים מִמֶּנִּי יִהְיֶה מְצֻיָּר וְעוֹמֵד לְפָנַי דְּמוּת דְּיוֹקְנוֹ הַקָּדוֹשׁ, עַד שֶׁיִּהְיֶה נֶחְשָׁב כְּאִלּוּ הַתַּנָּא וְהַצַּדִּיק בְּעַצְמוֹ מְדַבֵּר עִמָּהֶם, וְשׁוֹמְעִים דְּבָרָיו מִפִּיו הַקָּדוֹשׁ בְּעַצְמוֹ בְּאֹפֶן שֶׁיַּעֲשׂוּ דִבְרֵיהֶם הַקְּדוֹשִׁים פְּעֻלָּתָם בִּשְׁלֵמוּת וְיִגְמְרוּ הַצַּדִּיקִים כָּל הַתִּקּוּנִים שֶׁהִתְחִילוּ לְהַמְשִׁיךְ בָּעוֹלָם, לְהַחֲזִיר כָּל הָעוֹלָם לַעֲבוֹדָתְךָ וּלְתוֹרָתְךָ בֶּאֱמֶת וּתְזַכֵּנִי לַחֲזֹר כָּל דִּבּוּר וְכָל חִדּוּשׁ אֲמִתִּי שֶׁל הַתּוֹרָה הַקְּדוֹשָׁה מֵאָה פְּעָמִים וְאֶחָד לְפָחוֹת בְּאֹפֶן שֶׁאֶזְכֹּר הֵיטֵב כָּל דִּבּוּר וְדִבּוּר בְּדַעְתִּי וְלֹא אֶשְׁכַּח מִמִּשְׁנָתִי אֲפִלּוּ דִּבּוּר אֶחָד לְעוֹלָם, עַד שֶׁיִּהְיֶה נֶחְקָק וְנִצְטַיֵּר בְּדַעְתִּי וְשִׂכְלִי וְנִשְׁמָתִי פָּנָיו וְשִׂכְלוֹ וְנִשְׁמָתוֹ שֶׁל הַצַּדִּיק הָאֱמֶת שֶׁאֲנִי לוֹמֵד וְעוֹסֵק בִּדְבָרָיו הַקְּדוֹשִׁים וְהַנּוֹרָאִים, בְּאֹפֶן שֶׁאַרְגִּישׁ הֵיטֵב טַעַם נֹעַם מְתִיקוּת עֲרֵבוּת דִּבְרֵיהֶם הַנִּשְׂגָּבִים, וְיָאִיר בְּדַעְתִּי וְנִשְׁמָתִי אוֹר הִתְנוֹצְצוּת דִּבְרֵיהֶם הַמְּאִירִים בְּאוֹר נִשְׂגָּב וְנוֹרָא מְאֹד מְאֹד לְמַעַן אֶזְכֶּה לָשׁוּב אֵלֶיךָ מְהֵרָה, לְהַשְׁלִיךְ אֱלִילֵי כֶסֶף וְזָהָב וְלֹא אֵלֵךְ עוֹד אַחֲרֵי שְׁרִירוּת לִבִּי הָרָע, וְאֶמְשֹׁךְ וְאֶשְׁמֹט אֶת עַצְמִי מֵהַבְלֵי עוֹלָם הַזֶּה [וְתַאֲווֹתָיו] וְתַעֲנוּגוֹתָיו וְאָשִׂים כָּל מְגַמָּתִי וּתְשׁוּקָתִי וְחֶפְצִי וְחִשְׁקִי וּרְצוֹנִי וְתִקְוָתִי לָעוֹלָם הַבָּא הַנִּצְחִי הַקַּיָּם לָעַד וְלָא אַחֲלִיף עוֹלָם עוֹמֵד בְּעוֹלָם עוֹבֵר, כְּצֵל עוֹבֵר
<h3>תתשיט</h3>
רַחֵם עָלַי לְמַעַן שְׁמֶךָ וְזַכֵּנִי לְזִכְרוֹן אֱמֶת דִּקְדֻשָּׁה, לִזְכֹּר הֵיטֵב אֶת כָּל דִּבְרֵי הַתּוֹרָה הַקְּדוֹשָׁה וּתְזַכֵּנִי לְהַתְמִיד בְּלִמּוּדִי הֵיטֵב, לַהֲגוֹת בְּתוֹרָתְךָ הַקְּדוֹשָׁה יוֹמָם וָלַיְלָה, וְלַחֲזֹר כָּל דָּבָר מֵאָה פְּעָמִים וְאֶחָד בְּאֹפֶן שֶׁאֶזְכֹּר תָּמִיד אֶת כָּל דִּבּוּר וְכָל חִדּוּשׁ וְכָל טַעַם וְעֵצָה אֲשֶׁר גִּלִּיתָ לָנוּ בְּתוֹרָתְךָ הַקְּדוֹשָׁה הַמְּלֵאָה עֵצוֹת וְאוֹרוֹת קְדוֹשׁוֹת וְנוֹרָאוֹת, וּלְזָכְרָם הֵיטֵב בְּכֹחַ הַזִּכָּרוֹן שֶׁלִּי יָפֶה כָּל יְמֵי חַיַּי עַד עוֹלָם עַד הַיּוֹם אֲשֶׁר תַּאַסְפֵנִי אֵלֶיךָ בְּשָׁלוֹם וְאֶזְכֶּה לָבוֹא לְשָׁם עִם כָּל דִּבְרֵי הַתּוֹרָה שֶׁיִּהְיֶה קָשׁוּר וְחָקוּק וְכָלוּל וְנֶאֱחָד בְּשִׂכְלִי וְנִשְׁמָתִי כָּל דִּבְרֵי הַתּוֹרָה שֶׁבִּכְתָב וְשֶׁבְּעַל פֶּה וְאֶזְכֶּה בְּרַחֲמֶיךָ לִהְיוֹת בִּכְלַל יְרֵאֶיךָ עוֹסְקֵי תוֹרָתֶךָ שֶׁנֶּאֱמַר עֲלֵיהֶם אַשְׁרֵי מִי שֶׁבָּא לְכַאן וְתַלְמוּדוֹ בְּיָדוֹ רַחֵם עָלַי לְמַעַן שְׁמֶךָ, כִּי אָנֹכִי בְעָנְיִי יָדַעְתִּי שִׁפְלוּתִי וּגְרִיעוּתִי כַּמָּה אֲנִי רָחוֹק מִכָּל זֶּה, אַךְ בְּרַחֲמֶיךָ הָרַבִּים בָּטַחְתִּי כִּי אַתָּה טוֹב וּמֵטִיב לַכֹּל, וְאַתָּה חָפֵץ שֶׁנִּתְפַּלֵל וְנַעְתִּיר לְפָנֶיךָ עַל כָּל הַטּוֹבוֹת הַגְּדוֹלוֹת הָאֲמִתִּיּוֹת וְהַנִּצְחִיּוֹת וְעַל זֶה תָּמַכְתִּי יְתֵדוֹתַי לָבוֹא לְפָנֶיךָ בְּפָנִים שֶׁאֵינָם יָפוֹת כָּאֵלֶּה, לְבַקֵּשׁ מִמְּךָ שֶׁתָּאִיר עָלַי אוֹר פְּנֵי מֶלֶךְ חַיִּים, שֶׁהֵם אוֹר פְּנֵי הַצַּדִּיקִים הָאֲמִתִּיִּים "הָאִירָה פָּנֶיךָ עַל עַבְדֶּךָ הוֹשִׁיעֵנִי בְחַסְדֶּךָ פָּנֶיךָ הָאֵר בְּעַבְדֶּךָ וְלַמְּדֵנִי אֶת חֻקֶּיךָ", וִיקֻיַּם בָּנוּ מִקְרָא שֶׁכָּתוּב: "בְּאוֹר פְּנֵי מֶלֶךְ חַיִּים וּרְצוֹנוֹ כְּעָב מַלְקוֹשׁ אֱלֹהִים יְחָנֵּנוּ וִיבָרְכֵנוּ יָאֵר פָּנָיו אִתָּנוּ סֶלָה בָּרוּךְ יְהֹוָה אֱלֹהִים אֱלֹהֵי יִשְׂרָאֵל עֹשֵׂה נִפְלָאוֹת לְבַדּוֹ, וּבָרוּךְ שֵׁם כְּבוֹדוֹ לְעוֹלָם, וְיִמָּלֵא כְבוֹדוֹ אֶת כָּל הָאָרֶץ אָמֵן וְאָמֵן":
<h2>תפילה קלב</h2>
<h3>תתשכ</h3>
{מיוסד ע"פ תורה קצ"ד}
מֶלֶךְ הַכָּבוֹד, זַכֵּנִי שֶׁאֶהְיֶה בּוֹרֵחַ מִן הַכָּבוֹד, בְּתַכְלִית בֶּאֱמֶת וְתִהְיֶה עִמִּי תָמִיד, וְתִתֶּן לִי חָכְמָה בִּינָה וָדַעַת אֲמִתִּי וְאֶזְכֶּה לָדַעַת גְּדֻלָּתְךָ וְרוֹמְמוּתְךָ וּמֶמְשַׁלְתְּךָ אֲשֶׁר מְלֹא כָל הָאָרֶץ כְּבוֹדֶךָ, וּבְכָל דִּבּוּר וְדִבּוּר מְלֻבָּשׁ כְּבוֹד מַלְכוּתְךָ כִּי הַדִּבּוּר הוּא הֵיכַל הַמֶּלֶךְ, עַד שֶׁאֶתְבַּטֵּל בְּעֵינֵי עַצְמִי נֶגֶד כְּבוֹדְךָ וְלֹא אֶחְפֹּץ שׁוּם כָּבוֹד כְּלָל כִּי מִי הוּא פֶּתִי יִרְצֶה כָּבוֹד בְּהֵיכַל הַמֶּלֶךְ, כִּי כָל הַכָּבוֹד הוּא רַק בְּהַדִּבּוּר שֶׁהוּא הֵיכַל הַמֶּלֶךְ, וּמִי הוּא הַשּׁוֹטֶה שֶׁיִּרְצֶה לְקַבֵּל כָּבוֹד בִּפְנֵי הַמֶּלֶךְ, אֲשֶׁר כָּל הַכָּבוֹד וְהַגְּדֻלָּה וְהַמֶּמְשָׁלָה שֶׁלּוֹ לְבָד רַחֵם עָלַי וְתֵן לִי דַעַת אֲמִתִּי לֵידַע כָּל זֶה בֶּאֱמֶת, וְלֹא אֶרְדֹּף אַחַר הַכָּבוֹד כְּלָל, רַק אַדְרַבָּא אֶתְרַחֵק וְאֶבְרַח מִן הַכָּבוֹד בְּתַכְלִית בֶּאֱמֶת וְאֶמְסֹר כָּל הַכָּבוֹד אֵלֶיךָ וְלִירֵאֶיךָ הָאֲמִתִּיִּים לְבַד אֲשֶׁר אַתָּה חָפֵץ בִּכְבוֹדָם בֶּאֱמֶת וִיקֻיַּם מִקְרָא שֶׁכָּתוּב: "שְׂאוּ שְׁעָרִים רָאשֵׁיכֶם וְהִנָּשְׂאוּ פִּתְחֵי עוֹלָם וְיָבֹא מֶלֶךְ הַכָּבוֹד, מִי זֶה מֶלֶךְ הַכָּבוֹד יְהֹוָה עִזּוּז וְגִבּוֹר יְהֹוָה גִּבּוֹר מִלְחָמָה שְׂאוּ שְׁעָרִים רָאשֵׁיכֶם וּשְׂאוּ פִּתְחֵי עוֹלָם וְיָבֹא מֶלֶךְ הַכָּבוֹד מִי הוּא זֶה מֶלֶךְ הַכָּבוֹד יְהֹוָה צְבָאוֹת הוּא מֶלֶךְ הַכָּבוֹד סֶלָה בָּרוּךְ יְהֹוָה אֱלֹהִים אֱלֹהֵי יִשְׂרָאֵל עֹשֵׂה נִפְלָאוֹת לְבַדּוֹ, וּבָרוּךְ שֵׁם כְּבוֹדוֹ לְעוֹלָם, וְיִמָּלֵא כְבוֹדוֹ אֶת כָּל הָאָרֶץ, אָמֵן וְאָמֵן":
<h2>תפילה קלג</h2>
<h3>תתשכא</h3>
{מיוסד ע"פ תורה קצ"ה}
"בְּקָרְאִי עֲנֵנִי אֱלֹהֵי צִדְקִי, בַּצָּר הִרְחַבְתָּ לִי, חָנֵּנִי וּשְׁמַע תְּפִלָּתִי" רִבּוֹנוֹ שֶׁל עוֹלָם מָלֵא רַחֲמִים טוֹב וּמֵטִיב לַכֹּל, זַכֵּנִי וְעָזְרֵנִי וּפְתַח עֵינַי וְלִבִּי וְדַעְתִּי שֶׁאֶזְכֶּה תָמִיד לְהִסְתַּכֵּל עַל הַטּוֹבוֹת וְהַהַרְחָבוֹת שֶׁאַתָּה מֵטִיב עִמִּי וּמַרְחִיב לִי גַם בְּתוֹךְ הַצָּרָה וְהַמְּצוּקָה בְּעַצְמָהּ, אֲשֶׁר רַק עַל יְדֵי זֶה יֵשׁ לִי חַיּוּת וְקִיּוּם בְּתוֹךְ מְעוּף מְצוּקוֹתַי וְצָרוֹתַי, צָרוֹת הַנֶּפֶשׁ וְהַגּוּף, אֲשֶׁר סַבּוּנִי גַּם סְבָבוּנִי כִּתְּרוּנִי וְהִדְרִיכוּנִי אֲשֶׁר כִּמְעַט אֵין דֶּרֶךְ לִנְטוֹת יָמִין וּשְׂמֹאל, אֲשֶׁר אֵינִי יוֹדֵעַ לְהֵיכָן לִבְרֹחַ מִמֶּנִּי בְּעַצְמִי, כִּי אָנֹכִי בְּעַצְמִי סַבּוֹתִי בְּנַפְשִׁי כָּל מַה שֶּׁעוֹבֵר עָלַי בַּעֲווֹנוֹתַי הָרַבִּים וּבְמַעֲשַׂי הָרָעִים וּמַחְשְׁבוֹתַי הַמְּגֻנּוֹת וְאַף עַל פִּי כֵן חַסְדְּךָ לֹא הֵסַרְתָּ מִמֶּנִּי, "חַסְדֵּי יְהֹוָה כִּי לֹא תָמְנוּ כִּי לֹא כָלוּ רַחֲמָיו כִּי חַסְדְּךָ גָּדוֹל עָלַי וְהִצַּלְתָּ נַפְשִׁי מִשְּׁאוֹל תַּחְתִּיָּה" חַסְדְּךָ גָּדוֹל עָלַי מְאֹד מְאֹד בְּכָל יוֹם וּבְכָל עֵת וּבְכָל שָׁעָה, כִּי לוּלֵי חַסְדְּךָ הַנִּפְלָא וְהַנּוֹרָא וְהַנִּשְׂגָּב אֲשֶׁר אַתָּה גוֹמֵל עִמִּי בְּכָל עֵת כְּבָר אָבַדְתִּי בְעָנְיִי "לוּלֵי יְהֹוָה עֶזְרָתָה לִּי, כִּמְעַט שָׁכְנָה דוּמָה נַפְשִׁי" וְאַחֲרֵי אֲשֶׁר חֲסָדֶיךָ וְרַחֲמֶיךָ רַבִּים וַעֲצוּמִים עָלַי כָּל כָּךְ עָזְרֵנִי וְהוֹשִׁיעֵנִי שֶׁאֶזְכֶּה לְהַרְגִּישׁ וְלִרְאוֹת וּלְהַכִּיר בְּכָל עֵת חֲסָדֶיךָ וְטוֹבוֹתֶיךָ שֶׁאַתָּה מֵטִיב עִמִּי בְּכָל עֵת וּבְכָל שָׁעָה וָרֶגַע וְאֶזְכֶּה לִרְאוֹת וְלִמְצֹא כָּל הַהַרְחָבוֹת וְהַיְשׁוּעוֹת שֶׁאַתָּה מַרְחִיב לִי גַם בְּתוֹךְ הַצָּרָה בְּעַצְמָהּ רַחֲמָנָא לִצְּלָן וְעַל יְדֵי זֶה אֶזְכֶּה לִשְׂמֹחַ בִּישׁוּעָתְךָ תָּמִיד וּלְהִתְחַזֵּק וּלְהִתְפַּלֵּל לְפָנֶיךָ תָמִיד יִהְיֶה אֵיךְ שֶׁיִּהְיֶה וְאֶהְיֶה תָמִיד מוֹדֶה עַל הֶעָבָר וְצוֹעֵק לֶעָתִיד לָבוֹא וְלֹא יִהְיֶה בְּלִבִּי שׁוּם עַקְמִימוּת כְּלָל עַל הַנְהָגוֹתֶיךָ וּדְרָכֶיךָ הַטּוֹבִים וְהַיְּשָׁרִים וְהַנְּכוֹחִים בֶּאֱמֶת וּבְכָל מַה שֶּׁעוֹבֵר עָלַי וְעַל כָּל יִשְׂרָאֵל אֶזְכֶּה לְהַאֲמִין בֶּאֱמוּנָה שְׁלֵמָה, כִּי צַדִּיק וְיָשָׁר אַתָּה, כִּי אַתָּה מַנְהִיג עוֹלָמְךָ בְּחֶסֶד וּבְרִיּוֹתֶיךָ בְּרַחֲמִים כְּמוֹ שֶׁכָּתוּב: "טוֹב יְהֹוָה לַכֹּל וְרַחֲמָיו עַל כָּל מַעֲשָׂיו"
<h3>תתשכב</h3>
רַחֵם עָלֵינוּ מָלֵא רַחֲמִים, מָלֵא חֶסֶד בְּכָל עֵת, וְגָרֵשׁ וּבַטֵּל מֵאִתָּנוּ כָּל מִינֵי עַקְמִימוּת שֶׁבִּלְבָבֵנוּ וְלֹא יַעֲלֶה וְלֹא יָבֹא עַל לְבָבֵנוּ שׁוּם מַחֲשָׁבָה וְהִרְהוּר עַל דְּרָכֶיךָ וְהַנְהָגוֹתֶיךָ, רַק אֶזְכֶּה לְהַבִּיט וּלְהִסְתַּכֵּל עַל הַרְחָבוֹתֶיךָ וְנִפְלְאוֹת חֲסָדֶיךָ וְטוֹבוֹתֶיךָ בְּכָל עֵת וַאֲפִלּוּ בְּתוֹךְ הַצָּרָה בְּעַצְמָהּ רַחֲמָנָא לִצְּלָן אַתָּה מַרְחִיב לָנוּ הַרְחָבָה בִּדְרָכִים נִפְלָאִים וִישׁוּעוֹת גְּדוֹלוֹת, מִלְּבַד מַה שֶּׁאָנוּ מְצַפִּים וּמְקַוִּים בְּכָל עֵת שֶׁתּוֹצִיאֵנוּ וְתִגְאָלֵנוּ מְהֵרָה מִתּוֹךְ כָּל הַצָּרוֹת לְגַמְרֵי וְתוֹשִׁיעֵנוּ יְשׁוּעָה שְׁלֵמָה חִישׁ קַל מְהֵרָה תתשכג
אָבִינוּ אָב הָרַחֲמָן חוֹמֵל דַּלִּים, מוֹשִׁיעַ בְּעֵת צָרָה, יֶהֱמוּ מֵעֶיךָ וְיִכְמְרוּ רַחֲמֶיךָ עָלֵינוּ עַתָּה בְּעֵת צָרָה הַזֹּאת עֲנֵנוּ יְהֹוָה עֲנֵנוּ כִּי בְצָרָה גְדוֹלָה אֲנָחְנוּ, צוּר יִשְׂרָאֵל קוּמָה בְּעֶזְרַת יִשְׂרָאֵל, וְעָזְרֵנוּ וְהוֹשִׁיעֵנוּ, וְשָׁמְרֵנוּ וְהַצִּילֵנוּ מִפְּגַם הָאֱמוּנָה הַקְּדוֹשָׁה, בְּכָל מַה שֶּׁעוֹבֵר עָלֵינוּ בָּעִתִּים הַלָּלוּ, כִּי אַתָּה יוֹדֵעַ מְרִירוּת הַצָּרוֹת הַכְּפוּלוֹת שֶׁעוֹבְרִים עַתָּה עַל עַמְּךָ בֵּית יִשְׂרָאֵל, וְלֹא דַי לָנוּ בְּכָל צָרוֹתֵינוּ אֲשֶׁר הִגִּיעַ עַד הַנֶּפֶשׁ עוֹד הֵם מִתְגַּבְּרִים וּמִתְפַּשְּׁטִים חַס וְשָׁלוֹם לְעַקֵּם לְבַב בְּנֵי יִשְׂרָאֵל לְהַרְהֵר אַחַר מִדּוֹתֶךָ חַס וְשָׁלוֹם וְלִפְגֹּם בֶּאֱמוּנָתְךָ הַקְּדוֹשָׁה חַס וְשָׁלוֹם, וְאֵין מִי יַעֲמֹד בַּעֲדֵנוּ רַחֵם עָלֵינוּ לְמַעַן שְׁמֶךָ הַבִּיטָה בְעָנְיֵנוּ כִּי רַבּוּ מַכְאוֹבֵנוּ וְצָרוֹת לְבָבֵנוּ, שׁוֹמֵר יִשְׂרָאֵל שְׁמֹר שְׁאֵרִית יִשְׂרָאֵל וְחוּסָה בְרֹב רַחֲמֶיךָ עַל כָּל נֶפֶשׁ וָנֶפֶשׁ מִיִּשְׂרָאֵל, שֶׁלֹּא יִפֹּל שׁוּם אֶחָד מֵהָאֱמוּנָה הַקְּדוֹשָׁה עַל יְדֵי כָּל מַה שֶּׁעוֹבֵר עַתָּה עַל יִשְׂרָאֵל, רַק אַדְרַבָּא עַל יְדֵי זֶה נִתְחַזֵּק וְנִתְעוֹרֵר כֻּלָּנוּ לָשׁוּב אֵלֶיךָ בֶּאֱמֶת וּבְלֵב שָׁלֵם, וְנַעְתִּיר וְנִתְפַּלֵּל וְנִצְעֹק אֵלֶיךָ עַד שֶׁתַּעֲנֵנוּ, וְנֵדַע וְנַאֲמִין בְּהָאֱמֶת כִּי לֹא תַעֲזֹב אוֹתָנוּ לְעוֹלָם חַס וְשָׁלוֹם כְּמוֹ שֶׁכָּתוּב:
"כִּי לֹא יִטֹּשׁ יְהֹוָה עַמּוֹ וְנַחֲלָתוֹ לֹא יַעֲזֹב" וְנֶאֱמַר: "כִּי לֹא יִטֹּשׁ יְהֹוָה אֶת עַמּוֹ בַּעֲבוּר שְׁמוֹ הַגָּדוֹל כִּי הוֹאִיל יְהֹוָה לַעֲשׂוֹת אֶתְכֶם לוֹ לְעָם עָזְרֵנוּ אֱלֹהֵי יִשְׁעֵנוּ עַל דְּבַר כְּבוֹד שְׁמֶךָ, וְהַצִּילֵנוּ וְכַפֵּר עַל חַטֹּאתֵנוּ לְמַעַן שְׁמֶךָ יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה קלד</h2>
<h3>תתשכד</h3>
{מיוסד ע"פ תורה ר"ז}
"יוֹדוּךָ יְהֹוָה כָּל מַעֲשֶׂיךָ וַחֲסִידֶיךָ יְבָרְכוּכָה כְּבוֹד מַלְכוּתְךָ יֹאמֵרוּ וּגְבוּרָתְךָ יְדַבֵּרוּ לְהוֹדִיעַ לִבְנֵי הָאָדָם גְּבוּרוֹתָיו, וּכְבוֹד הֲדַר מַלְכוּתוֹ" רִבּוֹנוֹ שֶׁל עוֹלָם רַב חֶסֶד וֶאֱמֶת רַחֵם עָלַי וְשָׁמְרֵנִי וְהַצִּילֵנִי מִדִּבּוּרִים רָעִים וּבִפְרָט מִלָּשׁוֹן הָרָע, שֶׁלֹּא אֲדַבֵּר שׁוּם דִּבּוּר רָע עַל שׁוּם בַּר יִשְׂרָאֵל שֶׁבָּעוֹלָם אֲפִלּוּ עַל הַקָּטָן שֶׁבִּקְטַנִּים וְהַפָּחוּת שֶׁבַּפְּחוּתִים, מִכָּל שֶׁכֵּן וְכָל שֶׁכֵּן עַל צַדִּיקֵי וַחֲסִידֵי [וּכְשֵׁרֵי] הַדּוֹר הָעוֹסְקִים בַּעֲבוֹדָתֶךָ רַחֵם עָלַי וְשָׁמְרֵנִי וְהַצִּילֵנִי שֶׁלֹּא יֵצֵא מִפִּי שׁוּם דִּבּוּר נֶגֶד כְּבוֹדָם חַס וְשָׁלוֹם בֵּין בִּפְנֵיהֶם בֵּין שֶׁלֹּא בִּפְנֵיהֶם אֱלֹהַי, נְצֹר לְשׁוֹנִי מֵרָע, וּשְׂפָתַי מִדְבַּר מִרְמָה, וְלִמְקַלְלַי נַפְשִׁי תִדֹּם, וְנַפְשִׁי כֶּעָפָר לַכֹּל תִּהְיֶה
<h3>תתשכה</h3>
מָרָא דְּעָלְמָא כֹּלָּא, רַחֵם עָלַי וְאַל תַּשְׁחִיתֵנִי הַצִּילֵנִי מֵרִיב וּמַחֲלֹקֶת, חוּסָה עַל נַפְשִׁי וְשָׁמְרֵנִי שֶׁלֹּא אַטְעֶה אֶת עַצְמִי לוֹמַר שֶׁהוּא מִצְוָה לְדַבֵּר עַל אֵלּוּ הָאֲנָשִׁים, כִּי אֵינִי חָפֵץ בְּמִצְוֹת כָּאֵלּוּ, לֹא הֵן וְלֹא שְׂכָרָן חוּס וַחֲמֹל עַל נַפְשֵׁנוּ וְרוּחֵנוּ, וְנִשְׁמוֹתֵנוּ, וְהַצֵּל אוֹתָנוּ וְאֶת כָּל יִשְׂרָאֵל מִלָּשׁוֹן הָרָע וּמַחֲלֹקֶת, וּבִפְרָט בְּעִנְיַן הַמַּחֲלֹקֶת הַשָּׁכִיחַ עַכְשָׁו בֵּין גְּדוֹלֵי הַדּוֹר וְאַנְשֵׁיהֶם, וְקַטֵּגוֹרְיָא בֵּין הַתַּלְמִידֵי חֲכָמִים וְאַנְשֵׁיהֶם תתשכו
רַחֵם עָלֵינוּ בַּעַל הָרַחֲמִים בְּעֵת צָרָה הַזֹּאת, וְשָׁמְרֵנוּ וְהַצִּילֵנוּ מִכָּל מִינֵי דִּבּוּרִים רָעִים וּפְגוּמִים, "שִׁיתָה יְהֹוָה שָׁמְרָה לְפִי, נִצְּרָה עַל דַּל שְׂפָתָי, אַל תַּט לִבִּי לְדָבָר רָע" שֶׁלֹּא אֲחַפֵּשׂ וַאֲבַקֵּשׁ לִמְצֹא חַס וְשָׁלוֹם פְּגָם וְחִסָּרוֹן בַּעֲבוֹדַת הַכְּשֵׁרִים וְלֹא בְּשׁוּם בַּר יִשְׂרָאֵל וְתֵן בָּנוּ כֹּחַ בְּרַחֲמֶיךָ הָעֲצוּמִים וַחֲסָדֶיךָ הַנִּפְלָאִים לְהַמְתִּיק כָּל מִינֵי גְבוּרוֹת הַבָּאִים לִבְנֵי אָדָם בִּפְרָט לְהַגְּדוֹלִים וַחֲשׁוּבִים, רַחֵם עָלֵינוּ וֶהְיֵה עִמָּנוּ תָמִיד שֶׁנִּזְכֶּה תָמִיד לְהִתְגַּבֵּר בְּכָל עֹז לְדַבֵּר דִּבּוּרֵי תוֹרָה וּתְפִלָּה וְיִרְאַת שָׁמַיִם בְּאֱמֶת, בְּאֹפֶן שֶׁנִּזְכֶּה לְהַמְתִּיק כָּל מִינֵי גְבוּרוֹת שֶׁבָּעוֹלָם שֶׁמֵּהֶם נִמְשַׁךְ הַדִּבּוּר וְתִשְׁמְרֵנוּ וְתַצִּילֵנוּ מִכָּל מִינֵי גְבוּרוֹת קָשׁוֹת שֶׁלֹּא יַגִּיעוּ אֵלֵינוּ וּתְרַחֵם עַל גְּדוֹלֵי הַדּוֹר אֲשֶׁר אֲלֵיהֶם מַגִּיעִים הַגְּבוּרוֹת קָשׁוֹת לְהַמְתִּיקָם וְתִהְיֶה עִמָּם תָּמִיד וְתִתֶּן לָהֶם כֹּחַ בְּרַחֲמֶיךָ וַחֲסָדֶיךָ הָרַבִּים לְהַמְתִּיק כָּל הַגְּבוּרוֹת קָשׁוֹת שֶׁבָּעוֹלָם הַבָּאִים אֲלֵיהֶם וְתִשְׁמֹר אוֹתָנוּ וְאֶת כָּל יִשְׂרָאֵל, בִּפְרָט כָּל גְּדוֹלֵי הַדּוֹר בָּעֵת שֶׁאֵין בָּנוּ כֹּחַ חַס וְשָׁלוֹם לְהַמְתִּיק הַגְּבוּרוֹת הַבָּאוֹת אֵלֵינוּ, שֶׁעַל כָּל פָּנִים נִשְׁמֹר נַפְשׁוֹתֵינוּ מְאֹד מְאֹד לִבְלִי לְדַבֵּר סָרָה עַל שׁוּם בַּר יִשְׂרָאֵל, מִכָּל שֶׁכֵּן שֶׁלֹּא לְדַבֵּר חַס וְשָׁלוֹם עַל צַדִּיקֵי הַדּוֹר וְהַנִּלְוִים אֲלֵיהֶם וְתִתֶּן כֹּחַ לְצַּדִּיקֵי הַדּוֹר הָאֲמִתִּיִּים שֶׁיַּמְתִּיקוּ כָּל הַגְּבוּרוֹת הַקָּשׁוֹת שֶׁבָּעוֹלָם וְיַעֲשׂוּ מֵהֶם תּוֹרַת חֶסֶד לְלַמֵּד בְּתוֹרָתָם לַאֲחֵרִים לְהוֹדִיעַ לִבְנֵי הָאָדָם גְּבוּרוֹתֶיךָ, וּכְבוֹד הֲדַר מַלְכוּתֶךָ
<h3>תתשכז</h3>
רִבּוֹנוֹ שֶׁל עוֹלָם יוֹדֵעַ תַּעֲלוּמוֹת, אַתָּה לְבַד יוֹדֵעַ כָּל מַה שֶּׁנַּעֲשָׂה בְּעִנְיָן זֶה וְכַמָּה נְפָשׁוֹת שָׁקְעוּ בָזֶה, שֶׁהִגִּיעַ אֲלֵיהֶם גְּבוּרוֹת קָשׁוֹת רַחֲמָנָא לִצְּלָן, וְלֹא הָיָה בָּהֶם כֹּחַ לְהַמְתִּיקָם, וְעַל יְדֵי זֶה נִכְשְׁלוּ וְנָפְלוּ וְדִבְּרוּ סָרָה עַל הַתּוֹרָה וְעַל הַצַּדִּיקִים וְעַל יְדֵי זֶה גָּרְמוּ שֶׁנִּסְתַּלְּקוּ כַּמָּה צַדִּיקִים קְדוֹשִׁים וְנוֹרָאִים עַד אֲשֶׁר נִשְׁאַרְנוּ כִּיתוֹמִים וְאֵין אָב, כַּתֹּרֶן בְּרֹאשׁ הָהָר וְכַנֵּס עַל הַגִּבְעָה וְאֵין מִי יַעֲמֹד בַּעֲדֵנוּ, עַל מִי יֵשׁ לָנוּ לְהִשָּׁעֵן עַל אָבִינוּ שֶׁבַּשָּׁמַיִם רַחֵם עָלַי וְעַל כָּל יִשְׂרָאֵל וְשָׁמְרֵנוּ וְהַצִּילֵנוּ שֶׁלֹּא נִפְגֹּם כְּלָל בְּהַדִּבּוּר הַבָּא עַל יְדֵי הַגְּבוּרוֹת שֶׁלֹּא יִתְגַּבְּרוּ הַגְּבוּרוֹת חַס וְשָׁלוֹם לְהַחֲמִיץ לְבָבֵנוּ לְדַבֵּר סָרָה עַל שׁוּם אֶחָד מִיִּשְׂרָאֵל וּבְיוֹתֵר תִּשְׁמֹר אֶת גְּדוֹלֵי הַדּוֹר וַחֲשׁוּבִים, אֲשֶׁר אֲלֵיהֶם מַגִּיעִים הַגְּבוּרוֹת קָשׁוֹת הַיּוֹצְאִים לָעוֹלָם לִפְעָמִים, וְשָׁמְרֵם וְהַצִּילֵם בְּרַחֲמֶיךָ וַחֲסָדֶיךָ הָרַבִּים שֶׁלֹּא יִפְגְּמוּ בְּהַגְּבוּרוֹת הַקָּשׁוֹת כְּלָל, שֶׁלֹּא יִתְגַּבְּרוּ הַגְּבוּרוֹת עֲלֵיהֶם לְהָבִיא אוֹתָם [לַהֲסִיתָם] חַס וְשָׁלוֹם לְדַבֵּר עָתָק עַל צַדִּיקֵי הַדּוֹר וְאַנְשֵׁיהֶם רַחֲמָנָא לִצְּלָן רַק תַשְׁפִּיעַ עֲלֵיהֶם וְעָלֵינוּ כֹּחַ מִגְּדוֹלֵי בְּחִירֵי צַדִּיקֶיךָ הַנּוֹרָאִים, וְתַעֲזֹר וְתוֹשִׁיעַ וְתָגֵן עֲלֵיהֶם וְעָלֵינוּ וְעַל כָּל יִשְׂרָאֵל, וְתִתֶּן לָנוּ כֹחַ לְהַמְתִּיק כָּל הַגְּבוּרוֹת שֶׁבָּעוֹלָם הַבָּאִים עַל כָּל אֶחָד וְאֶחָד, וַאֲפִלּוּ הַגְּבוּרוֹת הַקָּשׁוֹת הַבָּאִים לִגְדוֹלֵי הַדּוֹר, כֻּלָּם נִזְכֶּה לְהַמְתִּיק בְּהַמְתָּקוֹת גְּמוּרוֹת לְהָפְכָם לַחֲסָדִים גְּמוּרִים עַל יְדֵי דִבּוּרֵי תוֹרָה וּתְפִלָּה וְיִרְאַת שָׁמַיִם בֶּאֱמֶת שֶׁתְּזַכֵּנוּ לְדַבֵּר בָּהֶם תָּמִיד יוֹמָם וָלָיְלָה, וִיקֻיַּם בְּכָל חַכְמֵי יִשְׂרָאֵל "פִּיהָ פָּתְחָה בְּחָכְמָה, וְתוֹרַת חֶסֶד עַל לְשׁוֹנָהּ", שֶׁיִּזְכּוּ כֻלָּם לִלְמֹד תּוֹרָה עַל מְנָת לְלַמְּדָהּ בְאֹפֶן שֶׁיּוֹרוּ לְעַם יְהֹוָה דַּרְכֵי יְהֹוָה הָאֲמִתִּיִּים בֶּאֱמֶת וָצֶדֶק כִּרְצוֹנְךָ הַטּוֹב, וְיַמְתִּיקוּ כָּל הַגְּבוּרוֹת שֶׁבָּעוֹלָם, וְיִתְבַּטְּלוּ כָּל הַגְּזֵרוֹת וְכָל הַדִּינִים מִיִּשְׂרָאֵל וְתַמְשִׁיךְ עָלֵינוּ חֲסָדִים טוֹבִים תָּמִיד, בְּאֹפֶן שֶׁנִּזְכֶּה אֲנַחְנוּ וְכָל יִשְׂרָאֵל לָשׁוּב אֵלֶיךָ בֶּאֱמֶת מְהֵרָה וְנַעֲשֶׂה רְצוֹנְךָ כָּל יְמֵי חַיֵּינוּ וּבְתוֹרָתְךָ נֶהְגֶּה יוֹמָם וָלַיְלָה מֵעַתָּה וְעַד עוֹלָם, אָמֵן סֶלָה:
<h2>תפילה קלה</h2>
<h3>תתשכח</h3>
{מיוסד ע"פ תורה רי"ב}
יָחִיד קַדְמוֹן אֲשֶׁר אַתָּה סָתוּם וְנֶעְלָם מִכָּל הָעוֹלָמוֹת כִּי לֵית מַחֲשָׁבָה תְּפִיסָא בָּךְ כְּלָל, אַךְ בְּרַחֲמֶיךָ הָרַבִּים חָמַלְתָּ עָלֵינוּ וְנָתַתָּ לָנוּ רְשׁוּת לְדַמּוֹת וּלְכַנּוֹת אוֹתְךָ עַל יְדֵי שֵׁמוֹת וְכִנּוּיִים וְתָאֳרִים, אֲשֶׁר גִּלּוּ לָנוּ נְבִיאֶךָ הַקְּדוֹשִׁים, אֲשֶׁר עַל יְדֵי זֶה אָנוּ זוֹכִים לְהַמְשִׁיךְ שְׁכִינַת כְּבוֹדְךָ עָלֵינוּ, עַל כֵּן רַחֵם עָלֵינוּ בְּרַחֲמֶיךָ הָרַבִּים וְעָזְרֵנוּ וְהוֹשִׁיעֵנוּ שֶׁנִּזְכֶּה מֵעַתָּה לְהִתְעוֹרֵר וּלְהִתְחַזֵּק בֶּאֱמֶת לְהִתְפַּלֵּל תְּפִלָּתֵנוּ בְּכַוָּנָה גְדוֹלָה בֶּאֱמֶת, שֶׁנַּטֶה אָזְנֵנוּ הֵיטֵב לְכָל הַדִּבּוּרִים הַקְּדוֹשִׁים וְהַנּוֹרָאִים שֶׁאָנוּ מוֹצִיאִים מִפִּינוּ בְּכָל סֵדֶר הַתְּפִלָּה, בְּבִרְכַּת הַשַּׁחַר וּבְסֵדֶר הַקָּרְבָּנוֹת וּבִפְסוּקֵי דְזִמְרָה, וּבִקְרִיאַת שְׁמַע וּבִרְכוֹתֶיהָ, וּבִתְפִלַּת שְׁמוֹנֶה עֶשְׂרֵה וּבְתַחֲנוּנִים שֶׁלְּאַחֲרֶיהָ, וּבִקְדֻשָּׁה דְּסִדְרָא, וְשִׁיר שֶׁל יוֹם, וּבְכָל פְּרָטֵי הַתְּפִלָּה, אֲשֶׁר כָּל דִּבּוּר וְדִבּוּר שֶׁל הַשְּׁבָחִים וְתָאֳרִים שֶׁאָנוּ מְדַמִּין וּמְכַנִּים אוֹתְךָ בָּהֶם כֻּלָּם הֵם תְּמוּנַת יְהֹוָה תתשכט
זַכֵּנוּ לְהִתְפַּלֵּל וּלְסַדֵּר שְׁבָחִים לְפָנֶיךָ בְּכַוָּנָה גְדוֹלָה בְּהִתְעוֹרְרוּת גָּדוֹל מֵעוּמְקָא דְּלִבָּא בֶּאֱמֶת, עַד שֶׁנִּזְכֶּה לִמְחִיאַת כַּפַּיִם בִּשְׁעַת הַתְּפִלָּה, בְּהִתְלַהֲבוּת גָּדוֹל וּבְשִׂמְחָה רַבָּה וּבְחֵשֶׁק נִמְרָץ בֶּאֱמֶת, עַד שֶׁנִּזְכֶּה עַל יְדֵי זֶה לְהַבִּיט בִּתְמוּנַת יְהֹוָה וִיקֻיַּם בָּנוּ בְּכָל אֶחָד וְאֶחָד "וּתְמוּנַת יְהֹוָה יַבִּיט" גַּם נִזְכֶּה עַל יְדֵי זֶה עַל יְדֵי מְחִיאַת כַּפַּיִם שֶׁתִּהְיֶה תְפִלָּתֵנוּ בִּבְחִינַת וִידֵי אָדָם מִתַּחַת כַּנְפֵיהֶם גַּם נִזְכֶּה עַל יְדֵי זֶה שֶׁתִּהְיֶה נִכְלֶלֶת תְּפִלָּתֵנוּ בְּתוֹךְ תּוֹרָה שֶׁבִּכְתָב וְתוֹרָה שֶׁבְּעַל פֶּה, שֶׁהֵם יָד כּוֹתֶבֶת וְיָד חוֹתֶמֶת רַחֵם עָלֵינוּ לְמַעַן שְׁמֶךָ, וְזַכֵּנוּ לִתְפִלָּה בְּכַוָּנַת הַלֵּב בְּהִתְלַהֲבוּת גָּדוֹל בֶּאֱמֶת, עַד שֶׁיִּתְעוֹרְרוּ יָדֵינוּ לְהַמְחָאַת כַּף אֶל כַּף בִּשְׁעַת הַתְּפִלָּה, בְּאֹפֶן שֶׁנִּזְכֶּה לְהַבִּיט בִּתְמוּנַת יְהֹוָה, וּלְהַכִּיר אוֹתְךָ בֶּאֱמֶת, אֲשֶׁר רַק בִּשְׁבִיל זֶה נוֹצַרְנוּ כְּדֵי לָדַעַת וּלְהַכִּיר אוֹתְךָ בֶּאֱמֶת עָזְרֵנוּ לְמַעַן שְׁמֶךָ לְבַל אוֹבַד עוֹד חַס וְשָׁלוֹם טוֹב אֲמִתִּי וְנִצְחִי כָּזֶה אֲשֶׁר בְּיָדִי לִזְכּוֹת בּוֹ בְּכָל עֵת "פֵּרַשְׂתִּי יָדַי אֵלֶיךָ נַפְשִׁי כְּאֶרֶץ עֲיֵפָה לְךָ סֶלָה מַהֵר עֲנֵנִי יְהֹוָה כָּלְתָה רוּחִי אַל תַּסְתֵּר פָּנֶיךָ מִמֶּנִּי וְנִמְשַׁלְתִּי עִם יוֹרְדֵי בּוֹר הָאִירָה פָנֶיךָ עַל עַבְדֶּךָ הוֹשִׁיעֵנִי בְחַסְדֶּךָ יְהֹוָה אֱלֹהִים צְבָאוֹת הֲשִׁיבֵנוּ, הָאֵר פָּנֶיךָ וְנִוָּשֵׁעָה" וְזַכֵּנִי לְהִתְקַשֵּׁר לְצַדִּיקִים אֲמִתִּיִּים בֶּאֱמֶת, וְעַל יְדֵי זֶה אֶזְכֶּה לְכֹחַ הַדִּבּוּר בִּשְׁלֵמוּת, לְדַבֵּר דִּבּוּרִים הַרְבֵּה בְּתוֹרָה וּתְפִלָּה וְיִרְאַת שָׁמַיִם "יִמָּלֵא פִי תְהִלָּתֶךָ כָּל הַיּוֹם תִּפְאַרְתֶּךָ אֲבָרְכָה אֶת יְהֹוָה בְּכָל עֵת תָּמִיד תְּהִלָּתוֹ בְּפִי תְּהִלַּת יְהֹוָה יְדַבֶּר פִּי וִיבָרֵךְ כָּל בָּשָׂר שֵׁם קָדְשׁוֹ לְעוֹלָם וָעֶד בָּרוּךְ יְהֹוָה לְעוֹלָם אָמֵן וְאָמֵן":
<h2>תפילה קלו</h2>
<h3>תתשל</h3>
{מיוסד ע"פ תורה רי"ג}
"אַתָּה סֵתֶר לִי מִצַּר תִּצְרֵנִי רָנֵּי פַלֵּט תְּסוֹבְבֵנִי סֶלָה תַּסְתִּירֵנִי מִסּוֹד מְרֵעִים מֵרִגְשַׁת פֹּעֲלֵי אָוֶן כִּי יִצְפְּנֵנִי בְּסֻכּוֹ, בְּיוֹם רָעָה יַסְתִּירֵנִי בְּסֵתֶר אָהֳלוֹ, בְּצוּר יְרוֹמְמֵנִי יוֹשֵׁב בְּסֵתֶר עֶלְיוֹן, בְּצֵל שַׁדַּי יִתְלוֹנָן" מָלֵא רַחֲמִים, רַחֵם עַל עַמְּךָ יִשְׂרָאֵל וּבִפְרָט עַל כָּל עֲיָירוֹת יִשְׂרָאֵל, אֲשֶׁר הוֹלְכִין וּמְסַבְּבִין בָּהֶם מִינֵי חֳלָאִים וּמַכְאוֹבִים רַחֲמָנָא לִצְּלָן רַחֵם עֲלֵיהֶם לְמַעַן שְׁמֶךָ, וֶאֱמֹר לַמַּלְאָךְ הֶרֶף יָדֶיךָ, וְיָשִׁיב חַרְבּוֹ אֶל נְדָנָהּ חוּס וַחֲמֹל עֲלֵיהֶם וְעַל כָּל שְׁאֵרִית עַמְּךָ בֵּית יִשְׂרָאֵל, וְלֹא תִתֵּן הַמַּשְׁחִית לָבוֹא אֶל בָּתֵּיהֶם לִנְגֹּף, אוֹ לְהַזִּיק וּלְהַחֲלִישׁ חַס וְשָׁלוֹם רַחֵם רַחֵם, הַצֵּל הַצֵּל, בַּעַל הָרַחֲמִים בַּעַל הַיְשׁוּעוֹת, בּוֹרֵא רְפוּאוֹת נוֹרָא תְּהִלּוֹת אֲדוֹן הַנִּפְלָאוֹת זְכֹר לַעֲבָדֶיךָ אֲבוֹתֵינוּ וְרַבּוֹתֵינוּ הַצַּדִּיקִים הָאֲמִתִּיִּים שֶׁהָיוּ בְּכָל דּוֹר וָדוֹר, מִימֵי אַבְרָהָם אָבִינוּ עַד הֵנָּה, לְמַעֲנָם וּלְמַעַן רַחֲמֶיךָ הָרַבִּים, רַחֵם עָלֵינוּ וְשָׁמְרֵנוּ וְהַצִּילֵנוּ אוֹתָנוּ וְכָל עַמְּךָ בֵּית יִשְׂרָאֵל מִכָּל מִינֵי חֳלָאִים וּמַכְאוֹבִים וּמֵחוּשִׁים שֶׁלֹּא יָבוֹאוּ עַל שׁוּם אֶחָד מִיִּשְׂרָאֵל וְתִשְׁלַח מְהֵרָה רְפוּאָה שְׁלֵמָה מִן הַשָּׁמַיִם לְכָל אוֹתָם (מִיִּשְׂרָאֵל) אֲשֶׁר כְּבָר הִכִּיתָ אוֹתָם בְּאֵיזֶה חֹלִי אוֹ מַכְאוֹב רַחֵם עֲלֵיהֶם וּרְפָּאֵם מְהֵרָה רְפוּאָה שְׁלֵמָה רְפוּאַת הַנֶּפֶשׁ וּרְפוּאַת הַגּוּף אֵל נָא רְפָא נָא לָהֶם לְמַעַן שְׁמֶךָ (ובפרט לחולה פלוני בן פלונית) כִּי אֵל מֶלֶךְ רוֹפֵא נֶאֱמָן וְרַחֲמָן אָתָּה אֵל חַי וְקַיָּם, מְחַיֶּה חַיִּים, תֶּן לָנוּ חַיִּים וְנִחְיֶה וְלֹא נָמוּת גְּאָלֵנוּ מִמָּוֶת פְּדֵנוּ מִשַּׁחַת
<h3>תתשלא</h3>
רִבּוֹנוֹ שֶׁל עוֹלָם שׁוֹמֵר יִשְׂרָאֵל, אַתָּה לְבַד יוֹדֵעַ מִי וָמִי אוֹרְבִים עָלֵינוּ בְּכָל עֵת, וּבִפְרָט עַל מִי שֶׁנִּגְזַר עָלָיו אֵיזֶה גְזֵרָה לֹא טוֹבָה חַס וְשָׁלוֹם וְרַק אַתָּה לְבַד יוֹדֵעַ אֵיךְ לְהַסְתִּיר וּלְהַצְפִּין אֶת כָּל אֶחָד וְאֶחָד מִיִּשְׂרָאֵל מֵהָאוֹרְבִים הַמְסַבְּבִים עָלָיו רַחֵם עַל כָּל עַמְּךָ יִשְׂרָאֵל, וּבִפְרָט עַל כָּל מִי שֶׁנִּגְזַר עָלָיו אֵיזֶה גְזֵרָה לֹא טוֹבָה רַחֲמָנָא לִצְּלָן, וְשָׁמְרֵם וְהַצִּילֵם בִּשְׁמוֹתֶיךָ הַקְּדוֹשִׁים וְהַצִּילֵם [וְהַסְתִּירֵם] בְּרַחֲמֶיךָ הָרַבִּים מִכָּל צַר וְאוֹיֵב וְאוֹרֵב וּמַסְטִין רַחֵם עָלֵינוּ וְהָגֵן בַּעֲדֵנוּ, וְהָסֵר מֵעָלֵינוּ אוֹיֵב דֶּבֶר וְחֶרֶב וְרָעָב וְיָגוֹן, וְהָסֵר שָׂטָן מִלְּפָנֵינוּ וּמֵאַחֲרֵינוּ, וּבְצֵל כְּנָפֶיךָ תַּסְתִּירֵנוּ כִּי אֵל שׁוֹמְרֵנוּ וּמַצִּילֵנוּ אָתָּה חוּסָה יְהֹוָה עַל עַמֶּךָ וְהַצִּילֵנוּ מִזַּעְמֶךָ וְהָסֵר מִמֶּנּוּ מַכַּת הַמַּגֵּפָה וּגְזֵרָה קָשָׁה כִּי אַתָּה שׁוֹמֵר יִשְׂרָאֵל מָרָא דְעָלְמָא כֹּלָּא, "שׁוֹמֵר פְּתָאיִם יְהֹוָה", אַתָּה לְבַד יוֹדֵעַ בְּאֵיזֶה דֶרֶךְ, בְּאֵיזֶה שֵׁם, לְהַסְתִּיר וְלִשְׁמֹר אֶת כָּל אֶחָד מִיִּשְׂרָאֵל מִכָּל פְּגָעִין וּמַרְעִין בִּישִׁין, וּמִכָּל מִינֵי גְזֵרוֹת רָעוֹת, בֵּין קֹדֶם גְּזַר דִּין וּבֵין לְאַחַר גְּזַר דִּין רַחֵם עֲלֵיהֶם וְשָׁמְרֵם וְהַצִּילֵם בְּנִפְלְאוֹתֶיךָ הַנּוֹרָאוֹת, בְּאֹפֶן שֶׁלֹּא יִהְיֶה שׁוּם כֹּחַ לְהָאוֹרְבִים וְהַמַּסְטִינִים לִכְנֹס וּלְהִתְאַחֵז חַס וְשָׁלוֹם תַּחַת הַמִּסְתָּר וְהַמִּכְסֶה אֲשֶׁר אַתָּה מְכַסֶּה וּמַסְתִּיר בְּרַחֲמֶיךָ וַחֲסָדֶיךָ בִּשְׁמוֹתֶיךָ הַקְּדוֹשִׁים [הַטְּהוֹרִים] וְהַנּוֹרָאִים וְקַיֵּם בָּנוּ וּבְכָל עַמְּךָ יִשְׂרָאֵל מִקְרָא שֶׁכָּתוּב: "תַּסְתִּירֵם בְּסֵתֶר פָּנֶיךָ מֵרֻכְסֵי אִישׁ תִּצְפְּנֵם בְּסֻכָּה מֵרִיב לְשׁוֹנוֹת שָׁמְרֵנִי כְּאִישׁוֹן בַּת עָיִן בְּצֵל כְּנָפֶיךָ תַּסְתִּירֵנִי אָגוּרָה בְאָהָלְךָ עוֹלָמִים אֶחֱסֶה בְסֵתֶר כְּנָפֶיךָ סֶלָה סִתְרִי וּמָגִנִּי אָתָּה לִדְבָרְךָ יִחָלְתִּי שָׁמְרָה נַפְשִׁי וְהַצִּילֵנִי אַל אֵבוֹשׁ כִּי חָסִיתִי בָךְ" כִּי אֵין לָנוּ עַל מִי לְהִשָּׁעֵן כִּי אִם עַל אָבִינוּ שֶׁבַּשָּׁמַיִם "וַאֲנַחְנוּ לֹא נֵדַע מַה נַּעֲשֶׂה כִּי עָלֶיךָ עֵינֵינוּ יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן וְאָמֵן:
<h2>תפילה קלז</h2>
<h3>תתשלב</h3>
{מיוסד ע"פ תורה רכ"ה}
רִבּוֹנוֹ שֶׁל עוֹלָם רַחֵם עָלַי וְהוֹשִׁיעֵנִי וְעָזְרֵנִי וְהַצִּילֵנִי מִכָּל מִינֵי חֳלָאִים, וּבִפְרָט מֵחֹלִי הָרֵאָה שֶׁהִיא עִקַּר חַיּוּת הָאָדָם וְקִיּוּם הַמֹּחַ וְהַשֵּׂכֶל עָזְרֵנִי וְהוֹשִׁיעֵנִי שֶׁתִּהְיֶה הָרֵאָה תָמִיד בִּשְׁלֵמוּת אֶצְלִי וִירַחֲפוּ כַּנְפֵי הָרֵאָה עַל הַלֵּב תָּמִיד לְהַשְׁקִיט וּלְכַבּוֹת חִמּוּם וְתַבְעֵרַת הַלֵּב שֶׁלֹּא יַבְעִיר וְלֹא יוֹקִיד אֶת כָּל הַגּוּף חַס וְשָׁלוֹם, וְיִתְקַיֵּם בְּכַנְפֵי הָרֵאָה, "וְהָיוּ הַכְּרוּבִים פּוֹרְשֵׂי כְנָפַיִם עַל הַכַּפֹּרֶת" כַּפֻּרְתָּא דְּלִבָּא אָבִי אָב הָרַחֲמָן, חֲמֹל עָלַי מֵעַתָּה, וְלַמְּדֵנִי עֵצָה וְתַחְבּוּלָה בְּכָל עֵת אֵיךְ לְהִתְנַהֵג מֵעַתָּה, בְּאֹפֶן שֶׁאוּכַל לְכַבּוֹת וּלְהַשְׁקִיט וּלְזַכֵּךְ תַּבְעֵרַת הַדָּמִים הָרָעִים וְהָעֲכוּרִים שֶׁלֹּא יִבְעֲרוּ יוֹתֵר מֵהַמִּדָּה לֹא לַיָּמִין וְלֹא לִשְׂמֹאל, וּלְסַנֵּן וּלְזַכֵּךְ הַדָּמִים מֵהַשְּׁמָרִים וּמֵרִבּוּי הָעֲכִירוּת שֶׁבָּהֶם, בְּאֹפֶן שֶׁלֹּא אוֹסִיף לַחְשֹׁב שׁוּם מַחֲשָׁבָה רָעָה וְלֹא יוֹסִיף [וְלֹא אָנִיחַ] עוֹד הָאֵשׁ הָרָע לִבְעֹר בִּי כְּלָל וְלֹא אֶשְׂרֹף וְלֹא אוֹקִיד עוֹד אֶת הַלַּחְלוּחִית שֶׁבִּי עַל יְדֵי רִבּוּי הַתַּאֲוֹת, רַק אֶתְרַחֵק בֶּאֱמֶת מִכָּל הַתַּאֲוֹת רָעוֹת וּבִפְרָט מִתַּאֲוַת הַמִּשְׁגָּל וְלֹא אֲבַלְבֵּל אֶת דַּעְתִּי עוֹד, רַק אֶזְכֶּה לְהַמְשִׁיךְ בְּכָל פַּעַם קְדֻשַּׁת הַכַּנְפֵי רֵאָה בְּגַשְׁמִיּוּת וְרוּחָנִיּוּת שֶׁיְּרַחֲפוּ וִינַשְּׁבוּ עַל הַלֵּב, וִיכַבּוּ וְיַשְׁקִיטוּ אֶת תַּבְעֵרַת חִמּוּם הַלֵּב, בְּאוֹפֶן שֶׁיִּתְקַיֵּם בִּשְׁלֵמוּת כָּל הַלַּחְלוּחִית וְהַשַּׁמְנוּנִית שֶׁבְּגוּפִי וְיַעֲלֶה כָּל הַלַּחְלוּחִית וְהַשַּׁמְנוּנִית לְמֹחִי בִּקְדֻשָּׁה וּבְטָהֳרָה וְעַל יָדָם יָאִיר הַמֹּחַ בְּאוֹר גָּדוֹל, וְיִהְיֶה מֹחִי וְשִׂכְלִי זַךְ וָצַח, וּמֵאִיר בְּאוֹר גָּדוֹל תָּמִיד, "בְּחָכְמָה וּבִתְבוּנָה וּבְדַעַת וּבְכָל מְלָאכָה" בִּמְלֶאכֶת הַקֹּדֶשׁ הוֹלֵךְ וָאוֹר בְּהֶאָרָה יְתֵרָה בְּכָל פַּעַם לְמַעְלָה לְמַעְלָה בִּקְדֻשָּׁה וּבְטָהֳרָה גְדוֹלָה בֶּאֱמֶת וּבְאֱמוּנָה תתשלג
מָלֵא רַחֲמִים חוֹנֵן לָאָדָם דַּעַת, חָנֵּנִי מֵאִתְּךָ וְזַכֵּנִי שֶׁיִּהְיֶה שִׂכְלִי וְדַעְתִּי בִּשְׁלֵמוּת, בְּאֹפֶן שֶׁאֶזְכֶּה לְבִטָּחוֹן שָׁלֵם בְּתַכְלִית הַשְּׁלֵמוּת שֶׁאֶזְכֶּה לִבְטֹחַ בְּךָ תָּמִיד שֶׁאַתָּה תְפַרְנְסֵנִי וּתְכַלְכְּלֵנִי וְתִתֶּן לִי כָּל מַחְסוֹרִי תָמִיד, וְאֶתְחַזֵּק בְּבִטָּחוֹן בְּכָל עֵת יוֹתֵר וְיוֹתֵר וְאֶהְיֶה בָּטוּחַ בְּחַסְדְּךָ שֶׁתּוֹשִׁיעֵנִי בְּכָל מַה שֶּׁאֲנִי צָרִיךְ לְהִוָּשֵׁעַ בְּגַשְׁמִיּוּת וּבְרוּחָנִיּוּת בְּגוּף וָנֶפֶשׁ וּמָמוֹן, וְלֹא אֶפֹּל מִן הַבִּטָּחוֹן לְעוֹלָם וְלֹא יוּכְלוּ רִבּוּי עֲוֹנוֹתַי הָעֲצוּמִים לְבַלְבֵּל הַבִּטָּחוֹן שֶׁלִּי חַס וְשָׁלוֹם, רַק אֶזְכֶּה לְהִתְחַזֵּק בְּכָל עֵת וּבְכָל שָׁעָה בְּכָל מַה שֶּׁיַּעֲבֹר עָלַי לִבְטֹחַ בְּךָ תָמִיד בֶּאֱמֶת, עַד אֵין סוֹף וְעַד אֵין תַּכְלִית כְּמוֹ שֶׁכָּתוּב: "בִּטְחוּ בַיהֹוָה עֲדֵי עַד, כִּי בְּיָהּ יְהֹוָה צוּר עוֹלָמִים" וְאֶהְיֶה בָּטוּחַ בְעֹצֶם חַסְדְּךָ וְרַחֲמֶיךָ אֲשֶׁר אֵינָם כָּלִים וְאֵינָם תַּמִים לְעוֹלָם, כִּי לֹא כַחֲטָאַי תַּעֲשֶׂה לִי חָלִילָה, וְלֹא כַעֲווֹנוֹתַי תִגְמֹל עָלַי רַק תַּעֲשֶׂה בְּנִפְלְאוֹתֶיךָ הַמְּרֻבִּים וְהָעֲצוּמִים, בְּדַרְכֵי חֲסָדֶיךָ הַיְשָׁנִים וְהַחֲדָשִׁים שֶׁאַתָּה מְחַדֵּשׁ בְּכָל יוֹם וּבְכָל עֵת וּבְכָל שָׁעָה, וְתִתֶּן לִי כָּל פַּרְנָסָתִי וְכָל פַּרְנָסַת אַנְשֵׁי בֵיתִי וְכָל הַתְּלוּיִם בִּי וְכָל הִצְטָרְכוּתֵנוּ בְהַרְחָבָה גְדוֹלָה קֹדֶם שֶׁנִּצְטָרֵךְ לָהֶם וְתַעַזְרֵנִי וְתוֹשִׁיעֵנִי בְּכָל עֵת בְּכָל מַה שֶּׁאֲנִי צָרִיךְ לְהִוָּשֵׁעַ, וּתְזַכֵּנִי עַל יְדֵי הִתְחַזְּקוּת הַבִּטָּחוֹן לְהַרְבּוֹת בִּצְדָקָה בְּכָל עֵת וְלֹא אֶחְשֹׁב מִיּוֹם לַחֲבֵרוֹ כְּלָל, רַק כָּל מַה שֶּׁתַּשְׁפִּיעַ לִי בְּכָל יוֹם אֲפַזֵּר לִצְדָקָה לַעֲנִיִּים הֲגוּנִים שֶׁתַּזְמִין לִי בְּרַחֲמֶיךָ וְאֶזְכֶּה לְהַחֲזִיק יִרְאֵי יְהֹוָה בֶּאֱמֶת הָעוֹסְקִים בְּתוֹרָתֶךָ וּבְמִצְוֹתֶיךָ בֶּאֱמֶת, לְהַחֲזִיקָם וּלְתָמְכָם וּלְהַסְפִּיקָם כָּל מַחְסוֹרָם אֲשֶׁר יֶחְסַר לָהֶם וְלֹא יְבַלְבֵּל אוֹתִי מִזֶּה שׁוּם מוֹנֵעַ וּמְעַכֵּב, רַק אֶתְחַזֵּק תָּמִיד לְהַרְבּוֹת בִּצְדָקָה לַעֲנִיִּים הֲגוּנִים, וּלְפַזֵּר מָמוֹן הַרְבֵּה עַל כָּל צָרְכֵי מִצְוָה וְתַלְמוּד תּוֹרָה, בִּפְרָט עַל כָּל דָּבָר שֶׁהוּא זְכוּת הָרַבִּים לְדוֹרוֹת וְאֶהְיֶה חָזָק בְּבִטָּחוֹן בְּשִׁמְךָ הַגָּדוֹל הַקָּדוֹשׁ וְהַנּוֹרָא, שֶׁאַתָּה תִּגְמֹר בַּעֲדִי לְטוֹבָה תָמִיד וְלֹא תַעֲזֹב אוֹתִי לְעוֹלָם וִיקֻיַּם בִּי מִקְרָא שֶׁכָּתוּב: "בָּרוּךְ הַגֶּבֶר אֲשֶׁר יִבְטַח בַּיהֹוָה וְהָיָה יְהֹוָה מִבְטַחוֹ":
<h3>תתשלד</h3>
מָלֵא רַחֲמִים, עוֹשֵׂה צְדָקוֹת עִם כָּל בָּשָׂר וְרוּחַ, אַמְּצֵנִי וְחַזְּקֵנִי בְּבִטָּחוֹן שָׁלֵם בְּכָל עֵת, בְּאֹפֶן שֶׁאֶזְכֶּה לְהַרְבּוֹת בִּצְדָקָה לַעֲנִיִּים הֲגוּנִים, וּלְהִתְחַזֵּק בְּכָל עוֹז וְתַעֲצוּמוֹת בְּכָל עִסְקֵי מִצְוָה וּזְכוּת הָרַבִּים, כִּרְצוֹנְךָ וְכִרְצוֹן צַדִּיקֶיךָ הָאֲמִתִּיִּים וְאֶזְכֶּה עַל יְדֵי הַצְּדָקָה לְהַשְׁלִים הַדִּבּוּר דִּקְדֻשָּׁה בִּשְׁלֵמוּת וְאֶזְכֶּה לַעֲשׂוֹת מִכָּל הַקּוֹלוֹת וְהַצִּפְצוּפִים דִּבּוּרִים שְׁלֵמִים וְאֶעֱלֶה מְהֵרָה מִגֶּדֶר בְּהֵמָה לְגֶדֶר הָאָדָם בְּתַכְלִית הַשְּׁלֵמוּת
<h3>תתשלה</h3>
רִבּוֹנוֹ שֶׁל עוֹלָם, הַשָּׂם פֶּה לָאָדָם, זַכֵּנִי לְהַשְׁלִים שִׂכְלִי בְּתַכְלִית הַשְּׁלֵמוּת וְעַל יְדֵי זֶה אֶזְכֶּה לְבִטָּחוֹן שָׁלֵם, וּלְהַרְבּוֹת בִּצְדָקָה לַעֲנִיִּים הֲגוּנִים, עַד שֶׁאֶזְכֶּה לִשְׁלֵמוּת הַדִּבּוּר, וְלַעֲשׂוֹת מִכָּל הַקּוֹלוֹת וְהַשִּׁירוֹת וְהַצִּפְצוּפִים דִּבּוּרִים שְׁלֵמִים קְדוֹשִׁים וּטְהוֹרִים וְיַעֲלוּ דְּבָרֵנוּ לְנַחַת וּלְרָצוֹן לִפְנֵי כִסֵּא כְבוֹדֶךָ, וּתְמַלֵּא כָּל מִשְׁאֲלוֹת לִבֵּנוּ לְטוֹבָה בְּרַחֲמִים מְהֵרָה וְאֶזְכֶּה לְקַיֵּם מִקְרָא שֶׁכָּתוּב: "בְּטַח בַּיהֹוָה וַעֲשֵׂה טוֹב שְׁכָן אֶרֶץ וּרְעֵה אֱמוּנָה" וְנֶאֱמַר: "גּוֹל עַל יְהֹוָה דַּרְכֶּךָ וּבְטַח עָלָיו וְהוּא יַעֲשֶׂה, וְהוֹצִיא כָאוֹר צִדְקֶךָ וּמִשְׁפָּטֶיךָ כַּצָּהֳרָיִם" אֶבְטַח בַּיהֹוָה וְאֶשָּׁעֵן בֵּאלֹהַי שֶׁלֹּא יֶחְסַר לִי עַל יְדֵי הַצְּדָקָה כְּלָל, רַק אַדְרַבָּא בִּגְלַל הַדָּבָר הַזֶּה יְבָרְכֵנוּ יְהֹוָה אֱלֹהֵינוּ בְּכָל מַעֲשֵׂינוּ וּבְכֹל מִשְׁלַח יָדֵינוּ וְאֶזְכֶּה לְפַזֵּר לִצְדָקָה בִּשְׁתֵּי יָדַיִם כְּמוֹ שֶׁכָּתוּב: "פִּזַר נָתַן לָאֶבְיוֹנִים, צִדְקָתוֹ עוֹמֶדֶת לָעַד, קַרְנוֹ תָּרוּם בְּכָבוֹד יְהֹוָה צְבָאוֹת עִמָּנוּ מִשְׂגָּב לָנוּ אֱלֹהֵי יַעֲקֹב סֶלָה יְהֹוָה צְבָאוֹת אַשְׁרֵי אָדָם בֹּטֵחַ בָּךְ יְהֹוָה הוֹשִׁיעָה הַמֶּלֶךְ יַעֲנֵנוּ בְיוֹם קָרְאֵנוּ" חָנֵּנוּ וַעֲנֵנוּ וּשְׁמַע תְּפִלָּתֵנוּ כִּי אַתָּה שׁוֹמֵעַ תְּפִלַּת כָּל פֶּה עַמְּךָ יִשְׂרָאֵל בְּרַחֲמִים בָּרוּךְ אַתָּה שׁוֹמֵעַ תְּפִלָּה:
<h2>תפילה קלח</h2>
<h3>תתשלו</h3>
{מיוסד ע"פ תורה רכ"ו}
רִבּוֹנוֹ שֶׁל עוֹלָם, שׁוֹמֵר עַמּוֹ יִשְׂרָאֵל לָעַד, שָׁמְרֵנוּ וְהַצִּילֵנוּ שֶׁלֹּא נִהְיֶה נִמְשָׁכִים כְּלָל אַחֲרֵי נִגּוּנִים שֶׁל יְלָלָה וְעַצְבוּת שֶׁמְּזַמְּרִין הָרְשָׁעִים בְּרֹב הָעִתִּים, שֶׁדֶּרֶךְ הָעוֹלָם לְהִמָּשֵׁךְ אַחֲרֵיהֶן מְאֹד רַחֵם עָלֵינוּ וְשָׁמְרֵנוּ וְהַצִּילֵנוּ מֵהֶם, כִּי אַתָּה יוֹדֵעַ כַּמָּה וְכַמָּה קִלְקוּלִים וּפְגָמִים הֵם גּוֹרְמִים עַל יְדֵי הַנִּגּוּנִים שֶׁלָּהֶם, וְכַמָּה הֵם מַזִּיקִים לְיִשְׂרָאֵל הַכְּשֵׁרִים רַחֲמָנָא לִצְּלָן רַחֵם עָלֵינוּ בְּכֹחַ וּזְכוּת הַצַּדִּיקִים הָאֲמִתִּיִּים, וֶהְיֵה בְּעֶזְרֵנוּ וְשָׁמְרֵנוּ בְּכָל עֵת שֶׁנִּזְכֶּה לְהִנָּצֵל מֵהֶם זַכֵּנוּ לְשַׂמֵּחַ נַפְשֵׁנוּ תָמִיד בִּקְדֻשָּׁה וּבְטָהֳרָה בְּנִגּוּנִים וּזְמִירוֹת שֶׁל שִׂמְחָה הַמַּמְשִׁיכִים אֶת הַלֵּב אֵלֶיךָ וְלַעֲבוֹדָתְךָ וּלְתוֹרָתְךָ וּלְצַדִּיקֶיךָ בֶּאֱמֶת וְעָזְרֵנוּ בְּכֹחַ הַצַּדִּיקִים הָאֲמִתִּיִּים שֶׁנִּזְכֶּה לְהַעֲלוֹת כָּל אֵלּוּ הַנִּגּוּנִים שֶׁל הָרְשָׁעִים עַל יְדֵי קְדֻשַּׁת שַׁבָּת, שֶׁתִּתֶּן לָנוּ כֹּחַ לְהַעֲלוֹתָם וּלְהָפְכָם לְשִׂמְחָה כְּשֶׁנְּזַמֵּר אוֹתָם בְּשַׁבָּת קֹדֶשׁ וּזְכוּת הַשַּׁבָּת קֹדֶשׁ יָגֵן עָלֵינוּ שֶׁלֹּא יִהְיֶה לָהֶם שׁוּם כֹּחַ לְהַמְשִׁיךְ עַצְבוּת וְיָגוֹן וַאֲנָחָה חַס וְשָׁלוֹם, רַק אַדְרַבָּא נִזְכֶּה לְבָרְרָם וּלְהַעֲלוֹתָם וּלְהָפְכָם מִיָּגוֹן וַאֲנָחָה לְשָׂשׂוֹן וּלְשִׂמְחָה, וְנִתְקָרֵב אֵלֶיךָ וְנִהְיֶה נִמְשָׁכִים אַחֲרֶיךָ, וְנָשִׂישׂ כְּגִבּוֹר לָרוּץ אֹרַח לֵילֵךְ בִּדְרָכֶיךָ וְלַעֲסֹק בְּתוֹרָתֶךָ וּלְקַיֵּם מִצְוֹתֶיךָ, וּלְהִתְדַּבֵּק וּלְהִתְקַשֵּׁר אֵלֶיךָ וּלְצַדִּיקֶיךָ הָאֲמִתִּיִּים בֶּאֱמֶת וּבֶאֱמוּנָה בְּקֶשֶׁר אַמִּיץ וְחָזָק לְעוֹלְמֵי עַד וּלְנֵצַח נְצָחִים תתשלז
מָלֵא רַחֲמִים, שִׂמְחַת יִשְׂרָאֵל רַחֵם עָלֵינוּ, וְשָׁמְרֵנוּ וְהַצִּילֵנוּ תָמִיד בְּכָל עֵת מִכָּל מִינֵי עַצְבוּת וּמִכָּל הַדְּבָרִים הַמְּבִיאִים וּמַמְשִׁיכִים לִידֵי עַצְבוּת וְיָגוֹן וַאֲנָחָה חַס וְשָׁלוֹם זַכֵּנוּ בְּרַחֲמֶיךָ וְסַבֵּב סִבּוֹת לְטוֹבָה בְּאֹפֶן שֶׁיִּהְיֶה נִמְשָׁךְ עָלֵינוּ שָׂשׂוֹן וְשִׂמְחָה עֹז וְחֶדְוָה תָמִיד, כִּי בְשֵׁם קָדְשְׁךָ הַגָּדוֹל הַגִּבּוֹר וְהַנּוֹרָא בָּטָחְנוּ נָגִילָה וְנִשְׂמְחָה בִּישׁוּעָתֶךָ וּבִפְרָט בְּשַׁבָּתוֹת וְיָמִים טוֹבִים תְּזַכֵּנוּ בְּרֹב חֶמְלָתְךָ וַחֲנִינוֹתֶיךָ וַחֲסָדֶיךָ הַגְּדוֹלִים לִשְׂמֹחַ בָּהֶם תָּמִיד בְּשִׂמְחָה גְדוֹלָה וּבְחֶדְוָה רַבָּה בְּיוֹתֵר, כָּרָאוּי לָגִיל וְלָשׂוּשׂ בְּיָמִים קְדוֹשִׁים כָּאֵלֶּה "אָגִילָה וְאֶשְׂמְחָה בְּחַסְדֶּךָ אֲשֶׁר רָאִיתָ אֶת עָנְיִי יָדַעְתָּ בְּצָרוֹת נַפְשִׁי אֶשְׂמְחָה וְאֶעֶלְצָה בָךְ אֲזַמְּרָה שִׁמְךָ עֶלְיוֹן" וְאֶזְכֶּה לְהַרְבּוֹת בִּזְמִירוֹת וְשִׁירוֹת וְתִשְׁבָּחוֹת בְּשַׁבָּתוֹת וְיָמִים טוֹבִים בְּשִׂמְחָה וְחֶדְוָה גְדוֹלָה בְּקוֹל שָׂשׂוֹן וְשִׂמְחָה בְּנִגּוּנִים שֶׁל חֶדְוָה וְצָהֳלָה בְּלִי שׁוּם אֲחִיזַת עַצְבוּת וּדְאָגָה וּמָרָה שְׁחוֹרָה כְּלָל שַׂבְּעֵנוּ מִטּוּבֶךָ וְשַׂמַּח נַפְשֵׁנוּ בִּישׁוּעָתֶךָ וְטַהֵר לִבֵּנוּ לְעָבְדְּךָ בֶּאֱמֶת וִיקֻיַּם בָּנוּ בְּכָל אֶחָד מִיִּשְׂרָאֵל מִקְרָא שֶׁכָּתוּב:
"וְנַפְשִׁי תָּגִיל בַּיהֹוָה תָּשִׂישׂ בִּישׁוּעָתוֹ אָשִׁירָה לַיהֹוָה בְּחַיָּי אֲזַמְּרָה לֵאלֹהַי בְּעוֹדִי, יֶעֱרַב עָלָיו שִׂיחִי אָנֹכִי אֶשְׂמַח בַּיהֹוָה יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי", אָמֵן סֶלָה:
<h2>תפילה קלט</h2>
<h3>תתשלח</h3>
{מיוסד ע"פ תורה רכ"ח}
"סוֹמֵךְ יְהֹוָה לְכָל הַנּוֹפְלִים וְזוֹקֵף לְכָל הַכְּפוּפִים", חוּס וַחֲמֹל וְרַחֵם עָלֵינוּ וְעַל כָּל נַפְשׁוֹת עַמְּךָ בֵּית יִשְׂרָאֵל הַמֻּנָּחִים בְּמָקוֹם שֶׁמֻּנָּחִים וְגַלֵּה לָהֶם וְלָנוּ אֶת הַצַּדִּיקֵי אֱמֶת שֶׁבַּדּוֹר הַזֶּה שֶׁיֵּשׁ לָהֶם כֹּחַ לְתַקֵּן נַפְשׁוֹת יִשְׂרָאֵל, וְלַהֲשִׁיבָם אֵלֶיךָ וּלְתוֹרָתְךָ בֶּאֱמֶת וְזַכֵּנוּ כֻלָּנוּ בֵּית יִשְׂרָאֵל לְהִתְקָרֵב אֲלֵיהֶם בֶּאֱמֶת כִּי אַתָּה יוֹדֵעַ גֹּדֶל עֹצֶם הַמַּחֲלֹקֶת שֶׁבַּדּוֹרוֹת הָאֵלּוּ עַל הַצַּדִּיקֵי אֱמֶת וְעַל סִפְרֵיהֶם הַקְּדוֹשִׁים וְעַל כָּל הַנִּלְוִים עֲלֵיהֶם, וְהַנִּקְרָאִים עַל שְׁמָם הַקָּדוֹשׁ אַתָּה יוֹדֵעַ כָּל מַה שֶּׁעָבַר בְּעִנְיַן זֶה, וּמַה שֶּׁעוֹבֵר עַתָּה עֲדַיִן בְּעִנְיַן זֶה, כִּי נַעֲשָׂה קַטֵּגוֹרְיָא גְדוֹלָה בֵּין הַתַּלְמִידֵי חֲכָמִים וְאַנְשֵׁיהֶם וַעֲדַיִן הַמַּחֲלֹקֶת בִּמְקוֹמָהּ עוֹמֶדֶת, וּמִתְעוֹרֶרֶת וּמִתְגַּבֶּרֶת בְּכָל פַּעַם יוֹתֵר וּבְוַדַּאי כַּוָּנָתְךָ לְטוֹבָה כְּדֵי שֶׁיִּתְקָרְבוּ הַנְּפָשׁוֹת אֶל הַצַּדִּיקֵי אֱמֶת מִתּוֹךְ יִסּוּרִים וּמְנִיעוֹת גְּדוֹלוֹת כִּי אֵין רָאוּי לְקָרְבָם מִתּוֹךְ גְּדֻלָּה רַק מִתּוֹךְ מַחֲלֹקֶת וְיִסּוּרִים וּמְנִיעוֹת רַבּוֹת, כַּאֲשֶׁר הוֹדַעְתָּנוּ עַל יְדֵי חֲכָמֶיךָ הַקְּדוֹשִׁים שֶׁבִּשְׁבִיל זֶה אֵין מְקַבְּלִים גֵּרִים לִימוֹת הַמָּשִׁיחַ וְכוּ', אֲבָל הַמַּחֲלֹקֶת וְהַמְּנִיעוֹת הוּא יוֹתֵר מִדַּאי שֶׁקָּשֶׁה לְסָבְלוֹ וְקָשֶׁה מְאֹד לְשׁוּם נֶפֶשׁ מִיִּשְׂרָאֵל לְהִתְקָרֵב לְצַדִּיקֵי אֱמֶת וּלְדַרְכֵיהֶם הַקְּדוֹשִׁים מִגֹּדֶל עֹצֶם הַמַּחֲלֹקֶת וְהַמְּנִיעוֹת בְּלִי שִׁעוּר וְעַתָּה מַה נַּעֲשֶׂה אָבִינוּ שֶׁבַּשָּׁמַיִם אֲדוֹן כֹּל מָלֵא רַחֲמִים יוֹדֵעַ תַּעֲלוּמוֹת צוֹפֶה נִסְתָּרוֹת, בּוֹחֵן כְּלָיוֹת וָלֵב רַחֵם עָלֵינוּ וְעַל כָּל יִשְׂרָאֵל וְהָקֵל הַמַּחֲלֹקֶת וְהַשְׁקֵט הָרִיב, וְתַמְשִׁיךְ שָׁלוֹם בָּעוֹלָם כִּי בְצוֹק הָעִתִּים הַלָּלוּ, אֲפִלּוּ אִם (יִהְיֶה שָׁלוֹם) בְּעֵת הַשָּׁלוֹם גָּדוֹל, עֲדַיִן רַבּוּ הַמְּנִיעוֹת עַל כָּל אֶחָד וְאֶחָד בְּלִי שִׁעוּר וּבְוַדַּאי כָּל יְמֵי הַגָּלוּת צָרִיךְ כָּל אֶחָד וְאֶחָד לְהִתְקָרֵב אֶל הָאֱמֶת מִתּוֹךְ יִסּוּרִים וּמְנִיעוֹת, אֲפִילוּ אִם יִהְיֶה שָׁלוֹם בָּעוֹלָם תתשלט
רַחֵם עָלֵינוּ מָלֵא רַחֲמִים וַעֲשֵׂה אֶת אֲשֶׁר בְּחֻקֶּיךָ נֵלֵךְ וְאֶת מִשְׁפָּטֶיךָ [וּמִצְוֹתֶיךָ] נִשְׁמֹר, וְגַלֵּה הָאֱמֶת בָּעוֹלָם מְהֵרָה יַכִּירוּ וְיֵדְעוּ כָּל בָּאֵי עוֹלָם אֶת אוֹר הַנִּפְלָא וְהַנּוֹרָא שֶׁאַתָּה מֵאִיר בָּעוֹלָם עַל יְדֵי הַצַּדִּיקֵי אֱמֶת שֶׁבְּכָל דּוֹר וָדוֹר מִיּוֹם מַתַּן תּוֹרָה עַד (הַיּוֹם) הַדּוֹר הַזֶּה וּבִפְרָט אוֹר הָאֱמֶת שֶׁל הַצַּדִּיקֵי אֱמֶת שֶׁבַּדּוֹרוֹת הַלָּלוּ שֶׁאָנוּ צְרִיכִים לְהִתְקָרֵב אֲלֵיהֶם וְלֵילֵךְ בְּדַרְכֵיהֶם כְּדֵי לָשׁוּב אֵלֶיךָ וּלְהַכִּיר אוֹתְךָ בֶּאֱמֶת "שְׁלַח אוֹרְךָ וַאֲמִתְּךָ הֵמָּה יַנְחוּנִי, יְבִיאוּנִי אֶל הַר קָדְשְׁךָ וְאֶל מִשְׁכְּנוֹתֶיךָ הוֹרֵנִי יְהֹוָה דַּרְכֶּךָ אֲהַלֵּךְ בַּאֲמִתֶּךָ, יַחֵד לְבָבִי לְיִרְאָה שְׁמֶךָ" כִּי אַתָּה אֱלֹהִים אֱמֶת וּדְבָרְךָ אֱמֶת וְקַיָּם לָעַד, וּבְוַדַּאי תִּגְמֹר הַכֹּל כִּרְצוֹנְךָ רַחֵם עַל עַמְּךָ יִשְׂרָאֵל אֲשֶׁר בָּהֶם בָּחַרְתָּ, וּמַהֵר לְגַלּוֹת הָאֱמֶת לְמַעַן תַּצִּיל וְתִשְׁמֹר כַּמָּה וְכַמָּה נַפְשׁוֹת יִשְׂרָאֵל מִמַּה שֶּׁאַתָּה צָרִיךְ לְהַצִּילָם וּלְשָׁמְרָם וּבִפְרָט לְשָׁמְרָם מִפַּח יוֹקְשִׁים מֵהָרְשָׁתוֹת וְהַמִּכְמוֹרוֹת שֶׁפָּרְשׂוּ עַתָּה הַכּוֹפְרִים וְהָאַפִּיקוֹרְסִים עַל נַעֲרֵי בְּנֵי יִשְׂרָאֵל עַל יְדֵי בָּתֵּי חִנּוּכָם הָרָעָה "תֶּן לָהֶם כְּפָעֳלָם וּכְרֹעַ מַעַלְלֵיהֶם כְּמַעֲשֵׂה יְדֵיהֶם תֵּן לָהֶם, הָשֵׁב גְּמוּלָם לָהֶם", וְהַצֵּל וּשְׁמֹר נַפְשׁוֹת עַמְּךָ בֵּית יִשְׂרָאֵל שֶׁלֹּא יִלָּכְדוּ בְּרִשְׁתָּם וּבִמְצוּדָתָם רַחֵם עָלֵינוּ בִּזְכוּת אֲבוֹתֵינוּ וְרַבּוֹתֵינוּ הַקְּדוֹשִׁים, וְגַלֵּה הָאֱמֶת בָּעוֹלָם מְהֵרָה שֶׁיִּזְכּוּ כָּל בָּאֵי עוֹלָם לֵידַע אֲמִתַּת הַצַּדִּיקִים הַקְּדוֹשִׁים וְרוּם מַעֲלַת תָּקְפָּם וּגְדֻלָּתָם, וְגֹדֶל עֹצֶם כֹּחָם לְהָשִׁיב כָּל בָּאֵי עוֹלָם אֵלֶיךָ
<h3>תתשמ</h3>
רַחֵם עָלֵינוּ לְמַעַן שְׁמֶךָ, לְמַעַן רַחֲמֶיךָ הָרַבִּים לְמַעַנְךָ עֲשֵׂה וְלֹא לָנוּ רְאֵה עֲמִידָתֵנוּ דַּלִּים וְרֵקִים מִתְרַצֶּה בְּרַחֲמִים וּמִתְפַּיֵּס בְּתַחֲנוּנִים הִתְרַצֵּה וְהִתְפַּיֵּס לְדוֹר עָנִי כִּי אֵין עוֹזֵר רְאֵה "כִּי אָזְלַת יָד וְאֶפֶס עָצוּר וְעָזוּב", וְאַתָּה הִבְטַחְתָּנוּ כִּי אֵין דּוֹר יָתוֹם, וּבְוַדַּאי גַּם עַתָּה נִמְצָאִים צַדִּיקִים הַמְּאִירִים לָאָרֶץ וְלַדָּרִים עָלֶיהָ, אֲשֶׁר יֵשׁ לָהֶם כֹּחַ לְהָשִׁיב כָּל (יִשְׂרָאֵל) הָעוֹלָם אֵלֶיךָ, אֲבָל בַּעֲוֹנוֹתֵינוּ הָרַבִּים נֶעֶלְמוּ מֵעֵינֵינוּ זַכֵּנוּ בְּרַחֲמֶיךָ שֶׁנִּזְכֶּה לְהִתְגַּבֵּר בְּכָל עֹז לְשַׁבֵּר כָּל הַמְּנִיעוֹת וּלְהִתְקָרֵב לְצַדִּיקִים וְלִירֵאִים אֲמִתִּיִּים וּלְכָל הַנִּלְוִים אֲלֵיהֶם וְנִזְכֶּה לִינֹק וְלִשְׁאֹב מִמַּעַיְנֵי חָכְמָתָם וּלְקַבֵּל עַמְקוּת עֲצוֹתֵיהֶם הַקְּדוֹשׁוֹת וְהָאֲמִתִּיוֹת, בְּאֹפֶן שֶׁנִּזְכֶּה לְהִתְקָרֵב אֵלֶיךָ בֶּאֱמֶת מֵעַתָּה וְעַד עוֹלָם "יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי", עוֹשֶׂה שָׁלוֹם בִּמְרוֹמָיו הוּא בְּרַחֲמָיו יַעֲשֶׂה שָׁלוֹם עָלֵינוּ וְעַל כָּל יִשְׂרָאֵל, וְאִמְרוּ אָמֵן:
<h2>תפילה קמ</h2>
<h3>תתשמא</h3>
{מיוסד ע"פ תורה רל"ה}
"תָּמֹךְ אֲשׁוּרַי בְּמַעְגְּלוֹתֶיךָ בַּל נָמוֹטוּ פְעָמָי" רִבּוֹנוֹ שֶׁל עוֹלָם שָׁמְרֵנִי וְהַצִּילֵנִי שֶׁלֹּא אֶפְגֹּם לְעוֹלָם בְּשִׂמְחַת יוֹם טוֹב קֹדֶשׁ זַכֵּנִי לִשְׂמֹחַ בְּשִׂמְחָה וְחֶדְוָה גְדוֹלָה בְּכָל רֶגֶל וָרֶגֶל מוֹעֲדֵי יְהֹוָה מִקְרָאֵי קֹדֶשׁ, וְאֶזְכֶּה לְקַיֵּם מִצְוַת "וְשָׂמַחְתָּ בְּחַגֶּךָ" בִּשְׁלֵמוּת בְּכָל פְּרָטֶיהָ וְדִקְדּוּקֶיהָ וְתַרְיַ"ג מִצְוֹת הַתְּלוּיִים בָּהּ שָׁמְרָה נַפְשִׁי וְהַצִּילֵנִי מִבִּזּוּי הַמּוֹעֲדוֹת רַחֵם עָלַי וְעַל כָּל יִשְׂרָאֵל וְשָׁמְרֵנִי וְהַצִּילֵנִי שֶׁלֹּא אֶהְיֶה חַס וְשָׁלוֹם בִּכְלָל הַמְבַזֶּה אֶת הַמּוֹעֲדוֹת שֶׁאֵין לוֹ חֵלֶק לְעוֹלָם הַבָּא וְנֶחְשָׁב כְּאִלּוּ עוֹבֵד עֲבוֹדָה זָרָה הַצִּילֵנִי מִבּוּשׁוֹת וַחֶרְפּוֹת הַבָּאִים עַל פְּגַם בִּזּוּי הַמּוֹעֲדוֹת חַס וְשָׁלוֹם וְתִהְיֶה עִמִּי תָמִיד וְתִשְׁמְרֵנִי וְתַצִּילֵנִי לְבַל תִמְעַד אֲשׁוּרָי, וְאַל תִּתֵּן לַמּוֹט רַגְלַי, שֶׁלֹּא אֶמְעַד וְלֹא אַחֲלִיק אֶת עַצְמִי וְלֹא אֶפֹּל לְעוֹלָם לֹא בְּגַשְׁמִיּוּת וְלֹא בְּרוּחָנִיּוּת וְלֹא יִשְׂמְחוּ בְנֵי אָדָם בְּתַּקָּלָתִי חַס וְשָׁלוֹם, וְלֹא יִשְׂחֲקוּ מִמֶּנִּי הָקֵם "עַל סֶלַע רַגְלַי כּוֹנֵן אֲשֻׁרָי" חַזְּקֵנִי וְאַמְּצֵנִי בִּדְרָכֶיךָ הַנִּפְלָאִים, בְּאֹפֶן שֶׁאֶזְכֶּה תָמִיד לְשִׂמְחַת הָרְגָלִים וְהַמּוֹעֲדִים בִּשְׁלֵמוּת "הָאִירָה פָנֶיךָ עַל עַבְדֶּךָ הוֹשִׁיעֵנִי בְחַסְדֶּךָ", שֶׁאֶזְכֶּה בְּכָל רֶגֶל וָרֶגֶל לִשְׂמֹחַ וְלָגִיל בְּכָל כֹּחִי וּלְהַרְגִּישׁ שִׂמְחַת יוֹם טוֹב בְּלִבִּי
<h3>תתשמב</h3>
מָלֵא רַחֲמִים שִׂמְחַת יִשְׂרָאֵל, תֵּן שִׂמְחָה בְּלִבִּי בִּפְרָט בְּיָמִים טוֹבִים הַקְּדוֹשִׁים וְהַנּוֹרָאִים מְאֹד "נָגִילָה וְנִשְׂמְחָה בָּךְ" וְרַחֵם עָלַי וּמְחוֹל לִי וּסְלַח לִי וְכַפֵּר לִי עַל כָּל הַפְּגָמִים שֶׁפָּגַמְתִּי בְּשִׂמְחַת יוֹם טוֹב מֵעוֹדִי עַד הַיּוֹם הַזֶּה וְתִהְיֶה בְּעֶזְרִי וְתוֹשִׁיעֵנִי לְתַקֵּן הַכֹּל בִּשְׁלֵמוּת, שֶׁאֶזְכֶּה לְבָרֵר וּלְהַעֲלוֹת כָּל הַשְּׂמָחוֹת הַנְּפוּלוֹת לִמְקוֹמָן וּלְשָׁרְשָׁן אֶל מְקוֹם אֲשֶׁר הָיָה שָׁם אָהֳלָם בַּתְּחִלָּה וְתַרְגִּילֵנִי בְּרַחֲמֶיךָ בְּכָל דַּרְכֵי הַשִּׂמְחָה בְּאֹפֶן שֶׁאֶזְכֶּה לִהְיוֹת בְּשִׂמְחָה תָמִיד, בִּפְרָט בְּשַׁבָּתוֹת וְיָמִים טוֹבִים נָגִילָה וְנִשְׂמְחָה בִּישׁוּעָתֶךָ "אֶשְׂמְחָה וְאֶעֶלְצָה בָךְ אֲזַמְּרָה שִׁמְךָ עֶלְיוֹן שַׂמֵּחַ נֶפֶשׁ עַבְדֶּךָ כִּי אֵלֶיךָ יְהֹוָה נַפְשִׁי אֶשָּׂא תּוֹדִיעֵנִי אֹרַח חַיִּים שׂבַע שְׂמָחוֹת אֶת פָּנֶיךָ, נְעִימוֹת בִּימִינְךָ נֶצַח תַּשְׁמִיעֵנִי שָׂשׂוֹן וְשִׂמְחָה, תָּגֵלְנָה עֲצָמוֹת דִּכִּיתָ" שַׂבְּעֵנוּ מִטּוּבֶךָ וְשַׂמַּח נַפְשֵׁנוּ בִּישׁוּעָתֶךָ, וְטַהֵר לִבֵּנוּ לְעָבְדְּךָ בֶּאֱמֶת, וְהַנְחִילֵנוּ יְהֹוָה אֱלֹהֵינוּ בְּשִׂמְחָה וּבְשָׂשׂוֹן מוֹעֲדֵי קָדְשֶׁךָ, וְיִשְׂמְחוּ בְךָ יִשְׂרָאֵל מְקַדְּשֵׁי שְׁמֶךָ, "יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי" אָמֵן וְאָמֵן:
<h2>תפילה קמא</h2>
<h3>תתשמג</h3>
{מיוסד ע"פ תורה רל"ט}
רִבּוֹנוֹ שֶׁל עוֹלָם רַחֵם עָלַי וְהַצִּילֵנִי מֵרִיב וּמַחֲלֹקֶת כִּי אַתָּה יוֹדֵעַ אֶת לְבָבִי שֶׁבֶּאֱמֶת אֵינִי חָפֵץ בְּשׁוּם מַחֲלֹקֶת כְּלָל כִּי מִי אָנֹכִי שֶׁיִּהְיֶה לִי מַחֲלֹקֶת עִם שׁוּם אָדָם בָּעוֹלָם כִּי כֻלָּם טוֹבִים מִמֶּנִּי בְּלִי שִׁעוּר אַךְ אַתָּה יוֹדֵעַ עֹצֶם הַמַּחֲלֹקֶת שֶׁנִּתְרַבָּה בָּעוֹלָם עַד אֲשֶׁר אֲפִלּוּ מִי שֶׁחָפֵץ בְּשָׁלוֹם בֶּאֱמֶת הֵם חוֹלְקִים עָלָיו כְּמוֹ שֶׁכָּתוּב: "אֲנִי שָׁלוֹם וְכִי אֲדַבֵּר, הֵמָּה לַמִּלְחָמָה" וְאַתָּה יוֹדֵעַ מַה שֶּׁגּוֹרֵם הַמַּחֲלֹקֶת בַּעֲוֹנוֹתֵינוּ הָרַבִּים, כִּי גַם בְּלֹא זֶה קָשֶׁה מְאֹד לְהוֹצִיא הַדִּבּוּר שֶׁל הַתְּפִלָּה, וְנוֹסָף לָזֶה כַּמָּה מְעַכֵּב הַמַּחֲלֹקֶת אֶת הַדִּבּוּרִים שֶׁל הַתְּפִלָּה וְעַתָּה מַה נַּעֲשֶׂה אָבִינוּ שֶׁבַּשָּׁמַיִם, אֵיךְ לוֹקְחִין הַדִּבּוּר לְהִתְפַּלֵּל לְפָנֶיךָ, מֵאַחַר שֶׁנִּתְרַבָּה הַמַּחֲלֹקֶת כָּל כַּךְ בָּעוֹלָם כִּי כָּל הָעוֹלָם מָלֵא מַחֲלֹקֶת, "וְלַיּוֹצֵא וְלַבָּא אֵין שָׁלוֹם", רַחֵם עָלַי מָלֵא רַחֲמִים, הוֹרֵנִי וְלַמְּדֵנִי אֵיךְ לְהִתְנַהֵג עִם כָּל הָעוֹלָם בְּאֹפֶן שֶׁלֹּא יִהְיֶה שׁוּם מַחֲלֹקֶת רַק שָׁלוֹם וֶאֱמֶת (אֲמִתִּי)
<h3>תתשמד</h3>
רִבּוֹנוֹ שֶׁל עוֹלָם אֲדוֹן הַשָּׁלוֹם מֶלֶךְ שֶׁהַשָּׁלוֹם שֶׁלּוֹ, עֲשֵׂה אֵת אֲשֶׁר תַּעֲשֶׂה בְּרַחֲמֶיךָ הָרַבִּים וּבְנִפְלְאוֹתֶיךָ הַנּוֹרָאוֹת, בְּאֹפֶן שֶׁתְּבַטֵּל כָּל מִינֵי מַחֲלֹקֶת מִן הָעוֹלָם, וְתַמְשִׁיךְ שָׁלוֹם גָּדוֹל וְנִפְלָא בָּעוֹלָם, בְּאֹפֶן שֶׁיֵּצֵא הַדִּבּוּר מֵהַגָּלוּת, וְתִפְתַּח אֶת פִּינוּ תָמִיד, וְנִזְכֶּה לְדַבֵּר דִּבּוּרִים טוֹבִים קְדוֹשִׁים הַרְבֵּה לְפָנֶיךָ בְּתוֹרָה וּתְפִלָּה יוֹמָם וָלָיְלָה "אֲדֹנָי שְׂפָתַי תִּפְתָּח, וּפִי יַגִּיד תְהִלָּתֶךָ יִמָּלֵא פִי תְּהִלָּתֶךָ, כָּל הַיּוֹם תִּפְאַרְתֶּךָ תְּהִלַּת יְהֹוָה יְדַבֶּר פִּי, וִיבָרֵךְ כָּל בָּשָׂר שֵׁם קָדְשׁוֹ לְעוֹלָם וָעֶד" רַחֵם עָלַי לְמַעַן שְׁמֶךָ, וְזַכֵּנִי מֵעַתָּה לִשְׁמֹר אֶת הַדִּבּוּר וְהַשִּׂיחָה שֶׁלֹּא אֲדַבֵּר שׁוּם דִּבּוּר וְשׁוּם שִׂיחָה שֶׁאֵינָה כִּרְצוֹנְךָ חַס וְשָׁלוֹם כִּי אַתָּה "יוֹצֵר הָרִים וּבֹרֵא רוּחַ וּמַגִּיד לְאָדָם מַה שֵּׂחוֹ" וַאֲפִלּוּ שִׂיחָה קַלָּה שֶׁבֵּין אִישׁ לְאִשְׁתּוֹ אַתָּה מַגִּיד לְאָדָם בִּשְׁעַת הַדִּין אוֹי לָנוּ מִיּוֹם הַדִּין אוֹי לָנוּ מִיּוֹם הַתּוֹכֵחָה רַחֵם עָלַי מֵעַתָּה לְמַעַן שְׁמֶךָ, וְשָׁמְרֵנִי וְהַצִּילֵנִי מִשִּׂיחָה וְדִבּוּר שֶׁאֵינָה כִּרְצוֹנְךָ, וּסְלַח וּמְחַל וְכַפֶּר לִי עַל כָּל הַפְּגָמִים שֶׁפָּגַמְתִּי בְּהַדִּבּוּר וְהַשִּׂיחָה מִיּוֹם הֱיוֹתִי עַד הֵנָּה, וּתְמַלֵּא כָּל הַשֵּׁמוֹת שֶׁפָּגַמְתִּי בְּשִׁמְךָ הַגָּדוֹל "שִׁיתָה יְהֹוָה שָׁמְרָה לְפִי, נִצְּרָה עַל דַּל שְׂפָתַי" וֶהְיֵה עִם פִּי בִּשְׁעַת הֲטִיפִי וְעִם יָדַי בְּעֵת מַעְבָּדִי "שָׁמְרָה נַפְשִׁי וְהַצִּילֵנִי, אַל אֵבוֹשׁ כִּי חָסִיתִי בָךְ" וְעָזְרֵנִי וְהוֹשִׁיעֵנִי שֶׁאֶזְכֶּה לְקַיֵּם מִצְוַת (עֲשֵׂה) שֶׁל "וְאָהַבְתָּ לְרֵעֲךָ כָּמוֹךָ" בֶּאֱמֶת בְּכָל לְבָבִי וְנַפְשִׁי וּמְאֹדִי, שֶׁאֶזְכֶּה לֶאֱהוֹב אֶת כָּל אֶחָד מִיִּשְׂרָאֵל בְּנַפְשִׁי וּמְאֹדִי בְּכָל לְבָבִי בֶּאֱמֶת וּבִפְרָט בְּכָל יוֹם וָיוֹם קֹדֶם הַתְּפִלָּה תְּזַכֵּנִי לְקַבֵּל עָלַי מִצְוַת עֲשֵׂה זֹאת בֶּאֱמֶת בִּשְׁלֵמוּת כִּרְצוֹנְךָ הַטּוֹב, בְּאֹפֶן שֶׁאֶזְכֶּה עַל יְדֵי זֶה לְדַבֵּר דִּבּוּרֵי הַתְּפִלָּה לְפָנֶיךָ בִּשְׁלֵמוּת בְּכַוָּנָה גְדוֹלָה בֶּאֱמֶת וְתִהְיֶה תְפִלָּתִי לְנַחַת וּלְרָצוֹן לִפְנֵי כִסֵּא כְבוֹדֶךָ, וְתַעֲלֶה וְתִנָּשֵׂא לִהְיוֹת כֶּתֶר לְרֹאשֶׁךָ וִיקֻיַּם מְהֵרָה מִקְרָא שֶׁכָּתוּב: "שַׁאֲלוּ שְׁלוֹם יְרוּשָׁלַיִם יִשְׁלָיוּ אוֹהֲבָיִךְ יְהִי שָׁלוֹם בְּחֵילֵךְ שַׁלְוָה בְּאַרְמְנוֹתָיִךְ לְמַעַן אַחַי וְרֵעָי אֲדַבְּרָה נָא שָׁלוֹם בָּךְ לְמַעַן בֵּית יְהֹוָה אֱלֹהֵינוּ אֲבַקְשָׁה טוֹב לָךְ שָׁלוֹם רָב לְאוֹהֲבֵי תוֹרָתֶךָ וְאֵין לָמוֹ מִכְשׁוֹל וְכָל בָּנַיִךְ לִמּוּדֵי יְהֹוָה וְרַב שְׁלוֹם בָּנָיִךְ וּרְאֵה בָנִים לְבָנֶיךָ שָׁלוֹם עַל יִשְׂרָאֵל יְהֹוָה עֹז לְעַמּוֹ יִתֵּן יְהֹוָה יְבָרֵךְ אֶת עַמּוֹ בַשָּׁלוֹם" עוֹשֶׂה שָׁלוֹם בִּמְרוֹמָיו הוּא יַעֲשֶׂה שָׁלוֹם עָלֵינוּ וְעַל כָּל יִשְׂרָאֵל וְאִמְרוּ אָמֵן:
<h2>תפילה קמב</h2>
<h3>תתשמה</h3>
{מיוסד ע"פ תורה רמ"ז}
יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ שֶׁתְּרַחֵם עָלֵינוּ וּתְזַכֵּנוּ וְתִשְׁלַח וְתָבִיא לָנוּ מְהֵרָה אֶת מְשִׁיחַ צִדְקֵנוּ וִיתַקֵּן כָּל הָעוֹלָם הַזֶּה עִם כָּל הָעוֹלָמוֹת מֵרֹאשׁ וְעַד סוֹף שֶׁתְּלוּיִים כֻּלָּם בָּזֶה הָעוֹלָם הַמַּעֲשֶׂה רַחֵם עָלָיו וְעָלֵינוּ וּתְבִיאֵהוּ מְהֵרָה לְשָׁלוֹם, וִיתַקֵּן הַכֹּל בְּתִקּוּן נִפְלָא וְנוֹרָא, וְיָאִיר לָנוּ הַדַּעַת הָאֲמִתִּי וְיִפְתַּח עֵינֵינוּ וְלִבֵּנוּ בְּתוֹרָתֶךָ וְנִזְכֶּה עַל יָדוֹ לְהָבִין כָּל דִּבְרֵי הַתּוֹרָה עַל בֻּרְיָן וַאֲמִתָּתָן, וְלֹא יִשָּׁאֵר לָנוּ שׁוּם סָפֵק וְאִיבָּעְיָא בְּשׁוּם דִּין וּבְשׁוּם דֶּרֶךְ מִדִּינֵי וְדַרְכֵי הַתּוֹרָה, רַק הַכֹּל יִהְיֶה בָּרוּר לָנוּ כַּשִּׂמְלָה וַאֲפִלּוּ כָּל הָאִיבָּעְיוֹת וְהַסְּפֵקוֹת שֶׁנִּשְׁאֲרוּ בְּתֵיקוֹ וְסָפֵק אֵצֶל גְּדוֹלֵי הַצַּדִּיקִים הָרִאשׁוֹנִים, כֻּלָּם יִפְשֹׁט וִיבָרֵר וְיוֹדִיעַ לָנוּ, וִיתַקֵּן אֶת הַתֵּיקוֹ שֶׁכּוֹלֵל כָּל הַסְּפֵקוֹת שֶׁבָּעוֹלָם, הֵן הַסְּפֵקוֹת בִּכְלָל שֶׁיֵּשׁ לִגְדוֹלֵי יִשְׂרָאֵל בְּכָל דִּינֵי וְדַרְכֵי הַתּוֹרָה, הֵן הַסְּפֵקוֹת וַחֲלֻקַּת הָעֵצָה בִּפְרָטִיּוּת שֶׁיֵּשׁ לְכָל אֶחָד וְאֶחָד מִיִּשְׂרָאֵל מֵהַגָּדוֹל שֶׁבַּגְּדוֹלִים עַד הַקָּטָן שֶׁבַּקְּטַנִּים כִּי יֵשׁ רַבִּים שֶׁחֲפֵצִים וּמִשְׁתּוֹקְקִים וּמִתְגַּעְגְּעִים מְאֹד לָשׁוּב אֵלֶיךָ, אַךְ דַּרְכֵי הַתְּשׁוּבָה וְהַתּוֹרָה נִסְתְּרָה מֵהֶם, וְלִבָּם חָלוּק בִּסְפֵקוֹת וַחֲלֻקַּת הָעֵצָה הַרְבֵּה, בִּפְרָט כָּמוֹנִי הַיּוֹם, אֲשֶׁר אַתָּה יָדַעְתָּ כָּל מַה שֶּׁעָבַר עָלַי עַל יְדֵי עֹצֶם רִבּוּי הַסְּפֵקוֹת וַחֲלֻקַּת הָעֵצָה שֶׁיֵּשׁ לִי בְּרֹב הַדְּבָרִים וְגַם עַתָּה רַבּוּ הַסְּפֵקוֹת וַחֲלֻקּוֹת הָעֵצָה בְּלִבִּי בְּכַמָּה דְּבָרִים בְּכַמָּה וְכַמָּה אֳפָנִּים וְדַעְתִּי מְבֻלְבָּל עַל יְדֵי זֶה מְאֹד עַד אֲשֶׁר "כָּשַׁל כֹּחַ הַסַּבָּל"
<h3>תתשמו</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, "יְהֹוָה אֱלֹהִים אֱמֶת גְּדוֹל הָעֵצָה וְרַב הָעֲלִילִיָּה", אַתָּה יוֹדֵעַ אֶת כָּל זֶה רַחֵם עַל כְּלָל יִשְׂרָאֵל וְעָלַי וּשְׁלַח לָנוּ הֶאָרָה נִפְלָאָה מֵעוֹלָם הַתִּקּוּן שֶׁנִּמְשָׁךְ עַל יְדֵי מְשִׁיחַ צִדְקֵנוּ, בְּאֹפֶן שֶׁיִּתְתַּקֵּן הַתֵּיק"וֹ בְּתִקּוּן נִפְלָא וֶאֱמֶת, וְיֻפְשְׁטוּ כָּל הָאִיבָּעְיוֹת וְיִתְבָּרְרוּ עַל נָכוֹן כָּל הַסְּפֵקוֹת וְכָל הַסְּפֵק סְפֵקוֹת שֶׁבָּעוֹלָם, וְנִזְכֶּה תָמִיד לְעֵצָה שְׁלֵמָה וְטוֹבָה בֶּאֱמֶת בְּכָל הַדְּבָרִים שֶׁבָּעוֹלָם
<h3>תתשמז</h3>
וּתְרַחֵם עָלֵינוּ וּתְלַמְּדֵנוּ דֶּרֶךְ הָאֱמֶת אֵיךְ לְאוֹנֵן וּלְקוֹנֵן עַל חֻרְבַּן בֵּית הַמִּקְדָּשׁ בְּכָל-עֵת, וּבִפְרָט בְּכָל לַילָה וְלַילָה בַּחֲצוֹת מַמָּשׁ וּבַיָּמִים שֶׁל בֵּין הַמְּצָרִים וּבִפְרָט בְּתִשְׁעָה בְּאָב לוֹמַר "אֵיכָה" וְקִינוֹת בְּלֵב נִשְׁבָּר וְנִדְכֶּה בֶּאֱמֶת לַאֲמִתּוֹ וְנִשְׁפֹֹּךְ לִבֵּנוּ כַּמַּיִם נוֹכַח פְּנֵי יְהֹוָה נִתֵּן בֶּעָפָר פִּינוּ אוּלַי יֵשׁ תִּקְוָה, נִבְטֹשׁ רֹאשֵׁינוּ בְּכָתְלֵי בֵיתֵינוּ עַל עֹצֶם רִבּוּי צָרוֹתֵינוּ בִּכְלָל וּבִפְרָט, אֲשֶׁר זֶה כַּמָּה שָׁנִים אֲשֶׁר חָרְבָה עִירֵנוּ וְשָׁמֵם בֵּית מִקְדָּשֵׁנוּ וְנֻטַּל כָּבוֹד מִבֵּית חַיֵּינוּ, וּבְכָל יוֹם צָרָתוֹ מְרֻבֶּה מֵחֲבֵרוֹ וּבִפְרָט עַתָּה אֲשֶׁר יָצְאוּ גְּזֵרוֹת קָשׁוֹת וּמְשֻׁנּוֹת עַל יִשְׂרָאֵל אֲשֶׁר אִי אֶפְשָׁר לְסָבְלָם וְחַיֵּינוּ תְלוּיִים מִנֶּגֶּד מִפַּחַד לְבָבֵנוּ מִשְּׁאָר הַגְּזֵרוֹת קָשׁוֹת הַנִּשְׁמָעִין שֶׁרוֹצִים לִגְזֹר חַס וְשָׁלוֹם רַחֲמָנָא לִצְּלָן אוֹי מֶה הָיָה לָנוּ
<h3>תתשמח</h3>
מָלֵא רַחֲמִים עָזְרֵנוּ שֶׁנַּרְגִּישׁ צָרוֹת יִשְׂרָאֵל וְצָרוֹת נַפְשֵׁנוּ בְלִבֵּנוּ הֵיטֵב עַד שֶׁנִּזְכֶּה לְשַׁבֵּר לִבֵּנוּ לְפָנֶיךָ בֶּאֱמֶת, וְלִשְׁפֹּךְ לִבֵּנוּ כַמַּיִם נוֹכַח פָּנֶיךָ יְהֹוָה צְבָאוֹת בֶּאֱמֶת עַל גֹּדֶל פִּשְׁעֵנוּ וְרִבּוּי עֲוֹנוֹתֵינוּ וְעֹצֶם קַשְׁיוּת עָרְפֵּנוּ, אֲשֶׁר הֶאֱרִיכוּ אֶת גָּלוּתֵנוּ וְגָרְמוּ לָנוּ אֶת כָּל צָרוֹתֵינוּ "נִשָּׂא לְבָבֵנוּ אֶל כַּפָּיִם אֶל אֵל בַּשָּׁמָיִם", נִתְפֹּס אֻמְּנוּת אֲבוֹתֵינוּ הַקְּדוֹשִׁים לִצְעֹק וְלִזְעֹק צְעָקָה גְדוֹלָה וּמָרָה נְשׁוֹטֵט בַּשְּׁוָקִים וּבָרְחוֹבוֹת וְנִתְפַּלֵּל וְנַעְתִּיר וְנִזְעַק וְנִתְחַנֵּן אֶל יְהֹוָה אֵל עֶלְיוֹן, "עַד יַשְׁקִיף וְיֵרֶא יְהֹוָה מִשָּׁמָיִם", עַד שֶׁתְּעוֹרֵר רַחֲמֶיךָ עָלֵינוּ, וּתְנַחֲמֵנוּ מְהֵרָה וְתִגְאָלֵנוּ וְתִפְדֵּנוּ מִכָּל הַיִּסּוּרִים וּמִכָּל הַצָּרוֹת בִּכְלָל וּבִפְרָט וְתָאִיר עָלֵינוּ גַם עַתָּה הֶאָרָה נִפְלָאָה מִמְּשִׁיחַ צִדְקֵנוּ, בְּאֹפֶן שֶׁיַּמְתִּיק גַּם עַתָּה כָּל הַדִּינִים מֵעָלֵינוּ בִּכְלָל וּבִפְרָט וִיבַטֵּל כָּל הַצָּרוֹת וְכָל הַיִּסּוּרִים וְכָל הַגְּזֵרוֹת שֶׁאֵינָם טוֹבוֹת מֵעָלֵינוּ וּמֵעַל כָּל יִשְׂרָאֵל וְיָאִיר עָלֵינוּ אוֹר הָאֱמֶת בְּכָל עֵת, וִיתַקֵּן אוֹתָנוּ תָמִיד בְּתִּקּוּנִים חֲדָשִׁים וְנִפְלָאִים, וְיוֹדִיעַ וִיבָרֵר לָנוּ כָּל הַסְּפֵקוֹת וְכָל הָאִיבָּעְיוֹת וְכָל חֲלֻקַּת הָעֵצָה וְנִזְכֶּה תָמִיד לְעֵצָה שְׁלֵמָה בֶּאֱמֶת לַאֲמִתּוֹ, בְּאֹפֶן שֶׁנִּזְכֶּה לָשׁוּב אֵלֶיךָ מְהֵרָה בֶּאֱמֶת וּבְלֵב שָׁלֵם, וְלַעֲסֹק בְּתוֹרָה וּתְפִלָּה וּבְמִצְוֹת וּבְמַעֲשִׂים טוֹבִים כָּל יְמֵי חַיֵּינוּ תתשמט
וְתִשְׁמְרֵנוּ וְתַצִּילֵנוּ תָמִיד מִכָּל מִינֵי חֲטָאִים וַעֲוֹנוֹת וּפְשָׁעִים שֶׁבָּעוֹלָם, וְלֹא נָסוּר מֵרְצוֹנְךָ יָמִין וּשְׂמֹאל וְיִכָמְרוּ רַחֲמֶיךָ עַל בָּנֶיךָ וְתָבִיא לָנוּ אֶת מְשִׁיחַ צִדְקֵנוּ מְהֵרָה וְיִגְאָלֵנוּ גְאֻלָּה שְׁלֵמָה גְּאֻלַּת עוֹלָם, וְאָז יְתַקֵּן לָנוּ אֶת בְּחִינַת הַתֵּיק"וּ בְּתַכְלִית הַתִּקּוּ"ן בְּתַכְלִית הַשְּׁלֵמוּת, וְיִהְיֶה נִמְשָׁךְ הָאוֹת "נוּן" מֵהַקִּינוֹ"ת לְתֵיק"וּ וְיִהְיֶה נַעֲשָׂה מִתֵּיק"וּ תִקּוּ"ן וְיִתְבַּטְּלוּ כָּל הַקִּינוֹת מִן הָעוֹלָם וְיִתְהַפְּכוּ הַקִּינוֹ"ת לְתִקּוּ"ן
<h3>תתשנ</h3>
מָלֵא רַחֲמִים בַּעַל הַיְשׁוּעוֹת בַּעַל הַנֶּחָמוֹת, נַחֲמֵנוּ נָא מִכָּל צָרוֹתֵינוּ, וְעָזְרֵנוּ בְּכָל עִנְיָנֵינוּ וַחֲפָצֵינוּ, וּפְרֹס עָלֵינוּ סֻכַּת שְׁלוֹמֶךָ וְתַקְּנֵנוּ בְעֵצָה טוֹבָה מִלְּפָנֶיךָ וְהוֹשִׁיעֵנוּ מְהֵרָה לְמַעַן שְׁמֶךָ זַכֵּנוּ לֶאֱמֶת לַאֲמִתּוֹ הַצִּילֵנִי אוֹתִי וְאֶת כָּל יִשְׂרָאֵל מִסְּפֵקוֹת וַחֲלֻקַּת הָעֵצָה הַמּוֹנְעִים וּמְבַלְבְּלִים מֵעֲבוֹדָתְךָ הַרְבֵּה זַכֵּנוּ לְעֵצָה שְׁלֵמָה אֲמִתִּיִּית בְּכָל עֵת בְּאֹפֶן שֶׁאֶזְכֶּה לָשׁוּב אֵלֶיךָ בֶּאֱמֶת, וְלִהְיוֹת כִּרְצוֹנְךָ הַטּוֹב מֵעַתָּה וְעַד עוֹלָם אָמֵן סֶלָה:
<h2>תפילה קמג</h2>
<h3>תתשנא</h3>
{מיוסד ע"פ תורה ר"נ}
"יָחִיד "הַמַּשְׁגִּיחַ "וּמַנְהִיג "הָעוֹלָם בְּחֶסֶד וּבְרַחֲמִים גְּדוֹלִים, וְכָל אֲשֶׁר אַתָּה עוֹשֶׂה עִמָּנוּ בִּכְלָל וּבִפְרָט הַכֹּל לְטוֹבָה, וַאֲפִלּוּ כָּל הַגָּלֻיּוֹת וְהַצָּרוֹת וְכָל הַהַרְפַּתְקָאוֹת הָעוֹבְרִים עָלֵינוּ בִּכְלָלִיּוּת יִשְׂרָאֵל וּבִפְרָטִיּוּת עִם כָּל אֶחָד וְאֶחָד הַכֹּל לְטוֹבָה גְדוֹלָה, כִּי כַוָּנָתְךָ הַקְּדוֹשָׁה לְטוֹבָה תָמִיד, אֲבָל בַּעֲוֹנוֹתֵינוּ הָרַבִּים מֵעֹצֶם חֶשְׁכַּת הַגָּלוּת אֲשֶׁר אָנוּ שְׁרוּיִם בֵּין הָעֲכּוּ"ם, נִתְעַרְבֵּב וְנִתְבַּלְבֵּל דַּעְתֵּנוּ עַד אֲשֶׁר אֵין בָּנוּ דַעַת לְהָבִין וְלֵידַע שֶׁכָּל מַה שֶּׁעוֹבֵר עָלֵינוּ הַכֹּל בָּא בְּהַשְׁגָּחָה פְּרָטִיִּית מֵאִתְּךָ לְטוֹבָתֵנוּ וְעַל יְדֵי זֶה אָנוּ מַרְגִּישִׁין מְאֹד כְּאֵב וּמַכְאוֹב עֹצֶם רִבּוּי צָרוֹתֵינוּ וְגָלוּתֵנוּ וּמַה נַּעֲשֶׂה מָרָא דְּעָלְמָא כֹּלָּא, כִּי אֶחָד תָּלוּי בַּחֲבֵרוֹ כִּי הַגָּלוּת גּוֹרֵם הִסְתַּלְּקוּת הַדַּעַת, וְהִסְתַּלְּקוּת הַדַּעַת גּוֹרֵם הַגָּלוּת כִּי עִקָּר הַגָּלוּת וְעִקַּר הַצָּרוֹת וְהַצַעַר שֶׁמַּרְגִּישִׁין מְרִירוּת הַגָּלוּת הַכֹּל הוּא מֵחֲמַת הִסְתַּלְּקוּת הַדַּעַת מַה שֶּׁאֵין אָנוּ מְבִינִין וְיוֹדְעִין שֶׁהַכֹּל בְּהַשְׁגָּחָתְךָ לְבַד לְטוֹבוֹתֵינוּ הַנִּצְחִיוֹת, וּלְכַלֵּה הָרֶשַׁע וּלְהָתֵם חַטָּאוֹת וּלְהָבִיא צֶדֶק עוֹלָמִים כִּי אִם הָיִינוּ שְׁלֵמִים בְּדַעְתֵּנוּ לָדַעַת תָּמִיד בְּדַעַת שָׁלֵם שֶׁהַכֹּל בְּהַשְׁגָּחָתְךָ מֵאִתְּךָ, לֹא הָיִינוּ מַרְגִּישִׁים כְּלָל צַעַר הַגָּלוּת, וְאָז הָיִינוּ שָׁבִים אֵלֶיךָ וְהָיִינוּ מְמַהֲרִים לָצֵאת לְחֵרוּת מֵהַגָּלוּת אֲבָל מֵחֲמַת חֶשְׁכַּת הַגָּלוּת נִלְכְּדוּ כַּמָּה מִבְּנֵי יִשְׂרָאֵל עַמֶּךָ, שֶׁנִּדְמֶה לָהֶם כְּאִלּוּ יֵשׁ טֶבַע חַס וְשָׁלוֹם וְתוֹלִין בַּטֶּבַע וּמֵחֲמַת זֶה מַרְגִּישִׁין מְרִירוּת הַגָּלוּת, וְעַל יְדֵי זֶה מִתְאָרֵךְ הַגָּלוּת כָּל כָּךְ וְעַתָּה מַה נַּעֲשֶׂה אָבִינוּ שֶׁבַּשָּׁמַיִם כִּי אָרַךְ עָלֵינוּ הַגָּלוּת וּמָשַׁךְ עָלֵינוּ הַשִּׁעְבּוּד מְאֹד מְאֹד יוֹם יוֹם נֹאמַר מַה יִּהְיֶה בְּסוֹפֵנוּ וְעַד מָתַי וְעַד מָתַי וְעַד מָתַי, קֵץ הַפְּלָאוֹת מָתַי תִּמְלֹךְ בְּצִיּוֹן מָתַי תָּשׁוּב הַמְּלוּכָה לְבֵית דָּוִד מָתַי תָּשִׁיב יִשְׂרָאֵל אֵלֶיךָ מָתַי תָּשׁוּב לְאַרְצֵנוּ וּלְבֵית מִקְדָּשֵׁנוּ עַד אָנָה בְּכִיָּה בְּצִיּוֹן וּמִסְפֵּד בִּירוּשָׁלָיִם מָתַי תְּרַחֵם עַל כָּל צָרוֹת נַפְשֵׁנוּ וּמְרִירוּתֵנוּ (וּבִפְרָט עַתָּה בְּעֵת צָרָה הַקָּשָׁה וְהַמָּרָה הַזֹּאת, אֲשֶׁר נִגְזְרָה עָלֵינוּ לִהְיוֹת יְהוּדִי יַעֲלֶה לַמִּלְחָמָה אוֹי מִי יָקוּם בָּזֶה, מִי יָכוֹל לְסַפֵּר צָרָה הַמָּרָה הַזֹּאת, כִּי רַע וָמָר, כִּי נָגַע עַד הַנָּפֶשׁ) תתשנב
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם, עֶזְרַת אֲבוֹתֵינוּ אַתָּה הוּא מֵעוֹלָם מָגֵן וּמוֹשִׁיעַ לָהֶם וְלִבְנֵיהֶם אַחֲרֵיהֶם בְּכָל דּוֹר וָדוֹר תְּשׁוּעָתָם הָיִיתָ לָנֶצַח וְתִקְוָתָם בְּכָל דּוֹר וָדוֹר חוּס וַחֲמֹל וְרַחֵם עָלֵינוּ גַּם עַתָּה בְּעֵת צָרָה הַגְּדוֹלָה הַזֹּאת, וּתְשַׁבֵּר וּתְבַטֵּל אֶת כָּל הַגְּזֵרָה הַקָּשָׁה הַזֹּאת שֶׁנִּגְזְרָה עָלֵינוּ, וְכָל הַגְּזֵרוֹת קָשׁוֹת שֶׁרוֹצִים לִגְזֹר חַס וְשָׁלוֹם כִּי מִי יוּכַל לִסְבֹּל צָרוֹת כָּאֵלֶּה רַחֲמָנָא לִצְּלָן, כִּי כֻלָּם נוֹגְעִים בְּדַת תּוֹרַת יִשְׂרָאֵל הַקְּדוֹשָׁה אוֹי מַה נַּעֲשֶׂה, לְהֵיכָן נִבְרַח, לְהֵיכָן נָנוּס לְעֶזְרָה, אוֹי אוֹי אוֹי וַאֲבוֹי מִי יִתֵּן רֹאשֵׁנוּ מַיִם וְעֵינֵינוּ מְקוֹר דִּמְעָה, וְנִבְכֶּה יוֹמָם וָלַיְלָה עַל מְרִירוּת צָרוֹתֵינוּ אֲשֶׁר הִגִּיעָנוּ בְּאַחֲרִית הַיָּמִים הָאֵלֶּה, אֲשֶׁר טוֹב מָוֶת מֵחַיִּים בַּבֹּקֶר נֹאמַר מִי יִתֵּן עֶרֶב, וּבָעֶרֶב נֹאמַר מִי יִתֵּן בֹּקֶר מִפַּחַד לְבָבֵנוּ אוֹי אוֹי וַאֲבוֹי אוֹי מֶה הָיָה לָנוּ מַה נֹּאמַר מַה נְּדַבֵּר וּמַה נִּצְטַדָּק, הָאֱלֹהִים מָצָא אֶת עֲווֹנֵנוּ "צַדִּיק אַתָּה יְהֹוָה וְיָשָׁר מִשְׁפָּטֶיךָ", אֲבָל אַיֵּה רַחֲמָנוּתְךָ וַחֲסָדֶיךָ הַגְּדוֹלִים, וְאַיֵּה זְכוּת וְכֹחַ אֲבוֹתֵינוּ וְרַבּוֹתֵינוּ הַקְּדוֹשִׁים אֲשֶׁר בָּאָרֶץ הֵמָּה לַמְּדֵנוּ וְהוֹרֵנוּ אֵיךְ לְהַמְשִׁיךְ הַדַּעַת עָלֵינוּ גַּם עַתָּה לֵידַע וּלְהַאֲמִין שֶׁהַכֹּל בְּהַשְׁגָּחָתְךָ לְטוֹבָה [מֵאַחַר שֶׁלְּפִי קָט שִׂכְלֵנוּ נִרְאֶה שֶׁרוֹצִים לְהַעֲבִיר כָּל כָּךְ נְפָשׁוֹת עַל דַּת יִשְׂרָאֵל אֲשֶׁר הוּא חַיֵּינוּ וְכָל תִּקְוָתֵנוּ וּמִבְטָחֵנוּ בְכָל הַצָּרוֹת וְהַיִּסּוּרִים שֶׁעוֹבְרִים עָלֵינוּ רַחֲמָנָא לִצְּלָן מֵעַתָּה]:
<h3>תתשנג</h3>
מָלֵא רַחֲמִים הַבִּיטָה בְעָנְיֵנוּ כִּי רַבּוּ מַכְאוֹבֵנוּ וְצָרוֹת לְבָבֵנוּ הַבִּיטָה וּרְאֵה לְמִי עוֹלַלְתָּ כֹּה הַבִּיטָה וּרְאֵה כִּי אֵין בָּנוּ כֹחַ וָדַעַת אֲפִלּוּ לְסַדֵּר תְּפִלּוֹתֵינוּ לְפָנֶיךָ כָּרָאוּי, כִּי דַלִּים וְרֵקִים אֲנַחְנוּ דַּלִּים מִדַּעַת וּמִמַּעֲשִׂים טוֹבִים וּמְלֵאִים חֵטְא וְעָוֹן [אבל אף על פי כן אנו מרוצים למות וליהרג על קידוש שמך בכל יום ולא לבטל אחד מישראל ת תורתנו הקדושה, אוי לעינינו שיראו שמגלחין לאחד מישראל בעל כרחו פאות ראשו וזקנו ומוכרח אחר זה בעצמו לגלח אותם בכל עת, אוי לפה שיצטרך לאכול מאכלות אסורות, אוי לרגלי ישראל הקדושים שיצטרכו לילך בשבת ויום טוב קודש חוץ לתחום, אוי לידי ישראל הקדושים שיצטרכו לעשות מלאכה בשבת לצחצח כלי זיינם חס ושלום, ושארי מלאכות ושארי עבירות שיהיו מוכרחים לעשות חס ושלום, ומי יודע אם יוכלו לעמוד בנסיון לישאר בהאמונה הקדושה שהיא אמונת ישראל ולקיים על כל פנים מה שיוכלו לקיים, אוי מי יוכל לעמוד בזה, אוי לנו על נפשותינו, אוי על ימינו ושנותינו אלה, אוי לנו כִּי שדדנו אוי אוי אוי נבטוש רישא בכותלי דביתא, ושק ואפר יוצע לרבים, נתן בעפר פינו אולי יש תקוה אולי יש תקוה]
<h3>תתשנד</h3>
רִבּוֹנוֹ שֶׁל עוֹלָם, רִבּוֹנוֹ שֶׁל עוֹלָם מָלֵא רַחֲמִים "זְכֹר רַחֲמֶיךָ יְהֹוָה וַחֲסָדֶיךָ כִּי מֵעוֹלָם הֵמָּה" זְכֹר אֶת כָּל הַהַבְטָחוֹת שֶׁהִבְטַחְתָּנוּ מִימוֹת אַבְרָהָם אָבִינוּ עַד הֵנָּה, זְכֹר אֶת כָּל הַצַּדִּיקִים שֶׁהָיוּ בְּכָל הַדּוֹרוֹת מֵאָז וְעַד עַתָּה זְכֹר אֶת כָּל הַקְּדוֹשִׁים שֶׁנֶּהֶרְגוּ עַל קְדֻשַּׁת שְׁמֶךָ בְּיִסּוּרִים קָשִׁים וּמָרִים, זְכֹר וּרְאֵה אֶת כָּל הַדְּמָעוֹת שֶׁנִּשְׁפְּכוּ עַל צָרוֹת יִשְׂרָאֵל מֵאָז וְעַד עָתָּה, זְכֹר אֶת בָּנֶיךָ הַשְּׁרוּיִם בְּגָלוּת בֵּין הָעֲכּוּ"ם, וְהַמְשֵׁךְ עָלֵינוּ הַשְׁגָּחָתְךָ הַשְּׁלֵמָה וְהוֹצֵא אוֹתָנוּ מִדֶּרֶךְ הַטֶּבַע לְגַמְרֵי וְנִזְכֶּה כֻלָּנוּ עַמְּךָ בֵּית יִשְׂרָאֵל לֵידַע וּלְהָבִין וּלְהַאֲמִין בֶּאֱמוּנָה שְׁלֵמָה שֶׁהַכֹּל בְּהַשְׁגָּחָתְךָ לְבַד וְתִמָּלֵא עָלֵינוּ רַחֲמִים, וְתוֹצִיאֵנוּ וְתִפְדֵּנוּ וְתִגְאָלֵנוּ מִכָּל הַצָּרוֹת וּמִכָּל הַגָּלֻיּוֹת, וְתַמְשִׁיךְ הַהַשְׁגָּחָה מִסּוֹף הָעוֹלָם וּמִקֵּץ הָאַחֲרוֹן, וְעַל יְדֵי זֶה תַּעֲשֶׂה סוֹף וָקֵץ וּגְמַר וְכִלָּיוֹן מִכָּל הָעֲכּוּ"ם הָרְשָׁעִים הַמְּצֵרִים לָנוּ וּתְשַׁבֵּר וּתְבַטֵּל כָּל הַגְּזֵרוֹת קָשׁוֹת מֵעָלֵינוּ הֵן אוֹתָן שֶׁכְּבָר נִגְזְרוּ הֵן אוֹתָן שֶׁרוֹצִים לִגְזֹר [בפרט עוצם הצרה הזאת שכבר נגזרה ליקח בני ישראל לאנשי חיל למלחמתם חס ושלום]:
<h3>תתשנה</h3>
רַחֵם רַחֵם עַל עַמְּךָ יִשְׂרָאֵל וּבַטֵּל אוֹתָם מֵעָלֵינוּ מְהֵרָה, כִּי אַתָּה רַב לְהוֹשִׁיעַ וְאֵין מַעְצוֹר לַיהֹוָה לְהוֹשִׁיעַ אֲפִלּוּ אַחַר גְּזַר דִּין לְמַעְלָה וּלְמַטָּה, וּכְשֵׁם שֶׁחָמַלְתָּ עָלֵינוּ וְהוֹשַׁעְתָּ אוֹתָנוּ בִּימֵי מָרְדְּכַי וְאֶסְתֵּר וְהָפַכְתָּ מִיָּגוֹן לְשִׂמְחָה וּמֵאֵבֶל לְיוֹם טוֹב כֵּן תַּחְמֹל עָלֵינוּ גַּם בָּעֵת הַמָּרָה הַזֹּאת, וּתְבַטֵּל הַצָּרָה וְהַגְּזֵרָה הַזֹּאת מֵעָלֵינוּ וְכָל הַצָּרוֹת וְהַגְּזֵרוֹת שֶׁרוֹצִים לִגְזֹר חַס וְשָׁלוֹם, כֻּלָּם תַּעַקְרֵם וּתְשַׁבְּרֵם וּתְבַטְּלֵם בְּבִטּוּל גָּמוּר, וְתַהֲפֹךְ הַכֹּל לְטוֹבָה וְתַטֵּה (לֵב הַמַּלְכוּת שָׂרָיו וְיוֹעֲצָיו) לֵב הַקֵּיסָר יָרוּם הוֹדוּ וְהַשָּׂרִים וְהַיּוֹעֲצִים עָלֵינוּ לְטוֹבָה וְתִגְזֹר עָלֵינוּ גְּזֵרוֹת טוֹבוֹת בְּגַשְׁמִיּוּת וּבְרוּחָנִיּוּת תתשנו
רִבּוֹנוֹ שֶׁל עוֹלָם מֶלֶךְ מַנְהִיג מוֹשֵׁל וּמַשְׁגִּיחַ, רְאֵה אֶת עַמְּךָ יִשְׂרָאֵל מְרוּדִים מְאֹד, אַתָּה לְבַד יוֹדֵעַ מַעֲמָד וּמַצָּב שֶׁל יִשְׂרָאֵל בָּעֵת הַזֹּאת הַבֵּט מִשָּׁמַיִם וּרְאֵה כִּי הָיִינוּ לַעַג וָקֶלֶס בַּגּוֹיִם "כִּי נוֹעֲצוּ לֵב יַחְדָּו עָלֶיךָ בְּרִית יִכְרֹתוּ" כִּי כָל פְּנִימִיּוּת כַּוָּנָתָם בְּכָל גְּזֵרוֹתֵיהֶם הָרָעוֹת רַחֲמָנָא לִצְּלָן הַכֹּל כְּדֵי לְהַרְחִיק יִשְׂרָאֵל חַס וְשָׁלוֹם מִדַּת תּוֹרָתֵנוּ הַקְּדוֹשָׁה כַּאֲשֶׁר אַתָּה יוֹדֵעַ צְפוּן לִבָּם אַתָּה לְבַד יוֹדֵעַ עַד הֵיכָן מַגִּיעַ מַחְשְׁבוֹתָם וַעֲצוֹתֵיהֶם הָרָעוֹת "אֱלֹהִים אַל דֳּמִי לָךְ אַל תֶּחֱרַשׁ וְאַל תִּשְׁקֹט אֵל כִּי הִנֵּה אוֹיְבֶיךָ יֶהֱמָיוּן וּמְשַׂנְאֶיךָ נָשְׂאוּ רֹאשׁ עַל עַמְּךָ יַעֲרִימוּ סוֹד, וְיִתְיָעֲצוּ עַל צְפוּנֶיךָ אָמְרוּ לְכוּ וְנַכְחִידֵם מִגּוֹי, וְלֹא יִזָּכֵר שֵׁם יִשְׂרָאֵל עוֹד"
<h3>תתשנז</h3>
מָלֵא רַחֲמִים גְּדוֹל הָעֵצָה וְרַב הָעֲלִילִיָּה סַכֶּל נָא עֲצַת שׂוֹנְאֵינוּ, וְלֹא תַעֲשֶׂינָה יְדֵיהֶם תֻּשִׁיָּה כְּמוֹ שֶׁכָּתוּב: "מֵפֵר מַחְשְׁבוֹת עֲרוּמִים וְלֹא תַעֲשֶׂינָה יְדֵיהֶם תֻּשִׁיָּה" וּכְתִיב: "יְהֹוָה הֵפִיר עֲצַת גּוֹיִם, הֵנִיא מַחְשְׁבוֹת עַמִּים מַלֵֵּא פְּנֵיהֶם קָלוֹן וִיבַקְשׁוּ שִׁמְךָ יְהֹוָה" וְכָל הַקָּמִים עָלֵינוּ לְרָעָה מְהֵרָה הָפֵר עֲצָתָם וְקַלְקֵל מַחֲשַׁבְתָּם, וְתֵן בְּלִבֵּנוּ חָכְמָה בִּינָה וָדַעַת שֶׁנִּזְכֶּה לְהַאֲמִין תָּמִיד בְּהַשְׁגָּחָה הַפְּרָטִית שֶׁהַכֹּל מִתְנַהֵג בְּהַשְׁגָּחָתְךָ הַפְּרָטִית לְבַד וְנִזְכֶּה לְהִתְפַּלֵּל וּלְהִתְחַנֵּן לְפָנֶיךָ תָמִיד וְנִשְׁתַּתֵּף עַצְמֵנוּ בְּצָרוֹת יִשְׂרָאֵל וְנִתְפַּלֵּל וְנַעְתִּיר הַרְבֵּה תָמִיד בְּכָל יוֹם עַל צָרוֹת יִשְׂרָאֵל בְּלֵב נִשְׁבָּר וְנִדְכֶּה, וְנִשְׁפֹּךְ לִבֵּנוּ כַמַּיִם נוֹכַח פָּנֶיךָ יְהֹוָה, עַד אֲשֶׁר נוֹרִיד דְּמָעוֹת הַרְבֵּה לְפָנֶיךָ בֶּאֱמֶת בִּבְכִי וּבְתַחֲנוּנִים אָבוֹא לְפָנֶיךָ וְנִזְכֶּה לְהַמְשִׁיךְ עַל יְדֵי הַדְּמָעוֹת הַשְׁגָּחָתְךָ עָלֵינוּ וְעַל יְדֵי זֶה תְרַחֵם עָלֵינוּ מִן הַשָּׁמַיִם, וְתַשְׁגִּיחַ עָלֵינוּ בְּרַחֲמִים וּתְבַטֵּל מֵעָלֵינוּ כָּל הַצָּרוֹת וְכָל הַגְּזֵרוֹת, הֵן אוֹתָם שֶׁכְּבָר נִגְזְרוּ עָלֵינוּ, וְהֵן אוֹתָם שֶׁחֲפֵצִים לִגְזֹר חַס וְשָׁלוֹם לֹא תְהֵא כָזֹאת בְּיִשְׂרָאֵל רַחֵם עָלֵינוּ לְמַעַן שְׁמֶךָ, כִּי אֵין לָנוּ עַל מִי לְהִשָּׁעֵן כִּי אִם עָלֶיךָ אָבִינוּ שֶׁבַּשָּׁמַיִם אַתָּה הַטּוֹב בְּעֵינֶיךָ עֲשֵׂה עִמָּנוּ, "וַאֲנַחְנוּ לֹא נֵדַע מַה נַּעֲשֶׂה, כִּי עָלֶיךָ עֵינֵינוּ" וְתֵן בְּלִבֵּנוּ שֶׁנָּשׁוּב כֻּלָּנוּ אֵלֶיךָ בֶּאֱמֶת חִישׁ קַל מְהֵרָה "לֵב טָהוֹר בְּרָא לִי אֱלֹהִים, וְרוּחַ נָכוֹן חַדֵּשׁ בְּקִרְבִּי" וּתְמַהֵר וְתָחִישׁ לְגָאֳלֵנוּ גְאֻלָּה שְׁלֵמָה, וְתָבִיא לָנוּ אֶת מְשִׁיחַ צִדְקֵנוּ בִּמְהֵרָה בְּיָמֵינוּ, אָמֵן סֶלָה:
<h2>תפילה קמד</h2>
<h3>תתשנח</h3>
{מיוסד ע"פ תורה ר"ס}
"אֱלֹהִים בְּשִׁמְךָ הוֹשִׁיעֵנִי וּבִגְבוּרָתְךָ תְּדִינֵנִי לְמַעַן שִׁמְךָ יְהֹוָה תְּחַיֵּנִי בְּצִדְקָתְךָ תּוֹצִיא מִצָּרָה נַפְשִׁי לֹא לָנוּ יְהֹוָה לֹא לָנוּ, כִּי לְשִׁמְךָ תֵּן כָּבוֹד, עַל חַסְדְּךָ וְעַל אֲמִתֶּךָ וְאַתָּה אֱלֹהִים יְהֹוָה עֲשֵׂה אִתִּי לְמַעַן שְׁמֶךָ כִּי טוֹב חַסְדְּךָ הַצִּילֵנִי" רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם רִבּוֹנוֹ דְּעָלְמָא כֹּלָּא, אֱלֹהֵי כָּל הַצַּדִּיקִים אֱלֹהֵי (כָּל) יִשְׂרָאֵל לַמְּדֵנוּ וְהוֹרֵנוּ מַה נַּעֲשֶׂה עַתָּה אֵיךְ נִצְעַק עַתָּה אֵיךְ נִתְפַּלֵּל וְנִתְחַנֵּן עַתָּה [אחרי אשר כבר יצאה הגזירה ליקח בני ישראל לחיל למלחמה, וכבר נתקיימה הגזירה רעה ונתפסו כמה נפשות ישראל ונמסרו בידיהם כתוא מכמר, וכבר גלחו פאת ראשם וזקנם ומענים אותם בכמה מיני עינוים בגוף ונפש, וכמה דמעות ודמים נשפך מהם ומקרוביהם ומשאר בני ישראל על זה, אוי לעינים שכך רואות אוי לאזנים שכך שומעות] אוֹי לָנוּ עַל שִׁבְרֵנוּ, נַחְלָה מַכּוֹתֵינוּ, אוֹי מִי יַעֲמֹד בַּעֲדֵנוּ אוֹי לִי וַי לִי כִּי לִבִּי קָשֶׁה כָּאֶבֶן אֲשֶׁר אֲנִי יָכֹל עֲדַיִן לְהִתְאַוּוֹת לַאֲכִילָה וּשְׁתִיָּה וְשַׁאֲרֵי תַּאֲווֹת, אוֹי מָה אוֹמַר מָה אֲדַבֵּר מָה אֶצְטַדָּק שֶׁגַּם בְּעֵת צָרָה וּמְצוּקָה כָּזֹאת וּפְחָדִים כָּאֵלֶּה רַחֲמָנָא לִצְּלָן, עֲדַיִן אֵינִי זוֹכֶה לָשׁוּב אֵלֶיךָ כָּרָאוּי, וַעֲדַיִן נִדְמֶה לִי כְּאִלּוּ אֵינִי בְּיָדִי חַס וְשָׁלוֹם אוֹי אוֹי, אוֹי וַאֲבוֹי, אוֹי לִי עַל צָרוֹת נַפְשִׁי אוֹי לִי עַל צָרוֹת יִשְׂרָאֵל, אוֹי לִי וַי לִי כְּשֶׁאֲנִי מַרְגִּישׁ מְעַט בְּלִבִּי מְרִירוּת הַצָּרָה, אוֹי וּמַר לִי כְּשֶׁאֵינִי מַרְגִּישׁ בְּלִבִּי כְּלָל צָרוֹת יִשְׂרָאֵל, כִּי אֲנִי רוֹאֶה רִחוּקִי מִמְּךָ כָּל כָּךְ וְקַשְׁיוּת לִבִּי וּבִלְבּוּל דַּעְתִּי עַד שֶׁאֵינִי מַרְגִּישׁ בְּלִבִּי צָרוֹת יִשְׂרָאֵל מָרוֹת וְקָשׁוֹת וּגְדוֹלוֹת כָּאֵלֶּה, צָרוֹת בִּכְלָל וּבִפְרָט עַל כָּל אֶחָד וְאֶחָד מִיִּשְׂרָאֵל בְּגוּף וָנֶפֶשׁ וּמָמוֹן, אֲשֶׁר הָיָה רָאוּי שֶׁיִּהְיוּ נִמְאָסִים כָּל הַתַּאֲווֹת וְכָל עִסְקֵי עוֹלָם הַזֶּה לְגַמְרֵי אִם הָיִינוּ מַרְגִּישִׁים הַצָּרוֹת בְּלִבֵּנוּ הֵיטֵב אוֹי אוֹי הֵיכָן אֲנִי בָּעוֹלָם אוֹי אוֹי לָנוּ מַה שֶּׁהִגִּיעַ לָנוּ בְיָמֵינוּ אוֹי אוֹי אוֹי אֵיךְ לוֹקְחִין קוֹל וְדִבּוּר כָּזֶה לִשְׁאֹג וְלִצְעֹק וּלְהִתְחַנֵּן עַל צָרוֹת כָּאֵלֶּה אוֹי אוֹי מַה נֹּאמַר מַה נְּדַבֵּר וּמַה נִּצְטַדָּק תתשנט
רִבּוֹנוֹ שֶׁל עוֹלָם רַחֲמָן מָלֵא רַחֲמִים, רַחֵם עַל דּוֹר הֶעָנִי הַזֶּה הִתְרַצֵּה וְהִתְפַּיֵּס לְדוֹר עָנִי כִּי אֵין עוֹזֵר רְאֵה עָנְיֵנוּ וַעֲמָלֵנוּ כִּי אֵין לָנוּ עַל מִי לְהִשָּׁעֵן כִּי אִם עָלֶיךָ אָבִינוּ שֶׁבַּשָּׁמַיִם, וְעַל כֹּחַ וּזְכוּת אֲבוֹתֵינוּ וְרַבּוֹתֵינוּ הַקְּדוֹשִׁים אֲשֶׁר בָּאָרֶץ הֵמָּה עֲשֵׂה לְמַעֲנָם וּלְמַעַן הֲרוּגִים עַל שֵׁם קָדְשֶׁךָ, וּבִפְרָט לְמַעַן עֲשָׂרָה הֲרוּגֵי מַלְכוּת שֶׁהֵם רַבִּי עֲקִיבָא וַחֲבֵרָיו שֶׁנֶּהֶרְגוּ עַל קְדֻשַּׁת שִׁמְךָ בְּיִסּוּרִים קָשִׁים וּמָרִים, וְעִנּוּיִים גְּדוֹלִים מְאֹד, וְיָצְאָה נִשְׁמָתָם בִּקְדֻשָּׁה וּבְטָהֳרָה עַל קִדּוּשׁ שְׁמֶךָ זְכֹר אֶת כָּל הַהֲרוּגִים הַקְּדוֹשִׁים שֶׁנֶּהֶרְגוּ עַל קְדֻשַּׁת שִׁמְךָ בְּעִנּוּיִים קָשִׁים וּמָרִים מִיּוֹם הַחֻרְבָּן עַד הֵנָּה זְכֹר אֶת הַמְּסִירַת נֶפֶשׁ בְּכָל יוֹם וּבְכָל עֵת שֶׁל הַצַּדִּיקִים הָאֲמִתִּיִּים אֲשֶׁר מָסְרוּ נַפְשָׁם בֶּאֱמֶת בְּכָל עֵת וּבְכָל יוֹם עַל קִדּוּשׁ שְׁמֶךָ, וּבִפְרָט הַמְּסִירַת נֶפֶשׁ בֶּאֱמֶת שֶׁל גְּדוֹלֵי הַדּוֹר בְּחִירֵי הַצַּדִּיקִים אֲשֶׁר מָסְרוּ שְׁמָם שֶׁהוּא נַפְשָׁם, עַל קִדּוּשׁ שְׁמֶךָ וּבִטְּלוּ כְבוֹדָם, וּמָסְרוּ שְׁמָם וּפִרְסוּמָם וְקִבְּלוּ עַל עַצְמָם כָּל הַבִּזְיוֹנוֹת שֶׁבָּעוֹלָם וּבוּשׁוֹת וְחֶרְפּוֹת וּשְׁפִיכוּת דָּמִים הַרְבֵּה וְהַכֹּל לְמַעַן שִׁמְךָ וּלְמַעַן יִשְׂרָאֵל עַמֶּךָ, כְּדֵי לְכַפֵּר עַל בְּנֵי יִשְׂרָאֵל, וּלְהַצִּילָם מִכָּל הַגְּזֵרוֹת וּמִכָּל הַצָּרוֹת
<h3>תתשס</h3>
רִבּוֹנוֹ שֶׁל עוֹלָם יָדַעְתָּ כִּי אֵין בִּי כֹחַ וָדַעַת לְסַדֵּר תְּפִלָּתִי כָּרָאוּי לְפָנֶיךָ עַל צָרוֹת יִשְׂרָאֵל גְּדוֹלוֹת וְקָשׁוֹת כָּאֵלֶּה וּבִפְרָט בְּעִנְיָן הַנּוֹרָא הַזֶּה שֶׁל מְסִירַת שְׁמָם וּפִרְסוּמָם שֶׁל הַצַּדִּיקֵי אֱמֶת שֶׁהוּא מְסִירַת נֶפֶשׁ מַמָּשׁ אֲשֶׁר הֵם דְּבָרִים גְּנוּזִים וּצְפוּנִים וְנִסְתָּרִים מְאֹד אֲבָל אַתָּה יוֹדֵעַ מַה נַּעֲשֶׂה עַתָּה עִמָּנוּ בַּדּוֹרוֹת הָאֵלֶּה, הֵן בִּכְלָל יִשְׂרָאֵל הֵן בִּפְרָטִיּוּת מַה שֶּׁנַּעֲשֶׂה עִם כָּל אֶחָד וְאֶחָד מִיִּשְׂרָאֵל בְּכָל יוֹם וָיוֹם וְאַתָּה יוֹדֵעַ אֶת כָּל מַעֲשֵׂי הַצַּדִּיקֵי אֱמֶת הָעוֹסְקִים עַתָּה בְּתִקּוּנֵנוּ, אֶת כָּל הַגְּדוֹלוֹת וְהַנּוֹרָאוֹת אֲשֶׁר הֵם עוֹשִׂים בִּשְׁבִילֵנוּ לְהַמְתִּיק כָּל הַדִּינִים וְכָל הַגְּזֵרוֹת מֵעָלֵינוּ וּלְהַצִּילֵנוּ מִכַּף כָּל אוֹיְבֵינוּ לְהוֹשִׁיעֵנוּ מִכָּל צָרוֹתֵינוּ חֲמֹל נָא חוּס נָא וְרַחֵם וְהוֹשִׁיעָה נָּא לָנוּ עַתָּה בְּכֹחָם וּזְכוּתָם בְּעֵת צָרָה הַגְּדוֹלָה וְהַקָּשָׁה הַזֹּאת לַמְּדֵנוּ אֵיךְ לְסַדֵּר תְּפִלּוֹת וּתְחִנּוֹת וּבַקָּשׁוֹת וּצְעָקוֹת וְשַׁוְעוֹת וּזְעָקוֹת לְפָנֶיךָ עַל גְּזֵרָה הָרָעָה הַזֹּאת לְבַטְּלָהּ מֵאִתָּנוּ, וּלְבַטֵּל כָּל שַׁאֲרֵי הַגְּזֵרוֹת שֶׁרוֹצִים לִגְזֹר חַס וְשָׁלוֹם אוֹי מֶה הָיָה לָנוּ בַּדּוֹר הֶעָנִי הַזֶּה, אוֹי אוֹי מַה נַּעֲשֶׂה לְהֵיכָן נִבְרַח (גִּיוַואלְד רִבּוֹנוֹ שֶׁל עוֹלָם וָואס טוּהט מֶען, גִּיוַואלְד גִּיוַואלְד אוֹי אוֹי בִּיטֶער זֵיעֶר בִּיטֶער, מֶען וֵוייסְט גָּאר נִישְׁט וָואס צוּ רֶעדְן, דָאס הַארְץ אִיז זֵייעֶר פַארְשְׁטֵיינִירְט):
<h3>תתשסא</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם לְמַעַן שִׁמְךָ עֲשֵׂה וְלֹא לָנוּ רְאֵה עֲמִידָתֵנוּ דַּלִּים וְרֵקִים חוּסָה עַל כְּבוֹד שְׁמֶךָ, הַבֵּט מִשָּׁמַיִם וּרְאֵה כִּי הָיִינוּ לַעַג וָקֶלֶס בַּגּוֹיִם, כִּי הָעֲכּוּ"ם מִתְלוֹצְצִים מֵאִתָּנוּ בְּכָל יוֹם וְאוֹמְרִים בְּכָל עֵת אַיֵּה אֱלֹהֵיכֶם "בְּרֶצַח בְּעַצְמוֹתַי חֵרְפוּנִי צוֹרְרָי, בְּאָמְרָם אֵלַי כָּל הַיּוֹם אַיֵּה אֱלֹהֶיךָ" יְהֹוָה מָלֵא רַחֲמִים רַחֵם עָלֵינוּ וְקַבֵּל תַּחֲנוּנֵינוּ עֲנֵנוּ יְהֹוָה עֲנֵנוּ כִּי בְצָרָה גְדוֹלָה אֲנָחְנוּ, צָרָה גְדוֹלָה אֲשֶׁר כָּמוֹהוּ לֹא נִהְיָיתָה וְכָמוֹהוּ לֹא תּוֹסִיף רַחֵם עָלֵינוּ לְמַעַן שְׁמֶךָ כִּי אֵין בָּנוּ כֹחַ לְרַצּוֹתְךָ, רַק בְּשִׁמְךָ בָּאנוּ אֵלֶיךָ אָתָאנוּ עַל שִׁמְךָ, יְהֹוָה עֲשֵׂה לְמַעַן שְׁמֶךָ "הוֹשִׁיעֵנוּ אֱלֹהֵי יִשְׁעֵנוּ, וְקַבְּצֵנוּ וְהַצִּילֵנוּ מִן הַגּוֹיִם לְהוֹדוֹת לְשֵׁם קָדְשֶׁךָ לְהִשְׁתַּבֵּחַ בִּתְהִלָּתֶךָ עָזְרֵנוּ אֱלֹהֵי יִשְׁעֵנוּ עַל דְּבַר כְּבוֹד שְׁמֶךָ, וְהַצִּילֵנוּ וְכַפֶּר עַל חַטֹּאתֵנוּ לְמַעַן שְׁמֶךָ" חָנֵּנוּ וַעֲנֵנוּ וּשְׁמַע תְּפִלָּתֵנוּ כִּי אַתָּה שׁוֹמֵעַ תְּפִלַּת כָּל פֶּה עַמְּךָ יִשְׂרָאֵל בְּרַחֲמִים, בָּרוּךְ אַתָּה שׁוֹמֵעַ תְּפִלָּה:
<h2>תפילה קמה</h2>
<h3>תתשסב</h3>
{מיוסד ע"פ תורה רס"ו}
"אַחַת שָׁאַלְתִּי מֵאֵת יְהֹוָה אוֹתָהּ אֲבַקֵּשׁ שִׁבְתִּי בְּבֵית יְהֹוָה כָּל יְמֵי חַיַּי לַחֲזוֹת בְּנֹעַם יְהֹוָה וּלְבַקֵּר בְּהֵיכָלוֹ כִּי יִצְפְּנֵנִי בְּסֻכֹּה בְּיוֹם רָעָה, יַסְתִּירֵנִי בְּסֵתֶר אָהֳלוֹ, בְּצוּר יְרוֹמְמֵנִי" רִבּוֹנוֹ שֶׁל עוֹלָם רַחֵם עָלַי בְּרַחֲמֶיךָ הָעֲצוּמִים וּבַחֲסָדֶיךָ הָרַבִּים וְהַגְּדוֹלִים, וְזַכֵּנִי לְקַיֵּם מִצְוַת סֻכָּה בִּזְמַנָּהּ כָּרָאוּי בְּכָל פְּרָטֶיהָ וְדִקְדּוּקֶיהָ וְכַוָּנוֹתֶיהָ וְתַרְיַ"ג מִצְוֹת הַתְּלוּיִים בָּהּ, וּבְלֵב טוֹב וּבְשִׂמְחָה גְדוֹלָה וְאֶזְכֶּה שֶׁיִּהְיוּ נִמְשָׁכִין אֵלַי הַמֹּחִין הַקְּדוֹשִׁים וְהַחֲסָדִים הַגְּדוֹלִים וְהַנִּפְלָאִים הַנִּמְשָׁכִין עַל עַמְּךָ יִשְׂרָאֵל בִּימֵי חַג הַסֻּכּוֹת הַקָּדוֹשׁ עַל יְדֵי מִצְוַת סֻכָּה הַקְּדוֹשָׁה וְהַנּוֹרָאָה מְאֹד, שֶׁאָז אִמָּא מְסַכֶּכֶת עַל בָּנֶיהָ וְאַתָּה פּוֹרֵס סֻכַּת רַחֲמִים וְחַיִּים וְשָׁלוֹם עָלֵינוּ
<h3>תתשסג</h3>
מָלֵא רַחֲמִים, מָלֵא רַחֲמִים, רַחֵם עָלַי לְמַעַן שְׁמֶךָ אַתָּה יָדַעְתָּ אֶת לְבָבִי כַּמָּה אֲנִי רָחוֹק מְאֹד מִמִּצְוַת סֻכָּה, וְכַמָּה תַחֲנוּנִים וּבַקָּשׁוֹת וְהַפְצָרוֹת בְּלִי שִׁעוּר אֲנִי צָרִיךְ לְהִתְפַּלֵּל וּלְהִתְחַנֵּן לְפָנֶיךָ שֶׁתְּזַכֵּנִי לְמֹחִין קְדוֹשִׁים כָּאֵלֶּה, לַחֲסָדִים כָּאֵלֶּה, בְּאֹפֶן שֶׁאֶזְכֶּה לְדַעַת אֲמִתִּי לְדַעַת שֶׁל אָדָם, בְּאֹפֶן שֶׁאֶזְכֶּה מְהֵרָה לָצֵאת מִבְּהֵמָה לְאָדָם, שֶׁאָחוּס עַל עַצְמִי מֵעַתָּה וְלֹא אֶעֱשֶׂה עוֹד מַעֲשֵׂה בְּהֵמָה, רַק אֶזְכֶּה מְהֵרָה לְדַעַת אֲמִתִּי שֶׁהוּא גֶּדֶר הָאָדָם וְאֶזְכֶּה לִינֹק מֵהַשֶּׁפַע שֶׁל אָדָם, וְלֹא אִינֹק עוֹד מִשֶּׁפַע שֶׁל בְּהֵמָה וְאֵצֵא וְאֶעֱלֶה מְהֵרָה מִגֶּדֶר בְּהֵמָה לְגֶדֶר אָדָם
<h3>תתשסד</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם טוֹב וּמֵטִיב לַכֹּל וְרַחֲמָיו עַל כָּל מַעֲשָׂיו חוּס וַחֲמֹל וְרַחֵם עַל הַבְּהֵמוֹת וְהַחַיּוֹת, וְזַכֵּנִי אוֹתִי וְאֶת כָּל עַמְּךָ בֵּית יִשְׂרָאֵל שֶׁלֹּא נִפְגֹּם בְּמִצְוַת סֻכָּה כְּלָל, בְּאֹפֶן שֶׁיִּהְיֶה יְנִיקָתֵנוּ תָמִיד מִשֶּׁפַע שֶׁל אָדָם שֶׁנִּמְשָׁךְ מִבְּחִינַת סֻכָּה, וְלֹא נִצְטָרֵךְ לִינֹק חַס וְשָׁלוֹם מֵהַשֶּׁפַע שֶׁל הַבְּהֵמוֹת וְלֹא נוֹצִיא לְעַצְמֵנוּ הַשֶּׁפַע שֶׁלָּהֶם חַס וְשָׁלוֹם, לְמַעַן לֹא נִגְרֹם חַס וְשָׁלוֹם מִיתוֹת בְּהֵמוֹת וְחַיּוֹת בְּלֹא זְמַנָּן וִיקֻיַּם מִקְרָא שֶׁכָּתוּב: "אָדָם וּבְהֵמָה תּוֹשִׁיעַ יְהֹוָה" וְנֶאֱמַר: "בָּרוּךְ פְּרִי בִטְנְךָ וּפְרִי אַדְמָתְךָ וּפְרִי בְהֶמְתֶּךָ שְׁגַר אֲלָפֶיךָ וְעַשְׁתְּרוֹת צֹאנֶךָ"
<h3>תתשסה</h3>
וּבְכֵן יְהִי רָצוֹן מִלְּפָנֶיךָ מָלֵא רַחֲמִים וַחֲסָדִים שֶׁתַּשְׁפִּיעַ עָלֵינוּ דַּעַת שָׁלֵם וַאֲמִתִּי עַל יְדֵי מִצְוַת סֻכָּה הַקְּדוֹשָׁה בְּאֹפֶן שֶׁנִּזְכֶּה אֲנַחְנוּ וְכָל עַמְּךָ בֵּית יִשְׂרָאֵל הַצְּרִיכִים לִבְנוֹת בַּיִת שֶׁלֹּא יַזִּיק לָנוּ הַבִּנְיָן כְּלָל וְלֹא יַגִּיעַ לָנוּ שׁוּם סַכָּנָה בְּגוּף וָנֶפֶשׁ וּמָמוֹן עַל יְדֵי בִנְיַן בֵּיתֵנוּ רַק אַדְרַבָּא נִזְכֶּה כָּל אֶחָד וְאֶחָד לִבְנוֹת בַּיִת בִּקְדֻשָּׁה וּבְטָהֳרָה גְדוֹלָה, בְּחָכְמָה בִּתְבוּנָה וּבְדַעַת דִּקְדֻשָּׁה וִיקֻיַּם מִקְרָא שֶׁכָּתוּב: "בְּחָכְמָה יִבָּנֶה בָּיִת וּבִתְבוּנָה יִתְכּוֹנָן וּבְדַעַת חֲדָרִים יִמָּלְאוּ כָּל הוֹן יָקָר וְנָעִים" וְנִבְנֶה בֵּיתֵנוּ לְשֵׁם יְהֹוָה לַעֲסֹק בּוֹ בְּתוֹרָה וּתְפִלָּה, וּלְהַכְנִיס בּוֹ אוֹרְחִים הֲגוּנִים עַד שֶׁיִּהְיֶה בֵּיתֵינוּ בֵּית תּוֹרָה וּתְפִלָּה בֵּית וַעַד לַחֲכָמִים וְנִקְרָא שָׁם בְּשֵׁם יְהֹוָה אֵל עוֹלָם:
<h3>תתשסו</h3>
וּבְכֵן תְּזַכֵּנוּ עַל יְדֵי מִצְוַת סֻכָּה הַקְּדוֹשָׁה לִשְׂמֹחַ בְּשִׂמְחָה גְדוֹלָה בְּשִׂמְחַת תּוֹרָה, לְסַיֵּם הַתּוֹרָה וּלְהַתְחִילָהּ בְּשִׂמְחָה וְחֶדְוָה גְדוֹלָה נָגִיל וְנָשִׂישׂ בְּזֹאת הַתּוֹרָה כִּי הִיא לָנוּ עֹז וְאוֹרָה וְתִהְיֶה בְּעֶזְרֵנוּ בְּכָל שָׁנָה וְשָׁנָה לְקַיֵּם מִצְוַת סֻכָּה בִּשְׁלֵמוּת גָּדוֹל כָּל כָּךְ עַד אֲשֶׁר נִזְכֶּה לְקַבֵּל אֶת הַתּוֹרָה מִשָּׁם מֵחָדָשׁ בְּכָל שָׁנָה וְשָׁנָה, כִּי מִסֻּכָּה יוֹצֵאת הַתּוֹרָה, עַד אֲשֶׁר עַל יְדֵי כְּנִיסָתֵנוּ לַסֻּכָּה נִזְכֶּה שֶׁיִּהְיֶה נַעֲשֶׂה מֵאִתָּנוּ בְּעַצְמֵנוּ תּוֹרָה שֶׁכָּל אֶחָד מִיִּשְׂרָאֵל יִהְיֶה נַעֲשָׂה מִמֶּנּוּ תּוֹרָה אוֹרַיְיתָא וְיִשְׂרָאֵל וְקֻדְּשָׁא בְּרִיךְ הוּא כֹּלָּא חַד וְיֻמְשַׁךְ עָלֵינוּ עַל יְדֵי מִצְוַת סֻכָּה הַקְּדוֹשָׁה קְדֻשַּׁת חַג הַשָּׁבוּעוֹת, קְדֻשַּׁת חֹדֶשׁ סִיוָן קְדֻשַּׁת קַבָּלַת הַתּוֹרָה:
<h3>תתשסז</h3>
רִבּוֹנוֹ שֶׁל עוֹלָם צְרָכֵינוּ מְרֻבִּים מְאֹד בְּלִי שִׁעוּר וְדַעְתֵּנוּ קְצָרָה לְבָאֵר וּלְפָרֵשׁ חֵלֶק אֶלֶף וּרְבָבָה מֵהֶם, רַחֵם עָלֵינוּ לְמַעַן שְׁמֶךָ וּמַלֵּא מִשְׁאֲלוֹתֵינוּ לְטוֹבָה בְּרַחֲמִים וְזַכֵּנוּ לְקַיֵּם מִצְוַת סֻכָּה בִּזְמַנָּהּ בִּשְׁלֵמוּת, בְּאֹפֶן שֶׁנִּזְכֶּה לְכָל מַה שֶּׁבִּקַשְׁנוּ מִלְּפָנֶיךָ שֶׁלֹּא נִגְרֹם חַס וְשָׁלוֹם מִיתַת בְּהֵמוֹת וְחַיּוֹת בְּלֹא זְמַנָּן רַק נִהְיֶה נִזּוֹנִים וְיוֹנְקִים תָּמִיד מִשֶּׁפַע שֶׁל אָדָם שֶׁנִּמְשָׁךְ מִבְּחִינַת סֻכָּה וְתִפְרֹס עָלֵינוּ סֻכַּת שְׁלוֹמֶךָ תָּמִיד, וּבְצֵל כְּנָפֶיךָ תַּסְתִּירֵנוּ וְנִזְכֶּה כָּל אֶחָד וְאֶחָד הַמֻּכְרָח לַעֲסֹק בְּבִנְיָן שֶׁלֹּא יַזִּיק לוֹ הַבִּנְיָן כְּלָל, רַק תִּשְׁמְרֵנוּ וְתָגֵן עָלֵינוּ בְּכֹחַ קְדֻשַּׁת סֻכָּה, שֶׁעַמְּךָ יִשְׂרָאֵל מְקַיְּמִים שֶׁנִּזְכֶּה לִבְנוֹת הַבַּיִת בְּחָכְמָה אֲמִתִּיִּית לְמַעַן שִׁמְךָ לְבַד וְיִהְיֶה בֵּיתֵנוּ בַּיִת שֶׁמְּגַדְּלִין בּוֹ תוֹרָה וּתְפִלָּה, שֶׁנִּזְכֶּה לְדַבֵּר בְּבֵיתֵנוּ הַרְבֵּה דִּבְרֵי תוֹרָה וּתְפִלָּה כְּפִי מַה שֶּׁקִּבַּלְנוּ מֵרַבּוֹתֵינוּ הַקְּדוֹשִׁים וְנִזְכֶּה לְהַמְשִׁיךְ בְּתוֹךְ בֵּיתֵנוּ שֶׁפַע טוֹבָה וּבְרָכָה וְרַחֲמִים וְחַיִּים וְכָל טוֹב אֲמִתִּי לָנֶצַח בְּגַשְׁמִיּוּת וּבְרוּחָנִיּוּת בָּזֶה וּבַבָּא וּבְרַחֲמֶיךָ הָרַבִּים תַּשְׁפִּיעַ לָנוּ כָּל הַהוֹצָאוֹת וְהַהִצְטָרְכוּת שֶׁצְּרִיכִים לְבִנְיַן בֵּיתֵנוּ בְּשֶׁפַע גָּדוֹל וְלֹא יַגִּיעַ לָנוּ שׁוּם עֲנִיּוּת, וְלֹא שׁוּם חֹסֶר עַל יְדֵי בִּנְיַן בֵּיתֵנוּ וְלֹא יַטְרִיד אוֹתָנוּ הַבִּנְיָן חַס וְשָׁלוֹם, וְלֹא יְבַלְבֵּל אוֹתָנוּ כְּלָל מֵעֲבוֹדָתְךָ בֶּאֱמֶת וְתַזְמִין לָנוּ לְכָל אֶחָד וְאֶחָד עֵצִים הַמְסֻגָּלִים לְבֵיתוֹ, וְיִהְיוּ מְסֻדָּרִים בְּהַבִּנְיָן כְּפִי הַסֵּדֶר הָרָאוּי לָהֶם מִשֵּׁשֶׁת יְמֵי בְּרֵאשִׁית, וּתְסַבֵּב כָּל הַסִּבּוֹת לְטוֹבָה בְּאֹפֶן שֶׁיִּהְיֶה הַבִּנְיָן רַק לְטוֹבָה בְּכָל הָאָפָנִים לָנוּ וּלְבָנֵינוּ וּלְכָל יוֹצְאֵי חֲלָצֵינוּ
<h3>תתשסח</h3>
מָלֵא רַחֲמִים אַתָּה לְבַד יוֹדֵעַ כָּל מַה שֶּׁנַּעֲשֶׂה בְּעִנְיַן הַבִּנְיָנִים וְכַמָּה סַכָּנוֹת יֵשׁ בָּהֶם, אֲבָל אַתָּה יוֹדֵעַ כַּמָּה וְכַמָּה מֻכְרָחִים לִבְנוֹת בֵּיתָם כִּי אִי אֶפְשָׁר לָשֶׁבֶת בַּחוּץ, וּבִפְרָט אִישׁ יִשְׂרְאֵלִי שֶׁצָּרִיךְ בַּיִת לַעֲבוֹדָתוֹ לְקַבֵּל בּוֹ שַׁבָּת וְיוֹם טוֹב וּלְהַכְנִיס אוֹרְחִים, וּלְגַדֵּל בּוֹ בָּנָיו לְתַלְמוּד תּוֹרָה וּמַה יַּעֲשֶׂה בָּשָׂר וָדָם קָרוּץ מֵחֹמֶר נִבְעָר מִדַּעַת וּבִפְרָט כָּמוֹנִי הַיּוֹם, לְכַוֵּן רְצוֹנְךָ בֶּאֱמֶת בְּעִנְיָן זֶה וּבְכָל הָעִנְיָנִים, רַחֵם עָלֵינוּ לְמַעַן שְׁמֶךָ וְזַכֵּנוּ לְהִתְנַהֵג תָּמִיד כִּרְצוֹנְךָ בֶּאֱמֶת, "יְהֹוָה יִגְמֹר בַּעֲדִי, יְהֹוָה חַסְדְּךָ לְעוֹלָם, מַעֲשֵׂי יָדֶיךָ אַל תֶּרֶף" וִיקֻיַּם בָּנוּ מִקְרָא שֶׁכָּתוּב: "יְהֹוָה יִשְׁמָרְךָ מִכָּל רָע, יִשְׁמֹר אֶת נַפְשֶׁךָ, יְהֹוָה יִשְׁמֹר צֵאתְךָ וּבוֹאֶךָ מֵעַתָּה וְעַד עוֹלָם" וּתְמַהֵר וְתָחִישׁ לְגָאֳלֵנוּ וְתִבְנֶה בֵּית מִקְדָּשֵׁנוּ וְתִפְאַרְתֵּנוּ וִיקֻיַּם בָּנוּ מִקְרָא שֶׁכָּתוּב: "וַהֲבִיאוֹתִים אֶל הַר קָדְשִׁי וְשִׂמַּחְתִּים בְּבֵית תְּפִלָּתִי, עוֹלוֹתֵיהֶם וְזִבְחֵיהֶם לְרָצוֹן עַל מִזְבְּחִי, כִּי בֵיתִי, בֵּית תְּפִלָּה יִקָּרֵא לְכָל הָעַמִּים יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי":
<h2>תפילה קמו</h2>
<h3>תתשסט</h3>
{מיוסד ע"פ תורה רע"ה}
"הַבִּיטָה עֲנֵנִי יְהֹוָה אֱלֹהָי, הָאִירָה עֵינַי פֶּן אִישַׁן הַמָּוֶת לֹא אָמוּת כִּי אֶחְיֶה, וַאֲסַפֵּר מַעֲשֵׂי יָהּ יַסֹּר יִסְּרַנִי יָּהּ וְלַמָּוֶת לֹא נְתָנָנִי" רִבּוֹנוֹ שֶׁל עוֹלָם בַּעַל הָרַחֲמִים, בַּעַל הַחֶמְלָה וְהַחֲנִינָה, מְחַיֶּה מֵתִים בְּרַחֲמִים רַבִּים, סוֹמֵךְ נוֹפְלִים וְרוֹפֵא חוֹלִים וּמַתִּיר אֲסוּרִים, וּמְקַיֵּם אֱמוּנָתוֹ לִישֵׁנֵי עָפָר, רַחֵם עָלַי לְמַעַן שְׁמֶךָ, וְתֵן לִי עֵצָה שְׁלֵמָה שֶׁאֶזְכֶּה לְקַיְּמָהּ בְּאֹפֶן שֶׁאַתְחִיל עַל כָּל פָּנִים מֵעַתָּה לְהָכִין אֶת עַצְמִי עַל הַדֶּרֶךְ הָרָחוֹק שֶׁאֲנִי צָרִיךְ לֵילֵךְ בּוֹ בְּלִי סָפֵק, שֶׁהוּא דֶּרֶךְ כָּל הָאָרֶץ, אֲשֶׁר אֵין אִישׁ נִמְלָט מִמֶּנּוּ וְהַדֶּרֶךְ רָחוֹק וּמְסֻכָּן מְאֹד, וַעֲדַיִן לֹא הִתְחַלְתִּי לְהָכִין אֶת עַצְמִי כְּלָל אֹרְחָא רַחִיקָא, וַאֲפִלּוּ זַוְדָּא קַלִּילָא לֵית לִי אוֹי מָה אֶעֱשֶׂה, לֹא דַי שֶׁאֵין לִי צֵדָה לְדֶרֶךְ רָחוֹק וְנוֹרָא וּמְאֻיָּם כָּזֶה, אַף גַּם אֲנִי בַּעַל חוֹב גָּדוֹל בְּאוֹתוֹ הַדֶּרֶךְ, חוֹבוֹת רַבִּים וַעֲצוּמִים מְאֹד מְאֹד וְהַנּוֹגְשִׂים אָצִים שָׁם, וְעוֹמְדִים מוּכָנִים בְּכָל עֵת לִתְבֹּעַ וְלִנְגֹּשׂ אוֹתִי חַס וְשָׁלוֹם וְעַל כָּל הַמַּעֲשֶׂה שָׁם אֶצְטָרֵךְ לִתֵּן דִּין וְחֶשְׁבּוֹן עַל כָּל עֵת וָרֶגַע, עַל כָּל דָּבָר גָּדוֹל וְקָטָן, עַל כָּל מַחֲשָׁבָה דִּבּוּר וּמַעֲשֶׂה אוֹי מָה אֶעֱשֶׂה, מִי יַעֲמֹד בַּעֲדִי, וּמִי יָקוּם בְּפָנַי אוֹי אוֹי מָה אוֹמַר וּמָה אֲדַבֵּר, "וּמָה אֶעֱשֶׂה כִּי יָקוּם אֵל וְכִי יִפְקֹד מָה אֲשִׁיבֶנּוּ"
<h3>תתשע</h3>
וּבְכֵן יְהִי רָצוֹן מִלְּפָנֶיךָ יְהֹוָה אֱלֹהֵינוּ וֵאלֹהֵי אֲבוֹתֵינוּ מָלֵא רַחֲמִים שֶׁתִּהְיֶה בְעֶזְרִי וְתוֹשִׁיעֵנִי שֶׁאֶזְכֶּה מֵעַתָּה עַל כָּל פָּנִים לְהֵטִיב אֶת מַעֲשַׂי, וְלָשׁוּב בִּתְשׁוּבָה שְׁלֵמָה לְפָנֶיךָ בֶּאֱמֶת, וְלֹא אָסוּר עוֹד מֵרְצוֹנְךָ יָמִין וּשְׂמֹאל וּתְזַכֵּנִי לְהַרְבּוֹת בְּמִצְוֹת כָּל יְמֵי חַיַּי בִּקְדֻשָּׁה וּבְטָהֳרָה גְדוֹלָה וּבְשִׂמְחָה וְחֶדְוָה רַבָּה וַעֲצוּמָה, עַד שֶׁאֶזְכֶּה שֶׁיִּהְיוּ נַעֲשִׂין מֵהַמִּצְוֹת שֶׁלִּי נֵרוֹת קְדוֹשׁוֹת הַרְבֵּה, וּמִכָּל מִצְוָה וּמִצְוָה יִהְיֶה נַעֲשֶׂה מִמֶּנָּהּ נֵר קָדוֹשׁ וְנוֹרָא, כְּמוֹ שֶׁכָּתוּב: "כִּי נֵר מִצְוָה וְתוֹרָה אוֹר" וְתַחְמֹל עָלַי וּתְזַכֵּנִי לְהִתְקַדֵּשׁ בִּקְדֻשָּׁה גְדוֹלָה וְלַעֲלוֹת מַעְלָה מַעְלָה, וּלְהִתְקָרֵב אֵלֶיךָ בְּהִתְקָרְבוּת גָּדוֹל בֶּאֱמֶת לַאֲמִתּוֹ כִּרְצוֹנְךָ הַטּוֹב עַד שֶׁאֶזְכֶּה בָּעֵת שֶׁיַּגִּיעַ קִצִּי וּזְמַנִּי לְהִפָּטֵר מִן הָעוֹלָם, לְהָשִׁיב נַפְשִׁי וְרוּחִי וְנִשְׁמָתִי אֵלֶיךָ בִּקְדֻשָּׁה וּבְטָהֳרָה גְדוֹלָה בְּלִי שׁוּם סִיג וּפְגָם, וַאֲתַקֵּן בְּחַיַּי כָּל אֲשֶׁר פָּגַמְתִּי וְשִׁחַתְתִּי בַּעֲווֹנוֹתַי הָרַבִּים וּבִפְשָׁעַי הָעֲצוּמִים
<h3>תתשעא</h3>
וּתְזַכֵּנִי בְּרַחֲמֶיךָ הָרַבִּים לְהִתְוַדּוֹת בְּכָל יוֹם וָיוֹם וּבִפְרָט סָמוּךְ לְמִיתָתִי אֶזְכֶּה לְהִתְוַדּוֹת לְפָנֶיךָ בְּפֶה מָלֵא בְּכָל מִינֵי וִדּוּיִים בֶּאֱמֶת וּבְלֵב שָׁלֵם, בְּלֵב נִשְׁבָּר וְנִדְכֶּה וּבִבְכִיָּה רַבָּה וַעֲצוּמָה, בְּאֹפֶן שֶׁאֶזְכֶּה לְעוֹרֵר רַחֲמֶיךָ הָרַבִּים וְהָאֲמִתִּיִּם עָלַי, שֶׁתִּמְחוֹל וְתִסְלַח וּתְכַפֶּר לִי אֶת כָּל חֲטָאַי וַעֲווֹנוֹתַי וּפְשָׁעַי שֶׁחָטָאתִי וְשֶׁעָוִיתִי וְשֶׁפָּשַׁעְתִּי לְפָנֶיךָ מִתְּחִלָּה וְעַד סוֹף, בְּגִלְגּוּל זֶה וּבְגִלְגּוּלִים אֲחֵרִים וְלֹא יִהְיֶה נִשְׁאָר מֵהֶם שׁוּם רֹשֶׁם וְזֵכֶר כְּלָל, רַק כָּל הָעֲוֹנוֹת יִתְהַפְּכוּ לִזְכֻיּוֹת, וְתִהְיֶה מִיתָתִי כַּפָּרָה עַל כָּל עֲווֹנוֹתַי וְתִהְיֶה יְצִיאָתִי מִן הָעוֹלָם כְּבִיאָתִי לָעוֹלָם בְּלִי חֵטְא וּפְגָם כְּלָל וְאֶזְכֶּה לִהְיוֹת קַיָּם וְחָזָק בֶּאֱמוּנָתְךָ הַקְּדוֹשָׁה תָמִיד לְעוֹלָם וָעֶד וְאֶזְכֶּה לְקַבֵּל עָלַי עֹל מַלְכוּת שָׁמַיִם שְׁלֵמָה קֹדֶם יְצִיאַת נִשְׁמָתִי לִקְרוֹת אָז קְרִיאַת שְׁמַע בְּפֶה מָלֵא בְּאֵימָה וּבְיִרְאָה גְדוֹלָה, בֶּאֱמֶת וּבֶאֱמוּנָה שְׁלֵמָה, בְּשִׂמְחָה וְחֶדְוָה רַבָּה וַעֲצוּמָה, וּלְדַבֵּר הַרְבֵּה דִּבּוּרֵי אֱמוּנָה הַקְּדוֹשָׁה לוֹמַר בְּפֶה מָלֵא שֶׁאֲנִי מַאֲמִין בְּךָ יְהֹוָה אֱלֹהֵינוּ וֵאלֹהֵי אֲבוֹתֵינוּ וּבְכָל הַצַּדִּיקִים הָאֲמִתִּיִּים שֶׁהָיוּ מִימוֹת עוֹלָם עַד הֵנָּה וּבְתוֹרָתְךָ הַקְּדוֹשָׁה אֲשֶׁר נָתַתָּ לָנוּ עַל יְדֵי מֹשֶׁה עַבְדֶּךָ בִּכְתָב וּבְעַל פֶּה וּלְהַאֲרִיךְ בְּדִבּוּרֵי אֱמֶת וֶאֱמוּנָה בְּלֵב שָׁלֵם, עַד שֶׁתֵּצֵא נִשְׁמָתִי מִתּוֹךְ דִּבּוּרֵי אֱמוּנָה הַקְּדוֹשָׁה, וְתֻכְלַל נַפְשִׁי וְרוּחִי וְנִשְׁמָתִי מִיַּד בְּתוֹךְ הָאֱמוּנָה הַקְּדוֹשָׁה וְתַעֲלֶה וְתִרְאֶה בְּאוֹר פָּנֶיךָ וְתִהְיֶה נַפְשִׁי צְרוּרָה בִּצְרוֹר הַחַיִּים אֶת יְהֹוָה אֱלֹהַי בְּתוֹךְ כְּלַל נַפְשׁוֹת הַצַּדִּיקִים הַקְּדוֹשִׁים שֶׁל בְּנֵי יִשְׂרָאֵל עַמֶּךָ וְאֶזְכֶּה "לַחֲזוֹת בְּנֹעַם יְהֹוָה וּלְבַקֵּר בְּהֵיכָלוֹ":
<h3>תתשעב</h3>
רִבּוֹנוֹ שֶׁל עוֹלָם רִבּוֹנוֹ שֶׁל עוֹלָם רַחֵם עָלַי לְמַעַן שְׁמֶךָ, מָלֵא רַחֲמִים יוֹדֵעַ תַּעֲלוּמוֹת, אַתָּה יוֹדֵעַ כָּל מַה שֶּׁעָבַר עָלַי וְכָל מַה שֶּׁעָבַרְתִּי וּפָגַמְתִּי נֶגְדְּךָ עַד הֵנָּה, אֲבָל חַסְדְּךָ גָּדוֹל עָלַי, וַעֲדַיִן אַתָּה מְחַיֶּה אוֹתִי, וְאַתָּה מְחַזְּקֵנִי בְּרַחֲמֶיךָ עֲדַיִן לְחַפֵּשׂ וּלְבַקֵּשׁ פְּלֵטָה, לְפַלֵּט וּלְמַלֵּט נַפְשִׁי מִמַּה שֶּׁאֲנִי צָרִיךְ לְהִנָּצֵל וּלְהִמָּלֵט אֲדוֹן יָחִיד מָלֵא רַחֲמִים פּוֹדֶה וּמַצִּיל גּוֹאֵל חָזָק גּוֹאֵל יִשְׂרָאֵל, רַחֵם עָלַי וּמַהֵר לְגָאֳלֵנִי גְאֻלָּה שְׁלֵמָה מְהֵרָה לְמַעַן שְׁמֶךָ מִכָּל הַתַּאֲווֹת רָעוֹת וְהִרְהוּרִים רָעִים וּמִכָּל הַחֲטָאִים וְהַפְּגָמִים שֶׁהֻרְגַּלְתִּי בָּהֶם אוֹי לִי וַי לִי, אוֹי לִי וַי לִי, אוֹי אוֹי וַאֲבוֹי, אוֹי אוֹי אֵינִי יוֹדֵעַ כְּלָל מַה לְדַבֵּר, וְאֵיךְ לְבַקֵּשׁ עֵצָה וְתַחְבּוּלָה בִּיוֵן מְצוּלָה וְאֵין מָעֲמָד כָּזֶה, בְּבִלְבּוּל כָּזֶה, בִּרְגִילוּת לֹא טוֹבִים כָּאֵלֶּה בְּרִפְיוֹן יָדַיִם כָּזֶה, בְּקַשְׁיוּת עֹרֶף כָּזֶה אֲבָל אַף עַל פִּי כֵן אֲנִי רוֹאֶה עֲדַיִן חֲסָדֶיךָ הָרַבִּים וְרַחֲמֶיךָ הָעֲצוּמִים עָלַי בְּלִי שִׁעוּר, חֲסָדִים אֲמִתִּיִּים וְנִצְחִיִּים בְּכָל יוֹם וָיוֹם "כִּי חַסְדְּךָ גָּדוֹל עָלַי, וְהִצַּלְתָּ נַפְשִׁי מִשְּׁאוֹל תַּחְתִּיָּה" חַסְדְּךָ גָּדוֹל עָלַי מְאֹד מְאֹד עַד אֵין חֵקֶר וְאֵין מִסְפָּר, "אִם אָמַרְתִּי מָטָה רַגְלִי חַסְדְּךָ יְהֹוָה יִסְעָדֵנִי בְּרֹב שַׂרְעַפַּי בְּקִרְבִּי, תַּנְחוּמֶיךָ יְשַׁעַשְׁעוּ נַפְשִׁי" עַל כֵּן עֲדַיִן עַל מִשְׁמַרְתִּי אֶעֱמֹד, לִשְׁטֹחַ אֵלֶיךָ כַּפַּי עַד שֶׁתְּחָנֵּנִי וּתְרַחֵם עָלַי וְתוֹשִׁיעֵנִי יְשׁוּעָה שְׁלֵמָה בֶּאֱמֶת וְתִשְׁלַח בְּלִבִּי עֵצוֹת שְׁלֵמוֹת אֲמִתִּיּוֹת בְּכָל יוֹם וּבְכָל עֵת וּבְכָל שָׁעָה, בְּאֹפֶן שֶׁאֶזְכֶּה מֵעַתָּה עַל כָּל פָּנִים לִתְשׁוּבָה שְׁלֵמָה בֶּאֱמֶת, לָסוּר מֵרַע וְלַעֲשׂוֹת הַטּוֹב בְּעֵינֶיךָ תָּמִיד, עַד שֶׁאֶזְכֶּה בְּרַחֲמֶיךָ לִהְיוֹת בִּכְלַל יְרֵאֶיךָ וּתְמִימֶיךָ הַזּוֹכִים לְרַב טוּב הַצָּפוּן וְגָנוּז אֲשֶׁר אַתָּה נוֹתֵן לָהֶם רְשׁוּת לְחַפֵּשׂ וּלְבַקֵּשׁ בְּגִנְזַיָּא דְמַלְכָּא אַשְׁרֵי חֶלְקָם וְאֶזְכֶּה שֶׁיִּהְיוּ נַעֲשִׂין נֵרוֹת קְדוֹשׁוֹת מִכָּל הַמִּצְוֹת שֶׁאַתָּה מְזַכֵּנִי לַעֲשׂוֹת בְּחַיַּי, וְאֵצֶל אֵלּוּ הַנֵּרוֹת הַקְּדוֹשׁוֹת שֶׁל הַמִּצְוֹת אֶזְכֶּה בְּעֵת מִיתָתִי לְחַפֵּשׂ וּלְבַקֵּשׁ בְּגִנְזַיָּא דְמַלְכָּא, וְלֹא אֵיעוּל בְּכִסּוּפָא קַמָּךְ
<h3>תתשעג</h3>
מָלֵא רַחֲמִים הִקְשֵׁיתִי לִשְׁאֹל, אֲבָל מִמְּךָ לֹא יִקְשֶׁה וְלֹא יִפָּלֵא כָּל דָּבָר וַאֲנִי מַאֲמִין בְּנִפְלְאוֹתֶיךָ הָעֲצוּמִים וּבְטוֹבוֹתֶיךָ הַנּוֹרָאִים וּבַחֲסָדֶיךָ הָרַבִּים וְרַחֲמֶיךָ הַגְּדוֹלִים שֶׁעֲדַיִן יֵשׁ גַּם לִי תִּקְוָה לִזְכּוֹת לְכָל זֶה בְּכֹחַ וּזְכוּת הַצַּדִּיקִים הַקְּדוֹשִׁים הָאֲמִתִּיִּים הַנּוֹרָאִים וְהַנִּשְׂגָּבִים אֲשֶׁר בָּהֶם אָנוּ נִשְׁעָנִים תָּמִיד, וּבִלְעָדָם אֵין לָנוּ שׁוּם פִּתְחוֹן פֶּה לְבַקֵּשׁ אוֹתְךָ אֲפִלּוּ עַל דָּבָר קָטָן שֶׁבִּקְטַנִּים אֲבָל בְּכֹחָם הַגָּדוֹל אָנוּ נִשְׁעָנִים לְחַלּוֹת וּלְבַקֵּשׁ פָּנֶיךָ עַל כָּל הַגְּדוֹלוֹת וְהַטּוֹבוֹת שֶׁבְּכָל הָעוֹלָמוֹת, כִּי כֹחָם וּזְכוּתָם מַסְפִּיק גַּם עָלַי וְעַל כָּל יִשְׂרָאֵל לְזַכּוֹת אוֹתָנוּ לְכָל טוּב אֲמִתִּי וְנִצְחִי עָזְרֵנִי לְמַעַן שְׁמֶךָ, הוֹשִׁיעֵנִי לְמַעַן חַסְדֶּךָ "פֵּרַשְׂתִּי יָדַי אֵלֶיךָ נַפְשִׁי כְּאֶרֶץ עֲיֵפָה לְךָ סֶלָה"
<h3>תתשעד</h3>
חֲמֹל עָלַי מָלֵא רַחֲמִים וְעָזְרֵנִי וְהוֹשִׁיעֵנִי לְדַלֵּג וּלְקַפֵּץ עַל כָּל הַבְלֵי עוֹלָם הַזֶּה וּלְהִתְקָרֵב אֵלֶיךָ בֶּאֱמֶת וּבְתָמִים לְעוֹלְמֵי עַד וּלְנֵצַח נְצָחִים, וִיקֻיַּם בִּי מִקְרָא שֶׁכָּתוּב: "כִּי הִצַּלְתָּ נַפְשִׁי מִמָּוֶת הֲלֹא רַגְלַי מִדֶּחִי לְהִתְהַלֵּךְ לִפְנֵי אֱלֹהִים בְּאוֹר הַחַיִּים" וְנֶאֱמַר: "שׁוּבִי נַפְשִׁי לִמְנוּחָיְכִי כִּי יְהֹוָה גָּמַל עָלָיְכִי, כִּי חִלַּצְתָּ נַפְשִׁי מִמָּוֶת אֶת עֵינִי מִן דִּמְעָה אֶת רַגְלִי מִדֶּחִי, אֶתְהַלֵּךְ לִפְנֵי יְהֹוָה בְּאַרְצוֹת הַחַיִּים תּוֹדִיעֵנִי אֹרַח חַיִּים שׂבַע שְׂמָחוֹת אֶת פָּנֶיךָ, נְעִימוֹת בִּימִינְךָ נֶצַח" אָמֵן וְאָמֵן:
<h2>תפילה קמז</h2>
<h3>תתשעה</h3>
{מיוסד ע"פ תורה רעט}
"מִן הַמֵּצַר קָרָאתִי יָהּ עָנָנִי בַּמֶּרְחָב יָהּ, בַּצַּר לִי אֶקְרָא יְהֹוָה וְאֶל אֱלֹהַי אֲשַׁוֵּעַ יִשְׁמַע מֵהֵיכָלוֹ קוֹלִי וְשַׁוְעָתִי לְפָנָיו תָּבוֹא בְּאָזְנָיו קָרָאתִי מִצָּרָה לִי אֶל יְהֹוָה וַיַּעֲנֵנִי, מִבֶּטֶן שְׁאוֹל שִׁוַּעְתִּי, שָׁמַעְתָּ קוֹלִי קוֹלִי אֶל יְהֹוָה אֶקְרָא וַיַּעֲנֵנִי מֵהַר קָדְשׁוֹ סֶלָה קוֹלִי אֶל יְהֹוָה אֶקְרָא וְאֶל יְהֹוָה אֶתְחַנָּן", עָזְרֵנִי מָלֵא רַחֲמִים לְבַל יוּכְלוּ לְבַלְבֵּל אוֹתִי הַמַּחֲשָׁבוֹת וְהָרַעְיוֹנִים הַמְּבַלְבְּלִים וּמְעַכְּבִים מִלְּהִתְפַּלֵּל וְלִצְעֹק וּלְסַדֵּר תְּפִלָּתִי וּתְחִנָּתִי וּבַקָּשָׁתִי לְפָנֶיךָ בְּכָל עֵת, וְאַל יַטְרִידֵנִי הַצַּעַר וְהַדַּחֲקוּת בְּגוּף וָנֶפֶשׁ וּמָמוֹן חַס וְשָׁלוֹם מִלִּקְרוֹא אֵלֶיךָ, רַק אֶזְכֶּה לִקְרֹא וְלִצְעֹק אֵלֶיךָ תָמִיד יִהְיֶה אֵיךְ שֶׁיִּהְיֶה כִּי אַתָּה יָדַעְתָּ כַּמָּה וְכַמָּה קָשֶׁה וְכָבֵד עָלַי בְּכָל יוֹם וּבְכָל עֵת לִפְתֹּחַ פִּי לְפָנֶיךָ בִּתְפִלָּה וּבִפְרָט בְּעֵת שֶׁאֲנִי רוֹצֶה לְפָרֵשׁ שִׂיחָתִי לְפָנֶיךָ עַד אֲשֶׁר עַל פִּי רֹב אֵינִי יָכֹל לִפְתֹּחַ פִּי לְדַבֵּר דִּבּוּר לְפָנֶיךָ מֵרֹב הַדַּחֲקוּת וְהַכְּבֵדוּת, "כִּי יוֹמָם וָלַיְלָה תִּכְבַּד עָלַי יָדֶיךָ, נֶהְפַּךְ לְשַׁדִּי בְּחַרְבֹנֵי קַיִץ סֶלָה", וְאֵין לִי מְנוּחָה מֵרוֹדְפֵי נַפְשִׁי בְּכָל עֵת, וּמִגֹּדֶל רִבּוּי צָרוֹת הַנֶּפֶשׁ וְהַגּוּף נִסְגַּר וְנֶאֱלַם פִּי וְקָשֶׁה וְכָבֵד עָלַי מְאֹד לִפְתֹּחַ פִּי לְפָנֶיךָ וְהָעִקָּר מֵחֲמַת הַחֲלִישׁוּת שֶׁמַּפִּיל וּמַחְלִישׁ אוֹתִי בְּדַעְתִּי בְּכָל עֵת, מֵחֲמַת שֶׁאֲנִי יוֹדֵעַ שֶׁאֲנִי בְּעַצְמִי הַחַיָּב בְּכָל מַה שֶּׁעוֹבֵר עָלַי אֲבָל אַתָּה מָלֵא רַחֲמִים כְּבָר הוֹדַעְתָּנוּ שֶׁאַף עַל פִּי כֵן אַתָּה מִתְאַוֶּה לִתְפִלָּתֵנוּ וְחָפֵץ בִּתְחִנּוֹתֵינוּ וְשׁוֹמֵעַ וּמַאֲזִין וּמַקְשִׁיב לְקוֹל שִׂיחוֹתֵינוּ וְאֶנְקוֹתֵינוּ וְאַנְחוֹתֵינוּ, כַּאֲשֶׁר הִזְהַרְתָּנוּ פְעָמִים רַבּוֹת אֵין מִסְפָּר כְּמוֹ שֶׁכָּתוּב: "כִּי לֹא בָזָה וְלֹא שִׁקַּץ עֱנוּת עָנִי וְלֹא הִסְתִּיר פָּנָיו מִמֶּנוּ וּבְשַׁוְּעוֹ אֵלָיו שָׁמֵעַ"
<h3>תתשעו</h3>
עַל כֵּן הִנְנִי מַפִּיל תְּחִנָּתִי לְפָנֶיךָ, וּפוֹרֵשׂ וְשׁוֹטֵחַ כַּפַּי מוּל רַחֲמֶיךָ וַחֲנִינוֹתֶיךָ וְחֶמְלָתְךָ הַמְרֻבִּים וְהַנִּפְלָאִים מְאֹד מְאֹד שֶׁתִּהְיֶה עִמִּי בְּכָל עֵת וּבְכָל שָׁעָה, וְתַעַזְרֵנִי תָמִיד שֶׁלֹּא אֶסְתַּכֵּל כְּלָל עַל כָּל מִינֵי בִּלְבּוּלִים וְרַעְיוֹנִים כָּאֵלֶּה וְכָאֵלֶּה, רַק אֶזְכֶּה לְהִתְחַזֵּק בְּכָל עֵת לְהַתְחִיל לְפָרֵשׁ שִׂיחָתִי לְפָנֶיךָ מִתּוֹךְ הַמֵּצַר וְהַדֹּחַק, וּלְקַיֵּם "וְדִבֶּר פִּי בַּצַּר לִי" וְאִיגַּע וְאֶחְתֹּר וְאֶדְחַק אֶת עַצְמִי לְהַטּוֹת תָּמִיד מַחֲשַׁבְתִּי וּלְבָבִי אֶל הָאֱמֶת, וּלְדַבֵּר לְפָנֶיךָ כָּל מַה שֶּׁאוּכַל לְדַבֵּר אֵיזֶה דִּבּוּר אֱמֶת כָּל שֶׁהוּא, אֲפִלּוּ מִתּוֹךְ הַמֵּצַר וְהַדֹּחַק הַגָּדוֹל וְאַתָּה בְּרַחֲמֶיךָ וַחֲסָדֶיךָ הָרַבִּים בַּצָּר תַּרְחִיב לִי בְּכָל עֵת, וְתַרְחִיב פִּי וּתְמַלְּאֵהוּ, וְתַעַזְרֵנִי וְתוֹשִׁיעֵנִי וּתְזַכֵּנִי וְתִפְתַּח פִּי בְּהַרְחָבָה גְדוֹלָה, לְפָרֵשׁ וּלְבָאֵר וְלָשִׂיחַ כָּל שִׂיחָתִי לְפָנֶיךָ, בְּדִבְרֵי חֵן וְרִצּוּי וְתַחֲנוּנִים בְּאֹפֶן שֶׁתִּשְׁמַע תְּפִלָּתִי וּתְחִנָּתִי וְיִכְמְרוּ רַחֲמֶיךָ עָלַי בְּכָל עֵת, וּתְקָרְבֵנִי אֵלֶיךָ וּלְתוֹרָתְךָ וְלַעֲבוֹדָתְךָ בֶּאֱמֶת
<h3>תתשעז</h3>
וּתְזַכֵּנִי לְהִתְקָרֵב לְצַדִּיקִים אֲמִתִּיִּים אֲשֶׁר אוֹר הִתְגַּלּוּת חִדּוּשֵׁי תוֹרָתָם נִמְשָׁךְ מִלְמַעְלָה לְמַטָּה שֶׁלְּמַעְלָה תּוֹרָתָם רְחָבָה וּגְבוֹהָה מְאֹד, וּלְמַטָּה מִתְקַצֶּרֶת הַרְבֵּה כְּדֵי לְהַכְנִיסָהּ בְּתוֹךְ לְבָבֵנוּ וְשִׂכְלֵנוּ לְכָל אֶחָד כָּרָאוּי לוֹ, וְתַרְחִיקֵנִי מֵהַהוֹפְכִים אָרְחוֹת יֹשֶׁר אֲשֶׁר תּוֹרָתָם מִמַּטָּה לְמַעְלָה שֶׁלְּמַטָּה מַרְחִיבִים אוֹתָהּ יוֹתֵר מִדַּי וּלְמַעְלָה הִיא קְצָרָה מְאֹד
<h3>תתשעח</h3>
וְתַחְמֹל עָלַי וּתְזַכֵּנִי לְחַדֵּשׁ חִדּוּשֵׁי תּוֹרָה אֲמִתִּיִּים בְּדֶרֶךְ הַצַּדִּיקֵי אֱמֶת הַמַּמְשִׁיכִים וְאוֹמְרִים תּוֹרָה מִלְּמַעְלָה לְמַטָּה וְכֵן בְּכָל הַתְּפִלּוֹת וְהַתְּחִנּוֹת וּבַקָּשׁוֹת אֶזְכֶּה לְהַתְחִיל מִן הַמֵּצַר וְהַדֹּחַק, וְאַתָּה בְּרַחֲמֶיךָ תַּרְחִיב פִּי וְתַשְׁפִּיעַ לִי רוּחַ קָדְשְׁךָ מִן הַשָּׁמַיִם שֶׁאֶזְכֶּה לְפָרֵשׁ כָּל שִׂיחָתִי לְפָנֶיךָ בֶּאֱמֶת כִּרְצוֹנְךָ הַטּוֹב, וְיֶעֱרַב שִׂיחָתִי לְפָנֶיךָ בֶּאֱמֶת
<h3>תתשעט</h3>
וְתַעַזְרֵנִי וְתוֹשִׁיעֵנִי בְּכָל עֵת בְּכָל מַה שֶּׁאֲנִי צָרִיךְ לְהִוָּשֵׁעַ, בְּאֹפֶן שֶׁאֶזְכֶּה מְהֵרָה לִהְיוֹת כִּרְצוֹנְךָ הַטּוֹב בֶּאֱמֶת כִּי אַתָּה לְבַד יוֹדֵעַ עֲמַל הָאָדָם וְדָחֳקוֹ בָּזֶה הָעוֹלָם בְּכָל יוֹם, בִּפְרָט בָּעֵת שֶׁרוֹצֶה לָגֶשֶׁת אֶל הַקֹּדֶשׁ לְפָרֵשׁ שִׂיחָתוֹ לְפָנֶיךָ בַּעַל הָרַחֲמִים, שֶׁרַבִּים קָמִים כְּנֶגְדּוֹ בְּגוּף וָנֶפֶשׁ בְּגַשְׁמִיּוּת וּבְרוּחָנִיּוּת בִּפְרָט כָּמוֹנִי הֶעָנִי, "אֱלֹהִים אַתָּה יָדַעְתָּ לְאִוַּלְתִּי וְאַשְׁמוֹתַי מִמְּךָ לֹא נִכְחָדוּ אַתָּה יָדַעְתָּ שִׁבְתִּי וְקוּמִי בַּנְתָּה לְרֵעִי מֵרָחוֹק יְהֹוָה מָה רַבּוּ צָרָי רַבִּים קָמִים עָלָי" בְּכָל עֵת רַחֵם עָלַי וְחַזְּקֵנִי וְאַמְּצֵנִי בְּכָל עֵת לִבְטֹחַ בַּחֲסָדֶיךָ הָרַבִּים לִקְרֹא אֵלֶיךָ תָמִיד יִהְיֶה אֵיךְ שֶׁיִּהְיֶה "פְּנֵה אֵלַי וְחָנֵּנִי תְּנָה עֻזְּךָ לְעַבְדֶּךָ וְהוֹשִׁיעָה לְבֶן אֲמָתֶךָ עֲשֵׂה עִמִּי אוֹת לְטוֹבָה, וְיִרְאוּ שׂוֹנְאַי וְיֵבֹשׁוּ, כִּי אַתָּה יְהֹוָה עֲזַרְתַּנִי וְנִחַמְתָּנִי בָּרוּךְ יְהֹוָה לְעוֹלָם אָמֵן וְאָמֵן":
<h2>תפילה קמח</h2>
<h3>תתשפ</h3>
{מיוסד ע"פ תורה ר"פ}
"הַט לִבִּי אֶל עֵדְֹתֶיךָ וְאַל אֶל בָּצַע", רִבּוֹנוֹ שֶׁל עוֹלָם עָזְרֵנִי וְהוֹשִׁיעֵנִי וְזַכֵּנִי שֶׁאֶהְיֶה דָבוּק בְּתוֹרָתְךָ וַעֲבוֹדָתְךָ תָמִיד לְעוֹלָם וָעֶד וְתָשִׂים חֶלְקִי מִיּוֹשְׁבֵי בֵּית הַמִּדְרָשׁ וְלֹא מִיּוֹשְׁבֵי קְרָנוֹת וְתִהְיֶה תוֹרָתְךָ אֻמָּנוּתֵנוּ בָּעוֹלָם הַזֶּה וְתִהְיֶה עִמָּנוּ לְעוֹלָם הַבָּא וְאֶהְגֶּה בְּתוֹרָתְךָ יוֹמָם וָלָיְלָה וַאֲפִלּוּ בָּעֵת שֶׁיִּהְיֶה הַהֶכְרַח עַל פִּי רְצוֹנְךָ לַעֲסֹק בְּאֵיזֶה עֵסֶק בִּשְׁבִיל פַּרְנָסָה לַעֲשׂוֹת אֵיזֶה מְלָאכָה אוֹ מַשָּׂא וּמַתָּן אוֹ לִנְסֹעַ אֵיזֶה נְסִיעָה וְכַיּוֹצֵא בָּזֶה, תְּרַחֵם עָלַי וְתוֹשִׁיעֵנִי שֶׁגַּם בִּשְׁעַת עֲשִׂיַּת הַמַּשָּׂא וּמַתָּן וְהָעֵסֶק תִּהְיֶה פְּנִימִיּוּת מַחֲשַׁבְתִּי קְשׁוּרָה וּדְבוּקָה בְּךָ וּבְתוֹרָתְךָ הַקְּדוֹשָׁה הַמְלֻבָּשׁ בְּאוֹתוֹ הָעֵסֶק וְהַמַּשָּׂא וּמַתָּן וְלֹא אַכְנִיס פְּנִימִיּוּת דַּעְתִּי בְּתוֹךְ הַמַּשָּׂא וּמַתָּן וְעִסְקֵי חֹל, רַק חִיצוֹנִיּוּת מַחֲשַׁבְתִּי תַּעֲסֹק בְּהַמַּשָּׂא וּמַתָּן, אֲבָל בִּפְנִימִיּוּת הַמַּחֲשָׁבָה אֶהְיֶה קָשׁוּר וְדָבוּק בְּךָ וּבְתוֹרָתְךָ הַקְּדוֹשָׁה וְאֶזְכֶּה לַעֲשׂוֹת הַמַּשָּׂא וּמַתָּן בֶּאֱמוּנָה גְדוֹלָה, וְיִהְיֶה הַהֵן שֶׁלִּי צֶדֶק וְלֹא אַחֲלִיף וְלֹא אֲשַׁנֶּה דִבּוּרִי לְעוֹלָם, אֲפִלּוּ בִּשְׁבִיל כָּל חֲלָלֵי דְּעָלְמָא וְתִהְיֶה כָּל כַּוָּנָתִי בִּשְׁעַת עֲשִׂיַּת הַמַּשָּׂא וּמַתָּן לְמַעַן שִׁמְךָ וּלְמַעַן תּוֹרָתְךָ, כְּדֵי שֶׁאוּכַל לַעֲסֹק בְּתוֹרָה וַעֲבוֹדָה וּלְהַרְבּוֹת בִּצְדָקָה, וּלְקַיֵּם מִצְוֹתֶיךָ הַקְּדוֹשׁוֹת
<h3>תתשפא</h3>
וּתְזַכֵּנִי לְמַעֵט בְּעֵסֶק וּבְמַשָּׂא וּמַתָּן וּלְהַרְבּוֹת בְּעֵסֶק הַתּוֹרָה לִשְׁמָהּ וְתִהְיֶה תוֹרָתִי קֶבַע וּמְלַאכְתִּי עַרַאי, וַאֲפִלּוּ בִּשְׁעַת עֲשִׂיַּת הַמְּלָאכָה וְהַמַּשָּׂא וּמַתָּן תִּהְיֶה עִקַּר קְבִיעַת דַּעְתִּי וּפְנִימִיּוּת מַחֲשַׁבְתִּי בְתוֹךְ הַתּוֹרָה וְהָעֲבוֹדָה לְמַעַן שִׁמְךָ לְבַד בֶּאֱמֶת לַאֲמִתּוֹ וְתִהְיֶה עִמִּי תָמִיד בְּשִׁבְתִּי בְּבֵיתִי וּבְלֶכְתִּי בַדֶּרֶךְ, וּתְחַזְּקֵנִי בְּהָאֱמוּנָה וְהַבִּטָּחוֹן לֵידַע וּלְהַאֲמִין בֶּאֱמֶת, "כִּי לֹא בְּכֹחַ יִגְבַּר אִישׁ, כִּי לֹא מִמּוֹצָא וּמִמַּעֲרָב וְלֹא מִמִּדְבָּר הָרִים" כִּי הַכֹּל מֵאִתְּךָ לְבַד, רַק רְצוֹנְךָ שֶׁנַּעֲסֹק בְּאֵיזֶה מַשָּׂא וּמַתָּן בִּשְׁבִיל פַּרְנָסָה, כְּדֵי לְבָרֵר וּלְהַעֲלוֹת כָּל הַקְּדֻשּׁוֹת וְהַנִּיצוֹצוֹת הַנְּפוּלִין מֵעִמְקֵי הַקְּלִפּוֹת, לְנַשְּׂאָם וּלְהָרִימָם וְלַחֲזֹר וְלַהֲשִׁיבָם וְלִתְּנָם אֶל מְקוֹמָם
<h3>תתשפב</h3>
רַחֵם עָלֵינוּ מָלֵא רַחֲמִים חוֹשֵׁב מַחֲשָׁבוֹת לְבַל יִדַּח מִמֶּנוּ נִדָּח, וְתֵן לָנוּ כֹחַ וּגְבוּרָה וְעֵצָה לַמִּלְחָמָה, שֶׁבְּכָל עֵת שֶׁנִּצְטָרֵךְ לָצֵאת לַעֲסֹק בַּעֲבוֹדוֹת חִיצוֹנִיּוֹת בְּעִסְקֵי מַשָּׂא וּמַתָּן וְכַיּוֹצֵא בּוֹ, שֶׁיִּהְיֶה כָּל עִסְקֵנוּ וַעֲשִׂיָּתֵנוּ בֶּאֱמוּנָה גְדוֹלָה בִּקְדֻשָּׁה וּבְטָהֳרָה, בְּאֵימָה וּבְיִרְאָה וּבִדְבֵקוּת גָּדוֹל בְּתוֹרָתְךָ וּבַעֲבוֹדָתְךָ בִּפְנִימִיּוּת מַחֲשַׁבְתִּי, בְּאֹפֶן שֶׁיִּהְיֶה לָנוּ כֹּחַ לְבָרֵר עַל יְדֵי הָאֱמוּנָה הַקְּדוֹשָׁה אֶת כָּל הַנִּיצוֹצוֹת שֶׁנָּפְלוּ בְּעִמְקֵי הַקְּלִפּוֹת בַּעֲווֹנוֹתֵינוּ הָרַבִּים וּבַעֲוֹן אֲבוֹתֵינוּ בְּגִלְגּוּל זֶה וּבְגִלְגּוּלִים אֲחֵרִים בְּשׁוֹגֵג וּבְמֵזִיד בְּאֹנֶס וּבְרָצוֹן רַחֵם עָלֵינוּ לְמַעַן שְׁמֶךָ, כִּי אַתָּה יוֹדֵעַ כִּי אֵין בָּנוּ כֹחַ וָדַעַת לִלְחֹם מִלְחָמָה זֹאת לְבָרֵר וּלְהוֹצִיא הַנִּיצוֹצוֹת מִתַּחַת יַד הַקְּלִפּוֹת שֶׁכּוֹבְשִׁים וְאוֹסְרִים אוֹתָם בְּהִתְגַּבְּרוּת גָּדוֹל וּבְכָל עֵת שֶׁמִּתְעוֹרְרִים לְבָרְרָם וּלְהַעֲלוֹתָם הֵם מִתְגָּרִים וּמִתְגַּבְּרִים יוֹתֵר וְיוֹתֵר חַס וְשָׁלוֹם, וּמֵחֲמַת זֶה אָרַךְ עָלֵינוּ הַגָּלוּת וּמָשַׁךְ עָלֵינוּ הַשִּׁעְבּוּד בִּכְלָל וּבִפְרָט, וְאֵין אִתָּנוּ יוֹדֵעַ שׁוּם דֶּרֶךְ אֵיךְ לְהִתְגַּבֵּר נֶגְדָּם, וְאֵיךְ לִלְחֹם עִמָּהֶם עַל מִי לָנוּ לְהִשָּׁעֵן כִּי אִם עַל אָבִינוּ שֶׁבַּשָּׁמַיִם "יְהֹוָה אִישׁ מִלְחָמָה יְהֹוָה שְׁמוֹ" הוּא יִלָּחֵם לָנוּ, "רִיבָה יְהֹוָה אֶת יְרִיבַי לְחַם אֶת לוֹחֲמָי, הַחֲזֵק מָגֵן וְצִנָּה וְקוּמָה בְּעֶזְרָתִי, וְהָרֵק חֲנִית וּסְגֹר לִקְרַאת רוֹדְפָי אֱמֹר לְנַפְשִׁי יְשׁוּעָתֵךְ אָנִי"
<h3>תתשפג</h3>
הוֹשִׁיעֵנִי בַּעַל הַיְשׁוּעוֹת שֶׁתִּהְיֶה מַחֲשַׁבְתִּי תָמִיד דְּבוּקָה בְּךָ וּבְתוֹרָתְךָ אֲפִלּוּ בְּעֵת עִסְקִי בַּעֲבוֹדוֹת חִיצוֹנִיּוֹת בִּמְלָאכָה וּמַשָּׂא וּמַתָּן וְכַיּוֹצֵא וְאֶתְחַזֵּק בֶּאֱמוּנָה שְׁלֵמָה תָמִיד בִּפְרָט בְּעֵת צֵאתִי מֵאֹהֶל תּוֹרָה לַעֲסֹק בְּעִסְקֵי חֹל שֶׁאֶתְגַּבֵּר וְאֶתְחַזֵּק אָז בֶּאֱמוּנָה גְדוֹלָה וַחֲזָקָה בְּיוֹתֵר וְאַתָּה בְּרַחֲמֶיךָ וּבְכֹחֲךָ הַגָּדוֹל תִּתֵּן כֹּחַ לְהָאֱמוּנָה הַקְּדוֹשָׁה שֶׁתְּבָרֵר וּתְלַקֵּט וְתַעֲלֶה וּתְנַשֵּׂא וְתָרִים כָּל הַקְּדֻשּׁוֹת וְכָל הַנִּיצוֹצוֹת הַנְּפוּלוֹת שֶׁנָּפְלוּ בְּכָל הַדְּבָרִים שֶׁבָּעוֹלָם מִיּוֹם בְּרִיאַת הָעוֹלָם עַד הַיּוֹם הַזֶּה וְתַעֲלֶה וּתְנַשֵּׂא אוֹתָם, וְתַחֲזֹר וְתִתְּנֵם וּתְשִׁיבֵם לִמְקוֹמָם אֶל מָקוֹם אֲשֶׁר הָיָה שָׁם אָהֳלָם בַּתְּחִלָּה בְּיֶתֶר שְׂאֵת וְיֶתֶר עָז וְאַל יִדַּח מִמְּךָ נִדָּח זַכֵּנוּ בְּרַחֲמֶיךָ הָרַבִּים לַעֲסֹק בְּמַשָּׂא וּמַתָּן בֶּאֱמוּנָה וְתִהְיֶה פְּנִימִיּוּת מַחֲשַׁבְתֵּנוּ דְבוּקָה וּקְשׁוּרָה בְּהַתּוֹרָה גַּם בִּשְׁעַת עֲשִׂיַּת הַמַּשָּׂא וּמַתָּן וְעַל יְדֵי זֶה נִזְכֶּה שֶׁתַּצִּילֵנוּ וְתִשְׁמְרֵנוּ שֶׁלֹּא נִצְטָרֵךְ לְעוֹלָם לָבוֹא לְזִילוּתָא דְבֵי דִינָא, שֶׁלֹּא נִצְטָרֵךְ לָבוֹא (לִפְנֵי) לִידֵי דַּיָּנִים לָדוּן לִפְנֵיהֶם בְּדִין תּוֹרָה, רַק יִהְיֶה כָּל מַשָׂאֵינוּ וּמַתָּנֵינוּ בֶּאֱמוּנָה וְכָל מִי שֶׁנַּעֲסֹק עִמָּהֶם בְּמַשָּׂא וּמַתָּן יִשְׂאוּ וְיִתְּנוּ עִמָּנוּ בֶּאֱמוּנָה בֶּאֱמֶת, וְנֵדַע וְנָבִין וְנַאֲמִין שֶׁבְּכָל הַמַּשָּׂא וּמַתָּן מְלֻבָּשׁ תּוֹרָה, וְיִהְיֶה הַמַּשָּׂא וּמַתָּן מְקֻשָּׁר תָּמִיד אֶל הַתּוֹרָה, בְּאֹפֶן שֶׁלֹּא נִצְטָרֵךְ לְתַקֵּן הַמַּשָּׂא וּמַתָּן עַל יְדֵי הַדִּין תּוֹרָה לִפְנֵי הַדַּיָּנִים
<h3>תתשפד</h3>
רִבּוֹנוֹ שֶׁל עוֹלָם מַלֵּא מִשְׁאֲלוֹתֵינוּ לְטוֹבָה בְּרַחֲמִים, וְעָזְרֵנוּ וְזַכֵּנוּ לְנַצֵּחַ הַמִּלְחָמָה בָּזֶה הָעוֹלָם עַל יְדֵי הַתּוֹרָה וְהָאֱמוּנָה הַקְּדוֹשָׁה "שְׁמַע יְהֹוָה וְחָנֵּנִי, יְהֹוָה הֱיֵה עוֹזֵר לִי" עֲזֹר וְהוֹשִׁיעָה לַחֲלוּשֵׁי כֹחַ לַחֲלוּשֵׁי דַעַת לַחֲלוּשֵׁי עֵצָה כָמוֹנוּ הַיּוֹם, לְנַצֵּחַ מִלְחָמָה כְּבֵדָה כָּזֹאת בְּכָל הָאֳפָנִּים, כִּי לֹא הָיָה עוֹלֶה עַל דַּעְתֵּנוּ לְבַקֵּשׁ וּלְהִתְחַנֵּן עַל זֶה לְעֹצֶם פְּגָמֵינוּ הַמְרֻבִּים אַךְ לְפָנֶיךָ נִגְלוּ כָל תַּעֲלוּמוֹת לִבֵּנוּ שֶׁאָנוּ בְּטוּחִים וְנִשְׁעָנִים עַל כֹּחָם שֶׁל הַצַּדִּיקִים הָאֲמִתִּיִּים עֲלֵיהֶם הִשְׁלַכְנוּ אֶת יְהָבֵנוּ הֵם יִלָּחֲמוּ בַּעֲדֵנוּ, וַאֲנַחְנוּ נֵלֵךְ אַחַר עֵצוֹתֵיהֶם הַקְּדוֹשׁוֹת וְנִדְרֹךְ בִּנְתִיבוֹתֵיהֶם, וְלֹא נָסוּר מִדִּבְרֵיהֶם יָמִין וּשְׂמֹאל "יְהֹוָה יִגְמֹר בַּעֲדִי יְהֹוָה חַסְדְּךָ לְעוֹלָם מַעֲשֵׂי יָדֶיךָ אַל תֶּרֶף, אָנָּא יְהֹוָה הוֹשִׁיעָה נָּא, אָנָּא יְהֹוָה, הַצְלִיחָה נָּא יְהֹוָה הוֹשִׁיעָה הַמֶּלֶךְ יַעֲנֵנוּ בְיוֹם קָרְאֵנוּ, יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ, יְהֹוָה צוּרִי וְגוֹאֲלִי" אָמֵן וְאָמֵן:
<h2>תפילה קמט</h2>
<h3>תתשפה</h3>
{מיוסד ע"פ תורה "אחד היה אברהם" בתחילת ליקוטי תנינא}
"פְּנֵה אֵלַי וְחָנֵּנִי כִּי יָחִיד וְעָנִי אָנִי, שָׁקַדְתִּי וָאֶהְיֶה כְּצִפּוֹר בּוֹדֵד עַל גָּג" רִבּוֹנוֹ שֶׁל עוֹלָם מָה אוֹמַר מָה אֲדַבֵּר, "הַבֵּט יָמִין וּרְאֵה וְאֵין לִי מַכִּיר, אָבַד מָנוֹס מִמֶּנִּי, אֵין דּוֹרֵשׁ לְנַפְשִׁי זָעַקְתִּי אֵלֶיךָ יְהֹוָה, אָמַרְתִּי אַתָּה מַחְסִי, חֶלְקִי בְּאֶרֶץ הַחַיִּים הַקְשִׁיבָה אֶל רִנָּתִי כִּי דַלּוֹתִי מְאֹד, הַצִּילֵנִי מֵרוֹדְפַי כִּי אָמְצוּ מִמֶּנִּי"
<h3>תתשפו</h3>
רִבּוֹנוֹ שֶׁל עוֹלָם יוֹדֵעַ תַּעֲלוּמוֹת עֶצֶם הָאֱמֶת וְחָפֵץ בֶּאֱמֶת קָרוֹב לְקוֹרְאָיו בֶּאֱמֶת אַתָּה לְבַד יוֹדֵעַ אֶת כָּל הַמַּעֲשֶׂה אֲשֶׁר נַעֲשֶׂה עִמִּי בְּכָל יוֹם וָיוֹם, מִי וָמִי הָעוֹמְדִים עָלַי בְּכָל יוֹם בְּגַשְׁמִיּוּת וּבְרוּחָנִיּוּת לִמְנֹעַ וּלְעַכֵּב אוֹתִי חַס וְשָׁלוֹם מִדֶּרֶךְ הַחַיִּים "יְהֹוָה מָה רַבּוּ צָרָי רַבִּים קָמִים עָלָי", אַתָּה יוֹדֵעַ בְּכַמָּה מִינֵי מְנִיעוֹת וְעִכּוּבִים וַהֲסָתוֹת וּפִתּוּיִים וּבִלְבּוּלִים שֶׁמִּתְגַּבְּרִים עָלַי בְּכָל עֵת לִמְנֹעַ אוֹתִי חַס וְשָׁלוֹם מִדֶּרֶךְ הָאֱמֶת מִלְּהִתְקָרֵב אֵלֶיךָ וְלִירֵאֶיךָ וְלַצַּדִּיקִים הָאֲמִתִּיִּים וּבְעֹצֶם שִׁפְלוּתִי וְרִבּוּי עֲווֹנוֹתַי וְעֹצֶם פִּזּוּר נַפְשִׁי וּבִלְבּוּל דַּעְתִּי שֶׁיֵּשׁ לִי מִמֶּנִּי בְּעַצְמִי, עוֹד הֵם מִתְגַּבְּרִים וּמִתְגָּרִים בִּי בְּכָל עֵת הַמְּנִיעוֹת וְהָעִכּוּבִים מִכָּל בְּנֵי הָעוֹלָם, הֵן הַמְּנִיעוֹת מִבְּנֵי הַבַּיִת וְהַקְּרוֹבִים, הֵן הַמְּנִיעוֹת מִשְּׁאָר בְּנֵי הָעוֹלָם מֵרִבּוּי הַשִּׁנּוּי דֵּעוֹת וְהַמַּחֲלֹקֶת שֶׁבָּעוֹלָם עַל נְקֻדַּת הָאֱמֶת לַאֲמִתּוֹ
<h3>תתשפז</h3>
וְעַתָּה יְהֹוָה אֱלֹהִים אֱמֶת עָזְרֵנִי וְהוֹשִׁיעֵנִי וְחַזְּקֵנִי וְאַמְּצֵנִי בַּעֲבוֹדָתְךָ בֶּאֱמֶת וְזַכֵּנִי לְהִתְקָרֵב לִירֵאֶיךָ וּתְמִימֶיךָ הַהוֹלְכִים בִּדְרָכֶיךָ בֶּאֱמֶת וְלֹא יִהְיֶה כֹחַ לְשׁוּם אָדָם שֶׁבָּעוֹלָם לִמְנֹעַ אוֹתִי מִדֶּרֶךְ הָאֱמֶת בְּשׁוּם אֹפֶן בָּעוֹלָם יִהְיֶה מִי שֶׁיִּהְיֶה הֵן קָרוֹב הֵן רָחוֹק וּתְחַזֵּק אֶת דַּעְתִּי בֶּאֱמוּנָתְךָ תָּמִיד וְאֶהְיֶה דוֹמֶה בְעֵינַי כְּאִלּוּ אֲנִי יָחִיד בָּעוֹלָם כְּמוֹ שֶנֶּאֱמַר: "אֶחָד הָיָה אַבְרָהָם" וְלֹא אֶשְׁמַע כְּלָל וְלֹא אֶסְתַּכֵּל עַל שׁוּם מוֹנֵעַ וּמְעַכֵּב וּמַלְעִיג וּמִתְלוֹצֵץ וּמְבַלְבֵּל בָּעוֹלָם וְלֹא יוּכַל שׁוּם אָדָם לְבַלְבֵּל אוֹתִי מִדֶּרֶךְ הָאֱמֶת וְהַיָּשָׁר אֲפִלּוּ גְדוֹלִים מִמֶּנִּי וְצַדִּיקִים כְּנֶגְדִּי, רַק אֶזְכֶּה לְהִתְנַהֵג בְּדֶרֶךְ הָאֱמֶת כְּפִי מַה שֶּׁלִּמַּדְתַּנִי מִנְּעוּרַי עַל יְדֵי רַבּוֹתֵינוּ הַקְּדוֹשִׁים הָאֲמִתִּיִּים וְאֶהְיֶה רָגִיל לוֹמַר בְּנַפְשִׁי שֶׁאֵינִי יוֹדֵעַ כְּלָל מַה נַּעֲשֶׂה בָּעוֹלָם עִם כָּל אֶחָד וְאֶחָד, רַק אֲנִי בְּתֻמִּי אֵלֵךְ בְּדֶרֶךְ הָאֱמֶת כְּפִי מַדְרֵגָתִי כַּאֲשֶׁר לִמַּדְתַּנִי עַל יְדֵי בְּחִירֵי צַדִּיקֶיךָ הָאֲמִתִּיִּים שֶׁהֵם נְקֻדַּת הָאֱמֶת שֶׁבְּכָל הָעוֹלָמוֹת וְלֹא אֶסְתַּכֵּל עַל שׁוּם דֵּעָה וְרָצוֹן שֶׁהוּא נֶגֶד רְצוֹנָם שֶׁהוּא רְצוֹנְךָ בֶּאֱמֶת, וַאֲפִלּוּ כְּשֶׁיִּהְיֶה הַהֶכְרֵחַ לְהִתְוָּעֵד עִם בְּנֵי הָאָדָם וּלְדַבֵּר עִמָּהֶם הֵן בְּמִלֵּי דִשְׁמַיָּא וְהֵן בְּמִלֵּי דְּעָלְמָא, אַף עַל פִּי כֵן לֹא יְבַלְבֵּל דַּעְתִּי מִן הָאֱמֶת לַאֲמִתּוֹ כְּלָל, וְאֶזְכֶּה לְקַיֵּם בֶּאֱמֶת מִקְרָא שֶׁכָּתוּב: "מִי לִי בַּשָּׁמָיִם וְעִמְּךָ לֹא חָפַצְתִּי בָאָרֶץ יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי", חֲזַק:
<h2>תפילה קנ</h2>
<h3>תתשפח</h3>
{מיוסד ע"פ תורה רמ"ה}
"גַּל עֵינַי וְאַבִּיטָה, נִפְלָאוֹת מִתּוֹרָתֶךָ בָּרוּךְ אַתָּה יְהֹוָה, לַמְּדֵנִי חֻקֶּיךָ דְּרָכַי סִפַּרְתִּי וַתַּעֲנֵנִי, לַמְּדֵנִי חֻקֶּיךָ דֶּרֶךְ שֶׁקֶר הָסֵר מִמֶּנִּי, וְתוֹרָתְךָ חָנֵּנִי טוּב טַעַם וָדַעַת לַמְּדֵנִי, כִּי בְמִצְוֹתֶיךָ הֶאֱמָנְתִּי טוֹב אַתָּה וּמֵטִיב, לַמְּדֵנִי חֻקֶּיךָ עֲשֵׂה עִם עַבְדְּךָ כְחַסְדֶּךָ, וְחֻקֶּיךָ לַמְּדֵנִי עַבְדְּךָ אָנִי הֲבִינֵנִי, וְאֵדְעָה עֵדוֹתֶיךָ פָּנֶיךָ הָאֵר בְּעַבְדֶּךָ, וְלַמְּדֵנִי אֶת חֻקֶּיךָ"
<h3>תתשפט</h3>
רִבּוֹנוֹ שֶׁל עוֹלָם חוֹנֵן לָאָדָם דַּעַת הַמְלַמֵּד תּוֹרָה לְעַמּוֹ יִשְׂרָאֵל, אַתָּה צִוִּיתָנוּ עַל יְדֵי צַדִּיקֶיךָ הָאֲמִתִּיִּים לְעַיֵּן בַּתּוֹרָה וּלְחַדֵּשׁ בָּהּ וּבְחֶמְלָתְךָ הַגְּדוֹלָה חָמַלְתָּ עָלַי לְהָבִין מְעַט בְּתוֹרָתְךָ הַקְּדוֹשָׁה, עַד אֲשֶׁר יֵשׁ בְּכֹחִי לְהִתְיַגֵּעַ עַד שֶׁאֶמְצָא חִדּוּשֵׁי תוֹרָה, כְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה יָגַעְתִּי וְלֹא מָצָאתִי אַל תַּאֲמִין וְכַאֲשֶׁר שָׁמַעְתִּי וְרָאִיתִי כְּבָר כַּמָּה וְכַמָּה אֲנָשִׁים כְּעֶרְכִּי שֶׁזָּכוּ עַל יְדֵי יְגִיעָתָם לְחִדּוּשֵׁי תוֹרָה הַרְבֵּה כִּי הוּא חוֹבָה עַל בֶּן תּוֹרָה לְהִשְׁתַּדֵּל וּלְהִתְיַגֵּעַ בָּזֶה עַד שֶׁיִּמְצָא חִדּוּשֵׁי תוֹרָה וְלֹא יִהְיֶה עֵץ יָבֵשׁ חַס וְשָׁלוֹם, רַק יַעֲשֶׂה פֵרוֹת בַּתּוֹרָה שֶׁהוּא תִּקּוּן גָּדוֹל לְנַפְשׁוֹ וְעַתָּה אֲדוֹנִי מַלְכִּי וֵאלֹהָי אָבִי שֶׁבַּשָּׁמַיִם, מָה אוֹמַר וּמָה אֲדַבֵּר, אַחַר שֶׁבַּעֲווֹנוֹתַי הָעֲצוּמִים נִתְרַחַקְתִּי מִמְּךָ כָּל כָּךְ עַד שֶׁאֲנִי רָחוֹק בְעֵינַי אֲפִלּוּ מִלְּבַקֵּשׁ עַל זֶה, וְגַם אֲנִי מִתְרַשֵּׁל הַרְבֵּה אֲפִלּוּ בְעֵסֶק הַתּוֹרָה בִּפְשִׁיטוּת לִפְעָמִים מֵחֲמַת אֹנֶס מִטִּרְדַּת הַפַּרְנָסָה וּמֵרִבּוּי הַבִּטּוּלִים הַמְבַטְּלִין, וְעַל פִּי רֹב אֲנִי חַיָּב בְּעַצְמִי מַה שֶּׁאֲנִי מִתְבַּטֵּל מִדִּבְרֵי תוֹרָה בְּעִתִּים הַרְבֵּה שֶׁאֲנִי יָכוֹל לַחֲטֹף בָּהֶם דִּבְרֵי תוֹרָה הַרְבֵּה וְכָל מַה שֶּׁאֲנִי מִתְבַּטֵּל מֵהַתּוֹרָה נִמְצָאִים כְּנֶגְדִּי בִּטּוּלִים הַרְבֵּה כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה אִם בִּטַּלְתָּ מִן הַתּוֹרָה יֵשׁ לְךָ בְּטֵלִים הַרְבֵּה כְּנֶגְדָּךְ עַתָּה אֵיךְ זוֹכִין לַחְתֹּר חֲתִירָה לְבַקֵּשׁ אוֹתְךָ לְתַקֵּן כָּל זֶה עַד שֶׁאֶזְכֶּה לַעֲסֹק בַּתּוֹרָה בֶּאֱמֶת וְלַהֲגוֹת בָּהּ יוֹמָם וָלַיְלָה וְלֹא אֶפְטֹר אֶת עַצְמִי בְּתֵרוּצִים שֶׁל שֶׁקֶר, וְלֹא אַטְעֶה אֶת עַצְמִי כִּי סוֹף כָּל סוֹף מַה יִּהְיֶה מִמֶּנִּי וּמָה אָשִׁיב בְּיוֹם הַדִּין כְּשֶׁיִּשְׁאֲלוּ אוֹתִי פִּלְפַּלְתָּ בַּחָכְמָה? צִפִּיתָ בַּמֶּרְכָּבָה? בְּהָאֵיךְ אַנְפִּין אֵיעוּל קָדָם מַלְכָּא בִּפְרָט שֶׁאֲנִי יוֹדֵעַ בְּנַפְשִׁי אֲשֶׁר קִלְקַלְתִּי הַרְבֵּה הַרְבֵּה עַל יְדֵי מַעֲשַׂי הָרָעִים וּמַחְשְׁבוֹתַי הַמְגֻנּוֹת וּמִדּוֹתַי הָרָעוֹת וַעֲדַיִן לֹא שַׁבְתִּי מִטָּעוּתִי וְהַמְּצוּלוֹת יָם שׁוֹטְפִים עָלַי בְּכָל עֵת, וַאֲנִי מֻטְבָּע בִּיוֵן מְצוּלָה וְאֵין מָעֳמָד, עַד אֲשֶׁר אֵינִי יוֹדֵעַ כְּלָל הֵיכָן אֲנִי בָּעוֹלָם, וַאֲנִי הוֹלֵךְ נָע וָנָד מְבֻלְבָּל וּמְטֹרָף מְאֹד וְאַף עַל פִּי כֵן נַפְשִׁי וְלִבִּי צוֹעֲקִים בְּקִרְבִּי בְּקוֹל מַר וְחָזָק, "עַד מָתַי פְּתָיִם תְּאֵהֲבוּ פֶתִי" עַד מָתַי עָצֵל תִּשְׁכָּב, מָתַי תָּקוּם מִשְּׁנָתֶךָ עַד מָתַי עַד מָתַי עַל כֵּן אָמַרְתִּי כָּל עוֹד נִשְׁמָתִי בִּי, אֶעֱרֹג וְאֶזְעַק וְאֶתְנַפֵּל וְאֶתְחַנֵּן מוּל רַחֲמֶיךָ הָרַבִּים וַחֲסָדֶיךָ הָעֲצוּמִים אוּלַי אֶזְכֶּה עַתָּה לְדַבֵּר דִּבְרֵי אֱמֶת לְפָנֶיךָ עַד שֶׁאֶזְכֶּה לְעוֹרֵר רַחֲמֶיךָ הָאֲמִתִּיִּים עָלַי עַד שֶׁתַּעֲשֶׂה עִמִּי כַּחֲסָדֶיךָ וְתַעַזְרֵנִי וְתוֹשִׁיעֵנִי וְתוֹרֵנִי וּתְלַמְּדֵנִי דְרָכִים וְעֵצוֹת אֲמִתִּיּוֹת בְּכָל יוֹם וּבְכָל עֵת וּבְכָל שָׁעָה, בְּאֹפֶן שֶׁאָשׁוּב לְתוֹרָתְךָ בֶּאֱמֶת, שֶׁאֶזְכֶּה לְהַתְמִיד בְּתוֹרָתְךָ הַקְּדוֹשָׁה וְלַהֲגוֹת בָּהּ יוֹמָם וָלָיְלָה וְאַל יַטְרִידֵנִי שׁוּם טִרְדָּא וְעֵסֶק, הֵן עִסְקֵי הַפַּרְנָסָה, הֵן שְׁאָר צָרְכֵי הַגּוּף רַק אֶשְׁתַּדֵּל בְּכָל עֹז לַחֲטֹף עִתִּים וּזְמַנִּים מִתּוֹךְ כָּל הַטִּרְדּוֹת וְהָעֲסָקִים וּבִפְרָט בַּלַּיְלָה
<h3>תתשצ</h3>
וְאַתָּה תַּעַזְרֵנִי בְּרַחֲמֶיךָ בְּאֹפֶן שֶׁאֶזְכֶּה לִלְמֹד הַרְבֵּה בְּכָל יוֹם, וְאֶזְכֶּה לָשׂוּם כָּל לִבִּי עַל הַתּוֹרָה וְעַל הָעֲבוֹדָה, עַד שֶׁאֶזְכֶּה בְּרַחֲמֶיךָ שֶׁתִּפְתַּח לִבִּי בְּתוֹרָתֶךָ וְיֻפְקְחוּ עֵינֵי שִׂכְלִי בִּקְדֻשָּׁה וּבְטָהֳרָה עַד שֶׁאֶזְכֶּה לְחַדֵּשׁ בְּתוֹרָתְךָ חִדּוּשִׁים אֲמִתִּיִּים בְּכָל עֵת שֶׁיִּהְיוּ לְנַחַת וּלְרָצוֹן לִפְנֵי כִסֵּא כְבוֹדֶךָ, וְיִהְיוּ תִקּוּן גָּדוֹל לְנַפְשִׁי וְרוּחִי וְנִשְׁמָתִי שֶׁאֶזְכֶּה לְתַקֵּן עַל יָדָם כָּל מַה שֶּׁפָּגַמְתִּי בַּעֲווֹנוֹתַי הָרַבִּים מֵעוֹדִי וְעַד הַיּוֹם הַזֶּה, וּבִפְרָט פְּגַם הַמַּחֲשָׁבוֹת וְהִרְהוּרִים רָעִים שֶׁפָּגַמְתִּי בָּהֶם הַרְבֵּה, אֶזְכֶּה לְתַקֵּן עַל יְדֵי הִרְהוּרֵי תוֹרָה שֶׁאֶזְכֶּה מֵעַתָּה שֶׁיִּהְיֶה כָּל הַיּוֹם דַּעְתִּי וּמַחֲשַׁבְתִּי דְבוּקִים בְּהִרְהוּרֵי תוֹרָה בְּכָל עֵת, בַּיּוֹם וּבַלַּיְלָה בְּשִׁבְתִּי בְּבֵיתִי וּבְלֶכְתִּי בַדֶּרֶךְ בְּשָׁכְבִי וּבְקוּמִי בִּשְׁנָתִי וּבַהֲקִיצִי בְּעִסְקִי עִם בְּנֵי אָדָם וּבִישִׁיבָתִי לְבַדִּי
<h3>תתשצא</h3>
וְעָזְרֵנִי בְּרַחֲמֶיךָ שֶׁתְּהֵא דְבוּקָה מַחֲשַׁבְתִּי בְּתוֹרָתְךָ תָמִיד בְּקֶשֶׁר אַמִּיץ וְחָזָק, עַד שֶׁאֲפִלּוּ בָּעֵת שֶׁאֶתְחַבֵּר עִם בְּנֵי אָדָם תִּהְיֶה מַחֲשַׁבְתִּי בִּפְנִימִיּוּתָהּ דְּבוּקָה בְּתוֹרָתְךָ הַקְּדוֹשָׁה וְלֹא אֶשְׁכַּח אוֹתָהּ לְעוֹלָם אֲפִלּוּ לְפִי שָׁעָה קַלָּה וְתִהְיֶה מַחֲשַׁבְתִּי דְבוּקָה כָּל כָּךְ בְּהַתּוֹרָה הַקְּדוֹשָׁה, עַד שֶׁאֲפִלּוּ בִּשְׁעַת שֵׁנָה יִהְיוּ עוֹבְרִים עָלַי בַחֲלוֹם מַחֲשָׁבוֹת שֶׁל חִדּוּשֵׁי תוֹרָה אֲמִתִּיִּים, עַד שֶׁאֶזְכֶּה עַל יְדֵי זֶה לְגָרֵשׁ וּלְבַטֵּל מִמֶּנִּי כָּל הַמַּחֲשָׁבוֹת רָעוֹת וְכָל הָרַעְיוֹנִים וְהִרְהוּרִים רָעִים, וְכָל מִינֵי שִׁגָּעוֹן וְרוּחַ שְׁטוּת שֶׁנִּדְבְּקוּ בְּלִבִּי וְדַעְתִּי עַל יְדֵי מַעֲשַׂי הָרָעִים מֵעוֹדִי וְעַד הַיּוֹם הַזֶּה, הַכֹּל אֶזְכֶּה לְבַטֵּל עַל יְדֵי מַחֲשָׁבוֹת שֶׁל תּוֹרָה, שֶׁאֶזְכֶּה לְקַשֵּׁר עַצְמִי בָּהּ בְּקֶשֶׁר אַמִּיץ וְחָזָק תָּמִיד בְּלִי שׁוּם רִפְיוֹן וְתֵכֶף שֶׁיָּבֹא עַל דַּעְתִּי חַס וְשָׁלוֹם אֵיזֶה מַחֲשָׁבָה חִיצוֹנָה, מִכָּל שֶׁכֵּן וְכָל שֶׁכֵּן אֵיזֶה הִרְהוּר רַע חַס וְשָׁלוֹם, אֶבְרַח מִיָּד מִמֶּנּוּ, וְאָנוּס לְתוֹךְ מַחֲשָׁבוֹת שֶׁל תּוֹרָה וּמֵעֹמֶק חֶשְׁכַּת מְצוּלוֹת יָם וְטִיט הַיָּוֵן אֶבְרַח לְאוֹר הַחַיִּים לְמַחֲשָׁבוֹת וְהִרְהוּרֵי תוֹרָה הַקְּדוֹשָׁה אֲשֶׁר הֵם חַיֵּינוּ וְאֹרֶךְ יָמֵינוּ עַד שֶׁאֶזְכֶּה בְּרַחֲמֶיךָ הָרַבִּים שֶׁתִּפְתַּח לִי שְׁבִילֵי הַשֵּׂכֶל עַד שֶׁאֶכָּנֵס בְּחַדְרֵי הַתּוֹרָה הַקְּדוֹשָׁה וְאֶזְכֶּה לִכְנֹס וּלְטַיֵּל בְּתוֹרָתְךָ הַקְּדוֹשָׁה מֵחֶדֶר לְחֶדֶר וּמִפַּלְטִין לְפַלְטִין וּמֵהֵיכָל לְהֵיכָל וּמִבַּיִת לַעֲלִיָּה וּמֵעֲלִיָּה לַעֲלִיָּה, וּלְקַשֵּׁר וּלְחַבֵּר וּלְיַחֵד וְלִכְלֹל כָּל הַחֲדָרִים וְהֵיכָלוֹת יַחַד בְּקֶשֶׁר אַמִּיץ וְחָזָק, וּלְהַכִּיר וּלְהַשִּׂיג יְדִיעַת אֲמִתַּת אֱלֹהוּתְךָ עַל יְדֵי זֶה, עַד שֶׁאֶזְכֶּה שֶׁתִּתֶּן לִי בַּחֲסָדֶיךָ בְּמַתָּנָה גְמוּרָה אֶת כָּל דִּבְרֵי תוֹרָתְךָ הַקְּדוֹשָׁה עִם כָּל חֲדָרֶיהָ וְהֵיכָלֶיהָ שֶׁתִּהְיֶה נִקְרֵאת תּוֹרָתִי מַמָּשׁ וִיקֻיַּם בִּי מִקְרָא שֶׁכָּתוּב: "כִּי אִם בְּתוֹרַת יְהֹוָה חֶפְצוֹ, וּבְתוֹרָתוֹ יֶהְגֶּה יוֹמָם וָלָיְלָה"
<h3>תתשצב</h3>
מָלֵא רַחֲמִים רַחֵם עָלַי וְקַבֵּל תַּחֲנוּנָי, כִּי לֹא בְחֶסֶד וְלֹא בְּמַעֲשִׂים בָּאתִי לְפָנֶיךָ, כִּי בֶאֱמֶת אֵין לִי עַתָּה שׁוּם פִּתְחוֹן פֶּה לְבַקֵּשׁ עַל דָּבָר קַל שֶׁבַּקַּלִּים, מִכָּל שֶׁכֵּן וְכָל שֶׁכֵּן עַל גְּדוֹלוֹת כָּאֵלֶּה אַךְ גָּלוּי וְיָדוּעַ לְפָנֶיךָ יוֹדֵעַ תַּעֲלוּמוֹת שֶׁאֲנִי מְחֻיָּב וּמֻכְרָח לְדַבֵּר כָּל זֶה עַל פִּי כָל מַה שֶּׁשָּׁמַעְתִּי מֵרַבּוֹתֵינוּ הַקְּדוֹשִׁים זִכְרוֹנָם לִבְרָכָה, כִּי חֲסָדֶיךָ לֹא תַמְנוּ וְרַחֲמֶיךָ לֹא כָלִים לְעוֹלָם
<h3>תתשצג</h3>
וּבְכֵן תְּרַחֵם עָלַי מָלֵא רַחֲמִים שֶׁאֲפִלּוּ בָעֵת שֶׁאֶזְכֶּה בְּרַחֲמֶיךָ לְחַדֵּשׁ חִדּוּשִׁים אֲמִתִּיִּים בְּתוֹרָתְךָ הַקְּדוֹשָׁה, שֶׁלֹּא אֶטְעֶה בְּנַפְשִׁי לוֹמַר שֶׁכְּבָר בָּאתִי עַד תְּכוּנָתָהּ, וּכְבָר נִכְנַסְתִּי לִפְנִימִיּוֹתֶיהָ, רַק אֶזְכֶּה לְהָבִין וְלֵידַע תָּמִיד כַּמָּה אֲנִי רָחוֹק מֵאֲמִתַּת פְּנִימִיּוֹתֶיהָ "כִּי גָּבוֹהַּ מֵעַל גָּבוֹהַּ שׁוֹמֵר" וְכוּ' וְיֵשׁ פָּנִים לַפָּנִים, וּכְמוֹ שֶׁכָּתוּב: "לְכָל תִּכְלָה רָאִיתִי קֵץ, רְחָבָה מִצְוָתְךָ מְאֹד" וְכַאֲשֶׁר לִגְדֻלָּתְךָ אֵין חֵקֶר, כַּךְ אֵין חֵקֶר לִתְבוּנוֹת הַתּוֹרָה שֶׁהוּא אַחְדוּתֶךָ וַאֲפִלּוּ כְּשֶׁאֶזְכֶּה לְהַשִּׂיג הַשָּׂגוֹת שֶׁל אֱמֶת, תְּחַזְּקֵנִי לְהִשְׁתַּדֵּל וְלַחְתֹּר וּלְהִתְיַגֵּעַ וּלְחַפֵּשׂ וּלְבַקֵּשׁ יוֹתֵר וְיוֹתֵר לְסַלְסֵל וּלְפַלְפֵּל וּלְעַיֵּן בְּעַיִן אֲמִתִּי בְּתוֹרָתְךָ הַקְּדוֹשָׁה בְּכָל לֵב וָנֶפֶשׁ בִּמְסִירוּת נַפְשִׁי בֶּאֱמֶת, עַד שֶׁתִּפְתַּח לִי בְּכָל עֵת שְׁעָרֶיהָ וּפְנִימִיּוּת חֲדָרֶיהָ יוֹתֵר וְיוֹתֵר, לְהָבִין וּלְהַשְׂכִּיל וּלְהַשִּׂיג אֲמִתַּת פְּנִימִיּוּת הַתּוֹרָה שֶׁהוּא בְּחִינַת אָדָם דִּקְדֻשָּׁה בֶּאֱמֶת כְּמוֹ שֶׁכָּתוּב: "זֹאת הַתּוֹרָה אָדָם" עַד שֶׁיִּהְיֶה נִמְשָׁךְ עָלַי הַצֶּלֶם אֱלֹהִים בִּשְׁלֵמוּת, וְאֶהְיֶה נִכְלָל בְּאָדָם הָעֶלְיוֹן בְּתַכְלִית הַשְּׁלֵמוּת בֶּאֱמֶת, עַד שֶׁאֶזְכֶּה לְהַכִּיר וּלְהַשִּׂיג אוֹתְךָ בֶּאֱמֶת כִּרְצוֹנְךָ הַטּוֹב, וְכִרְצוֹן צַדִּיקֶיךָ הָאֲמִתִּיִּים, כִּי לְכָךְ נוֹצָרְתִּי
<h3>תתשצד</h3>
רַחֵם עָלַי מָלֵא רַחֲמִים וְהַחֲזִירֵנִי בִּתְשׁוּבָה שְׁלֵמָה לְפָנֶיךָ מְהֵרָה וְתֵן חֶלְקִי בְּתוֹרָתֶךָ, כִּי לֹא עַל צִדְקוֹתַי אֲנִי מַפִּיל תְּחִנָּתִי לְפָנֶיךָ כִּי עַל רַחֲמֶיךָ הָרַבִּים, בְּכֹחַ וּזְכוּת גְּדוֹלֵי הַצַּדִּיקִים הָאֲמִתִּיִּים רַבּוֹתֵינוּ הַקְּדוֹשִׁים זְכוּתָם יָגֵן עָלֵינוּ, אֲשֶׁר כֹּחָם יַסְפִּיק גַּם עָלַי כְּמוֹ שֶׁאֲנִי כְּמוֹ שֶׁאֲנִי, לְהוֹצִיאֵנִי וּלְטַהֲרֵנִי מִכָּל טֻמְאוֹתַי מְהֵרָה מְהֵרָה וּלְזַכּוֹתֵנִי בְּחַיַּי לְכָל מַה שֶּׁבִּקַּשְׁתִּי מִלְּפָנֶיךָ מָלֵא רַחֲמִים "וַאֲנִי תָּמִיד אֲיַחֵל וְהוֹסַפְתִּי עַל כָּל תְּהִלָּתֶךָ תַּבַּעְנָה שְׂפָתַי תְּהִלָּה כִּי תְלַמְּדֵנִי חֻקֶּיךָ יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְהֹוָה צוּרִי וְגוֹאֲלִי", אָמֵן:
<h2>תפילה קנא</h2>
<h3>תתשצה</h3>
{מיוסד ע"פ תורה רס"ג}
שׁוֹמֵר יִשְׂרָאֵל שְׁמֹר שְׁאֵרִית יִשְׂרָאֵל, וְאַל יָבֹא שׁוּם חוֹלַאַת וּכְאֵב וּמַכְאוֹב עַל עַמְּךָ יִשְׂרָאֵל, מָלֵא רַחֲמִים רַחֵם עָלֵינוּ וְעַל כָּל יִשְׂרָאֵל, וְשָׁמְרֵנוּ וְהַצִּילֵנוּ בְּכָל עֵת שֶׁלֹּא נֹאכַל יוֹתֵר מֵהַהֶכְרַח כְּלָל רַק נִזְכֶּה שֶׁתִּהְיֶה אֲכִילָתֵנוּ וּשְׁתִיָּתֵנוּ בַּמִּדָּה וּבְמִשְׁקָל וּבַמְּשׂוּרָה, שֶׁלֹּא נֹאכַל שׁוּם אֲכִילָה יְתֵרָה שֶׁהוּא בְּחִינַת מַאֲכַל בְּהֵמָה, וְכֵן תַּצִּילֵנוּ וְתִשְׁמְרֵנוּ שֶׁלֹּא יָבֹא לְתוֹךְ פִּינוּ שׁוּם מַאֲכָל שֶׁלֹּא נִתְבָּרֵר עֲדַיִן מִמַּאֲכַל בְּהֵמָה לְמַאֲכַל אָדָם חוּסָה עָלֵינוּ כְּרֹב רַחֲמֶיךָ וֶהְיֵה בְעֶזְרֵנוּ וְשָׁמְרֵנוּ בְּכָל עֵת שֶׁתִּהְיֶה אֲכִילָתֵנוּ רַק מַאֲכָל אָדָם לְבַד, וְלֹא שׁוּם מַאֲכַל בְּהֵמָה כְּלָל וְעַל יְדֵי זֶה נִזְכֶּה שֶׁתִּשְׁמְרֵנוּ וְתַצִּילֵנוּ מִכָּל מִינֵי חֳלָאִים, וּבִפְרָט מֵחֹלִי הַקַּדַּחַת רַחֲמָנָא לִצְּלָן, שֶׁבָּאָה עַל יְדֵי שֶׁאוֹכְלִין אֲכִילָה יְתֵרָה חַס וְשָׁלוֹם שֶׁהִיא בְּחִינַת מַאֲכַל בְּהֵמָה, אוֹ עַל יְדֵי שֶׁאוֹכְלִין מַאֲכָל שֶׁלֹּא נִתְבָּרֵר עֲדַיִן לְמַאֲכַל אָדָם, שֶׁהוּא גַם כֵּן בְּחִינַת מַאֲכַל בְּהֵמָה
<h3>תתשצו</h3>
רַחֵם מָלֵא רַחֲמִים, כִּי אַתָּה יוֹדֵעַ כַּמָּה פְגָמִים וּמִכְשׁוֹלוֹת בָּאִים עַל יְדֵי רִבּוּי אֲכִילָה וּשְׁתִיָּה, וְכַמָּה חֳלָאִים בָּאִים עַל יְדֵי זֶה רַחֲמָנָא לִצְּלָן, וּבִפְרָט חֹלִי הַקַּדַּחַת שֶׁנִּתְפַּשְּׁטָה עַתָּה מְאֹד, יְהֹוָה יִשְׁמְרֵנוּ מֵעַתָּה רַחֵם עַל כָּל יִשְׂרָאֵל וְעָלַי וְשָׁמְרֵנִי תָמִיד שֶׁאֶזָּהֵר מֵעַתָּה, וְאֶשְׁמֹר אֶת נַפְשִׁי לִבְלִי לֶאֱכֹל שׁוּם אֲכִילָה יְתֵרָה כְּלָל, וְאַתָּה תָגֵן בַּעֲדֵנוּ וְתִשְׁמְרֵנוּ בְּרַחֲמֶיךָ שֶׁלֹּא יָבֹא לְתוֹךְ פִּינוּ שׁוּם מַאֲכָל שֶׁלֹּא נִתְבָּרֵר לְמַאֲכַל אָדָם, בְּאֹפֶן שֶׁתַּצִּיל אוֹתִי וְאֶת כָּל עַמְּךָ יִשְׂרָאֵל מִכָּל מִינֵי חֳלָאִים, וּמִכָּל מִינֵי מַכּוֹת וּמַכְאוֹבוֹת וּמֵחוּשִׁים וּבִפְרָט מֵחֹלִי הַקַּדַּחַת וּתְרַחֵם עַל כָּל יִשְׂרָאֵל עַל כָּל מִי שֶׁכְּבָר הִגִּיעַ עָלָיו חֹלִי הַקַּדַּחַת רַחֲמָנָא לִצְּלָן (ובפרט על פלוני בן פלונית) וְתִשְׁלַח לָהֶם מְהֵרָה רְפוּאָה שְׁלֵמָה מִן הַשָּׁמַיִם רְפוּאַת הַנֶּפֶשׁ וּרְפוּאַת הַגּוּף בְּתוֹךְ שְׁאָר חוֹלֵי יִשְׂרָאֵל וּתְסַבֵּב בְּרַחֲמֶיךָ הָרַבִּים וְתִשְׁלַח עֲלֵיהֶם זֵעָה טוֹבָה מִן הַשָּׁמַיִם, וְעַל יְדֵי זֶה תִּתְיַשֵּׁב דַּעְתָּם וְיִתְמַזְּגוּ הַחֲסָדִים וְהַגְּבוּרוֹת שֶׁהֵם כֹּחַ הָאֵשׁ וּמַיִם שֶׁבָּהֶם בְּמֶזֶג הַשָּׁוֶה וְלֹא יִתְעָרְבוּ וְלֹא יִתְבַּלְבְּלוּ עוֹד וְלֹא יִתְגַּבֵּר זֶה עַל זֶה כְּלָל, בְּאֹפֶן שֶׁתַּצִּיל אוֹתָם וְאֶת כָּל יִשְׂרָאֵל מֵרִבּוּי קְרִירוּת וַחֲמִימוּת וּרְעִידַת הָאֵיבָרִים שֶׁל חֹלִי הַקַּדַּחַת רַחֲמָנָא לְשֵׁזְבָן וְיִזְכּוּ כֻלָּם לִרְפוּאָה שְׁלֵמָה, וְיִתְיַשֵּׁב דַּעְתָּם בִּשְׁלֵמוּת בֶּאֱמֶת
<h3>תתשצז</h3>
וְנִזְכֶּה כֻלָּנוּ עַמְּךָ בֵּית יִשְׂרָאֵל לַעֲסֹק בְּתוֹרָתְךָ וַעֲבוֹדָתְךָ בֶּאֱמֶת תָּמִיד בְּדַעַת שָׁלֵם כָּל יְמֵי חַיֵּינוּ עַד שֶׁנִּזְכֶּה לְהַכִּיר אוֹתְךָ בֶּאֱמֶת, וּלְעָבְדְּךָ בְּלֵב שָׁלֵם וּבְיִשּׁוּב הַדַּעַת בִּקְדֻשָּׁה וּבְטָהֳרָה מֵעַתָּה וְעַד עוֹלָם שׁוֹמֵר עַמּוֹ יִשְׂרָאֵל לָעַד, שָׁמְרֵנוּ תָּמִיד מִכָּל דָּבָר רָע בְּגַשְׁמִיּוּת וּבְרוּחָנִיּוּת וִיקֻיַּם בִּי מִקְרָא שֶׁכָּתוּב: "יְהֹוָה יִשְׁמֹר צֵאתְךָ וּבֹאֶךָ מֵעַתָּה וְעַד עוֹלָם", אָמֵן:
<h2>תפילה קנב</h2>
<h3>תתשצח</h3>
{מיוסד ע"פ תורה רס"ד}
מָרוֹם וְקָדוֹשׁ, פּוֹעֵל גְּבוּרוֹת, עוֹשֶׂה חֲדָשׁוֹת, בַּעַל מִלְחָמוֹת זוֹרֵעַ צְדָקוֹת, מַצְמִיחַ יְשׁוּעוֹת, עוֹשֶׂה צְדָקוֹת עִם כָּל בָּשָׂר וְרוּחַ, עֲשֵׂה עִמִּי צְדָקָה וָחֶסֶד, וְזַכֵּנִי לִתֵּן צְדָקָה הַרְבֵּה לַעֲנִיִּים הֲגוּנִים בְּאֹפֶן שֶׁיִּהְיֶה לִי תִּקּוּן גָּדוֹל לִפְגַּם הַבְּרִית שֶׁפָּגַמְתִּי נֶגְדְּךָ בְּלִי שִׁעוּר
<h3>תתשצט</h3>
רִבּוֹנוֹ שֶׁל עוֹלָם אַתָּה יוֹדֵעַ כַּמָּה וְכַמָּה הִרְחַקְתִּי הַשֶּׁפַע מֵהַקְּדֻשָּׁה עַל יְדֵי פְּגַם הַבְּרִית וְהִמְשַׁכְתִּי לְמָקוֹם שֶׁהִמְשַׁכְתִּי רַחֲמָנָא לִצְּלָן, לִמְקוֹמוֹת אֲשֶׁר לֹא נִתַּן לְהִזָּכֵר וּפָגַמְתִּי כְּמוֹ שֶׁפָּגַמְתִּי אֲשֶׁר אִי אֶפְשָׁר לְשַׁעֵר, אֲשֶׁר הַתִּקּוּן לָזֶה הוּא צְדָקָה לַעֲנִיִּים הֲגוּנִים דַּוְקָא שֶׁעַל יְדֵי זֶה חוֹזְרִים וּמַמְשִׁיכִים הַשֶּׁפַע אֶל הַקְּדֻשָּׁה אֲבָל אֵיךְ זוֹכִין לָזֶה כִּי רַבּוּ הַמְּנִיעוֹת מְאֹד שֶׁל מִצְוַת צְדָקָה הֵן מֵחֲמַת רֹעַ לְבָבֵנוּ וְחֶסְרוֹן הַבִּטָּחוֹן וְהָאֱמוּנָה, וְגַם כְּשֶׁמִּתְגַּבְּרִים וּמְשַׁבְּרִים אַכְזָרִיּוּת שֶׁבַּלֵּב וְנוֹתְנִים צְדָקָה אֵין אִתָּנוּ יוֹדֵעַ עַד מָה מִי הוּא הֶעָנִי הֶהָגוּן בֶּאֱמֶת אֲשֶׁר עַל יָדוֹ נִזְכֶּה לְהַמְשִׁיךְ הַשֶּׁפַע אֶל הַקְּדֻשָּׁה וּלְתַקֵּן פְּגַם הַבְּרִית עַל יְדֵי זֶה
<h3>תתת</h3>
עַל כֵּן בָּאתִי לְפָנֶיךָ בַּעַל הָרַחֲמִים בַּעַל הַצְּדָקָה וְהַחֶסֶד חוֹשֵׁב מַחֲשָׁבוֹת לְבַל יִדַּח מִמֶּנּוּ נִדָּח, אֲשֶׁר אַתָּה עוֹסֵק בְּתִקּוּנִי בְּכָל עֵת, שֶׁתָּחוֹס וְתַחְמֹל עָלַי, וּתְזַכֵּנִי בְּרַחֲמֶיךָ הָרַבִּים לִתֵּן צְדָקָה הַרְבֵּה לַעֲנִיִּים הֲגוּנִים עֲנִיִּים כְּשֵׁרִים בֶּאֱמֶת הָעוֹסְקִים בַּתּוֹרָה וּבַעֲבוֹדַת יְהֹוָה בֶּאֱמֶת, וְתִשְׁמְרֵנִי וְתַצִּילֵנִי מִלִּתֵּן צְדָקָה לַעֲנִיִּים שֶׁאֵינָם הֲגוּנִים אַתָּה לְבַד תִּשְׁמְרֵנִי בְּרַחֲמֶיךָ מִלְּהִכָּשֵׁל בָּהֶם חַס וְשָׁלוֹם כִּי גָלוּי וְיָדוּעַ לְפָנֶיךָ שֶׁאֵין בָּנוּ דַעַת לִשְׁמֹר מֵהֶם רַק אַתָּה לְבַד יוֹדֵעַ אֶת לְבַב כָּל בְּנֵי הָאָדָם וּמֵבִין אֶל כָּל מַעֲשֵׂיהֶם, אַתָּה יוֹדֵעַ רָזֵי עוֹלָם וְתַעֲלוּמוֹת סִתְרֵי כָּל חָי, חוּס וַחֲמֹל עָלַי וַעֲשֵׂה עִמִּי כְּגֹדֶל נִפְלְאוֹת חֲסָדֶיךָ הָעֲצוּמִים, וּתְסַבֵּב סִבּוֹת לְטוֹבָה בְּכָל עֵת, בְּאֹפֶן שֶׁתַּזְמִין לִי עֲנִיִּים הֲגוּנִים בֶּאֱמֶת לִזְכּוֹת בָּהֶם וְתַעֲזֹר וּתְחַזֵּק אֶת לְבָבִי לִתֵּן לָהֶם צְדָקָה הַרְבֵּה בְלֵב טוֹב, בְּסֵבֶר פָּנִים יָפוֹת; וְאֶזְכֶּה לְהוֹסִיף בְּכָל פַּעַם לְהַרְבּוֹת בִּצְדָקָה וָחֶסֶד, וְלֵילֵךְ לְקַבֵּץ נְדָבוֹת מֵעַמְּךָ יִשְׂרָאֵל לְהַחֲזִיק עֲנִיִּים הָעוֹסְקִים בְּתוֹרָה וּתְפִלָּה בֶּאֱמֶת כִּי כְבָר הוֹדַעְתָּנוּ שֶׁאֵין שׁוּם אָדָם מִיִּשְׂרָאֵל פָּטוּר מִמִּצְוַת צְדָקָה אֲפִלּוּ הֶעָנִי שֶׁבְּיִשְׁרָאֵל אֲבָל אַתָּה יוֹדֵעַ קַשְׁיוּת לְבָבֵנוּ, וְאֵיךְ מִתְגַּבְּרִים הַמּוֹנְעִים וְהַבִּלְבּוּלִים אֲפִלּוּ עַל גְּדוֹלֵי הָעֲשִׁירִים מִלִּתֵּן צְדָקָה עַד אֲשֶׁר הוֹלְכִים מֵעוֹלָמָם, וּמְאוּמָה לֹא יִשְׂאוּ בְיָדָם מִכָּל שֶׁכֵּן קְטַנֵּי הָעֵרֶךְ אֲשֶׁר פַּרְנָסָתָם מְצֻמְצֶמֶת אֲשֶׁר רַבּוּ הַמְּנִיעוֹת וְהַבִּלְבּוּלִים מְאֹד מִמִּצְוַת צְדָקָה, בִּפְרָט לִזְכּוֹת בַּעֲנִיִּים הֲגוּנִים
<h3>תתתא</h3>
עַל כֵּן אֵין לָנוּ עַל מִי לְהִשָּׁעֵן כִּי אִם עָלֶיךָ אָבִינוּ שֶׁבַּשָּׁמַיִם, בִּזְכוּת וְכֹחַ הַצַּדִּיקִים הָאֲמִתִּיִּים שֶׁאָנוּ נִשְׁעָנִים עֲלֵיהֶם בְּכָל דָּבָר, אֵלֶיךָ שִׁטַּחְתִּי אֶת כַּפָּי עֵינַי תְלוּיוֹת אֵלֶיךָ לְבַד כִּי אַתָּה לְבַד יוֹדֵעַ כַּמָּה וְכַמָּה תִקּוּנִים אֲנִי צָרִיךְ בִּשְׁבִיל תִּקּוּן הַבְּרִית אֲשֶׁר פָּגַמְתִּי בּוֹ הַרְבֵּה וַאֲנִי רָחוֹק מִכֻּלָּם מְאֹד, רַק עַל רַחֲמֶיךָ הָרַבִּים אֲנִי בוֹטֵחַ וְעַל חַסְדְּךָ אֲנִי נִשְׁעָן, שֶׁאַתָּה תְסַבֵּב סִבּוֹת לְטוֹבָה בְּרַחֲמֶיךָ וּתְזַכֵּנִי לְתַקֵּן אוֹתִי בְּכָל הַתִּקּוּנִים, וְתוֹשִׁיעֵנִי לִתֵּן צְדָקָה הַרְבֵּה לַעֲנִיִּים הֲגוּנִים הַרְבֵּה, וְלַעֲסֹק בִּצְדָקוֹת לְעוֹרֵר לֵב אַחֵינוּ בְנֵי יִשְׂרָאֵל לְקַבֵּל מֵהֶם צְדָקוֹת הַרְבֵּה בְּכָל עֵת לְהַחֲזִיק יִרְאֵי יְהֹוָה הָאֲמִתִּיִּים, בְּאֹפֶן שֶׁאֶזְכֶּה לְתִקּוּן הַבְּרִית בִּשְׁלֵמוּת בֶּאֱמֶת, וְלֹא אֵעוּל בְּכִסּוּפָא קַמָּךְ "יְהֹוָה יִגְמֹר בַּעֲדִי יְהֹוָה חַסְדְּךָ לְעוֹלָם, מַעֲשֵׂי יָדֶיךָ אַל תֶּרֶף יִהְיוּ לְרָצוֹן אִמְרֵי פִי, וְהֶגְיוֹן לִבִּי לְפָנֶיךָ, יְהֹוָה צוּרִי וְגוֹאֲלִי" אָמֵן
<h3>תתתב</h3>
(ראה זה מצאנו בכ"י רבינו ז"ל:
והוא ראשי פרקים מענין פדיון [ע' בלקוטי מוהר"ן סי' ק"פ] עם תפילה קצרה בסופו וראוי להציגה כאן) מעות, ואת היקום אשר ברגליהם:
צדק יקראהו לרגלו:
צדק מלכותא קדישא:
דינא דמלכותא דינא, שורש הדינים בינה, אני בינה לי גבורה, אין הדין נמתק אלא בשרשו, שלשה ידים בבינה:
יד הגדולה, יד החזקה, יד הרמה, ג' פעמים יד גימטריא שם של מ"ב, מ"ב שביצירה שם של אנא בכח, מ"ב שבבריאה שני פעמים אקי"ק, מ"ב שבאצילות הוי' פשוט במלואו ומילוי דמילוי:
יְהִי רָצוֹן מִלְּפָנֶיךָ שֶׁיֻּמְתְּקוּ הַדִּינִים וְהַגְּבוּרוֹת הַקָּשׁוֹת מֵעַל פלוני בן פלוני עַל יְדֵי פֶּלֶא עֶלְיוֹן שֶׁהוּא חֲסָדִים גְּדוֹלִים וְרַחֲמִים גְּמוּרִים וּפְשׁוּטִים שֶׁאֵין בּוֹ תַעֲרֹבֶת דִּין כְּלָל אָמֵן: