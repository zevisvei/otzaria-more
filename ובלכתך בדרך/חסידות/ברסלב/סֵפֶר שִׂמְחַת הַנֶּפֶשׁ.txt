<h1>סֵפֶר שִׂמְחַת הַנֶּפֶשׁ</h1>

<h2>שער</h2>
בְּזֶה הַסֵּפֶר יָבוֹאוּ קְצָת מַאֲמָרִים הַמְדַבְּרִים מֵהָעִנְיָן אֵיךְ שֶׁצָּרִיךְ הָאָדָם לִהְיוֹת שָׂמֵחַ תָּמִיד, וּדְרָכִים יְשָׁרִים וְעֵצוֹת נִפְלָאוֹת וְהִתְחַזְּקוּת גָּדוֹל לִזְכּוֹת לָזֶה, כִּי מִצְוָה גְדוֹלָה לִהְיוֹת בְּשִׂמְחָה תָּמִיד.
וּמְצוּרָף לָזֶה אוֹת שִׂמְחָה
מֵהַסֵּפֶר הַקָּדוֹשׁ "לִקּוּטֵי עֵצוֹת"
עַל־פִּי סִפְרֵי מוֹהֲרַ"ן מִבְּרֶסְלֶב זְצַ"ל
<h2>אוֹצַר הַיִּרְאָה - שִׂמְחָה</h2>
[מהרה"ק מוהר"ן מטשעהרין ז"ל]
מיוסד על הספה"ק ליקוטי הלכות
<h2>א.</h2>
כָּל הַהֶזֵּקוֹת הֵם עַל־יְדֵי קִלְקוּל הַשִּׂמְחָה. וּכְשֶׁזּוֹכִין לְהִתְפַּלֵּל בְּשִׂמְחָה, שֶׁזֶּה בְּחִינַת שֶׁמַּסְמִיכִין גְּאֻלָּה לִתְפִלָּה כַּמְבֹאָר בִּפְנִים, עַל־יְדֵי־זֶה נִצּוֹל מִכָּל הַהֶזֵּקוֹת כְּמַאֲמַר רַבּוֹתֵינוּ זַ"ל, כִּי תְּפִלָּה בְּשִׂמְחָה הִיא רְפוּאָה וִישׁוּעָה לַכֹּל.
(ליקוטי־הלכות, הל' ק"ש, הל' ב)
<h2>ב.</h2>
שִׂמְחָה דִּקְדֻשָּׁה הִיא בְּוַדַּאי דָּבָר גָּדוֹל מְאֹד, כִּי זֶה עִקַּר שְׁלֵמוּת הָעֲבוֹדָה לַעֲבֹד אֶת הַשֵּׁם בְּשִׂמְחָה. וְהַשִּׂמְחָה הִיא הַנְּקֻדָּה הַקְּדוֹשָׁה שֶׁל כָּל הַמִּצְוֹת. וּבֶאֱמֶת, מִי שֶׁהוּא בִּכְלַל הָאֱמוּנָה הַקְּדוֹשָׁה הָאֲמִתִּית, יֵשׁ לוֹ לִשְׂמֹחַ כָּל יָמָיו בְּכָל עֵת וָרֶגַע כְּשֶׁיִּזְכֹּר אֶת עַצְמוֹ הַחֶסֶד שֶׁעָשָׂה הַשֵּׁם יִתְבָּרַךְ עִמָּנוּ עַל־יְדֵי מֹשֶׁה רַבֵּנוּ, עָלָיו הַשָּׁלוֹם, אֲשֶׁר פָּתַח אֶת עֵינֵינוּ וְהִמְשִׁיךְ עָלֵינוּ אֶת הָאֱמוּנָה הַקְּדוֹשָׁה; וְאִי אֶפְשָׁר לְבָאֵר עֹצֶם הַשִּׂמְחָה הַזֹּאת, כִּי הִיא לְכָל חַד כְּפֻם מָה דִּמְשַׁעֵר בְּלִבֵּהּ. אַךְ מִפְּגַם וּנְפִילַת הַשִּׂמְחָה דִקְדֻשָּׁה הַנַּ"ל, מִזֶּה נִשְׁתַּלְשֵׁל הַטָּעוּת שֶׁל כַּת הַבּוֹחֲרִין בְּשִׂמְחָה שֶׁל הוֹלֵלוּת וְשִׁכְרוּת, אֲשֶׁר צְרִיכִין לִזָּהֵר וְלִשְׁמֹר מִזֶּה מְאֹד.
(הלכות תפלה, הל' ד)
<h2>ג.</h2>
עִקַּר הַשִּׂמְחָה זוֹכִין עַל־יְדֵי תְּפִלָּה וְהִתְבּוֹדְדוּת בְּכָל פַּעַם לְהַשִּׂיג אֶת הַנִּסְתָּר מִמֶּנּוּ.
(שם הלכות נשיאת כפים, הל' ד)
<h2>ד.</h2>
עַל־יְדֵי וִדּוּי דְּבָרִים מַעֲלִין מֵהַקְּלִפּוֹת כָּל נִיצוֹצוֹת הַקְּדֻשָּׁה שֶׁנָּפְלוּ לְתוֹכָן עַל־יְדֵי הַחֲטָאִים, וַאֲזַי עוֹלָה הַשִּׂמְחָה, שֶׁהִיא עִקַּר הַקְּדֻשָּׁה מֵהַגָּלוּת. וְעַל־יְדֵי־זֶה זוֹכֶה לְהַשִּׂיג אוֹר הָאֵין־סוֹף בִּבְחִינַת מָטֵי וְלָא מְטֵי - כָּל אֶחָד לְפִי בְּחִינָתוֹ.
(הלכות נפילת־אפים, הל' ד)
<h2>ה.</h2>
עִקַּר הַתִּקּוּן הַמְסַדֵּר וְהַמְיַשֵּׁב, שֶׁהוּא בְּחִינַת כֶּתֶר, שֶׁעַל־יְדֵי־זֶה מַשִּׂיגִין אוֹר אֵין־סוֹף, הוּא עַל־יְדֵי הַשִּׂמְחָה. כִּי שָׁם מְקוֹר הַשִּׂמְחָה בְּחִינַת "וְשִׂמְחַת עוֹלָם עַל רֹאשָׁם" דַּיְקָא, שֶׁהוּא בְּחִינַת כֶּתֶר. כִּי הַשִּׂמְחָה מַרְחֶבֶת הַמֹּחִין, וְאָז יֵשׁ לָהֶם כֹּחַ לִסְבֹּל מַה שֶּׁמַּשִּׂיגִין מֵאוֹר הָאֵין־סוֹף וְלִבְלִי לַהֲרֹס אֶת הַגְּבוּל; אֲבָל הָעַצְבוּת, חַס וְשָׁלוֹם, מְצַמְצֵם אֶת הַדַּעַת עַד שֶׁהוּא קָטָן מֵהָכִיל אֶת הָאוֹר, וְאָז אֵינוֹ יָכוֹל לִסְבֹּל אֲפִלּוּ מְעַט נִיצוֹצֵי־אוֹר שֶׁמְּאִירִין לוֹ, וְיָכוֹל לַהֲרֹס אֶת הַגְּבוּל, חַס וְשָׁלוֹם, וְעַל־כֵּן עִקַּר הַהַשָּׂגָה עַל־יְדֵי שִׂמְחָה.
(שם אות ב)
<h2>ו.</h2>
מִי שֶׁיֵּשׁ לוֹ אֱמוּנָה שְׁלֵמָה בְּהַשֵּׁם יִתְבָּרַךְ, בְּוַדַּאי רָאוּ לוֹ לִשְׂמֹחַ תָּמִיד בְּהַשֶּׁם יִתְבָּרַךְ. וְזֶה הַדָּבָר אִי אֶפְשָׁר לְבָאֵר בִּכְתָב, כִּי הוּא לְכָל חַד כְּפֻם מָה דִּמְשַׁעֵר בְּלִבֵּהּ. וְכֵן לִשְׂמֹחַ בְּשִׂמְחַת הַמִּצְוֹת, בְּחִינַת "פִּקּוּדֵי ה' יְשָׁרִים, מְשַׂמְּחֵי לֵב", כִּי בְּוַדַּאי אֵין שִׂמְחָה בָּעוֹלָם כְּשִׂמְחָה זוֹ. כִּי זֶה כָּל אָדָם יָכוֹל לְהָבִין, שֶׁבָּעוֹלָם הַזֶּה אֵין שׁוּם שִׂמְחָה בָּעוֹלָם, כִּי מַה יִּתְרוֹן לוֹ לָאָדָם וְכוּ', וְיָמֵינוּ כְּצֵל עוֹבֵר, וְאַחֲרִית שִׂמְחָה תּוּגָה. וְעַל־כֵּן בֶּאֱמֶת הַמְחַקְּרִים וְהַכּוֹפְרִים, רַחֲמָנָא לִצְּלַן, אֵין לָהֶם שׁוּם שִׂמְחָה אֲמִתִּית כְּלָל, וְכָל יְמֵיהֶם הֵם מְלֵאִים עַצְבוּת וְיָגוֹן וַאֲנָחָה, כִּי מֵאַחַר שֶׁכּוֹפְרִים בְּתוֹרָתוֹ הַקְּדוֹשָׁה וּבַעֲשִׂיַּת מִצְוֹתָיו
יִתְבָּרַךְ, וּבוֹדִים מִלִּבָּם טְעָמִים שֶׁל הֶבֶל וּשְׁטוּת עַל עֲשִׂיַּת הַמִּצְוֹת כְּאִלּוּ הֵם נִימוּסִיּוֹת, חַס וְשָׁלוֹם, אִם־כֵּן מֵהֵיכָן יְקַבְּלוּ חַיּוּת וְשִׂמְחָה? וְעַל־כֵּן עִקַּר הַקִּטְרוּג וְהַהִתְגָּרוּת שֶׁל הַסִּטְרָא־אָחֳרָא שֶׁמִּתְגָּרִין בְּיִשְׂרָאֵל, הָעִקָּר הוּא בְּהַשִּׂמְחָה שֶׁל הַמִּצְוֹת, כִּי עַל גּוּף הַמִּצְוָה הֵם יְכוֹלִין לוֹמַר שֶׁהִיא נִימוּסִית, חַס וְשָׁלוֹם, כִּשְׁאָר נִימוּסֵי הָעַמִּים, חַס וְשָׁלוֹם, אַךּ כְּשֶׁרוֹאִים שֶׁיִּשְׂרָאֵל שְׂמֵחִים כָּל־כָּךְ בַּעֲשִׂיַּת הַמִּצְווֹת וּמוֹסְרִין נַפְשָׁם עֲלֵיהֶם, עַל זֶה הֵם מִתְקַנְּאִים וּמִתְגָּרִים בָּנוּ מְאֹד. וְעַל־כֵּן עִקַּר הַכְנָעַת הַסִּטְרָא־אָחֳרָא הוּא דַיְקָא עַל־יְדֵי עֲשִׂיַּת הַמִּצְוָה בְּשִׂמְחָה.
(שם אות ד)
<h2>ז.</h2>
מֵחֲמַת שֶׁטֶּבַע הָאָדָם נִמְשָׁךְ אַחַר הָעַצְבוּת מְאֹד, כִּי כָל אָדָם מָלֵא יִסּוּרִים וִיגוֹנוֹת כַּיָּדוּעַ לְכָל אֶחָד, עַל־כֵּן צְרִיכִין לְהַכְרִיחַ אֶת עַצְמוֹ בְּכָל הַכֹּחוֹת לִהְיוֹת בְּשִׂמְחָה. וְעִקַּר הַשִּׂמְחָה אִי אֶפְשָׁר לִהְיוֹת עַל־פִּי רֹב כִּי־אִם עַל־יְדֵי מִלֵּי דִשְׁטוּתָא. וְזֶהוּ בְּחִינַת מִלֵּי דִבְדִיחוּתָא שֶׁהָיוּ נוֹהֲגִים הַתַּנָּאִים וְאָמוֹרָאִים הַקְּדוֹשִׁים קֹדֶם הַלִּמּוּד, כְּדֵי לָבוֹא לְשִׂמְחָה עַל־יְדֵי מִלֵּי דִבְדִיחוּתָא, שֶׁהֵם מִלֵּי דִשְׁטוּתָא דַּיְקָא. וְזֶה נִמְשָׁךְ מֵחֲמַת כִּי עִקַּר גָּלוּת יִשְׂרָאֵל שֶׁהוּא גָלוּת הַשְּׁכִינָה, הוּא מַה שֶּׁהָעַצְבוּת, שֶׁהֵם הַסִּטְרָא־ אָחֳרָא וְהַקְּלִפּוֹת, מִתְגַּבְּרִין עַל יִשְׂרָאֵל וְאֵינָם מַנִּיחִים אוֹתָם לִשְׂמֹחַ בְּהַשֵּׁם יִתְבָּרַךְ וּבְתוֹרָתוֹ הַקְּדוֹשָׁה. נִמְצָא, שֶׁעַכְשָׁו הַשִּׂמְחָה בְּגָלוּת בֵּין הַסִּטְרָא־אָחֳרָא וְהַקְּלִפּוֹת, מִשָּׁם
נִמְשָׁךְ כָּל הַשִּׂמְחָה שֶׁל הָעַכּוּ"ם וְהָרְשָׁעִים, כִּי הַסִּטְרָא־אָחֳרָא נִקְרֵאת יָגוֹן וַאֲנָחָה, כַּיָּדוּעַ, אַךְ כָּל הַשִּׂמְחָה שֶׁיֵּשׁ אֶצְלָם נִמְשָׁךְ רַק מִבְּחִינַת גָּלוּת הַשְּׁכִינָה, שֶׁהִיא שִׂמְחָתָן שֶׁל יִשְׂרָאֵל, שֶׁהִיא עַכְשָׁו בַּגָּלוּת, וּמִנִּיצוֹצֵי הַשִּׂמְחָה שֶׁנָּפְלוּ בֵּינֵיהֶם בַּגָּלוּת מִשָּׁם כָּל שִׂמְחָתָם לְפִי שָׁעָה וּבֶאֱמֶת אַחֲרִיתָהּ שֶׁל שִׂמְחָה זוֹ הִיא תּוּגָה וְיָגוֹן וַאֲנָחָה, וְעַל זֶה נֶאֱמַר: "וּלְשִׂמְחָה מַה זֹּה עֹשָׂה". וְעַל־כֵּן מֵחֲמַת שֶׁהַשִּׂמְחָה הִיא עַכְשָׁו בַּגָּלוּת וּמְלֻבֶּשֶׁת בְּמִלִּין דְּעָלְמָא שֶׁהֵם מִלִּין דִּשְׁטוּתָא, עַל־כֵּן מִי שֶׁרוֹצֶה לָבוֹא לְשִׂמְחָה, לִשְׂמֹחַ בִּקְדֻשַּׁת יַהֲדוּתוֹ וְכוּ', אִי אֶפְשָׁר לָבוֹא לְשִׂמְחָה זוֹ עַל־פִּי רֹב כִּי־אִם עַל־יְדֵי מִלִּין דִּשְׁטוּתָא, כִּי לְשָׁם נָפְלָה הַשִּׂמְחָה בַּגָּלוּת. וְעַל־כֵּן אִישׁ הַיִּשְׂרָאֵלִי כְּשֶׁמְּשַׂמֵּחַ אֶת עַצְמוֹ עַל־יְדֵי מִלִּין דִּשְׁטוּתָא, עַל־יְדֵי־זֶה מַעֲלֶה נִיצוֹצֵי
הַשְּׁכִינָה מִגָּלוּתָא עַל־יְדֵי שֶׁמַּעֲלֶה נִיצוֹצֵי הַשִּׂמְחָה מֵהַגָּלוּת, וְחוֹזְרִין וְעוֹלִין נִיצוֹצֵי הַשִּׂמְחָה לִמְקוֹרָן וְשָׁרְשָׁן שֶׁהוּא אֵצֶל יִשְׂרָאֵל, כִּי מְקוֹר נִשְׁמַת יִשְׂרָאֵל הוּא בִּבְחִינַת שִׂמְחָה שֶׁהִיא הַשְּׁכִינָה כַּנַּ"ל.
(שם אות ה)
<h2>ח.</h2>
עִקַּר הַמִּלְחָמָה שֶׁל דָּוִד עִם הַסִּטְרָא־אָחֳרָא וְהַקְּלִפֹּת הָיָה רַק לְשַׁבֵּר הָעַצְבוּת וּלְהַמְשִׁיךְ שִׂמְחָה, שֶׁזֶּהוּ בְּחִינַת עֲשָׂרָה מִינֵי נְגִינָה שֶׁהִמְשִׁיךְ דָּוִד בָּעוֹלָם, שֶׁהֵם בְּחִינַת שִׂמְחָה כַּיָּדוּעַ, וְעַל־כֵּן נִקְרָא "בַדְחָנָא דְּמַלְכָּא".
(שם אות ו)
<h2>ט.</h2>
עִקַּר תִּקּוּן פְּגִימַת הַלְּבָנָה הוּא עַל־יְדֵי עֲשִׂיַּת הַמִּצְוֹת בְּשִׂמְחָה. וְעַל־כֵּן שְׂמֵחִין בִּשְׁעַת קִדּוּשׁ לְבָנָה.
(שם כ)
<h2>י.</h2>
הָעוֹלָם הַזֶּה הוּא מָלֵא כַעַס וּמַכְאוֹבוֹת וְיָגוֹן וַאֲנָחָה, וְכָל חַיּוּתֵנוּ וְקִיּוּמֵנוּ הוּא רַק עַל־יְדֵי בְּחִינַת שַׁבָּת, שֶׁהוּא עָלְמָא דְאָתֵי, כִּי רַק זֶה כָּל תַּכְלִיתֵנוּ, כִּי בְּוַדַּאי לֹא בָרָא הַשֵּׁם יִתְבָּרַךְ אֶת הָאָדָם בְּחָכְמָה נִפְלָאָה וְנוֹרָאָה כָּזֹאת בִּשְׁבִיל שֶׁיִּסְבֹּל עָמָל וְכַעַס כָּזֶה בְּזֶה הָעוֹלָם, כִּי כַּוָּנַת הַשֵּׁם יִתְבָּרַךְ בְּוַדַּאי רַק לְטוֹבָה, וְכָל הַבְּרִיאָה הָיְתָה בִּשְׁבִיל לְגַלּוֹת רַחֲמָנוּתוֹ וְטוּבוֹ; אַךְ עִקַּר בְּרִיאַת הָאָדָם הוּא רַק בִּשְׁבִיל הַתַּכְלִית שֶׁהוּא בְּחִינַת שַׁבָּת, וְזֶה כָּל הַנֶּחָמָה עַל כָּל הַצָּרוֹת וְהַיְגוֹנוֹת שֶׁסּוֹבֵל הָאָדָם בְּזֶה הָעוֹלָם, וְעַל־כֵּן צְרִיכִין לְהִתְגַּבֵּר מְאֹד בְּכָל עֵת לְהַמְשִׁיךְ שִׂמְחָתוֹ עַל עַצְמוֹ.
וְהָעִקָּר עַל־יְדֵי שֶׁיִּסְתַּכֵּל עַל הַסּוֹף, שֶׁהוּא תַּכְלִית עוֹלָם הַבָּא, שֶׁאָז יִתְהַפֵּךְ הַכֹּל לְטוֹבָה. כִּי אֲפִלּוּ הַפָּחוּת שֶׁבְּיִשְׂרָאֵל וְהַגָּרוּעַ שֶׁבַּגְּרוּעִים, אֵין שִׁעוּר לְכָל נְעִימוּת הַטּוֹב הַנִּפְלָא שֶׁיִּזְכֶּה אָז, וְעַל־יְדֵי־זֶה יוּכַל לְשַׂמֵּחַ אֶת עַצְמוֹ גַּם עַתָּה בְּכָל מַה שֶׁעוֹבֵר עָלָיו, עַד שֶׁיִּזְכֶּה עַל־יְדֵי־זֶה לֵיצֵא מִן גָּלוּתוֹ מֵהֵיכְלֵי הַתְּמוּרוֹת וְיִזְכֶּה לְכָל טוֹב.
(שם הלכות ברכת־הודאה, הל' ו', אותיות ט־י)
<h2>יא.</h2>
הֵיכְלֵי הַתְּמוּרוֹת, שֶׁהֵם כְּלַל הַסִּטְרָא־אָחֳרָא וְהַקְּלִפּוֹת וְהַיֵּצֶר הָרָע, דַּרְכָּן לְהָמִיר וּלְהַחֲלִיף הַכֹּל־רַע בְּטוֹב וְטוֹב בְּרַע, עַד שֶׁרוֹצִין לְהָבִיא אֶת הָאָדָם לִידֵי הַמָּרָה מַמָּשׁ, רַחֲמָנָא לִצְּלַן, כְּמַאֲמַר רַבּוֹתֵינוּ זַ"ל: הַיּוֹם אוֹמֵר לוֹ עֲשֵׂה כָּךְ וְכוּ'. וְעִקַּר הִתְגַּבְּרוּתָם עַל־יְדֵי עַצְבוּת, מַה שֶּׁרוֹצִין לְהַפִּיל אֶת הָאָדָם וּלְרַחֲקוֹ מֵהַשֵּׁם יִתְבָּרַךְ עַל־יְדֵי סְבָרוֹתֵיהֶם הַמְהֻפָּכוֹת וְהַמְזֻיָּפוֹת וּמַחְלִישִׁין דַּעְתּוֹ כְּאִלּוּ אָפְסָה תִּקְוָתוֹ, חַס וְשָׁלוֹם; עַל־כֵּן צָרִיךְ הָאָדָם לַעֲמֹד כְּנֶגְדָּם וּלְהִתְגַּבֵּר עֲלֵיהֶם עַל־יְדֵי שֶׁיְּהַפֵּךְ וְיָמִיר הַכֹּל לְטוֹבָה, בִּבְחִינַת "שָׂשׂוֹן וְשִׂמְחָה יַשִּׂגוּ, וְנָסוּ יָגוֹן וַאֲנָחָה" - שֶׁצְּרִיכִין לַחֲטֹף הַיָּגוֹן וַאֲנָחָה עַצְמוֹ וּלְהַפְּכוֹ גַּם־כֵּן לְשִׂמְחָה,
וְלוֹמַר לְנַפְשׁוֹ: אַדְּרַבָּא, זֶהוּ תֹּקֶף שִׂמְחָתִי, שֶׁרָחוֹק כָּמוֹנִי כָּל־כָּךְ כָּל־כָּךְ כְּמוֹ שֶׁאֲנִי יוֹדֵעַ בְּנַפְשִׁי, אַף־עַל־פִּי־כֵן אֲנִי מִתְלַבֵּשׁ בְּצִיצִית וּמַנִּיחַ תְּפִלִּין וְכוּ', אֲשֶׁר אֵין כָּל הָעוֹלָם כְּדַאי נֶגֶד אוֹר נְקֻדָּה אַחַת שֶׁל אֵיזֶה מִצְוָה. בִּפְרָט בִּשְׁעַת עֲשִׂיַּת הַמִּצְוָה כְּגוֹן בַּבֹּקֶר שֶׁמִּתְעַטֵּף בַּצִּיצִית, צָרִיךְ לְשַׂמֵּחַ נַפְשׁוֹ מְאֹד דַּיְקָא מִתּוֹךְ עֹצֶם רִחוּקוֹ, כִּי הֲלוֹא אַחַר כָּל אֵלֶּה אַף־עַל־פִּי־כֵן אֲנִי זוֹכֶה עַתָּה בְּרֶגַע זֹאת לְהִתְעַטֵּף בַּצִּיצִית, שֶׁהִפְלִיגוּ רַבּוֹתֵינוּ זַ"ל בִּזְכוּת מִצְוָה זאֹת מְאֹד, וְ"כֵן תִּתְעַטֵּף נַפְשִׁי וְרוּחִי וְנִשְׁמָתִי בְּאוֹר הַצִּיצִית וְכוּ'". וּמִי יָכוֹל לְשַׁעֵר בְּזֶה הָעוֹלָם כְּלַל אוֹר הַגָּדוֹל הַקָּדוֹשׁ וְהַנּוֹרָא שֶׁל צִיצִית וְכַיּוֹצֵא בִּשְׁאָר מִצְוֹת.
בִּפְרָט כְּשֶׁבָּא שַׁבָּת אוֹ יוֹם־טוֹב שֶׁצְּרִיכִים לְקַבְּלָם בְּשִׂמְחָה מְאֹד וּלְהַמְשִׁיךְ קְדֻשַּׁת
שִׂמְחָתָם גַּם עַל יְמֵי הַחֹל. וְכֵן קֹדֶם הַתְּפִלָּה, שֶׁצְּרִיכִין לְהִתְפַּלֵּל בְּשִׂמְחָה מְאֹד. וְכָל מַה שֶׁהַסִּטְרָא־אָחֳרָא רוֹצֶה לְבַלְבְּלוֹ בְּעַצְבוּת הַרְבֵּה מֵרִבּוּי פְּגָמָיו וְרִבּוּי דַּאֲגוֹתָיו וְכוּ', אָז אַדְּרַבָּא עַל־יְדֵי כָּל זֶה יְשַׂמַּח נַפְשׁוֹ בְּיוֹתֵר וְיוֹתֵר, כִּי אַף־עַל־פִּי־כֵן אַחַר כָּל אֵלֶּה אֲנִי זוֹכֶה לַחֲטֹף טוֹב כָּזֶה, וְזֶה חֶלְקִי מִכָּל עֲמָלִי, וְסוֹף כָּל סוֹף לֹא יִשָּׁאֵר מִמֶּנִּי כִּי־אִם זֹאת; וְעַל־יְדֵי־זֶה יִתְגַּבֵּר לַעֲשׂוֹת כָּל הַמִּצְוֹת בְּשִׂמְחָה, וְעַל־יְדֵי־זֶה דַּיְקָא יַעֲלֶה מֵהֵיכְלֵי הַתְּמוּרוֹת, שֶׁהֵם עִקַּר הַיָּגוֹן וַאֲנָחָה, וִיבָרֵר הַנִּיצוֹצוֹת הַקְּדֻשָּׁה שֶׁהָיוּ בֵּינֵיהֶם בַּגָּלוּת עַל־יְדֵי שֶׁמְּהַפֵּךְ הַיָּגוֹן וַאֲנָחָה עַצְמוֹ לְשִׂמְחָה, עַד שֶׁזּוֹכֶה עַל־יְדֵי זֶה לַעֲלוֹת מִדַּרְגָּא לְדַרְגָּא: מִנֵּצַח־הוֹד־יְסוֹד לְחֶסֶד־גְּבוּרָה־תִפְאֶרֶת, וּמִחֶסֶד־ גְּבוּרָה־תִפְאֶרֶת לְחָכְמָה־בִינָה־
דָעַת, עַד שֶׁזּוֹכֶה לִבְחִינַת כֶּתֶר שֶׁשָּׁם מְקוֹר הַשִּׂמְחָה, בְּחִינַת "וְשִׂמְחַת עוֹלָם עַל רֹאשָׁם".
(שם יב, אות ד)
<h2>יב.</h2>
עִקַּר הַשְּׁלֵמוּת הוּא בְּחִינַת שִׂמְחָה, וְהַשִּׂמְחָה הוּא בְּחִינַת קוֹלוֹת דִּקְדֻשָּׁה, בְּחִינַת חֲמִשָּׁה קוֹלוֹת: קוֹל שָׂשׂוֹן וְקוֹל שִׂמְחָה וְכוּ' קוֹל אוֹמְרִים הוֹדוּ וְכוּ'; אֲבָל מֵחֲמַת הִתְגַּבְּרוּת הַגָּלוּת, שֶׁעִקָּרוֹ עַל־יְדֵי הִתְגַּבְּרוּת הָעַצְבוּת שֶׁמִּשָּׁם כָּל הַצָּרוֹת, רַחֲמָנָא לִצְּלַן. עַל־כֵּן צְרִיכִין לִצְעֹק בְּכָל יוֹם הַרְבֵּה. וְעִקַּר קוֹל הַצְּעָקָה הוּא לִזְכּוֹת לָצֵאת בִּשְׁלֵמוּת מֵעַצְבוּת וְיָגוֹן וַאֲנָחָה לְשִׂמְחָה, כִּי צְרִיכִין לִצְעֹק הַרְבֵּה לְהַשֵּׁם יִתְבָּרַךְ כְּדֵי לִזְכּוֹת לְשִׂמְחָה שֶׁהִיא הָעִקָּר.
(שם אות כד)
<h2>יג.</h2>
עִקַּר עֲלִיּוֹת וִירִידוֹת שֶׁל הָאָדָם הִיא כְּפִי הַשִּׂמְחָה בּוֹ יִתְבָּרַךְ, שֶׁעַל־יְדֵי־זֶה עִקַּר כָּל הַתִּקּוּנִים הַקְּדוֹשִׁים. וְזֶה מְרֻמָּז בְּמִדְרָשׁ הַנֶּעְלָם: "וְהִנֵּה מַלְאֲכֵי אֱלֹקִים עֹלִים וְיֹרְדִים בּוֹ" - כְּמָה דְּאַתְּ אָמַר "נָגִילָה וְנִשְׂמְחָה בוֹ", הַיְנוּ כַּנַּ"ל. כִּי הַסֻּלָּם שֶׁרָאָה יַעֲקֹב מְרַמֵּז עַל הַקּוֹלוֹת שֶׁל שִׂמְחָה, שֶׁעַל־יְדֵי־זֶה עִקַּר הָעֲלִיָּה מֵהָאָרֶץ לַשָּׁמַיִם כַּמְבֹאָר בִּפְנִים.
(שם)
<h2>יד.</h2>
עִקַּר הַשִּׂמְחָה, שֶׁהִיא הַחַיּוּת שֶׁל יִשְׂרָאֵל, הוּא עַל־יְדֵי נְקֻדַּת הָאֱמֶת שֶׁבְּלֵב אִישׁ הַיִּשְׂרְאֵלִי, שֶׁנַּפְשׁוֹ יוֹדַעַת מְאֹד קְדֻשַּׁת אֱמוּנַת יִשְׂרָאֵל, שֶׁזֶּה כָּל שִׂמְחָתֵנוּ, בְּחִינַת "אָנֹכִי אֶשְׂמַח בַּה'". וְכָל אָדָם כְּפִי מַה שֶּׁהוּא, אִם יִזְכֹּר אֶת עַצְמוֹ שֶׁאַף־עַל־פִּי־כֵן הוּא מִזֶּרַע יִשְׂרָאֵל וְהִבְדִּלָנוּ מִן הַתּוֹעִים בְּכַמָּה בְּחִינוֹת יָכוֹל לְשַׂמֵּחַ אֶת עַצְמוֹ בְּכָל מָקוֹם שֶׁהוּא עַל־יְדֵי־זֶה. וְעַל־כֵּן עִקַּר הַשִּׂמְחָה הוּא בְּחִינַת קְדֻשַּׁת יַעֲקֹב, בְּחִינַת "יָגֵל יַעֲקֹב יִשְׂמַח יִשְׂרָאֵל". כִּי יַעֲקֹב הוּא בְּחִינַת אֱמֶת כַּיָּדוּעַ, שֶׁהוּא בְּחִינַת נְקֻדַּת הָאֱמֶת שֶׁמֻּשְׁרָשׁ בְּכָל אֶחָד מִיִּשְׂרָאֵל, שֶׁעַל־יְדֵי־זֶה עִקַּר הַשִּׂמְחָה; אֲבָל הַבַּעַל־דָּבָר מִתְגָּרֶה עַל זֶה בְּיוֹתֵר, וּבַתְּחִלָּה
מֵסִית אֶת הָאָדָם וּמַחֲטִיאוֹ וּמַטְרִידוֹ בְּטִרְדַּת הַפַּרְנָסָה וְכַיּוֹצֵא וּמוֹנְעוֹ מֵעֲבוֹדַת הַשֵּׁם; וְאַחַר־כָּךְ הוּא מוֹסִיף לְהִתְגָּרוֹת בּוֹ בְּעַצְבוּת וּמָרָה שְׁחֹרָה מְאֹד, וּבִפְרָט בְּעֵת שֶׁמִּתְעוֹרֵר אֵיזֶה הִתְעוֹרְרוּת דִּקְדֻשָּׁה לַעֲשׂוֹת אֵיזֶה דָבָר שֶׁבִּקְּדֻשָּׁה, שֶׁאָז מִתְגָּרֶה בּוֹ בְּעַצְבוּת יוֹתֵר, שֶׁזֶּה מַזִּיק מְאֹד לְהָאָדָם. וְזֶה עִקַּר מִלְחֶמֶת יַעֲקֹב עִם שָׂרוֹ שֶׁל עֵשָׂו, שֶׁהוּא הַבַּעַל־דָּבָר, שֶׁרוֹצֶה לְהַאֲרִיךְ הַגָּלוּת מְאֹד עַל־יְדֵי הִתְגָּרוּת הָעַצְבוּת, וְיַעֲקֹב נִלְחָם עִמּוֹ בְּכָל דּוֹר.
וְהִנֵּה בְּיַעֲקֹב בְּעַצְמוֹ, שֶׁהוּא הַצַּדִּיק הָאֱמֶת, בְּוַדַּאי אֵין לְהַבַּעַל־דָּבָר כְּנֶגְדּוֹ שׁוּם כֹּחַ, כִּי הוּא קָדוֹשׁ מְאֹד בִּפְרָט בִּקְדֻשַּׁת הַבְּרִית; וְאֵין לְהָעַצְבוּת, שֶׁעִקָּרוֹ נִמְשָׁךְ מִפְּגַם הַבְּרִית, שׁוּם אֲחִיזָה בּוֹ; רַק עִקַּר הַמִּלְחָמָה בַּעֲבוּר יוֹצְאֵי יֶרֶךְ יַעֲקֹב, שֶׁהֵם הַנְּפָשׁוֹת הַקְּטַנּוֹת,
בְּחִינַת רַגְלִין, שֶׁבָּהֶם עִקַּר אֲחִיזַת הָעַצְבוּת; אַךְ אַף־עַל־פִּי־כֵן הַצַּדִּיק בְּגֹדֶל כֹּחוֹ מִתְגַּבֵּר עָלָיו עַל־יְדֵי שֶׁמַּמְשִׁיךְ הַשִּׂמְחָה מִמְּקוֹר הַשִּׂמְחָה שֶׁהוּא בְּחִינַת כֶּתֶר עֶלְיוֹן, וְעַל־יְדֵי־זֶה יָכוֹל לְשַׂמֵּחַ גַּם הַנְּפָשׁוֹת הַנְּפוּלוֹת וְהַיּוֹרְדוֹת וְהַחֲלוּשׁוֹת מְאֹד לְרַפֹּאתָן מִצְּלִיעָתָן, עַד שֶׁתִּגְדַּל אוֹר הַשִּׂמְחָה עֲלֵיהֶם כָּל־כָּךְ עַד שֶׁיֵּהָפְכוּ כָּל הַיָּגוֹן וַאֲנָחָה לְשִׂמְחָה, שֶׁדַּיְקָא מִתּוֹךְ עֹמֶק חֲלִישׁוּתָם וּפְחִיתוּת מַדְרֵגָתָם יִתְגַּבְּרוּ אֶת עַצְמָם בְּיוֹתֵר לְהַחֲיוֹת אֶת עַצְמָם וּלְשַׂמֵּחַ אֶת נַפְשָׁם בְּתַכְלִית שְׁלֵמוּת הַשִּׂמְחָה בִּמְעַט נְקֻדָּתָם הַטּוֹבָה וּבִקְדֻשַּׁת יַהֲדוּתָם. וְעַל־יְדֵי־זֶה מַכְנִיעִין אֶת הֵיכְלֵי הַתְּמוּרוֹת כָּל־כָּךְ עַד שֶהֵם בְּעַצְמָם מֻכְרָחִים לְהַחֲזִיר וּלְהוֹצִיא וּלְהָשִׁיב אֶל הַקְּדֻשָּׁה כָּל הַנִּיצוֹצוֹת הַקְּדֻשָּׁה שֶׁהָיוּ בֵּינֵיהֶם, שֶׁעַל־יְדֵי־זֶה נִתְגַּדֵּל קְדֻשַּׁת
הַשִּׂמְחָה בְּיוֹתֵר עַד שֶׁעוֹלִין מִדַּרְגָּא לְדַרְגָּא, עַד שֶׁבָּאִין בֶּאֱמֶת לְתַכְלִית מְקוֹר הַשִּׂמְחָה, בְּחִינַת "וְשִׂמְחַת עוֹלָם עַל רֹאשָׁם" כַּנַּ"ל. וְזֶה בְּחִינַת מַה שֶּׁיַּעֲקֹב הִכְרִיחַ לְשָׂרוֹ שֶׁל עֵשָׂו עַצְמוֹ לְהוֹדוֹת לוֹ עַל הַבְּרָכוֹת.
(שם כה, כז)
<h2>טו.</h2>
עִקַּר שְׁלֵמוּת הַשִּׂמְחָה מַשִּׂיגִין הַצַּדִּיקִים, וְהֵם מַמְשִׁיכִין הַשִּׂמְחָה עָלֵינוּ. וְכָל שִׂמְחָתָם שֶׁל הַצַּדִּיקִים הוּא עַל־יְדֵי קַטְנוּת וְשִׁפְלוּת דַּיְקָא, בְּחִינַת "וְיָסְפוּ עֲנָוִים בַּה' שִׂמְחָה". כִּי הָעַכּוּ"ם וְהָרְשָׁעִים הַכְּרוּכִים אַחַר עוֹלָם הַזֶּה, כָּל שִׂמְחָתָם הוּא רַק עַל־יְדֵי גַאֲוָה וְגַדְלוּת, דְּהַיְנוּ כְּשֶׁמַּשִּׂיגִין אֵיזֶה כָּבוֹד וַעֲשִׁירוּת וּגְדֻלָּה, הֵם מִתְנַשְּׂאִים בְּעַצְמָן וּשְׂמֵחִים בָּזֶה, וְעַל־כֵּן שִׂמְחָתָם בֶּאֱמֶת אֵינָהּ שִׂמְחָה כְּלָל, כִּי בֶּאֱמֶת בְּעִסְקֵי עוֹלָם הַזֶּה אֵין שׁוּם שִׂמְחָה כְּלָל, וְעַל כֵּן נִקְרָא כָּל שִׂמְחָתָם רַק "שְׂחוֹק הַכְּסִיל", שֶׁהוּא מְעֹרָב בְּעַצְבוּת, בְּחִינַת "אַחֲרִיתָהּ שִׂמְחָה תוּגָה"; כִּי מֵאַחַר שֶׁכָּל שִׂמְחָתוֹ הִיא תַּאֲוַת עוֹלָם הַזֶּה, בְּוַדַּאי אֵין זֶה שִׂמְחָה כְּלָל,
כִּי אֵין שׁוּם אָדָם מְמַלֵּא תַּאֲוָתוֹ בָּעוֹלָם הַזֶּה בִּשְׁלֵמוּת כְּמַאֲמַר רַבּוֹתֵינוּ זַ"ל: אֵין אָדָם מֵת וַחֲצִי תַּאֲוָתוֹ בְּיָדוֹ; כִּי כָּל מַה שֶׁיֵּשׁ לוֹ יוֹתֵר חָסֵר לוֹ יוֹתֵר, בִּפְרָט כִּי לֹא בְמוֹתוֹ יִקַּח הַכֹּל. וְעַל־כֵּן עַל־יְדֵי גַדְלוּת וְגַאֲוָה אֵין שׁוּם שִׂמְחָה כְּלָל, רַק שֶׁנִּדְמֶה לָהֶם שֶׁהֵם שְׂמֵחִים, אֲבָל בֶּאֱמֶת כָּל שִׂמְחָתָם נֶהְפֶּכֶת לְיָגוֹן; אֲבָל שִׂמְחַת הַצַּדִּיקִים הִיא עַל־יְדֵי קַטְנוּת וַעֲנָוָה דַּיְקָא, שֶׁהֵם קְטַנִּים בְּעֵינֵיהֶם כָּל־כָּךְ, שֶׁכָּל מַה שֶּׁמְּקַבְּלִים מֵהַשֵּׁם יִתְבָּרַךְ הֵם שְׂמֵחִים בּוֹ; וַאֲפִלּוּ כְּשֶׁיֵּשׁ לָהֶם יִסּוּרִים וַעֲנִיּוּת, חַס וְשָׁלוֹם, הֵם שְׂמֵחִים בַּיִּסּוּרִין וּמוֹדִים לְהַשֵּׁם יִתְבָּרַךְ בֵּין בְּטִיבוּ, בֵּין בְּעָקוּ, חַס וְשָׁלוֹם, וְהֵם שְׂמֵחִים בְּחֶלְקָם תָּמִיד, כִּי יוֹדְעִים שֶׁגַּם זֶה הַמְעַט הוּא חֶסֶד חִנָּם מֵאִתּוֹ יִתְבָּרַךְ, וְכָל עִקַּר שִׂמְחָתָם הוּא שִׂמְחַת הַמִּצְווֹת, שֶׁהִיא שִׂמְחָה אֲמִתִּית
וְנִצְחִית, וּמַמְשִׁיכִים שִׂמְחָה זוֹ עַל כָּל נַפְשׁוֹת יִשְׂרָאֵל, עַד שֶׁכָּל מַה שֶּׁהֵם קְטַנִּים וּשְׁפָלִים בְּעֵינֵיהֶם יוֹתֵר וְיוֹדְעִים בְּיוֹתֵר כַּמָּה וְכַמָּה פָּגְמוּ וְכוּ', הֵם מִתְגַּבְּרִים עַל־יְדֵי־זֶה דַּיְקָא יוֹתֵר לִשְׂמֹחַ בְּשִׂמְחַת הַמִּצְוָה, עַל שֶׁאַף־עַל־פִּי־כֵן הוּא זוֹכֶה לַעֲשׂוֹת נַחַת־רוּחַ לְהַשֵּׁם יִתְבָּרַךְ עַל־יְדֵי עֲשִׂיַּת הַמִּצְוֹת. וְעַל־כֵּן עִקַּר הַשִּׂמְחָה דִקְדֻשָּׁה הִיא עַל־יְדֵי עֲנָוָה וְקַטְנוּת דַּיְקָא, שֶׁהוּא לִהְיוֹת קָטָן בְּעֵינָיו בֶּאֱמֶת כְּמוֹ דָוִד שֶׁאָמַר עַל עַצְמוֹ: "וְאָנֹכִי תוֹלַעַת וְלֹא אִישׁ וְכוּ', וּבָזֶה בְּעַצְמוֹ הָיָה מְשַׂמֵּחַ אֶת עַצְמוֹ, שֶׁאַף־עַל־פִּי־כֵן גָּמַל הַשֵּׁם יִתְבָּרַךְ עִמּוֹ חֲסָדִים כָּאֵלֶּה. וְזֶה עִקַּר שְׁלֵמוּת מַלְכוּתוֹ, כִּי עִקַּר עֲלִיַּת הַמַּלְכוּת דִּקְדֻשָּׁה הוּא עַל־יְדֵי שִׂמְחָה, וְכֵן הוּא בְּכָל אָדָם לְפִי מַדְרֵגָתוֹ.
(שם ל־לא)
<h2>טז.</h2>
עַל־יְדֵי עַשִׂיַת הַמִּצְוָה בְּשִׂמְחָה עַל יְדֵי זֶה מְתַקְנִין פְּגִימַת הַלְּבָנָה. וְזֶה בְּחִינַת הַשִּׂמְחָה שֶׁבִּשְׁעַת קִדּוּשׁ לְבָנָה.
(שָׁם)
<h2>יז.</h2>
עִקַּר שֹׁרֶשׁ הַשִּׂמְחָה הוּא בַּלֵּב, בְּחִינַת "נָתַתָּה שִׂמְחָה בְלִבִּי", אַךְ אַף־עַל־פִּי־כֵן עִקַּר הִתְגַּלּוּת וְקִיּוּם הַשִּׂמְחָה הִיא עַל־יְדֵי הַדִּבּוּר, הַיְנוּ עַל־יְדֵי דִבּוּרֵי־תּוֹרָה וְהוֹדָאָה, שֶׁזֶּה בְּחִינַת דָּוִד, שֶׁרִוָּה לְהַקָּדוֹשׁ־בָּרוּךְ־הוּא בְּשִׁירוֹת וְתִשְׁבָּחוֹת, שֶׁהֵם בְּחִינַת דִּבּוּרִים קְדוֹשִׁים שֶׁל שִׂמְחַת הָאֱמוּנָה הַקְּדוֹשָׁה; כִּי עַל־יְדֵי הַדִּבּוּר יִכָּנְסוּ הַדְּבָרִים בְּאָזְנָיו וּבְלִבּוֹ עַד שֶׁתָּאִיר הַשִּׂמְחָה בִּשְׁלֵמוּת וְיִתְבַּטֵּל הָעַצְבוּת לְגַמְרֵי. כִּי הַדִּבּוּר יֵשׁ לוֹ כֹּחַ גָּדוֹל, וְעַל־יְדֵי־זֶה עִקַּר הִתְגַּלּוּת הַשִּׂמְחָה, בְּחִינַת "שִׂמְחָה לָאִישׁ בְּמַעֲנֵה פִיו", וּכְתִיב: "וְדָבָר טוֹב יְשַׂמְּחֶנָּה".
(שם אותיות מז, מט)
<h2>יח.</h2>
אַף־עַל־פִּי שֶׁמְּבֹאָר בִּסְפָרִים שֶׁהַדְּאָגָה וְהָעַצְבוּת עַל הָעֲוֹנוֹת הוּא דָבָר טוֹב, אַךְ בֶּאֱמֶת זֶה הָיָה טוֹב אִם הָיָה חוֹזֵר בִּתְשׁוּבָה עַל־יְדֵי־זֶה, שֶמֵּרִבּוּי הַפַּחַד וְהַדְּאָגָה מֵהָעֲוֹנוֹת יַשְׁלִיךְ כָּל עִסְקֵי עוֹלָם הַזֶּה לְגַמְרֵי וְיָשׁוּב בִּתְשׁוּבָה שְׁלֵמָה לְהַשֵּׁם יִתְבָּרַךְ, כַּאֲשֶׁר כְּבָר נִמְצְאוּ בֶּאֱמֶת כַּמָּה בַּעֲלֵי־תְשׁוּבָה כָּאֵלּוּ; אֲבָל עַל־פִּי־רֹב בִּפְרָט בְּדוֹרוֹת אֵלּוּ מִתְרַחֲקִים בְּיוֹתֵר עַל־יְדֵי רִבּוּי הָעַצְבוּת אֲפִלּוּ עַל הָעֲוֹנוֹת, כִּי הַהֵיכְלֵי הַתְּמוּרוֹת מַחֲלִיפִין הָאֱמֶת וּמְעַרְבְּבִין דַּעְתּוֹ מְאֹד עַד שֶׁנּוֹפֵל לִבְחִינַת יֵאוּשׁ כְּאִלּוּ אֵין לוֹ עוֹד תִּקְוָה לְהִתְחַדֵּשׁ כַּנֶּשֶׁר יָמָיו, וּבְתוֹךְ־כָּךְ מַגְּבִירִין עָלָיו עַצְבוּת הַפַּרְנָסָה וְרִבּוּי תַּאֲוַת מָמוֹן וּלְהַנְהִיג בֵּיתוֹ בִּגְדוֹלוֹת, עַד שֶׁכָּל
יָמָיו מָלֵא עַצְבוּת וִיגוֹנוֹת בְּלִי שִׁעוּר; וְזֶה מַזִּיק בְּיוֹתֵר, כִּי עַל־יְדֵי־זֶה אֵינוֹ יָכוֹל לְיַשֵּׁב דַּעְתּוֹ כְּלָל מַה הוּא עוֹשֶׂה בְּזֶה הָעוֹלָם, כִּי עִקַּר יִשּׁוּב הַדַּעַת זוֹכִין עַל־יְדֵי שִׂמְחָה כַּמְבֹאָר בְּמָקוֹם אַחֵר. עַל־כֵּן צְרִיכִין לְהִתְחַזֵּק מְאֹד לְשַׂמֵּחַ אֶת נַפְשׁוֹ בְּכָל מִינֵי עֵצוֹת הַקְּדוֹשׁוֹת וּלְהַזְכִּיר אֶת עַצְמוֹ בְּכָל עֵת הַחֲסָדִים שֶׁעָשָׂה עִמָּנוּ הַשֵּׁם יִתְבָּרַךְ בְּכְלָל וּבִפְרָט, שֶׁזֶּה בְּחִינַת מִצְוַת זְכִירַת יְצִיאַת מִצְרַיִם בְּכָל יוֹם, וְלֵידַע וּלְהַאֲמִין כִּי בְּוַדַּאי לֹא עַל חִנָּם גָּמַל עָלֵינוּ חֶסֶד כָּזֶה שֶׁהוֹצִיאָנוּ מִמִּצְרַיִם וְנָתַן לָנוּ אֶת תּוֹרָתוֹ הַקְּדוֹשָׁה וְקֵרְבָנוּ לְצַדִּיקֵי אֱמֶת בְּכָל דּוֹר וָדוֹר, כִּי מִזֶּה אָנוּ רוֹאִין בְּחוּשׁ שֶׁהַשֵּׁם יִתְבָּרַךְ חשֵׁב מַחֲשָׁבוֹת לְהֵיטִיב עִמָּנוּ לָנֶצַח, וְגַם עַתָּה אָנוּ זוֹכִים לַחֲטֹף בְּכָל יוֹם כַּמָּה מִצְוֹת צִיצִית וּתְפִלִּין וְכוּ', וְגַם אָנוּ בְּטוּחִים
וּמְחַכִּים וּמְקַוִּים לְאַחֲרִית טוֹב בְּכֹחַ הַצַּדִּיקֵי אֱמֶת, כִּי כָל יִשְׂרָאֵל יֵשׁ לָהֶם חֵלֶק לָעוֹלָם הַבָּא, נִמְצָא, שֶׁהַהִתְחַזְּקוּת וְהַשִּׂמְחָה הַזֹּאת הִיא בְּעָבַר וְהֹוֶה וְעָתִיד, שֶׁהִיא כְּלַל בְּחִינַת הַזְּמַן, וְעַל־יְדֵי־זֶה מְחַיִּין אֶת כָּל הַזְּמַן וְהַיָּמִים בְּעָבַר וְהֹוֶה וְעָתִיד, כִּי עִקַּר נְקֻדַּת חַיּוּת הַזְּמַן הִיא שִׂמְחָה שֶׁל מִצְוָה.
וְכֵן לְעִנְיַן כְּלַל יִשְׂרָאֵל, שֶׁאַף־עַל־פִּי שֶׁבְּוַדַּאי צְרִיכִין לְהִתְאַבֵּל וּלְקוֹנֵן מְאֹד עַל חֻרְבַּן בֵּית־הַמִּקְדָּשׁ בְּכָל לַיְלָה בַּחֲצוֹת. וְכֵן בַּפְּרָט גַּם־כֵּן, כִּי בְּוַדַּאי צָרִיךְ כָּל אֶחָד לִצְעֹק וּלְקֹנֵן מְאֹד עַל עֲוֹנוֹתָיו שֶׁגָּרְמוּ חֻרְבַּן בֵּית־הַמִּקְדָּשׁ, וְגַם עַתָּה מְעַכְּבִים בִּנְיָנוֹ עֲדַיִן; אֲבָל אַף־עַל־פִּי־כֵן אִי אֶפְשָׁר לְקוֹנֵן כָּל הַיּוֹם, כִּי עַל־יְדֵי עַצְבוּת וְקִינוֹת לְבַד אִי אֶפְשָׁר לִחְיוֹת, כִּי עִקַּר הַחַיּוּת דִּקְדֻשָּׁה הוּא שִׂמְחָה. וְעַל־כֵּן בֶּאֱמֶת מְסַיְּמִין
הַקִּינוֹת בִּפְסוּקֵי נֶחָמָה, וְהַנֶּחָמָה הִיא גַם־כֵּן בְּעָבַר וְהֹוֶה וְעָתִיד, הַיְנוּ בְּמַה שֶּׁכְּבָר יָסְדוּ לָנוּ אֲבוֹתֵינוּ הַקְּדוֹשִׁים יְסוֹד הַבֵּית־הַמִּקְדָּשׁ, וְאַבְרָהָם, יִצְחָק וְיַעֲקֹב הִתְפַּלְלוּ שָׁם, וְדָוִד הַמֶּלֶךְ, עָלָיו הַשָּׁלוֹם, זָכָה לִמְצֹא כְּבָר אֶת מְקוֹמוֹ בִּיגִיעוֹת עֲצוּמוֹת, וְאַף־עַל־פִּי שֶׁכְּבָר נֶחֱרַב פַּעֲמַיִם, אַף־עַל־פִּי־כֵן לֹא נֶחֱרַב רַק הַבִּנְיָן שֶׁעַל־גַּבֵּי הַיְסוֹד, אֲבָל יְסוֹד הַבִּנְיָן עַצְמוֹ שֶׁהוּא קְדֻשַּׁת הַמָּקוֹם אֲשֶׁר מָצָא דָּוִד לַה', זֶה אִי אֶפְשָׁר לְהַחֲרִיב בְּשׁוּם אֹפֶן, כְּמוֹ שֶׁכָּתוּב: "זֹאת מְנוּחָתִי עֲדֵי עַד, פֹּה אֵשֵׁב כִּי אִוִּיתִיהָ"; וְזֶה בְּחִינַת הַשִּׂמְחָה וְהַנֶּחָמָה בְּהַיְשׁוּעוֹת שֶׁבֶּעָבַר. וְכֵן בַּהֹוֶה אָנוּ מְנַחֲמִין עַצְמֵנוּ בִּקְדֻשַּׁת הַבָּתֵּי־כְנֵסִיּוֹת וּבָתֵּי מִדְרָשׁוֹת שֶׁהֵם בְּחִינַת מִקְדַּשׁ־מְעַט. וְעִקַּר הַשִּׂמְחָה הִיא עִם הַתִּקְוָה שֶׁלֶּעָתִיד, שֶׁאָנוּ מְקַוִּים אֵלָיו יִתְבָּרַךְ שֶׁיִּבְנֶה
לָנוּ בֵּית קָדְשֵׁנוּ וְתִפְאַרְתֵּנוּ בְּאֹפֶן שֶׁלֹּא יֵהָרֵס לְעוֹלָם, שֶׁאָז תִּגְדַּל הַשִּׂמְחָה עַד אֵין קֵץ, כְּמוֹ שֶׁכָּתוּב: "אָז יִמָּלֵא שְחֹוֹק פִּינוּ וְכוּ'.
(שם סז־סח־סט)
<h2>יט.</h2>
מֵאַחַר שֶׁיְּמֵי חַיֵּי הָאָדָם מוּעָטִים כָּל־כָּךְ וּפוֹרְחִים מְאֹד מְאֹד, עַל־כֵּן צָרִיךְ לִזְכֹּר מְאֹד לְהַחֲיוֹתָם שֶׁיִּהְיֶה לָהֶם חִיּוּת אֲמִתִּי וְקִיּוּם שֶׁיִּהְיוּ רְאוּיִים לִקְרוֹתָם בַּשֵּׁם "יְמֵי חַיָּיו"; וְזֶה עַל־יְדֵי שִׂמְחָה דִקְדֻשָּׁה שֶׁהוּא עִקַּר הַחַיּוּת. וְזֶה מְבֹאָר בְּקֹהֶלֶת שֶׁאָמַר שָׁם: "כִּי לֹא הַרְבֵּה" - הַיְנוּ שֶׁיָּמָיו מוּעָטִים מְאֹד, עַל־כֵּן - "יִזְכֹּר אֶת יְמֵי חַיָּיו", הַיְנוּ שֶׁיִּזְכֹּר לְהַחֲיוֹתָם עַל־יְדֵי שִׂמְחָה דִּקְדֻשָּׁה כַּנַּ"ל. וְזֶהוּ שֶׁסִּיֵּם: "כִּי הָאֱלֹקִים מַעֲנֶה בְּשִׂמְחַת לִבּוֹ" - הַיְנוּ, שֶׁהַשֵּׁם יִתְבָּרַךְ מֵעִיד עַל זֶה שֶׁשָּׂמֵחַ בְּלִבּוֹ לַעֲשׂוֹת טוֹב דְהַיְנוּ, שֶׁהָיָה מְיַשֵּׁב דַּעְתּוֹ בְּזֶה הָעוֹלָם לֵידַע הָאֱמֶת, שֶׁאֵין שׁוּם חַיּוּת אֲמִתִּי כִּי־אִם תּוֹרָה וּמִצְוֹת כִּי הֵם חַיֵּינוּ, וְעַל־
כֵּן הָיָה שָׂמֵחַ בָּהֶם מְאֹד, וְזֶה כָּל תַּכְלִית וְקִיּוּם אֲמִתִּי שֶׁל כָּל יְמֵי חַיָּיו.
וְזֶה מְרֻמָּז גַּם־כֵּן בַּזֹּהַר שֶׁדָּרַשׁ שָׁם: ע' דִּ"שְׁמַע" וְד' דְּ"אֶחָד" - אוֹתִיּוֹת "עֵד", וְסִימָנָךְ: "עֵד ה' בָּכֶם". נִשְׁאַר ש"מ מִן תֵּבַת "שְׁמַע" וְא"ח מִן "אֶחָד" - אוֹתִיּוֹת "אֶשְׂמַח" דִּכְתִיב: "אָנֹכִי אֶשְׂמַח בַּה'", הַיְנוּ כַּנַּ"ל, כִּי הַשֵּׁם יִתְבָּרַךְ בְּעַצְמוֹ מֵעִיד עַל מִי שֶׁמְּיַחֵד שְׁמוֹ פַּעֲמִים בְּכָל יוֹם וְאוֹמֵר "שְׁמַע יִשְׂרָאֵל וְכוּ'"; וְהָעִקָּר עַל הַשִּׂמְחָה, כִּי צְרִיכִין לִשְׂמֹחַ בָּזֶה מְאֹד מְאֹד מַה שֶּׁאָנוּ זוֹכִין לְיַחֵד שְׁמוֹ יִתְבָּרַךְ בְּכָל יוֹם בִּבְחִינַת "אָנֹכִי אֶשְׂמַח בַּה'". וְזֶה בְּחִינַת מַה שֶּׁאוֹמְרִים "אַשְׁרֵינוּ" קֹדֶם קְרִיאַת־שְׁמַע קְטַנָּה.
(שם סו, עה)
<h2>כ.</h2>
עִקַּר שֹׁרֶשׁ הַשִּׂמְחָה שֶׁל כָּל הַשְּׂמָחוֹת הוּא שִׂמְחַת עוֹלָם הַבָּא, שֶׁ"אָז יִמָּלֵא שְׂחוֹק פִּינוּ", וְעַל זֶה הַזְּמַן נֶאֱמַר: "וְשִׂמְחַת עוֹלָם עַל רֹאשָׁם". וְאָז יִזְכֶּה כָּל מִי שֶׁבְּשֵׁם "יִשְׂרָאֵל" מְכֻנֶּה לִבְחִינַת "שׂבַע שְׂמָחוֹת", שֶׁתִּגְדַּל הַשִּׂמְחָה כָּל־כָּךְ שֶׁיִּהְיֶה בָּהּ לְהַשְׂבִּיעַ דַּי וְהוֹתֵר אֶת כָּל אֶחָד אֲפִלּוּ הַקָּטָן שֶׁבַּקְּטַנִּים, בְּחִינַת "תּוֹדִיעֵנִי אֹרַח חַיִּים שׂבַע שְׂמָחוֹת אֶת פָּנֶיךָ". וְזֶה עִקַּר שִׂמְחַת חֲתֻנָּה, כִּי עִקַּר הַחֲתֻנָּה הִיא בִּשְׁבִיל זִכָּרוֹן בָּעוֹלָם הַבָּא.
(שם הלכות ברכת־הראיה, הלכה ה, אות כ)
<h2>כא.</h2>
הַשִּׂמְחָה הִיא בְּחִינַת שִׁיר וְנִגּוּן, בְּחִינַת עֲשָׂרָה מִינֵי נְגִינָה. וְהִיא בִּבְחִינַת שִׁיר פָּשׁוּט, כָּפוּל, מְשֻׁלָּשׁ, מְרֻבָּע. כִּי בַּתְּחִלָּה צָרִיךְ לְשַׂמֵּחַ אֶת עַצְמוֹ בִּנְקֻדַּת הָאֱמוּנָה הַקְּדוֹשָׁה "שֶׁלֹּא עָשַׂנִי גּוֹי", שֶׁזֶּה בְּחִינַת שִׁיר פָּשׁוּט, שֶׁמְּשַׂמֵּחַ אֶת עַצְמוֹ בְּמַה שֶּׁהוּא מַאֲמִין בְּהַשֵּׁם יִתְבָּרַךְ, שֶׁהוּא פָּשׁוּט בְּתַכְלִית הַפְּשִׁיטוּת. וְאַחַר־כָּךְ יוֹסִיף לְשַׂמֵּחַ אֶת עַצְמוֹ בְּמַה שֶּׁזָּכָה לְהִתְקָרֵב לְצַדִּיקֵי אֱמֶת, וְעַל־כָּל־פָּנִים לִבְלִי לִהְיוֹת חוֹלֵק עֲלֵיהֶם, וְזֶה בְּחִינַת שִׁיר כָּפוּל. וְאַחַר־כָּךְ צָרִיךְ לְהוֹסִיף לְשַׂמֵּחַ אֶת עַצְמוֹ בְּהַנְּקֻדּוֹת טוֹבוֹת שֶׁמּוֹצֵא עֲדַיִן בְּעַצְמוֹ גַּם־כֵּן; כִּי אֵיךְ אֶפְשָׁר שֶׁלֹּא עָשָׂה אֵיזֶה טוֹב מִיָּמָיו, וְזֶה בְּחִינַת שִׁיר מְשֻׁלָּשׁ. וְעַל־יְדֵי כָּל זֶה זוֹכֶה וּמִתְגַּבֵּר לַחֲטֹף גַּם עַתָּה אֵיזֶה טוֹב
וּלְקַבֵּל עָלָיו עֹל מַלְכוּת שָׁמַיִם בְּשִׂמְחָה, וְזֶה בְּחִינַת שִׁיר מְרֻבָּע, וְעַל־יְדֵי־זֶה נִשְׁלָם שֵׁם הֲוָיָ"ה בָּרוּךְ הוּא, וְנִשְׁלָם הַשִּׂמְחָה, שֶׁהִיא בְּחִינַת עֲשָׂרָה מִינֵי נְגִינָה.
(שם הלכות תפלת־המנחה, הל' ז, אות נג)
<h2>כב.</h2>
עִקַּר שֹׁרֶשׁ כָּל הַשְּׂמָחוֹת הוּא רַק בְּשֵׁם ה' בִּבְחִינַת "בְּשִׁמְךָ יְגִילוּן כָּל הַיּוֹם". כִּי כָל הַבִּטְחוֹנוֹת וְהַתִּקְווֹת וְהַיְשׁוּעוֹת בְּגַשְׁמִיּוּת וְרוּחָנִיּוּת, הַכֹּל הוּא מַה שֶּׁאָנוּ בְּטוּחִים בְּשֵׁם ה', "כִּי לֹא יִטֹּשׁ ה' אֶת עַמּוֹ בַּעֲבוּר שְׁמוֹ הַגָּדוֹל", וּמִשָּׁם כָּל הַשְּׂמָחוֹת בִּבְחִינַת "כִּי בוֹ יִשְׂמַח לִבֵּנוּ, כִּי בְשֵׁם קָדְשׁוֹ בָטָחְנוּ". וְזֶה עִקַּר הַהִתְחַזְּקוּת וְהַשִּׂמְחָה שֶׁל כָּל אָדָם הוּא מַה שֶּׁעֲדַיִן שֵׁם יִשְׂרָאֵל נִקְרָא עָלָיו, שֶׁזֶּה בְּחִינַת שֵׁם הַשֵּׁם, כִּי שְׁמוֹ יִתְבָּרַךְ מְשֻׁתָּף בִּשְׁמָם. וּבָזֶה יָכוֹל לְחַזֵּק וּלְשַׂמֵּחַ אֶת עַצְמוֹ אֲפִלּוּ הַקַּל שֶׁבַּקַּלִּים וְהַגָּרוּעַ שֶׁבַּגְּרוּעִים אֲפִלּוּ פּוֹשְׁעֵי יִשְׂרָאֵל, כָּל זְמַן שֶׁשֵּׁם יִשְׂרָאֵל נִקְרָא עָלָיו יָכוֹל לְחַזֵּק וּלְהַחֲיוֹת אֶת עַצְמוֹ בָּזֶה שֶׁשֵּׁם יִשְׂרָאֵל
נִקְרָא עָלָיו עֲדַיִן, וּשְׁמוֹ יִתְבָּרַךְ מְשֻׁתָּף בִּשְׁמֵנוּ, שֶׁזֶּה עִקַּר שִׂמְחָתֵנוּ וְתִקְוָתֵנוּ.
מִכָּל־שֶׁכֵּן מִי שֶׁזּוֹכֶה לְהִתְקָרֵב לְצַדִּיקֵי אֱמֶת, בְּוַדַּאי יֵשׁ לוֹ לִשְׂמֹחַ כָּל יָמָיו אֵיךְ־שֶׁהוּא מֵאַחַר שֶׁזָּכָה שֶׁיִּהְיֶה נִקְרָא שֵׁם הַצַּדִּיקִים עָלָיו, שֶׁהֵם עִקַּר שֵׁם הַשֵּׁם. וְעַל־כֵּן בְּשַׁבָּת וְיָמִים טוֹבִים וּפוּרִים צְרִיכִין לִשְׂמֹחַ מְאֹד, כִּי בָּהֶם עִקַּר הַגְדָּלַת שֵׁם ה'. וְגַם בְּכָל הַשָּׁנָה תָּמִיד צְרִיכִין לִשְׂמֹחַ מְאֹד בְּמַה שֶּׁשֵּׁם יִשְׂרָאֵל וְשֵׁם ה' נִקְרָא עָלָיו, וְעַל־יְדֵי־זֶה מַמְשִׁיכִין הַשִּׂמְחָה שֶׁל שַׁבָּת וְיוֹם־טוֹב עַל כָּל הַשָּׁנָה כֻּלָּהּ.
(שם הלכות שבת, הלכה ה, אות טו; עיין התחזקות, אות לד)
<h2>כג.</h2>
שֹׁרֶשׁ נַפְשׁוֹת יִשְׂרָאֵל הוּא שִׂמְחָה, כִּי שָׁרְשָׁם בְּמַחֲשָׁבָה דְּקֻדְשָׁא־בְרִיךְ־הוּא שֶׁשָּׁם מְקוֹר הַשִּׂמְחָה, בְּחִינַת "עֹז וְחֶדְוָה בִּמְקוֹמוֹ"; כִּי אֵין עַצְבוּת לִפְנֵי הַמָּקוֹם כְּמַאֲמַר רַבּוֹתֵינוּ זַ"ל, וְכָל הָעֲבֵרוֹת, בִּפְרָט פְּגַם הַבְּרִית, נִמְשָׁכִין מֵעַצְבוּת. וְעל־כֵּן עֲבֵרָה גּוֹרֶרֶת עֲבֵרָה, כִּי כְּשֶׁעוֹבֵר עֲבֵרָה, חַס וְשָׁלוֹם, נִמְשָׁךְ עָלָיו עַצְבוּת, בְּחִינַת "אֶדְאַג מֵחַטָּאתִי" בְּחִינַת "יָגוֹן וַאֲנָחָה", שֶׁהֵם בְּחִינַת סָמֶךְ־מֵם וְנֻקְבֵּהּ, וְעַל־יְדֵי־זֶה בָּא יוֹתֵר לִידֵי עֲבֵרָה. וְעַל־כֵּן עִקַּר הַתְּשׁוּבָה הוּא עַל־יְדֵי הַצַּדִּיקִים הַגְּדוֹלִים שֶׁיְּכוֹלִים לְעוֹרֵר הַנְּקֻדּוֹת טוֹבוֹת שֶׁבְּכָל אֶחָד מִיִּשְׂרָאֵל אֲפִלּוּ בְּהַגְּרוּעִים בְּיוֹתֵר, עַד שֶׁמַּכְנִיסִים גַּם בָּהֶם שִׂמְחָה, וְעַל־יְדֵי־זֶה הֵם
מוֹצִיאִים אוֹתָם מֵעֲבֵרוֹת וּמִפְּגָמִים וּמַחֲזִירִים אוֹתָם בִּתְשׁוּבָה.
כִּי אַף־עַל־פִּי שֶׁהַבַּעַל־תְּשׁוּבָה צָרִיךְ לִצְעֹק וְלִבְכּוֹת הַרְבֵּה לִפְנֵי הַשֵּׁם יִתְבָּרַךְ בְּכָל יוֹם וּלְשַׁבֵּר לִבּוֹ מְאֹד, אֲבָל אַף־עַל־פִּי־כֵן צָרִיךְ לִזָּהֵר בְּנַפְשׁוֹ שֶׁלֹּא יִתְרַחֵק יוֹתֵר עַל־יְדֵי־זֶה מֵהַשֵּׁם יִתְבָּרַךְ; כִּי אַף־עַל־פִּי שֶׁבְּוַדַּאי צְרִיכִין לִסְבֹּל בִּזְיוֹנוֹת וּשְׁפִיכוּת דָּמִים דְּבָרִים הַרְבֵּה מֵאֲחֵרִים, וּלְהִתְבַּיֵּשׁ בְּעַצְמוֹ מֵעֲוֹנוֹתָיו וּפְגָמָיו עַד שֶׁיִּהְיֶה נִשְׁפָּךְ דָּמוֹ בְּקִרְבּוֹ מַמָּשׁ עַל־יְדֵי הַבּוּשָׁה. וְעַל זֶה אָמְרוּ רַבּוֹתֵינוּ זַ"ל: כָּל הָעוֹבֵר עֲבֵרָה וּמִתְבַּיֵּשׁ בָּהּ - מוֹחֲלִין לוֹ עַל כָּל עֲוֹנוֹתָיו, אֲבָל אַף־עַל־פִּי־כֵן צְרִיכִין לִזָּהֵר שֶׁלֹּא יָבוֹא עַל־יְדֵי־זֶה לְעַצְבוּת וּמָרָה שְׁחֹרָה דְּסִטְרָא־אָחֳרָא, חַס וְשָׁלוֹם, עַל־כֵּן צְרִיכִין לְהִתְגַּבֵּר שֶׁיִּהְיֶה כָּל הַיּוֹם בְּשִׂמְחָה בְּכָל דַּרְכֵי הָעֵצוֹת
שֶׁגִּלּוּ לָנוּ הַצַּדִּיקֵי אֱמֶת; רַק בְּשָׁעָה מְיֻחֶדֶת יְפָרֵשׁ שִׂחָתוֹ לִפְנֵי הַשֵּׁם יִתְבָּרַךְ כְּבֵן הַמִּתְחַטֵּא לִפְנֵי אָבִיו בְּלֵב נִשְׁבָּר מְאֹד, וְאָז אַחַר לֵב נִשְׁבָּר בָּאָה שִׂמְחָה כַּמְבֹאָר בְּמָקוֹם אַחֵר.
(שם הל' ז, אותיות מה, מז)
<h2>כד.</h2>
עִקַּר כָּל הַחִצִּים, שֶׁהֵם כָּל הַפְּגָמִים שֶׁנִּזְרְקוּ לִבְחִינַת "בַּת־מֶלֶךְ פְּנִימָה", הַיְנוּ לְהַשְּׁכִינָה כִּבְיָכוֹל, שֶׁהוּא כְּלַל כְּנֶסֶת־יִשְׂרָאֵל, הוּא בְּחִינַת עַצְבוּת. וְעַל־כֵּן תֵּכֶף כְּשֶׁאָדָם רוֹצֶה לָשׁוּב לְהַשֵּׁם יִתְבָּרַךְ, אֲזַי עֲבֵרָה גְדוֹלָה בְּיָדוֹ כְּשֶׁיֵּשׁ לוֹ עַצְבוּת וּמָרָה שְׁחֹרָה, חַס וְשָׁלוֹם; וְצָרִיךְ לְשַׂמֵּחַ אֶת עַצְמוֹ בְּכָל עֵת בְּמַה "שֶּׁלֹּא עָשַׂנִי גּוֹי" וְכוּ' וְכַיּוֹצֵא בָזֶה.
(שם הלכות ראש־השנה, הל' ו)
<h2>כה.</h2>
מִי שֶׁלִּבּוֹ שָׁלֵם עִם הַשֵּׁם וֶאֱמוּנָתוֹ חֲזָקָה וּמַאֲמִין שֶׁהַכֹּל בִּרְצוֹנוֹ יִתְבָּרַךְ, אֲזַי הוּא בְּשִׂמְחָה תָּמִיד, וְאֵין לוֹ שׁוּם דְּאָגָה וּפַחַד כְּלָל מִשּׁוּם דָּבָר שֶׁבָּעוֹלָם, בִּבְחִינַת "אַל תִּירָא מִפַּחַד פִּתְאֹם וְכוּ'". כִּי מֵאַחַר שֶׁהַכֹּל רַק בִּרְצוֹנוֹ יִתְבָּרַךְ, אִם־כֵּן אֵין לוֹ לְהִתְיָרֵא מִשּׁוּם דָּבָר, כִּי מִי יוּכַל לַעֲשׂוֹת לוֹ דָבָר גָּדוֹל אוֹ דָבָר קָטָן בְּלִי רְצוֹנוֹ יִתְבָּרַךְ, כְּמוֹ שֶׁכָּתוּב: "ה' לִי לֹא אִירָא וְכוּ'" וְעַל־כֵּן הוּא שָׂמֵחַ תָּמִיד. וַאֲפִלּוּ אִם לִפְעָמִים בָּאִין עָלָיו אֵיזֶה יִסּוּרִים, חַס וְשָׁלוֹם, אַף־עַל־פִּי־כֵן מֵאַחַר שֶׁיּוֹדֵעַ שֶׁהַכֹּל בִּרְצוֹנוֹ יִתְבָּרַךְ לְבַד, הוּא יָכוֹל לְשַׂמֵּחַ אֶת עַצְמוֹ תָּמִיד; כִּי כַּוָּנַת הַשֵּׁם יִתְבָּרַךְ שֶׁמֵּבִיא עָלָיו הַיִּסּוּרִין הוּא בְּוַדַּאי רַק לְטוֹבָה: אִם לְהַזְכִּירוֹ שֶׁיָּשׁוּב בִּתְשׁוּבָה, אִם לְמָרֵק
עֲוֹנוֹתָיו; וְאִם־כֵּן, כָּל הַיִּסּוּרִים, חַס וְשָׁלוֹם, הֵם טוֹבוֹת גְּדוֹלוֹת, וְעַל־כֵּן הוּא יָכוֹל לְשַׂמֵּחַ אֶת עַצְמוֹ תָּמִיד, כִּי יוֹדֵעַ שֶׁהַשֵּׁם יִתְבָּרַךְ מָלֵא רַחֲמִים וְכַוָּנָתוֹ יִתְבָּרַךְ בְּוַדַּאי לְטוֹבָה, וְ"לֹא לְעוֹלָם יָרִיב וְכוּ'", וּבְוַדַּאי יָשׁוּב ה' וִירַחֲמֵהוּ וְיֵיטִיב אַחֲרִיתוֹ, וְהַיִּסּוּרִים יִתְהַפְּכוּ לוֹ לְטוֹבָה גְדוֹלָה לְעוֹלְמֵי עַד וּלְנֵצַח נְצָחִים, וְעַל־כֵּן הוּא בְּשִׂמְחָה תָּמִיד. אֲבָל מִי שֶׁנּוֹטֶה חַס וְשָׁלוֹם מֵאֱמוּנָה, וְטוֹעֶה חַס וְשָׁלוֹם בִּכְפִירוֹת שֶׁל חַכְמֵי הַטֶּבַע וְסוֹבֵר שֶׁיֵּשׁ טֶבַע, חַס וְשָׁלוֹם, אֲזַי אֵין לוֹ שׁוּם חַיִּים כְּלָל, כִּי כָל יָמָיו כַּעַס וּמַכְאוֹבוֹת, וְ"כָל יְמֵי רָשָׁע הוּא מִתְחוֹלֵל וְכוּ'", "בַּשָּׁלוֹם שׁוֹדֵד יְבוֹאֶנּוּ", כִּי מִתְיָרֵא פֶּן יָבוֹא עָלָיו שֶׁבֶר פִּתְאֹם, וּכְשֶׁבָּא עָלָיו אֵיזֶה צָרָה וְיִסּוּרִין, אֵין לוֹ לְמִי לִפְנוֹת לְהִוָּשַׁע, וְעַל־כֵּן הוּא מָלֵא צַעַר וְיִסּוּרִין וּפְחָדִים וְעַצְבוּת תָּמִיד,
וְאֵין לוֹ שׁוּם חַיִּים כְּלָל וְכַמְבֹאָר בְּמָקוֹם אַחֵר; אֲבָל מִי שֶׁיֵּשׁ לוֹ אֱמוּנָה שְׁלֵמָה בְּרָצוֹן, שֶׁיּוֹדֵעַ שֶׁהַכֹּל רַק בִּרְצוֹנוֹ יִתְבָּרַךְ, אֲזַי זוֹכֶה לְשִׂמְחָה גְדוֹלָה, וְכָל הַיְרָאוֹת וְהַפְּחָדִים שֶׁיֵּשׁ לוֹ מֵאֵיזֶה דָבָר שֶׁבָּעוֹלָם, כֻּלָּם נִתְהַפְּכִין לְשִׂמְחָה גְדוֹלָה, כִּי עַל־יְדֵי־זֶה הוּא חוֹזֵר לְהַשֵּׁם יִתְבָּרַךְ וְיוֹדֵעַ שֶׁהַכֹּל לְטוֹבָה כַּנַּ"ל.
(שם הלכות כלי־היין, הל' א', אות א)
<h2>כו.</h2>
עַל־יְדֵי שֶׁמְּשַׂמֵּחַ אֶת עַצְמוֹ בְּשִׂמְחַת יִשְׂרָאֵל עַל שֶׁזָּכָה לִהְיוֹת מִזֶּרַע יִשְׂרָאֵל, עַל־יְדֵי־זֶה נִתְגַּלֶּה הַהִתְפָּאֲרוּת וְהַגְּוָנִין וְהַחֵן שֶׁל יִשְׂרָאֵל, שֶׁזֶּהוּ עִקַּר גְּדֻלַּת הַבּוֹרֵא יִתְבָּרַךְ, וְעַל־יְדֵי־זֶה נִכְנָעִין הַמְּנִיעוֹת הַבָּאִין מִכֹּחַ הַמְדַמֶּה.
(שם הלכות חוקות־העמים, הל' ב, אות ד)
<h2>כז.</h2>
עַל־יְדֵי שְׁלֵמוּת הַיִּרְאָה, שֶׁהִיא בְּחִינַת הַיִּרְאָה שֶׁהוּא עִם דַּעַת וּמֹחִין, עַל־יְדֵי־זֶה בָּאִין לְשִׂמְחָה גְדוֹלָה, בְּחִינַת "וְגִילוּ בִּרְעָדָה", וְעַל־יְדֵי הַשִּׂמְחָה נִשְׁלָם הַדַּעַת בְּיוֹתֵר, וְעַל־יְדֵי־זֶה עוֹלָה הַיִּרְאָה גַּם־כֵּן בְּיוֹתֵר וְכֵן לְהַלָּן.
(שם הלכות בכור בהמה טהורה, הל' ד, אותיות ז' כ־כא)
<h2>כח.</h2>
עִקַּר שְׁלֵמוּת קִיּוּם הַמִּצְוֹת הוּא כְּשֶׁזּוֹכֶה לַעֲשׂוֹת אוֹתָם בְּשִׂמְחָה כָּל־כָּךְ, עַד שֶׁאֵינוֹ רוֹצֶה אֲפִלּוּ עוֹלָם הַבָּא בִּשְׂכָרָן, רַק שִׂמְחָתוֹ וְתַעֲנוּגוֹ הִיא בְּהַמִּצְוָה לְבַדָּהּ, וְשֶׁעַל־יְדֵי־זֶה זוֹכִין לַעֲשׂוֹת הַמִּצְוֹת בִּזְרִיזוּת גָּדוֹל.
(עיין מצוות ומעשים טובים, אות יב)
<h2>כט.</h2>
עִקַּר הָאָדָם נִבְרָא בִּשְׁבִיל שֶׁיִּזְכֶּה עַל־יְדֵי מַעֲשָׂיו הַטּוֹבִים לִכְלֹל אַחַר הַבְּרִיאָה בְּקֹדֶם הַבְּרִיאָה. וְאִי אֶפְשָׁר שֶׁיֻּכְלַל אַחַר הַבְּרִיאָה בְּקֹדֶם הַבְּרִיאָה, הַיְנוּ, שֶׁיַּחֲזֹר הָעוֹלָם לְשָׁרְשׁוֹ, כִּי אִם עַל יְדֵי שִׂמְחָה הָאֲמִתִּית מֵהַמִּצְוָה בְּעַצְּמָה שֶׁהִיא אַחְדוּתוֹ יִתְבָּרַךְ, כִּי אֵין עַצְבוּת לִפְנֵי הַמָּקוֹם. וְכָל זְמַן שֶׁיֵּשׁ בְּהָעוֹלָם אֵיזֶה אֲחִיזַת הָעַצְבוּת אֵינוֹ יָכוֹל לִכְלֹל בְּהַשֵּׁם יִתְבָּרַךְ כִּבְיָכוֹל, "כִּי אֵין לָבוֹא אֶל שַׁעַר הַמֶּלֶךְ בִּלְבוּשׁ שָׂק", כִּי שָׁם אֵין שׁוּם עַצְבוּת כְּלָל, רַק "עֹז וְחֶדְוָה בִּמְקוֹמוֹ". וּכְלָלִיּוּת הַבְּרִיאָה, שֶׁהִיא בְּחִינַת הִתְגַּלּוּת מַלְכוּתוֹ וֶאֱלָקוּתוֹ יִתְבָּרַךְ, הִיא בְּחִינַת שֵׁם הַשֵּׁם, וּכְשֶׁהָעוֹלָם וּמְלֹאוֹ נִכְלָל בְּהַשֵּׁם יִתְבָּרַךְ עַל־יְדֵי
הַשִּׂמְחָה שֶׁל מִצְוָה, זֶה בְּחִינַת מַה שֶּׁנֶּאֱמַר עַל לֶעָתִיד: "בַּיּוֹם הַהוּא יִהְיֶה ה' אֶחָד וּשְׁמוֹ אֶחָד", הַיְנוּ, שֶׁהַשֵּׁם נִכְלָל בּוֹ יִתְבָּרַךְ עַל־יְדֵי־זֶה שֶׁאַחַר הַבְּרִיאָה נִכְלָל בְּקֹדֶם הַבְּרִיאָה עַל־יְדֵי הַשִּׂמְחָה הַנַּ"ל.
(הל' העושה שליח לגבות חוב, הלכה ב', אות טו)
<h2>ל.</h2>
עִקַּר הַגְדָּלַת וְהִתְגַּבְּרוּת הָרוּחַ־חַיִּים דִּקְדֻשָּׁה, שֶׁזּוֹכִין לְקַבֵּל מֵהַצַּדִּיק הָאֱמֶת, הִיא שִׂמְחָה, שֶׁהִיא עִקַּר הַחַיּוּת דִּקְדֻשָּׁה.
(שם הל' ג, אות יח)
<h2>לא.</h2>
עִקַּר הִתְגַּבְּרוּת הַסִּטְרָא־אָחֳרָא, שֶׁהִיא בְּחִינַת עֵשָׂו הָרָשָׁע, הוּא עַל־יְדֵי עַצְבוּת, חַס וְשָׁלוֹם, כְּשֶׁמַּכְנִיסִין, חַס וְשָׁלוֹם, עַצְבוּת בְּיִשְׂרָאֵל. וְעִקַּר הָעַצְבוּת הוּא בְּחִינַת פְּגַם הָרָצוֹן, כִּי עִקַּר הַשִּׂמְחָה הִיא כְּשֶׁיּוֹדְעִין שֶׁהַכֹּל מִתְנַהֵג רַק בִּרְצוֹנוֹ יִתְבָּרַךְ שֶׁאָז בְּוַדַּאי שְׂמֵחִים וְשָׂשִׂים תָּמִיד. כִּי כַּוָּנָתוֹ וְרְצוֹנוֹ יִתְבָּרַךְ הִיא בְּוַדַּאי לְטוֹבָה תָּמִיד, וְכָל מָה דְעָבֵד רַחֲמָנָא - לְטָב עָבֵד.
(שם הלכות ערב, הל' ג, אותיות כ, כז)
<h2>לב.</h2>
כְּשֶׁאָדָם מְשַׂמֵּחַ אֶת עַצְמוֹ בְּשִׂמְחַת יִשְׂרָאֵל וּמַזְכִּיר אֶת עַצְמוֹ חֲסָדָיו וְנִפְלְאוֹתָיו יִתְבָּרַךְ שֶׁעָשָׂה עִמּוֹ, וּמַאֲמִין בְּחַסְדּוֹ וְטוּבוֹ הַגָּדוֹל שֶׁעֲדַיִן יֵשׁ לוֹ תִקְוָה תָּמִיד כַּאֲשֶׁר הוֹדִיעָנוּ עַל־יְדֵי צַדִּיקָיו הָאֲמִתִּיִּים, עַל־יְדֵי־זֶה נִתְגַּלֶּה גְּדֻלַּת הַבּוֹרֵא יִתְבָּרַךְ, כִּי זֶה עִקַּר גְּדֻלָּתוֹ, כִּי מִדַּת הַחֶסֶד נִקְרֵאת "גְּדֻלָּה", וְעַל־כֵּן עַל־יְדֵי־זֶה מַכְנִיעַ וּמְשַׁבֵּר הַקְּלִפּוֹת שֶׁבַּמַּדְרֵגָה שֶׁמִּתְפַּשְּׁטִים כְּנֶגְדּוֹ, וְזוֹכֶה לָבוֹא לְמַדְרֵיגָה זוֹ בִּשְׁלֵימוּת הַקְּדוּשָׁה, וְכֵן בְּכָל פַּעַם מִמַּדְרֵגָה לְמַדְרֵגָה.
(שם הלכות מתנה, הל' ד, אות ט)
<h2>לג.</h2>
הָעִקָּר בַּעֲבוֹדַת הַשֵּׁם בִּפְרָט לְהָרְחוֹקִים הַבָּאִים לְהִתְקָרֵב לְהַשֵּׁם יִתְבָּרַךְ, שֶׁיִּתְגַּבְּרוּ בְּכָל עֹז לִהְיוֹת בְּשִׂמְחָה תָּמִיד; וְצָרִיךְ הָאָדָם לְהַכְרִיחַ עַצְמוֹ בְּכָל הַכֹּחוֹת לִהְיוֹת אַךְ שָׂמֵחַ תָּמִיד, וְעַל־יְדֵי־זֶה זוֹכִין לִבְחִינַת קְדֻשַּׁת הַבְּרִית, שֶׁעִקָּרוֹ עַל־יְדֵי שִׂמְחָה כַּמּוּבָא בְּמָקוֹם אַחֵר. וְהָעִקָּר הוּא לְהִתְגַּבֵּר בְּשִׂמְחָה כָּל־כָּךְ עַד שֶׁיַּחֲטֹף אֶת הַיָּגוֹן וַאֲנָחָה, שֶׁהֵם כָּל מִינֵי מָרָה שְׁחֹרָה וְעַצְבוּת - יַחֲטֹף אוֹתָם וְיַכְנִיסֵם גַּם־כֵּן לְתוֹךְ הַשִּׂמְחָה בְּעַל־כָּרְחָם, עַד שֶׁיַּהֲפֹךְ הַיָּגוֹן וַאֲנָחָה לְשִׂמְחָה, כִּי דַּיְקָא עַל־יְדֵי מַה שֶּׁהַבַּעַל־דָּבָר מַכְנִיס בְּלִבּוֹ יָגוֹן וַאֲנָחָה וּמָרָה שְׁחֹרָה, עַל־יְדֵי־זֶה דַּיְקָא יִהְיֶה שָׂמֵחַ מְאֹד, כִּי יֹאמַר בְּלִבּוֹ: אַף־עַל־פִּי שֶׁאֲנִי רָחוֹק כָּל־כָּךְ
מֵהַשֵּׁם יִתְבָּרַךְ, אַף־עַל־פִּי־כֵן אֲנִי מִזֶּרַע יִשְׂרָאֵל וְלֹא עָשַׂנִי גוֹי וַאֲנִי זוֹכֶה בְּכָל יוֹם לְקַיֵּם כַּמָּה מִצְוֹת צִיצִית וּתְפִלִּין וְכַמָּה וְכַמָּה דִבּוּרִים קְדוֹשִׁים בִּתְפִלָּה וּבְתוֹרָה, שֶׁאֲנִי זוֹכֶה לוֹמַר בְּכָל יוֹם וָיוֹם, וְאַדְּרַבָּא זֶהוּ עִקַּר שִׂמְחָתִי, שֶׁמְּרֻחָק כָּמוֹנִי יִזְכֶּה גַּם־כֵּן לְטוֹב כָּזֶה לְהַנִּיחַ תְּפִלִּין בְּכָל יוֹם שֶׁהֵם כִּתְרֵי דְמַלְכָּא וְכוּ', וְכַיּוֹצֵא בָּזֶה בִּשְׁאָר הַמִּצְוֹת שֶׁיִּשְׂרָאֵל מְקַיְּמִין בְּכָל יוֹם. וּמִי שֶׁמִּתְגַּבֵּר אֶת עַצְמוֹ עַד שֶׁבָּא לְשִׂמְחָה כָּזֹאת עַד שֶׁמְּהַפֵּךְ כָּל הַיָּגוֹן וַאֲנָחָה לְשִׂמְחָה - הוּא דָבָר גָּדוֹל מְאֹד, וְרַק זֶה עִקַּר שְׁלֵמוּת מִצְוַת הַשִּׂמְחָה, לִהְיוֹת שָׂמֵחַ כָּל־כָּךְ עַד שֶׁיַּהֲפֹךְ הַיָּגוֹן וַאֲנָחָה לְשִׂמְחָה, וּמִזֶּה נַעֲשֶׂה יִחוּדִים גְּדוֹלִים וְשַׁעֲשׁוּעִים גְּדוֹלִים מְאֹד מְאֹד לְמַעְלָה לְמַעְלָה בְּכָל הָעוֹלָמוֹת. וְכָל חַיּוּת
הָאָדָם וּרְפוּאָתוֹ בְּגַשְׁמִיּוּת וּבְרוּחָנִיּוּת, הַכֹּל תָּלוּי בָּזֶה.
(שם הלכות פריה ורביה, הל' ג, אות א)
<h2>לד.</h2>
כְּשֶׁזּוֹכִין לִשְׁלֵמוּת הַשִּׂמְחָה כָּל־כָּךְ עַד שֶׁיַּהֲפֹךְ הַיָּגוֹן וַאֲנָחָה לְשִׂמְחָה, זֶה בְּחִינַת קְטֹרֶת, בְּחִינַת "קְטֹרֶת יְשַׂמַּח לֵב"; וְעַל־יְדֵי קְטֹרֶת מְבָרְרִין כָּל נִיצוֹצוֹת הַקְּדֻשָּׁה מֵעִמְקֵי עִמְקֵי הַקְּלִפּוֹת כַּיָּדוּעַ. וְזֶה בְּחִינַת חֶלְבְּנָה שֶׁהָיָה בַּקְּטֹרֶת, הַיְנוּ, שֶׁמְּבָרְרִין כָּל נִיצוֹצוֹת הַשִּׂמְחָה דִקְדֻשָּׁה מִתּוֹךְ תֹּקֶף הִתְגַּבְּרוּת הַיָּגוֹן וַאֲנָחָה, שֶׁהֵם עִקַּר עִמְקֵי הַסִּטְרָא־אָחֳרָא (הֵפֶךְ הַשִּׂמְחָה, שֶׁהִיא עִקַּר הַקְּדֻשָּׁה), עַד שֶׁמִּתְהַפֵּךְ הַיָּגוֹן וַאֲנָחָה גַּם־כֵּן לְשִׂמְחָה, דְּהַיְנוּ, שֶׁעַל־יָדָם נִתְגַּדֵּל הַשִּׂמְחָה דִקְדֻשָּׁה בְּיוֹתֵר כַּנַּ"ל. וְזֶה בְּחִינַת הַחֶלְבְּנָה שֶׁרֵיחָהּ רַע וְנִכְלֶלֶת גַּם־כֵּן בְּתוֹךְ הַקְּטֹרֶת, שֶׁהִיא בְּחִינַת שִׂמְחָה דִקְדֻשָּׁה כַּנַּ"ל.
(שם אות ה)
<h2>לה.</h2>
עִקַּר בְּרִיאַת הָעוֹלָם הָיָה בִּשְׁבִיל הַגְדָּלַת הַשִּׂמְחָה בַּבְּחִינָה הַנִּזְכֶּרֶת לְעֵיל, דְּהַיְנוּ לַהֲפוֹךְ הַיָּגוֹן וַאֲנָחָה לְשִׂמְחָה, שֶׁזֶּה בְּחִינַת "יִשְׂמַח ה' בְּמַעֲשָׂיו". כִּי לְמַעְלָה לְמַעְלָה שָׁם עִקַּר הַשִּׂמְחָה בְּעֶצֶם בִּבְחִינַת "עֹז וְחֶדְוָה בִּמְקוֹמוֹ": אֲבָל הַשֵּׁם יִתְבָּרַךְ רָצָה לְהֵיטִיב וּלְהַגְדִּיל הַשִּׂמְחָה בְּיוֹתֵר, שֶׁזֶּה עִקַּר הַטּוֹב וְהַתַּעֲנוּג הָאֲמִתִּי כְּשֶׁזּוֹכִין לִשְׂמֹחַ בּוֹ יִתְבָּרַךְ, בְּחִינַת "יִשְׂמַח יִשְׂרָאֵל בְּעֹשָׂיו וְכוּ'". עַל־כֵּן בָּרָא אֶת כָּל הָעוֹלָמוֹת מְרֹאשׁ וְעַד סוֹף כְּדֵי שֶׁיַּכִּירוּ בִּכְבוֹדוֹ יִתְבָּרַךְ, וְהָעִקָּר עַל־יְדֵי שֶׁיַּכִּירוּ בּוֹ מֵעוֹלָם הַתַּחְתּוֹן הַשָּׁפָל הַזֶּה שֶׁבִּשְׁבִילוֹ נִבְרָא הַכֹּל, עַל־יְדֵי־זֶה תִּתְגַּדֵּל הַשִּׂמְחָה בְּיוֹתֵר וְיוֹתֵר עַל־יְדֵי שֶׁתַּעֲלֶה הַשִּׂמְחָה
מִמְּקוֹמוֹת הָרְחוֹקִים מֵעוֹלָם הָעֲשִׂיָּה, שֶׁיֵּשׁ שָׁם אֲחִיזַת הַיָּגוֹן וַאֲנָחָה; כִּי זֶה עִקַּר הַגְדָּלַת הַשִּׂמְחָה בְּיוֹתֵר, כְּשֶׁמְּהַפְּכִין הַיָּגוֹן וַאֲנָחָה גַּם־כֵּן לְשִׂמְחָה. וְעַל־כֵּן כְּשֶׁזּוֹכִין לְהַכִּיר אוֹתוֹ יִתְבָּרַךְ בְּזֶה הָעוֹלָם וְלִשְׂמֹחַ בּוֹ יִתְבָּרַךְ בְּזֶה הָעוֹלָם הַשָּׁפָל וְהַמְּגֻשָּׁם, בִּבְחִינַת "יִשְׂמַח יִשְׂרָאֵל בְּעֹשָׂיו", אֲזַי הַשִּׂמְחָה גְדוֹלָה מְאֹד מְאֹד גַּם אֶצְלוֹ יִתְבָּרַךְ בִּבְחִינַת "יִשְׂמַח ה' בְּמַעֲשָׂיו" - בְּמַעֲשָׂיו דַּיְקָא, כִּי עִקַּר הַגְדָּלַת הַשִּׂמְחָה הוּא כְּשֶׁעוֹלָה הַשִּׂמְחָה מִזֶּה הָעוֹלָם הָעֲשִׂיָּה הַגַּשְׁמִי שֶׁיֵּשׁ בּוֹ אֲחִיזַת הַיָּגוֹן וַאֲנָחָה, כִּי זֶה עִקַּר שְׁלֵמוּת וּגְדֻלַּת הַשִּׂמְחָה כְּשֶׁמְּהַפְּכִין הַיָּגוֹן וַאֲנָחָה לְשִׂמְחָה כַּנַּ"ל.
(שם אות ח)
<h2>לו.</h2>
מְבֹאָר בְּכַמָּה וְכַמָּה פְּסוּקִים מִגֹּדֶל הַפְלָגַת עֹצֶם הַשִּׂמְחָה שֶׁלֶּעָתִיד, כִּי אָז יִתְּעַר שִׁיר חָדָשׁ וְאָז יִתְעוֹרְרוּ כָּל הָעֲשָׂרָה מִינֵי נְגִינָה, שֶׁעַל־יָדָם עִקַּר הַשִּׂמְחָה; וּכְמוֹ שֶׁהִפְלִיגוּ רַבּוֹתֵינוּ זַ"ל בְּגֹדֶל הַשִּׂמְחָה שֶׁלֶּעָתִיד, כְּמוֹ שֶׁאָמְרוּ רַבּוֹתֵינוּ זַ"ל: עָתִיד הַקָּדוֹשׁ־ בָּרוּךְ־הוּא לַעֲשׂוֹת מָחוֹל לַצַּדִּיקִים לֶעָתִיד לָבוֹא וְכוּ'. וְעִקַּר הַשִּׂמְחָה שֶׁלֶּעָתִיד, שֶׁזֶּה עִקַּר הַקִּבּוּל שָׂכָר, הוּא בַּבְּחִינָה הַנַּ"ל, הַיְנוּ בְּחִינַת הִתְהַפְּכוּת יָגוֹן וַאֲנָחָה לְשִׂמְחָה, שֶׁזֶּה עִקַּר הַשִּׂמְחָה שֶׁלֶּעָתִיד שֶׁיִּזְכֶּה כָּל אֶחָד וְאֶחָד כְּפִי מַה שֶּׁזָּכָה בַּעֲבוֹדָתוֹ עַל־יְדֵי תּוֹרָה וּמִצְוֹת וּמַעֲשִׂים טוֹבִים שֶׁעָשָׂה בְּזֶה הָעוֹלָם הַשָּׁפָל, וְעַל־יְדֵי־זֶה זָכָה לְהָרִים וּלְהַעֲלוֹת זֶה
הָעוֹלָם הַשָּׁפָל שֶׁבּוֹ אֲחִיזַת הַיָּגוֹן וַאֲנָחָה לְתוֹךְ הַקְּדֻשָּׁה שֶׁהִיא הַשִּׂמְחָה, שֶׁזֶּה עִקַּר שְׁלֵמוּת הַשִּׂמְחָה, כִּי נְקֻדַּת כָּל הַמִּצְוֹת וּמַעֲשִׂים טוֹבִים הִיא הַשִּׂמְחָה, כְּמוֹ שֶׁכָּתוּב: "פִּקּוּדֵי ה' יְשָׁרִים, מְשַׂמְּחֵי לֵב", וּכְמוֹ שֶׁאָנוּ מְבַקְּשִׁים תָּמִיד: "וְנִשְׂמַח בְּדִבְרֵי תַלְמוּד תּוֹרָתֶךָ וּבְמִצְווֹתֶיךָ וְכוּ'", כִּי עִקַּר שְׁלֵמוּת הָעֲבוֹדָה שֶׁל תּוֹרָה וּמִצְוֹת הִיא דַיְקָא כְּשֶׁזּוֹכִים לַעֲשׂוֹתָם בְּשִׂמְחָה, וְכַמּוּבָא בִּסְפָרִים וּבְכִתְבֵי הָאֲרִ"י זַ"ל מִגֹּדֶל הָאַזְהָרָה לַעֲשׂוֹת כָּל הַמִּצְוֹת וְכֵן עֵסֶק הַתּוֹרָה בְּשִׂמְחָה.
וְעִקַּר כָּל הַמִּצְוֹת וּמַעֲשִׂים טוֹבִים שֶׁהֵם בְּחִינַת שִׂמְחָה - עִקַּר עַשִׂיָּתָם הוּא רַק בָּעוֹלָם הַזֶּה לְבַד, כְּמוֹ שֶׁכָּתוּב: "הַיּוֹם לַעֲשׂוֹתָם", וְדָרְשׁוּ רַבּוֹתֵינוּ זַ"ל: וְלֹא לְמָחָר לַעֲשוֹתָם, כִּי דַּיְקָא בָּעוֹלָם הַזֶּה, שֶׁשָּׁם אֲחִיזַת הַיָּגוֹן וַאֲנָחָה,
שָׁם דַּיְקָא זוֹכִין לְהַגְדִּיל הַשִּׂמְחָה בְּיוֹתֵר כְּשֶׁזּוֹכִין לַעֲבֹד אֶת הַשֵּׁם וּלְקַיֵּם הַתּוֹרָה וְהַמִּצְוֹת בְּשִׂמְחָה, כִּי זֶהוּ בְּחִינַת שֶׁמְּהַפְּכִין הַיָּגוֹן וַאֲנָחָה, שֶׁהוּא בְּחִינַת הָעוֹלָם הַזֶּה לְשִׂמְחָה, שֶׁהִיא בְּחִינַת קְדֻשַּׁת הַתּוֹרָה וְהַמִּצְוֹת. וְעַל־יְדֵי־זֶה נִזְכֶּה לְקִבּוּל שָׂכָר שֶׁלֶּעָתִיד, שֶׁנִּזְכֶּה אָז לְשִׂמְחָה נִפְלָאָה עַל שֶׁזָּכִינוּ לִכְלֹל הָעוֹלָם הַזֶּה בְּתוֹךְ הָעוֹלָם הַבָּא, שֶׁעַל־יְדֵי־זֶה עִקַּר הַגְדָּלַת הַשִּׂמְחָה וְהַתַּעֲנוּג שֶׁנִּזְכֶּה אָז, בִּבְחִינַת "שָׂשׂוֹן וְשִׂמְחָה יַשִּׂיגוּ, וְנָסוּ יָגוֹן וַאֲנָחָה", שֶׁנֶּאֱמַר עַל לֶעָתִיד שֶׁאָז יִתְהַפֵּךְ הַכֹּל לְשִׂמְחָה.
(שם אות ח הנ"ל)
<h2>לז.</h2>
אָמְרוּ רַבּוֹתֵינוּ זַ"ל: בְּמָקוֹם שֶׁבַּעֲלֵי־תְשׁוּבָה עוֹמְדִים, אֵין צַדִּיקִים גְּמוּרִים יְכוֹלִים לַעֲמֹד. כִּי הַבַּעַל־תְּשׁוּבָה שֶׁשָּׁב מֵעֲוֹנוֹתָיו שֶׁהֵם בְּחִינַת יָגוֹן וַאֲנָחָה, בְּחִינַת "אֶדְאַג מֵחַטָּאתִי", בִּבְחִינַת "וַיִּתְעַצֵּב אֶל לִבּוֹ", רַחֲמָנָא לִצְּלַן, וּכְשֶׁזּוֹכִין לָשׁוּב עֲלֵיהֶם, אָז הָעוֹנוֹת נִתְהַפְּכִין לִזְכֻיּוֹת; נִמְצָא, שֶׁנִּתְהַפֵּךְ תֹּקֶף הַיָּגוֹן וַאֲנָחָה, שֶׁהֵם בְּחִינַת עֲוֹנוֹת, לִזְכֻיּוֹת וּמִצְוֹת, שֶׁהֵם בְּחִינַת שִׂמְחָה; וְעַל־כֵּן מַעֲלָתָם לֶעָתִיד גְּדוֹלָה מְאֹד, כִּי יִגְדַּל שְׂכָרָם אָז מְאֹד מְאֹד, כִּי עִקַּר הַשָּׂכָר הוּא בְּחִינַת הַמָּחוֹל וְהַשִּׂמְחָה שֶׁלֶּעָתִיד, שֶׁיִּהְיֶה נַעֲשֶׂה דַּיְקָא עַל־יְדֵי הִתְהַפְּכוּת הַיָּגוֹן וַאֲנָחָה לְשִׂמְחָה כַּנַּ"ל.
(שם אות ט)
<h2>לח.</h2>
כָּל אָדָם, כָּל זְמַן שֶׁיֵּשׁ לוֹ עֲדַיִן רַחֲמָנוּת עַל עַצְמוֹ וְחוֹשֵׁב עַל תַּכְלִיתוֹ הַנִּצְחִי - צָרִיךְ לְהִשְׁתַּדֵּל מְאֹד מְאֹד לְהַחֲיוֹת אֶת עַצְמוֹ וְלִרְאוֹת לְחַפֵּשׂ וְלִמְצֹא בְּעַצְמוֹ אֵיזֶה נְקֻדּוֹת טוֹבוֹת מַה שֶּׁזָּכָה מְעוֹדוֹ לַעֲשוֹת אֵיזֶה מִצְוֹת וּמַעֲשִׂים טוֹבִים בִּכְדֵי שֶׁלֹּא יִפֹּל בְּדַעְתּוֹ לְגַמְרֵי, וּלְשַׂמֵּחַ אֶת עַצְמוֹ בְּכָל מַה דְּאֶפְשָׁר וּלְהַפֵּךְ כָּל הַיָּגוֹן וַאֲנָחָה לְשִׂמְחָה וּלְהַרְגִּיל עַצְמוֹ לִפְעָמִים לְנַגֵּן אֵיזֶה נִגּוּן שֶׁל שִׂמְחָה, וּבִפְרָט בְּשַׁבָּתוֹת וְיָמִים טוֹבִים, שֶׁאָז צְרִיכִין לִהְיוֹת שְׂמֵחִים מְאֹד בְּכָל מִינֵי שְׂמָחוֹת מִבֹּקֶר וְעַד עָרֶב, וּלְהַרְבּוֹת בְּנִגּוּנִים שֶׁל שִׂמְחָה הַרְבֵּה, כִּי עִקַּר הַהִתְקָרְבוּת לְהַשֵּׁם יִתְבָּרַךְ, בִּפְרָט הִתְקָרְבוּת הָרְחוֹקִים הַצְּרִיכִים לָשׁוּב,
הוא רַק עַל־יְדֵי בְּחִינַת עֲשָׂרָה מִינֵי נְגִינָה, שֶׁהֵם בְּחִינַת כְּלָלִיּוּת הַשִּׂמְחָה. וְכַמּוּבָן גַּם בְּהַמַּעֲשֶׂה שֶׁל יוֹם הַשִּׁשִּׁי מֵהַשִּׁבְעָה בֶּעטְלִירְס, שֶׁעִקַּר רְפוּאַת הַבַּת־מַלְכָּה, שֶׁהִיא בְּחִינַת כְּלָלִיּוּת נַפְשׁוֹת יִשְׂרָאֵל, הִיא עַל־יְדֵי עֲשָׂרָה מִינֵי נְגִינָה שֶׁהֵם בְּחִינַת שִׂמְחָה, וְהֵם עִקַּר חַיּוּת כָּל הָעֲשָׂרָה מִינֵי דְפִיקִין, וְעַל־יָדָם עִקַּר רְפוּאַת הַגּוּף וְהַנֶּפֶשׁ; וְעַל־כֵּן הַשִּׂמְחָה הִיא דָבָר גָּדוֹל מְאֹד, וּצְרִיכִין לְהִתְחַזֵּק עַצְמוֹ בְּכָל הַכֹּחוֹת לִהְיוֹת בְּשִׂמְחָה תָּמִיד.
(שם אות י)
<h2>לט.</h2>
בְּנֵי־יִשְׂרָאֵל יֵשׁ לָהֶם לִשְׂמֹחַ תָּמִיד כָּל יְמֵי חַיֵּיהֶם עַל אֲשֶׁר זָכוּ לִהְיוֹת בְּחֶלְקוֹ הַקָּדוֹשׁ יִתְבָּרַךְ, אֲשֶׁר בָּחַר בָּנוּ מִכָּל עָם וְכוּ', וּכְמוֹ שֶׁאָנוּ מִתְפָּאֲרִין בָּזֶה בֶּאֱמֶת בְּכָל יוֹם: "אַשְׁרֵינוּ מַה טּוֹב חֶלְקֵנוּ וְכוּ'". וְכָל מַה שֶּׁנִּתְרַבִּין יִשְׂרָאֵל בְּיוֹתֵר - נִתְרַבֶּה וְנִתְגַּדֵּל הַשִּׂמְחָה בְּיוֹתֵר, כִּי "בְּרָב עָם הַדְרַת מֶלֶךְ", וְהַדְרַת־מֶלֶךְ הוּא בְּחִינַת שִׂמְחָה, כְּמוֹ שֶׁכָּתוּב: "הוֹד וְהָדָר לְפָנָיו, עֹז וְחֶדְוָה בִּמְקוֹמוֹ", וּכְמוֹ שֶׁכָּתוּב: "הִרְבִּיתָ הַגּוֹי לוֹ, הִגְדַּלְתָּ הַשִּׂמְחָה וְכוּ'" - שֶׁכָּל מַה שֶּׁיִּשְׂרָאֵל נִתְרַבִּין בְּיוֹתֵר - נִגְדָּל הַשִּׂמְחָה בְּיוֹתֵר, כִּי כָל אֶחָד מִיִּשְׂרָאֵל עַל־יְדֵי עֲבוֹדָתוֹ אֶת הַשֵּׁם, עַל־יְדֵי־זֶה מַעֲלֶה וּמְבָרֵר הַשִּׂמְחָה מֵעִמְקֵי הַקְּלִפּוֹת, וּמְהַפֵּךְ
בְּיוֹתֵר הַיָּגוֹן וַאֲנָחָה לְשִׂמְחָה, שֶׁעַל־יְדֵי־זֶה נִתְגַּדֵּל הַשִּׂמְחָה בְּיוֹתֵר, עַד אֲשֶׁר תִּתְבָּרֵר כָּל הַשִּׂמְחָה בִּשְׁלֵמוּת מֵעִמְקֵי הַקְּלִפּוֹת שֶׁאֲחִיזָתָם בִּבְחִינַת רַגְלַיִן, בִּבְחִינַת "רַגְלֶיהָ יֹרְדוֹת מָוֶת", שֶׁהֵם בְּחִינַת הַיָּגוֹן וַאֲנָחָה, שֶׁהֵם סִטְרָא דְמוֹתָא; וּכְשֶׁתִּתְבָּרֵר הַשִּׂמְחָה מִשָּׁם וְיַעֲלוּ הָרַגְלַיִן מֵאֲחִיזַת הַקְּלִפּוֹת, אָז יָבוֹא מָשִׁיחַ וִיקֻיַּם "וְעָמְדוּ רַגְלָיו בַּיּוֹם הַהוּא עַל הַר הַזֵּיתִים וְכוּ'", שֶׁזֶּהוּ בְּחִינַת "עַד דְּמָטֵי רַגְלַיִן בְּרַגְלַיִן" הַמּוּבָא בַּזֹּהַר הַקָּדוֹשׁ וּבְכִתְבֵי הָאֲרִ"י זַ"ל.
וְזֶה בְּחִינַת מַעֲלַת קְדֻשַּׁת הָרִקּוּדִין שֶׁל אִישׁ הַיִּשְׂרְאֵלִי, שֶׁכְּשֶׁזּוֹכֶה לִהְיוֹת בְּשִׂמְחָה כָּל־כָּךְ עַד שֶׁמְּרַקֵּד, בָּזֶה מַעֲלֶה הָרַגְלַיִן מֵהַקְּלִפּוֹת. וְזֶה בְּחִינַת הַפְלָגַת הַשִּׂמְחָה שֶׁיִּהְיֶה בִּימֵי הַמָּשִׁיחַ בִּמְהֵרָה בְיָמֵינוּ, שֶׁעַל־יְדֵי־זֶה תִהְיֶה עִקַּר הַגְּאֻלָּה, כְּמוֹ שֶׁכָּתוּב: "כִּי בְשִׂמְחָה
תֵצֵאוּ" וְכֵן עוֹד פְּסוּקִים הַרְבֵּה כַּיּוֹצֵא בָּזֶה. וְאָז יִתְהַפֵּךְ בִּשְׁלֵמוּת כָּל הַיָּגוֹן וַאֲנָחָה לְשִׂמְחָה בִּבְחִינַת "שָׂשוֹן וְשִׂמְחָה יַשִּׂגוּ, וְנָסוּ יָגוֹן וַאֲנָחָה" הַנֶּאֱמַר עַל יְמוֹת הַמָּשִׁיחַ, וּכְמוֹ שֶׁכָּתוּב: "וְהָפַכְתִּי אֶבְלָם לְשָׂשׂוֹן, וְנִחַמְתִּים וְשִׂמַּחְתִּים מִיגוֹנָם" דַּיְקָא. וְעִקַּר הַשִּׂמְחָה שֶׁל יְמוֹת הַמָּשִׁיחַ יִהְיֶה עַל־יְדֵי קִבּוּץ גָּלֻיּוֹת, עַל־יְדֵי שֶׁיִּתְרַבּוּ יִשְׂרָאֵל כְּמוֹ שֶׁכָּתוּב: "הַקָּטֹן יִהְיֶה לָאֶלֶף וְכוּ'", כִּי עַל־יְדֵי שֶׁיִּתְרַבּוּ יִשְׂרָאֵל וְיִתְקַבְּצוּ יַחְדָּו, עַל־יְדֵי־זֶה תִּגְדַּל הַשִּׂמְחָה מְאֹד בִּבְחִינַת "בִרְבוֹת צַדִּיקִים יִשְׂמַח עָם". וְיִשְׂרָאֵל נִקְרָאִים כֻּלָּם צַדִּיקִים כְּמוֹ שֶׁכָּתוּב (ישעי' ס): "וְעַמֵּךְ כֻּלָּם צַדִּיקִים".
(שם אות יג).
<h2>מ.</h2>
עִקַּר שֹׁרֶשׁ הַשִּׂמְחָה בֶּאֱמֶת נִמְשָׁךְ מִבְּחִינַת הַשִּׂמְחָה בּוֹ יִתְבָּרַךְ, שֶׁזֶּהוּ עִקַּר הַשִּׂמְחָה בֶּאֱמֶת. כִּי בֶּאֱמֶת לַאֲמִתּוֹ אֵין שׁוּם שִׂמְחָה בָּעוֹלָם כִּי־אִם כְּשֶׁזּוֹכִין לְהַאֲמִין וְלֵידַע מִמֶּנּוּ יִתְבָּרַךְ, שֶׁזֶּה עִקַּר הַחַיִּים הָאֲמִתִּיִּים לְכָל חַד כְּפֻם דִּמְשַׁעֵר בְּלִבֵּהּ, כְּמוֹ שֶׁכָּתוּב: "כִּי בוֹ יִשְׂמַח לִבֵּנוּ" - "כִּי בוֹ" דַּיְקָא, כִּי אֵין שׁוּם שִׂמְחָה אַחֶרֶת בֶּאֱמֶת חוּץ מִזֶּה. וְדָבָר זֶה אִי אֶפְשָׁר לְבָאֵר כְּלָל, רַק כָּל אֶחָד וְאֶחָד כְּפִי מַה שֶּׁזּוֹכֶה לִפְעָמִים לְהַרְגִּישׁ מְעַט נְעִימוּת עֲרֵבוּת מְתִיקוּת הַשִּׂמְחָה הָאֲמִתִּית הַזֹּאת, יָכוֹל לְהָבִין זֹאת הֵיטֵב, שֶׁאֵין שׁוּם שִׂמְחָה אַחֶרֶת חוּץ מִזֶּה. וַאֲפִלּוּ הֲמוֹן יִשְׂרָאֵל הַפְּשׁוּטִים שֶׁאֵין זוֹכִים לְהַרְגִּישׁ זֹאת הֵיטֵב, אַף־עַל־פִּי־כֵן כָּל שִׂמְחָתָם שֶׁל יִשְׂרָאֵל הַכְּשֵׁרִים בְּשַׁבָּתוֹת וְיָמִים
טוֹבִים וּבַחֲתֻנָּה וְכַיּוֹצֵא בָּזֶה, הַכֹּל נִמְשָׁךְ מִשִּׂמְחָה זֹאת שֶׁהִיא בְּחִינַת דְּבֵקוּת בּוֹ יִתְבָּרַךְ, כִּי אַף־עַל־פִּי שֶׁאֵינָם זוֹכִים עֲדַיִן לִבְחִינוֹת דְּבֵקוּת בֶּאֱמֶת כָּרָאוּי, אַף־עַל־פִּי־כֵן, אַף־עַל־גַּב דְּאִיהוֹ לָא חָזֵי - מַזְּלֵהּ חָזֵי. וּמֵחֲמַת שֶׁבְּשֹׁרֶשׁ נִשְׁמָתָם הֵם מַרְגִּישִׁים לִפְעָמִים עֲרֵבוּת נְעִימוּת הַשִּׂמְחָה הַזֹּאת, עַל־יְדֵי־זֶה נִמְשָׁךְ עֲלֵיהֶם גַּם לְמַטָּה שִׂמְחָה גְדוֹלָה בְּעֵת שֶׁזּוֹכִים בְּאֵיזֶה שִׂמְחָה שֶׁל מִצְוָה. וְעַל־כֵּן עַל־פִּי־רֹב רְגִילִים בְּעֵת שִׂמְחָתָם לְזַמֵּר פְּסוּקִים וּתְפִלּוֹת שֶׁל הִתְקָרְבוּת יִשְׂרָאֵל לַאֲבִיהֶם שֶׁבַּשָּׁמַיִם, שֶׁזֶּה עִקַּר שִׂמְחָתָם; וּכְמוֹ שֶׁאָנוּ אוֹמְרִים בְּכָל יוֹם: "אַשְׁרֵינוּ מַה טּוֹב חֶלְקֵנוּ וְכוּ'", כִּי עִקַּר הַשִּׂמְחָה הָאֲמִתִּית הוּא מַה שֶּׁזּוֹכִין לֵידַע מֵהַבּוֹרֵא הַכֹּל יִתְבָּרַךְ עַל־יְדֵי אֱמוּנָתֵנוּ הַקְּדוֹשָׁה שֶׁקִּבַּלְנוּ מֵאֲבוֹתֵינוּ הַקְּדוֹשִׁים.
וְלֶעָתִיד לָבוֹא, שֶׁיִּתְגַּלֶּה מַלְכוּתוֹ וֶאֱמוּנָתוֹ יִתְבָּרַךְ לְעֵין כֹּל, כְּתִיב: "ה' מָלָךְ תָּגֵל הָאָרֶץ יִשְׂמְחוּ אִיִּים רַבִּים", וּכְתִיב: "יִשְׂמְחוּ הַשָּׁמַיִם וְתָגֵל הָאָרֶץ, וְיֹאמְרוּ בַגּוֹיִם ה' מָלָךְ". וּמֵחֲמַת שֶׁעַל־יְדֵי נְגִינָה דִקְדֻשָּׁה מְבָרְרִין הָרוּחַ טוֹבָה מֵהָרוּחַ רָעָה, שֶׁזֶּה בְּחִינַת שֶׁמְּבָרְרִין הָאֱמוּנָה הַקְּדוֹשָׁה מֵהַכְּפִירוֹת וּמֵאֱמוּנוֹת כּוֹזְבוֹת, וּמְדַבְּקִין וּמַחֲזִירִין הַכֹּל לְהַשֵּׁם יִתְבָּרַךְ כַּמְבֹאָר בִּפְנִים, עַל־כֵּן נִמְשָׁךְ שִׂמְחָה גְדוֹלָה עַל־יְדֵי הַנְּגִינָה, כִּי זֶה עִקַּר הַשִּׂמְחָה מַה שֶּׁיּוֹדְעִין וּמַאֲמִינִים בּוֹ יִתְבָּרַךְ שֶׁהוּא פָּעַל וְעָשָׂה הַכֹּל כַּנַּ"ל.
(שם אות כג).
<h2>מא.</h2>
צָרִיךְ לְהִתְגַּבֵּר מְאֹד מְאֹד לִהְיוֹת בְּשִׂמְחָה תָּמִיד. וְכָל מַה שֶּׁיּוֹדֵעַ רִחוּקוֹ יוֹתֵר, צָרִיךְ לְהִתְגַּבֵּר יוֹתֵר וְיוֹתֵר לִהְיוֹת בְּשִׂמְחָה בִּפְרָט בִּשְׁעַת עֲשִׂיַּת אֵיזֶה מִצְוָה - אֲשֶׁר הוּא גַם הוּא זוֹכֶה לַעֲשׂוֹת מִצְוֹתָיו יִתְבָּרַךְ, אֲשֶׁר אוֹר כָּל מִצְוָה וּמִצְוָה אֵין כָּל הָעוֹלָמוֹת יְכוֹלִין לְקַבֵּל, כִּי־אִם יִשְׂרָאֵל עַם קָדוֹשׁ שֶׁזּוֹכִין לַעֲשׂוֹתָם בְּזֶה הָעוֹלָם, וְאָז יִזְכֶּה לַעֲלוֹת מַעְלָה מַעְלָה, עַד שֶׁבְּחֶמְלַת ה' יִזְכֶּה לְהִכָּלֵל בִּבְחִינַת הַתִּשְׁעָה הֵיכָלִין הַקְּדוֹשִׁים שֶׁהֵם תַּכְלִית הַיְדִיעָה וְהַהַשָּׂגָה, כָּל אֶחָד כְּפִי בְּחִינָתוֹ, שֶׁזֶּה בְּחִינַת מַה שֶּׁנִּמְשָׁךְ עָלָיו לִפְעָמִים אֵיזֶה הִתְנוֹצְצוּת אֱלָקוּת כָּל אֶחָד כְּפִי מַה שֶּׁיּוֹדֵעַ בְּנַפְשׁוֹ, שֶׁאִי אֶפְשָׁר לְדַבֵּר בָּזֶה כְּלָל; וַאֲזַי
הָעִקָּר שֶׁיִּתְגַּבֵּר שֶׁלֹּא יַעֲבֹר מִמֶּנּוּ הִתְנוֹצְצוּת לְגַמְרֵי חַס וְשָׁלוֹם, רַק שֶׁיִּשָּׁאֵר מִמֶּנּוּ רְשִׁימָה טוֹבָה, וְיִרְאֶה לְקַשֵּׁר הָרְשִׁימָה אֵלָיו בְּכַמָּה וְכַמָּה קְשָׁרִים קַיָּמִים וַחֲזָקִים, דְּהַיְנוּ שֶׁלֹּא יַנִּיחַ שֶׁתַּעֲבֹר מִמַּחֲשַׁבְתּוֹ זִכְרוֹן הַהִתְנוֹצְצוּת, וְעַל־יְדֵי־זֶה יִזְכֹּר אֶת עַצְמוֹ בְּכָל פַּעַם בּוֹ יִתְבָּרַךְ כְּדֵי שֶׁיּוּכַל לַעֲמֹד בַּמִּלְחָמָה שֶׁמִּתְגַּבֶּרֶת בּוֹ בְּיוֹתֵר כְּשֶׁמַּתְחִיל רוּחַ ה' לְפַעֲמוֹ לְהִתְנוֹצֵץ אֵלָיו אֱלָקוּתוֹ יִתְבָּרַךְ, וְעַל־יְדֵי־זֶה יִזְכֶּה לָבוֹא לְתַכְלִיתוֹ הַטּוֹב בִּשְׁלֵמוּת.
(הל' אישות, הל' ד, אותיות יד־טו)
<h2>לִקּוּטֵי עֵצוֹת - שִׂמְחָה</h2>
[המראי מקומות שבסעיפים מציין איה מקומו בליקוטי מוהר"ן]
<h2>א.</h2>
עַל־יְדֵי רְאִיַּת פְּנֵי הַצַּדִּיק זוֹכִין לְשִׂמְחָה וּזְרִיזוּת (ד, ח).
<h2>ב.</h2>
צָרִיךְ לַעֲשׂוֹת הַמִּצְווֹת בְּשִׂמְחָה גְּדוֹלָה כָּל כָּךְ, עַד שֶׁלֹּא יִרְצֶה בְּשׁוּם שְׂכַר עוֹלָם הַבָּא בִּשְׁבִילָהּ, אֶלָּא שֶׁיַּזְמִין לוֹ הַקָּדוֹשׁ בָּרוּךְ הוּא מִצְוָה אַחֶרֶת בִּשְׂכַר מִצְוָה זֹאת, כִּי הוּא נֶהֱנֶה מֵהַמִּצְוָה בְּעַצְמָהּ. וְעַל־יְדֵי זֶה יוּכַל לֵידַע מַה שֶּׁנִּגְזַר עַל הָעוֹלָם, וְאִם הוּא קֹדֶם גְּזַר דִּין אוֹ לְאַחַר גְּזַר דִּין, וְעַל מִי וָמִי נִגְזַר הַדִּין חַס וְשָׁלוֹם. וְיוֹדֵעַ אֵיךְ לְהִתְפַּלֵּל עֲבוּר הָעוֹלָם, כִּי לְאַחַר גְּזַר דִּין צְרִיכִין הַצַּדִּיקִים לְהַלְבִּישׁ תְּפִלָּתָם בְּסִפּוּרִים. וְכָל זֶה זוֹכִין עַל־יְדֵי עֲשִׂיַּת הַמִּצְווֹת בְּשִׂמְחָה גְּדוֹלָה מֵהַמִּצְוָה בְּעַצְמָהּ הַנִּזְכֶּרֶת לְעֵיל (ה, ב).
<h2>ג.</h2>
לִזְכּוֹת לַשִּׂמְחָה הַזֹּאת הוּא עַל־יְדֵי שֶׁמִּתְפַּלְּלִין בְּכֹחוֹת וּבְיִרְאָה גְּדוֹלָה וּבְאַהֲבָה וְכוּ', כְּמוֹ שֶׁנִּתְבָּאֵר בִּתְפִלָּה (שָׁם ג).
<h2>ד.</h2>
עַל־יְדֵי רִקּוּדִין וְהַמְחָאַת כַּף נַעֲשֶׂה הַמְתָּקַת הַדִּינִים (י. א).
<h2>ה.</h2>
צָרִיךְ לְאָדָם שֶׁיִּהְיֶה לוֹ עַזּוּת גָּדוֹל דִּקְדֻשָּׁה, כְּדֵי שֶׁיּוּכַל לַעֲמֹד כְּנֶגֶד הָעַזֵּי פָּנִים הַמּוֹנְעִים, וְעִקַּר הָעַזּוּת וְהַהִתְחַזְּקוּת הוּא עַל־יְדֵי שִׂמְחָה וְחֶדְוָה בְּחִינַת (נְחֶמְיָה ט) כִּי חֶדְוַת ה' הוּא מָעֻזְּכֶם (כב, ט).
<h2>ו.</h2>
לִזְכּוֹת לְשִׂמְחָה הוּא עַל־יְדֵי תּוֹרָה וּתְפִלָּה, וְהָעִקָּר הוּא תְּפִלָּה שֶׁיִּתְפַּלֵּל בְּכָל פַּעַם לְהַשִּׂיג הַנִּסְתָּר מִמֶּנּוּ, עַד שֶׁיֵּלֵךְ בְּכָל פַּעַם מִדַּרְגָּא לְדַרְגָּא, וְעַל־יְדֵי דֶּרֶךְ זֶה עִקַּר הַשִּׂמְחָה. וְעַל־יְדֵי הַשִּׂמְחָה עִקַּר הָעַזּוּת וְהַהִתְחַזְּקוּת לְהִתְקָרֵב לְצַדִּיקֵי אֱמֶת שֶׁהֵם כְּלָלִיּוּת הַקְּדֻשָּׁה, שֶׁעִקַּר שְׁלֵמוּת הָאֱמוּנָה נִמְשָׁךְ עַל יָדָם (שָׁם).
<h2>ז.</h2>
שִׂמְחָה הוּא בְּחִינַת אַנְפִּין נְהִירִין בְּחִינַת אֱמֶת וֶאֱמוּנָה, וּלְהֵפֶךְ, עַצְבוּת הִיא בְּחִינַת עֲבוֹדָה זָרָה, אַנְפִּין חֲשׁוּכִין, מִיתָה. וְעִקַּר הַשִּׂמְחָה זוֹכִין כְּפִי תִּקּוּן הַבְּרִית, וּכְפִי הִתְקָרְבוּתוֹ לְצַדִּיקִים אֲמִתִּיִּים שֶׁהֵם שִׂמְחַת כָּל יִשְׂרָאֵל, וְעַל־יְדֵי זֶה מְקַשֵּׁר עַצְמוֹ לַשֵּׁם יִתְבָּרַךְ וְזוֹכֶה לַחֲזוֹת בְּנֹעַם ה', וּמֵאִיר עַל עַצְמוֹ אוֹר פְּנֵי מֶלֶךְ חַיִּים (כג).
<h2>ח.</h2>
עַל־יְדֵי עֲשִׂיַּת הַמִּצְוָה בְּשִׂמְחָה זוֹכִין לְתַכְלִית הַכֹּל, כִּי זוֹכִין לְהַשִּׂיג הָאוֹר שֶׁהוּא לְמַעְלָה מִנַּפְשִׁין וְרוּחִין וְנִשְׁמָתִין וְהוּא אוֹר אֵין סוֹף, בִּבְחִינַת מָטֵּי וְלָא מָטֵּי, אַשְׁרֵי מִי שֶׁזּוֹכֶה שֶׁיִּרְדֹּף מַחֲשַׁבְתּוֹ לְהַשִּׂיג הַשָּׂגוֹת אֵלּוּ וְכוּ' (כד).
<h2>ט.</h2>
עַל־יְדֵי שִׂמְחַת הַמִּצְוָה נִשְׁלָם הַקְּדֻשָּׁה וּמַעֲלֶה הַחִיּוּת וְהַקְּדֻשָּׁה שֶׁבַּקְּלִפּוֹת, וְעַל כֵּן כְּשֶׁעוֹשֶׂה הַמִּצְוָה בְּשִׂמְחָה, מַעֲלֶה הַשְּׁכִינָה מִבֵּין הַקְּלִפּוֹת (שָׁם).
<h2>י.</h2>
צָרִיךְ לְהִתְרַחֵק מֵעַצְבוּת מְאֹד מְאֹד, כִּי הַקְּלִפּוֹת הֵם בְּחִינַת עַצְבוּת וְהֵם תֻּקְפָּא דְּדִינָא. וּכְשֶׁהָעַצְבוּת מִתְגַּבֶּרֶת, הִיא בְּחִינַת גָּלוּת הַשְּׁכִינָה שֶׁהִיא שִׂמְחָתָן שֶׁל יִשְׂרָאֵל. וְעִקַּר בִּטּוּל הַקְּלִפּוֹת וַעֲלִיַּת הַקְּדֻשָּׁה הוּא עַל־יְדֵי שִׂמְחָה כַּנַּ"ל (שָׁם).
<h2>יא.</h2>
עַל־יְדֵי קְטֹרֶת מַעֲלִין מֵהַקְּלִפּוֹת חִיּוּתָם וְזוֹכִין לְשִׂמְחָה, עַל־כֵּן צָרִיךְ לוֹמַר קְטֹרֶת בְּכַוָּנָה גְּדוֹלָה, כִּי עִקַּר עֲלִיַּת כָּל נִיצוֹצֵי הַקְּדֻשָּׁה מֵעִמְקֵי הַקְּלִפּוֹת הוּא עַל יְדֵי קְטֹרֶת וְעַל־יְדֵי זֶה זוֹכִין לְשִׂמְחָה כַּנַּ"ל (שָׁם).
<h2>יב.</h2>
רִקּוּדִין שֶׁל מִצְוָה, כְּגוֹן שֶׁשּׁוֹתֶה יַיִן בְּשַׁבָּת וְיוֹם טוֹב אוֹ בַּחֲתֻנָּה שֶׁל מִצְוָה אוֹ בִּשְׁאָרֵי סְעוּדַת מִצְוָה, וְשׁוֹתֶה בְּמִדָּה וְכַוָּנָתוֹ לַשָּׁמַיִם, לִזְכּוֹת לְשִׂמְחַת יִשְׂרָאֵל, לִשְׂמֹחַ בַּשֵּׁם יִתְבָּרַךְ אֲשֶׁר בָּחַר בָּנוּ מִכָּל הָעַמִּים וְכוּ', וְנִתְעוֹרֵר לְשִׂמְחָה עַל־יְדֵי זֶה עַד שֶׁנִּמְשָׁךְ הַשִּׂמְחָה לְתוֹךְ הָרַגְלִין, דְּהַיְנוּ שֶׁמְּרַקֵּד מֵחֲמַת שִׂמְחָה, עַל־יְדֵי זֶה מְגָרֵשׁ הַחִיצוֹנִים הַנֶּאֱחָזִים בְּהָרַגְלִין, וּמַמְתִּיק וּמְבַטֵּל כָּל הַדִּינִים, וְזוֹכֶה לְקַבֵּל כָּל הַבְּרָכוֹת. וְהַהִתְלַהֲבוּת הַזֹּאת שֶׁל הַרִקּוּדִין הִיא אִשֵּׁה רֵיחַ נִיחוֹחַ לַה'. אֲבָל מִי שֶׁמְּרַקֵּד בְּהִתְלַהֲבוּת הַיֵּצֶר הִיא בְּחִינַת אֵשׁ זָרָה, וְהַיַּיִן שֶׁשָּׁתָה הוּא בְּחִינַת יַיִן הַמְשַׁכֵּר שֶׁמִּשָּׁם אֲחִיזַת הַחִיצוֹנִים חַס וְשָׁלוֹם. נִמְצָא, רִקּוּדִין דִּקְדֻשָּׁה מַמְתִּיקִין הַדִּינִים כְּמוֹ פִּדְיוֹן (מא).
<h2>יג.</h2>
כָּל הַתַּאֲווֹת בָּאִים מִכֹּחַ הַמְדַמֶּה, כֹּחַ הַבַּהֲמִיּוּת, וְהִתְגַּבְּרוּתוֹ הוּא עַל־יְדֵי עַצְבוּת שֶׁהוּא רוּחַ נְכֵאָה, רוּחַ רָעָה, וְעַל־יְדֵי זֶה הִתְגַּבְּרוּת הַשִּׁכְחָה, שֶׁשּׁוֹכֵחַ תַּכְלִיתוֹ וְאֵינוֹ זוֹכֵר בְּעָלְמָא דְּאָתֵי, כָּרָאוּי לִזְכֹּר בְּכָל יוֹם בִּכְלָל וּבִפְרָט [כְּמוֹ שֶׁכָּתוּב בְּזִכָּרוֹן בְּאוֹת ד]. וְעַל־כֵּן צְרִיכִין לְהִתְגַּבֵּר לִהְיוֹת בְּשִׂמְחָה תָּמִיד, שֶׁעַל־יְדֵי זֶה עִקַּר הַכְנָעַת הַמְדַמֶּה, וְעַל יְדֵי זֶה יִזְכֶּה לִזְכֹּר בְּעָלְמָא דְּאָתֵי בְּכָל יוֹם כַּנַּ"ל (נד, ה).
<h2>יד.</h2>
שְׁמִיעַת קוֹל נִגּוּן עַל כְּלִי זֶמֶר מִמְּנַגֵּן כָּשֵׁר לְשֵׁם שָׁמַיִם הוּא סְגֻלָּה גְּדוֹלָה לְשִׂמְחָה, וּלְהַכְנִיעַ וּלְבָרֵר הַמְדַמֶּה. וְעַל־יְדֵי זֶה זוֹכֶה לְזִכָּרוֹן לְאַדְבָּקָא מַחְשְׁבוֹתָיו בְּעָלְמָא דְּאָתֵי, וּלְהָבִין הָרְמָזִים שֶׁהַשֵּׁם יִתְבָּרַךְ מְרַמֵּז לוֹ בְּכָל יוֹם לְהִתְקָרֵב אֵלָיו. גַּם עַל־יְדֵי נִגּוּן וְשִׂמְחָה הַנַּ"ל יְכוֹלִין לְהַשִּׂיג בְּחִינַת רוּחַ נְבוּאָה רוּחַ הַקֹּדֶשׁ (שָׁם ו).
<h2>טו.</h2>
עַל־יְדֵי נִגּוּן וְשִׂמְחָה יְכוֹלִין לִשְׁפֹּךְ שִׂיחוֹ כַּמַּיִם נֹכַח פְּנֵי ה'. עַל־כֵּן עַל יְדֵי שֶׁשְּׂמֵחִים בְּכָל הַיּוֹם יְכוֹלִין לְפָרֵשׁ שִׂיחָתוֹ בְּהִתְבּוֹדְדוּת כָּרָאוּי (שָׁם ו ד"ה אזכרה).
<h2>טז.</h2>
עַל־יְדֵי שִׂמְחָה זוֹכִין לְחִדּוּשִׁין דְּאוֹרַיְתָא. כִּי שִׂמְחָה הוּא כְּלִי לִשְׁאֹב וּלְהַמְשִׁיךְ וּלְקַבֵּל עַל יָדָהּ חִדּוּשִׁין דְּאוֹרַיְתָא (סה).
<h2>יז.</h2>
עַל־יְדֵי קְדֻשַּׁת אֶרֶץ יִשְׂרָאֵל זוֹכִין לְבַטֵּל הַכַּעַס וְהָעַצְבוּת [עַיֵּן אֶרֶץ יִשְׂרָאֵל י"ד] (קנה).
<h2>יח.</h2>
כְּשֶׁאָדָם שׁוֹפֵט וְדָן אֶת עַצְמוֹ עַל כָּל דָּבָר שֶׁעוֹשֶׂה, עַל־יְדֵי זֶה מְבַטֵּל הַדִּינִים שֶׁעָלָיו לְמַעְלָה וְעַל־יְדֵי זֶה זוֹכֶה לְשִׂמְחָה גְּדוֹלָה, עַד שֶׁיְּרַקֵּד מֵחֲמַת שִׂמְחָה. אֲבָל כְּשֶׁיֵּשׁ דִּין חַס וְשָׁלוֹם, אֲזַי קָשֶׁה לְרַקֵּד (קסט).
<h2>יט.</h2>
עִקַּר פְּגַם הַבְּרִית הִיא עַל־יְדֵי עַצְבוּת וּמָרָה שְׁחֹרָה. וְכֵן לְהֵפֶךְ, עִקַּר שְׁמִירַת הַבְּרִית הוּא עַל־יְדֵי שִׂמְחָה כִּי עַל־יְדֵי שִׂמְחָה זוֹכִין, שֶׁהַשֵּׁם יִתְבָּרַךְ בְּעַצְמוֹ יַעֲזֹר לוֹ לִשְׁמֹר אֶת הַבְּרִית קֹדֶשׁ (שָׁם).
<h2>כ.</h2>
עִקַּר מַעֲלַת הַבְּכִיָּה הוּא כְּשֶׁהַבְּכִיָּה מֵחֲמַת שִׂמְחָה וְגִילָה. וַאֲפִלּוּ הַחֲרָטָה טוֹב מְאֹד שֶׁתִּהְיֶה מֵחֲמַת שִׂמְחָה, שֶׁמֵּרֹב שִׂמְחָתוֹ בַּשֵּׁם יִתְבָּרַךְ הוּא מִתְחָרֵט וּמִתְגַּעְגֵּעַ מְאֹד עַל שֶׁמָּרַד נֶגְדּוֹ. עַד שֶׁיִּתְעוֹרֵר לוֹ בְּכִיָּה מֵחֲמַת שִׂמְחָה (קעה).
<h2>כא.</h2>
צָרִיךְ לְפָרֵט אֶת הַחֵטְא, כִּי צְרִיכִין דַּוְקָא וִדּוּי דְּבָרִים, לְהִתְוַדּוֹת בְּדִבּוּרִים דַּוְקָא בְּכָל פַּעַם, עַל כָּל מַה שֶּׁעָשָׂה בִּפְרָטִיּוּת. אֲבָל יֵשׁ לָזֶה מְנִיעוֹת רַבּוֹת. וְעַל־יְדֵי שִׂמְחָה שֶׁל מִצְוָה כְּגוֹן חֲתֻנָּה שֶׁל מִצְוָה אוֹ שְׁאָר מִצְוָה בְּשִׂמְחָה, כְּשֶׁמִּתְגַּבֵּר לִשְׂמֹחַ בְּשִׂמְחָה גְּדוֹלָה עַד שֶׁיְּרַקֵּד הַרְבֵּה מֵחֲמַת שִׂמְחָה, עַל־יְדֵי זֶה יוּכַל לְהִתְוַדּוֹת וִדּוּי דְּבָרִים, וְעַל יְדֵי זֶה מְתַקֵּן פְּגַם חֲטָאָיו (קעח).
<h2>כב.</h2>
עַל־יְדֵי הַתַּעֲנִית זוֹכִין לְשִׂמְחָה, וּכְפִי יְמֵי הַתַּעֲנִית כֵּן זוֹכֶה לְשִׂמְחָה (שם).
<h2>כג.</h2>
צָרִיךְ לִזָּהֵר מְאֹד מֵעַצְבוּת וְעַצְלוּת כִּי עִקַּר נְשִׁיכַת הַנָּחָשׁ הִיא עַצְבוּת וְעַצְלוּת, רַחֲמָנָא לִצְלָן (קפט).
<h2>כד.</h2>
עַל־יְדֵי שִׂמְחָה נוֹתְנִין חִזּוּק לְהַמַּלְאָכִים הַמְקַבְּלִין אֶת שֶׁפַע הַמַּאֲכָלִים, וּמַכְנִיעִין אֶת הַשֵּׁדִים, שֶׁלֹּא יִינְקוּ מֵהַשֶּׁפַע בְּיוֹתֵר מֵהָרָאוּי לָהֶם, וְעַל־יְדֵי זֶה נִצּוֹלִין מִטֻּמְאַת הַמִּקְרֶה חַס וְשָׁלוֹם, שֶׁבָּא לִפְעָמִים עַל־יְדֵי הַמַּאֲכָלִים כְּשֶׁאֵין חִזּוּק בְּהַמַּלְאָכִים. כִּי עִקַּר חִזּוּק הַמַּלְאָכִים הוּא עַל־יְדֵי שִׂמְחָה (ח"ב. ה. ט י).
<h2>כה.</h2>
עַל־יְדֵי שֶׁמַּזִּיעִין בִּשְׁבִיל דָּבָר שֶׁבִּקְדֻשָּׁה עַל־יְדֵי זֶה זוֹכִין לְשִׂמְחָה (ו).
<h2>כו.</h2>
עַצְבוּת וּמָרָה שְׁחֹרָה הִיא בְּחִינַת עַפְרוּרִיּוּת שֶׁנּוֹפֵל עַל לֵב אִישׁ הַיִּשְׂרְאֵלִי שֶׁעַל יְדֵי זֶה אֵין יָכוֹל לִבְעֹר וּלְהִתְלַהֵב לַשֵּׁם יִתְבָּרַךְ. וּמַנְהִיגֵי הַדּוֹר הָאֲמִתִּיִּים הֵם מְנַשְּׁבִין בְּרוּחָם הַקָּדוֹשׁ וּמְנַפְּחִים הַעַפְרוּרִיּוּת שֶׁהִיא הַמָּרָה שְׁחֹרָה מִלֵּב יִשְׂרָאֵל, וְעַל יְדֵי זֶה הֵם מַלְהִיבִים לְבָבוֹת יִשְׂרָאֵל לַשֵּׁם יִתְבָּרַךְ (ט).
<h2>כז.</h2>
עַל־יְדֵי מָרָה שְׁחֹרָה וְעַצְבוּת, הַמֹּחַ וְהַדַּעַת בְּגָלוּת וְקָשֶׁה לוֹ לְיַשֵּׁב דַּעְתּוֹ לָשׁוּב אֶל ה', וּמֵחֲמַת זֶה הוּא רָחוֹק מֵהַשֵּׁם יִתְבָּרַךְ. כִּי עִקַּר מַה שֶּׁהָעוֹלָם רְחוֹקִים מֵהַשֵּׁם יִתְבָּרַךְ הוּא מֵחֲמַת שֶׁאֵינָם מְיַשְּׁבִין עַצְמָן הֵיטֵב, מָה הַתַּכְלִית מִכָּל הָעוֹלָם. אֲבָל עַל־יְדֵי שִׂמְחָה, הַמֹּחַ מְיֻשָּׁב וִיכוֹלִין לְיַשֵּׁב עַצְמוֹ הֵיטֵב, כִּי שִׂמְחָה הִיא עוֹלָם הַחֵרוּת. וְעַל־כֵּן כְּשֶׁמְּקַשֵּׁר שִׂמְחָה לְדַעְתּוֹ, אֲזַי דַּעְתּוֹ בְּחֵרוּת וְאֵינוֹ בְּגָלוּת, וְיוּכַל לְהַנְהִיג הַמֹּחַ וְהַדַּעַת כִּרְצוֹנוֹ, לְיַשֵּׁב דַּעְתּוֹ הֵיטֵב מָה הַתַּכְלִית מִכָּל עִנְיְנֵי הָעוֹלָם הַזֶּה. וְעַל־יְדֵי זֶה יָשׁוּב אֶל ה' (יוד).
<h2>כח.</h2>
תֵּכֶף כְּשֶׁהָאָדָם רוֹצֶה לִהְיוֹת אִישׁ כָּשֵׁר וּלְהַתְחִיל לִכְנֹס בַּעֲבוֹדָתוֹ יִתְבָּרַךְ, אֲזַי תֵּכֶף הִיא עֲבֵרָה גְּדוֹלָה כְּשֶׁיֵּשׁ לוֹ עַצְבוּת חַס וְשָׁלוֹם, כִּי הַקָּדוֹשׁ בָּרוּךְ הוּא שׂוֹנֵא הַמָּרָה שְׁחוֹרָה וְהָעַצְבוּת (מח).
<h2>כט.</h2>
וְצָרִיךְ לְחַזֵּק אֶת עַצְמוֹ שֶׁיָּבוֹא לְשִׂמְחָה בְּכָל מַה דְּאֶפְשָׁר, וּלְהִשְׁתַּדֵּל לְבַקֵּשׁ לִמְצֹא בְּעַצְמוֹ אֵיזֶה נְקֻדּוֹת טוֹבוֹת כְּדֵי לָבוֹא לְשִׂמְחָה, כַּמְבֹאָר עַל פָּסוּק: אֲזַמְּרָה לֵאלֹקַי בְּעוֹדִי [וְעַיֵּן בְּהִתְחַזְּקוּת אוֹת כ"ו]. וְעַל כָּל פָּנִים יֵשׁ לוֹ לִשְׂמֹחַ בַּמֶּה שֶׁזָּכָה לִהְיוֹת מִזֶּרַע יִשְׂרָאֵל שֶׁלֹּא עָשָׂהוּ גּוֹי. וְזֹאת הַשִּׂמְחָה הִיא בְּוַדַּאי שִׂמְחָה נִפְלָאָה בְּלִי שִׁעוּר וְאֵין בָּהּ שׁוּם בִּלְבּוּל, מֵאַחַר שֶׁהוּא מַעֲשֵׂה הַשֵּׁם יִתְבָּרַךְ בְּעַצְמוֹ [וְעַיֵּן בְּמָקוֹם אַחֵר מִזֶּה]. וְיִהְיֶה רָגִיל לוֹמַר בְּפִיו וּבְלִבּוֹ בְּשִׂמְחָה גְּדוֹלָה, בָּרוּךְ אֱל
ֹקֵינוּ שֶׁבָּרָאָנוּ לִכְבוֹדוֹ וְהִבְדִּילָנוּ מִן הַתּוֹעִים וְכוּ', וּבָזֶה יוּכַל לִשְׂמֹחַ כָּל יָמָיו בְּכָל מַה שֶּׁיַּעֲבֹר עָלָיו. גַּם כַּמָּה פְּעָמִים צְרִיכִין לְשַׂמֵּחַ אֶת עַצְמוֹ עַל־יְדֵי מִלֵּי דִּשְׁטוּתָא מִלֵּי דִּבְדִיחוּתָא. וּמֵרִבּוּי צָרוֹת הָאָדָם, שֶׁסּוֹבֵל כָּל אֶחָד בְּגּוּף וְנֶפֶשׁ וּמָמוֹן, עַל־כֵּן עַל פִּי רֹב אֵין יְכוֹלִין לְשַׂמֵּחַ אֶת עַצְמוֹ כִּי אִם עַל־יְדֵי מִלֵּי דִּשְׁטוּתָא, לַעֲשׂוֹת עַצְמוֹ כְּשׁוֹטֶה כְּדֵי לָבוֹא לְשִׂמְחָה, שֶׁכָּל הַחִיּוּת בְּגוּף וָנֶפֶשׁ תָּלוּי בָּזֶה. גַּם לְמַעְלָה נַעֲשֶׂה מִזֶּה יִחוּד גָּדוֹל עַל־יְדֵי בְּדִיחָא דַּעְתֵּהּ, דְּהַיְנוּ שִׂמְחָה (שָׁם).
<h2>ל.</h2>
מִצְוָה גְּדוֹלָה לִהְיוֹת בְּשִׂמְחָה תָּמִיד, וְצָרִיךְ לְהִתְגַּבֵּר מְאֹד בְּכָל הַכֹּחוֹת לְהַרְחִיק הָעַצְבוּת וְהַמָּרָה שְׁחֹרָה וְלִהְיוֹת אַךְ שָׂמֵחַ תָּמִיד, וְהוּא רְפוּאָה לְכָל מִינֵי חוֹלַאַת. כִּי כָּל מִינֵי חוֹלַאַת בָּאִין מֵעַצְבוּת וּמָרָה שְׁחֹרָה, וְצָרִיךְ לְשַׂמֵּחַ אֶת עַצְמוֹ בְּכָל מִינֵי עֵצוֹת, וְעַל פִּי רֹב עַל־יְדֵי מִלֵּי דִּשְׁטוּתָא דַּיְקָא כַּנַּ"ל (כד).
<h2>לא.</h2>
צְרִיכִין לְהִשְׁתַּדֵּל לַהֲפֹךְ כָּל הָעַצְבוּת וְהַדְּאָגוֹת לְשִׂמְחָה. וְדַעַת לְנָבוֹן נָקֵל לִמְצֹא בְּכָל הַצָּרוֹת וְהַיִּסּוּרִין וְהַדְּאָגוֹת אֵיזֶה הַרְחָבָה שֶׁעַל־יְדֵי זֶה יָכוֹל לַהֲפֹךְ כָּל הַמָּרָה שְׁחֹרָה לְשִׂמְחָה [וְעַיֵּן בְּמָקוֹם אַחֵר מִזֶּה, כִּי אֵין כָּאן מְקוֹמוֹ לְהַאֲרִיךְ]. וְזֶה עִקַּר שְׁלֵמוּת הַשִּׂמְחָה, כְּשֶׁמִּתְגַּבְּרִין עַל הַמָּרָה שְׁחֹרָה וְהָעַצְבוּת וְחוֹטְפִין אוֹתָם לְתוֹךְ הַשִּׂמְחָה בְּעַל כָּרְחָם, דְּהַיְנוּ שֶׁמְּהַפְּכִין אוֹתָם לְשִׂמְחָה כַּנַּ"ל (כג).
<h2>לב.</h2>
כְּשֶׁאָדָם שָׂמֵחַ כָּל הַיּוֹם, בְּנָקֵל לוֹ יוֹתֵר שֶׁיִּהְיֶה לוֹ אֵיזֶה שָׁעָה לֵב נִשְׁבָּר לְפָרֵשׁ שִׂיחָתוֹ הֵיטֵב וְלִשְׁפֹּךְ לִבּוֹ כַּמַּיִם נֹכַח פְּנֵי ה', וְכֵן לְהֵפֶךְ, אַחַר לֵב נִשְׁבָּר בָּא שִׂמְחָה. וְזֶה סִימָן אִם הָיָה לוֹ לֵב נִשְׁבָּר כְּשֶׁבָּא אַחַר כָּךְ לְשִׂמְחָה (שהר"ן כ. מה).
<h2>לג.</h2>
צָרִיךְ לְכַוֵּן מַחֲשַׁבְתּוֹ לְהִסְתַּכֵּל תָּמִיד עַל הַשֹּׁרֶשׁ הַכֹּל, שֶׁשָּׁם הוּא שֹׁרֶשׁ כָּל הַטּוֹבוֹת וְהַשְּׂמָחוֹת יַחַד, וְאָז יוּכַל לִשְׂמֹחַ בְּשִׂמְחָה גְּדוֹלָה מְאֹד מְאֹד, כִּי כְּשֶׁמִּסְתַּכֵּל עַל שֹׁרֶשׁ הַכֹּל שֶׁהוּא כֻּלּוֹ טוֹב, אָז נִכְלָלִין כָּל הַטּוֹבוֹת וְכָל הַשְּׂמָחוֹת יַחַד וּמְאִירִין בְּאוֹר גָּדוֹל מְאֹד (ח"ב, לד).
<h2>לד.</h2>
כְּשֶׁלּוֹמֵד תּוֹרָה אוֹ שֶׁעוֹשֶׂה מִצְוָה בְּשִׂמְחָה גְּדוֹלָה עַד שֶׁמְּרַקֵּד מֵחֲמַת שִׂמְחָה, הוּא מַעֲלָה גְּדוֹלָה מְאֹד וּמַעֲלֶה וּמְתַקֵּן בָּזֶה אֶת הַדִּבּוּרִים רָעִים, גַּם הוּא נִתְעַלֶּה בְּמָמוֹן וְכָל תּוֹמְכֵי אוֹרַיְתָא נִתְעַלִּים, גַּם זוֹכֶה לְבָנִים, גַּם מַעֲלֶה וּמְתַקֵּן אֶת הָאֱמוּנָה, גַּם כָּל הַמַּדְרֵגוֹת הַתַּחְתּוֹנוֹת נִתְעַלִּים עַל־יְדֵי שִׂמְחַת תּוֹרָה וּמִצְוָה (פא).
<h2>לה.</h2>
לִזְכּוֹת לְשִׂמְחָה זֶה קָשֶׁה וְכָבֵד יוֹתֵר מִשְּׁאָר כָּל הָעֲבוֹדוֹת, עַל־כֵּן צְרִיכִין לְהַכְרִיחַ אֶת עַצְמוֹ בְּכָל הַכֹּחוֹת וּבְכָל מִינֵי עֵצוֹת לִהְיוֹת בְּשִׂמְחָה תָּמִיד. וּכְבָר מְבֹאָר, שֶׁעַל פִּי רֹב אִי אֶפְשָׁר לִהְיוֹת בְּשִׂמְחָה כִּי אִם עַל־יְדֵי מִלֵּי דִּשְׁטוּתָא, [כַּנַּ"ל בְּאוֹת כ"ט] (שהר"ן כ).
<h2>לו.</h2>
וּבְיוֹתֵר צְרִיכִין לְהַמְשִׁיךְ עַל עַצְמוֹ שִׂמְחָה בִּשְׁעַת הַתְּפִלָּה שֶׁיִּתְפַּלֵּל בְּשִׂמְחָה. וְכֵן בִּשְׁעַת עֲשִׂיַּת הַמִּצְווֹת כַּנַּ"ל, מִכָּל שֶׁכֵּן וְכָל שֶׁכֵּן בְּשַׁבָּת וְיוֹם טוֹב. אַךְ גַּם בִּימֵי הַחֹל בְּכָל הַיּוֹם מִצְוָה גְּדוֹלָה לִהְיוֹת בְּשִׂמְחָה תָּמִיד כַּנַּ"ל (שָׁם קנה. רצט).
<h2>לז.</h2>
עַל־יְדֵי מָרָה שְׁחֹרָה וְעַצְבוּת אֵין יוֹדְעִין מִשְּׁמוֹ (מג).
<h2>לח.</h2>
עַל־יְדֵי שֶׁאָדָם שָׂמֵחַ, עַל־יְדֵי זֶה הוּא יָכוֹל לְהַחֲיוֹת אָדָם אַחֵר שֶׁהוּא דָּבָר גָּדוֹל מְאֹד לְשַׂמֵּחַ לְבַב בְּנֵי יִשְׂרָאֵל, כִּי רֹב בְּנֵי אָדָם מְלֵאִים יִסּוּרִים וּדְאָגוֹת וְצָרוֹת מְשֻׁנּוֹת וְאִי אֶפְשָׁר לָהֶם לְסַפֵּר מַה שֶּׁבְּלִבָּם, וּכְשֶׁבָּא אָדָם עִם פָּנִים שׂוֹחֲקוֹת, יָכוֹל לְהַחֲיוֹת אוֹתָם מַמָּשׁ וְהוּא דָּבָר גָּדוֹל מְאֹד. כִּי כְּשֶׁזּוֹכֶה לְשַׂמֵּחַ אֵיזֶה אָדָם, הוּא מְחַיֶּה וּמְקַיֵּם נֶפֶשׁ מִיִּשְׂרָאֵל מַמָּשׁ (שָׁם).
<h2>לט.</h2>
עַל־יְדֵי שִׂמְחָה נִצּוֹלִין מִמִּיתַת בָּנִים חַס וְשָׁלוֹם (שָׁם לד).
<h2>לִקּוּטֵי מוֹהֲרַ'ן ח'ב - כג</h2>
בְּעִנְיַן הַשִּׂמְחָה. עַל־פִּי מָשָׁל, שֶׁלִּפְעָמִים כְּשֶׁבְּנֵי־אָדָם שְׂמֵחִים וּמְרַקְּדִים, אֲזַי חוֹטְפִים אִישׁ אֶחָד מִבַּחוּץ, שֶׁהוּא בְּעַצְבוּת וּמָרָה שְׁחֹרָה, וּמַכְנִיסִים אוֹתוֹ בְּעַל־כָּרְחוֹ לְתוֹךְ מְחוֹל הַמְרַקְּדִים, וּמַכְרִיחִים אוֹתוֹ בְּעַל־כָּרְחוֹ שֶׁיִּהְיֶה שָׂמֵחַ עִמָּהֶם גַם־כֵּן, כֵּן יֵשׁ בְּעִנְיַן הַשִּׂמְחָה. כִּי כְּשֶׁאָדָם שָׂמֵחַ, אֲזַי הַמָּרָה שְׁחֹרָה וְיִסּוּרִים נִסְתַּלְּקִים מִן הַצַּד. אֲבָל מַעְלָה יְתֵרָה - לְהִתְאַמֵּץ לִרְדֹּף אַחַר הַמָּרָה שְׁחֹרָה דַּוְקָא, לְהַכְנִיס אוֹתָהּ גַם־כֵּן בְּתוֹךְ הַשִּׂמְחָה, בְּאֹפֶן שֶׁהַמָּרָה שְׁחוֹרָה בְּעַצְמָהּ תִּתְהַפֵּךְ לְשִׂמְחָה. שֶׁיְּהַפֵּךְ הַמָּרָה שְׁחֹרָה וְכָל הַיִּסּוּרִין לְשִׂמְחָה, כְּדֶרֶךְ הַבָּא לְתוֹךְ הַשִּׂמְחָה, שֶׁאָז מִגֹּדֶל
הַשִּׂמְחָה וְהַחֶדְוָה מְהַפֵּךְ כָּל הַדְּאָגוֹת וְהָעַצְבוּת וְהַמָּרָה שְׁחֹרָה שֶׁלּוֹ לְשִׂמְחָה. נִמְצָא שֶׁחוֹטֵף הַמָּרָה שְׁחֹרָה וּמַכְנִיס אוֹתָהּ בְּעַל־כָּרְחָהּ לְתוֹךְ הַשִּׂמְחָה, כַּמָּשָׁל הַנַּ"ל.
וְזֶה בְּחִינַת (יְשְׁעַיָה ל"ה): "שָׂשׂוֹן וְשִׂמְחָה יַשִּׂיגוּ וְנָסוּ יָגוֹן וַאֲנָחָה" - שֶׁהַיָּגוֹן וַאֲנָחָה בּוֹרְחִים וְנָסִים מִן הַשִּׂמְחָה, כִּי בְּעֵת הַשִּׂמְחָה דֶּרֶךְ הַיָּגוֹן וָאֲנָחָה לַעֲמֹד מִן הַצַּד כַּנַּ"ל, אֲבָל צָרִיךְ לִרְדֹּף אַחֲרֵיהֶם דַּיְקָא, וּלְהַשִּׂיגָם וּלְהַגִּיעָם, לְהַכְנִיס אוֹתָם דַּוְקָא לְתוֹךְ הַשִּׂמְחָה כַּנַּ"ל. וְזֶהוּ: "שָׂשׂוֹן וְשִׂמְחָה יַשִּׂיגוּ" וְכוּ' - שֶׁהַשָּׂשׂוֹן וְשִׂמְחָה יַשִּׂיגוּ וְיִתְפְּסוּ אֶת הַיָּגוֹן וַאֲנָחָה, שֶׁהֵם נָסִים וּבוֹרְחִים מִן הַשִּׂמְחָה, לְהַכְנִיס אוֹתָם בְּעַל־כָּרְחָם לְתוֹךְ הַשִּׂמְחָה כַּנַּ"ל. כִּי יֵשׁ יָגוֹן וַאֲנָחָה שֶׁהֵם הַסִּטְרָא־אָחֳרָא, שֶׁאֵינָם רוֹצִים לִהְיוֹת מֶרְכָּבָה אֶל הַקְּדֻשָּׁה, וְעַל־כֵּן הֵם בּוֹרְחִים מִן
הַשִּׂמְחָה. עַל־כֵּן צָרִיךְ לְהַכְרִיחַ אוֹתָם לְתוֹךְ הַקְּדֻשָּׁה, דְּהַיְנוּ הַשִּׂמְחָה בְּעַל־כָּרְחָם, כַּנַּ"ל:
כד
מִצְוָה גְּדוֹלָה לִהְיוֹת בְּשִׂמְחָה תָּמִיד, וּלְהִתְגַּבֵּר לְהַרְחִיק הָעַצְבוּת וְהַמָּרָה שְׁחֹרָה בְּכָל כֹּחוֹ. וְכָל הַחוֹלַאַת הַבָּאִין עַל הָאָדָם, כֻּלָּם בָּאִין רַק מִקִּלְקוּל הַשִּׂמְחָה. כִּי יֵשׁ עֲשָׂרָה מִינֵי נְגִינָה שֶׁהֵם בְּחִינַת שִׂמְחָה, כְּמוֹ שֶׁכָּתוּב (תְּהִלִּים צ"ב): "עֲלֵי עָשׂוֹר וְכוּ' כִּי שִׂמַּחְתַּנִי ה' בְּפָעֳלֶךָ" וְכוּ'. וְאֵלּוּ יוּד מִינֵי נְגִינָה בָּאִין בְּתוֹךְ עֲשָׂרָה מִינֵי דְּפָקִין, וְהֵם מְחַיִּין אוֹתָן (עין תיקון סט דף קה). וְעַל־כֵּן כְּשֶׁיֵּשׁ קִלְקוּל וּפְגָם בְּהַשִּׂמְחָה, שֶׁהִיא בְּחִינַת יוּד מִינֵי נְגִינָה, עַל־יְדֵי־זֶה בָּאִין חוֹלַאַת מִן הַיּוּד מִינֵי דְּפָקִין, שֶׁנִּתְקַלְקְלִין עַל־יְדֵי קִלְקוּל הַיּוּד מִינֵי נְגִינָה, שֶׁהֵם הַשִּׂמְחָה כַּנַּ"ל. כִּי כָּל מִינֵי חוֹלַאַת כְּלוּלִים בְּיוּד מִינֵי דְּפָקִין,
וְכֵן כָּל מִינֵי נִגּוּנִים כְּלוּלִים בְּיוּד מִינֵי נְגִינָה. וּכְּפִי קִלְקוּל הַשִּׂמְחָה וְהַנִּגּוּן, כֵּן בָּא חוֹלַאַת כַּנַּ"ל. וְגַם חַכְמֵי הָרוֹפְאִים הֶאֱרִיכוּ בָּזֶה, שֶׁכָּל הַחוֹלַאַת - עַל־יְדֵי מָרָה שְׁחֹרָה וְעַצְבוּת, וְהַשִּׂמְחָה הִוא רְפוּאָה גְּדוֹלָה.
וְלֶעָתִיד תִּתְגַּדֵּל הַשִּׂמְחָה מְאֹד, וְעַל־כֵּן אָמְרוּ רַבּוֹתֵינוּ, זִכְרוֹנָם לִבְרָכָה (יְרוּשַׁלְמִי סֻכָּה פֶּרֶק לוּלָב וַעֲרָבָה וּבְמִדְרָשׁ־רַבָּה שְׁמִינִי פָּרָשָׁה יא): 'עָתִיד הַקָּדוֹשׁ־בָּרוּךְ־הוּא לִהְיוֹת רֹאשׁ חוּלָה לַצַּדִּיקִים לֶעָתִיד לָבוֹא', דְּהַיְנוּ שֶׁיַּעֲשֶׂה מָחוֹל לַצַּדִּיקִים, וְהוּא יִתְבָּרַךְ יִהְיֶה רֹאשׁ חוּלָה, כִּי שְׁכִינָה לְמַעְלָה מְרַאֲשׁוֹתָיו שֶׁל חוֹלֶה, כְּמוֹ שֶׁדָּרְשׁוּ רַבּוֹתֵינוּ, זִכְרוֹנָם לִבְרָכָה (נְדָרִים מ), שֶׁנֶּאֱמַר: "ה' יִסְעָדֶנוּ עַל עֶרֶשׂ דְּוָי". כִּי אֵין לְהַחוֹלֶה שׁוּם חִיּוּת, רַק הַשְּׁכִינָה מְחַיָּה אוֹתוֹ. וְלֶעָתִיד עַל־יְדֵי הַשִּׂמְחָה יִתְתַּקֵּן כָּל הַחוֹלַאַת כַּנַּ"ל,
וְאָז יִהְיֶה הַשֵּׁם יִתְבָּרַךְ רֹאשׁ חוּלָה, דְּהַיְנוּ רֹאשׁ הַמָּחוֹל כַּנַּ"ל, כִּי הַשִּׂמְחָה הִיא בְּחִינַת תִּקּוּן הַחוֹלֶה כַּנַּ"ל. וּבִשְׁבִיל זֶה נִקְרָאִין הַשִּׂמְחָה וְהָרִקּוּדִין חוֹוָּה כַּנַּ"ל, כִּי הֵם תִּקּוּן הַחוֹלַאַת כַּנַּ"ל:
וְהַכְּלָל, שֶׁצָּרִיךְ לְהַתְגַּבֵּר מְאֹד בְּכָל הַכֹּחוֹת, לִהְיוֹת אַךְ שָׂמֵחַ תָּמִיד. כִּי טֶבַע הָאָדָם - לִמְשֹׁךְ עַצְמוֹ לְמָרָה שְׁחֹרָה וְעַצְבוּת מֵחֲמַת פִּגְעֵי וּמִקְרֵי הַזְּמַן, וְכָל אָדָם מָלֵא יִסּוּרִים, עַל־כֵּן צָרִיךְ לְהַכְרִיחַ אֶת עַצְמוֹ בְּכֹחַ גָּדוֹל לִהְיוֹת בְּשִׂמְחָה תָּמִיד וּלְשַׂמֵּחַ אֶת עַצְמוֹ בְּכָל אֲשֶׁר יוּכַל, וַאֲפִלּוּ בְּמִלֵּי דִּשְׁטוּתָא. אַף שֶׁגַּם לֵב נִשְׁבָּר הוּא טוֹב מְאֹד, עִם כָּל זֶה הוּא רַק בְּאֵיזוֹ שָׁעָה, וְרָאוּי לִקְבֹּעַ לוֹ אֵיזֶה שָׁעָה בַּיּוֹם לְשַׁבֵּר לִבּוֹ וּלְפָרֵשׁ שִׂיחָתוֹ לְפָנָיו יִתְבָּרַךְ, כַּמּוּבָא אֶצְלֵנוּ, אֲבָל כָּל הַיּוֹם כֻּלּוֹ
צָרִיךְ לִהְיוֹת בְּשִׂמְחָה. כִּי מִלֵּב נִשְׁבָּר בְּקַל יְכוֹלִין לָבוֹא לְמָרָה שְׁחֹרָה, יוֹתֵר מֵאֲשֶׁר יְכוֹלִין לִכָּשֵׁל עַל־יְדֵי שִׂמְחָה, חַס וְשָׁלוֹם, לָבוֹא לְאֵיזֶה הוֹלֵלוּת, חַס וְשָׁלוֹם, כִּי זֶה קָרוֹב יוֹתֵר לָבוֹא מִלֵּב נִשְׁבָּר לְמָרָה שְׁחֹרָה. עַל־כֵּן צָרִיךְ שֶׁיִּהְיֶה בְּשִׂמְחָה תָּמִיד, רַק בְּשָׁעָה מְיֻחֶדֶת יִהְיֶה לוֹ לֵב נִשְׁבָּר:
<h2>לִקּוּטֵי תְפִלּוֹת ח'ב - כא</h2>
"שַׂמֵּחַ נֶפֶשׁ עַבְדֶּךָ כִּי אֵלֶיךָ יְהֹוָה נַפְשִׁי אֶשָּׂא. אָגִילָה וְאֶשְׂמְחָה בְּחַסְדֶּךָ אֲשֶׁר רָאִיתָ אֶת עָנְיִי יָדַעְתָּ בְּצָרוֹת נַפְשִׁי. תַּשְׁמִיעֵנִי שָׂשׂוֹן וְשִׂמְחָה תָּגֵלְנָה עֲצָמוֹת דִּכִּיתָ. הָשִׁיבָה לִי שְׂשׂוֹן יִשְׁעֶךָ וְרוּחַ נְדִיבָה תִסְמְכֵנִי. וְיִשְׂמְחוּ כָל חוֹסֵי בָךְ לְעוֹלָם יְרַנֵּנוּ וְתָסֵךְ עָלֵימוֹ וְיַעַלְצוּ בְךָ אֹהֲבֵי שְׁמֶךָ. אֶשְׂמְחָה וְאֶעֶלְצָה בָךְ אֲזַמְּרָה שִׁמְךָ עֶלְיוֹן. תּוֹדִיעֵנִי אֹרַח חַיִּים שֹׂבַע שְׂמָחוֹת אֶת פָּנֶיךָ, נְעִימוֹת בִּימִינְךָ נֶצַח. בַּיהֹוָה תִּתְהַלֵּל נַפְשִׁי יִשְׁמְעוּ עֲנָוִים וְיִשְׂמָחוּ. יָרֹנּוּ וְיִשְׂמְחוּ חֲפֵצֵי צִדְקִי, וְיֹאמְרוּ תָמִיד יִגְדַּל יְהֹוָה, הֶחָפֵץ שְׁלוֹם עַבְדּוֹ. יָשִׂישׂוּ וְיִשְׂמְחוּ בְּךָ כָּל מְבַקְשֶׁיךָ, יֹאמְרוּ תָמִיד יִגְדַּל יְהֹוָה, אוֹהֲבֵי
תְּשׁוּעָתֶךָ. וְצַדִּיקִים יִשְׂמְחוּ יַעַלְצוּ לִפְנֵי אֱלֹהִים וְיָשִׂישׂוּ בְשִׂמְחָה. הֲלֹא אַתָּה תָּשׁוּב תְּחַיֵּינוּ, וְעַמְּךָ יִשְׂמְחוּ בָךְ. שַׂבְּעֵנוּ בַבֹּקֶר, חַסְדֶּךָ וּנְרַנְּנָה וְנִשְׂמְחָה בְּכָל יָמֵינוּ. שַׂמְּחֵנוּ כִּימוֹת עִנִּיתָנוּ שְׁנוֹת רָאִינוּ רָעָה:
יִשְׂמְחוּ הַשָּׁמַיִם וְתָגֵל הָאָרֶץ וְיֹאמְרוּ בַגּוֹיִם יְהֹוָה מָלָךְ. עִבְדוּ אֶת יְהֹוָה בְּשִׂמְחָה בּוֹאוּ לְפָנָיו בִּרְנָנָה. יֶעֱרַב עָלָיו שִׂיחִי אָנֹכִי אֶשְׂמַח בַּיהֹוָה. הִתְהַלְּלוּ בְּשֵׁם קָדְשׁוֹ יִשְׂמַח לֵב מְבַקְשֵׁי יְהֹוָה. זָכְרֵנִי יְהֹוָה בִּרְצוֹן עַמֶּךָ, פָּקְדֵנִי בִּישׁוּעָתֶךָ. לִרְאוֹת בְּטוֹבַת בְּחִירֶיךָ, לִשְׂמֹחַ בְּשִׂמְחַת גּוֹיֶךָ לְהִתְהַלֵּל עִם נַחֲלָתֶךָ. יִרְאוּ יְשָׁרִים וְיִשְׂמָחוּ וְכָל עַוְלָה קָפְצָה פִּיהָ. יְקַלְלוּ הֵמָּה וְאַתָּה תְבָרֵךְ קָמוּ וַיֵּבֹשׁוּ וְעַבְדְּךָ יִשְׂמָח. יְרֵאֶיךָ יִרְאוּנִי וְיִשְׂמָחוּ כִּי לִדְבָרְךָ יִחָלְתִּי. יִשְׂמַח יִשְׂרָאֵל בְּעֹשָׂיו בְּנֵי צִיּוֹן יָגִילוּ בְּמַלְכָּם":
רִבּוֹנוֹ שֶׁל עוֹלָם מָלֵא רַחֲמִים, אֲדוֹן הַשִּׂמְחָה וְהַחֶדְוָה, אֲשֶׁר הַשִּׂמְחָה בִּמְעוֹנֶךָ, וְאֵין לְפָנֶיךָ שׁוּם עַצְבוּת כְּלָל, כְּמוֹ שֶׁכָּתוּב: "הוֹד וְהָדָר לְפָנָיו, עֹז וְחֶדְוָה בִּמְקוֹמוֹ". זַכֵּנִי בְּרַחֲמֶיךָ הָרַבִּים וּבַחֲסָדֶיךָ הָעֲצוּמִים, שֶׁאֶזְכֶּה לִהְיוֹת בְּשִׂמְחָה תָמִיד, כַּאֲשֶׁר גִּלִּיתָ לָנוּ עַל יְדֵי צַדִּיקֶיךָ הָאֲמִתִּיִּים שֶׁשִּׂמְחָה הִיא סִטְרָא דִּקְדֻשָּׁה, וְעַצְבוּת וּמָרָה שְׁחוֹרָה הִיא הַסִּטְרָא אַחֲרָא, וְהַקָּדוֹשׁ בָּרוּךְ הוּא שׂוֹנֵא אוֹתָהּ, וְכָל קְדֻשַּׁת אִישׁ הַיִּשְׂרְאֵלִי הוּא עַל יְדֵי שִׂמְחָה דַּיְקָא, וְכָל הַהִתְרַחֲקוּת שֶׁלָּנוּ מִמְּךָ וְהִתְגַּבְּרוּת הַתַּאֲוֹת הַכֹּל הִיא עַל יְדֵי עַצְבוּת וּמָרָה שְׁחוֹרָה. אֲבָל אַתָּה יָדַעְתָּ כַּמָּה אֲנִי רָחוֹק מִשִּׂמְחָה, כִּי קִלְקַלְתִּי וּפָגַמְתִּי הַרְבֵּה מְאֹד.
עַל כֵּן בָּאתִי לְפָנֶיךָ מָלֵא רַחֲמִים, שֶׁתִּהְיֶה בְעֶזְרִי וּתְשַׂמְּחֵנִי בִּישׁוּעָתֶךָ, וְתָאִיר בִּי
וּתְגַלֶּה לִי דַרְכֵי עֵצוֹתֶיךָ הָאֲמִתִּיּוֹת, וְתוֹרֵנִי וּתְלַמְּדֵנִי שֶׁאֶזְכֶּה לַהֲפֹךְ כָּל מִינֵי יָגוֹן וַאֲנָחָה לְשִׂמְחָה, שֶׁלֹּא יִהְיֶה שׁוּם כֹּחַ לְהַסִּטְרָא אַחֲרָא שֶׁהוּא הַיָּגוֹן וַאֲנָחָה לְהַכְנִיס בִּי עַצְבוּת חַס וְשָׁלוֹם. רַק אַדְרַבָּא, אֶזְכֶּה בְּכָל עֵת לְהִתְחַזֵּק וּלְהִתְגַּבֵּר בְּשִׂמְחָה גְדוֹלָה כָּל כָּךְ, עַד שֶׁאֶזְכֶּה לַהֲפֹךְ הַיָּגוֹן וַאֲנָחָה לְשִׂמְחָה, וְלֹא אַנִּיחַ לְהָעַצְבוּת וְהַיָּגוֹן וַאֲנָחָה לְהִתְאַחֵז בִּי כְלָל, רַק בְּכָל מַה שֶּׁרוֹצִים לְהַכְנִיס בִּי עַצְבוּת חַס וְשָׁלוֹם, עַל יְדֵי רִבּוּי הַחֲטָאִים וְהָעֲווֹנוֹת הָעֲצוּמִים שֶׁעָשִׂיתִי, וּפָגַמְתִּי הַרְבֵּה מְאֹד בְּלִי שִׁעוּר, אֶזְכֶּה לַהֲפֹךְ כָּל זֶה לְשִׂמְחָה, עַל אֲשֶׁר אַף עַל פִּי כֵן חָמַל הַשֵּׁם יִתְבָּרַךְ עָלַי, וְשָׂם נַפְשִׁי בַּחַיִּים וְלֹא נָתַן לַמּוֹט רַגְלַי, וְזִכַּנִי לִהְיוֹת בִּכְלָל יִשְׂרָאֵל וְלֹא עָשַׂנִי גוֹי, וַאֲנִי זוֹכֶה לְקַיֵּם כַּמָּה מִצְוֹת גְּדוֹלוֹת בְּכָל יוֹם וָיוֹם, לְהִתְעַטֵּף
בְּצִיצִית, וּלְהָנִיחַ תְּפִלִּין, וְלִקְרוֹת קְרִיאַת שְׁמַע, וּלְקַבֵּל שַׁבָּת וְיוֹם טוֹב, וְלִשְׁמֹעַ קוֹל שׁוֹפָר בְּרֹאשׁ הַשָּׁנָה, וּלְהִתְעַנּוֹת בְּיוֹם הַכִּפּוּרִים, וְלֵישֵׁב בַּסֻּכָּה, וְלִטֹּל אַרְבָּעָה מִינִים, וְלֶאֱכֹל מַצָּה בְּפֶסַח, וְכֵן שַׁאֲרֵי כָּל הַמִּצְוֹת הַקְּדוֹשׁוֹת אֲשֶׁר אֲנַחְנוּ עַם קָדְשֶׁךָ מְקַיְּמִים בְּכָל עֵת אֲפִלּוּ הַפָּחוּת שֶׁבַּפְּחוּתִים וְהַקַּל שֶׁבַּקַּלִּים. מָה רַב טוּבְךָ אֲשֶׁר עָשִׂיתָ עִמָּנוּ, "מַה יָּקָר חַסְדְּךָ אֱלֹהִים", מַה גָּדְלוּ מָה רַבּוּ מֶה עָצְמוּ רַחֲמֶיךָ וַחֲסָדֶיךָ עָלֵינוּ, אֲשֶׁר הִכְתַּרְתָּ אוֹתָנוּ בִּכְתָרִים קְדוֹשִׁים כָּאֵלֶּה. וּבְתֹקֶף גָּלוּתֵינוּ וְעֹצֶם הִתְרַחֲקוּתֵינוּ מִמְּךָ עַל יְדֵי רִבּוּי פְּשָׁעֵינוּ נֶגְדְּךָ, עֲדַיִן אַהֲבָתְךָ קְשׁוּרָה בָּנוּ. וְאַתָּה מְזַכֶּה גַם אוֹתִי לַעֲשׂוֹת כַּמָּה מִצְוֹת בְּכָל יוֹם. וּבְוַדַּאי רָאוּי לִי לְהַגְדִּיל הַשִּׂמְחָה בְּכָל עֵת, וְלַהֲפֹךְ כָּל הַיָּגוֹן וַאֲנָחָה לְשִׂמְחָה. כִּי אַדְרַבָּא זֶהוּ שִׂמְחָתִי
שֶׁמְּרֻחָק וּפָגוּם וְחוֹטֵא כָּמוֹנִי, יִזְכֶּה לִגַּע בִּדְבָרִים קְדוֹשִׁים וְנוֹרָאִים כָּאֵלֶּה, לְיַחֵד שִׁמְךָ בְּכָל יוֹם, וּלְהִתְעַטֵּר בַּעֲטֶרֶת תִּפְאֶרֶת הַתְּפִלִּין הַקְּדוֹשִׁים וְהַנּוֹרָאִים בְּכָל יוֹם, וּלְהִתְעַטֵּף בְּצִיצִית, לְהִתְלַבֵּשׁ בִּלְבוּשִׁין דְּמַלְכָּא בְּעִטּוּפָא דְמִצְוָה, וּשְׁאָר הַמִּצְוֹת. וְכָל מַה שֶּׁרוֹצֶה לְהִתְגַּבֵּר לְהַכְנִיס בְּדַעְתִּי וְלִבִּי עַצְבוּת חַס וְשָׁלוֹם, מֵרִבּוּי פְּשָׁעַי וַעֲווֹנוֹתַי, עַל יְדֵי כָל זֶה דַּיְקָא אַגְדִּיל הַשִּׂמְחָה, וְאוֹמַר לְלִבִּי אַדְרַבָּא זֶהוּ שִׂמְחָתִי, זֶהוּ חֶדְוָתִי הַגְּדוֹלָה, שֶׁאָנֹכִי הַמְרֻחָק כָּל כָּךְ זוֹכֶה לִגַּע בִּקְדֻשּׁוֹת כָּאֵלֶּה, "הֱקִיצוֹתִי וְעוֹדִי עִמָּךְ, כִּי דִּכִּיתָנוּ בִּמְקוֹם תַּנִּים וַתְּכַס עָלֵינוּ בְּצַלְמָוֶת, אִם שָׁכָחְנוּ שֵׁם אֱלֹהֵינוּ וַנִּפְרֹשׁ כַּפֵּינוּ לְאֵל זָר, אֲנִי לְדוֹדִי וְדוֹדִי לִי", אֲחַזְנוּךָ וְלֹא נַרְפֶּךָּ.
מָרָא דְעַלְמָא כֹּלָּא, שִׂמְחַת יִשְׂרָאֵל, "שַׂמֵּחַ נֶפֶשׁ עַבְדֶּךָ, כִּי אֵלֶיךָ יְהֹוָה נַפְשִׁי אֶשָּׂא", זַכֵּנִי לְהַשִּׂיג בֶּאֱמֶת דַּרְכֵי הַשִּׂמְחָה הָאֲמִתִּיִּית, בְּאֹפֶן שֶׁאֶזְכֶּה לַחֲטֹף הַיָּגוֹן וַאֲנָחָה לְתוֹךְ הַשִּׂמְחָה, לַהֲפֹךְ כָּל מִינֵי עַצְבוּת וְיָגוֹן וַאֲנָחָה לְשִׂמְחָה. זַכֵּנִי לְהִתְחַזֵּק וּלְהִתְגַּבֵּר בְּשִׂמְחָה גְדוֹלָה תָמִיד, וְאֶזְכֶּה לְהַמְשִׁיךְ עָלַי קְדֻשַּׁת כָּל הָעֲשָׂרָה מִינֵי נְגִינָה שֶׁהֵם כְּלָלִיּוּת הַשִּׂמְחָה הַקְּדוֹשָׁה. וְתַרְגִּילֵנִי לְשַׂמֵּחַ אֶת נַפְשִׁי בְּכָל עֵת עַל יְדֵי נִגּוּן שֶׁל שִׂמְחָה, וְאָגִיל וְאֶשְׂמַח בַּיהֹוָה בְּשִׁיר וְהַלֵּל וְרַנֵּן וְזִמְרָה וְנִגּוּן, וְאֶזְכֶּה לִהְיוֹת בְּשִׂמְחָה תָמִיד. וְעַל יְדֵי זֶה יִהְיֶה נִמְשָׁךְ עָלַי רוּחַ חַיִּים דִּקְדֻשָּׁה לְתוֹךְ כָּל הָעֲשָׂרָה מִינֵי דְפִיקִין שֶׁבְּקִרְבִּי. וְעַל יְדֵי זֶה תִשְׁמְרֵנִי וְתַצִּילֵנִי מִכָּל מִינֵי חֳלָאִים וּמַכְאוֹבִים וּמֵחוּשִׁים בְּגַשְׁמִיּוּת וְרוּחָנִיּוּת, אֲשֶׁר כֻּלָּם בָּאִים עַל יְדֵי מָרָה
שְׁחוֹרָה וְעַצְבוּת חַס וְשָׁלוֹם. וְתִרְפָּאֵנִי אוֹתִי וְאֶת כָּל עַמְּךָ יִשְׂרָאֵל, וְתַחֲלִימֵנִי וּתְחַיֵּינִי עַל יְדֵי שִׂמְחָה וְחֶדְוָה שֶׁתַּמְשִׁיךְ עָלַי תָמִיד, אֲשֶׁר מִשָּׁם כָּל הָרְפוּאוֹת שֶׁל כָּל מִינֵי חֳלָאִים שֶׁבָּעוֹלָם, כִּי שִׂמְחָה הִיא עִקָּר חַיּוּת הָאָדָם, רְפָאֵנוּ יְהֹוָה וְנֵרָפֵא, הוֹשִׁיעֵנוּ וְנִוָּשֵׁעָה כִּי תְהִלָּתֵנוּ אָתָּה, וְהַעֲלֵה אֲרוּכָה וּמַרְפֵּא לְכָל תַּחֲלוּאֵינוּ וּלְכָל מַכְאוֹבֵינוּ וּלְכָל מַכּוֹתֵינוּ, רְפוּאַת הַנֶּפֶשׁ וּרְפוּאַת הַגּוּף.
וְאֶתְחַזֵּק בְּשִׂמְחָה גְדוֹלָה בְּכָל עֵת בְּכָל מִינֵי דְּרָכִים וּנְתִיבוֹת וְעֵצוֹת וְתַחְבּוּלוֹת שֶׁאֶפְשַׁר לְשַׂמֵּחַ אֶת הַלֵּב עַל יָדָם, הֵן עַל יְדֵי הַנְּקֻדּוֹת טוֹבוֹת שֶׁאֲנִי מוֹצֵא בְּעַצְמִי עֲדַיִן, הֵן עַל יְדֵי מִלֵּי דִּשְׁטוּתָא, לְשַׁנּוֹת אֶת טַעְמִי וְלַעֲשׂוֹת עַצְמִי כְּשׁוֹטֶה, וּלְהַרְגִּיל עַצְמִי בְּמִלֵּי
דִּבְדִיחוּתָא כְּדֵי לָבוֹא לְשִׂמְחָה שֶׁהִיא עִקַּר הַקְּדֻשָּׁה וְעִקַּר חַיּוּת הָאָדָם.
מָלֵא רַחֲמִים, בּוֹרֵא רְפוּאוֹת, אֲדוֹן הַנִּפְלָאוֹת, חֶדְוַת יְשׁוּעוֹת יַעֲקֹב, תֵּן שִׂמְחָה בְּלִבִּי, כִּי אַתָּה יוֹדֵעַ תַּעֲלוּמוֹת לֵב, וְאַתָּה יוֹדֵעַ בְּכַמָּה דְרָכִים וּבְכַמָּה תַּחְבּוּלוֹת מִתְגַּבֵּר הַבַּעַל דָּבָר וַחֲיָלוֹתָיו עָלֵינוּ בְּכָל עֵת, לְהַמְשִׁיךְ עַצְבוּת חַס וְשָׁלוֹם עָלֵינוּ, וְהוּא בְּתַחְבּוּלוֹתָיו עָרֹם יַעֲרִים הוּא וּמְרַמֶּה אוֹתָנוּ, וּמִתְלַבֵּשׁ עַצְמוֹ בְּמִצְוֹת, עַד שֶׁנִּדְמֶה לָנוּ שֶׁיֵּשׁ לָנוּ עַצְבוּת מֵעֲווֹנוֹתֵינוּ. וּבֶאֱמֶת בְּכָל זֶה הוּא פּוֹרֵשׂ רֶשֶׁת לְרַגְלֵינוּ, כִּי כְבָר לִמַּדְתָּנוּ שֶׁעַל זֶה צְרִיכִין לְיַחֵד שָׁעָה אַחַת בְּיוֹם, לְשַׁבֵּר לִבֵּנוּ וּלְפָרֵשׁ שִׂיחָתֵנוּ לְפָנֶיךָ עַל כָּל מַה שֶּׁעָבַר עָלֵינוּ, אֲבָל כָּל הַיּוֹם כֻּלּוֹ צְרִיכִין לְהִתְחַזֵּק בְּשִׂמְחָה, וּלְהַכְרִיחַ עַצְמֵנוּ
בְּכָל כֹּחוֹתֵינוּ לָבֹא לְשִׂמְחָה גְדוֹלָה שֶׁהוּא עִקָּר קְדֻשַּׁת יִשְׂרָאֵל.
עַל כֵּן רַחֵם עָלֵינוּ לְמַעַן שְׁמֶךָ, וְהוֹדִיעֵנוּ אוֹרְחוֹת חַיִּים שֶׁנִּזְכֶּה לְהָבִין וּלְהַשִּׂיג הַדְּרָכִים וְהַנְּתִיבוֹת וְהַשְּׁבִילִים וְהָעֵצוֹת הָאֲמִתִּיּוֹת אֵיךְ לָבוֹא לְשִׂמְחָה תָמִיד, וְתַעֲשֶׂה אֶת אֲשֶׁר בְּחֻקֶּיךָ אֵלֵךְ וְאֶת מִצְוֹתֶיךָ אֶשְׁמֹר, "בְּשִׂמְחָה וּבְטוּב לֵבָב מֵרֹב כֹּל", עַד שֶׁאֶזְכֶּה לְשִׂמְחָה שֶׁל עָתִיד. וְאֶזְכֶּה לִרְאוֹת בְּשִׂמְחַת הַמָּחוֹל שֶׁתַּעֲשֶׂה לַצַּדִּיקִים לֶעָתִיד לָבֹא וְכָל אֶחָד יִהְיֶה מַרְאֶה בְּאֶצְבָּעוֹ וְיֹאמַר "זֶה יְהֹוָה" כְּמוֹ שֶׁכָּתוּב: "וְאָמַר בַּיּוֹם הַהוּא הִנֵּה אֱלֹהֵינוּ זֶה, קִוִּינוּ לוֹ וְיוֹשִׁיעֵנוּ, זֶה יְהֹוָה קִוִּינוּ לוֹ, נָגִילָה וְנִשְׂמְחָה בִּישׁוּעָתוֹ". וְקַיֵּם לָנוּ מְהֵרָה מִקְרָא שֶׁכָּתוּב: "וּפְדוּיֵי יְהֹוָה יְשׁוּבוּן, וּבָאוּ צִיּוֹן בְּרִנָּה, וְשִׂמְחַת עוֹלָם עַל רֹאשָׁם שָׂשׂוֹן
וְשִׂמְחָה יַשִּׂיגוּ וְנָסוּ יָגוֹן וַאֲנָחָה". וְנֶאֱמַר: "כִּי בְשִׂמְחָה תֵצֵאוּ, וּבְשָׁלוֹם תּוּבָלוּן, הֶהָרִים וְהַגְּבָעוֹת יִפְצְחוּ לִפְנֵיכֶם רִנָּה, וְכָל עֲצֵי הַשָּׂדֶה יִמְחֲאוּ כָף". וְנֶאֱמַר: "וּשְׁאַבְתֶּם מַיִם בְּשָׂשׂוֹן מִמַּעַיְנֵי הַיְשׁוּעָה". וְנֶאֱמַר: "כִּי נִחַם יְהֹוָה צִיּוֹן נִחַם כָּל חָרְבוֹתֶיהָ, וַיָּשֶׂם מִדְבָּרָהּ כְּעֵדֶן, וְעַרְבָתָהּ כְּגַן יְהֹוָה, שָׂשׂוֹן וְשִׂמְחָה יִמָּצֵא בָהּ, תּוֹדָה וְקוֹל זִמְרָה. שִׂמְחוּ בַיהֹוָה וְגִילוּ צַדִּיקִים וְהַרְנִינוּ כָּל יִשְׁרֵי לֵב":
<h2>סֵדֶר הַיּוֹם</h2>
עַל־פִּי דַּעַת וְסִפְרֵי אֲדוֹנֵנוּ מוֹרֵנוּ וְרַבֵּנוּ מוֹהֲרַ"ן מִבְּרֶסְלֶב
נֶעֱרַךְ וְנִסְדַּר עַל־יְדֵי הָרַב הֶחָסִיד ר' יִצְחָק בְּרַייטֶער זַ"ל, אֶחָד מִגְּדוֹלֵי אַנְשֵׁי־ שְׁלוֹמֵנוּ בְּפוֹלִין שֶׁנִּשְׂרַף עַל קִדּוּשׁ־הַשֵּׁם הי"ד
<h2>הִתְקַשְּׁרוּת לְהַצַּדִּיק</h2>
בִּכְנִיסַת הַלַּיְלָה יֹאמַר: הֲרֵינִי רוֹצֶה לַעֲבֹד אֶת הַשֵּׁם יִתְבָּרַךְ, בֶּאֱמֶת וּבֶאֱמוּנָה וּבְשִׂמְחָה, וּבְכֵן אֲנִי מְקַשֵּׁר אֶת עַצְמִי בְּכָל מַחֲשָׁבָה דִּבּוּר וּמַעֲשֶׂה שֶׁלִּי, שֶׁל כָּל הַיּוֹם, לְהַצַּדִּיקִים אֲמִתִּיִּים, וּבִפְרָט לְהַצַּדִּיק הָאֲמִתִּי, נַחַל נוֹבֵעַ מְקוֹר חָכְמָה, רַבֵּנוּ נַחְמָן בֶּן פֵיגָא, זְכוּתוֹ יָגֵן עָלֵינוּ. וְקֹדֶם כָּל תְּפִלָּה יֹאמַר: הֲרֵינִי מְקַשֵּׁר אֶת עַצְמִי בִּתְפִלָּתִי לְהַצַּדִּיקִים אֲמִתִּיִים, וּבִפְרָט וְכוּ'.
<h2>תְּפִלַּת עַרְבִית</h2>
יִתְפַּלֵּל בִּמְתִינוּת וּבְכֹחַ וּבְכַוָּנָה וּבְשִׂמְחָה וּבְקוֹל נָעִים, וִידַקְדֵּק בְּאָמְרוֹ שֵׁם הַקָּדוֹשׁ בָּרוּךְ הוּא, לְבַטֵּא הֵיטֵב הַחוֹלָם, וְגַם יַדְגִּישׁ הַ"יוּד" כָּזֶה "אֲדֹ־נָי", וְכָל הַשֵּׁמוֹת יֹאמַר בְּיִרְאָה, כִּי בִּתְפִלָּה זֹאת מַמְתִּיקִים כָּל
הַדִּינִים, וְזוֹכִין לְהִתְחַזֵּק, לַעֲמֹד נֶגֶד כָּל הַיְרִידוֹת וְהַחַשְׁכוּת וְהַמְּנִיעוֹת שֶׁעוֹבְרִין עַל כָּל אָדָם, בִּבְחִינַת שׁוֹמֵר עַמּוֹ יִשְׂרָאֵל לָעַד.
<h2>קְרִיאַת שְׁמַע שֶׁעַל הַמִּטָּה</h2>
קְרִיאַת שְׁמַע שֶׁעַל הַמִּטָּה יִקְרָא בִּמְתִינוּת וּבְשִׂמְחָה וכנ"ל, וּבָזֶה מְתַקֵּן פְּגָמָיו שֶׁל כָּל הַיּוֹם וְכָל פְּגָמֵי הַבְּרִית, רַחֲמָנָא לִצְלָן, בִּבְחִינַת: הַקּוֹרֵא קְרִיאַת שְׁמַע, מַזִּיקִין בְּדֵלִין הֵימֶנּוּ.
<h2>מָארֵי דְחוּשְׁבָּנָא</h2>
יוֹדֶה לַשֵׁם יִתְבָּרַךְ עַל כָּל הַטּוֹב, שֶׁזָּכָה לַעֲשׂוֹת בַּיּוֹם הַהוּא, וְיִתְוַדֶּה עַל כָּל פְּגָמָיו, בְּמַחֲשָׁבָה, דִּבּוּר וּמַעֲשֶׂה, וִיבַקֵּשׁ מֵהַשֵּׁם יִתְבָּרַךְ מְחִילָה, סְלִיחָה וְכַפָּרָה, וְשֶׁיַּעַזְרֵהוּ מֵעַתָּה לִהְיוֹת כִּרְצוֹנוֹ יִתְבָּרַךְ.
<h2>חֲצוֹת לַיְלָה</h2>
חֲצוֹת לַיְלָה יָקוּם וְיִתְאַבֵּל מְאֹד עַל חֻרְבַּן בֵּית־הַמִּקְדָּשׁ וְעַל הַעֲלָמַת אוֹר הַצַּדִּיק הָאֱמֶת וְעַל חֲטָאָיו וַעֲוֹנוֹתָיו וּפְשָׁעָיו וּמִדּוֹתָיו וְתַאֲוֹתָיו הָרָעוֹת, שֶׁמְעַכְּבִין בִּנְיַן בֵּית־הַמִּקְדָּשׁ, וְיִמְצָא אֶת עַצְמוֹ בְּכָל מַה שֶּׁעוֹבֵר עָלָיו בַּאֲמִירַת תִּקּוּן חֲצּוֹת, וִיבַקֵּשׁ מֵהַשֵּׁם יִתְבָּרַךְ
גְּאֻלַּת וִישׁוּעַת כָּל יִשְׂרָאֵל, וְגַם גְּאֻלַּת נַפְשׁוֹ מֵהַיֵּצֶר הָרָע, הָאוֹרֵב לוֹ תָּמִיד. זְמַן חֲצּוֹת מַתְחִיל תָּמִיד מִן שֵׁשׁ שָׁעוֹת אַחַר יְצִיאַת הַכּוֹכָבִים, וְנִמְשָׁךְ זְמַנּוֹ שְׁתֵּי שָׁעוֹת.
<h2>זִכָּרוֹן בְּעָלְמָא דְאָתֵי</h2>
כְּשֶׁיִּתְעוֹרֵר מִשְּׁנָתוֹ יֹאמַר מוֹדֶה וְכוּ', וְיִזְכֹּר מִיָּד בָּעוֹלָם הַבָּא, וְיִתְפַּלֵּל לְהַשֵּׁם יִתְבָּרַךְ, שֶׁיַּעַזְרֵהוּ לְהִתְנַהֵג בְּכָל הַיּוֹם בִּקְדֻשָּׁה, וִיחַדֵּשׁ הַהִתְקַשְּׁרוּת כְּבִכְנִיסַת הַלַּיְלָה הנ"ל.
<h2>הַשְׁכָּמָה</h2>
יִתְגַּבֵּר לָקוּם קֹדֶם עֲלוֹת הַשַּׁחַר לַעֲסֹק בַּעֲבוֹדַת הַשֵּׁם יִתְבָּרַךְ, וּבָזֶה יִזְכֶּה לִשְׁלֵמוּת הָאֱמוּנָה, וּלְהָאִיר עָלָיו אוֹר הָאֱמֶת וְדַעַת גָּדוֹל, וְיִזְכֶּה לִכְנֹס לְכָל שַׁעֲרֵי הַקְּדֻשָּׁה, וּכְאוֹר בֹּקֶר יִתְלֶה עֵינָיו לַמָּרוֹם וְיִסְתַּכֵּל עַל הַשָּׁמַיִם.
<h2>הֲכָנַת הַתְּפִלָּה</h2>
לֹא יֹאכַל וְלֹא יִשְׁתֶּה וְלֹא יְדַבֵּר קֹדֶם הַתְּפִלָּה, וְגַם הַדִּבּוּר הַמֻּכְרָח מְאֹד יְקַצֵּר, וּבָזֶה תִּהְיֶה תְּפִלָּתוֹ רְצוּיָה, כִּי צְרִיכִין לְהַכְנִיס כָּל כֹּחוֹ וְכַוָּנָתוֹ בְּדִבּוּרֵי
הַתְּפִלָּה, לָכֵן אֵין לְהַחְלִישׁ וּלְהַפְסִיק הָרְצוֹנוֹת שֶׁל נַפְשׁוֹ הַמִּתְגַּעְגַּעַת לִשְׁפֹּךְ שִׂיחָה לִפְנֵי קוֹנָהּ.
<h2>מִקְוֶה</h2>
יִטְבֹּל אֶת עַצְמוֹ בְּכָל יוֹם, וּבָזֶה יִתְקַדֵּשׁ וְיֵצֵא מִכָּל טֻמְאַת עֲוֹנוֹתָיו וְיִתְקָרֵב לְהַשֵּׁם יִתְבָּרַךְ בֶּאֱמֶת, וְיִוָּשַׁע מִכָּל הַצָּרוֹת בְּגַשְׁמִיוּת וְרוּחָנִיּוּת בִּבְחִינַת: מִקְּוֵה יִשְׂרָאֵל מוֹשִׁיעוֹ בְעֵת צָרָה.
<h2>שַׁחֲרִית</h2>
שַׁחֲרִית יִתְפַּלֵּל בַּבֹּקֶר הַשְׁכֵּם בִּמְתִינוּת וכנ"ל, וְלֹא יַפְסִיק בְּדִבּוּר מֵהַתְחָלַת הַתְּפִלָּה עַד סוֹפָהּ, וְיִתְפַּלֵּל בְּסִדּוּר, וְלֹא יִפְנֶה אָנֶה וְאָנָה, וְיַעֲנֶה אָמֵן וִיהֵא שְׁמֵיהּ רַבָּא וּבָרְכוּ וּקְדֻשָּׁה בְּכָל כּוֹחוֹ וְכַוָּנָתוֹ וּבְשִׂמְחָה, וכנ"ל, וּבָזֶה יִזְכֶּה לְהָאִיר עָלָיו וְעַל כָּל הָעוֹלָם אוֹר שִׁבְעַת הַיָּמִים הַמִּתְחַדֵּשׁ בְּכָל יוֹם, בִּבְחִינַת: אוֹר חָדָשׁ עַל צִיּוֹן תָּאִיר, וְנִזְכֶּה כֻלָּנוּ וְכוּ'.
<h2>שֻׁלְחָן עָרוּךְ</h2>
שֻׁלְחָן עָרוּךְ יִלְמוֹד בְּכָל יוֹם, חֹק וְלֹא יַעֲבֹר כָּל יְמֵי חַיָּיו מִלִּלְמֹד כָּל יוֹם עַל־כָּל־פָּנִים מְעַט בְּשֻׁלְחָן־עָרוּךְ, וּבָזֶה מְבַטֵּל כָּל מִינֵי כְּפִירוּת וּמַחֲלֹקֶת הָרוּחָנִי
וְהַגַּשְׁמִי מֵעָלָיו וּמִכָּל הָעוֹלָם, וְיִלְמַד הַשֻּׁלְחָן־עָרוּךְ כְּסֵדֶר מִתְּחִלָּתוֹ עַד סוֹפוֹ, וְכָכָה יִתְנַהֵג כָּל יְמֵי חַיָּיו; וְאִם אֵינוֹ יָכוֹל לִלְמֹד בַּשֻּׁלְחָן־עָרוּךְ הַגָּדוֹל, יִלְמַד עַל־כָּל־פָּנִים בַּשֻּׁלְחָן־עָרוּךְ הַקְּטַנִּים, וּבַסֵּדֶר הנ"ל.
<h2>הִתְבּוֹדְדוּת</h2>
יִתְחַזֵּק בְּכָל כֹּחוֹ לְהִתְבּוֹדֵד וּלְפָרֵשׁ שִׂיחָתוֹ לִפְנֵי הַשֵּׁם יִתְבָּרַךְ כָּל יוֹם עַל־כָּל־פָּנִים שָׁעָה אַחַת בְּלָשׁוֹן שֶׁמְּדַבֵּר בּוֹ (ובמדינתנו בזשארגאן) עַל כָּל מַה שֶּׁעוֹבֵר עָלָיו, וְיִתְוַדֶּה עַל חֲטָאָיו וַעֲוֹנֹתָיו וּפְשָׁעָיו, בְּשׁוֹגֵג וּבְמֵזִיד, וִידַבֵּר לִפְנֵי הַשֵּׁם יִתְבָּרַךְ כַּאֲשֶׁר יְדַבֵּר אִישׁ אֶל רֵעֵהוּ, וִיסַפֵּר צַעֲרוֹ וְדָחְקוֹ וּמַצָּבוֹ שֶׁלּוֹ וְשֶׁל בְּנֵי בֵיתוֹ וְשֶׁל כָּל יִשְׂרָאֵל, וְיַרְחִיב הַדִּבּוּר, וְיִטְעַן כָּל מִינֵי טְעָנוֹת וְהַפְצָרוֹת וּפִיּוּסִים, שֶׁיִּזְכֶּה לְהִתְקָרֵב לְהַשֵּׁם יִתְבָּרַךְ בֶּאֱמֶת, בִּבְחִינַת: הַרְחֶב פִּיךָ וַאֲמַלְאֵהוּ, וְיַרְבֶּה בִצְעָקָה וְשַׁוְעָה וַאֲנָחָה וּבְכִיָּה, וְגַם יוֹדֶה לְהַשֵּׁם יִתְבָּרַךְ עַל כָּל חֲסָדָיו הָרוּחָנִיִּים וְהַגַּשְׁמִיִּים אֲשֶׁר עָשָׂה עִמּוֹ, בְּזֶמֶר וְהַלֵּל לְהַשֵּׁם יִתְבָּרַךְ וִיבַקֵּשׁ אָז צְרָכָיו הָרוּחָנִיִּים וְהַגַּשְׁמִיִּים, וְיַאֲמִין כִּי הַנַּחַת־רוּחַ, שֶׁעוֹלֶה לְפָנָיו יִתְבָּרַךְ מֵהַשִּׂיחָה זֹאת, אַף מֵהַפָּחוּת שֶׁבַּפְּחוּתִים,
חֲשׁוּבָה יוֹתֵר אֶצְלוֹ יִתְבָּרַךְ מִכָּל מִינֵי הָעֲבוֹדוֹת וְאַף מִכָּל הָעֲבוֹדוֹת שֶׁל הַמַּלְאָכִים בְּכָל הָעוֹלָמוֹת. וְאַף אִם אֵינוֹ יָכוֹל לִפְתֹּחַ פִּיו כְּלָל, הָעֲמִידָה בְּעַצְמָהּ וְהַקִּוּוּי לְהַשֵּׁם יִתְבָּרַךְ, וּמַה שֶׁתּוֹלֶה עֵינָיו לַמָּרוֹם, וּמַה שֶׁמַּכְרִיחַ אֶת עַצְמוֹ לְדַבֵּר אֲפִלּוּ דִּבּוּר אֶחָד בְּכָל מֶשֶׁךְ הַשָּׁעָה הנ"ל - כָּל זֶה תַּכְלִיתוֹ לָנֶצַח.
<h2>סִפְרֵי רַבֵּנוּ, זִכְרוֹנוֹ לִבְרָכָה</h2>
סִפְרֵי רַבֵּנוּ, זִכְרוֹנוֹ לִבְרָכָה יִלְמַד בְּכָל יוֹם, וּבָזֶה מִתְקַשֵּׁר לְדַעְתּוֹ הַקָּדוֹשׁ וּמַמְשִׁיךְ עָלָיו כֹּחַ דִקְדֻשָּׁה לֵילֵךְ בְּדַרְכֵי הַצַּדִּיק, וּמֵבִיא כָּל הָעוֹלָם לִתְשׁוּבָה.
<h2>תְּהִלִּים</h2>
תְּהִלִּים יֹאמַר בְּכָל יוֹם עַל־כָּל־פָּנִים עֲשָׂרָה מִזְמוֹרִים, כִּי כָּל עֲשָׂרָה מִזְּמוֹרֵי תְּהִלִּים הֵם תִּקּוּן גָּדוֹל, וְיִמְצָא אֶת עַצְמוֹ בְּכָל מַה שֶּׁעוֹבֵר עָלָיו בְּהַתְּהִלִּים, וְגַם כָּל הַהוֹדָאוֹת שֶׁבַּתְּהִלִּים יֹאמַר עַל עַצְמוֹ, הַיְנוּ עַל חַסְדֵּי הַשֵּׁם יִתְבָּרַךְ שֶׁעָשָׂה עִמּוֹ מֵעוֹדוֹ.
<h2>לִקּוּטֵי תְפִלּוֹת</h2>
לִקּוּטֵי תְפִלּוֹת יֹאמַר בְּכָל יוֹם, וְגַם יַעֲשֶׂה בְּעַצְמוֹ תְּפִלּוֹת, הַיְנוּ שֶׁיִּתְפַּלֵּל שֶׁיִּזְכֶּה לְקַיֵּם דִּבְרֵי הַצַּדִּיק שֶׁלָּמַד בִּסְפָרָיו, וּבָזֶה מַעֲלֶה שַׁעֲשׁוּעִים גְּדוֹלִים לְפָנָיו יִתְבָּרַךְ.
<h2>שִׁעוּרִים קְבוּעִים</h2>
שִׁעוּרִים קְבוּעִים יִקְבַּע לוֹ בְּלִמּוּד הַתּוֹרָה, וְיִלְמַד בְּשִׂמְחָה, וְלֹא יַפְסִיק בְּהַלִּמּוּד בִּדְבָרִים שֶׁאֵינָם מֻכְרָחִין מְאֹד, וִיכַוֵּן שֶׁיִּזְכֶּה עַל־יְדֵי הַלִּמּוּד לֶאֱמוּנָה שְׁלֵמָה, וְיִשְׁתַּדֵּל לְהוֹצִיא עֵצוֹת נְכוֹנוֹת לַעֲבוֹדַת הַשֵּׁם יִתְבָּרַךְ מֵהַלִּמּוּד, וְגַם יְחַדֵּשׁ בַּתּוֹרָה עַל־פִּי הַיְסוֹדוֹת שֶׁל דַּעַת רַבֵּנוּ, זִכְרוֹנוֹ לִבְרָכָה, וּבָזֶה יִתְקָרֵב לְהַשֵּׁם יִתְבָּרַךְ בֶּאֱמֶת וִיקָרֵב רְחוֹקִים לַעֲבוֹדַת הַשֵּׁם יִתְבָּרַךְ.
<h2>אֲכִילָה</h2>
יֹאכַל בִּמְתִינוּת וּבְדֶרֶך־אֶרֶץ, וְלֹא יִכְעַס וְלֹא יְדַבֵּר אָז דִּבּוּרִים שֶׁאֵינָם מֻכְרָחִין, וְיִלְמַד עַל שֻׁלְחָנוֹ, וִיבָרֵךְ בִּרְכַת הַמָּזוֹן בְּשִׂמְחָה וכנ"ל, וּבָזֶה יַמְשִׁיךְ עָלָיו הֶאָרַת הָרָצוֹן, הַיְנוּ כִּסּוּפִין וּרְצוֹנוֹת טוֹבִים לֵילֵךְ בְּדֶרֶךְ
ה'. וְכֵן בְּכָל הֲנָאוֹתָיו וּמַעַשָׂיו יְכַוֵּן, שֶׁיִּהְיֶה כִּרְצוֹנוֹ יִתְבָּרַךְ, וְיִהְיֶה נַעֲשֶׂה יִחוּד קֻדְשָׁא־בְּרִיךְ־הוּא וּשְׁכִינְתֵּיהּ עַל־יְדֵי אֲכִילָתוֹ וַהֲנָּאוֹתָיו וּמַעֲשָׂיו.
<h2>מַשָּׂא־וּמַתָּן</h2>
מַשָּׂא־וּמַתָּן אוֹ מְלָאכָה לַעֲשׂוֹת בֶּאֱמוּנָה זוֹכִין עַל־יְדֵי שֶׁמִּתְחַזְּקִין בֶּאֱמוּנַת הַשְׁגָּחָה פְּרָטִית, וְעַל־יְדֵי שֶׁיּוֹדְעִין וּמַאֲמִינִים, שֶׁהַפַּרְנָסָה אֵינָהּ נִמְשֶׁכֶת עַל־יְדֵי סִבּוֹת שֶׁל דֶּרֶךְ הַטֶּבַע, כִּי־אִם עַל־יְדֵי רְצוֹן הַבּוֹרֵא יִתְבָּרַךְ, וְהַשֵּׁם יִתְבָּרַךְ יָכוֹל לְפַרְנְסוֹ בְּלִי שׁוּם סִבּוֹת כְּלָל, וּמַה שֶׁהַשֵּׁם יִתְבָּרַךְ מְפַרְנֵס אֶת הָאָדָם עַל־יְדֵי סִבּוֹת, הוּא בִּשְׁבִיל לְנַסּוֹתוֹ, אִם יַעֲמֹד בְּהַנִּסְיוֹנוֹת שֶׁיִּזְדַּמְּנוּ לוֹ עַל־יְדֵי עִסְקוֹ בְּהַסִּבּוֹת הָהֵן, וְגַם לְהַבְחִינוֹ אִם יוּכַל לַעֲמֹד בָּאֱמוּנָה זֹאת, שֶׁהַפַּרְנָסָה אֵינָהּ תְּלוּיָה בְּהַסִּבּוֹת, כִּי־אִם בִּרְצוֹן הַבּוֹרֵא יִתְבָּרַךְ.
<h2>צְדָקָה</h2>
צְדָקָה יַפְרִישׁ מִכָּל מִינֵי שֶׁפַע שֶׁיֻּשְׁפַּע לוֹ, עַל־יְדֵי כָּל אֹפֶן שֶׁיִּהְיֶה, לְכוֹנֵן בָּהּ כָּל עִנְיְנֵי רַבֵּנוּ, זִכְרוֹנוֹ לִבְרָכָה, דְּהַיְנוּ לְהַחֲזִיק נֶכְדֵי וּמְקֹרְבֵי הַצַּדִּיק, הָעוֹסְקִים בַּעֲבוֹדַת הַשֵּׁם יִתְבָּרַךְ, וְגַם לְהַדְפִּיס סְפָרָיו,
וְשֶׁיּוּכְלוּ לַהֲפִיצָם בְּיִשְׂרָאֵל בְּזוֹל גָּדוֹל, וּלְהַחְזָקַת בָּתֵּי־מִדְרָשָׁיו. וְטוֹב לְהַתְחִיל לְהַפְרִישׁ, עַל זֶה עַל־כָּל־פָּנִים תְּרוּמָה הַיְנוּ (פּרָאצְ') אָחוּז מֵהַשֶּׁפַע שֶׁלּוֹ, עַד שֶׁיִּזְכֶּה לְעַשֵּׂר כָּל נְכָסָיו.
<h2>הַדְפָּסַת וַהֲפָצַת סִפְרֵי רַבֵּנוּ, זִכְרוֹנוֹ לִבְרָכָה</h2>
הַדְפָּסַת וַהֲפָצַת סִפְרֵי רַבֵּנוּ, זִכְרוֹנוֹ לִבְרָכָה, וְדַעְתּוֹ בָּעוֹלָם הוּא עִקָּר וְשֹׁרֶשׁ גָּדוֹל, כִּי עַל־יְדֵי־זֶה יוּכְלוּ כָּל בֵּית־יִשְׂרָאֵל לְהִתְקָרֵב לְדֶּרֶךְ הָאֱמֶת, אֲשֶׁר זֶה תַּכְלִיתֵנוּ וְתַכְלִית כָּל הָעוֹלָמוֹת, לָכֵן צְרִיכָה הָעֲבוֹדָה הַזֹּאת לִהְיוֹת לִמְקֹרְבֵי הַצַּדִּיק קֹדֶשׁ־ קָדָשִׁים, וְיַעַסְקוּ בָּהּ בְּכָל כֹּחוֹתֵיהֶם לִשְׁמָהּ, וִיבַקְשׁוּ בְּכָל פַּעַם עֵצוֹת אֵיךְ לְהַרְחִיבָהּ, וּלְהָפִיץ מַעַיְנוֹתָיו חוּצָה לְהַחֲיוֹת וּלְהָשִׁיב נֶפֶשׁ כָּל יִשְׂרָאֵל לַאֲבִיהֶם שֶׁבַּשָּׁמַיִם.
<h2>קְדֻשַּׁת שִׁבְעַת הַנֵּרוֹת</h2>
יְקַדֵּשׁ עֵינָיו מִלְּהִסְתַּכֵּל בָּרַע, וְאָזְנָיו - בְּשָׁמְעוֹ לְדִבְרֵי חֲכָמִים, וְחָטְמוֹ - בְּהַאַרִיךְ אַפּוֹ עַל כָּל דָּבָר, וִירַחֵם עַל מִי שֶׁרָצָה לִכְעֹס עָלָיו, וּפִיו יְקַדֵּשׁ בְּדִבּוּרֵי תוֹרָה וּתְפִלָּה וּבִשְׁמִירָתוֹ מִדִּבּוּרִים אֲסוּרִים - וּבָזֶה יִזְכֶּה לְשֶׁפַע אֱלוֹהַּ וְלִקְדֻשַּׁת הַמַּחֲשָׁבָה.
<h2>שִׂמְחָה</h2>
יִהְיֶה בְּשִׂמְחָה תָּמִיד, וְיַהֲפֹךְ כָּל מִינֵי יָגוֹן וַאֲנָחָה לְשִׂמְחָה וְשָׂשׂוֹן, וִיקַבֵּל הַכֹּל בְּאַהֲבָה, וְלֹא יִפֹּל לְיֵאוּשׁ לְעוֹלָם, וִיחַיֶּה וִישַׂמַּח אֶת עַצְמוֹ תָּמִיד בִּנְקֻדּוֹתָיו הַטּוֹבוֹת בְּרוּחָנִיּוּת וּבַהַרְחָבוֹת שֶׁבְּתוֹךְ הַצָּרוֹת בְּגַשְׁמִיּוּת (כַּמְבֹאָר בְּלִקּוּטֵי־מוֹהֲרַ"ן חֵלֶק א', סִימָן קצ"ה וְסִימָן רפ"ב); וְאַף אִם יִפֹּל חַס וְשָׁלוֹם, לִירִידוֹת גְּדוֹלוֹת, יִבְטַח בְּכֹחַ הַצַּדִּיק, וְיַתְחִיל בְּכָל פַּעַם מֵחָדָשׁ, כְּאִלּוּ לֹא הִתְחִיל וְלֹא נָפַל מֵעוֹלָם, וְיַאֲמִין כִּי כָּל נְפִילָתוֹ הָיְתָה לְמַעַן יַתְחִיל מֵחָדָשׁ, וְאִם יִתְחַזֵּק לְהַתְחִיל בְּכָל פַּעַם מֵחָדָשׁ בֶּאֱמֶת, יַעַזְרֵהוּ הַשֵּׁם יִתְבָּרַךְ שֶׁלֹּא יִפֹּל עוֹד לַמְּקוֹמוֹת הָאֵלֶּה, וְגַם יַרְגִּיל אֶת עַצְמוֹ לַעֲבֹד הַשֵּׁם יִתְבָּרַךְ בְּנִגּוּנִים וּבְשִׂמְחָה וּבְרִקּוּדִים וְהַמְחָאַת־כַּף, וּבִפְרָט בִּשְׁעַת תּוֹרָה וּתְפִלָּה יִשְׂמַח מְאֹד.
<h2>תְּשׁוּבָה</h2>
יִתְבּוֹנֵן בְּכָל מַחֲשָׁבָה, דִבּוּר וּמַעֲשֶׂה שֶׁלּוֹ, לִמְצֹא בָּהֶם רְמָזִים לְעוֹרֵר נַפְשׁוֹ לָשׁוּב לְהַשֵּׁם יִתְבָּרַךְ בֶּאֱמֶת, וּלְהִתְחַדֵּשׁ בַּעֲבוֹדַת הַשֵּׁם יִתְבָּרַךְ, וְלִמְקַלְּלָיו
וּלִמְבַזֵּי נַפְשׁוֹ יִדּוֹם וְיִשְׁתֹּק, וּבָזֶה יַכְנִיעַ הָרַע שֶׁבְּדָמוֹ, וְיִתְכַּפְּרוּ כָּל עֲוֹנוֹתָיו, וְיִתְהַפְּכוּ לִזְכֻיּוֹת.
<h2>אַהֲבַת חֲבֵרִים</h2>
יֶאֱהַב כָּל יִשְׂרָאֵל, וּבִפְרָט הַמְקֹרָבִין לְהַצַּדִּיק אֱמֶת כְּנַפְשׁוֹ, וִידַבֵּר עִמָּהֶם בְּכָל יוֹם מֵהַתַּכְלִית הָאֱמֶת כְּדֵי לְקַבֵּל מִנְּקֻדָּתָם הַטּוֹבָה, כִּי בְּכָל אֶחָד מִיִּשְׂרָאֵל יֵשׁ נְקֻדָּה טוֹבָה מַה שֶּׁאֵין בַּחֲבֵרוֹ.
<h2>מִנְחָה</h2>
מִנְחָה יִתְפַּלֵּל כנ"ל, וּבָזֶה יִזְכֶּה לְהַעֲלוֹת כָּל עֲבוֹדַת הַיּוֹם לְהַשֵּׁם יִתְבָּרַךְ וּלְקַבֵּל הִתְחַדְּשׁוּת עַל הַיּוֹם הַבָּא אַחֲרָיו לַעֲבוֹדַת הַשֵּׁם יִתְבָּרַךְ, בִּבְחִינַת: עָלֶיהָ הַשְׁלֵם כָּל הַקָּרְבָּנוֹת כֻּלָּם, וּבִבְחִינַת: וּבָא הַשֶּׁמֶשׁ וְטָהֵר וְכוּ'.
<h2>רֹאשׁ־הַשָּׁנָה</h2>
כָּל הַמְקוֹרָבִין לְהַצַּדִּיק הָאֱמֶת צְרִיכִין לְהִתְאַסֵּף יַחַד בְּמָקוֹם אֶחָד עַל רֹאשׁ־הַשָּׁנָה וּלְהִתְפַּלֵּל בְּהִתְקַשְּׁרוּת לְהַצַּדִּיק, וְעַל־יְדֵי־זֶה הֵם מְקַבְּלִים מִמֶּנּוּ הֶאָרָה נִפְלָאָה וְתִקּוּן וְהִתְקָרְבוּת גְּדוֹלָה, מַה שֶּׁאֵין יְכוֹלִין לִזְכּוֹת לָזֶה בְּכָל הַשָּׁנָה, וּכְמוֹ שֶׁאָמַר רַבֵּנוּ,
זִכְרוֹנוֹ לִבְרָכָה: "גָּאְהְר מַיְין זַאךְ אִיז רֹאשׁ־הַשָּׁנָה" [כָּל עִסְקִי הוּא רֹאשׁ־הַשָּׁנָה] וְזוֹכִין לְהָאִיר עֲלֵיהֶם וְעַל כָּל הָעוֹלָם כֻּלּוֹ אוֹר הַצַּדִּיק לְדוֹר דּוֹרוֹת; לָכֵן צְרִיכִין לְשַׁבֵּר כָּל מִינֵי מְנִיעוֹת, וְלָבוֹא בִּמְסִירוּת־נֶפֶשׁ עָצוּם לְהַקִּבּוּץ עַל רֹאשׁ־הַשָּׁנָה, אִם לֹא בְּפִקּוּחַ־נֶפֶשׁ מַמָּשׁ הַדּוֹחֶה שַׁבָּת, יְכוֹלִין לִמְנוֹעַ מִלָּבוֹא שָׁמָּה, אֲבָל כָּל הַמְּנִיעוֹת שֶׁל פַּרְנָסָה וּמָמוֹן וְטִרְחָא וְכָבוֹד וְכַיּוֹצֵא, צְרִיכִין לְשַׁבֵּר וּלְנַצֵּחַ וְלִזְכּוֹת לְהָעֲבוֹדָה, שֶׁאֵין דָּבָר גָּדוֹל מִזֶּה.
<h2>אֶרֶץ־יִשְׂרָאֵל</h2>
כָּל יְמֵי חַיָּיו יִתְגַּעְגַּע וְיִתְפַּלֵּל וְיִשְׁתַּדֵּל לְהִתְיַשֵּׁב בְּאֶרֶץ־יִשְׂרָאֵל, וְעַל־כָּל־פָּנִים לֵילֵךְ בָּהּ ד' [אַרְבַּע] אַמּוֹת, וּבָזֶה יִזְכֶּה לַאֲרִיכַת־אַפַּיִם, וְלֵילֵךְ מִדַּרְגָּא לְדַרְגָּא, וּלְהַמְשִׁיךְ עָלָיו כְּלָלִיּוּת הַקְּדֻשָּׁה, וְזֶה עִקַּר נִצָּחוֹן דִּקְדֻשָּׁה שֶׁל הָאָדָם בָּעוֹלָם הַזֶּה. וְהַשֵּׁם יִתְבָּרַךְ יַעֲזֹר לָנוּ, שֶׁנִּזְכֶּה לֵילֵךְ בְּדַרְכֵי הַצַּדִּיק הָאֱמֶת בֶּאֱמֶת וּבֶאֱמוּנָה, וּלְהַמְשִׁיךְ אוֹרוֹ עָלֵינוּ וְעַל כָּל יִשְׂרָאֵל, וְעַל־יְדֵי־זֶה נִזְכֶּה לִגְּאֻלַּת הַגּוּף וְהַנֶּפֶשׁ בב"א.
תַּם וְנִשְׁלָם שֶׁבַח לָאֵל בּוֹרֵא עוֹלָם