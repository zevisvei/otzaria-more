<h1>כסלו</h1>

<h2>ליום א'</h2>
היו זמנים אצל ר' יקותיאל ליעפלער (מחסידיו של אדמו"ר הזקן) שהיה מתפלל שחרית מנחה וערבית בזה אחר-זה, לא היה זמן להפסיק ביניהם.
<h2>ליום ב'</h2>
אאזמו"ר [המהר"ש] ביאר פעם במאמר, הא דר' אלעזר יהיב פרוטה לעני והדר מצלי [היה נותן פרוטה לעני ואח"כ מתפלל], כי הרי התפילה צריכה להיות בחיות, וע"י שנותנים צדקה לעני קודם התפילה ומחיים אותו, ניתוסף חיות הרבה בתפילה, ונענע בידו ממטה למעלה לרמז שהריבוי בהפלאה. - וכמה פעמים קודם התפילה היה אאמו"ר [הרש"ב] מחזר אחרי עני ליתן לו לאכול.
<h2>ליום ג'</h2>
מההפרש בין הנהגת הבעש"ט להנהגת המגיד, כי הבעש"ט היה עסוק בנסיעות שונות, והמגיד ישב בביתו. עוד זאת: בימי נשיאות המגיד, כבר היה מפורסם ענין החסידות גם במרחקים, ע"י נסיעות החבריא קדישא, ורבים מ"בעלי-בתים" בינונים נתקשרו לתורת החסידות והיו נוסעים למעזריטש.
<h2>ליום ד'</h2>
למים אחרונים נוטלים קצה האצבעות, ואחר כח מעבירים אותם, כשהם לחים עדיין, על השפתים.
<h2>ליום ה'</h2>
"והנה סולם מוצב ארצה" - תפילה היא סולם ההתקשרות של הנשמה באלוקות. והגם שהוא מוצב ארצה, התחלת התפילה היא בהודאה לבד, אבל "וראשו מגיע השמימה", בבחי' ביטול עצמי, אבל בא לזה ע"י הקדמת ההשגה וההבנה בפסוקי דזמרה, ברכות קריאת-שמע וק"ש.
<h2>ליום ו'</h2>
אאמו"ר [הרש"ב] אמר: קריאת שמע שעל המטה היא, בזעיר אנפין [=בצורה מזערית], כהווידוי שבטרם צאת הנפש מהגוף. אלא שאז עוזבים לגמרי את היריד, תם המסחר של "היום לעשותם", ובקריאת שמע שעל המטה שבכל לילה עדיין נמצאים בעצומו של היריד, ועוד אפשר לפעול.
<h2>ליום ז'</h2>
שלש חכמות הן: חכמת ביטול החומר, ע"י הוראת שיקוץ ותיעוב כל עינינים הגופניים והחומריים -חכמת המוסר.
חכמת הכרת מעלת הצורה והרוחני במידות ובמושכלות והוראת אופני הקירוב אליהם - חכמת החקירה.
חכמת הגברת הצורה על החומר, הוראה במעלת חומר מזוכך ובמעלת הצורה כשנקבעה בהחומרי, והתכללותם יחד מבלי אשר ימצא ראש וסוף, להיות כי נעוץ תחלתן בסופן וסופן בתחלתן, אל אחד בראם, ולכוונה אחת לגלות אור קדושת חביון עוזו ית' נבראו, ושניהם כאחד דוקא משלימים אותה השלימות, אשר עלה ברצונו ית' - חכמת התורת החסידות.
<h2>ליום ח'</h2>
כשיתבונן האדם בגודל חסדי הבורא-ברוך-הוא, בכך שקטן שבקטנים כפי שהוא האדם, יכול להביא נחת-רוח גדול לגדול הגדולים - וכמ"ש "ולגדולתו אין חקר" - עליו תמיד להיות במצב-רוח מרומם ולעבוד עבודתו בלב ונפש חפצה.
<h2>ליום ט'</h2>
יום הולדת את אדמו"ר האמצעי – תקל"ד - ויום הסתלקותו - תקפ"ח. ומנוחתו כבוד [=קבורתו] בניעזשין.
ט בכסלו תקנ"ד אמר רבינו הזקן מאמר - והוא חלק פרק נ"ג מספר של בינונים (תניא) המדבר על בית ראשון. למחרתו אמר חסידות עוד הפעם – סיום פרק הנ"ל עד גמירא [=סופו]. כי המאמרים מר"ה תק"ן עד י כסלו תקנ"ד (אשר בהם נכללו לקוטי עצות משנים הקודמות) מהם נסדרו נ"ג פרקי ספר של בינונים.
<h2>ליום י'</h2>
אדמו"ר האמצעי יצא לחירות - תקפ"ז - ממאסרו בעיר וויטעפסק. בחול-המועד סוכות נודע אשר הלשינו את אדמו"ר האמצעי. ביום א' פ' נח כח תשרי נסע בלוית פקידים מליובאוויטש, בצהרים בא לדאבראמיסל, אמר שם דא"ח "מים רבים גו'", יום ב' נסע משם עד ליאזנא, אמר שם דא"ח "רשפיה רשפי גו'", יום ג' נסע משם לוויטעפסק, וישב שם תפוס עד יום א' וישלח י כסלו.
<h2>ליום י'א</h2>
מהגהות אאמו"ר [הרש"ב] על הסידור "סדר התפילה" (עם הדא"ח): ח"א ד"ה ברוך עושה בראשית (צט, א) "משא"כ בחי' רדל"א, ניתקן "ומעתה יובן פי' וענין בחי' רדל"א.
ח"ב ד"ה עד הגל (פח, ד): "לרבנן והלכה-כר"י שבירך", ניתקן "לרבנן אם בירך".
שם: "דעת ר"י וכן האמת" העביר קולמוס על "וכן האמת".
שם (פט, א): "התהו דנקודים" ניתקן "התהו דעקודים".
<h2>ליום י'ב</h2>
ברכת "שפטרני" [שמברך האב על בן הנכנס לעול מצוות] מברכים בלא שם ומלכות, ומברכים אותה גם ביום ב', ה', בר"ח, ולאו דוקא בשבת.
מקובל בידינו בשם מורינו הבעש"ט: כששומעים דבר לא טוב על אחד מישראל, גם אם אין מכירים אותו, צריך להצטער צער רב, כי אחד מהם הוא בודאי לא טוב: אם אמת הדבר שמספרים על פלוני, הלא הוא לא טוב, ואם אינו אמת הלא המספר נמצא במצב לא טוב.
<h2>ליום י'ג</h2>
אמר אאמו"ר [הרש"ב]: חסידות משנה את המציאות ומגלה את המהות. והמהות של האיש הישראלי אין להעריך ולשער, כי הוא חלק מן העצם, והתופס במקצתו כאילו תופס בכולו, וכשם שהעצם אין לו שיעור כך החלק אין לו שיעור, על דרך [מה שמצינו בהלכה, לגבי מין הציצית שעליו להיות ממין הכנף (כיון ש'תופס במקצתו תופס בכולו'), שדרשו חכמינו:] "הכנף - מין כנף". אין זה אלא שעצמות ברא נשמה שתהיה נברא - וחסידות מגלה את המהות.
<h2>ליום י'ד</h2>
מברכין ברכת המזון בכוס של ברכה, אף שאין עשרה. הכוס - על כף היד והאצבעות זקופות. אוחז הכוס מאמירת "רבותי מיר וועלען בענטשען" [=רבותי נברך] עד אחרי סיום ברכה שלישית, שאז מעמידו על השולחן.
באחת משיחותיו ביאר אאמו"ר [הרש"ב] ותוכן דבריו: יש צדיק, ישר, תמים, חסיד. צדיק - על שם קיום מצוות עשה - ממשיך גילויים דסדר ההשתלשלות. ישר - ע"ש קיום [מצוות] לא תעשה - גילויים למעלה מסדר ההשתלשלות. תמים - הערנסקייט [=רצינות] - גילויים ד"טעם עצו ופריו שוים", התחברות סוכ"ע וממכ"ע. למעלה מכולם - חסיד, ויש בזה ג' מדרגות: א) שעניני העולם אינם מטרידים ומבלבלים אותו; כל אחד ואחד יכול להגיע לזה וכאו"א מחוייב להגיע לזה. ב) שכל עניניו הם אלוקות. ואף ש"לא רחוקה היא ממך גו'", מכל מקום אין זה שייך לכאו"א. ג) מ"ש ב"תיקוני זהר": "איזהו חסיד המתחסד עם קונו - עם קן דיליה", ופירש בספר של בינונים [=התניא] שזהו ליחדא קוב"ה ושכינתיה בתחתונים ולא לרוות נפשו הצמאה בלבד.
<h2>ליום ט'ו</h2>
ב"תורה-אור" ד"ה וישב: "ואינה יכולה לראות באהבה", צ"ל "ואינה יכולה להיות באהבה".
רבינו הזקן סיפר לבנו אדמו"ר האמצעי: הסבא (הבעש"ט) אומר שזקוקים למסירות נפש על אהבת ישראל, אפילו עבור יהודי שאף פעם לא ראו.
<h2>ליום ט'ז</h2>
יסוד עיקרי בשיטת חב"ד הוא, אשר המוח השליט על הלב בתולדתו, ישעבד את הלב לעבודת השי"ת, מתוך השכלה הבנה והעמקת הדעת בגדולת בורא העולם ב"ה.
<h2>ליום י'ז</h2>
חסידות חב"ד פותחת שערי היכלי חכמה ובינה, לידע ולהכיר את מי שאמר והיה העולם בהשגה שכלית, מעוררת רגשי הלב להתפעל באותה מידה שבלב המחוייבת מהשכלה זו, ומורה דרך אשר כל אחד ואחד לפום שיעורא דיליה יכול לגשת אל הקודש לעבוד את הוי' במוחו ולבו.
<h2>ליום י'ח</h2>
במנחה אין אומרים תחנון.
ה"צמח צדק" כותב: אהבה דבחינת "[מי לי בשמים] ועמך לא חפצתי [בארץ]" (היינו) שלא לחפוץ שום דבר זולתו ית', ולא אפילו "שמים וארץ" שהם גן-עדן עליון ותחתון, כי רק ביו"ד נברא כו'; אלא תהיה האהבה רק לו ית' לבד, דהיינו למהותו ועצמותו ית' ממש. וכך היה נשמע הלשון ממורי ורבי נ"ע (רבינו הזקן) בדביקותו, שהיה אומר בזה הלשון:
"איך וויל זע גאר ניסט, איך וויל ניט דיין ג"ע איך וויל ניט דיין עוה"ב איך וויל מער ניט אז דיך אליין". [=איני חפץ במאומה; איני רוצה בגן-העדן שלך, איני רוצה בעולם-הבא שלך - כי אם אותך לבד"]
גוט יום טוב.
לשנה טובה בלימוד החסידות ודרכי החסידות
תכתבו ותחתמו.
<h2>ליום י'ט</h2>
אין הש"ץ מתעטף בטלית למנחה או למעריב, לא בשבת ויו"ט ולא בר"ה.
הילולא [יום הסתלקותו] של המגיד - ממעזריטש - ג' וישב, תקל"ג, ומנוחתו כבוד [=קבורתו] באנאפאלי.
אדמו"ר הזקן יצא לחירות ממאסרו הראשון - יט כסלו, ג' וישב, תקנ"ט, לפנות ערב.
ממכתב רבינו הזקן: ברם כגון דא צריך להודיע, כי יום אשר עשה ד' לנו יום יט כסלו, יום ג' שהוכפל בו כי טוב, יום הלולא רבא של רבינו הקדוש נ"ע, וכשקריתי בס' תהילים בפסוק 'פדה בשלום נפשי, קודם שהתחלתי פסוק שלאחריו, יצאתי בשלום מד' שלום.
יום התוועדות וקבלת החלטות טובות בקביעות עתים לתורה הנגלית ודא"ח ברבים, וחיזוק דרכי החסידים באהבת רעים.
נוהגים לסדר חלוקת הש"ס, וע"פ הסדר המבואר באגה"ק ד"ה "הוכח תוכיח". בליובאוויטש משנת תרס"ג ואילך היו מסדרים חלוקת הש"ס כ"ד בטבת - יום הלולא של רבינו הזקן - מפני אפס הפנאי ביט כסלו.
<h2>ליום כ'</h2>
הדפסת ספר של בינונים - תניא - בפעם הראשונה נגמרה יום ג' כ' כסלו תקנ"ז בסלאוויטא. וכולל:
חלק ראשון - ספר של בינונים, חלק שני - חנוך קטן ושער היחוד והאמונה.
אגרת התשובה - מהדורא קמא - נדפסה לראשונה: זאלקווי תקנ"ט; מהדורא בתרא - נדפסה לראשונה: שקלאוו תקס"ו.
אגרת הקודש - בפעם הראשונה - שקלאוו תקע"ד. הוצאה מתוקנת של כל ד' החלקים - ווילנא ראם תר"ס, וחזרה ונדפסה כמה פעמים.
<h2>ליום כ'א</h2>
יש לשנן משניות בעל-פה כל חד לפום שיעורי' דילי' [כל אחד כפי ערכו], ולחזור עליהם בעת ההליכה ברחוב - בכך נזכה לקבל פני המשיח.
חסידים חייבים בלימוד החסידות: חסידים סתם - יום שני, יום חמישי ויום השבת, תמימים - שעה אחת בכל יום.
<h2>ליום כ'ב</h2>
מתקנות כ"ק אדמו"ר שליט"א [הריי"צ נ"ע]: לאמר בכל בוקר אחר התפילה - וגם בשבת ויו"ט ר"ה ויוהכ"פ - תהלים, כפי שנחלק לימי החודש, ואחר אמירה בעשרה - קדיש- יתום.
בחודש של כט יום אומרים ביום כט השיעור דשני הימים.
<h2>ליום כ'ג</h2>
משיחות אאזמו"ר [מהר"ש] - אלול תרל"ה: ג' ימים קודם השבת הוא הכנה לשבת. על השבת נאמר בזהר "דמני' [=ממנו] מתברכין כולהו יומין". "כולהו יומין" - הם כל ששת ימי השבוע, אותם בירך הקב"ה בברכה כללית "וברכך ה' אלוקיך בכל אשר תעשה", הנה ברכת השבת מלפניו ומאחריו, ההכנה לשבת מתחילה מיום ד' - כשמורה הדרך והמכוון הוא ה"לכו נרננה הקטן" שהוא בן ג' פסוקים [אותו אומרים בשיר של יום הרביעי בתפילת שחרית].
<h2>ליום כ'ד</h2>
(המשך). ביאור ג' הפסוקים - לכו נרננה - ע"פ מדה ממוצעת, מדת כל אדם: ביום רביעי, כשאדם מתחיל לחשוב מנין יקח לצרכי השבת, הן במשמעותם הפשוטה, והן באיזה תוכן ימולא השבת על-ידו - שהרי כל יהודי הוא בשבת אדם אחר לגמרי - נקלעים למצב רוח של "מרה שחורה", ועל כך העצה: "לכו נרננה" בטחון. כשמגיע יום חמישי, השבת קרובה יותר ועדיין עומדים חסרי-כול, כשהמצב בו שרויים אינו "מרנין" - ברור שיש לעשות משהו; אזי, כשיושבים בליל שישי [הלילה שביו יום חמישי לשישי] ולומדים חסידות – או אז מורגש בנפשו ביום שישי [תוכנם של הפסוקים הבאים בהמשך -] ש"כי אל גדול גו' ומלך גדול גו'". ומתוך תכנים אלו - עושה יהודי את השבת.
במנחה אין אומרים תחנון.
<h2>ליום כ'ה</h2>
אאמו"ר [הרש"ב] היה מדליק נרות חנוכה בין מנחה למעריב, ולא היה מדייק בפתח שיהיה מדרום לצפון או ממזרח למערב. "הנרות הללו" - אחר הדלקת כל הנרות. והיה יושב בסמוך להנרות חצי שעה - לבד מועש"ק שלא היה מתעכב חצי שעה -. מדייק שידלקו הנרות חמישים מינוט [=דקות] לכל הפחות.
מנחה, נר חנוכה, נר שבת.
<h2>ליום כ'ו</h2>
מברכים ר"ח טבת. אמירת כל התהלים בהשכמה.
יום התוועדות. טל ומטר. נר חנוכה אחר הבדלה וקודם אמירת ויתן לך. בביהכ"נ נ"ח קודם הבדלה.
ביום שבת קודש שמברכים החודש, השכם בבקר יתקבצו אנ"ש לביהכ"נ להגיד כל התהלים. אחר האמירה ילמדו כשעה מאמר של חסידות שיהיה מובן לכל, ואח"כ תפלה. מועד התוועדות כפי הזמן שיגבילו, מתאים לתנאי המקום, מקום דירתם להצלחה בגשמיות ורוחניות.
אחר אמירת כל התהלים בשבת מברכים יאמרו קדיש-יתום. ואם יש חיוב - יארצייט או אבל - אומרים קדיש-יתום אחר כל ספר.
<h2>ליום כ'ז</h2>
במאסר השני של רבינו הזקן - בשנת תקס"א - לא ישב בתפיסא ומאסר כבד כבראשונה. אבל המלשינות היתה כבדה יותר, כי עיקר ההלשנה היתה על תורת החסידות, וההתנגדות היתה גדולה במאד. היה תפוס "בטיינע סאוועט". יום שיצא לחרות: נר ג דחנוכה.
<h2>ליום כ'ח</h2>
הנהוג אצל ה"צמח צדק", כי באחד מלילי חנוכה היו עושים כעין פארבריינגען [=התוועדות] עם בני הבית, והיו באים גם כלותיו, ונקרא "לאטקעס-אווענט" [="ערב לביבות"]. וכן היה אצל רבינו הזקן ואדמו"ר האמצעי. בין הסיפורים שהיו הרביים [=האדמורי"ם] מספרים בסעודה זו, היו סיפורים אשר בכל חנוכה היו משוחחים אודותם, אף שכבר דיברו מזה בשנה העברה.
אאמו"ר [הרש"ב] היה נותן דמי חנוכה בליל נר הרביעי או החמישי.
<h2>ליום כ'ט</h2>
חטאי היהודים (בזמן היונים) היו: ההתידדות עם היוונים, לימוד תרבותם, חילול שבת ומועד, אכילת טריפות ואי שמירת הטהרה היהודית. מכת-העונש היתה בחורבנו הרוחני של בית המקדש, הריגה ושעבוד בגלות. על-ידי תשובה ומסירות נפש באה ישועת הפלא האלוקית הגדולה - נס חנוכה.