<h1>אייר</h1>

<h2>ליום א'</h2>
בהזדמנות מסויימת, בהתוועדות של ימי הספירה בשנים תרנ"א-נג, אמרו לאבא [הרש"ב] חסידי אדמו"ר הזקן היו תמיד סופרים. הפתגם מאד מצא חן בעיני אבא, ואמר: זוהי ענינה של 'עבודה'; השעות צריכות להיות ספורות, ואז גם הימים ספורים. כשיום הולך יש לדעת מה פעלו ומה יש לפעול בעתיד... בכלל, יש להשתדל שהמחר יהיה "יפה" הרבה יותר מהיום.
<h2>ליום ב'</h2>
יום הולדת את אאזמו"ר [המהר"ש] - בשנת תקצ"ג.
בגיל שבע בחנו פעם אדמו"ר ה"צמח צדק". הסבא [מהר"ש] כל כך הרשים, שהמלמד שלו התפעל מאד, לא היה מסוגל להתאפק, ואמר לצ"צ: הא, מה אתם אומרים, הוא עושה זאת טוב?... ענה לו הצ"צ: מה יש להתפעל ש"תפארת שבתפארת" עושה זאת טוב...
<h2>ליום ג'</h2>
אין שותים מים קודם הבדלה.
כל המדות אף גם המדות הלא טובות, או גם רעות על פי תוארם ושמותיהם, אפשר להשתמש בהם לעבודת ה' על פי התורה, וכמו שהרה"צ ר' משולם זוסיא זצ"ל מהניפאליא למד כמה דרכים בדרכי העבודה מגנב: א) הצנע לכת. ב) מעמיד עצמו בסכנה. ג)דבר היותר קטן חשוב כדבר גדול. ד) עמל בטירחא גדולה. ה) זריזות. ו) בוטח ומקווה. ז) אם לא הצליח בפעם הראשונה חוזר הרבה פעמים.
<h2>ליום ד'</h2>
מנהג ישראל שלא לגלח ושלא לספר שערות ראש תינוק עד מלאת לו שלש שנים.
גזיזת השערות - "אפשערענעש" [=תספורת] (של תינוק) - הוא דבר גדול במנהגי ישראל. ועיקרו הוא בהחינוך דהשארת פיאות הראש. ומיום הגזיזה והנחת פיאות הראש נהגו להדר להרגיל את התינוק בענין נשיאת טלית קטן וברכות השחר וברכת המזון וקריאת-שמע שעל המיטה.
<h2>ליום ה'</h2>
רבינו הזקן קיבל מר' מרדכי הצדיק ששמע מהבעש"ט: נשמה יורדת לעולם הזה וחיה שבעים-שמונים שנה, כדי לעשות ליהודי טובה בגשמיות ובפרט ברוחניות.
<h2>ליום ו'</h2>
אמרו רז"ל: אל יפטר אדם מחבירו אלא מתוך דבר הלכה, ופירשו הוד כ"ק אבותינו רבותינו הקדושים: דבר תורה שכזה, שעושה אותו- את המאזין - ל'מהלך'. ענין ההילוך הוא לעלות מדרגא לדרגא בעילוי אחר עילוי, מעלת הנשמות על מעלות המלאכים [עליהם נאמר בכתוב: "עומדים"]. דעליה זו היא ביותר ע"י עבודה בפועל טוב: עשיית טובה ליהודי בגשמיות בכלל וברוחניות בפרט.
<h2>ליום ז'</h2>
בעטיפת טלית גדול אין צריך לכסות ראשו עד פיו, וכמ"ש בהלכות ציצית אשר בסידור. אבל נוהגין לכסות בחלקו העליון של הט"ג גם העינים.
נוהגים ללמוד בימי הספירה מס' סוטה - נוסף על שיעורים הקבועים - דף ליום דף ליום.
<h2>ליום ח'</h2>
שליח הוא כאחד עם המשלח - על-דרך המבואר בענין שהמלאך, כשהוא שליח מלמעלה, נקרא בשם ה' ממש, ומכל שכן נשמות. ומבואר שבנשמות הוא עוד במעלה יתירה.
והנה חסידים הם שלוחים של הרבי, של האדמו"ר הזקן, וכשפועלים הרי מקושרים: ואז מקושרים בכל: הולך חסיד, אוכל חסיד, ישן חסיד.
<h2>ליום ט'</h2>
מורינו הבעש"ט אמר: כל דבר ודבר אשר האדם רואה או שומע, הוא הוראת הנהגה בעבודת ה'. וזהו ענין העבודה, להבין ולהשכיל מכל דרך בעבודת ה'.
<h2>ליום י'</h2>
נהגינן להטביל פרוסת המוציא שלש פעמים במלח, ולא לזרוק המלח על הפרוסה.
יום ב דחג השבועות תרכ"א בסעודה סיפר ה"צמח צדק" יום ב דחה"ש תקנ"ה בסעודה אמר אאזמו"ר (רבינו הזקן): ביום ב דחה"ש תקכ"ח בסעודה אמר כ"ק מורי ורבי (המגיד ממעזריטש): "וספרתם לכם" - וספרתם הוא מלשון ספירות ובהרות, וספרתם לכם, צריכים לעשות שיהיה ה'לכם' בהיר. וישען כ"ק אאזמו"ר על זרועות קדשו וישורר את הניגון של ד' בבות בדביקות גדולה, אח"כ הגביה את ראשו הקדוש ויאמר - בניגון של שאלה" ובמה מספרים את ה'לכם' ? ותוך כדי דיבור אמר בניגון של תשובה: ב"שבע שבתות תמימות" - בבירור שבע המידות" שכל מידה ומידה תיהיה כלולה משבע, ושבעה המדות עצמן יהיו שבע שבתות, דשבת אינה צריכה בירור.
<h2>ליום י'א</h2>
אומרים בתפלה:
וכן - בצירי ולא בפתח - שני כתובים.
חייתני - בקמץ ולא בפתח - מירדי בור.
זכר - זיין בסגול ולא בצירי - רב טובך.
משליך קרחו - בפתח ולא בקמץ - כפתים.
ומלכותו ואמונתו לעד קיימת.
<h2>ליום י'ב</h2>
אומרים בתפילה:
מנו מאמר - מ"מ שלישית קמוצה. כיום כו' נאמר - מם פתוחה.
זכור - במלאופם - כי עפר אנחנו.
ונטלתני- טית פתוחה, למד בשבא, תיו דגושה פתוחה.
ואהבתך לא תסור - ולא אל תסיר-.
<h2>ליום י'ג</h2>
במנחה אומרים תחנון.
רבינו הזקן - באותם השנים שהיה אומר מאמרים קצרים - אמר: "דע מה למעלה ממך" דע כי כל מה שיש למעלה בפרצופים וספירות העליונות, הכל הוא "ממך"; שתלוי בעבודת האדם.
<h2>ליום י'ד</h2>
ענינו של פסח שני: אין מצב "אבוד": תמיד אפשר לתקן ולהשלים, אפילו מי שהיה טמא, מי שהיה בדרך רחוקה, ואפילו - "לכם" שהדבר היה ברצון, על-אף-הכל אפשר לתקן.
<h2>ליום ט'ו</h2>
בימי רבינו הזקן היה שגור בפי החסידים הפתגם: פת הלחם שיש לי הוא שלך כשלי, והיו מקדימים תיבת "שלך" - 'שלך כשלי'.
<h2>ליום ט'ז</h2>
אאמו"ר [הרש"ב] כשהיה נוטל [את] צפורניו, היה מערב עמהם קיסם, קודם השריפה.
אאזמו"ר [המהר"ש] אמר להחסיד ר' אלי' אבעלער - איש פשוט מצד כשרונותיו וידיעותיו - כשנכנס אליו ליחידות: אלי', אני מקנא בך. נוסע הנך ליריד, נפגש עם אנשים רבים, וכאשר תוך כדי העסק הנך שח עם הזולת אודות ענין יהודי, 'ווארט' [=משהו] מ"עין יעקב", ומעורר אודות לימוד נגלה וחסידות - נוצר מכך שמחה למעלה. ואת דמי ה"תווך" משלם הקב"ה בבני חיי ומזוני. וככל שהשוק גדול יותר, יותר עבודה - כך הפרנסה גדלה.
<h2>ליום י'ז</h2>
אין אומרים צדקתך.
בקריאת-שמע שיש אומרים בבוקר - קודם התפילה - כדי לצאת חובת ק"ש בזמנה, ג"כ כופלים ג' התיבות ["אני ה' אלוקיכם"], ומסיימים בתיבת "אמת". בק"ש דתפילין דר"ת ושמושא-רבא אין כופלים, אבל אומרים "אמת".
ל"ג בעומר שנת תר"ד - לערך - סיפר ה"צמח צדק" תורת הבעש"ט: כתיב "כי תהיו אתם ארץ חפץ אמר ה' צבאות". כשם שהחכמים הגדולים ביותר לעולם לא ישיגו את אוצרות הטבע הגדולים שהשי"ת הטביע בארץ ש"הכל היה מן העפר" - כך לא יכול אף אחד להשיג את האוצרות הגדולים שחבוי ביהודים. שהם "ארץ חפץ" של הקב"ה. וסיים הבעש"ט: חפץ אנכי לפעול שיהודים יתנו יבול כפי ש'ארץ חפץ' של הקב"ה יכול לתת.
<h2>ליום י'ח</h2>
אצל אדמו"ר האמצעי היה לג בעומר מיו"ט המצוינים. היו יוצאים לשדה, אם כי לא היה נוטל ידיו אך היה לוגם 'משקה' - שהיה אסור עליו מטעמי בריאות. היו רואים אז הרבה מופתים. רוב המופתים היו בנוגע לילדים. ובמשך השנה כולה ייחלו וציפו ללג בעומר.
<h2>ליום י'ט</h2>
חסידות היא השכלה אלוקית, ההשכלה שמוכיחה לאדם את קטנותו, ולאידך - עד כמה הוא יכול לרומם את עצמו.
<h2>ליום כ'</h2>
אין אצל מי "להתפנק". צריך להתייגע. בסבלנות וקירוב הדעת אפשר, בעזה"י, ליישב הכל. בביטול הזולת והגבהת עצמו מפסידים, חלילה, הכל.
<h2>ליום כ'א</h2>
על כל אחד ואחד לדעת, כי הוא ית' בהשגחתו הפרטית נותן לכל אדם האפשרות להביא רצון העליון ית' מן הכח אל הפועל, בקיום המצוות ובחיזוק היהדות ותורתנו הקדושה בכל עת ובכל מקום שהוא, ואין הדבר תלוי אלא בעבודתו.
<h2>ליום כ'ב</h2>
פעם אחת התוועדו חסידים הראשונים - בשנת תקמ"ד-ז - ותוכן שיחתם היה: הרבי - רבינו הזקן - הסיר את הבדידות. פעם הרבי - הר"מ והגאון - היה מבודד לעצמו והתלמידים היו מבודדים לעצמם. דרך החסידות שיסד הרבי הוא ההישג האלוקי הגדול, שהרבי אינו מבודד וחסידים אינם מבודדים.
<h2>ליום כ'ג</h2>
ראשית הירידה, ר"ל, הוא העדר העבודה בתפילה, הכל נהיה יבש וקר: גם ה'מצוות אנשים מלומדה' הופכים לנטל: ממהרים מאבדים הטעם בתורה, והאויר המתגשם, ומובן הדבר שאינו שייך כלל לפעול על הזולת.
<h2>ליום כ'ד</h2>
מברכים ר"ח סיון. אמירת כל התהלים בהשכמה. יום התוועדות. לשלישי עולה הבעל קורא,ומעצמו. אומרים אב הרחמים.
"אם בחוקותי תלכו": 'אם' זה הוא לשון תחנונים כמרז"ל, שכוונתו - הלואי בחוקותי תלכו. וזה שהקב"ה כביכול מתחנן לפניהם שישמרו את התורה - זה עצמו מסייע ונותן כח לאדם שיעמוד בבחירתו הטובה. ועוד זאת [ענין נוסף]: אשר בחוקותי - תלכו; דנעשית הנשמה מהלך.
בביאת המשיח תתגלה מעלת הפשיטות והתמימות שיש בעבודתם של אנשים פשוטים שמתפללים ואומרים תהילים בתמימות.
<h2>ליום כ'ה</h2>
ממאמרי רבינו הזקן בשנת תקנ"ה בליאזנא: "שכר מצוה מצוה": המצוה בעצם עצמותה [=מציאותה] היא השכר, והתגלות העצמות תהיה לעתיד, אבל זהו הקרן קיימת של המצוה, אמנם פירותיה אדם אוכל בעולם הזה, והוא בכל מצוה ומצוה בעינינה, דכאשר צריך לאותו דבר [=הקשור ומרומז באותה מצוה-] הוא נענה.
<h2>ליום כ'ו</h2>
קודם ציווי "הוכח תוכיח", כתיב "ולא תשנא את אחיך", כי זהו תנאי מוקדם להוכחה, ואחר-זה כתיב "ולא תשא עליו חטא", [כלומר,] שאם לא פעלה ההוכחה, בודאי אתה האשם, שלא היו [דבריך] דברים היוצאים מן הלב.
<h2>ליום כ'ז</h2>
אאמו"ר [הרש"ב] סיפר ששמע מאביו בשם ה"צמח צדק" ששמע מרבינו הזקן שהיה קורא את עצמו בשם בן להרב המגיד ובשם נכד להבעש"ט.
<h2>ליום כ'ח</h2>
באחד מחזיונות הלילה שראה ה"צמח צדק" את רבינו הזקן. בתוך שלושים [יום] להסתלקותו, אמר לפניו המאמר "על שלשה דברים העולם עומד". אחרי המאמר אמר לו: "איש מזריע תחילה יולדת נקבה" - זהו אמך [בתו של אדמוה"ז]; "אשה מזרעת תחילה יולדת זכר" - זהו אתה. [כלומר, הקשר ביננו הוא עצמי].
<h2>ליום כ'ט</h2>
עליית הנשמה היא שלש פעמים בכל יום בהג' תפילות, ובפרט נשמות הצדיקים ד"ילכו מחיל אל חיל", ודבר ודאי, אשר בכל עת ובכל מקום קדוש היותם, נושאים רינה ותפילה בעד המקושרים אליהם ואל פקודתם ושומרים פקודיהם. ובפרט בעד תלמידיהם ותלמידי תלמידיהם, להוושע בגשמיות וברוחניות.