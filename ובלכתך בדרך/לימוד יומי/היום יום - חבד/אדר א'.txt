<h1>אדר א'</h1>

<h2>ליום א'</h2>
"תורה-אור" ד"ה 'לא תהי' משכלה' סעיף המתחיל והנה אחר: "במסירת נפש בפ"ע", פענוח הר"ת הוא: "בפנימיות עצמותו".
כתיב: "יצא אדם לפעלו ולעבודתו עדי ערב". הנה כל נשמה בירידתה למטה, יש לה מלאכות כלליות ופרטיות. וזהו 'יצא אדם לפעלו', דיציאת הנשמה מעמידתה בשמי רום באוצר הנשמות, וירידתה מדרגא לדרגא עד בואה להתלבש בגוף ונפש הטבעית והבהמית, הוא בשביל 'אדם לפעלו': במלאכות הכלליות - להגביר הצורה על החומר; להאיר את העולם באור תורה ונר מצוה. 'ולעבודתו' - שהיא מלאכה הפרטית, דכל נשמה יש לה עבודה פרטית במוחין ובמדות כפי טבעה וענינה… 'עדי ערב' - בעוד יש זמן לעשות, כמ"ש "היום לעשותם". ובעומק הענין ביאור הכתוב … דקאי על כללות ענין העליה שנעשה ע"י ירידת הנשמה למטה ד'יצא אדם', דבעלות הנשמה מהיותה למטה מלובשת בגוף, 'לפעלו' היא עוסקת בעולם-הבא באופן התעסקותה בעולם הזה, ואם היה קובע עתים לתורה, גם שם מכניסים אותו באהלי תורה, 'ולעבודתו' - אם עסק בעבודתו כראוי אז הנה עליתו - 'עדי ערב': שעולה בעילוי אחר עילוי עד הנועם והעריבות דעצמות א"ס ב"ה.
<h2>ליום ב'</h2>
רבינו הגדול - הזקן - סידר לפני אנ"ש העבודה במוח ולחפש את האמת, לבקר כל תנועה, שתהיה רק כפי האמת ובאה ע"י עבודה.
ועבודה זו אינה כמו שטועים בזה טעות גמור לחשוב שצריך לפרק הרים ולשבר סלעים, להפוך את העולם. האמת הגמור הוא: אשר כל עבודה ופועל, איזה שיהיו, בכוונה אמיתית, די ומספיק: ברכה בכוונה; ביאורי המילים שבתפלה כדבעי בהכנת הלב ובידיעה לפני מי אתה עומד; פסוק חומש בידיעה שהוא דבר ה'; פסוק תהלים' ומדה טובה לקרב לבו של חברו באהבה וחיבה.
אמת הדבר, אשר בכדי להגיע לזה צריכים יגיעה רבה ועצומה, פשוט ללמוד הרבה ולהבין - כל אחד לפי ערכו - ואז ה' בעזרו שיהיה כפי האמת.
<h2>ליום ג'</h2>
רבינו הזקן אמר: מצות אהבת ישראל הוא ליליד עם ישראל אשר מעולם לא ראה אותו, ומכל שכן לחבר עדת ישראל אשר במקום מגורו, שהוא בן או בת עדתו.
<h2>ליום ד'</h2>
ראשית ההכנה להתעסקות בשכלים עיוניים, ובשכל אלוקי בפרט, הוא: א) יגיעת בשר להסיר הטוב-טעם מעניני עולם. ב) יגיעת נפש לעורר הטוב-טעם במושכלות בכלל, ובעניני אלוקות בפרט.
<h2>ליום ה'</h2>
בלי שום צל ספק וספק ספיקא, הנה בכל מקום מדרך כף רגלינו, הכל הוא [כדי] לזכות ולטהר את הארץ באותיות התורה והתפלה, ואנחנו כל ישראל שלוחי דרחמנא [=של הקב"ה] אנו, איש איש כאשר גזרה עליו השגחה העליונה, אין חפשי מעבודת הקודש, אשר הועמסה על שכמנו.
<h2>ליום ו'</h2>
משיחות אאמו"ר [הרש"ב]: זוהי מעלה נפלאה כשהקב"ה מזכה, ומתברכים בחוש וטעם מיוחדים בעשיית טובה ליהודי עד כדי-כך שהזולת יקר בעיניו יותר מכפי שהוא יקר בעיני עצמו - שהרי על עצמו יכול הוא למצוא כמה טעמים מדוע נגזר שמצבו יהיה שלא בכי טוב ח"ו, אך על הזולת לא שייך הדבר כלל.
<h2>ליום ז'</h2>
כל איש בישראל עליו לדעת, כי הוא שליח אדון-כל, למען הביא לפועל - בכל מקום שהוא - רצונו ית' וכוונתו בבריאת העולם, שהם להאיר את העולם באור תורה ועבודה, והוא ע"י קיום מצוות מעשיות והשרשת מדות טובות.
<h2>ליום ח'</h2>
רבינו הזקן זימן אליו אברך מתלמידי המגיד, ואמר לו - בניגון, כדרכו - : "אני מצווה ב"ולמדתם אותם את בניכם", אתה מצווה לזון ולפרנס בני הבית; הבה נתחלף: אני אתן לך כל צרכיך כדי שתוכל לקיים את המצווה המוטלת עליך, ואתה למד עם בני - היה זה אדמו"ר האמצעי -. וביאר לו סדר הלימוד: בראשונה לומדים האותיות הא-ב … מהו אלף? נקודה ממעל ונקודה מתחת וקו באמצע - זהו 'אלף'. על ילד יהודי לדעת שה'אלף' שבתורה הוא ה"יוד" שממעל [ה' יתברך. ששמו מתחיל ב'יוד'] וה"יוד" [=היהודי] שמתחת וקו האמונה שמאחדם". גירסה נוספת: "'יוד' שממעל היא הנשמה, יהודי ["יוד" של] למטה - הוא הגוף, והקו של יראת שמים הוא באמצע".
<h2>ליום ט'</h2>
כשהולכים ברחוב ומהרהרים תניא; יושבים בחנות עם חומש, תהלים - הרי זה יקר עתה יותר מכפי שהיה זמן שהרחוב היה מואר באור תורה. אסור להלך ברחוב אליבא רקניא [=בלב ריקן], יש להצטייד בתורה עמה יתהלכו ברחוב.
<h2>ליום י'</h2>
בברכת המזון קודם מים אחרונים אומרים: על נהרות בבל, למנצח בנגינות, אברכה, זה חלק.
ביום שאין בו תחנון: שיר המעלות בשוב, לבני קרח, אברכה, זה חלק.
אחר מים אחרונים - וידבר אלי.
<h2>ליום י'א</h2>
ידוע ומקובל בענין הכוונות שבתפלה, אשר אלו שאין דעתם יפה לכוון, מפני העדר הידיעה או מפני שאין בכוחם לזכור כוונות הפרטיות בעת התפילה, מספיק שיכוונו כונה כללית: להיות תפלתו נשמעת לפניו ית' עם כל הכוונות המבוארות בספרי קבלה.
<h2>ליום י'ב</h2>
כתיב: "מתן אדם ירחיב לו ולפני גדולים ינחנו". יש לך אנשים שהם גדולי השם בחכמתם או בעשרם, אבל 'מתן אדם' - כשהאדם נותן את ה'אדם' שלו באיזה התעסקות בהחזקת הדת, הנה לא זו בלבד כי 'ירחיב לו', אלא עוד זאת כי 'לפני גדולים ינחנו'.
<h2>ליום י'ג</h2>
במנחה אין אומרים תחנון.
אאמו"ר [הרש"ב] אמר: ברור לי, כשיהודי חסידי יושב בבית המדרש ולומד או חוזר חסידות ברבים, הרי זו שמחה אצל זקיניי [רבותינו נשיאינו], ושמחתם מספקת לו, לבניו ולבני בניו - רוב טוב בגשמיות ורוחניות.
<h2>ליום י'ד</h2>
אין אומרים תחנון.
אאזמו"ר [מהר"ש] סיפר לאאמו"ר [הרש"ב]: המאמרים שנדפסו ב"לקוטי תורה", בררם אבא (הצ"צ) מתוך אלפיים מאמרים.
<h2>ליום ט'ו</h2>
אין אומרים "אב הרחמים" ו"צדקתך".
רושמים על הלחם קודם ברכת המוציא, אבל נזהרים שלא לחתוך.
גם בקידוש על הפת אומרין "סברי מרנן".
בקשר ל"עתיד לבא" נאמר: "אבן מקיר תזעק וכפיס מעץ יעננה". עתה מחריש ה"דומם". דורכים עליו - והוא שותק. אך יבא זמן בגילויים שבעתיד, והדומם יתחיל לדבר, לספר, ויתבע: אם תוך כדי הליכה לא הרהרו או שוחחו בדברי תורה - מדוע דרכו עליו?!
האדמה עליה דורכים ממתינה אלפי שנים, מאז ששת ימי בראשית - כאשר בינתיים דורכים עליה כמה ברואים בעלי חיים כו' - שתדרוך שם כף רגלו של יהודי, שני יהודים, וישוחחו בדברי תורה. ובאם לאו - אומרת היא: הרי אתה כמו בהמה!
<h2>ליום ט'ז</h2>
רבינו הזקן אמר: בתרומת המשכן היו זהב וכסף ונחושת. ולא היה דבר המבריק זולת מראות הצובאות שמהן נעשו הכיור וכנו. הכיור וכנו הם הבאים [=מופיעים בתורה] באחרונה בכל כלי המשכן, ותשמישו הוא בראש כל עבודת המשכן, כי נעוץ תחילתן בסופן.
<h2>ליום י'ז</h2>
שנים רבות לפני פעטרבורג (שם היה המאסר בשנת תקנ"ט) הופיע פעם רבינו הזקן בפני הקהל ואמר: בגן-עדן חשים ביוקרו של עולם הזה; לא מיבעי [=אין ספק, לא רק] מלאכי השרת, אפילו נאצלים הראשונים - היו מוותרים על הכל בעבור "אמן יהא שמיה רבא" של יהודי שאומרו בכל כחו, כפירושו, בכל כוונתו - כלומר שהוא מונח בזה.
אלה היו כל דבריו שפעלו אצל שומעיו התלהבות והתלהטות כה רבה עד שכל השנה אמרו 'אמן-יהא-שמיה-רבא' בלהט.
<h2>ליום י'ח</h2>
בברכה מעין שלש אם שתה יין ואכל פירות מז' המינים, חותם: "ועל פרי הגפן ועל הפירות, ברוך אתה ד' על פרי הגפן והפירות" (ולא [להוסיף גם בסיום:] "ועל" הפירות).
<h2>ליום י'ט</h2>
החסידים, אפילו הבינונים, היו בקיאים בתנ"ך. ומנהג מסודר היה אצלם, אשר אחר לימוד שיעור משניות שאחרי תפילת שחרית, בשעת קפילת [=קיפול] הטלית והתפילין היו אומרים שיעור תנ"ך, באופן אשר במשך שלשה חדשים היו גומרים את התנ"ך.
<h2>ליום כ'</h2>
אין במשמעותה של 'עבודה' ש'עבודה' תהיה באמת, כי האמת היא עבודה בפני עצמה - שגם ה"צפורן" [=הטפל ביותר] תהיה אמיתית. מה אתה מתפעל? [הרי מצינו בגמרא שמשה רבינו] "מדת האמת ראה (סנהדרין קיא,א) ונפל על פניו"!
<h2>ליום כ'א</h2>
שם חסיד הוא שם קדום הנמצא בדרז"ל גם על אדם הראשון (עירובין יח,ב) והוא תואר השלימות וההפלגה, אם בשכל או במדות או בשניהם יחדיו. אמנם בתורת חסידות חב"ד תואר חסיד הוא: מי שמכיר מהותו העצמי ומעמדו בידיעת התורה ולימודה ומצבו בקיום המצות; יודע הוא מה שחסר לו ונותן לב ודואג למלאות את החסר, ומרבה במשמעת בדרך קבלת עול.
<h2>ליום כ'ב</h2>
אאמו"ר [הרש"ב] כותב באחד ממאמריו: הא [=ענין זה] דסעודה שלישית [מכוון כנגד הפעם השלישית שנאמר 'היום' בפרשת המן, והוא בלשון:] "היום לא גו'" [בבחי' שלילית] - היינו שאין צריך פת, אבל צריך לטעום איזה דבר, ואמר ר' יוסי יהא חלקי מאוכלי ג' סעודות.
תורת רבינו הזקן בתחילת בואו לליאזנא: "לעולם יהא אדם זהיר בתפלת המנחה" - יתרון תפלת המנחה על התפלות דשחרית וערבית הוא בזה, שהיא באמצע היום, בשעה שבני אדם עסוקים וטרודים בעניניהם, ומפסיקים לתפילת המנחה. וזהו: 'לעולם' - עבודת האדם בעולם היא ש'יהא אדם' - שכל המאיר ופועל במדות, 'זהיר' - יאיר; היינו, התגברות הצורה על החומר. וזה ניכר בענין 'תפלת המנחה'.
<h2>ליום כ'ג</h2>
הרבנים ובעלי תורה נקראים "עיני העדה" ו"ראשי אלפי ישראל", וכשהראש הוא בריא אזי גם הגוף בריא.
<h2>ליום כ'ד</h2>
אדמו"ר האמצעי ענה לר' הלל מפאריטש על שאלתו, אם יחזור חסידות גם בעיירות שאנשיהם אין להם מושג בחסידות: לדברי חסידות מאזינה הנשמה. וכתיב "ונוזלים מן לבנון" 'לבנון' - ל"ב [כנגדל"ב נתיבות חכמה] נו"ן [כנגד נ' שערי בינה. והיינו:] חכמה ובינה שבנשמה. - וכאשר הנשמה מקשיבה 'נוזל ונוטף' הדבר בהארת הנשמה המחיה את הגוף, ומכך נוצר חיזוק ב"ועשה טוב" שברמ"ח מ"ע וב"סור מרע" שבשס"ה מל"ת.
<h2>ליום כ'ה</h2>
'הושיענו' אחר שיר של יום, אומרים הן בחול הן בשבת, יום טוב, ראש השנה ויום הכפורים.
<h2>ליום כ'ו</h2>
בשלשה כלי שרת - אהבת ה', אהבת התורה, אהבת ישראל - צריכים צעירים בני תורה לגשת לעבוד בכרם ה' צבאות, לקרב לב אחיהם לקיום מצוות מעשיות וקביעות עתים לתורה - מבלי התחשב עם מחלת המפלגות. והאמת הגמור הוא, אשר לב ישראל הוא מעין מקור מים חיים, וברית כרותה לעבודה ותעמולה שאינן חוזרות ריקם.
<h2>ליום כ'ז</h2>
אאמו"ר [הרש"ב] אמר: האמת היא דרך המיצוע. נטיה לימין - להחמיר על עצמו ולמצוא חסרונות באישיות העצמית או עניני עבירות שהם לא כפי האמת; נטיה לשמאל - להקל על עצמו, לחפות על חסרונות אישיים או להקל בעניני 'עבודה' בגלל אהבת עצמו - שניהם דרכים תועות.
<h2>ליום כ'ח</h2>
בקריאת שמע שעל המטה: "רבוש"ע הריני מוחל" וכן "למנצח גו' בבוא" - אין אומרים בשבת ויו"ט, אבל צ"ל בשאר ימים שאין אומרים בהם תחנון. בסיום הג' פרשיות אומרים תיבת "אמת". "יעלזו חסידים" - פעם אחת; "הנה מטתו" - ג' פעמים; "יברכך" - ג' פעמים. בתקון חצות אין אומרים "למנצח גו' בבוא" בימים שאין אומרים בהם תחנון.
<h2>ליום כ'ט</h2>
מברכים ר"ח אדר שני, אמירת כל התהלים בהשכמה, יום התוועדות.
באמירת לחיים יש שתי נוסחאות: א) לחיים טובים ולשלום, וטעם הברכה - להיות כי בשתיית היין הנזכרת בפעם הראשונה בתורה היו תוצאות לא טובים - "ויחל נח גו'", ועץ הדעת [מקור החטאים] - גפן היה, ולכן מברכים שיין זה יהיה לחיים טובים.
ב) הרב המגיד ממעזריטש היה עונה לחיים ולברכה. פעם בהתוועדות שהיה נוכח רבינו הזקן, ענה רבינו הזקן: לחיים ולברכה. אחרי ההתוועדות שוחחו החסידים בטעם נוסח זה, ששמעו אז פעם הראשונה. אחד החסידים אמר, אשר להיות כי נכנס יין יצא סוד, ובעבודה -הוא התגלות המדות, לכן זקוקים לברכה. והנוסח הוא "לחיים ולברכה" - אותיות לב-רכה. אמר על זה ה"צמח צדק": זאת יכול לאמר חסיד, שהתפלל ועסק בעבודת ה' שלושים שנה.
<h2>ליום ל'</h2>
אאמו"ר [הרש"ב] אמר: חסיד יוצר "סביבה". במקרה ולא - עליו לפשפש בכליו, מה מצבו האישי. ועבודה זו כשלעצמה, שאינו יוצר "סביבה: - צריכה לשבור את רוחו כקיסם, ועליו לשאול את עצמו: מה אני עושה בכלל בעולם ?