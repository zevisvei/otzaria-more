<h1>סיון</h1>

<h2>ליום א'</h2>
עד י"ב בחודש - ועד בכלל - אין אומרים תחנון.
"זרוק חוטרא לאוירא אעיקריה קאי" [כשתזרוק מקל לאויר, הוא יפול תמיד ארצה "על עיקרו" - למקורו]. נחלה בלי מצרים הנחילו אבותינו רבותינו הקדושים לכבוד חסידים הראשונים, אשר בני בניהם ובני בנותיהם לדורותיהם, באיזה מדינה וסביבה שיהיו, יהיה אצלם אותו ה"עיקריה", והוא המשכת פנימיות הלב אל צור מחצבתו. לפעמים ה'עיקריה' מכוסה ונעלם בכמה לבושים. וזאת היא עבודת החפץ בחיים להסיר את הכיסויים ולקבוע לו זמני לימוד בתורת החסידות ולנהוג במנהגי עדת החסידים.
<h2>ליום ב'</h2>
אנא בכח - דקבלת שבת - אומרים בלחש.
ופרוס עלינו כו' - בקבלת שבת - בעמידה.
בשנת תקפ"ט חל שבת פ' במדבר ה' בסיון. קודם הדלקת נרות של שבת אמר ה"צמח צדק" מאמר "שאו את ראש גו' אבותם". פי' 'שאו', כפירוש הראב"ע [אבן עזרא] מענין 'כי תשא את ראש. וביאור הענין, שע"י עבודת הארת הנשמה שבגוף, נעשה עליה בראש ועצם הנשמה כמו שהיא למעלה. והסביר כמה פסוקים ומאמרי זהר ומדרש. בשבת בצהרים אמר רבינו הדרוש "וארשתיך לי לעולם" וביאורו, שנדפסו ב"ליקוטי-תורה". ביום א דחג-השבועות אמר רבינו את הדרוש "וספרתם לכם" וביאורו - שנדפסו ב"לקוטי-תורה". ביום השני דחה"ש בסעודת יו"ט אמר רבינו את הדרוש "והחכמה מאין תמצא", והוא "ביאור" השני בענין "תספרו חמישים יום" הנדפס ב"לקוטי תורה".
<h2>ליום ג'</h2>
כשהסתפרו בימי הגבלה, קודם ערב חג השבועות, לא היתה רוח אאמו"ר [הרש"ב] נוחה מזה.
המעיין בשיטת תוספות דיבור המתחיל "תורה" (שבת פ"ט א), יבין שחה"ש הוא זמן עת רצון למעלה, והשי"ת מטריד את המקטרג על עם ישראל, כדוגמת הטרדתו בשעת התקיעות בר"ה ויום הקדוש דצום כיפורים.
<h2>ליום ד'</h2>
חה"ש הוא זמן המוכשר לעשות הכל לטובת לימוד התורה והעבודה ביראת שמים, וכן להתעסק בתשובה בהנוגע לתורה באין מפריע משטן המקטרג. כדוגמת זמן התקיעות בר"ה ויום הקדוש דצום הכיפורים.
<h2>ליום ה'</h2>
ערב חג השבועות תקנ"ז אמר רבינו הזקן תורה: "וקדשתם היום ומחר גו'": 'וקדשתם היום ומחר' - זהו מלמעלה, אבל "וכבסו שמלותם" - זה צריך לעשות בכחות עצמאיים. זה היה כל ה'תורה'. וביאר ה"צמח צדק": 'וקדשתם' נאמר למשה, ואתפשטותא דמשה בכל דרא ודרא - והם באפשרותם לקדש את היום והמחר; אך נוסף לזאת צריך "וכבסו שמלותם" - לבושי מחשבה דבור ומעשה, וזאת צריך לעשות בכוחות עצמאיים.
<h2>ליום ו'</h2>
בשעת קריאת עשרת הדברות עומדים ופניהם אל הס"ת, אין אומרים אקדמות.
הסתלקות הבעש"ט - ביום הרביעי א דחה"ש תק"ך ומנוחתו כבוד [=קבורתו] במעזיבוש. אדמו"ר הזקן אמר ע"ז - יום ד כ בכסלו תקנ"ט בפעטערבורג - "ביום הרביעי נטלו [כלומר נסתלקו - על משקל "נתלו" שנאמר לגבי הבריאה] המאורות".
<h2>ליום ז'</h2>
נשיאות כפיים: כשאומרים תיבת 'יברכך' - המתברך ראשו באמצע. 'ה'' - מיסב ראשו לימינו, שהיא שמאל המברך. 'וישמרך' - באמצע. 'יאר' - לשמאלו שהיא ימין המברך וכו'. 'שלום' - ראשו באמצע. אמירת רבוש"ע - בשעה שהכהנים מנגנים דוקא, אבל כשאומרים התיבות צריך לשמוע. כשמנגנים ל"וישם" אומרים "רבוש"ע ... הצדיק". כשמנגנים לתיבת "לך" - "ואם... אלישע". [כשמנגנים] ל"שלום" - "וכשם... לטובה". כשאומרים "שלום" - אומרים "ותשמרני ותחנני ותרצני". "אדיר במרום" אומרים אחר עניית אמן כשעדיין הטלית על פניו.
<h2>ליום ח'</h2>
עולם הזה הגשמי הוא תערובת "גינוניא" של הקב"ה (מקום מפגש, שבו השי"ת כביכול מזדמן עם האדם בחיר הנבראים) ו"גנת אגוז" ([אגוז=] בגמטריא חטא). והשי"ת מעניק בחירה חפשית לאדם, כך יכול האדם בעצמו לבחור דרכו בחיים.
<h2>ליום ט'</h2>
העולם זקוק לטיהור האויר. טהרת האויר היא רק ע"י אותיות התורה. האותיות שבתורה הם שמירה כללית ושמירה פרטית. חלוקת הששה סדרי משנה (בעל פה) היא קיום ה"בלכתך בדרך". המשנה-משניות שמשננים אותם איפה שנמצאים, בכל מקום שנמצאים - מאירים את הקשר של ישראל עם קוב"ה. משנה היא אותיות נשמה. קשה למצוא את הביטוי שיבטא את התועלת הגדולה ביותר, בעזה"י, בשמירה כללית ובשמירה פרטית, שמשיגים, בעזה"י, ע"י החזרה הסדירה של משניות; וחסרות המילים שיביעו את גודל נחת הרוח, שיגרמו לבורא עולם ב"ה.
<h2>ליום י'</h2>
רבינו הזקן ענה לאחד בהכנסו ליחידות: ...בני ישראל קרויים נרות. נר כלול מכלי, פתילה, שמן ואש. אך חייבים להצית את האש ואז הוא מאיר. הנר שבך הוא טוב, אך חסר לך מי שידליקו; ע"י הכאה בכוח באבן של נפש הבהמית, ניתז ניצוץ אש, שהוא מצית את האש האלקי.
<h2>ליום י'א</h2>
משיחות אאמו"ר [הרש"ב]: בעבודת ה' ע"ד החסידות, קיימים כל הדרגות ... דרגת המת אינה זקוקה להסבר רב. אך קיים גם - תודה לאל - תחיית המתים בעבודה רוחנית: מת הוא קר; לא קיים דבר קר כל-כך כמו השכל הטבעי והשכל האנושי, וכשהשכל הטבעי משיג השגה אלוקית, והמדות שבשכל מתפעלים ומתרגשים מהתענוג השכלי - הרי זה תחיית המתים האמיתי.
<h2>ליום י'ב</h2>
בברכת "שהכל נהיה בדברו": נהיה - היו"ד בקמץ ולא בסגול.
אאמו"ר [הרש"ב] כותב באחד ממכתביו: אהוב את הבקורת, כי היא תעמידך על הגובה האמיתי.
<h2>ליום י'ג</h2>
ה"צמח צדק" חיבר כמה ניגונים, לימודו היה בקול וניגון, ולפעמים היה מפסיק באמצע לימודו, או כתיבת דא"ח או שאלות ותשובות, ומנגן איזה ניגון.
אאזמו"ר [המהר"ש] סיפר, אשר מקול ניגונו של הצ"צ היה יודע במה הוא עסוק באותה שעה.
<h2>ליום י'ד</h2>
בלבישת טלית קטן בבוקר בידים נקיות ובמקום שמותר לברך, מברכים "על מצות ציצית" - כיון שאין בט"ק שלנו שיעור עיטוף. אם אסור לברך, אזי קודם התפילה - אם אינו לובש טלית גדול - ימשמש בד' ציציותיו ויברך אז.
<h2>ליום ט'ו</h2>
בתחילה היה רבינו הגדול [אדמו"ר הזקן] אומר דרושים קצרים במאוד, מרעישי הלב ומלהיבים מאד, ונקראו בשם "דרכים", אח"כ נקראו "אגרות" והם ארוכים יותר. אח"כ השתלשל שנקראו "תורות" והם שרשי הדרושים שב"תורה-אור" ו"לקוטי-תורה", אח"כ ארוכים מעט יותר ונקראו "כתבים", והם בביאור בהשגה רחבה לפי ערך.
<h2>ליום ט'ז</h2>
כבר החליטו הראשונים כמלאכים זי"ע אשר רפואת הנפש היא כרפואת הגוף.
לכל לראש צריך לסמן מקום החולי: אם הוא מצד שחומר גופו עב, גס ומושחת, או שהחיסרון הוא בכוחות נפשו, שיש לה נטיות לענינים רעים כמו גאוה, שקר וכדומה, או שמקור החולי הוא בהרגילות, שמפני רוע החינוך או רוע הסביבה בא להרגלים רעים.
עד אשר לא יתבררו פרטי מקום החולי וסיבת אחיזת המחלה אי אפשר להתחיל ברפואתו, כי אם לסדר אופן הנהגה ישרה בכל הדברים במה שיעשה ובמה שימנע את עצמו מהם: ב"ועשה טוב" - בקיום המצוות, קביעות עתים לתורה, קנין מדות טובות, וב"סור מרע". אמנם מה שנחוץ ביותר הוא שיעורר החולה בעצמו שני ענינים: א) לידע שהוא חולה ויכסוף וישתוקק להתרפאות מחליו. ב) הידיעה שיכול להתרפאות, והתקוה ובטחון גמור כי בעזה"י יתרפא מחליו.
<h2>ליום י'ז</h2>
שלא להנות מעולם הזה במלא המובן - הוא רק הכנה טובה לעבודה; ענין העבודה הוא לעשות הגשמי כלי לאלוקות.
<h2>ליום י'ח</h2>
בזמן הזה בעקבתא דמשיחא ממש, החובה על כל אחד מישראל לדרוש בטובת זולתו, בין זקן ובין צעיר, לעוררו לתשובה, למען שלא יצא ח"ו מכלל ישראל שיזכו, בעזה"י לגאולה שלימה.
<h2>ליום י'ט</h2>
בחודש מרחשון תרי"ג קבע ה"צמח צדק", מלבד השיעורים האחרים, שיעור לימוד עם אאזמו"ר [המהר"ש], בכל יום שתי שעות ומחצה - בחורף מתחיל משעה העשירית [ב]לילה ובקיץ משעה הרביעית לפנות בוקר. - שתי שנים היה הלימוד: קבלה עם ביאורי חסידות. אחר זמן זה - עד אלול תרט"ז, שאז נפסק השיעור, למד ספרי מחקר: הרס"ג, "מורה נבוכים", "עיקרים", "כוזרי" ועוד - ע"פ תורת החסידות.
<h2>ליום כ'</h2>
מפתגמי אאזמו"ר [המהר"ש]: מבנה השכל והמדות של חסיד הוא לפי ערך ה'יחידות' הראשונה שלו אצל הרבי. היחידות הראשונה היא לפי ערך מהות עצמו של החסיד, לפי אופן מהות עצמו - כך הוא סדר העבודה שנותן לו הרבי.
<h2>ליום כ'א</h2>
רבינו [הזקן] בספר-של-בינונים [=תניא] פ"ג אומר, כי ג' מוחין - חב"ד, וז' מדות הם השתלשלות מעשר ספירות העליונות, דכל זה הוא בנפש רוח ונשמה, שהם המתלבשים בגוף האדם, אמנם ענין המסירות נפש על אלוקות, שיהודי אינו רוצה ואינו יכול להפרד ח"ו מאלוקות - זהו מהעצמות א"ס ב"ה, שלמעלה מענין הספירות דראשיתם היא ספירת החכמה.
<h2>ליום כ'ב</h2>
לאמירת "והביאנו לשלום כו'" מחברים תחילה ב' הציציות דלפניו, אח"כ מצרפים ציצית כנף השמאלי דלאחוריו, אחר-זה ציצית דכנף הימין ואוחזים אותם בין קמיצה לזרת דיד שמאל.
נושקים הציציות שש פעמים, היינו באמירת תיבות: ציצית, ציצית, לציצית, אמת, קימת, לעד.
<h2>ליום כ'ג</h2>
מברכים ר"ח תמוז. אמירת כל התהלים בהשכמה. יום התוועדות.
מענה אאזמו"ר [המהר"ש] לאאמו"ר [הרש"ב] ביחידות חורף תרל"ה: היצר הרע נקרא נפש בהמית, לא מפני שהוא בהמה דוקא, כי לפעמים הוא שועל, פקח שבחיות, וצריכים לחכמה מרובה להבין תחבולותיו; ולפעמים הוא מתלבש בלבוש צדיק, תמים, עניו ובעל מידות טובות.
בכל אחד ואחד הנה"ב שלו היא לפי מהותו הפרטי. ויש אשר מתעורר חשק גדול ללמוד חסידות או להתבונן היטב באיזה השכלה, ובאמת הנה זהו רק עצת היצר ומתחבולות נה"ב למנוע מעבודת התפילה וכדומה.
ונקוט האי כללא [=אחוז כלל זה] בידך וזכור אותו תמיד, כי כל דבר המועיל או מביא לעבודה בפועל, הנה כל מניעה שתהיה לדבר זה - אפילו אם המניעה היא מדבר היותר נעלה - הוא רק מתחבולותיה של נפש הבהמית.
וסיים אאמו"ר [הרש"ב] נ"ע: עד אז לא ידעתי שתתכן נפש-בהמי [בלבוש] "דתי", שלא לדבר על [לבוש] "חסידי"...
<h2>ליום כ'ד</h2>
השואל במה היא ההתקשרות שלו אלי מאחר שאין אני מכירו פנים...
...ההתקשרות האמיתית היא ע"י לימוד התורה, כשהוא לומד המאמרי חסידות שלי, קורא את השיחות ומתחבר עם ידידי אנ"ש ותלמידי התמימים יחיו בלימודם ובהתוועדותם, ומקיים בקשתי באמירת תהילים ובשמירת זמני הלימודים - הנה בזה היא ההתקשרות.
<h2>ליום כ'ה</h2>
"דאגה בלב איש ישיחנה" ואמרו רז"ל שני פירושים: יסיחנה מדעתו, ישיחנה לאחרים.
ופירש ה"צמח צדק"?: ל'אחרים' רק בגוף, אבל מאוחדים אתו עמו, שמרגישים את ענינו.
<h2>ליום כ'ו</h2>
"וירדו חיים שאולה" - שגם בשאול חושבים שהם חיים.
הברכה ב"וירדו חיים שאולה", [כמו שאמרו חז"ל] "בני קרח לא מתו - מקום נתבצר להם ועשו תשובה", כי תשובה מועלת רק כל עוד שהוא חי, וזוהי הברכה, שגם בשאול יהיו חיים ויוכלו לעשות תשובה.
<h2>ליום כ'ז</h2>
כתיב "וברכך ה' אלקיך בכל אשר תעשה". על האדם רק לעשות כלי לפרנסתו, ולהשתדל בכל כוחו אשר הכלי יהיה טהור בכל סיג ופסולת דאונאה כו' היינו שיהיה הכל ע"פ דיני התורה, אשר אז הוא כלי ראוי לברכה העליונה בשנים: פרנסה בריוח, ואשר הפרנסה תלך למקום הראוי.
<h2>ליום כ'ח</h2>
ה"צמח צדק" בספרו לבנו אאזמו"ר [המהר"ש] מאורע מחייו, סיים: בכך שמסייעים ליהודי בפרנסתו, אפילו כדי להרוויח שבעים "קופיקעס" (מטבע קטנה ברוסיא) בסחר- עגלים, נפתחים בפניו כל שערי ההיכלות העליונים.
כעבור כמה שנים סיפר אאזמו"ר כל הנ"ל לאאמו"ר [הרש"ב] והוסיף: צריך אפילו לדעת את הדרך להיכלות העליונים! אך אין זה גורע כלל, העיקר הוא לסייע בלבב שלם וברגש, שיהיה תענוג בעשיית טובה ליהודי.
<h2>ליום כ'ט</h2>
עבודת האדם ע"פ תורת החסידות, להרגיל את עצמו לראות ענין השגחה פרטית, איך כי בטובו ית' מחדש את העולם והנבראים בכל רגע בהשגחתו הפרטית, אשר זה [ו]אך זה הוא מציאות הנבראים חיותם וקיומם.
<h2>ליום ל'</h2>
העברת הפרשה שמו"ת [=שנים מקרא ואחד תרגום] - פסוק פסוק. וקורין גם ההפטורה, או שתי ההפטורות אם הוא שבת-ר"ח, או פרשיות מחוברות וכיוצא בזה.
מענה רבינו הזקן לאברך עילוי מצוין ובעל כשרון מפורסם כשנכנס ליחידות שלו הראשונה - בשנת תקנ"ה בליאזנא: רוחניות וגשמיות הפכים הם בעצם מהותם; מעלה בגשמיות היא חסרון ברוחניות:
בגשמיות - "השמח בחלקו" הוא בעל מעלה גדולה ביותר, וע"י 'עבודה' הוא יגיע לדרגות הגבוהות ביותר. ברוחניות - "השמח בחלקו" הוא החסרון הגדול ביותר, והוא יורד ונופל ר"ל.