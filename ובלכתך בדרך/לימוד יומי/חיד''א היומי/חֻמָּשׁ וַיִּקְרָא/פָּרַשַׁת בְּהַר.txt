<h1>פָּרַשַׁת בְּהַר</h1>

<h2>יוֹם א'</h2>
<h3>הֲלָכוֹת</h3>
א. יִזָּהֵר לֶאֱכֹל בְּעִתּוֹ קֹדֶם שֶׁיִרְעַב וְיֵחָלֵ"שׁ חוּשִׁים <b>[וְיֵחָלְשׁוּ חוּשָׁיו]</b>.
(צִפֹּרֶן שָׁמִיר, סִימָן ה, סְעִיף ס)
ב. יִטְבֹּל פְּרוּסַת הַמּוֹצִיא בַּמֶּלַח ג' פְּעָמִים, וִיכַוֵּין כִּי עַל יְדֵי זֶה יוּמְתְּקוּ הַגְּבוּרוֹת, וְתִסְּתַּלֵק הַסִטְרָא אַחֲרָא מֵהַשֻּׁלְחָן.
(צִפֹּרֶן שָׁמִיר, סִימָן ה, סְעִיף סד)
<h3>מוּסָר</h3>
יְכַוֵּין שֶׁאוֹכֵל לִהְיוֹת בָּרִיא לַעֲבוֹדָתוֹ יִתְבָּרַךְ. וְיִזָּהֵר בְּכֹל בִּרְכּוֹת הַנֶּהֱנִין לְבָרְכָם כְּתִקְנָן. וִיכַוֵּן לְהַמְשִׁיךְ רוּחָנִיּוּת וּקְדֻשָּׁה בַּמַּאֲכָל. צַדִּיק אֹכֵל לְשׂבַע נַפְשׁוֹ, וְלֹא יַקְפִּיד בַּאֲכִילָתוֹ, וְיִתְרַצֶּה בְּכֹל מַה שֶׁיָּבִיאוּ לוֹ, וְנוֹסָף עוֹד כִּי גַּם לְפִי דַּעַת הַיָּשָׁר, הוּא חֶרְפָּה לְהַקְפִּיד עַל הַמַּאֲכָל וְלַעֲשׂוֹת מַשָּׁא וּמַתָּן בְּסֵדֶר אֲכִילָה, הַס כִּי לֹא לְהַזְכִּיר.
(מוֹרֶה בְּאֶצְבַּע, סִימָן ג, סְעִיף קג-קד)
<h3>חִדּוּשׁ עַל הַפָּרָשָׁה</h3>
<b>וְלִבְהֶמְתְּךָ וְלַחַיָּה אֲשֶׁר בְּאַרְצֶךָ -</b> פֵּרֵשׁ הַמּוֹרֶה <b>[רַשִׁ"י ז"ל]</b> מַשְׁמָע שֶׁאָסוּר לֶאֱכֹל אַחַר הַבִּעוּר, וְלָא הִיא, דְבֵּהֵדְיָא תְּנַן דְּמוּתָר, דִּתְנַן אִם פִּקֵּחַ, מַפְקִיר לִפְנֵי אוֹהֲבָיו וְזוֹכֶה בָּהֶם. נִימוּקֵי רי"ד.
(פְּנֵי דָוִד)
<h2>יוֹם ב'</h2>
<h3>הֲלָכוֹת</h3>
א. בְּכֹל שֻׁלְחָן יֹאמַר שִׁעוּר מִדִּבְרֵי תּוֹרָה, וְיֹּאמַר "אִם אֶשְׁכָּחֵךְ" וְגו' (תְּהִלִּים קל"ז), וְיַחְשֹׁב כִּי שֻׁלְחָנוֹ שֶׁל מָקוֹם חָרַב בְּבֵית הַמִּקְדָּשׁ בַּעֲוֹנוֹתָיו, וְנַחַת שֻׁלְחָנוֹ מָלֵא דֶּשֶׁן, וְיִצְטַעֵר עַל זֶה.
(מוֹרֶה בְּאֶצְבַּע, סִימָן ג, סְעִיף קיג)
ב. יְבָרֵךְ בִּרְכַּת עַל הַמִּחְיָה כְּתִקְּנָהּ, כִּי יֵשׁ מְבָרְכִין בְּרָכָה זוֹ וְפוֹחֲתִין מֵעִיקָרָא קַרִי חָדָא וּפְרִי תְּלָת. וְכֹל זֶה בָּא מֵעֲוֹנוֹתֵינוּ וּמִטִּרְדַת הֶבְלֵי הָעוֹלָם הַזֶּה, שֶׁהֵם עִקָּר לְדַעַת הַיֵּצֶר הָרַע, וַעֲבוֹדַת ה' אֲשֶׁר לְכָךְ נוֹצַרְנוּ הִיא טְפֵלָה, אוֹי לָנוּ, הֲלֹא תִּרְאֶה מְאֹד יְדַקְדֵּק אֱנוֹשׁ בְּקֹאפִ"י <b>[בְּקָפֶה]</b> אִם הוּא טוֹב, וְאִם כְּלִי שֶׁהוּא כליין נָקִי וְיָפֶה, אֲבָל הַבְּרָכָה חֲסֵרָה וְשֶׁלֹּא כְּתִקְּנָהּ לֹא אִכְפַּת, וְגַם בִּבְרָכָה שֶׁמְּבָרֵךְ כְּמוֹת שֶׁהִיא, רוֹמֵז בְּאֶצְבְּעוֹתָיו וְשׂוֹחֵק, אוֹי לָהּ לְאוֹתָהּ בּוּשָׁה! וְלֹא יְבָרֵךְ בְּרָכָה אַחֲרוֹנָה עַל הַקֹאפִ"י <b>[בַּקָּפֶה]</b>, כִּי רָבּוּ גְדוֹלֵי אַחֲרוֹנִים דְּסַבְרֵי שֶׁלֹּא לְבָרֵךְ, וְכֵן פָּשַׁט הַמִּנְהָג בְּאֶרֶץ הַצְּבִי וּבִגְלִילוֹת טוּרְקִיָּא"ה <b>[תּוּרְכִּיָּה]</b> וּבְאֶרֶץ מִצְרָיִם, בְּשַׁגַּם הָרַב גִּנַּת וְרָדִים מָרֵי דְּאַתְרָא סָבַר לְבָרֵךְ. וְאִם בְּעִירוֹ פָּשַׁט הַמִּנְהָג לְבָרֵךְ, הָאִישׁ הַיָּרֵא לֹא יְבָרֵךְ, אַךְ יִהְיֶה צָנוּעַ שֶׁלֹּא לְהָבִיא לְמַחֲלֹקֶת.
(מוֹרֶה בְּאֶצְבַּע, סִימָן ג, סְעִיף צו)
<h3>מוּסָר</h3>
יִהְיֶה בְּכָבוֹד עַל שֻׁלְחָנוֹ, כִּי עַל שֻׁלְחַן הַמֶּלֶךְ הוּא אוֹכֵל, וְיֹאכַל בְּכָבוֹד לֹא כְּרַעַבְתָּן, וְלֹא יִהְיֶה גַּרְגְּרָן, כִּי אָמְרוּ בְּרָעֲיָא מְהֵימְנָא כִּי נֶאֱחַז הַסִטְרָא אַחֲרָא בְּאוֹתוֹ שֻׁלְחָן.
(צִפֹּרֶן שָׁמִיר, סִימָן ה, סְעִיף סב)
<h3>חִדּוּשׁ עַל הַפָּרָשָׁה</h3>
<b>וְסָפַרְתָּ לְךָ שֶׁבַע שַׁבְּתֹת שָׁנִים -</b> וְתֵימָהּ לָמָּה אֵין אָנוּ מוֹנִים אוֹתָם כְּשֵׁם שֶׁאָנוּ מוֹנִים שִׁבְעַת שָׁבוּעוֹת? וְיֵשׁ לוֹמַר מִשּׁוּם דִּכְתִּיב "לְךָ", וְלֹא הָיָה הַצִּווּי כִּי אִם לְבֵית דִּין. אֲבָל בְּשָׁבוּעוֹת כְּתִיב "וּסְפַרְתֶּם לָכֶם", לְכָל יִשְׂרָאֵל. נִימוּקֵי רי"ד.
(פְּנֵי דָוִד)
<h2>יוֹם ג'</h2>
<h3>הֲלָכוֹת</h3>
א. יִזָּהֵר לִטֹּל מַיִם אַחֲרוֹנִים, אֲפִלּוּ דְלֹא שַׁיָּךְ טַעַם מֶלַח סְדוֹמִית, כְּגוֹן שֶׁאָכַל פַּת לְבַד וְכַיּוֹצֵא, כִּי יֵשׁ טַעַם גָּדוֹל עַל פִּי הַזֹּהַר הַקָּדוֹשׁ (ח"ב קנ"ד ע"ב) וְכִתְבֵי רַבֵּנוּ הָאֲרִ"י זַצַ"ל.
(צִפֹּרֶן שָׁמִיר, סִימָן ה, סְעִיף סז)
ב. יִזָּהֵר לִטֹּל מַיִם אַחֲרוֹנִים, וְיַשְׁפִּיל רָאשֵׁי אֶצְבְּעוֹתָיו, וְיִזָּהֵר שֶׁיִּהְיוּ הַמַּיִם מְעַט, כִּי הוּא חֵלֶק הַסִטְרָא אַחֲרָא, וְאִם מוֹסִיף מוֹסִיפִין לוֹ לְהִדָּבֵק בּוֹ.
(מוֹרֶה בְּאֶצְבַּע, סִימָן ג, סְעִיף קיד)
<h3>מוּסָר</h3>
אִם יָבֹא עָנִי בְּעוֹד שֶׁהוּא בַּשֻּׁלְחָן, יִשְׂמַח מְאֹד, וְיִתֵּן לוֹ פַּת וּמִסְּעוּדָתוֹ אִם יוּכַל, וְעַל כָּל פָּנִים לֹא יְשַׁלְּחֶנּוּ רֵיקָם. וְיָשִׂים בֵּין עֵינָיו כִּי זֶה חֵלֶק גָּבוֹהַּ מִסְּעוּדָתוֹ, וּבְשִׂמְחָה רַבָּה יִתְאַמֵּץ לַעֲשׂוֹת נַחַת רוּחַ לְיוֹצְרוֹ, וְהוּא הַמְּעֻלֶּה שֶׁבַּצְדָקוֹת לָתֵת מִידִי דְמֵיזָן וּמִגּוּף סְעוּדָתוֹ.
(צִפֹּרֶן שָׁמִיר, סִימָן ה, סְעִיף סג)
<h3>חִדּוּשׁ עַל הַפָּרָשָׁה</h3>
<b>וְלֹא תוֹנוּ אִישׁ אֶת עֲמִיתוֹ -</b> אַמְרִינַן בַּגְמָרָא בַּבָּא מְצִיעָא: אָמַר רַבִּי חֲנִינָא בְּרֵיה דְּרַב אִדִי מַאי דִּכְתִּיב "וְלֹא תוֹנוּ אִישׁ אֶת עֲמִיתוֹ"? עָם שֶׁאִתְּךָ בַּתּוֹרָה וּבַמִּצְווֹת אַל תּוֹנֵהוּ. פֵּרֵשׁ הריטב"א הוּבָא בְּשִׁיטָה מְקוּבֶּצֶת, "עָם שֶׁאִתְּךָ" פֵּרוּשׁ אִשְׁתְּךָ. עַד כָּאן דְּבָרָיו. וַהֲרֵי הוּא כַּמְבוֹאָר בְּמָה שֶׁאָמְרוּ דְפַלְגָן בַּהֲדַיְיהוּ, וְזֶה עָם שֶׁאִתְּךָ בַּתּוֹרָה וּבַמִּצְווֹת הִיא הָאִשָּׁה אֲשֶׁר הוֹכִיחַ ה', אַל תּוֹנֵהוּ. וְנִיחָא דְּסָמִיךְ לָהּ מֵימְרַת רַב "לְעוֹלָם יְהֵא אָדָם זָהִיר בְּהוֹנָאַת אִשְׁתּוֹ".
(פֶּתַח עֵינָיִם, ב"מ)
<h2>יוֹם ד'</h2>
<h3>הֲלָכוֹת</h3>
א. אִם הֵם שְׁלֹשָׁה, אֲפִלּוּ בַּחוֹל יֹאמַר בִּרְכַּת הַמָּזוֹן בַּכּוֹס. וְיִזָּהֵר הַמְבָרֵךְ לִשְׁתּוֹת רְבִיעִית, כְּדֵי לְבָרֵךְ בִּרְכַּת "עַל הַגֶּפֶן".
(מוֹרֶה בְּאֶצְבַּע, סִימָן ג, סְעִיף קטו)
ב. יַעְטֶה כַּמְעִיל מוֹרָא שָׁמַיִם, וְכֹל עַצְמוֹתָיו יֹאחֲזֵמוֹ רַעַד, בְּבוֹאוֹ לְבָרֵךְ לְמֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא כִּבְיָכוֹל. וִיכַוֵּין לְקַיֵּם מִצְוַת עֲשֵׂה "וְאָכַלְתָּ וְשָׂבַעְתָּ וּבֵרַכְתָּ" (דְּבָרִים ח, י). וִיבָרֵךְ בִּרְכַּת הַמָּזוֹן תֵּבָה בְּתֵבָה, בְּיִרְאָה וְאַהֲבָה וְשִׂמְחָה כְּדָת מַה לַעֲשׂוֹת.
(מוֹרֶה בְּאֶצְבַּע, סִימָן ג, סְעִיף קטז)
<h3>מוּסָר</h3>
אִם מַאֲכָל אֶחָד עָרֵב לוֹ, וּמְסַלֵּק יָדוֹ מִלֶּאֱכֹל לְסַגֵּף עַצְמוֹ עַל חַטֹּאתָיו, הוּא חָשׁוּב לְפָנָיו יִתְבָּרַךְ, וְעָבִיד וּמֵהַנֵּי לִהְיוֹת לוֹ כַּפָּרָה. וְאִם יַתְמִיד בָּזֶה, הוּא פִּקֵּחַ, שֶׁאוֹכֵל וּמִתְעַנֶּה בְּבַת אַחַת, כִּי מְעַט סִגּוּף זֶה שֶׁמְּסַלֵּק יָדוֹ מֵאֲכִילַת הֶעָרֵב לְחִיכּוֹ, נִרְצָה לוֹ כְּעֵין תַּעֲנִית.
(צִפֹּרֶן שָׁמִיר, סִימָן ה, סְעִיף סה)
<h3>חִדּוּשׁ עַל הַפָּרָשָׁה</h3>
<b>וְכִי תֹאמְרוּ מַה נֹּאכַל בַּשָּׁנָה הַשְּׁבִיעִת -</b> וְתֵימָהּ, מַה שֶּׁזָּרְעוּ יֹאכְלוּ בִּשְׁבִיעִית כְּדֶרֶךְ הָעוֹלָם? וְיֵשׁ לוֹמַר דְּהָכִי פֵּרוּשׁוֹ, וְכִי תֹּאמְרוּ מַה נֹּאכַל בַּשְׁמִינִית כְּשֶׁיֵּצֵא הַשְּׁבִיעִית הֵן לֹא נִזְרַע. אִי נַמִי וְכִי תֹּאמְרוּ בַּשָׁנָה הַשְּׁבִיעִית מַה נֹּאכַל בַּשְּׁמִינִית, וּמִקְרָא מְסֹרָס הוּא. נִימוּקֵי רי"ד.
(פְּנֵי דָוִד)
<h2>יוֹם ה'</h2>
<h3>הֲלָכוֹת</h3>
א. אִם נִרְדָּם בְּשֵׁנָה בְּאֶמְצַע בִּרְכַּת הַמָּזוֹן, וְלֹא יָדַע בְּאֵיזֶה בְּרָכָה עוֹמֵד, חוֹזֵר לְרֹאשׁ בִּרְכַּת הַמָּזוֹן. מַהֲרִ"י מוֹלְכוֹ.
(בִּרְכֵּי יוֹסֵף סִימָן ר"ט אוֹת ח')
ב. אִשָּׁה שֶׁנִסְתַּפְּקָה אִם בֵּרְכָה בִּרְכַּת הַמָּזוֹן, פְּטוּרָה לְגַמְרֵי.
(בִּרְכֵּי יוֹסֵף סִימָן קפ"ו)
<h3>מוּסָר</h3>
אָמְרוּ בְּ"תַּנָא דְּבֵי אֵלִיָהוּ" (אֵלִיָהוּ זוּטָא פ"ג): לֹא נִתְקַבְּצוּ בְּנֵי אָדָם לְמִיתָה, וְאֵין כָּל בְּרִיָּה יוֹרֶדֶת לִידֵי צַעַר אֶלָּא מִתּוֹךְ אֲכִילָה וּשְׁתִיָּה וְשִׂמְחָה בְּהֶבְלֵי הָעוֹלָם הַזֶּה. ע"ש בָּאֲרִיכוּת. וּמִי הָאִישׁ אֲשֶׁר יִשְׁמַע דִּבְרֵי אֵלִיָּהוּ הַנָּבִיא זַ"ל, וְלֹא יִקְרַע לִבּוֹ לִשְׁנֵים עָשָׂר קְרָעִים, קְרוּעִי"ם וְהוֹלְכִים לְתוּמָּם לְמִאוּס בְּמִשְׁתָּאוֹת וּסְעֻדּוֹת הָרְשׁוּת וּשְׂמָחוֹת הַמְדוּמוֹת. וּמִמָּה נַפְשָׁךְ, אִם תַּאֲמִין לְדִבְרֵי אֵלִיָּהוּ הַנָּבִיא זַ"ל וְיַעֲשֶׂה בְּנַפְשׁוֹ שֶׁקֶר, הוּא פֶּתִי וְסָכָל הַמִּשְׁתַּדֵּל לִגְרֹם רָעָה לְעַצְמוֹ צַעְרָא דְּגוּפָא אוֹ מִיתָה חַ"ו. וְאִם אֵינוֹ מַאֲמִין מֵאֵיזֶה אֹפֶן שֶׁיִּהְיֶה, זוֹ רָעָה חוֹלָה וְעָנֹשׁ יֵעָנֵשׁ מְאֹד גַּם עַל זֶה. וְאִם כֹּה יֹאמַר, סוּגְיָין דְּעַלְמָא הַכִי הַווּ, וְכַאֲשֶׁר שָׁמַעְנוּ כֵּן רָאִינוּ בַּעֲלֵי עֹשֶׁר הַרְבֵּה עָשׂוּ מַרְזֵחִים רַבִּים, שָׁתוּ וַיִשְׁכְּרוּ, עֲרוֹךְ הַשֻּׁלְחָן מָלֵא מִכָּל טוּב מַעֲדַנֵּי מֶלֶךְ, וְיוֹשִׁיבוּ מֵחַבְרֵיהֶם כִּי שָׁם נִשְׂבָּע"וּ, נִשְׂבָּעִ"ן וְנוֹטְלִין קוֹפְרָא טָבָא לְפוּמָא, כַּסַא טָבָא לְפוּמָא, לֹא חוֹדֶשׁ וְלֹא שַׁבָּת. אַף אַתָּה אֱמֹר לוֹ תָּא חָזֵי מַאי סְלִיק בְּהוּ, מִלְּבַד הָעֹנֶשׁ שֶׁל עוֹלָם הַבָּא שֶׁאֵינוֹ נִגְלֶה לְעֵינֵינוּ, אֲבָל הוּא אֱמֶת בְּלִי סָפֵק, כַּנּוֹדַע מֵרַבּוֹתֵינוּ זִכְרוֹנָם לִבְרָכָה הַקְּדוֹשִׁים, וְכֹל דִּבְרֵיהֶם חַיִּים וְקַיָּמִים, וְדַי אִם בַּעַל נֶפֶשׁ אַתָּה, וְעַל פִּי הַשֵּׂכֶל עַיִן לֹא רָאֲתָה הָאָמוּר לְעֵיל אוֹת מ"ד ומ"ה. ע"ש.
(צִפֹּרֶן שָׁמִיר, סִימָן ה, סְעִיף סו)
<h3>חִדּוּשׁ עַל הַפָּרָשָׁה</h3>
<b>כִּי גֵרִים וְתוֹשָׁבִים אַתֶּם עִמָּדִי -</b> כִּבְיָכוֹל הַשְּׁכִינָה בְּגָלוּת בְּד' מַלְכֻיוֹת, וְזֶהוּ "אַתֶּם עִמָּדִי" - עִמִּי ד'. רַבֵּנוּ אֶפְרַיִם זַ"ל.
(נַחַל קְדוּמִים)
<h2>יוֹם ו'</h2>
<h3>הֲלָכוֹת</h3>
א. יָכוֹל לְבָרֵךְ שֶׁהֱחֶיָינוּ עַל חֲצִי פְּרִי. וְכֵן רָאִיתִי נוֹהֲגִין בִּפְשִׁיטוּת בְּבִּכּוּרֵי הַפֵּרוֹת שֶׁהֵם בְּיֹקֶר גָּדוֹל, שֶׁעַל פְּרִי אֶחָד מְבָרְכִין כַּמָּה בְּנֵי אָדָם שֶׁהֱחֶיָינוּ. וְכֵן נִרְאֶה לִי עִקָּר.
(שׁוּ"ת יוֹסֵף אֹמֶץ סִימָן כ"ד)
ב. ב. הַגּוֹמֵר סֵפֶר שֶׁחִבֵּר בְּחִדּוּשֵׁי תּוֹרָה לְשֵׁם שָׁמַיִם, בִּכְתִיבָה וְכֹל שֶׁכֵּן בְּהַדְפָּסָה, יְבָרֵךְ <b>[שֶׁהֱחֶיָינוּ]</b>. הָרַב מֹר וּקְצִיעָה. וְנִרְאֶה לִי דִּיבָרֵךְ בְּלֹא שֵׁם וּמַלְכוּת, וּפְשִׁיטָא דְּחַיָּיב לְהוֹדוֹת לַה' עַל שֶׁזִּכָּהוּ לְכָךְ.
(מַחֲזִיק בְּרָכָה סִימָן רכ''ג אוֹת ז')
<h3>מוּסָר</h3>
אִם אָמַרְתִּי אֲסַפְּרָה סֵדֶר נְזִיקִין מְמַשְׁמְשִׁין וּבָאִין מִסְּעֻדּוֹת הָרְשׁוּת, עַתָּה שָׁלַחְתִּי אֶת יָדִי אֹרֶךְ הַיְרִיעָה בַּמַּחְבֶּרֶת הַשֵּׁנִי, וְלֹא בָּאתִי בַּפַּעַם הַזּוֹ כִּי אִם לְרָאשֵׁי פְּרָקִים וְהָיוּ לְזִכָּרוֹן.
(מוֹרֶה בְּאֶצְבַּע, סִימָן ג, סְעִיף קח)
<h3>חִדּוּשׁ עַל הַפָּרָשָׁה</h3>
<b>אַל תִּקַּח מֵאִתּוֹ נֶשֶׁךְ וְתַרְבִּית וְיָרֵאתָ מֵאֱלֹהֶיךָ -</b> אֵין לְפָרֵשׁ שֶׁמַּלְוֶה אוֹתָם הוּא, וְאוֹמֵר כִּי הֵם שֶׁל גּוֹי, דַּאֲפִילוּ הֵם שֶׁל גּוֹי אָסוּר לְהַלְווֹתָם לְיִשְׂרָאֵל, כִּדְאָמְרִינַן בְּאֵיזֶהוּ נֶשֶׁך, אֶלָּא הַכִי פֵּרוּשׁ: הַתּוֹלֶה מָעוֹתָיו בְּיַד גּוֹי שֶׁמּוֹסְרָן בְּיַד הַגּוֹי וּמַלְוֶה אוֹתָם הַגּוֹי לְיִשְׂרָאֵל בִּשְׁבִילוֹ. נִימוּקֵי רי"ד.
(פְּנֵי דָוִד)