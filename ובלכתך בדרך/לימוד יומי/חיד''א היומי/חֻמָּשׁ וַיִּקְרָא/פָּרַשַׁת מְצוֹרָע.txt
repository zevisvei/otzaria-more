<h1>פָּרַשַׁת מְצוֹרָע</h1>

<h2>יוֹם א'</h2>
<h3>הֲלָכוֹת</h3>
א. אִם בְּעוֹדוֹ נוֹפֵל עַל פָּנָיו שָׁמַע קַדִּישׁ אוֹ קְדֻשָּׁה, יָכוֹל לַעֲנוֹת (מַטֶּה יְהוּדָה. ועד"ה יֵשׁ לְפַקְפֵּק).
(קֶשֶׁר גּוּדָל, סִימָן יט, סְעִיף יד)
ב. נְפִילַת אַפַּיִם מְיֻשָּׁב, וְאִם הַצִּבּוּר אוֹמְרִים תַּחֲנוּנִים קֹדֶם נְפִילַת אַפַּיִם, וּבְצִנְעָא נֹהֵג כְּהָאָרִ"י זַ"ל, וְאֵינוֹ יָכוֹל לֵישֵׁב כִּי הַקָּהָל עוֹמְדִים, אוֹמֵר נְפִילַת אַפַּיִם עַל יְדֵי סְמִיכָה כַּנָ"ל.
(קֶשֶׁר גּוּדָל, סִימָן יט, סְעִיף טו)
<h3>מוּסָר</h3>
בְּאוֹמְרוֹ "אֵלֶיךָ ה' נַפְשִׁי אֶשָּׂא", קִבַּלְנוּ שֶׁבְּדוֹר יָתוֹם זֶה לֹא יְכַוֵּן לִמְסוֹר נַפְשׁוֹ עַל קִדּוּשׁ הַשֵּׁם, שֶׁיֵּשׁ סַכָּנָה בִּנְפִילַת אַפַּיִם לְכַוֵּן כָּךְ, רַק יְכַוֵּן שֶׁהוּא מוֹסֵר עַצְמוֹ בְּסוֹד מִיתָה עַל קִיּוּם הַתּוֹרָה וְהַמִּצְווֹת.
(מוֹרֶה בְּאֶצְבַּע, סִימָן ג, סְעִיף פט)
<h3>חִדּוּשׁ עַל הַפָּרָשָׁה</h3>
<b>אֶת הַצִּפֹּר הַחַיָּה וְכוּ' -</b> טַעַם לִשְׁנֵי צִפּוֹרִים, כִּי הָאָדָם יֵשׁ לוֹ שְׁנֵי מִינֵי דִּבּוּר. אֶחָד אָסוּר, וְאֶחָד מְצֻוֶּה בּוֹ. וְהָאָסוּר דְּהַיְנוּ הַלָּשׁוֹן הָרַע וְדֻגְמָתוֹ, זֶה הַצִּפּוֹר שֶׁעוֹשָׂה מַעֲשֶׂה פָּטִיט הַשְּׁחוּטָה עַל כְּלִי חֶרֶס, שֶׁאֵין לוֹ תַּקָּנָה אֶלָּא בִּשְׁבִירָה, לִרְמֹז דְּאִם עַם הָאָרֶץ הוּא, יִהְיֶה לוֹ רוּחַ נִשְׁבָּרָה, וְאִם תַּלְמִיד חָכָם הוּא, יַעֲסֹק בַּתּוֹרָה. וְזֶה שֶׁנֶּאֱמַר "עַל מַיִם חַיִּים", תּוֹרָה שֶׁנִּמְשְׁלָה לְמַיִם חַיִּים. וְצָרִיךְ לְצָרֵף בְּדִבּוּר הַתּוֹרָה עֵץ אֶרֶז וּשְׁנִי וְתוֹלַעַת וְאֵזוֹב, הַמּוֹרֶה עַל הַהַכְנָעָה. מֵפָרְשִׁים.
(חוֹמַת אֲנָךְ)
<h2>יוֹם ב'</h2>
<h3>הֲלָכוֹת</h3>
א. יָכוֹל לוֹמַר נְפִילַת אַפַּיִם בְּיָחִיד וּבְכֹל מָקוֹם, וְאָרִיךְ <b>[וְטוֹב]</b> בֵּין לַפְּשָׁט בֵּין לַסּוֹד (בִּרְכֵּי יוֹסֵף קל"א).
(קֶשֶׁר גּוּדָל, סִימָן יט, סְעִיף טז)
ב. אֵלּוּ הַיָּמִים שֶׁאֵין נוֹפְלִים עַל פְּנֵיהֶם: בְּרֹאשׁ חֹדֶשׁ, וּבְחַנֻכָּה, וּבְפוּרִים, וְכֹל חֹדֶשׁ נִיסָן, וְלֹא בְּי"ד בְּאִיָּר, וְלֹא בְּלַ"ג לָעֹמֶר, וְלֹא מֵרֹאשׁ חֹדֶשׁ סִיוָן עַד י"ב יָמִים, וְלֹא בְּט"ו בְּאָב, וְלֹא בְּעֶרֶב רֹאשׁ הַשָּׁנָה, וְלֹא בְּעֶרֶב יוֹם הַכִּפּוּרִים, וְלֹא מִמּוֹצָאֵי יוֹם כִּפּוּר עַד סוֹף תִּשְׁרֵי, וְלֹא בְּי"ד וְט"ו שֶׁבְּאָדָר א' (סִימָן קל"א וְאַחֲרוֹנִים). כָּל יוֹם שֶׁאֵין נוֹפְלִים עַל פְּנֵיהֶם, אֵין נוֹפְלִים גַּם כֵּן בְּמִנְחָה שֶׁלְּפָנָיו, חוּץ מֵעֶרֶב רֹאֹש הַֹשָּנָה וְעֶרֶב יוֹם כִּפּוּר (שָׁם).
(קֶשֶׁר גּוּדָל, סִימָן יט, סְעִיף טוב-חי)
<h3>מוּסָר</h3>
לֹא יוֹצִיא דָּבָר מְגֻנֶּה מִפִּיו, וְהַכָּתוּב עִקֵּם כַּמָּה אוֹתִיּוֹת לוֹמַר "אֲשֶׁר אֵינֶנָּהּ טְהוֹרָה" (בְּרֵאשִׁית ז, ח), כִּי הָאָדָם עָלוּל לְקַבֵּל טֻמְאָה, וְהַתּוֹרָה אַף שֶׁאֵינָהּ מְקַבֶּלֶת וּלְכָךְ מֻזְכֶּרֶת טֻמְאָה, כִּוְנָה הַתּוֹרָה לְלַמֵּד לָאָדָם הֶעָלוּל לְקַבֵּל שֶׁיְּשַׁנֶּה דִּבּוּרוֹ כָּל מַה שֶּׁיּוּכַל.
(צִפֹּרֶן שָמִיר, סִימָן יא, סְעִיף קעט)
<h3>חִדּוּשׁ עַל הַפָּרָשָׁה</h3>
<b>וּבָא אֲשֶׁר לוֹ הַבַּיִת -</b> זֶה שֶׁיִּחֵד לוֹ הַבַּיִת לְעַצְמוֹ, כִּי בְּכֹחוֹ וְעוֹצֵם יָדוֹ סָבַר שֶׁהָיָה לוֹ, וְאֵינוֹ מְהַנֶּה לַעֲנִיִּים. וּמָה שֶׁצִּוָּה לְחַטֵּא אֶת הַבַּיִת בְּצִפּוֹרִים, רָמָז כִּי הָעֹשֶׁר עָשׂה יַעֲשֶׂה לוֹ כְּנָפַיִם כְּצִפּוֹרִים עָפוֹת, וְלָכֵן אָז יָסִיר מִלִּבּוֹ חֶמְדַּת הַמָּמוֹן וְהַכִּילִיּוּת <b>[קַמְצָנוּת]</b>. מְפָרְשִׁים.
(חוֹמַת אֲנָךְ)
<h2>יוֹם ג'</h2>
<h3>הֲלָכוֹת</h3>
א. בְּבֵית הָאָבֵל, אֲפִלּוּ שֶׁאֵין שָׁם אַבֵל אֶלָּא מִתְפַּלְּלִים לִמְנוּחוֹת נֶפֶשׁ הַמֵּת, אֵין אוֹמְרִים נְפִילַת אַפַּיִם.
(קֶשֶׁר גּוּדָל, סִימָן יט, סְעִיף יט)
ב. חָתָן כְּשֶׁבָּא לְבֵית הַכְּנֶסֶת אוֹ שֶׁמִּתְפַּלְּלִין בְּבֵיתוֹ, אֵין נוֹפְלִין עַל פְּנֵיהֶם, שִׁבְעָה לְנוֹשֵׂא בְּתוּלָה, וג' לְאַלְמָן שֶׁנּוֹשֵׂא אַלְמָנָה. חָתָן בְּשַׁחֲרִית יוֹם ח' אֵין נוֹפְלִין עַל פְּנֵיהֶם, דְּ-ז' יָמִים שְׁלֵמִים בָּעֵינַן (מַחֲזִיק בְּרָכָה בק"א סִימָן קל"א).
(קֶשֶׁר גּוּדָל, סִימָן יט, סְעִיף כ-כא)
<h3>מוּסָר</h3>
יִתְרַחֵק מֵהָאוֹנָאָה, וּבִפְרָט מֵאוֹנָאַת דְּבָרִים וְאוֹנָאַת אִשְׁתּוֹ שֶׁדִּמְעָתָהּ מְצוּיָה, וְכֹל הַשְּׁעָרִים נִנְעֲלוּ חוּץ מִשַּׁעֲרֵי אוֹנָאָה, וְנִפְרַע עַל יְדֵי הַקָּדוֹשׁ בָּרוּךְ הוּא וְהוּא פֵּרָעוֹן קָשֶׁה וְחָזָק מְאֹד.
(צִפֹּרֶן שָמִיר, סִימָן יא, סְעִיף קפב)
<h3>חִדּוּשׁ עַל הַפָּרָשָׁה</h3>
<b>כְּנֶגַע נִרְאֶה לִי בַּבַּיִת -</b> יֵשׁ לְדַקְדֵּק אוֹמְרוֹ "כְּנֶגַע" בְּכַף הַדִּמְיוֹן. וְאֶפְשָׁר לוֹמַר דֶּרֶךְ רֶמֶז וְתוֹכְחוֹת מוּסָר בַּמֶּה שֶׁאָמְרוּ עָשָׂה עֲבֵרָה אַחַת קָנָה לוֹ קָטֵיגוֹר אֶחָד, אַךְ אֵינוֹ נִרְאָה וְהוּא בְּמָדוֹר הַקְּלִפּוֹת לְמַעְלָה, וְזֶהוּ "כְּנֶגַע", כְּמוֹ אוֹתוֹ נֶגַע, דְּהַיְנוּ הַקָּטֵיגוֹר שֶׁהוּא לְמַעְלָה וְאֵינִי רוֹאֵהוּ, מִשָּׁם נִמְשַׁךְ נֶגַע בָּעֲווֹנִי ֹשֶאֶרְאֵהוּ לְמַטָּה בַּבַּיִת.
אוֹ יִרְצֶה, כְּנֶגַע שֶׁנִּרְאֶה בְּנִשְׁמָתִי, כִּי כָּל עָווֹן פּוֹגֵם בַּנְּשָׁמָה, נִרְאֶה לִי לְמַטָּה בְּחוּשׁ בַּבַּיִת.
וְקָרוֹב לְזֶה שָׁמַעְתִּי בְּאוֹמְרִים דְּמוֹצִיא שֵׁם רַע פּוֹגֵם בִּבְרִית הַלָּשׁוֹן, וּכְשֶׁהָאָדָם פּוֹגֵם בִּבְרִית הַלָּשׁוֹן וַדַּאי פּוֹגֵם בִּבְרִית הַמָּעוֹר, וְהֵן בְּעָווֹן נִבְרָאִים עַל יָדוֹ בָּנִים מַשְׁחִיתִים נִגְעֵי בְּנֵי אָדָם, וְעַתָּה נִרְאֶה בְּפֹעַל בַּבַּיִת, "כְּנֶגַע" כְּאוֹתוֹ הַנֶּגַע נִסְתָּר "נִרְאֶה לִי" בְּפֹעַל בַּבַּיִת.
(פְּנֵי דָוִד)
<h2>יוֹם ד'</h2>
<h3>הֲלָכוֹת</h3>
א. יוֹם מִילָה, אֵין נוֹפְלִים עַל פְּנֵיהֶם בְּבֵית הַכְּנֶסֶת, אֲפִלּוּ שֶׁאֵין הַמִילָה נַעֲשֵׂית אֶלָּא בַּבַּיִת, אִם יֵשׁ אֲבִי הַבֵּן אוֹ סַנְדָּק בְּבֵית הַכְּנֶסֶת, סַגִי. וְאַף אִם אֵין אֲבִי הַבֵּן בָּעִיר אוֹ ֹשֶמֵּת, קְרוֹבָיו הוֹלְכִים לְבֵית הַכְּנֶסֶת וּמִתְפַּלְּלִים כַּמִּנְהָג וְאֵין נוֹפְלִים עַל פְּנֵיהֶם (ת"ח ח"ג סִימָן ד'). אַף אִם נוֹלַד מָהוּל, כֵּיוָן דְּמַטִּיפִים דָּם בְּרִית מִמֶּנּוּ, אֵין נוֹפְלִים עַל פְּנֵיהֶם (הַלֶּקֶ"ט ח"ב סִימָן קס"ח).
(קֶשֶׁר גּוּדָל, סִימָן יט, סְעִיף כב-כג)
ב. מִילָה בְּתַעֲנִית צִבּוּר, אֵין נוֹפְלִים עַל פְּנֵיהֶם, אֲבָל אוֹמְרִים סְלִיחוֹת וְגַם וִדּוּי, וְאֵין אוֹמְרִים וְהוּא רַחוּם, וְאֵין בַּעַל הַבְּרִית אוֹמֵר הַתַּחֲנוּנִים, אֲבָל פָּרָשַׁת וַיְחַל חַיָּב לִשְׁמֹעַ (בֵּית דָוִד סִימָן שמ"ז). בְּמִנְחָה אִם מִתְפַּלְּלִים אֵצֶל הַתִּינוֹק, אֵין אוֹמְרִים תַּחֲנוּנִים (אַחֲרוֹנִים).
(קֶשֶׁר גּוּדָל, סִימָן יט, סְעִיף כד-כה)
<h3>מוּסָר</h3>
אִם הוּא יוֹם קְרִיאַת הַתּוֹרָה, לֹא יְדַבֵּר בְּעוֹד ֹשֶמּוֹצִיאִין סֵפֶר תּוֹרָה, כִּי שָׁעָה זוֹ הוּא שְׁעַת רַחֲמִים, וְיֵשׁ סוֹד גָּדוֹל. וְיִשְׂמַח עַל רְאִיַּת סֵפֶר תּוֹרָה וִיכַבְּדֶנּוּ וִינַשְׁקֶנּוּ. וְאִם יַעֲשֶׂה אֵיזֶה מִצְוָה מִמִּצְוַת סֵפֶר תּוֹרָה יִשְׂמַח בָּהּ, וּמִנְהָג הָעִיר שֶׁמִּי שֶׁנִּכְנְסָה אִשְׁתּוֹ בְּחֹדֶשׁ הַט' לְעִבּוּרָה, נִזְהַר לַעֲשׂוֹת הַחוֹדֶשׁ הַהוּא מִצְוַת פְּתִיחַת הַהֵיכָל. וְהוּא מִנְהָג יָפֶה וְיֵשׁ לוֹ סֵמֶך עַל דֶּרֶךְ הָאֶמֶת. וְאִם יַעֲלֶה לְסֵפֶר תּוֹרָה, יְכַוֵּן לְתַקֵּן מַה שֶּׁפָּגַם בִּכְבוֹד הַתּוֹרָה, וְאִם יִשְׂמַח בִּקְרִיאָתוֹ, יֻשְׁפָּע עָלָיו שֶׁפַע קְדֻשָּׁה מִקְּדֻּשַׁת הַסֵּפֶר תּוֹרָה.
(מוֹרֶה בְּאֶצְבַּע, סִימָן ג, סְעִיף צ)
<h3>חִדּוּשׁ עַל הַפָּרָשָׁה</h3>
<b>וְאִשָּׁה אֲשֶׁר יִשְׁכַּב אִישׁ אֹתָהּ -</b> וְאִם תֹּאמַר אַמַּאי לֹא כְּתִיב בָּהֶם כִּבּוּס בְּגָדִים? וְיֵשׁ לוֹמַר דְּמִסְתָּמָא לֹא נִטְמְאוּ בְּגָדִים כִּדְאַמְרִינָן פֶּרֶק נַעֲרָה הִיא בְּבִגְדָהּ וְכוּ' יוֹצִיא. מְפָרְשִׁים. וְעַיֵּן בְּתִקּוּנֵי זֹהָר הַקָּדוֹשׁ וּבָאַחֲרוֹנִים.
(חוֹמַת אֲנָךְ)
<h2>יוֹם ה'</h2>
<h3>הֲלָכוֹת</h3>
א. "וְהוּא רַחוּם", יֵשׁ לְאוֹמְרוֹ בְּקֵרוּב רַגְלַיִם, כִּי הוּא כְּנֶגֶד י"ח בְּרָכוֹת. וְיָבִין מַה שֶּׁמּוֹצִיא מִפִּיו, וְיִהְיוּ דְּבָרָיו רַחֲמִים וְתַחֲנוּנִים בְּהַכְנָעָה.
(צִפֹּרֶן ֹשָמִיר, סִימָן ב, סְעִיף לב)
ב. "וְהוּא רַחוּם", צָרִיךְ לְאוֹמְרוֹ בְּכַוָּנָה וּמְעֻמָּד, אֲבָל לוֹמַר בְּקוֹל רָם אֵינוֹ עִכּוּב, וְנַהֲרָא נַהֲרָא וּפַשְׁטֵיהּ.
(קֶשֶׁר גּוּדָל, סִימָן יט, סְעִיף כו)
<h3>מוּסָר</h3>
בַּעֲלוֹתוֹ לְסֵפֶר תּוֹרָה, יְבָרֵךְ בִּרְכוֹת הַתּוֹרָה הַתֵּבוֹת כְּתִקְנָן, וּבְקוֹל רָם, כְּדֵי שֶׁיַּעֲנוּ הַקָּהָל "אָמֵן". וְאַל יַקְפִּיד עַל מְקוֹם הַעֲלִיָּה שֶׁקְּרָאוּהוּ שֶׁאֵינוֹ לְפִי מַה שֶּׁסּוֹבֵר שֶׁהוּא כְּבוֹדוֹ, כִּי כָּל זֶה עֵצוֹת הַיֵּצֶר הָרָע לְהַחְטִיאוֹ וּלְטוֹרְדוֹ מֵעֲבוֹדַת ה'. וְהָרַב יוֹסֵף הָאֲזוֹבִי בְּקַעֲרַת כֶּסֶף דִּבֵּר כַּהֹגֶן לִבְנוֹ יְחִידוֹ בְֹּשִירָתוֹ הַמְלֵאָה לָהּ אמי"ר. אַחַר כָּךְ יִגְמֹר תְּפִלָּתוֹ כַּהֹגֶן, וִיכַוֵּן לְהוֹרִיד שֶׁפַע מֵעוֹלָם לְעוֹלָם, כִּי כָּל סֵדֶר הַתְּפִלָּה סֻלָּם מֻצָּב אַרְצָה וְרֹאשׁוֹ מַגִּיעַ הַשָּׁמַיְמָה, וְהַכֹּל לְצֹרֶךְ גָּדוֹל עָצוּם וְרַב וְרָם, וּמַלְאֲכֵי אֱלֹהִים עוֹלִים וְיוֹרְדִים בּוֹ.
(מוֹרֶה בְּאֶצְבַּע, סִימָן ג, סְעִיף צא-צב)
<h3>חִדּוּשׁ עַל הַפָּרָשָׁה</h3>
<b>תִּהְיֶה בְנִדָּתָהּ -</b> גִּימַטְרִיָּא "וְעַד שֶׁתָּבוֹא בַּמַּיִם", וּבַגְּמָרָא דָרִישׁ לָהּ מִקְרָא. מְפָרְשִׁים.
(חוֹמַת אֲנָךְ)
<h2>יוֹם ו'</h2>
<h3>הֲלָכוֹת</h3>
א. "יַעַנְךָ ה' בְּיוֹם צָרָה" וגו', אֲנָן בְּדִידָן בְּכֹל יוֹם שֶׁאֵין נוֹפְלִים עַל פְּנֵיהֶם, אֵין אוֹמְרִים "יַעַנְךָ" (שִׁיּוּרֵי פְּרִי חָדָשׁ סִימָן קל"א). וּכְשֶׁאוֹמֵר "יַעַנְךָ", יֹאמַר בְּכַוָּנָה וְהַכְנָעָה.
(קֶשֶׁר גּוּדָל, סִימָן כ, סְעִיף ב)
ב. אִם בָּא לְבֵית הַכְּנֶסֶת כְּשֶׁאוֹמְרִים הַצִּבּוּר סֵדֶר קְדֻשָּׁה, יֹאמַר עִמָּהֶם אַף קֹדֶם תְּפִלָּתוֹ. וְהוּא הַדִּין דְּיָכוֹל לְאוֹמְרָהּ קֹדֶם שֶׁיֹּאמַר הַב' פְּסוּקִים וּבָא לְצִיּוֹן, וַאֲנִי זֹאת בְּרִיתִי, וּמִכָּל שֶׁכֵּן שֶׁיּוּכַל לוֹמַר אַשְׁרֵי וְלַמְנַצֵּחַ אַחַר כָּךְ, כְּדֵי לְאוֹמְרָהּ עִם הַצִּבּוּר (מָגֵן אַבְרָהָם). יֵשׁ אוֹמְרִים שֶׁאֵין לוֹמַר בְּקוֹל רָם מִלּוֹת הַתַּרְגּוּם אֲשֶׁר בַּקְּדֻשָּׁה דְּסִידְרָא, וְאִיכָּא מַאן דְלָא חָשׁ, וְכָתַב הָרַב מהרח"ו זַ"ל שֶׁרַבֵּנוּ הָאָרִ"י נָהַג לְאוֹמְרָהּ בְּקוֹל רָם וְלֹא הִקְפִּיד בַּזֶּה.
(קֶשֶׁר גּוּדָל, סִימָן כ, סְעִיף ג-ד)
<h3>מוּסָר</h3>
"אַשְׁרֵי יוֹשְׁבֵי בֵיתֶךָ", צָרִיךְ לְדַקְדֵּק וּלְכַוֵּן בּוֹ הַרְבֵּה, כִּי מַה שֶּׁאָמְרוּ בְּפֶרֶק קַמָּא דִּבְרָכוֹת (דַּף ד' ע"ב): כָּל הָאוֹמֵר "תְּהִלָּה לְדָוִד" ג' פְּעָמִים, מֻבְטָח לוֹ שֶׁהוּא בֶּן הָעוֹלָם הַבָּא, אִם קוֹרֵא אוֹתוֹ בְּכַוָּנָה וְיִרְאָה וְאַהֲבָה, וְכֻלֵּי הַאי וְאוּלַי.
(קֶשֶׁר גּוּדָל, סִימָן כ, סְעִיף א)
<h3>חִדּוּשׁ עַל הַפָּרָשָׁה</h3>
<b>וּלְאִישׁ אֲשֶׁר יִשְׁכַּב עִם טְמֵאָה -</b> בַּמְּסוֹרָה: וּלְאִישׁ אֲשֶׁר יִשְׁכַּב עִם טְמֵאָה, וּלְאִישׁ בֹּשֶׁת בֶּן שָׁאוּל, וּלְאִישׁ שְׁתַּיִם מְכַסּוֹת אֶת גְּוִיוֹתֵיהנָה. כֵּן הוּא בַּמְּסוֹרָה. וְאֶפְשָׁר דְּהַמְֹּשַמֵֹּש עִם טְמֵאָה, בָּנָיו מֵתִים, וּכְמוֹ שֶׁכָּתַב רַבֵּנוּ מהר"א מִגַרְמִיזַא זַ"ל דְּזֶה סְמִיכוּת וּלְאִישׁ אֲשֶׁר יִשְׁכַּב עִם טְמֵאָה - אַחֲרֵי מוֹת. וְזֶה שֶׁאָמַר "וּלְאִישׁ אֲשֶׁר יִשְׁכַּב עִם טְמֵאָה", זֶה גּוֹרֵם "וּלְאִישׁ בֹּשֶׁת בֶּן שָׁאוּל", רָמַז לָאִישׁ הַזֶּה בֹּשֶׁת כִּי בֶּן שָׁאוּל, שֶׁבְּנוֹ יָמוּת וִיקָּבֵר וְזֶהוּ "בֶּן שָׁאוּל" פֵּרוּשׁוֹ קֶבֶר, קַרֵי בֵּהּ שְׁאוֹל. וְעֲווֹנוֹ וְעָווֹן שֶׁגָּרַם ֹשֶמֵּת בְּנוֹ שְׁנֵי הָעֲווֹנוֹת עָלָיו וְעַל הַטְּמֵאָה, "שְׁתַּיִם מְכַסּוֹת אֶת גְּוִיּוֹתֶיהנה", עֲווֹנוֹתָם עַל עַצְמוֹתָם. ודו"ק.
(נַחַל קְדוּמִים)