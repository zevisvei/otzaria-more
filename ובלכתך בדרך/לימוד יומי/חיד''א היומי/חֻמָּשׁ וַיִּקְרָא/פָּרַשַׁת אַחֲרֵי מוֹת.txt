<h1>פָּרַשַׁת אַחֲרֵי מוֹת</h1>

<h2>יוֹם א'</h2>
<h3>הֲלָכוֹת</h3>
א. יֹאמַר <b>[בִּתְפִלַּת שַׁחֲרִית]</b> "קַוֵה וְכוּ' אֵין כֵּאלֹהֵינוּ" וְכוּ'. וְשָׁמַעְתִּי כְּפִי הַפְּשָׁט "אֵין כֵּאלֹהֵינוּ", כְּנֶגֶד בָּבֶל, דִנְבוּכַדְנֶצַר גָּזַר שֶׁיִּשְׁתַּחֲווּ לַצֶּלֶם. "אֵין כַּאֲדוֹנֵינוּ", נֶגֶד מַדַּי, דְּאֲחַשְׁוֵרוֹשׁ מְכָרָנוּ לְהָמָן לַעֲבָדִים. "אֵין כְּמַלְכֵּנוּ", כְּנֶגֶד יָוָן, דְאֲלַנְסַנְדְרוֹס מָלַךְ בְּכֹל הָעוֹלָם. "אֵין כְּמוֹשִׁיעֵנוּ", נֶגֶד עֵשָׂיו (וְדוֹק כִּי קִצַּרְתִּי).
(קֶשֶּׁר גּוּדָל, סִימָן כ, סְעִיף ז)
ב. יֹאמַר אַחַר כָּל תְּפִלָּה - "עָלֵינוּ לְשַׁבֵּחַ" מְעֹמֶד, כִּי "עָלֵינוּ" בְּגִימַטְרִיָּא "וּמְעֹמֶד". וְיֹאמַר תֵּיבָה בְּתֵיבָה. לֹא יֹאמַר "אֲבָל אֲנַחְנוּ כּוֹרְעִים וּמִשְׁתַּחֲוִים", רַק יַפְסִיק אַחַר תֵּיבוֹת "לֹא יוֹשִׁיעַ", וְיֹאמַר "וַאֲנַחְנוּ מִשְׁתַּחֲוִים" וכו'. יֹאמַר "וּמוֹשַׁב יְקָרוֹ" וְלֹא יְשַׁנֶּה, וְהוּא שֶׁבַח נוֹרָא מְאֹד מָלֵא רָזִין עִילָאִין. וְעִקָּרוֹ תִּקְּנוֹ יְהוֹשֻׁעַ בִּן נוּן, וְשׁוּב תִּקֵן רַבָּן יוֹחָנָן בֵּן זַכַּאי לְאָמְרוֹ אַחַר תְּפִלָּה, כְּמוֹ שֶׁכָּתַב רַבֵּנוּ הַאַי גָּאוֹן בִּתְשׁוּבָה כְּתָב יָד, וְרַבֵּנוּ הָאֲרִ"י זַצַ"ל גִּלָה סוֹדוֹ שֶׁהוּא לְהַמְשִׁיךְ אוֹרוֹת הַמַּקִּיפִים (עַיֵּן סִדּוּר הָאֲרִיזַ"ל). אַחַר כָּךְ בְּכֹל תְּפִלָּה יֹאמַר "עַל כֵּן נְקַוֶּה לָךְ". וִיְכַוֵּן "מְהֵרָה בְּתִפְאֶרֶת עוּזָךְ" סוֹפֵי תֵּיבוֹת "כהת" שֵׁם קָדוֹשׁ.
(מוֹרֶה בְּאֶצְבַּע, סִימָן ב, סְעִיף לה-לו)
<h3>מוּסָר</h3>
כָּתַב הָרַב "אוֹר צַדִּיקִים": אֵין לַחֲלוֹץ הַתְּפִלִּין עַד שֶׁיִּלְמַד בָּהֶן תְּחִלָּה אֶחָד הַמַּרְבֶּה וְאֶחָד הַמַּמְעִיט, כִּי לֹא יִזְכֶּה הָאָדָם לִקְנוֹת ג' חֶלְקֵי הַנְּשָׁמָה נֶפֶשׁ רוּחַ נְשָׁמָה, אֶלָּא אִם כֵּן יִלְמַד בַּתְּפִלִּין, כמ"ש בר"ח שַׁעַר הַקְּדֻשָּׁה, וּבְיוֹתֵר אִם לוֹמֵד בַּתְּפִלִּין דְּרַבֵּנוּ תָּם.
(מַחֲזִיק בְּרָכָה סוֹף סִימָן כ"ה)
<h3>חִדּוּשׁ עַל הַפָּרָשָׁה</h3>
<b>בְּזֹאת יָבֹא אַהֲרֹן וגו' -</b> דּוֹרְשֵׁי רְשׁוּמוֹת אָמְרוּ כִּי שְׁלֹשָּׁה דְּבָרִים מוֹעִילִים לַתְּשׁוּבָה וּלְבַטֵּל גְּזֵירָה וּלְקָרֵב הַגְּאֻלָּה, וְהֵם: קוֹל, צוֹם, מָמוֹן, שֶׁמִּסְפָּרָם שָׁוֶה, וּשְׁלָשְׁתָּן גִּימַטְרִיָּא "זֹאת". וְזֶהוּ "בְּ<b>זֹאת</b> אֲנִי בוֹטֵחַ". זֶהוּ תֹּרֶף דִּבְרֵיהֶם. וְזֶה יֵשׁ לִרְמֹז: "וְאַף גַּם זֹא"ת בִּהְיוֹתָם בְּאֶרֶץ אֹיְבֵיהֶם לֹא מְאַסְתִּים וְלֹא גְעַלְתִּים", דְהַנֵי תְּלָת מִילֵי מוֹעִילִים לְהָגֵן בַּגָּלוּת לְקָרֵב הַגְּאֻלָּה. וְאֶפְשָׁר זֶה רֶמֶז "וַעֲצַת יְהוָה הִיא תָקוּם", "עֲצַ"ת" רָאשֵׁי תֵּבוֹת <b>עִ</b>נּוּי <b>צְ</b>דָקָה <b>תּ</b>וֹרָה, שֶׁהֵם הַשְּׁלֹשָּׁה הָאֲמוּרִים. וְדוֹק וְהַאֲרֵךְ.
(נַחַל קְדוּמִים)
<h2>יוֹם ב'</h2>
<h3>הֲלָכוֹת</h3>
א. מִנְהָג טוֹב לוֹמַר אַחַר כָּל תְּפִלָּה - "לְדָוִד ה' אוֹרִי וְיִשְׁעִי" (תְּהִלִּים כ"ז), וּבִפְרָט מֵרֹאשׁ חֹדֶשׁ אֱלוּל עַד הוֹשַׁעְנָא רַבָּא.
(מוֹרֶה בְּאֶצְבַּע, סִימָן ב, סְעִיף לז)
ב. נָהֲגוּ אַנְשֵׁי פְּרוֹבִינְצָא לוֹמַר בְּכֹל יוֹם בְּסוֹף תְּפִלָּתָם ג' פְּסוּקִים אֵלּוּ: "אַל תִּירָא מִפַּחַד פִּתְאֹם וּמִשֹּׁאַת רְשָׁעִים כִּי תָבֹא", "עֻצוּ עֵצָה וְתֻפָר דַּבְרוּ דָבָר וְלֹא יָקוּם כִּי עִמָּנוּ אֵל", "וְעַד זִקְנָה אֲנִי הוּא וְעַד שֵׂיבָה אֲנִי אֶסְבֹּל אֲנִי עָשִׂיתִי וַאֲנִי אֶשָּׁא וַאֲנִי אֶסְבֹּל וַאֲמַלֵּט". וְכָךְ הָיָה נֹהֵג הָרַב הֶחָסִיד מוהר"ר יְהוּדָה בֶּן שָׂשׂוֹן כמ"ש הָרַב מְנוֹת הַלֵּוִי (דַּף קכ"א). והרמ"ז כָּךְ הָיָה מִנְהָגוֹ וּמוֹסִיף בּוֹ נוּסַח זֶה: רִבּוֹן הָעוֹלָמִים, זַכֵּנוּ לַעֲסוֹק בַּתּוֹרָה לִשְׁמָהּ וּבְמִצְווֹת וּגְמִילוּת חֲסָדִים וּלְהַשְׁכִּים בָּהֶם וּלְהַעֲרִיב, וְזַכֵּנוּ לִרְאוֹת בְּבִנְיַן בֵּית מִקְדָּשֵׁינוּ הֶחָרֵב. אֱלֹהֵינוּ וֵאלֹהֵי אֲבוֹתֵינוּ הַרְאֵנוּ בְּבִנְיָנוֹ וכו' עַד תְּמִידִין כְּהִלְכָתָן.
(צִפֹּרֶן שָׁמִיר, סִימָן ב, סְעִיף ל"ה)
<h3>מוּסָר</h3>
לֹא יֵצֵא אָדָם מִבֵּית הַכְּנֶסֶת עַד שֶׁיְּסַיְּמוּ כֹּל הַתְּפִלָּה וכו'. סֵפֶר חֲסִידִים סִימָן תשע"ט. פֵּרוּשׁ עַד סוֹף קַדִּישׁ בַּתְרָא בְּחוֹל וּבְשַׁבָּת, וּכְבָר בְּסִימָן דִּבְסָמוּךְ הֵבִיא דְּנֶעֶנְשָׁה זְקֵנָה עַל שֶׁלֹּא הָיְתָה מַמְתֶּנֶת עַד שֶׁהָיוּ יוֹצְאִים מִבֵּית הַכְּנֶסֶת, וְשָׁמַעְתִּי בִּימֵי נְעוּרַי לֶהָרַב הַמֻּבְהָק הֶחָסִיד וְעָנָו כמהר"ר מֹשֶׁה מִזְרָחִי זַ"ל שֶׁהָיָה מַקְפִּיד וְגוֹעֵר עַל זֶה. (בְּרִית עוֹלָם עַל סֵפֶר חֲסִידִים שָׁם)
<h3>חִדּוּשׁ עַל הַפָּרָשָׁה</h3>
<b>בִּגְדֵי קֹדֶש הֵם (טז. ד) -</b> הַכָּתוּב הִ	רְגִּישׁ מַדּוּעַ לֹא יִלְבַּשׁ בִּגְדֵי זָהָב, וְעוֹד שֶׁנִּשְׁמַע קוֹלוֹ וְלֹא יָמוּת <b>[ר"ל לָמָה בְּיוֹם הַכִּפּוּרִים אֵינוֹ לוֹבֵש בִּגְדֵי זָהָב שֶׁהֵם בַּעֲלֵי פַּעֲמוֹנִים, הָרֵי נֶאֱמַר עַל לְבִישַת בִּגְדֵי זָהָב, בְּפָּרָשַת תְּצַוֶּה (כח, לה) "וְנִשְׁמַע קוֹלוֹ בְּבֹאוֹ אֶל הַקֹּדֶשׁ לִפְנֵי יְהֹוָה וּבְצֵאתוֹ וְלֹא יָמוּת", וְאֵיךְ יִנָּצֵל מִזֶה בְּיוֹם הַכִּפּוּרִים]</b>? לְזֶה אָמַר "בִּגְדֵי קֹדֶש הֵם", כְּמוֹ שֶׁאָמְרוּ זַ"ל אֵין קָטֵיגוֹר נַעֲשָׂה סָנֵיגוֹר, וְזֶה שֶׁאָמַר: אֵלּוּ "בִּגְדֵי קֹדֶש הֵם", אֲבָל הָאֲחֵרִים בִּגְדֵי קָטֵגוֹר. אִי נָמִי, אֵלּוּ בִּגְדֵי עֲנָוָה בִּגְדֵי קֹדֶש, לֹא בִּגְדֵי הִתְפָּאֲרוּת. אִי נָמִי, לְפִי שֶׁהָקָבָּ"ה חַס עַל מָמוֹנָם שֶׁל יִשְׂרָאֵל, שֶׁהַדִּין הוּא <b>[בְּבִגְדֵי יוֹם הַכִּפּוּרִים]</b> שֶׁטְּעוּנִים גְּנִיזָה, וְיִצְטָרְכוּ לְמָמוֹן מֻפְלָג בְּכֹּל שָׁנָה, זְהוּ <b>[שֶׁאָמַר]</b> "בִּגְדֵי קֹדֶשׁ" שֶׁצָּרִיךְ לְהַנִּיחָם בַּקֹּדֶשׁ <b>[בְּמָקוֹם קָדוֹשׁ]</b>. הָרַב הַגָּדוֹל מהר"ר וִידַאל צָרְפָתִי זַ"ל בִּכְתִיבַת יָד.
(חוֹמַת אֲנָךְ)
<h2>יוֹם ג'</h2>
<h3>הֲלָכוֹת</h3>
א. אַחַר תְּפִלָּה, יִשְׁתַּדֵּל לִלְמוֹד סֵדֶר הַיּוֹם בְּסֵדֶר חֹק לְיִשְׂרָאֵל, כִּי הוּא סֵדֶר נָאֶה דֶּרֶךְ קְצָרָה וּכְשֵׁרָה, וְזוֹכֶה בִּמְעַט זְמַן לִקְרוֹת תַּנַ"ךְ, וְלִשְׁנוֹת מִשְׁנָה, וּגְמָרָא, וְזֹהַר, וְהָאִישׁ הַיָּרֵא, חֹ"ק נָתַן וְלֹא יַעֲבֹר <b>[הַיְנוּ שֶׁלֹּא יַחְסִיר מִלִּקְרֹא 'חֹק לְיִשְׂרָאֵל']</b>, כִּי הוּא תּוֹעֶלֶת עָצוּם לְנַפְשׁוֹ קִרְיָ"ה נֶאֱמָנָה הַזֹּאת נָעֳמִי <b>[ר"ל קְרִיאָה בְּרוּרָה וּבִנְעִימָה]</b>. וְגַם יִלְמוֹד תַּנַ"ךְ בְּתַּרְגּוּם, כמ"ש הָאֲרִ"י זַצַ"ל, וְשָׁם יִמְצָא הַכֹּל מוּכָן. אָמְנָם יֵשׁ בּוֹ טָעֻיּוֹת הַרְבֵּה, וְצָרִיךְ לְהָבִין וּלְהַרְגִּישׁ הַטָּעוּת. וּבִנְבִיאִים וּכְתוּבִים יִלְמוֹד פַּעַם אַחַת מִקְרָא וּפַעַם תַּרְגּוּם.
(מוֹרֶה בְּאֶצְבַּע, סִימָן ג, סְעִיף צג)
ב. יַשְׁלִים בְּכֹל יוֹם צ' אָמֵנִים, ד' קְדוּשׁוֹת, י' קַדִּישִׁים, ק' בְּרָכוֹת, רָאשֵׁי תֵּבוֹת "צַדִּיק", וְהוּא אֶחָד מִתִּיקוּנֵי צַדִי"ק יְסוֹ"ד עוֹלָם.
(צִפֹּרֶן שָׁמִיר, סִימָן ט, סְעִיף קלג)
<h3>מוּסָר</h3>
רַבֵּנוּ הָאֲרִ"י זַצַ"ל א'ב הוּא רָאָה וְהִתְקִין לִלְמוֹד תַּנַ"ךְ פְּסוּקִים בַּתַּרְגּוּם, מִשְׁנָה, גְּמָרָא, זֹהַר, כְּנֶגֶד עוֹלָמוֹת אבי"ע <b>[אֲצִילוּת בְּרִיאָה יְצִירָה עֲשִׂיָה]</b>, וּשְׁאַר כַּוָּנוֹת. וּכְבָר סִדְּרוּ סֵפֶר "חֹק לְיִשְׂרָאֵל" מְסֻדָּר וּמְתֻקָּן בְּכֹל פָּרָשָׁה וּפָרָשָׁה, וַאֲנִי בְּעָנְיִי הוֹסַפְתִּי בְּכָל יוֹם שֶׁיִּלְמְדוּ קְצָת מוּסָר וּקְצָת דִּינִים מֵהַרַמְבַּ"ם וכו'. וּמִכָּאן תּוֹכָחָה לְתַלְמִידֵי חֲכָמִים שֶׁאֵינָם רוֹצִים לִלְמוֹד כִּי אִם גְּמָרָא וּפוֹסְקִים, וּמְבַזִּים בְּלִבָּם לְתַלְמִידֵי חֲכָמִים שֶׁלּוֹמְדִים תַּנַ"ךְ וּמִשְׁנָיוֹת וְסִפְרֵי מוּסָר, וְהֵן בְּעָווֹן לֹא יָבִינוּ כִּי הָאַף אָמְנָם דְלִימוּד הַגְּמָרָא יָקָר מִכֹּל, וְאֵין לוֹ לְהָקָּבָּ"ה אֶלָּא ד' אַמּוֹת שֶׁל הֲלָכָה וכו', מִכֹּל מָקוֹם כֹּל זֶה הַיְנוּ לְלוֹמֵד תּוֹרָה לִשְׁמָה בַּעֲנָוָה, וְנִזְהַר בְּדִקְדּוּקֵי מִצְווֹת כְּמוֹ הָרִאשׁוֹנִים שֶׁהָיוּ קְדוֹשִׁים מְאֹד...
(דְּבַשׁ לְפִי מַעֲרֶכֶת ת' אוֹת מ"א)
<h3>חִדּוּשׁ עַל הַפָּרָשָׁה</h3>
<b>כִּי בַיּוֹם הַזֶּה יְכַפֵּר עֲלֵיכֶם לְטַהֵר אֶתְכֶם מִכֹּל חַטֹּאתֵיכֶם לִפְנֵי יְהֹוָה תִּטְהָרוּ (טז. ל) -</b> אֶפְשָׁר בְּמָה שֶׁכָּתַב הַרַמְבַּ"ם שֶׁהַתְּשׁוּבָה הִיא שֶׁיִּתְחָרֵט וְיָעִיד עָלָיו ה' שֶׁלֹּא יָשׁוּב לַחֲטֹא, וְזֶה שֶׁאָמַר "כִּי בַיּוֹם הַזֶּה יְכַפֵּר עֲלֵיכֶם", וְהָיָה לוֹ לוֹמַר "כִּי הַיּוֹם הַזֶּה יְכַפֵּר עֲלֵיכֶם", אֲבָל רָמוּז שֶׁקֹּדֶם יֵשׁ דָּבָר, וְזֶה הַדָּבָר "בַיּוֹם הַזֶּה" בְּצֵרוּף יוֹם הַזֶּה "יְכַפֵּר עֲלֵיכֶם", דְּהַיְנוּ תְּשׁוּבָה בַּיּוֹם הַזֶּה יְכַפֵּר עֲלֵיכֶם, בִּתְנַאי "לִפְנֵי ה'", שֶׁתְּקַבְּלוּ לִפְנֵי ה', כִּי "תִּטְהָרוּ" וְלֹא תֶּחֶטָאוּ.
(נַחַל קְדוּמִים)
<h2>יוֹם ד'</h2>
<h3>הֲלָכוֹת</h3>
א. קֹדֶם הֲסָרַת הַתְּפִלִּין, יֹאמַר פָּרָשַׁת "וַיֹּאמֶר אִם שָׁמוֹעַ תִּשְׁמַע לְקוֹל יְהֹוָה אֱלֹהֶיךָ וְהַיָּשָׁר בְּעֵינָיו תַּעֲשֶׂה וְהַאֲזַנְתָּ לְמִצְוֹתָיו וְשָׁמַרְתָּ כָּל חֻקָּיו" וכו' עֲלֶי"ךָ כִּ"י אֲנִ"י יְהוָ"ה רֹפְאֶךָ", וִיכַוֵּין בְּד' יודי"ן דְּע"ב. וְיָסִיר תְּפִלָּה שֶׁל רֹאשׁ מֵעֹמֶד וְיַצְנִיעֵנָה בַּכִּיס, וְיָסִיר הַתְּפִלִּין שֶׁל יָד מִיֹּשֶׁב וְיַצְנִיעֵם בַּכִּיס (שַׁעַר רוה"ק מֵהָאֲרִ"י זַ"ל).
(קֶשֶׁר גּוּדָל, סוֹף הַסֵפֶר, סְעִיף יב)
ב. יִתְפַּלֵּל כְּמוֹ שֶׁהָיָה מִתְפַּלֵּל רַבִּי עֲקִיבָא בְּכֹל יוֹם: "יְהִי רָצוֹן שֶׁלֹּא אֶכְעוֹס וְלֹא אַכְעִיסֶךָ" (חֲרֵדִים בְּשֵׁם פִּרְקֵי ר"ע).
(צִפֹּרֶן שָׁמִיר, סִימָן ג, סְעִיף לו)
<h3>מוּסָר</h3>
כָּל מִי שֶׁיֵּשׁ לוֹ צָרָה אוֹ חֹלִי, יְסַדֵּר תְּפִלָּה לְהִתְפַּלֵּל לִפְנֵי ה' בְּכַוָּנָה. וְאִם אֵינוֹ בָּקִי כָּל כָּךְ בִּלְשׁוֹן הַקֹּדֶשׁ, יִתְפַּלֵּל בַּלָּשׁוֹן שֶׁהוּא בָּקִי בּוֹ. וְכֵן כָּל יוֹם יִתְפַּלֵּל עַל הַתְּמָדַת הַבְּרִיאוּת לַעֲבוֹדָתוֹ, וְשֶׁיִּנָּצֵל מִיֵּצֶר הָרַע וּמִכָּל חֵטְא, וְשֶׁלֹּא יִמָּצֵא פְּסוּל בְּזַרְעוֹ, וְשֶׁיּוּכַל לְהַדְרִיךְ בָּנָיו לַעֲבוֹדַת ה', וְלַעֲסֹק בְּתוֹרָתוֹ הַקְּדוֹשָׁה.
(צִפֹּרֶן שָׁמִיר, סִימָן יב, סְעִיף רז)
<h3>חִדּוּשׁ עַל הַפָּרָשָׁה</h3>
<b>כִּי בַיּוֹם הַזֶּה יְכַפֵּר עֲלֵיכֶם לְטַהֵר אֶתְכֶם מִכֹּל חַטֹּאתֵיכֶם לִפְנֵי יְהֹוָה תִּטְהָרוּ (טז. ל) -</b> תֵּבַת "תִּטְהָרוּ" לִכְאוֹרָה יֶתֶר. אָמְנָם ה' לוֹ צִוָּה כִּי הִנֵּה מַה טוֹב לְעַנּוֹת נֶפֶשׁ בַּיוֹם הַקָּדוֹשׁ, וּבְרִית כְּרוּתָה מִבַּעַל הָרַחֲמִים כִּי בַּיּוֹם הַזֶּה יְכַפֵּר, אָמְנָם, תִּטְהָרוּ, לָסוּר מִמּוֹקְשֵי סִבַּת הַחֲטָאִים אֲשֶׁר עֲשִׂיתֶם, שֶׁאִם לָאו לֹא עֲשִׂיתֶם כְּלוּם, וְיוֹם הַכִּפּוּרִים אֵינוֹ מְכַפֵּר אֶלָּא לַשָּׁבִים, כְּרַבָּנָן, וְהַתְּשׁוּבָה עִקָּרִית הִיא לְהַכְרִית שֹׁרֶשׁ פּוֹרֶה רוֹשׁ וְלַעֲנָה, כַּדָּבָר הָאָמוּר.
(דְּבָרִים אֲחַדִים דָּרוּשׁ כג)
<h2>יוֹם ה'</h2>
<h3>הֲלָכוֹת</h3>
א. בְּבוֹאוֹ לַבַּיִת לִטְעֹם מִדֵּי צַפְרָא, יִזָּהֵר בְּבִרְכַּת הָאֹכֶל וְהַמַּשְׁקֶה, וְשֶׁיִּהְיֶה בּוֹ שִׁעוּר בְּרָכָה אַחֲרוֹנָה.
(מוֹרֶה בְּאֶצְבַּע, סִימָן ג, סְעִיף צד)
ב. יִזָּהֵר לִקְבּוֹעַ עִתִּים לַתּוֹרָה בַּיּוֹם עַל כָּל פָּנִים.
(מוֹרֶה בְּאֶצְבַּע, סִימָן ג, סְעִיף קיז)
<h3>מוּסָר</h3>
וְתֵימַהּ הוּא עַל בְּנֵי אָדָם אֲשֶׁר שִׁבְתָּם וְקִימָתָם וְכָל מַעֲיָינָם בְּסֵדֶר אֲכִילָתָם, עִם בְּנֵי בֵּיתָם נוֹעֲצוּ יַחְדָּו מַה נֹּאכַל הַיּוֹם וּמָה נֹאכַל מָחָר, וְעוֹשִׂים שַׁקְלָא וְטַרְיָא וּמַסְקָנָא. וַהֲלֹא הָאֲכִילָה הִיא מֵהַג' דְּבָרִים אֲשֶׁר בְּנֵי אָדָם דּוֹמִין לַבְּהֵמָה, הַטּוֹב הוּא לָשֵׂאת וְלָתֵת וּלְאַבֵּד הַזְּמַן בְּמַה שֶׁדּוֹמִים לַבְּהֵמָה, וּבְמַה שֶׁדּוֹמִין לְמַלְאָכִים הִיא הַדַּעַת לֹא יַעֲלֶה עַל לֵב לְיַשֵּׁר דַּעֲתָם וּמִדָּתָם וּמְסִלּוֹת לְבָבָם וְלָשֵׂאת וְלָתֵת בְּסֵדֶר עֲבוֹדַת ה', וְלֹא בָּא בְּפִיהֶם, אָמַרְתִּי שֶׁגַּם זֶה הֶבֶל וְחֹלִי רַע.
(צִפֹּרֶן שָׁמִיר, סִימָן ג, סְעִיף מה)
<h3>חִדּוּשׁ עַל הַפָּרָשָׁה</h3>
<b>וְשָׁפַךְ אֶת דָּמוֹ וְכִסָּהוּ -</b> תַּנְיָא בְּחֻלִּין (דַּף פ"ז) בְּמָה שֶׁשָּׁפַךְ בּוֹ יְכַסֶּה, שֶׁלֹּא יְכַסֶּנּוּ בַּרֶגֶל שֶׁלֹּא יִהְיוּ מִצְווֹת בְּזוּיוֹת עָלָיו. עַיֵּן שָׁם. וְאָמְרוּ בְּתַנְחוּמָא פָּרָשַׁת וַיִּגַּשׁ: אָמַר רַבִּי שִׁמְעוֹן בֶּן יוֹחַאי אָמַר הָקָּבָּ"ה לְיִשְׂרָאֵל הֱיוּ מְכַבְּדִין אֶת הַמִּצְווֹת שֶׁהֵן שְׁלוּחַי, וּשְׁלוּחוֹ שֶׁל אָדָם כְּמוֹתוֹ, אִם כִּבַּדְתָּ אוֹתָם כְּאִלּוּ לִי כִּבַּדְתָּנִי. וְאִם בִּזִּיתָ אוֹתָם כְּאִלּוּ לִכְבוֹדִי בִּזִּיתָ. עַיֵּן שָׁם. וְהָאִישׁ הַיָּרֵא חֲרָדָה יִלְבַּשׁ בְּעֵת שֶׁמְקַיֵּם מִצְוָה אוֹ מִתְפַּלֵּל אוֹ לוֹמֵד בַּתּוֹרָה יִהְיֶה בְּכָבוֹד גָּדוֹל כְּדָת מַה לַּעֲשׂוֹת.
(חוֹמַת אֲנָךְ)
<h2>יוֹם ו'</h2>
<h3>הֲלָכוֹת</h3>
א. יִזָּהֵר לִקְרֹא מִקְרָא כָּל כ"ד תַּנַ"ךְ חוֹזֵר חָלִילָה, וְהַרִאשוֹנִים הָיוּ קוֹרִין לכ"ד "מִקְדָּשׁ יָהּ", וְעַדַיִין בְּעָרֵי הַמַּעֲרָב קוֹרִין לוֹ "מקשייה", וְשָׁאַלְתִּי מַאי קַשְׁיָא לְהוּ, וְאֵין פּוֹתֵר, וְאָמַרְתִּי לָהֶם שֶׁרְצוֹנָם לוֹמַר "מִקְדָּשׁ יָהּ", וּבְפִי הֶהָמוֹן נִשְׁאַר "מקשייה".
(מוֹרֶה בְּאֶצְבַּע, סִימָן ג, סְעִיף קיח)
ב. כְּבָר נוֹדַע סְגוּלַת סֵפֶר תְּהִלִּים נוֹרָא מְאֹד. יִזָּהֵר לִקְרוֹת מִמֶּנּוּ שִׁעוּר בְּכָל יוֹם אוֹ לְפָחוֹת בְּכָל שָׁבוּעַ, בְּאֹפֶן כִּי מִשְׁנָה, זֹהַר, תְּהִלִּים, כ"ד, לֹא יָסוּרוּ מִמֶּנּוּ, וְחוֹזֵר אֲלֵיהֶם כְּפִי כֹּחוֹ, וְסִימָנָךְ זְכוּתָ"ם יָגֵן, רָאשֵׁי תֵּבוֹת <b>זֹ</b>הַר, <b>כ</b>"ד, <b>וּתְ</b>הִלִּים, <b>מִ</b>שְׁנָיוֹת, כִּי הַלִּמּוּד בָּהֶם יָגֵן בָּעוֹלָם הַזֶּה וּבָעוֹלָם הַבָּא בְּלִי סָפֵק.
(מוֹרֶה בְּאֶצְבַּע, סִימָן ג, סְעִיף קיט)
<h3>מוּסָר</h3>
כְּשֶׁיֵּלֵךְ לַעֲסָקָיו, יִזָּהֵר מְאֹד מְאֹד בְּכַמָּה לָאוִין שֶׁהוּא מְזֻמָּן לְקַיֵּם אַזְהָרָתוֹ יִתְבָּרַךְ, אוֹ לַעֲבוֹר חַס וְשָׁלוֹם, וּמֵהֵם: גֶּזֶל, גְּנֵבָה, אוֹנָאָה, שֶׁקֶר, מִרְמָה, עָוֵל בְּמִדָּה בַּמִּשְׁקָל וּבַמְשׂוּרָה, גּוֹנֵב דַּעַת הַבְּרִיּוֹת, אָבַק רִבִּית, לֹא תִּגּוֹשׂ, עֹשֶׁק שְׂכַר שָׂכִיר, שְׁבוּעַת שֶׁקֶר, מַחֲלִיף בְּדִּבּוּרוֹ, אִינְהוּ וְאַבִיזְרַיְיהוּ וְדִכְוָתַיְּיהוּ, אַשְׁרָיו אִם יִנָּצֵל מִכֻּלָּם. וִיכַוֵּין שֶׁהוֹלֵךְ לְמַשָּׂא וּמַתָּן לְכַלְכֵּל בֵּיתוֹ בְּכָבוֹד, וְשֶׁלֹּא יִמּוֹט, וּבְדַעְתּוֹ לִיזָהֵר בְּכֹל מָה שֶׁהִזְהִירָה תּוֹרָה מִדְאוֹרַייתָא וְדִבְרֵי סוֹפְרִים, וְיִהְיוּ כָּל מַעֲשָׂיו לְשֵׁם שָׁמַיִם.
(מוֹרֶה בְּאֶצְבַּע, סִימָן ג, סְעִיף צז)
<h3>חִדּוּשׁ עַל הַפָּרָשָׁה</h3>
<b>וּשְׁמַרְתֶּם אֶת חֻקֹּתַי וְאֶת מִשְׁפָּטַי אֲשֶׁר יַעֲשֶׂה אֹתָם הָאָדָם וָחַי בָּהֶם -</b> בְּהַקְדִּים מַה שֶׁאָמְרוּ זַ"ל דְּאִם יַעֲשֶׂה מִצְוָה בְּכֹל יוֹם, אוֹתוֹ יוֹם נִתְקָן, וְאִם לָאו, נִדְחֶה אוֹתוֹ יוֹם, וְאֵין אוֹתוֹ יוֹם נִמְנֶה מֵחַיֵּי הָאָדָם, וְלֹא יֻדַּח מִמֶּנּוּ, אֲבָל בְּקַיְימוֹ הַמִּצְווֹת יוֹם יוֹם נִתְקָנִים, וְזֶה שֶׁנֶּאֱמַר "וּשְׁמַרְתֶּם אֶת חֻקֹּתַי וְאֶת מִשְׁפָּטַי", הֲלֹא תֵּדְעוּ "אֲשֶׁר יַעֲשֶׂה אֹתָם הָאָדָם וָחַי בָּהֶם", נֶחְשָׁבִים חַיִּים, שֶׁנִּתְקָנִים הַיָּמִים וּבָאִים בְּמִסְפָּר חַיָּיו. וְזֶה שֶׁאָמְרוּ רַבּוֹתֵינוּ זִכְרוֹנָם לִבְרָכָה "רְשָׁעִים בְּחַיֵּיהֶם נִקְרָאִים מֵתִים", שֶׁהַיָּמִים נָדְדוּ הָלְכוּ וְאֵין אֵלּוּ חַיִּים, וְלָכֵן קְרוּיִים מֵתִים.
(אַהֲבַת דָוִד דְּרוּשׁ ו)