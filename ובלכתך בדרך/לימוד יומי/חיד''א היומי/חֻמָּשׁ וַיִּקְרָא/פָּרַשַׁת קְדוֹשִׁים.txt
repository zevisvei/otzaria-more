<h1>פָּרַשַׁת קְדוֹשִׁים</h1>

<h2>יוֹם א'</h2>
<h3>הֲלָכוֹת</h3>
א. הַנְהָגוֹת הָרֹא"שׁ אֲשֶׁר צִוָּה לְבָנָיו, יִהְיוּ לְטוֹטָפוֹת בֵּין עֵינָיו, וְיִקְרָאֵם פַּעַם אֶחָד בְּשָׁבוּעַ.
(מוֹרֶה בְּאֶצְבַּע, סִימָן ג, סְעִיף קכ)
ב. סֵדֶר הַמִּצְווֹת קָצָר שֶׁסִּדֵּר הַגָּאוֹן הרש"ך <b>[הָרַב שְׁלֹמֹה כֹּהֵן]</b>, סֵדֶר קָצָר נָאֶה וְיָאֶה, לֹא יַעֲבֹר מִלִּקְרוֹת וְלִשְׁנוֹת בּוֹ, וְאַשְׁרָיו הַקּוֹרֵא אוֹתוֹ בְּכָל שָׁבוּעַ.
(מוֹרֶה בְּאֶצְבַּע, סִימָן ג, סְעִיף קכא)
<h3>מוּסָר</h3>
יִבְטַח בַּה' בְּמַּשָׂאוֹ וּבְמַתָּנוֹ וּבְכֹל דָּבָר, וְזָכַרְתָּ כִּי הוּא הַנּוֹתֵן לְךָ כֹּחַ לַעֲשׂוֹת חַיִל, וְלֹא יִסְבֹּר שֶהַצְלָחָתוֹ מִכֹּחַ דַּעְתּוֹ וַחֲרִיפוּתוֹ, כִּי הַכֹּל מִמֶּנּוּ יִתְבָּרַךְ, כִּי כַּמָּה חֲרִיפִים עֲנִיִּים מְרוּדִים, וְכַמָּה טִפְּשִׁים עֲשִׁירִים בְּיוֹתֵר הֵם.
(מוֹרֶה בְּאֶצְבַּע, סִימָן ג, סְעִיף צח)
<h3>חִדּוּשׁ עַל הַפָּרָשָׁה</h3>
<b>אֶל כָּל עֲדַת בְּנֵי יִשְׂרָאֵל וכו' קְדֹשִׁים תִּהְיוּ וכו' -</b> רֶמֶז שֶׁדָּבָר שֶׁבִּקְדֻשָּׁה צָרִיךְ עֲשָׂרָה, לָכֵן אָמַר "עֲדַת", כִּי "עֲדַת" הִיא עֲשָׂרָה, קְדוֹשִׁים וכו'. מְפָרְשִׁים.
(חוֹמַת אֲנָךְ)
<h2>יוֹם ב'</h2>
<h3>הֲלָכוֹת</h3>
א. אַחַר אֲכִילָה שֶׁהוֹלֵךְ לַעֲסָקָיו, יַעֲשֶׂה עוֹד הֲכָנָה כְּמוֹ שֶׁעָשָׂה בַּבֹּקֶר, לִתֵּן בְּדַעְתּוֹ כַּמָּה לָאוִין לְפָנָיו, אִם יְקַיְימָם אַשְׁרָיו, וְאִם יַעֲבֹר עֲלֵיהֶם אוֹי לוֹ, וּכְמוֹ שֶׁכָּתַבְתִּי לְעֵיל אוֹת צ"ז, וְעַכְשָׁו בְּיוֹתֵר צָרִיךְ לִיזָהֵר כִּי הוּא שָׁבֵעַ וְשָׂמֵחַ, וְגַם כִּי יִנָּטוּ צִלְלֵי עֶרֶב מַתְחִיל לְהִתְגַּבֵּר מִדַּת הַדִּין, וְיֵצֶר הָרַע מִתְגַּבֵּר.
(מוֹרֶה בְּאֶצְבַּע, סִימָן ג, סְעִיף קכב)
ב. אִם יְטַיֵּל, שֶׁכָּךְ הֻרְגַּל, יְכַוֵּין לְשֵׁם שָׁמַיִם, שֶׁהוּא מְטַיֵּל לִהְיוֹת בָּרִיא לַעֲבוֹדָתוֹ יִתְבָּרַךְ, וְשֶׁיִּהְיֶה לִבּוֹ רָחָב לְהִתְנַהֵג בְּכָל עִנְיָנָיו כַּהֹגֶן.
(מוֹרֶה בְּאֶצְבַּע, סִימָן ג, סְעִיף קכג)
<h3>מוּסָר</h3>
יִזָּהֵר לְקַיֵּם מִצְוַת עֲשֵׂה (דְּבָרִים כד, טו) "בְּיוֹמוֹ תִתֵּן שְׂכָרוֹ", כִּי הִיא מִצְוָה גְּדוֹלָה עַד מְאֹד, וְהַפּוֹעֵל, אֵלָיו הוּא נוֹשֵׂא אֶת נַפְשׁוֹ.
(מוֹרֶה בְּאֶצְבַּע, סִימָן ג, סְעִיף צט)
<h3>חִדּוּשׁ עַל הַפָּרָשָׁה</h3>
<b>אִישׁ אִמּוֹ וְאָבִיו תִּירָאוּ וְאֶת שַׁבְּתֹתַי תִּשְׁמֹרוּ -</b> דָּרְשׁוּ רַבּוֹתֵינוּ זִכְרוֹנָם לִבְרָכָה וְהֵבִיאוֹ רַשִׁ"י: "אִישׁ" לְמִעוּטֵי אִשָּׁה שֶׁרְשׁוּת אֲחֵרִים עָלֶיהָ. וְאֶפְשָׁר שֶׁלְּזֶה סָמַךְ "וְאֶת שַׁבְּתֹתַי תִּשְׁמֹרוּ", לוֹמַר כְּשֵׁם שֶׁפָּטַרְתִּי לָאִשָּׁה מִכִּבּוּד אָב וָאֵם לְפִי שֶׁרְשׁוּת אֲחֵרִים עָלֶיהָ, כָּךְ אַתָּה פָּטוּר מִלְּכַבֵּד אֲבִיךָ אִם יֹאמַר חַלֵּל שַׁבָּת לְפִי שֶׁרְשׁוּתִי עָלֶיךָ, וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְזֶה שֶׁאָמַר "וְאֶת שַׁבְּתֹתַי תִּשְׁמֹרוּ אֲנִי ה' אֱלֹהֵיכֶם", שֶׁאֲנִי מוֹשֵׁל בָּכֶם.
וְרַבֵּנוּ הָאֲרִ"י זַצַ"ל פֵּרֵשׁ כִּי הַמְחַדֵּשׁ חִדּוּשֵׁי תּוֹרָה בְּשַׁבָּת, גּוֹרֵם כָּבוֹד גָּדוֹל לְאָבִיו בָּעוֹלָם הַבָּא כְּמוֹ שֶׁמּוּבָא בְּזֹהַר הַקָּדוֹשׁ, וְזֶה שֶׁאָמַר "אִישׁ אִמּוֹ וְאָבִיו תִּירָאוּ" לְכַבְּדָם עַל יְדֵי חִדּוּשֵׁי תּוֹרָה בְּשַׁבָּת, וְזֶהוּ "וְאֶת שַׁבְּתוֹתַי תִּשְׁמֹרוּ".
(נַחַל קְדוּמִים)
<h2>יוֹם ג'</h2>
<h3>הֲלָכוֹת</h3>
א. יִזָּהֵר בִּתְפִלַּת מִנְחָה לְאוֹמְרָהּ בִּזְמַנָּהּ וּבְצִבּוּר, מְעֻטָּף בְּטַלִּית, וְגַם מְעֻטָּר בִּתְפִלִּין כְּסֵדֶר רַבֵּנוּ תָּם, וְלֹא יְבָרֵךְ עֲלֵיהֶם, וּדְלָא כְּ"מַצַּת שִׁמּוּרִים", וּכְבָר הִשִּׂיג עָלָיו הרמ"ז זלה"ה (אִגְּרוֹת הרמ"ז סִימָן ה').
(מוֹרֶה בְּאֶצְבַּע, סִימָן ג, סְעִיף קכה)
ב. כְּשֶׁהָיָה להאר"י זַ"ל לִפְרוֹעַ שְׂכַר שָׂכִיר, הָיָה מִשְׁתַּדֵּל לְפוֹרְעוֹ קֹדֶם מִנְחָה, שֶׁהָיָה אוֹמֵר אֵיךְ אֶעֱמֹד לְהִתְפַּלֵּל מִנְחָה לִפְנֵי ה' וּבָאָה לְיָדִי מִצְוָה גְּדוֹלָה וְלֹא קִיַּימְתִיהָ. וּמִזֶּה יִקַּח הָאָדָם מוּסָר שֶׁקֹּדֶם מִנְחָה יְכַוֵּין רַעֲיוֹנָיו וִיהַרְהֵר תְּשׁוּבָה. וְאִם יוּכַל לִלְמוֹד קֹדֶם מִנְחָה מְעַט, טוֹב מְאֹד.
(קֶשֶׁר גּוּדָל, סוֹף הַסֵּפֶר, סְעִיף טז)
<h3>מוּסָר</h3>
יִזָּהֵר בַּחֲזָרַת שְׁלִיחַ צִבּוּר <b>[שֶׁל מִנְחָה]</b> לַעֲנוֹת אָמֵן דִּבְרָכוֹת וְאָמֵן דְּקַדִּישִׁים. וְאָמְרוּ חֲכָמֵינוּ זִכְרוֹנָם לִבְרָכָה (בְּרָכוֹת ו' ע"ב): "לְעוֹלָם יְהֵא אָדָם זָהִיר בִּתְפִלַּת מִנְחָה". וְהַזְּהִירוּת הוּא בְּכֹל פְּרָטֶיהָ וְעִנְיָינֶיהָ כְּלָל וּפְרָט, כִּי הוּא זְמַן דִּין. וְעוֹד יֵשׁ טַעַם עַל דֶּרֶךְ הָאֱמֶת. וּתְפִלָּה רִאשׁוֹנָה בָּעוֹלָם הָיְתָה מִנְחָה שֶׁל אָדָם הָרִאשׁוֹן.
(מוֹרֶה בְּאֶצְבַּע, סִימָן ג, סְעִיף קכח)
<h3>חִדּוּשׁ עַל הַפָּרָשָׁה</h3>
<b>וְאָהַבְתָּ לְרֵעֲךָ כָּמוֹךָ -</b> רַבּוֹתֵינוּ זִכְרוֹנָם לִבְרָכָה אָמְרוּ "זֶה כְּלָל גָּדוֹל בַּתּוֹרָה", וּמִלְּבַד <b>[הַטַּעַם]</b> הַפָּשׁוּט, יֵשׁ לוֹמַר בְּמָה שֶׁאָמְרוּ זַ"ל דְּעַל שִׂנְאַת חִנָּם נֶחֱרַב בֵּית הַמִּקְדָּשׁ, וְאִם הָיוּ מְקַיְּמִים "וְאָהַבְתָּ לְרֵעֲךָ כָּמוֹךָ" לֹא הָיָה נֶחֱרַב, וְעַתָּה שֶׁנֶּחֱרַב אֵין לְךָ בִּטּוּל תּוֹרָה יוֹתֵר מִזֶּה, עַל דֶּרֶךְ שֶׁאָמְרוּ פֶּרֶק קַמָּא דְחֲגִיגָה. וְכֵיוָן דְּעַל יְדֵי בִּטּוּל מִצְוַת עֲשֵׂה "וְאָהַבְתָּ לְרֵעֲךָ כָּמוֹךָ" בְּשִׂנְאַת חִנָּם נִתְבַּטֵּל הַשָּׁלוֹם, זֶה גָּרַם שֶׁחָרַב בֵּית הַמִּקְדָּשׁ שֶׁעִקָּרוֹ לַקָּרְבָּנוֹת שֶׁנִּקְרְאוּ "שָׁלוֹם", כְּמוֹ שֶׁאָמְרוּ בְּיַלְקוּט תְּהִלִּים (מִזְמוֹר פ"ה).
(כִּסֵּא דָּוִד דְּרוּשׁ יג)
<h2>יוֹם ד'</h2>
<h3>הֲלָכוֹת</h3>
א. בִּתְפִלַּת מִנְחָה, הָיָה רַבֵּנוּ הָאֲרִ"י זַ"ל נוֹתֵן צְדָקָה, אַךְ לֹא בְּעַרְבִית שֶׁהוּא זְמַן דִּין.
(קֶשֶׁר גּוּדָל, סוֹף הַסֵּפֶר, סְעִיף טו)
ב. יִזָּהֵר מְאֹד לְהִתְפַּלֵּל <b>[תְּפִלַּת עַרְבִית]</b> כַּהֹגֶן, לְהוֹצִיא הַתֵּיבוֹת כְּתִקְְּנָן וְהִלְכָתָן. וְיַחְשֹׁב שֶׁהוּא מְבָרֵךְ לְמֶלֶךְ הַכָּבוֹד, חֲרָדָה יִלְבַּשׁ וּרְעָדָה יִתְעַטֵּף. וְעוֹד כִּי מִדַּת הַדִּין הִיא בְּחִינַת הַלַּיְלָה וְהִיא גּוֹבֶרֶת עַתָּה, וְצָרִיךְ לִיזָהֵר מְאֹד מְאֹד.
(מוֹרֶה בְּאֶצְבַּע, סִימָן ב, סְעִיף כא)
<h3>מוּסָר</h3>
בְּבוֹאוֹ לַבַּיִת אוֹ בִּימֵי חָרְפּ"וֹ לֵילוֹת הַחֹרֶף, שֶׁהוֹלֵךְ לַעֲסָקָיו לְמִבְדָּק בְּכִתְבֵי חוּשְׁבָּנֵיהּ, לֹא יָסִיר מוֹרָא שָׁמַיִם מֵעָלָיו. וְטוֹב לוֹמַר בֵּין הַפְּרָקִים "שִׁוִּיתִי ה' לְנֶגְדִּי תָּמִיד" (תהלים טז, ח), אַשְׁרֵי אִישׁ שֶׁלֹּא יִשְׁכָּחֶךָ וכו' (תְּפִלַּת מוּסָף לר"ה).
(מוֹרֶה בְּאֶצְבַּע, סִימָן ב, סְעִיף לח)
<h3>חִדּוּשׁ עַל הַפָּרָשָׁה</h3>
<b>וּנְטַעְתֶּם כָּל עֵץ מַאֲכָל -</b> סֵמֶך לְמָּה שֶׁאָמְרוּ "בֵּן חָמֵשׁ לַמִּקְרָא", כִּי הַבָּנִים נִמְשְׁלוּ לְעֵץ וּפְרִי, וּשְׁלֹשָּׁה שָׁנִים עֲרֵלִים שֶׁאֵין מַכְנִיסִין הַתִּנוֹק לִלְמוֹד, וְהָרְבִיעִי "כֹּל פִּרְיוֹ קֹדֶשׁ", מְלַמְּדִין אוֹתוֹ הָאוֹתִיּוֹת וְהַנְּקֻדּוֹת, וּבַשָּׁנָה הַחֲמִישִׁית "תֹּאכְלוּ אֶת פִּרְיוֹ" שֶׁיּוֹדֵעַ מִקְרָא, לְהוֹסִיף וכו' שֶׁמִּכָּאן וָאֵלַךְ מוֹסִיפִין לְלַמְּדוֹ כָּל הָאַרְבָּעָה וְעֶשְׂרִים, מִשְׁנָה וְתַלְמוּד. מְפָרְשִׁים.
וְאֶפְשָׁר לִרְמֹז כִּי רָאשֵׁי תֵּבוֹת "שָׁנִים יִהְיֶה לָכֶם עֲרֵלִים" גִּימַטְרִיָּא "שְׁמַע", דִּכְשֶׁמַתְחִיל לְדַּבֵּר מְלַמְּדוֹ פָּסוּק שְׁמַע.
(חוֹמַת אֲנָךְ)
<h2>יוֹם ה'</h2>
<h3>הֲלָכוֹת</h3>
א. יִקְרָא קְרִיאַת שְׁמַע כַּהֹגֶן תֵּיבָה בְּתֵּיבָה, וְסֵדֶר הַמְתֻּקָּן מֵהָאֲרִ"י זַצַ"ל.
(צִפֹּרֶן שָׁמִיר, סִימָן ח, סְעִיף קטז)
ב. בְּשָׁכְבוֹ, יְהַרְהֵר בְּדִבְרֵי תּוֹרָה בְּמָה שֶׁלָּמַד בַּיוֹם אוֹ בַּלַּיְלָה, וַאֲפִלּוּ הוּא בַּעַל מִקְרָא לְבַד יְהַרְהֵר בַּפְּסוּקִים הָרָגִיל בָּהֶם, וּמִתּוֹךְ זֶה יִישַׁן וְעָרְבָה שְׁנָתוֹ.
(צִפֹּרֶן שָׁמִיר, סִימָן ח, סְעִיף קיז)
<h3>מוּסָר</h3>
יִזָּהֵר לַעֲסֹק בַּתּוֹרָה סָמוּךְ לַשְּׁכִיבָה, אֵיזֶה שִׁעוּר גִּרְסָא בְּמִשְׁנָיוֹת אוֹ בְּסֵפֶר זֹהַר הַקָּדוֹשׁ, אֲשֶׁר קְדֻשַׁת הַתּוֹרָה אֲשֶׁר לָמַד בְּשָׁכְבוֹ תִּנְצוֹר אוֹתוֹ.
(צִפֹּרֶן שָׁמִיר, סִימָן ח, סְעִיף קטו)
<h3>חִדּוּשׁ עַל הַפָּרָשָׁה</h3>
<b>מִפְּנֵי שֵׂיבָה תָּקוּם וְהָדַרְתָּ -</b> פֵּרְשׁוּ הַמְפָרְשִׁים וְהִנֵּה נִדְרַשׁ כֵּן בַּזֹהַר הַקָּדוֹשׁ (עַיֵּן זוה"ק פָּרָשַת קְדוֹשִׁים פ"ז ע"ב, וּפָרָשַׁת פִּנְחָס רכ"ז ע"ב, וזו"ח מִדְרָשׁ הַנֶּעֱלָם פ' בְּרֵאשִׁית ז' ע"א) דְּהַפֵּירוּש לִזְכֹּר אֶת בּוֹרְאוֹ בִּימֵי בַּחֲרוּתוֹ עַד שֶׁלֹּא יַזְקִין, וְזֶה שֶׁאָמַר "מִפְּנֵי שֵׂיבָה תָּקוּם", קֹדֶם שֶתַּזְקִין תָּקוּם כְּגִבּוֹר חַיִל לָשׁוּב בִּתְּשׁוּבָה. וְסוֹפֵי תֵּיבוֹת "מִפְּנֵ<b>י</b> שֵׂיבָ<b>ה</b> תָּקוּ<b>ם</b> וְהָדַרְ<b>תָּ</b>" - "מִיתָה", כִּי הָאָדָם לֹא יֵדַע קִיצוֹ וְהַמִּיתָה מַמְּתֶּנֶת לוֹ, וְלָכֵן "תָּקוּם" לִכְבֹּשׁ יֵצֶר הָרַע לַעֲבֹד עֲבוֹדָתוֹ יִתְבָּרַךְ וְיִתְעַלֶּה.
(חוֹמַת אֲנָךְ)
<h2>יוֹם ו'</h2>
<h3>הֲלָכוֹת</h3>
א. טוֹב שֶׁיַּרְגִּיל עַצְמוֹ שֶׁלֹּא לֶאֱכֹל הַרְבֵּה בַּלַּיְלָה, כִּי הוּא טוֹב לַגּוּף וְלַנֶּפֶשׁ, לֹא כְּאֵלּוּ הָאוֹכְלִים לְמַעֲדַנִּים בָּשָׂ"ר לָהֶם, רַבִּים שָׁתוּ וְשָׁכְרוּ, כִּי שָׁם חֶלְקַת הַסִטְרָא אַחֲרָא, אוֹי לָהֶם.
(מוֹרֶה בְּאֶצְבַּע, סִימָן ב, סְעִיף לט)
ב. וְאִם יָשֵׁן קֹדֶם חֲצוֹת, יִשְׁתַּדֵּל לִישׁוֹן מִתּוֹךְ דִּבְרֵי תּוֹרָה. וְיֹּאמַר קְרִיאַת שְׁמַע כֻּלָּהּ מֵעֹמֶד, וִיכַוֵּין שֶאוֹמְרָהּ בַּעֲמִידָה לְכַוֵין דַּעְתּוֹ. וִיכַוֵּין לְקַיֵּם מִצְוַת קְרִיאַת שְׁמַע שֶׁקָּרָא שֶׁלֹּא בִּזְמַנָּהּ עִם הַצִּבּוּר וְלֹא יָצָא יְדֵי חוֹבָתוֹ, לָכֵן עַתָּה יִקְרַאֵנָּה לָצֵאת יְדֵי חוֹבָתוֹ. וְיוֹתֵר נָכוֹן לִקְרוֹתָהּ בִּזְמַנָּהּ בְּכַוָּנָה. וִיכַוֵּין לִמְסוֹר נַפְשׁוֹ בְּתֵבַת "אֶחָד", וְשֶׁיִּהְיֶה תִּקּוּן לְהוֹצִיא לָאוֹר נִצּוֹצֵי הַקְּדֻשָּׁה אֲשֶׁר נִתְפַּזְרוּ עַל יָדוֹ. וִיכַוֵּין לְהַשְׁלִים רמ"ח תֵּבוֹת בְּהַכְנָעָה וּמוֹרָא. וְיֹאמַר סֵדֶר קְרִיאַת שְׁמַע שֶׁל רַבֵּנוּ הָאֲרִ"י.
(מוֹרֶה בְּאֶצְבַּע, סִימָן ב, סְעִיף מז)
<h3>מוּסָר</h3>
יִזְכֹּר שֶׁעָתִיד לִתֵּן דִּין וְחֶשְׁבּוֹן אֲפִלּוּ עַל שִׂיחָה קַלָּה, וְקוֹרוֹת בֵּיתוֹ, עֲצֵי עֲרִיסָתוֹ, הִנֵּה מִטָּתוֹ, הֵן הֵן עֵדָיו (תַּעֲנִית יא. חֲגִיגָה טז.). וּמְאֹד מְאֹד צָרִיךְ לְהִזְדָּרֵז לֶאֱזֹר חַיִל, כִּי הַיֵּצֶר הָרַע מְסִיתוֹ הֵסֶ'ת כָּפוּל, וְכָל מַעְיָנָיו לְהַחֲטִיאוֹ, וּמְסַלֵּק מוֹרָא שָׁמַיִם בְּהֶבְלֵי הָעוֹלָם הַזֶּה הַכָּלִים וְנִפְסָדִים, וְכֹל טַעֲנוֹתָיו בְּדָבָר הַנִּרְאֶה לְפִי שָׁעָה, כְּמוֹ שֶׁאָמַר הַכָּתוּב (בְּרֵאשִׁית ג, ו) "וְכִי תַאֲוָה הוּא לָעֵינַיִם". וְהַבָּא לִטַהֵר מְסַיְיעִין אוֹתוֹ (יוֹמָא לח ע"ב).
(מוֹרֶה בְּאֶצְבַּע, סִימָן ב, סְעִיף נא)
<h3>חִדּוּשׁ עַל הַפָּרָשָׁה</h3>
<b>וְכִי יָגוּר וגו' לֹא תוֹנוּ אוֹתוֹ -</b> פֵּרֵשׁ רַשִׁ"י: הוֹנָאַת דְּבָרִים, לֹא תֹּאמַר לוֹ אֶמֶשׁ הָיִיתָ עוֹבֵד עֲבוֹדָה זָרָה וכו'. אֵין כַּוָּנָתוֹ שֶׁיֹּאמַר לוֹ דֶּרֶךְ בִּזָּיּוֹן, כִּי אֵין זֶה בִּכְלָל הוֹנָאָה רַק בִּזּוּי וְהַקְנָטָה, אֲבָל הַכַּוָּנָה שֶׁלֹּא תֹּאמַר בִּשְׂפַת חֲלָקוֹת כַּמָּה נָאִים מַעֲשֶׂיךָ וְאַשְׁרֶיךָ שֶׁאֶמֶשׁ הָיִיתָ עוֹבֵד עֲבוֹדָה זָרָה וְעַתָּה בָּאתָ לַחֲסוֹת תַּחַת כַּנְפֵי הַשְּׁכִינָה, וְהוּא חוֹשֵׁב שֶׁכַּוַּנָתְךָ רְצוּיָה לְכַבְּדוֹ וּלְהַגְדִּילוֹ, אֲבָל כַּוָּנָתְךָ לְהַזְכִּירוֹ מַעֲשָׂיו הָרִאשׁוֹנִים הָרָעִים, וְאֵין הוֹנָאָה גְּדוֹלָה מִזּוֹ, רַבֵּנוּ שְׁלֹמֹה אִסְתְּרוּק זַ"ל בְּפֵרוּשׁוֹ כְּתִיבַת יָד.
(נַחַל קְדוּמִים)