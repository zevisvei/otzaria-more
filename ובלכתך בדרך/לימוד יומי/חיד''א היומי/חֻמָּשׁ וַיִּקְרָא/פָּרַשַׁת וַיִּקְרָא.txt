<h1>פָּרַשַׁת וַיִּקְרָא</h1>

<h2>פָּרַשַׁת וַיִּקְרָא</h2>
<h2>יוֹם א'</h2>
<h3>הֲלָכוֹת</h3>
א. <b>[מִתְּחִלַּת חֹדֶשׁ נִיסָן]</b> נָכוֹן לוֹמַר פָּרַשַׁת הַנָּשִׂיא דְּבַר יוֹם בְּיוֹמוֹ, וְאַחֲרָיו הַתְּפִלָּה, רַק לֹא יֹאמַר "שֶׁאִם אָנִי עַבְדְּךָ" וְכו', אֶלָּא יֹאמַר נֻסָּח זֶה: יְהִי רָצוֹן מִלְּפָנֶיךָ ה' אֱלֹהֵינוּ וֵאלֹהֵי אֲבוֹתֵינוּ שֶׁיְּהֵא חָשׁוּב וּמְרֻצֶּה קְרִיאָתֵינוּ בַּתּוֹרָה סֵדֶר קָרְבָּן נָשִׂיא (פְּלוֹנִי) מִשֵּׁבֶט (פְּלוֹנִי) הֶחָתוּם וְכו' קָרְבָּנוֹ אֲשֶׁר הִקְרִיב לַחֲנֻכַּת מִזְבַּחֲךָ הַקָּדוֹשׁ וְתַעֲלֶה עָלֵינוּ כְּאִלּוּ הִשַּׂגְנוּ וְכו'.
(מוֹרֶה בְּאֶצְבַּע, סִימָן ז, סְעִיף קצא)
ב. בְּעִנְיָן הַמַּצָּה, צָרִיךְ זְהִירוּת וּזְרִיזוּת יֶתֶר מְאֹד שֶׁיִּתְעַסְּקוּ הַפּוֹעֲלִים בַּבָּצֵק עֵסֶק מַמָּשׁ, וְאַחַר עֲרִיכַת הַמַּצָּה בְּעוֹדָהּ בְּכַפּוֹ תֵּכֶף יְנַקְּבוּהָ וְיִתְּנוּהָ בַּתַּנּוּר. וְהָאוֹפֶה יִהְיֶה בָּקִי שֶׁלֹּא תֵּצֵא הַמַּצָּה נְפוּחָה וְכַיּוֹצֵא.
(מוֹרֶה בְּאֶצְבַּע, סִימָן ז, סְעִיף קצג)
<h3>מוּסָר</h3>
יִשְׁתַּדֵּל מְאֹד בְּסֵדֶר הַגְעָלַת כֵּלִים שֶׁיִּהְיֶה כַּדִּין וְכַהֲלָכָה, וְכַמָּה חוּמְרוֹת וּנְקִיּוּת עוֹשִׂים שֶׁאֵינָם נִצְרָכִים, וּפוֹחֲתִים הָעִנְיָנִים הַנִּצְרָכִים עַל פִּי הַדִּין, כִּי לֹא יָדְעוּ סֵפֶר, לָכֵן צָרִיךְ שֶׁיִּמְצָא מִי שֶׁהוּא בָּקִי בְּעֵת הַהַגְעָלָה.
(מוֹרֶה בְּאֶצְבַּע, סִימָן ז, סְעִיף קצב)
<h3>חִדּוּשׁ עַל הַפָּרָשָׁה</h3>
<b>וַיִּקְרָא אֶל מֹשֶׁה -</b> כָּתַב בְּיַלְקוּט רְאוּבֵנִי דְּהָאָלֶף זְעִירָא הוּא שֶׁמֹשֶה הָיָה שָׁלֵם מִכָּל צַד, רַק חִסָּרוֹן מְעַט שֶׁפָּרַשׁ מִן הָאִשָּׁה. וּבַזֹּהַר (וַיִּקְרָא דַּף ה' ע"ב) אָמְרוּ "אָדָם כִּי יַקְרִיב", לַאֲפּוּקֵי מַאן דְּלָא אִתְנָסִיב דְּלָא אִיהוּ אָדָם, וּשְׁכִינְתָא לֹא שַׁרְיָא עָלוֹי <b>[פֵּרוּשׁ: לְמָעֵט מִי שֶאֵינוֹ נָשֹוּי ֹשֶלֹּא נִקְרָא אָדָם, וְאֵין ֹשְכִינָה ֹשוֹרָה עָלָיו]</b>, וְנָדָב וַאֲבִיהוּ אוֹכִיחַן <b>[יוֹכִיחוּ]</b>. עַיֵּן שָׁם בְּאֹרֶךְ. וְאֶפְשָׁר שֶׁזֶּהוּ כַּוָּנַת הַכָּתוּב "וַיִּקְרָא אֶל מֹשֶׁה" וּכְתִיב אָלֶף זְעִירָא, וְלֹא תִּסְבֹּר שֶׁהָאָלֶף זְעִירָא הוּא שֶׁהָיָה לוֹ חִסָּרוֹן מְעַט שֶׁפָּרַשׁ מִן הָאִשָּׁה, כִּי כָּל מַאן דְּלָא נָסִיב גּוֹרֵם לַשְּׁכִינָה שֶׁתִּסְתַּלֵּק מִיִּשְׂרָאֵל, לֹא הִיא, כִּי וְכֹל קְבַל דְּנָא <b>[לְעוּמַת זֹאת]</b> לְמֹשֶׁה רַבֵּנוּ, "וַיְדַּבֵּר ה' אֵלָיו מֵאֹהֶל מוֹעֵד" שֶׁשָּׁם הַשְּׁכִינָה, וְהוּא בַּעֲלָה דְּמַטְרוֹנִיתָא, וּלְגַבֵּיה דִּידֵיהּ אֵינוֹ חִסָּרוֹן לִפְרֹשׁ מִן הָאִשָּׁה, וְאִם כֵּן לָמָּה הָאָלֶ"ף זְעִירָא? אֶלָּא מֻכְרָח שֶׁאָלֶ"ף זְעִירָא הוּא מֵעַנְוְתָנוּתוֹ. וְזֶה שֶׁאָמַר "דַּבֵּר אֶל בְּנֵי יִשְׂרָאֵל וְאָמַרְתָּ אֲלֵהֶם אָדָם כִּי יַקְרִיב מִכֶּם", אָדָם שֶׁהוּא נָשׂוּי, וְנִקְרָא "אָדָם", הוּא "כִּי יַקְרִיב מִכֶּם". "מִכֶּם" דַּוְקָא לַאֲפּוּקֵי מֹשֶׁה, שֶׁלּוֹ אֵינוֹ חִסָּרוֹן שֶׁאֵינוֹ עוֹסֵק בְּפִרְיָה וְרִבְיָה, וְהַטַּעַם כִּי הוּא בַּעֲלָה דְּמַטְרוֹנִיתָא.
(רֹאשׁ דָוִד)
<h2>יוֹם ב'</h2>
<h3>הֲלָכוֹת</h3>
א. יִשְׁתַּדֵּל לְבָרֵךְ בִּרְכַּת אִילָנוֹת בִּימֵי נִיסָן, וְהַמְּדַקְדְּקִים מַקְפִּידִים שֶׁיִּהְיֶה בְּנִיסָן דַּוְקָא, וְיִהְיֶה שְׁנֵי אִילָנוֹת, וְיוֹצְאִים לַשָּׂדֶה לְבָרֵךְ.
(מוֹרֶה בְּאֶצְבַּע, סִימָן ז, סְעִיף קצ"ח)
ב. מְאֹד יִתְעַצֵּם בְּכַוָּנָתוֹ בִּבְרָכָה זוֹ, שֶׁהִיא לְתִקּוּן הַנְּשָׁמוֹת שֶׁהֵם מְגֻלְגָּלוֹת בַּעֲצֵי הַשָּׂדֶה וְהַעֲשָׂבִים בַּזְּמַן הַזֶּה, וִיבַקֵּשׁ עֲלֵיהֶם רַחֲמִים.
(מוֹרֶה בְּאֶצְבַּע, סִימָן ז, סְעִיף קצט)
<h3>מוּסָר</h3>
הָאִישׁ הַנִּלְבָּב יָשִׂים כָּל מַעֲיָנָיו בְּדָבָר שֶׁהוּא נוֹגֵעַ לְדִין חָמֵץ, וּבִפְרָט בְּמַצָּה וּבְמַאֲכָל שֶׁאוֹכֵל בְּפֶסַח, כִּי זֶה עֶצֶם הָחָג הַקָּדוֹשׁ הַזֶּה. וְלֹא יְעַרְבֵּב דַּעְתּוֹ בִּדְבָרִים הַנִּצְרָכִים לַבַּיִת בְּמָקוֹם צָרְכֵי נַפְשׁוֹ, וְצָרִיךְ זְהִירוּת עָצוּם וָרַב. יְצַוֵּה לִבְנֵי בֵּיתוֹ שֶׁיְּנַקּוּ וִינַקְּרוּ הֵיטֵב, וּבִפְרָט הַדְּבָרִים הַנִּקְנִים לְמַאֲכָל, כְּמוֹ מֶלַח וְקֹאפִ"י <b>[וְקָפֶה]</b> וְכַיּוֹצֵא.
(מוֹרֶה בְּאֶצְבַּע, סִימָן ז, סְעִיף קצד-קצה)
<h3>חִדּוּשׁ עַל הַפָּרָשָׁה</h3>
<b>מֵאֹהֶל מוֹעֵד לֵאמֹר אָדָם כִּי יַקְרִיב וכו' -</b> יָדוּעַ מַאֲמָר רַבּוֹתֵינוּ זִכְרוֹנָם לִבְרָכָה דְּשָׁאֲלוּ לַחָכְמָה, חוֹטֵא מָה עוֹנְשׁוֹ? וְאָמְרָה "הַנֶּפֶשׁ הַחֹטֵאת הִיא תָמוּת". וְהַנְּבוּאָה אָמְרָה "חַטָּאִים תְּרַדֵּף רָעָה". וְהַתּוֹרָה אָמְרָה "יָבִיא קָרְבָּן וְיִתְכַּפֵּר". לָזֶה אָמַר "מֵאֹהֶל מוֹעֵד" רֶמֶז לַתּוֹרָה, "לֵאמֹר" בִּשְׁבִיל אֲמִירָה אַחַת מֵהַחָכְמָה וְהַנְּבוּאָה שֶׁהַחוֹטֵא יָמוּת, מִכֹּחַ הַתּוֹרָה שֶׁנִּתְּנָה בְּאֹהֶל מוֹעֵד, "דַּבֵּר אֶל בְּנֵי יִשְׂרָאֵל וְאָמַרְתָּ אֲלֵהֶם אָדָם כִּי יַקְרִיב מִכֶּם", וְכַתּוֹרָה יַעֲשֶׂה דְּיָבִיא קָרְבָּן וְיִתְכַּפֵּר.
(חוֹמַת אֲנָךְ)
<h2>יוֹם ג'</h2>
<h3>הֲלָכוֹת</h3>
א. אוֹר לְי"ד בַּבְּדִיקָה, לֹא יַעֲמֹד כְּמוֹ שַׂר בַּבַּיִת, וְיֵלֵךְ לְאָרְכָּהּ וּלְרָחְבָּהּ וְתוּ לָא, רַק בֶּאֱמֶת יְחַפֵּשׂ וְיִבְדֹק מִזַּן אֶל זַן <b>[מִמָקוֹם לְמָקוֹם]</b>, אוּלַי יִמְצָא אֵיזֶה דָּבָר ֹשֶֹשַּכְחוּהוּ אוֹ לֹא רָאוּהוּ, וְאִם לֹא עָשָׂה כֵּן, כִּמְעַט הוּא כִּבְרָכָה לְבַטָּלָה.
(מוֹרֶה בְּאֶצְבַּע, סִימָן ז, סְעִיף ר)
ב. בַּיּוֹם יִשְׁתַּדֵּל הוּא בְּעַצְמוֹ לִשְׂרֹף הֶחָמֵץ, דְּמִצְוָה בּוֹ. וְעוֹד שֶׁהוּא יִזְדָּרֵז לְבַעֲרוֹ תֵּכֶף, וִיבַטֵּל וְיֹאמַר: "יְהִי רָצוֹן מִלְּפָנֶיךָ ה' אֱלֹהֵינוּ וֵאלֹהֵי אֲבוֹתֵינוּ שֶׁתְּרַחֵם עָלֵינוּ וְתַצִּילֵנוּ מֵאִסּוּר חָמֵץ אֲפִלּוּ מִכָּל שֶׁהוּא לָנוּ וּלְכָל בְּנֵי בֵּיתֵנוּ וּלְכָל יִשְׂרָאֵל, בְּשָׁנָה זוֹ וּבְכָל שָׁנָה וְשָׁנָה כָּל יְמֵי חַיֵּינוּ. וּכְשֵׁם שֶׁבִּעַרְנוּ הֶחָמֵץ מִבָּתֵינוּ וּשְׂרַפְנוּהוּ, כָּךְ תְּזַכֵּנוּ לְבָעֵר הַיֵּצֶר הָרָע מִקִּרְבֵּנוּ תָּמִיד כָּל יְמֵי חַיֵּינוּ. וּתְזַכֵּנוּ לִדְבֹּק בַּיֵּצֶר הַטּוֹב וּבְתוֹרָתְךָ וְיִרְאָתְךָ וְאַהֲבָתְךָ תָּמִיד. אָנוּ וְזַרְעֵינוּ וְזֶרַע זַרְעֵינוּ כֵּן יְהִי רָצוֹן".
(מוֹרֶה בְּאֶצְבַּע, סִימָן ז, סְעִיף רב)
<h3>מוּסָר</h3>
כָּתְבוּ זַ"ל (כִּתְבֵי אֲרִיזַ"ל) שֶׁהַנִּזְהָר מֵחָמֵץ בְּפֶסַח אֲפִלּוּ בְּכֹל שֶׁהוּא, בָּטוּחַ שֶׁתַּעֲלֶה לוֹ שָׁנָה טוֹבָה.
(מוֹרֶה בְּאֶצְבַּע, סִימָן ז, סְעִיף קצו)
<h3>חִדּוּשׁ עַל הַפָּרָשָׁה</h3>
<b>מֵאֹהֶל מוֹעֵד לֵאמֹר אָדָם כִּי יַקְרִיב וכו' -</b> אֶפְשָׁר לִרְמֹז שְׁלֹשָׁה דְּבָרִים שֶׁהֵם כְּקָרְבָּנוֹת, תַּלְמוּד תּוֹרָה חֲשׁוּבָה כְּקָרְבָּנוֹת כִּדְאִיתָא סוֹף מְנָחוֹת (דַּף ק"י): הָעוֹסֵק בַּתּוֹרָה אֵין צָרִיךְ לֹא עוֹלָה וכו'. וּתְפִלָּה שֶׁהִיא כְּקָרְבָּנוֹת וּגְדוֹלָה יוֹתֵר כְּמוֹ שֶׁאָמְרוּ זַ"ל, וְתַעֲנִית שֶׁהוּא כְּקָרְבָּן שֶׁמַּקְרִיב חֶלְבּוֹ וְדָמוֹ, וְהַנִי תְּלַתָּא <b>[אֵלוּ הַשְּלוֹשָה]</b> רְמוּזִים בְּאֵלּוּ הַפְּסוּקִים: "מֵאֹהֶל מוֹעֵד" שֶׁהִיא הַתּוֹרָה, "לֵאמֹר" רֶמֶז לַתְּפִלָּה, "אָדָם כִּי יַקְרִיב מִכֶּם", רֶמֶז לַתַּעֲנִית שֶׁמַּקְרִיב חֶלְבּוֹ וְדָמוֹ. כָּל אֶחָד מֵאֵלּוּ חָשׁוּב קָרְבָּן לַה' כֵּאִלּוּ מִן הַבְּהֵמָה וכו' תַּקְרִיבוּ וכו'.
(רוּחַ חַיִּים דְּרוּשׁ יב)
<h2>יוֹם ד'</h2>
<h3>הֲלָכוֹת</h3>
א. טוֹב לוֹמַר בַּלַּיְלָה וּבַיּוֹם <b>[שֶל י"ד]</b> לְשׁוֹן "כָּל חֲמִירָא" ג' פְּעָמִים, כִּי כֵן מִדּוֹת חֲכָמִים, וְאַל תַּשְׁגִּיחַ בְּמִי שֶׁכָּתַב לְהֵפֶךְ בְּכַיּוֹצֵא בַּזֶּה.
(מוֹרֶה בְּאֶצְבַּע, סִימָן ז, סְעִיף רג).
ב. עֶרֶב פֶּסַח יִזָּהֵר לִטְבֹּל בְּמִקְוֶה טָהֳרָה, כִּי חַיָּב אָדָם לְטַהֵר עַצְמוֹ בָּרֶגֶל (ר"ה ט"ז ע"ב). וִיכַוֵּין לְקַבֵּל קְדֻשָּׁה מִשֵּׁמוֹת הַקֹּדֶשׁ ע"ב קס"א גִּימַטְרִיָּא רג"ל. וְיִזְדָּרֵז בַּעֲשִׂיַּת מַצּוֹת מִצְוָה בְּעֶרֶב פֶּסַח, וִיהְיֶה נִמְצָא שָׁם, וּמְאֹד יִתְעַצֵּם בָּזֶה, וְלָשׁ הָעִסָּה וְטֹרֵחַ בַּעֲרִיכָתָהּ הוּא תִּקּוּן גָּדוֹל לְכַפָּרָה. וְקֹדֶם לִישָׁה, יְבַטֵּל כָּל הַפֵּרוּרִין וְכֹל דִּבְקֵי עִסָּה כְּעַפְרָא דְּאַרְעָא. וְיָשִׂים מַעֲיָנָיו לְטַהֵר לִבּוֹ וְרַעֲיוֹנָיו וְכֹל אָרְחוֹתָיו, כִּי עִקָּר טָהֲרַת כֵּלִים הוּא כְּלֵי הַנֶּפֶשׁ, שֶׁהֵם אֶבְרֵי הַגּוּף שֶׁבָּהֶם שְׂאוֹר הַיֵּצֶר הָרָע.
(מוֹרֶה בְּאֶצְבַּע, סִימָן ז, סְעִיף ר"ד)
<h3>מוּסָר</h3>
יִזָּהֵר לִטְרֹחַ בְּלִישַׁת מַצַּת מִצְוָה בְּכֹחַ גָּדוֹל. וְכֵן כְּשֶׁמְּקַיֵּם מִצְוַת גְּמִילוּת חַסָּדִים לִקְבֹּר מֵתִים וְלַחֲפֹּר קֶבֶר וְכַיּוֹצֵא. וְהַזֵיעָה שֶׁמַּזִּיעַ, תּוֹעֶלֶת לְחֵטְא זֶה <b>[הֶעָווֹן הַיָּדוּעַ]</b> לְתַקֵּן אֲשֶׁר פָּגַם.
(צִפֹּרֶן שָמִיר, סִימָן ט, סְעִיף קלב)
<h3>חִדּוּשׁ עַל הַפָּרָשָׁה</h3>
<b>תַּקְרִיבוּ אֶת קָרְבַּנְכֶם -</b> רָאשֵׁי תֵּבוֹת גִּימַטְרִיָּא עִם הַכּוֹלֵל <b>תק"ב</b>, כְּנֶגֶד שְׁנֵי חַיֵּי הָאָבוֹת שֶׁכָּל חַיֵּיהֶם הָיוּ קְרוֹבִים לַה' וּדְבוּקִים בּוֹ, וּבִזְכוּתָם תִּזְכּוּ לְקָרְבָּנוֹת שֶׁמְּקָרְבִים הָעוֹלָמוֹת וְגוֹרֵם יִחוּד.
(חוֹמַת אֲנָךְ)
<h2>יוֹם ה'</h2>
<h3>הֲלָכוֹת</h3>
א. נָהֲגוּ לְשׁוֹרֵר בַּעֲרִיכַת הַמַּצּוֹת עֶרֶב פֶּסַח הַהַלֵּל, זֵכֶר לַהַלֵּל שֶׁהָיוּ אוֹמְרִים בַּעֲשִֹיַּת הַקָּרְבָּן פֶּסַח.
(מוֹרֶה בְּאֶצְבַּע, סִימָן ז, סְעִיף רה)
ב. גְּמַר הַהַלֵּל בְּבֵית הַכְּנֶסֶת, סוֹדוֹ רָם וְנִשָּׂא. וְכָתְבוּ זַ"ל שֶׁאַף אִם הוּא בְּעִיר שֶׁאֵין אוֹמְרִים אוֹתוֹ, יָכוֹל לְאוֹמְרוֹ וּלְבָרֵךְ בְּיָחִיד, וְעָשׂוּ בְּעַצְמָן כַּמָּה רַבָּנִים מַעֲשֶׂה.
(מוֹרֶה בְּאֶצְבַּע, סִימָן ז, סְעִיף ר"ז)
<h3>מוּסָר</h3>
יִרְאֶה שֶׁהַלַּיְלָה הַזּוֹ <b>[לֵיל הַסֶּדֶר]</b>, מְאִירָה כַּשֶּׁמֶשׁ בְּתֹקֶף אוֹרוֹת עֶלְיוֹנִים, וְעַל כֵּן הַיֵּצֶר הָרָע עוֹשֶׂה לוֹ פֶּתַח וּמְבַקֵּשׁ עִלָּה לְהִכָּנֵס בְּאֶחָד מִבְּנֵי הַבַּיִת אוֹ בַּמְּשָׁרֶתֶת, וְהֶחָכָם עֵינָיו בְּרֹאשׁוֹ, שְׁלוֹ <b>[לַיֶּצֶר הָרָע]</b> תִּנְעוֹל דֶּלֶת, וְיַעֲבִיר הַכֹּל <b>[יַבְלִיג, וּבְכָך]</b>, מוֹצִיא מַצָּה <b>[תֵּצֵא מַצָּה וּמְרִיבָה מִן הַבַּיִת]</b>, וּמַכְנִיס אַהֲבָה, וְאַשְׁרָיו.
(מוֹרֶה בְּאֶצְבַּע, סִימָן ז, סְעִיף רח)
<h3>חִדּוּשׁ עַל הַפָּרָשָׁה</h3>
<b>וְאִם מִן הַצֹּאן קָרְבָּנוֹ מִן הַכְּשָׂבִים אוֹ מִן הָעִזִּים לְעֹלָה זָכָר תָּמִים יַקְרִיבֶנּוּ (א. י) -</b> כֵּיוָן שֶׁאָמַר "מִן הַצֹּאן", פְּשִׁיטָא שֶׁהוּא מִן הַכְּבָשִׁים אוֹ מִן הָעִזִּים? אֶלָּא לִדְרָשָׁא קַאֲתֵי <b>[לִדְרָשָׁה בָּא]</b>, "מִן הַצֹּאן", אֵלּוּ יִשְׂרָאֵל, "מִן הַכְּבָשִׁים", מִן הַצַּדִּיקִים שֶׁאֵין בָּהֶם יֵצֶר הָרָע כִּכְבָשִׁים הַלָּלוּ. "אוֹ מִן הָעִזִּים", אֵלּוּ עַזֵי פָּנִים שֶׁבָּהֶם. כֻּלָּן שָׁוִים לְאַחַר שֶׁיַּעֲשׂוּ תְּשׁוּבָה. עַד כָּאן דִּבְרֵי רַבֵּנוּ אֶפְרַיִם זַ"ל.
וּלְפִי דַּרְכּוֹ אֶפְשָׁר לִרְמֹז: "מִן הַכְּבָשִׁים" שֶׁטִּבְעוֹ טוֹב וּמְקַיֵּם הַמִּצְווֹת בְּנָקֵל, "אוֹ מִן הָעִזִּים" שֶׁטִּבְעוֹ קָשֶׁה וְכוֹפֶה אֶת יִצְרוֹ, שְׁנֵיהֶם יֵשׁ לָהֶם שָׁכַר טוֹב בַּעֲמָלָם. וְיָדוּעַ חֲקִירַת הָרַמְבַּ"ם בַּזֶּה.
(נַחַל קְדוּמִים)
<h2>יוֹם ו'</h2>
<h3>הֲלָכוֹת</h3>
א. אַחַר הַהַגָּדָה, יֹאמַר בְּקוֹל שִֹמְחָה שִׁיר הַשִּׁירִים כֻּלּוֹ בְּעִדָּן חֶדְוָתָא עֵת הַזָּמִיר הִגִּיעַ, כִּי כָּל הָעוֹלָמוֹת עֶלְיוֹנִים לְמַעְלָה מְאִירִים וּמַזְהִירִים.
(מוֹרֶה בְּאֶצְבַּע, סִימָן ז, סְעִיף רי).
ב. נִתְפַּשֵּׁט הַמִּנְהָג לִשְׁתּוֹת קֹאפִ"י <b>[קָפֶה]</b> אַחַר הַסֵּדֶר, אָמְנָם שֶׁיִּהְיֶה בְּלִי סוּקָ"אר <b>[סֻכָּר]</b>, וּבְלֵיל ב' יֵשׁ מְקִילִין בְּמַשְׁקִין אֲחֵרִים.
(מוֹרֶה בְּאֶצְבַּע, סִימָן ז, סְעִיף ריא)
<h3>מוּסָר</h3>
אַזְהָרוֹת וְעִנְיְנֵי סֵדֶר קַדֵשׁ וּרְחַץ, כְּבָר כָּתַבְנוּ בַּעֲנִיּוּתֵינוּ בְּקוּנְטְרֶס שִׂמְחַת הָרֶגֶל, לֵךְ נָא רְאֵה, כִּי יֵשׁ דְּבָרִים נִצְרָכִים קְצָת. וְהָאִישׁ הַיָּרֵא הֵן בְּעוֹדֶנּוּ דָּבֵק בַּה' נַפְשׁוֹ תְּלַמְדֶהוּ לְהוֹסִיף כַּהֵנָה וְכַהֵנָה, כִּי מִמְּקוֹר נַפְשׁוֹ יָצָא שֶׁפַע, בִּרְצוֹת ה' דְּרָכָיו לְטַהֲרוֹ וּלְקַדְשׁוֹ כָּל מִדֵּי דְּשַׁיֵּך <b>[מַה שֶֶׁצָרִיך]</b> לְתִקּוּן נַפְשׁוֹ, וְאוֹפָנֵי זְרִיזוּת בַּמַּצּוֹת, וְשִׂמְחַת מִצְוָה, וּדְבֵקוּת בּוֹ יִתְבָּרַךְ, אֵלּוּ דְּבָרִים שֶׁאֵין לָהֶם שִׁעוּר, זָכָה מוֹסִיפִין לוֹ.
(מוֹרֶה בְּאֶצְבַּע, סִימָן ז, סְעִיף רט)
<h3>חִדּוּשׁ עַל הַפָּרָשָׁה</h3>
<b>וְנֶפֶשׁ כִּי תַּקְרִיב -</b> "תַּקְרִיב" בְּגִימַטְרִיָּא "תְּשׁוּבָה", לִרְמֹז שֶׁהַתְּשׁוּבָה גְּדוֹלָה כְּמוֹ קָרְבָּנוֹת. רַבֵּנוּ מהר"א מִגַּרְמַיְזָא בִּכְתִּיבַת יָד.
(נַחַל קְדוּמִים)