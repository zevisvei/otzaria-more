<h1>פָּרַשַׁת בְּחֻקֹּתַי</h1>

<h2>יוֹם א'</h2>
<h3>הֲלָכוֹת</h3>
א. יוֹם הַשִּׁשִּׁי בַּבֹּקֶר, יִזָּהֵר לִקְרוֹת פָּרָשַׁת הַשָּׁבוּעַ שְׁנַיִם מִקְרָא וְאֶחָד תַּרְגּוּם, וְאִם אֶפְשָׁר בְּטַלִּית וּתְפִלִּין יִקְרָאֵנָה.
(מוֹרֶה בְּאֶצְבַּע, סִימָן ד, סְעִיף קכט)
ב. יִקְרָא כָּל פָּסוּק שְׁנַיִם מִקְרָא וְאֶחָד תַּרְגּוּם, וְלֹא כְּמִי שֶׁנָּהַג לִלְמוֹד כָּל פָּרָשָׁה מִפַּרְשִׁיּוֹת קְטַנּוֹת כּוּלָהּ שְׁנַיִּם מִקְרָא וְאַחַר כָּךְ קוֹרְאָהּ תַּרְגּוּם, וְכֹל שֶׁכֵּן שֶׁלֹּא יִלְמוֹד כָּל פָּרָשַׁת הַשָּׁבוּעַ כּוּלָהּ שְׁנַיִם מִקְרָא, וְאַחַר כָּךְ יִקְרָאֵנָה כּוּלָהּ תַּרְגּוּם, לָא אֲרִיךְ לְמֶעְבַּד הַכִי <b>[לֹא נָכוֹן לַעֲשׂוֹת כָּךְ]</b>. וְהַנָּכוֹן לִלְמוֹד כָּל פָּסוּק לְבַדּוֹ שְׁנַיִם מִקְרָא וְאַחַר כָּךְ לְאוֹמְרוֹ תַּרְגּוּם, וְכֵן כָּל פָּסוּק וּפָסוּק עַד גְּמַר הַפָּרָשָׁה, וְיֵשׁ טַעַם נָכוֹן עַל פִּי הָאֱמֶת.
(מוֹרֶה בְּאֶצְבַּע, סִימָן ד, סְעִיף קל)
<h3>מוּסָר</h3>
"קָבַעְתָּ עִתִּים לַתּוֹרָה", שׁוֹאֲלִין לוֹ לַעוֹלָם הַבָּא, כמ"ש פֶּרֶק בָּמֶה מַדְלִיקִין. וּבְרֵישׁ "מִדְרַשׁ שְׁמוּאֵל" אָמְרוּ ר' פִּינְחָס ור' חִלְקִיָ'ה בְּשֵׁם ר' סִימוֹן הַעוֹשֶׂה תּוֹרָתוֹ עִתִּים, מֵפֵר בְּרִית. וּמָה טַעֲמֵיהּ? "עֵת לַעֲשׂוֹת לַה' - הֵפֵרוּ תּוֹרָתֶךָ". וְלִכְאוֹרָה קָשֶׁה דְּהָא מָה שֶׁשׁוֹאֲלִין לַעוֹלָם הַבָּא הוּא קָבַעְתָּ עִתִּים לַתּוֹרָה, וְאֵיךְ קָאַמְרֵי דֶּמֵפֵר בְּרִית? אָמְנָם כְּבַר פֵּירֵשׁ הָרַב מִשְׁכְּנוֹת יַעֲקֹב וְכֵן פֵּירֵשׁ בְּפֵירוּשׁ הַמִּדְרָש שְׁמוּאֵל שֶׁנִדְפַּס בְּאַמְשְׂטֶרְדַּם, דְּאִם יֵשׁ לָאָדָם לַעֲסֹק בְּמַּשָּׂא וּמַתָּן לְכַלְכֵּל בֵּיתוֹ וּבָנָיו אוֹ שֶׁעוֹסֵק בְּצָרְכֵי צִבּוּר, זֶהוּ שֶׁצָּרִיךְ לִקְבֹּעַ עִתִּים לַתּוֹרָה, וְלֹא יַעֲבֹר מִלַּעֲסֹק בְּעֵת קְבִיעָתוֹ לַלִּמּוּד, וְזֶה הָאִישׁ סָגִי לֵיהּ בִּקְבִיעוּת עִתִּים לַתּוֹרָה וְיוֹצֵא יְדֵי חוֹבָה, אֲבָל אִם יֵשׁ לוֹ כַּמָּה שָׁעוֹת שֶׁלֹּא יֵשׁ <b>[ר"ל שֶׁאֵין]</b> לוֹ עֵסֶק וּמוֹצִיא יָמִים וְלֵילוֹת בִּשְׂחוֹק וְטִיּוּל וּדְבָרִים בְּטֵלִים וּפוֹטֵר עַצְמוֹ בָּהּ שֶׁיִּלְמוֹד אֵיזוֹ שָׁעָה, עַל זֶה וְכַיּוֹצֵא בּוֹ אָמְרוּ "הָעוֹשֶׂה תּוֹרָתוֹ עִתִּים - מֵפֵר בְּרִית". וְהֵם דְּבָרִים נְכוֹנִים וַאֲמִתִּיִּים. וְהָרַמַ"ע זַ"ל פֵּרֵשׁ שֶׁיִקְבַּע עֵת קָבוּעַ וְלֹא יַחֲלִיף הַיּוֹם בְּשָׁעָה אַחַת וּלְמָחָר בְּשָׁעָה אַחֶרֶת, אֲבָל אִי קָבוּעַ לֵיה עִידַנֵיהּ וְלוֹמֵד אַחַר כָּךְ עִתִּים עִתִּים, הֲרֵי זֶה מְשֻׁבָּח.
(דְּבַשׁ לְפִי מַעֲרֶכֶת ק' אוֹת כ"ג)
<h3>חִדּוּשׁ עַל הַפָּרָשָׁה</h3>
<b>אִם בְּחֻקֹּתַי תֵּלֵכוּ -</b> מַה כְּתִיב לְמַעְלָה "אֶת שַׁבְּתֹתַי תִּשְׁמֹרוּ וּמִקְדָּשִׁי תִּירָאוּ אֲנִי ה'". וְאֶפְשָׁר יִרְמֹז לְמָּה שֶׁאָמְרוּ זַ"ל: אִלְמָלֵא שָׁמְרוּ יִשְׂרָאֵל שְׁתֵּי שַׁבָּתוֹת הָיוּ נִגְאָלִים, וְאָמְרוּ זַ"ל שֶׁבִּזְכוּת תַּלְמוּד תּוֹרָה יִגָּאֲלוּ, כְּמוֹ שֶׁנֶּאֱמַר "גַּם כִּי יִתְנוּ בַגּוֹיִם עַתָּה אֲקַבְּצֵם". וְזֶה שֶׁאָמַר "אֶת שַׁבְּתֹתַי תִּשְׁמֹרוּ", "שַׁבְּתֹתַי" תַּרְתֵּי מַשְׁמָע "תִּשְׁמֹרוּ", כְּלוֹמַר אִם אֲפִלּוּ שְׁתֵּי שַׁבָּתוֹת תִּשְׁמְרוּ, עַל יְדֵי "וּמִקְדָּשִׁי תִּירָאוּ" שֶׁתִּגָּאֲלוּ וְיִבָּנֶה בֵּית הַמִּקְדָּשׁ וּתְקַיְּמוּ אֶת "וּמִקְדָּשִׁי תִּירָאוּ", וְעוֹד סְגֻלָּה לִסְמוֹךְ הַגְּאֻלָּה, "אִם בְּחֻקֹּתַי תֵּלֵכוּ", שֶׁתִּהְיוּ עֲמֵלִין בַּתּוֹרָה, וְעַל יְדֵי זֶה תִּפְרֶה יֶשַׁע יְשׁוּעַת יִשְׂרָאֵל.
(פְּנֵי דָוִד)
<h2>יוֹם ב'</h2>
<h3>הֲלָכוֹת</h3>
א. פָּסוּק אַחֲרוֹן מֵהַפָּרָשָׁה אַחַר שֶׁקָּרְאוּ שְׁנַיִם מִקְרָא וְאֶחָד תַּרְגּוּם, יַחֲזֹר לִקְרוֹתוֹ ב' מִקְרָא לְבַד, וְיִקְרָא הַהַפְטָרָה.
(מוֹרֶה בְּאֶצְבַּע, סִימָן ד, סְעִיף קלא)
ב. אִם בְּשַׁבָּת יִקְרְאוּ הַפְטָרַת שַׁבָּת וְרֹאשׁ חֹדֶשׁ אוֹ מָחָר חֹדֶשׁ, הוּא יִקְרָא הַפְטָרַת הַפָּרָשָׁה. אַחַר כָּךְ יֹאמַר "ה' מָלַךְ גֵּאוּת לָבֵשׁ" (תְּהִלִּים צ"ג), וּמִשְׁנַת בָּמֶה מַדְלִיקִין (שַׁבָּת פ"ב), וְיֹאמַר: אָמַר רַב הוּנָא בְּרֵיה דְּרַב יְהוּדָה אָמַר רַב אַמִי, לְעוֹלָם יַשְׁלִים אָדָם פַּרְשִׁיּוֹתָיו עִם הַצִּבּוּר שְׁנַיִם מִקְרָא וְאֶחָד תַּרְגּוּם, וַאֲפִלּוּ עֲטָרוֹת וְדִיבוֹן, שֶׁכָּל הַמַּשְׁלִים פַּרְשִׁיּוֹתָיו עִם הַצִּבּוּר שְׁנַיִם מִקְרָא וְאֶחָד תַּרְגּוּם, מַאֲרִיכִין לוֹ יָמָיו וּשְׁנוֹתָיו (בְּרָכוֹת ח.). וְיִלְמוֹד מַאֲמָר קָטָן מִזֹּהַר, וְנִמְצָא שֶׁקָּרָא מִקְרָא תַּנַ"ךְ, מִשְׁנָה, גְּמָרָא, זֹהַר (וְעַתָּה הֵן נִסְדַּר בְּחֹק לְיִשְׂרָאֵל הַמְּחֻדָּשׁ מִשְׁנָה וּגְמָרָא מִסֵּדֶר טְהָרוֹת וְזֹהַר לַיּוֹם הַשִּׁשִּׁי, וְהוּא עִנְיָן גָּדוֹל).
(מוֹרֶה בְּאֶצְבַּע, סִימָן ד, סְעִיף קלב-קלג)
<h3>מוּסָר</h3>
לִמּוּד הַגְּמָרָא וְרַשִּׁ"י וְתוֹסְפוֹת, חִיּוּב כְּמוֹ הַנָּחַת תְּפִלִּין. הַגָּאוֹן מהר"ר שֶׁעפְטְל בַּצַּוָּאָה הוּבְאָה בְּסוֹף סֵפֶר יֵשׁ נוֹחֲלִין.
(בִּרְכֵּי יוֹסֵף יוּ"ד סִימָן רמ"ו אוֹת ד')
<h3>חִדּוּשׁ עַל הַפָּרָשָׁה</h3>
<b>אִם בְּחֻקֹּתַי תֵּלֵכוּ -</b> אֶפְשָׁר לִרְמֹז דְּהַיְנוּ דְּאָמַר ר' יְהוּדָה "אַשְׁרֵי מִי שֶׁעֲמָלוֹ בַּתּוֹרָה וְעוֹשֶׂה נַחַת רוּחַ לְיוֹצְרוֹ", דְלָא סַגִי עֲמָלָהּ שֶׁל תּוֹרָה לְחוּד, רַק צָרִיךְ שֶׁיַּעֲשֶׂה נַחַת רוּחַ לְיוֹצְרוֹ, שֶׁלֹּא יַחֲטִיא הַשַּׂעֲרָה מִכָּל מִצְוֹת דְּאוֹרַיְיתָא וּדְרַבָּנָן. וְזֶה רֶמֶז הַכָּתוּב: "אִם בְּחֻקֹּתַי תֵּלֵכוּ וְאֶת מִצְוֹתַי תִּשְׁמְרוּ וַעֲשִׂיתֶם אֹתָם", וְאָמְרוּ בְּתוֹרַת כֹּהֲנִים "אִם בְּחֻקֹּתַי תֵּלֵכוּ" שֶׁתִּהְיוּ עֲמֵלִין בַּתּוֹרָה, וְאַחַר כָּךְ אָמַר "וְאֶת מִצְוֹתַי תִּשְׁמְרוּ", כְּלוֹמַר הֶעָמֵל בַּתוֹרָה, צָרִיךְ לִשְׁמֹר הַמִּצְוֹת וְלַעֲשׂוֹתָם, אֲבָל לִלְמוֹד וּלְבַטֵּל מִצְוֹת לֹא בָּחַר ה', כִּי תַּכְלִית חָכְמָה תְּשׁוּבָה וּמַעֲשִׂים טוֹבִים.
(כִּסֵּא דָוִד דְּרוּשׁ יג)
<h2>יוֹם ג'</h2>
<h3>הֲלָכוֹת</h3>
א. בְּסֵדֶר לִמּוּד הַפְּסוּקִים שְׁנַיִם מִקְרָא וְאֶחָד תַּרְגּוּם אֲשֶׁר יָסַד רַבֵּנוּ הָאֲרִ"י זַ"ל, וּמְסֻדָּר בְּסֵדֶר חֹק לַיִּשׂרָאֵל, אוֹר הַשִּׁשִּׁי לֹא יִלְמוֹד כִּי אִם כ"ו פְּסוּקִים שְׁנַיִם מִקְרָא לְבַד בְּלִי תַּרְגּוּם.
(צִפֹּרֶן שָׁמִיר, סִימָן ד, סְעִיף נו)
ב. אִם נֶאֱנַס יוֹם הַשִּׁשִּׁי וְלֹא קָרָא הַפָּרָשָׁה שְׁנַיִם מִקְרָא וְאֶחָד תַּרְגּוּם, יִקְרָאֵנָה יוֹם שַׁבָּת שְׁנַיִם מִקְרָא וְאֶחָד תַּרְגּוּם, וּדְלָא כְּמִי שֶׁכָּתַב דִּבְּשַׁבָּת לֹא יִקְרָא תַּרְגּוּם.
(צִפֹּרֶן שָׁמִיר, סִימָן ד, סְעִיף נח)
<h3>מוּסָר</h3>
רֹב הָעָם, מָטִין אַחַר הֲלָכוֹת קְטוּעוֹת וְאָמְרוּ מַה לָנוּ לְקוּשְׁיַת הַתַּלְמוּד. וְלֹא יָפֶה הֵם עוֹשִׂים, שֶׁגּוֹרְמִין חַ"ו לַתּוֹרָה שֶׁתִּשְׁתַּכַּח, וְלֹא נִתְּקְנוּ הֲלָכוֹת קְטוּעוֹת לְשַׁנֵּן בָּהֶם, אֶלָּא לְמִי שֶׁלָּמַד תַּלְמוּד כֻּלּוֹ וְעוֹסֵק, וְאִם יִסְתַּפֵּק אֵיזֶה דָּבָר וְאֵינוֹ יוֹדֵעַ לְפָרְשׁוֹ, מְעַיֵּן בָּהֶם. תְּשׁוּבוֹת הַגְּאוֹנִים כ"י סִימָן של"ג ועמ"ש בְּאִגְּרוֹת הַרַמְבַּ"ם
(בִּרְכֵּי יוֹסֵף יו"ד סִימָן רמו אוֹת ה)
<h3>חִדּוּשׁ עַל הַפָּרָשָׁה</h3>
<b>אִם בְּחֻקֹּתַי תֵּלֵכוּ -</b> מָצָאתִי בַּיַּלְקוּטִים כְּתִיבַת יָד: "<b>בְּ</b>חֻקֹּתַי <b>תֵּ</b>לֵכוּ <b>וְ</b>אֶת <b>מִ</b>צְוֹתַי" רָאשֵׁי תֵּבוֹת "בְּתוֹם", לִרְמֹז כִּי הַהוֹלֵךְ בִּדְרָכָיו יִתְבָּרַךְ לִשְׁמֹר מִצְוֹתָיו, צָרִיךְ שֶׁיִּהְיֶה בְּתֹם בְּלִי שׁוּם פְּנִיָּה, כִּי אִם לִשְׁמוֹ יִתְבָּרַךְ, וְאִם כֹּה יַעֲשֶׂה, יִזְכֶּה לִשְׁמֹר וְלַעֲשׂוֹת, וְזֶה שֶׁנֶּאֱמַר "וְאֶת מִצְוֹתַי תִּשְׁמְרוּ וַעֲשִׂיתֶם אֹתָם".
(נַחַל קְדוּמִים)
<h2>יוֹם ד'</h2>
<h3>הֲלָכוֹת</h3>
א. יֵשׁ שֶׁכָּתְבוּ בְּעִיקַר קְרִיאָתָהּ <b>[זְמַן קְרִיאַת שְׁנַיִם מִקְרָא וְאֶחָד תַּרְגּוּם]</b>, הַיְנוּ יוֹם הַשִּׁשִּׁי אַחַר חֲצוֹת, וּמַטוּ בָּהּ מִשֵּׁם גּוּרֵי הָאֲרִ"י זַצַ"ל. וְאֵין הָאֱמֶת כֵּן, כִּי בְּסֵפֶר הַכַּוָּנוֹת כָּתוּב שֶׁרַבֵּנוּ האר''י זַצַ"ל, יוֹם הַשִּׁשִּׁי תֵּכֶף וּמִיָּד אַחַר תְּפִלַּת שַׁחֲרִית, הָיָה הוֹלֵךְ לְמָקוֹם שֶׁיֵּשׁ סֵפֶר תּוֹרָה וְקוֹרֵא שְׁנַיִם מִקְרָא וְאֶחָד תַּרְגּוּם.
(מַחֲזִיק בְּרָכָה סִימָן רפה אוֹת ט)
ב. אֵין לִקְרוֹת הַפָּרָשָׁה שְׁנַיִם מִקְרָא וְאֶחָד תַּרְגּוּם בְּאַשְׁמֹרֶת אוֹר הַשִּׁשִּׁי קֹדֶם שֶׁיָּאִיר הַיּוֹם, כִּי כָּתְבוּ גּוּרֵי הָאֲרִ"י זַצַ"ל שֶׁאֵין לִקְרֹא תַּרְגּוּם בַּלַּיְלָה.
(מַחֲזִיק בְּרָכָה סִימָן רפה אוֹת ט)
<h3>מוּסָר</h3>
לִמּוּד מַסֶּכֶת בְּרָכוֹת - עִנְיָן גָּדוֹל. מַסֶּכֶת שַׁבָּת - עִנְיָן מְפֹאָר. כְּתוּבוֹת - כּוֹלֵל כָּל הַתַּלְמוּד. חֻלִּין עֲבוֹדָה זָרָה נִדָּה - כְּלָל גָּדוֹל. הַגָּאוֹן מֹהַרַ"שׁ בְּצַוָּאָה נִדְפַּס בְּסוֹף סֵפֶר יֵשׁ נוֹחֲלִין
(בִּרְכֵּי יוֹסֵף יוּ"ד סִימָן רמו אוֹת ז)
<h3>חִדּוּשׁ עַל הַפָּרָשָׁה</h3>
<b>אִם בְּחֻקֹּתַי תֵּלֵכוּ וְאֶת מִצְוֹתַי תִּשְׁמְרוּ וַעֲשִׂיתֶם אֹתָם -</b> אֶפְשָׁר לִרְמֹז הַכָּוָנָה "אִם בְּחֻקֹּתַי תֵּלֵכוּ" שֶׁתִּהְיוּ עֲמֵלִים בַּתּוֹרָה, כְּמוֹ שֶׁאָמְרוּ בְּתוֹרַת כֹּהֲנִים, וְעַל יְדֵי זֶה תֵּדְעוּ דִּין הַמִּצְוֹת עַל אֲמִיתוּתָּם. וְעִם כָּל זֶה "וְאֶת מִצְוֹתַי תִּשְׁמְרוּ", עֲשׂוּ שְׁמִירָה וּסְיָג, וְעַל יְדֵי הַסְּיָג "וַעֲשִׂיתֶם אֹתָם", שֶׁלֹּא תָּבוֹאוּ לִיגַע בַּמִּצְוָה עַצְמָהּ, שֶׁאִם תַּעַבְרוּ יִהְיֶה עַל הַסְּיָג, אֲבָל הַמִּצְוֹת עַצְמָם "וַעֲשִׂיתֶם אֹתָם", שֶׁלֹּא תַּעַבְרוּ עַל הַמִּצְוָה עַצְמָהּ, דְּהַסְיָיג שׁוֹמֵר לִפְרִי הַמִּצְווֹת.
(כִּסֵּא דָוִד דְּרוּשׁ כ"ז)
<h2>יוֹם ה'</h2>
<h3>הֲלָכוֹת</h3>
א. רָאִיתִי כָּתוּב בְּשֵׁם הָרַמַ"ע זַצַ"ל דְּאֵין תַּרְגּוּם בַּלַּיְלָה וְלֹא בְּשַׁבָּת וְיוֹם טוֹב. אָמְנָם אִם נֶאֱנַס בְּעֶרֶב שַׁבָּת וְלֹא קָרָא שְׁמוֹ"ת, כְּשֶׁקּוֹרֵא בְּשַׁבָּת יִקְרָא שְׁנַיִם מִקְרָא וְאֶחָד תַּרְגּוּם, מֵאַחַר שֶׁכֵּן כָּתַב מהרח"ו זַצַ"ל בְּסֵפֶר הַכַּוָּנוֹת, דִכְּשֶׁהָיָה לְרַבֵּנוּ הָאֲרִ"י זַצַ"ל אֹנֶס יוֹם הַשִּׁשִּׁי, הָיָה קוֹרֵא הַפָּרָשָׁה אַחַר תְּפִלַּת שַׁחֲרִית שַׁבָּת שְׁנַיִם מִקְרָא וְאֶחָד תַּרְגּוּם.
(מַחֲזִיק בְּרָכָה בקו"א סִימָן קנ"ו)
ב. הַתַּרְגּוּם צָרִיךְ לִקְרוֹתוֹ בְּלֹא טְעָמִים דַּוְקָא. כֹּל קֳבַל דְּנָא <b>[לְעֻמַּת זֹאת]</b> צָרִיךְ לִיזָהֵר בִּקְרִיאַת הַמִּקְרָא בִּנְגִינַת הַטְּעָמִים בְּשָׁלֵם שֶׁבִּפְנִים.
(מַחֲזִיק בְּרָכָה סִימָן רפ''ה אוֹת ז-ח)
<h3>מוּסָר</h3>
מָצָאתִי בְּסֵפֶר "עִיר מִקְלָט" בְּהַקְדָּמָה מִשֵּׁם הָאֲרִ"י זַצַ"ל: עִם הֱיוֹת שֶׁהָאָדָם יַעֲסֹק בַּמִּצְווֹת וְיֵיטִיב דַּרְכּוֹ, אֶת זֶה לְבַד לֹא יוֹעִיל לוֹ בָּעוֹלָם הַבָּא, כִּי אֵין הָאָדָם זוֹכֶה בָּעוֹלָם הַבָּא שֶׁהוּא עוֹלַם הַנְּשָׁמוֹת, אֶלָּא בַּתּוֹרָה, לָכֵן עִקָּרוֹ שֶׁל אָדָם שֶׁיַּעֲסֹק בַּתּוֹרָה, כִּי אָז עַל יְדֵי הַתּוֹרָה יִזְכֶּה לָעוֹלָם הַבָּא. עכ"ל.
(דְּבָרִים אֲחַדִים סוֹף דְּרוּשׁ י"א)
<h3>חִדּוּשׁ עַל הַפָּרָשָׁה</h3>
<b>אִם בְּחֻקֹּתַי תֵּלֵכוּ וְאֶת מִצְוֹתַי תִּשְׁמְרוּ וַעֲשִׂיתֶם אֹתָם -</b> הִנֵּה זֶה בָּא כָּל שֶׁהוּא בְּנֹתֵן טַעַם, לָמָּה יִפְסֹק מִתַּלְמוּד תּוֹרָה שֶׁהִיא מִצְוָה גְּדוֹלָה יוֹתֵר מְאֹד, וְזֶהוּ כְּנֶגֶד הַיְסוֹד אֲשֶׁר מָסֹרֶת בְּיָדֵינוּ "הָעוֹסֵק בְּמִצְוָה, פָּטוּר מִן הַמִּצְוָה". עַל כֵּן אָמַר "וַעֲשִׂיתֶם אֹתָם", כְּלוֹמַר אִי אָמַרְתָּ דְעוֹסֵק בַּתּוֹרָה לֹא יַפְסִיק, לֹא מַשְׁכַּחַת קִיּוּם הַמִּצְוֹת, וְזֶה שֶׁאָמַר "וַעֲשִׂיתֶם אֹתָם", כְּלוֹמַר בְּדִין הוּא שֶׁתַּפְסִיקוּ מִתַּלְמוּד תּוֹרָה כְּדֵי שֶׁתִּזְכּוּ לַעֲשׂוֹת הַמִּצְווֹת, וְנִמְצָא דְּזֶה וְזֶה יַעֲלֶה בְּיֶדְכֶם לִלְמוֹד "וַעֲשִׂיתֶם אֹתָם", וּכְתִיב "אֹתָם", דְהוּא מִצְוָה דְרַמְיָא עַלֵיה, וְאִי אֶפְשָׁר לַעֲשׂוֹת עַל יְדֵי אֲחֵרִים, וְזֶה שֶׁאָמַר "וַעֲשִׂיתֶם אֹתָם", כְּלוֹמַר זֶהוּ בְּמִצְוֹת שֶׁמֻּכְרָחִים אֹתָם לַעֲשׂוֹתָם וְכַמְדוּבָּר.
(רֹאשׁ דָוִד)
<h2>יוֹם ו'</h2>
<h3>הֲלָכוֹת</h3>
א. מִי שֶׁיֵּשׁ לוֹ סֵפֶר תּוֹרָה בְּתוֹךְ בֵּיתוֹ וְיֵשׁ לוֹ חֻמָּשׁ, אִם הוּא בָּקִי בִּקְרִיאַת סֵפֶר תּוֹרָה בְּנִקּוּד וּטְעָמִים וְסוֹף פָּסוּק, יִקְרָא הַשְּׁנַיִם מִקְרָא בְּסֵפֶר תּוֹרָה שֶׁיֵּשׁ בּוֹ קְדֻשָּׁה יְתֵירָה, וְזֶה עִקָּר מִצְוַת סֵפֶר תּוֹרָה לִקְרוֹת בּוֹ, וְאִם אֵינוֹ בָּקִי, יוֹתֵר טוֹב שֶׁיִּקְרָא בַּחֻמָּשׁ ב' מִקְרָא וְאֶחָד תַּרְגּוּם מִמָּה שֶׁיִּקְרָא בְּסֵפֶר תּוֹרָה קְרִיאָה מְשֻׁבֶּשֶׁת וְסַר טַעַ"ם <b>[לְלֹא טְעָמִים]</b>. הָרַדְבַּ"ז.
(מַחֲזִיק בְּרָכָה שָׁם אוֹת ב')
ב. חוֹלֶה וְחָשׁ בְּעֵינָיו, וְכֵן סוּמָּא וּמִי שֶׁאֵינוֹ יוֹדֵעַ לִקְרוֹת, פְּטוּרִים מֵחִיּוּב קְרִיאַת שְׁנַיִם מִקְרָא וְאֶחָד תַּרְגּוּם, וְאֵינָם צְרִיכִים לִשְׁמֹעַ מֵאַחֵר. הָרַדְבַּ"ז.
(מַחֲזִיק בְּרָכָה שָׁם אוֹת ד')
<h3>מוּסָר</h3>
כָּתַב הרה"ח מַהֲרִ"י צֶמַח: רָאוּי לְאָדָם לְכַוֵין מְאֹד בְּעֵת אֲכִילָתוֹ, וְלֹא לֶאֱכֹל כִּבְהֵמוֹת, וְצָרִיךְ אָדָם לִזְכֹּר בְּעֵת אֲכִילָתוֹ חֻרְבָּן הַבַּיִת, כמ"ש בְּזֹהַר תְּרוּמָה (דַּף קנ"ז). עכ"ל. וְהָאִישׁ הַיָּרֵא יָשִׂים תָּדִיר נֶגֶד עֵינָיו מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה וְהֵבִיאוּהוּ הַתּוֹס' בִּכְתוּבוֹת (דַּף ק"ד): עַד שֶׁאָדָם מִתְפַּלֵּל שֶׁיִּכָּנְסוּ דִּבְרֵי תּוֹרָה לְתוֹךְ גּוּפוֹ, יִתְפַּלֵּל שֶׁלֹּא יִכָּנְסוּ מַעֲדַנִּים לְתוֹךְ גּוּפוֹ, וְיֶחֱרַד הָאִישׁ הַיָּרֵא בְּהַעֲמִיקוֹ בַּזֶה.
(בִּרְכֵּי יוֹסֵף סִימָן קנ"ז)
<h3>חִדּוּשׁ עַל הַפָּרָשָׁה</h3>
<b>וַאֲכַלְתֶּם יָשָׁן נוֹשָׁן וְיָשָׁן -</b> רֶמֶז שֶׁיֹּאכְלוּ בִּזְכוּת שְׁלֹשָׁה אָבוֹת, גַּם יִהְיֶה זְכוּת מִשֶּׁלָּכֶם עַל דֶּרֶךְ חֲדָשִׁים גַּם יְשָׁנִים. אוֹ עַל שְׁלֹשָׁה שָׁנִים: שִׁשִּׁית, שְׁבִיעִית, יוֹבֵל. הָרַב הַגָּדוֹל מהר"ר וִידַאל צָרְפָתִי זַ"ל.
(חוֹמַת אֲנָךְ)