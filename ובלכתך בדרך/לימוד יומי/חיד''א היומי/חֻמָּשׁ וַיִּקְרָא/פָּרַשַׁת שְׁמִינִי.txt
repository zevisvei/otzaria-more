<h1>פָּרַשַׁת שְׁמִינִי</h1>

<h2>יוֹם א'</h2>
<h3>הֲלָכוֹת</h3>
א. יֵשׁ מְקוֹמוֹת דִנְהִיגֵי לוֹמַר בַּקַּיִץ וּבַחֹרֶף "בָּרֵךְ עָלֵינוּ", וּמְשַׁנִּים הַשְּׁאֵלָה לְפִי הַזְּמַן. וְהַנָּכוֹן לוֹמַר בַּקַּיִץ "בָּרְכֵנוּ", וּבַחֹרֶף "בָּרֵךְ עָלֵינוּ" (גּוּרֵי הָאָרִ"י זַצַ"ל).
(קֶשֶׁר גּוּדָל, סִימָן טז, סְעִיף א)
ב. בִּימוֹת הַחַמָּה אִם שָׁאַל מָטָר, מַחֲזִירִין אוֹתוֹ. וְאִם יֵשׁ חֲזָרַת תְּפִלָּה, יְכַוֵּן דַּעְתּוֹ לִשְׁלִיחַ צִבּוּר כָּל י"ח בְּרָכוֹת (סִימָן קכ"ד).
(קֶשֶׁר גּוּדָל, סִימָן טז, סְעִיף טו)
<h3>מוּסָר</h3>
בִּתְחִלַּת הַקַּיִץ, נוֹהֲגִים בִּרְפוּאוֹת לִיקַח סַם הַמְשַׁלְשֵׁל לְהַרִיק הָעִפּוּשׁ, וּלְהַקִּיז לְהוֹצִיא הַדָּם האשיי, וּלִיקַח סַמִּים הַמְּזַכְּכִים הַדָּם וְלִרְעוֹת בַּגַּנִּים, וְכַיּוֹצֵא מִינֵי תַּעֲנוּגִים. וְכֹה יַעֲשׂוּ לְחֹלִי הַנֶּפֶשׁ, לְשַׁלְשֵׁל וּלְהַרִיק כָּל עִפּוּשׁ הַזּוֹהָמוֹת מִמִּדּוֹת רָעוֹת, וּלְהַקִּיז מִכַּמָּה דֵּעוֹת רָעוֹת, וּלְהַרְחִיב הַלֵּב בְּאַהֲבַת ה' וְהֶגְיוֹן תּוֹרָתוֹ מְאִירַת עֵינַיִם. וְזֶה כָּתְבוּ הַמְפָרְשִׁים, שֶׁטַּעַם לִקְרִיאַת <b>[מַסֶּכֶת]</b> אָבוֹת, לְעוֹרֵר עַל הַמּוּסָר וְהַשְׁלָמַת נַפְשׁוֹ, כְּשֵׁם שֶׁמְּבַקֵּשׁ בַּזְּמַן הַזֶּה רְפוּאַת גּוּפוֹ.
(חַדְרֵי בָּטֶן ריש פ' שְׁמִינִי)
<h3>חִדּוּשׁ עַל הַפָּרָשָׁה</h3>
<b>קָרָא מֹשֶׁה לְאַהֲרֹן וּלְבָנָיו וּלְזִקְנֵי יִשְׂרָאֵל (ט. א) -</b> אַךְ לֹא <b>[קָרָא]</b> לְכָל יִשְׂרָאֵל, כִּי רָצָה לְגַלּוֹת מַעֲשֶׂה הָעֵגֶל, לְכָךְ לֹא רָצָה לְפַרְסֵם אֶלָּא לִצְנוּעִים וְלַזְּקֵנִים, וּמָה שֶׁלֹּא אָמַר לוֹ <b>[לְאַהֲרֹן]</b> בֵּינוֹ לְבֵין עַצְמוֹ, שֶׁרָצָה שֶׁיִּתְבַּיֵּשׁ בִּפְנֵיהֶם כְּדֵי שֶׁיִּתְכַּפֵּר לוֹ. רַבֵּנוּ אֶפְרַיִם זַ"ל בְּפֵרוּשׁוֹ כְּתִיבַת יָד.
(חוֹמַת אֲנָךְ)
<h2>יוֹם ב'</h2>
<h3>הֲלָכוֹת</h3>
א. בְּאֵיזֶה מְקוֹמוֹת נָהֲגוּ לְהָקֵל שֶׁמִּתְפַּלֵּל עִם הַצִּבּוּר בְּקוֹל רָם וְאוֹמֵר קְדֻשָּׁה וְאַתָּה קָדוֹשׁ, וְאוֹמֵר הָאֶמְצָעִיּוֹת בְּלַחַשׁ, וּמַתְחִיל "רְצֵה" בְּקוֹל רָם, וְאֵינָם חוֹזְרִים הַתְּפִלָּה, וְכֵן עוֹשִׂים בְּמוּסָף, וְלָא צָרִיךְ לְמֶעְבַּד הַכִי שֶׁהֲרֵי מר"ן בב"י (סִימָן רל"ד) כָּתַב דִבְּמִנְחָה הָיוּ עוֹשִין כֵּן בִּצְפָת, וְגָזְרוּ נִדּוּי בִּצְפָת ח"ו עַל זֶה, וְהִנְהִיגוּ שָׁם שֶׁיִּתְפַּלְּלוּ בְּלַחַשׁ, וּשְׁלִיחַ צִבּוּר חוֹזֵר כָּל י"ח בְּרָכוֹת ע"ש, וְקַל וָחֹמֶר לְשַׁחֲרִית וּמוּסָף (שַׁלְּמֵי צִבּוּר דַּף קל"ו).
(קֶשֶׁר גּוּדָל, סִימָן חי, סְעִיף א)
ב. שְׁלִיחַ צִבּוּר שֶׁנִּכְנַס לְבֵית הַכְּנֶסֶת וּמָצָא צִבּוּר שֶׁהִתְפַּלְּלוּ בְּלַחַשׁ, וְהוּא צָרִיךְ לַעֲבוֹר לַתֵּבָה לְאַלְתַּר, יוֹרֵד לַתֵּבָה וּמִתְפַּלֵּל בְּקוֹל רָם לַצִּבּוּר, וְאֵין צָרִיךְ לַחֲזֹר וּלְהִתְפַּלֵּל בְּלַחַשׁ (סִימָן קכ"ד).
(קֶשֶׁר גּוּדָל, סִימָן חי, סְעִיף ב)
<h3>מוּסָר</h3>
וְזֹאת הָעֵצָה הַיְּעוּצָה עַצַת ה' הִיא תָּקוּם, לְהַחֲזִיק בִּשְׁלֹשָּׁה דְּבָרִים וְהֵם, עֲנָוָה, צְדָקָה, תּוֹרָה, רָאשֵׁי תֵּבוֹת עצ"ת, כִּי שְׁלֹשָׁה הֵמָּה נִפְלְאוּ לְהִנָּצֵל מִכַּמָּה עֲבֵרוֹת, וְיִתְכַּפְּרוּ לוֹ עֲווֹנוֹתָיו, וּבִלְבַד שֶׁיִּתֵּן אֶל לִבּוֹ מַה שֶׁחָטָא בִּפְרָטִיּוּת, וְיִגְמֹר לָשׁוּב אֶל ה' וְשֶׁלֹּא יֶחֱטָא עוֹד, וְה' עִמּוֹ.
(מוֹרֶה בְּאֶצְבַּע, סִימָן ט, סְעִיף שכו)
<h3>חִדּוּשׁ עַל הַפָּרָשָׁה</h3>
<b>כִּי הַיּוֹם ה' נִרְאָה אֲלֵיכֶם -</b> רָמַזְתִּי "הַיּוֹם אִם בְּקֹלוֹ תִשְׁמָעוּ", כְּמוֹ שֶׁאָמַר הַמָּשִׁיחַ לְרַבִּי יְהוֹשֻׁעַ בֵּן לֵוִי (סַנְהֶדְרִין צח, א) וּכְשֶׁנָּשׁוּב תֵּכֶף יִבָּנֶה בֵּית הַמִּקְדָּשׁ, וְיִהְיֶה אַהֲרֹן כֹּהֵן גָּדוֹל נֶגֶד מִיכָאֵל, כְּמוֹ שֶׁדָּרְשׁוּ דּוֹרְשֵׁי רְשׁוּמוֹת "נִרְאָה אֲלֵיכֶם" אוֹתִיּוֹת "אַהֲרֹן מִיכָאֵל". כֵּן יְהִי רָצוֹן בִּמְהֵרָה בְּיָמֵינוּ אָמֵן.
(חַדְרֵי בָּטֶן)
<h2>יוֹם ג'</h2>
<h3>הֲלָכוֹת</h3>
א. כֵּיוָן דְּאִיכָּא רוּבָּא שֶׁלֹּא הִתְפַּלְּלוּ, אַף עַל פִּי שֶׁהַשְּׁאָר הִתְפַּלְּלוּ, כָּל שֶׁיֵּשׁ עֲשָׂרָה שֶׁעוֹנִין "אָמֵן" יָכוֹל לוֹמַר חֲזָרָה. יְכוֹלִים לוֹמַר חֲזָרָה בַּעֲשָׂרָה עִם הַשְּׁלִיחַ צִבּוּר, וְאֵין צָרִיךְ שֶׁיִּהְיֶה י' חוּץ מִן הַשְּׁלִיחַ צִבּוּר.
(קֶשֶׁר גּוּדָל, סִימָן חי, סְעִיף ד-ה)
ב. אִם יָצְאוּ מִקְצָתָן אַחַר שֶׁהִתְחִיל בְּקוֹל רָם וּקְדֻשָּׁה, יְכוֹלִים לְהַשְׁלִים קְדֻשָּׁה וְכֹל י"ח בְּרָכוֹת וְתוּ לֹא (אַחֲרוֹנִים לְדַעַת מר"ן סִימָן נ"ה). לָאו דַּוְקָא קְדֻשָּׁה, דְּכֵיוָן שֶׁהִתְחִילוּ לְהִתְפַּלֵּל בְּקוֹל רָם, גּוֹמְרִין (מָגֵן אַבְרָהָם שָׁם).
(קֶשֶׁר גּוּדָל, סִימָן חי, סְעִיף ו-ז)
<h3>מוּסָר</h3>
עוֹד יִשְׁתַּדֵּל מְאֹד, ֹשֶכְֹּשֶעוֹשֶֹה מִצְוָה אוֹ לוֹמֵד תּוֹרָה יִהְיֶה בְּשִׂמְחָה גְּדוֹלָה מֵאַלְפֵי זָהָב וָכֶסֶף, עַל שֶׁזָּכָה לִלְמוֹד בַּתּוֹרָה אוֹ לְקַיֵּם מִצְווֹתָיו יִתְבָּרַךְ, וּבְוַדַּאי שֶׁזֶּה יַמְשִׁיךְ עָלָיו קְדֻשָּׁה יְתֵירָה. וְהִגִּיד רַבֵּנוּ הָאָרִ"י זַצַ"ל כִּי לֹא זָכָה לְכָל חָכְמָתוֹ הָרָמָה וְהַנִפְלָאָה כִּי אִם עַל יְדֵי הַשִּׂמְחָה הַגְּדוֹלָה שֶׁהָיָה שָׂמֵחַ בַּלִּמּוּד וּבַמִּצְווֹת לְאֵין קֵץ.
(מוֹרֶה בְּאֶצְבַּע, סִימָן ט, סְעִיף שכז)
<h3>חִדּוּשׁ עַל הַפָּרָשָׁה</h3>
<b>אֵשׁ זָרָה אֲשֶׁר לֹא צִוָּה אֹתָם -</b> שָׁמַעְתִּי כִּי בְּתֵבוֹת "אֵשׁ זָרָה" רְמוּזִים הַחֲטָאִים שֶׁאָמְרוּ רַבּוֹתֵינוּ זִכְרוֹנָם לִבְרָכָה בַּשַּׁ"ס וּבַמִּדְרָשִׁים, וְהֵם רָאשֵׁי תֵּבוֹת "אֵשׁ זָרָה" בְּאֹפֶן זֶה: <b>אֵשׁ</b> (אֵשׁ זָרָה), <b>שְׁתוּיִים</b> (ֹשְתוּיֵי יַיִן), <b>זָרַע</b> (שֶׁלֹּא הָיָה לָהֶם בָּנִים), <b>רְחוּצִים</b> (שֶׁנִּכְנְסוּ בְּלִי רְחִיצַת יָדַיִם וְרַגְלַיִם), <b>הוֹרָאָה</b> (שֶׁהוֹרוּ הֲלָכָה בִּפְנֵי מֹשֶׁה רַבָּן).
(חוֹמַת אֲנָךְ)
<h2>יוֹם ד'</h2>
<h3>הֲלָכוֹת</h3>
א. כְּשֶׁהַשָּׁלִיחַ צִבּוּר חוֹזֵר הַתְּפִלָּה, הַקָּהָל יֵשׁ לָהֶם לִשְׁתֹּק וּלְכַוֵּן לַבְּרָכוֹת שֶׁמְּבָרֵךְ הַחַזָּן וְלַעֲנוֹת אָמֵן (סִימָן קכ"ד). אֵין לִלְמוֹד בְּעֵת חֲזָרַת הַשְּׁלִיחַ צִבּוּר (סִימָן צ' דִּין ח"י, וְהָרַב וָוֵי הָעַמּוּדִים סו"פ י').
(קֶשֶׁר גּוּדָל, סִימָן חי, סְעִיף ח-ט).
ב. אֵין לוֹמַר עִם הַחַזָּן אֶמְצַע הַבְּרָכוֹת אֲפִלּוּ בְּלַחַשׁ, וּמִכָּל שֶׁכֵּן שֶׁלֹּא לְהַגְבִּיהַּ קוֹלוֹ, דְּהֲוֵי קַלּוּת רֹאשׁ (סִימָן קכ"ד אַחֲרוֹנִים וד"ע).
(קֶשֶׁר גּוּדָל, סִימָן חי, סְעִיף י)
<h3>מוּסָר</h3>
יִשְׁתַּדֵּל מְאֹד לְגַדֵּל בָּנָיו עַל הַתּוֹרָה וְעַל הָעֲבוֹדָה, וְשֶׁיִּהְיוּ מְלֵאִים יִרְאַת ה' וּמִדּוֹת טוֹבוֹת וְדֶרֶךְ אֶרֶץ. וּבַזֶּה צָרִיךְ חָכְמָה גְּדוֹלָה, וּכְבָר חֻבַּר עַל זֶה סֵפֶר קָטָן זֶה ֹשְמוֹ "אֹרֶךְ יָמִים". וְיֵשׁ לְהִתְבּוֹנֵן בְּעִנְיָן זֶה הַרְבֵּה, וְלָרֶדֶת לְעִמְקֵי וְחַדְרֵי בֶּטֶן בָּנָיו, וְיִתְפַּלֵּל לַה' עַל זֶה בִּבְכִיָּה שֶׁיַּצִּיל בָּנָיו מֵחֵטְא, וְיִהְיֶה כָּל זַרְעוֹ זֶרַע קֹדֶשׁ בְּלִי פְּגָם וכו'.
(מוֹרֶה בְּאֶצְבַּע, סִימָן ט, סְעִיף שכח)
<h3>חִדּוּשׁ עַל הַפָּרָשָׁה</h3>
<b>הוּא אֲשֶׁר דִּבֶּר ה' לֵאמֹר בִּקְרֹבַי אֶקָּדֵשׁ -</b> בְּתוֹרַת כֹּהֲנִים אָמְרוּ: הָיָה אַהֲרֹן עוֹמֵד וְתוֹהֶה וְאוֹמֵר אוֹי לִי וכו' נִכְנָס מֹשֶׁה וכו' אָמַר לוֹ אַהֲרֹן אָחִי מִסִּינַי נֶאֱמַר לִי עָתִיד אֲנִי לְקַדֵּשׁ אֶת הַבַּיִת הַזֶּה, בְּאָדָם גָּדוֹל אֲנִי מְקַדְּשׁוֹ. הָיִיתִי סָבוּר אוֹ בִּי אוֹ בְּךָ הַבַּיִת מִתְקַדֵּשׁ, עַכְשָׁו נִמְצְאוּ בָּנֶיךָ גְּדוֹלִים מִמֶּנִּי וּמִמְּךָ. כֵּיוָן שֶׁשָּׁמַע אַהֲרֹן כָּךְ שָׁתַק.
וּלְהָבִין מַאֲמָר זֶה אֶפְשָׁר בָּמֶה שֶׁשָּׁמַעְתִּי שֶׁכָּתְבוּ הַמְפָרְשִׁים, דְּהָא דְּנוֹטֵל צַדִּיק אֶחָד וּמְכַפֵּר, הַיְנוּ כְּשֶׁהַצַּדִּיק הַזֶּה גָּדוֹל שֶׁבְּכֻלָּן, אַךְ אִם יֵשׁ שְׁנַיִם שָׁוִים לוֹקֵחַ שְׁנֵיהֶם. וְעַל דֶּרֶךְ זֶה אֶפְשָׁר שֶׁזֶּה שֶׁאָמַר סָבוּר הָיִיתִי שֶׁתְּקַדֵּשׁ הַבַּיִת אוֹ בִּי אוֹ בְּךָ, כִּי דַּי בְּאֶחָד וּתְקַדֵּשׁ בַּגָּדוֹל. וְעַכְשָׁיו שֶׁנִּתְקַדֵּשׁ בָּהֶם מוּכָח דְהָיוּ שָׁוִים וּלְכָךְ נִסְתַּלְקוּ שְׁנֵיהֶם, וְזוֹ הוֹכָחָה שֶׁהֵם גְּדוֹלִים בְּעֶרְכָּם וְגַם גְּדוֹלִים מִמֶּנּוּ, דְּאִם הָיִינוּ בְּמַדְרְגָתָם, הָיָה צָרִיךְ שֶׁיִּסְתַּלְּקוּ גַּם הֵם דְּמָאי חֲזִית, אֶלָּא וַדַּאי שֶׁהֵם גְּדוֹלִים.
(רֹאשׁ דָוִד)
<h2>יוֹם ה'</h2>
<h3>הֲלָכוֹת</h3>
א. כָּל שֶׁאֵין ט' בְּבֵית הַכְּנֶסֶת מְכַוְּנִים לְבִרְכּוֹתָיו וְלַעֲנוֹת "אָמֵן" כְּמִשְׁפָּט, קָרוֹב דַּהֲווּ בְּרָכוֹת לְבַטָּלָה.
(קֶשֶׁר גּוּדָל, סִימָן חי, סְעִיף יא)
ב. יֵשׁ לַעֲמֹד בַּחֲזָרַת הַעֲמִידָה, וְטוֹב שֶׁיִּהְיֶה הַסִּדּוּר לְפָנָיו לְכַוֵּין הֵיטֵב בַּחֲזָרַת הַשַּׁ"ץ.
(קֶשֶׁר גּוּדָל, סִימָן חי, סְעִיף יב)
<h3>מוּסָר</h3>
יֵשׁ לְךָ אָדָם שֶׁיָּצָא לוֹ שֵׁם כִּי מַשָּׂאוֹ וּמַתָּנוֹ בֶּאֱמוּנָה, וְעוֹמֵד בְּדִבּוּרוֹ, וַעֲקִימַת שְׂפָתָיו הַוִי מַעֲשֶׂה, וְגַם הוּא מִשְׁתַּבֵּחַ בְּעַצְמוֹ כִּי נֶאֱמָן הוּא, וְהַדָּבָר הַיּוֹצֵא מִפִּיו כֵּן יָקוּם וְכֵן יִהְיֶה. וְאֵיךְ הָאָדָם הַזֶּה יִנְהַג כָּךְ בְּעִנְיְנֵי הַגּוּף הַכָּלִים וְנִפְסָדִים, וּבְעִנְיְנֵי הַנֶּפֶשׁ לֹא יֵשׁ <b>[ר"ל אֵין]</b> שַׁקְרָן כָּמוֹהוּ. בִּסְחוֹרָה שֶׁל עוֹלָם הַזֶּה מְקַיֵּם דְּבָרוֹ, וּבִסְחוֹרַת הָעוֹלָם הַבָּא שֶׁהִיא תּוֹרָה וּמִצְווֹת, יַחֲלִיף אֶת מַשְֹכֻּרְתּוֹ עֲשֶׂרֶת מוֹנִים, וְעוֹבֵר עַל הַשְּׁבוּעָה שֶׁנִּשְׁבַּע בְּמַעֲמָד הַר סִינַי, וְגַם אֲשֶׁר נִשְׁבַּע בְּבֶטֶן אִמּוֹ לִשְׁמֹר כָּל הַמִּצְווֹת (נִדָּה ל' ע"ב). וְכֹל יוֹם קוֹרֵא אֶת שְׁמַע בַּבֹּקֶר וּבָעֶרֶב "וּלְעָבְדּוֹ בְּכֹל לְבַבְכֶם", עֲבוֹדָה זוֹ תְּפִלָּה (תַּעֲנִית ב.), וְתֵכֶף קָם לְהִתְפַּלֵּל וְלִבּוֹ בַּל עִמּוֹ, וְאֵינוֹ יוֹדֵעַ אִם תְּפִלָּה הִיא, רַק שְׂפָתָיו נָעוֹת וְלֹא יֵדַע מַאי קָאָמַר אִם תְּפִלָּה אִם סִפּוּרִים, וְכַיּוֹצֵא. הוּא אוֹמֵר "וְהַעֲרֵב נָא וכו', וְתֵן בְּלִבֵּנוּ בִּינָה לְהָבִין לְהַשְׂכִּיל וכו', וְהָאֵר עֵינֵינוּ בְּתוֹרָתְךָ וכו', וּבָהֶם נֶהֱגֶה יוֹמָם וָלָיְלָה", וְכַיּוֹצֵא, וְאַחַר תְּפִלָּה חֲטוּפָה לֹא יַחְשֹׁב אִם יֵשׁ תּוֹרָה בָּעוֹלָם. הוּא אוֹמֵר "וְנַפְשִׁי כְּעָפָר לַכֹּל תִּהְיֶה", וְלֹא יֵשׁ קַפְּדָן וְגֵאֶה כָּמוֹהוּ, וְכַיּוֹצֵא בְּאֵלֶּה הַרְבֵּה. אֶפֶס כִּי לֹא תִּהְיֶה תִפְאַרְתּוֹ שֶׁעוֹמֵד בְּדִבּוּרוֹ אַחֲרֵי אֲשֶׁר לִפְנֵי ה' יְדַבֵּר עַל הַתּוֹרָה וְעַל הַעֲבוֹדָה, וּמִיָּד ל"ו יָחֵל דְּבָרוֹ, וְהַפָּרוּץ מְרֻבֶּה עַל הָעוֹמֵד. וְכֵן יֵשׁ לְךָ אָדָם שֶׁהוּא רַחֲמָן וְלִבּוֹ רַךְ, וְאִם יִרְאֶה עָנִי בְּיוֹם סַגְרִיר נוֹשֵׂא הַצִּינָה לְפָנָיו וְרוֹתֵת, יֶהֱמוּ נָא רַחֲמָיו עָלָיו, גַּם אִם רָאֹה יִרְאֶה הֶעָנִי עוֹמֵד בְּחֶדֶר קָטָן צַר וְחָשׁוּךְ, יִתְמַהּ עַל חַיֵּי צַעַר וְדִירָה סְרוּחָה. וְהוּא פֶּלֶא אֵיךְ לֹא יְרַחֵם עַל נַפְשׁוֹ שֶׁתִּהְיֶה בְּגֵיהִנָּם שֶׁל שֶׁלֶג נְתוּנָה בְּיַד אַכְזָרִים, הֵן הֵן הַמַּזִיקִין נוֹשְׁכִין וּמְמִיתִין, וְהוּא בְּגֵיהִנָּם מְקוֹם אֹפֵל וְצַלְמָוֶת.
וְכֵן יֵשׁ אָדָם שֶׁהוּא זָהִיר בִּכְבוֹד הַבְּרִיּוֹת בְּכֹל מִינֵי פּוֹלִיטִיקָ"א וְקוֹמְפְּלִימֵ"נְטוֹ <b>[ר"ל פּוֹלִיטִיקָה וּמַחֲמָאוֹת]</b>, וְהַתֵּימָהּ עָלָיו אֵיךְ הוּא שָׁלֵם כָּל כָּךְ לִבְנֵי אָדָם, וּמְחַסֵּר אֶת נַפְשׁוֹ חֶסְרוֹנוֹת וְעִידוּיָין, וְאֵיךְ לֹא יֶחֱרַד לוֹמַר הֲלֹא אֲנִי מִשְׁתַּדֵּל לַעֲשׂוֹת פּוֹלִיטִי"קָא וְקוֹמְפְּלִימִינְטוֹ עִם בְּנֵי אָדָם, וְאִם פַּעַם אַחַת אַחֲסֵר נְקֻדָּה מֵהַפּוֹלִיטִיקָ"א אֲנִי מִצְטַעֵר, וְאֵיךְ אֲנִי כָּל כָּךְ נֶעֱדַּר מֵהַשְּׁלֵמוּת לִפְנֵי בּוֹרֵא עוֹלָם מֶלֶך מַלְכֵי הַמְּלָכִים הַקָּדוֹשׁ בָּרוּךְ הוּא, אֲשֶׁר אֲנִי מְחַסֵּר כָּל עֵת בַּעֲבוֹדָתוֹ בִּתְפִלָּה וְתוֹרָה וּמִצְווֹת אֲשֶׁר צִיוָנִי, וּבִמְקוֹם לַעֲשׂוֹת נַחַת רוּחַ לְפָנָיו כִּי לְכָךְ נוֹצַרְתִּי, הָפַכְתִּי עֹרֶף וַתְּהִי יִרְאָתִי אוֹתוֹ מִצְוַת אֲנָשִׁים מְלוּמָדָה, וְאֵינִי מַקְפִּיד בְּתוֹרָה וּתְפִלָּה אֶחָד מִמֵּאָה מֵאֲשֶׁר אֲנִי מַקְפִּיד בְּפוֹלִיטִיקָ"א.
(מוֹרֶה בְּאֶצְבַּע, סִימָן ט, סְעִיף של)
<h3>חִדּוּשׁ עַל הַפָּרָשָׁה</h3>
<b>וַיִּדֹם אַהֲרֹן -</b> וַיִּדֹם הַשֶּׁמֶשׁ. כֵּן הוּא בַּמְּסוֹרָה. וְאֶפְשָׁר בָּמֶה שֶׁאָמְרוּ זַ"ל דְּהַיָּרֵחַ קִטְרְגָה אַךְ הַשֶּׁמֶשׁ שָׁתַק, וּפֵרְשׁוּ הַמְפָרְשִׁים דְּזֶה שֶׁאָמְרוּ "הַנֶּעֱלָבִים וְאֵינָם עוֹלְבִים וכו' עֲלֵיהֶם הַכָּתוּב אוֹמֵר וְאוֹהֲבָיו כְּצֵאת הַשֶּׁמֶשׁ בִּגְבוּרָתוֹ", דְּהַֹשֶּמֶֹש הָיָה עָלוּב וְשָׁתַק וְהוּא מֵאִיר בְּתֹקֶף, וְכֵן יִהְיוּ הַנֶּעֱלָבִים. וְזֶה רֶמֶז "וַיִּדֹם אַהֲרֹן", וְנָטַל שְׂכָר שְׁתִיקָתוֹ מֵעֵין דֻּגְמָא דְּהַֹשֶּמֶֹש שָׁתַק כְּשֶׁדִּבְּרָה הַיָּרֵחַ וְנָטַל שָֹכָר לָצֵאת בִּגְבוּרָתוֹ, כֵּן אֱלֹהִים חָשָׁבָהּ לְטוֹבָה לְאַהֲרֹן.
(חוֹמַת אַהֲרֹן)
<h2>יוֹם ו'</h2>
<h3>הֲלָכוֹת</h3>
א. יִזָּהֵר לְכַוֵּין רַגְלָיו בְּעֵת הַקְּדֻשָּׁה, שֶׁשְּׁנֵיהֶם יִהְיוּ דְּמוּת רֶגֶל אֶחָד, וִיכַוֵּין לְקַיֵּם מִצְוַת "וְנִקְדַּשְׁתִּי בְּתוֹךְ בְּנֵי יִשְׂרָאֵל" (וַיִּקְרָא כב, לב). (הָאָרִ"י זַ"ל).
(קֶשֶׁר גּוּדָל, סִימָן חי, סְעִיף יג)
ב. "נַקְדִּיֹשָךְ וְנַעֲרִיצָךְ", שְׁתֵי תֵּבוֹת אֵלּוּ יֹאמַר בְּקוֹל רָם, וְהַשְּׁאָר בְּלַחַשׁ. וְיַעֲנֶה "קָדוֹשׁ קָדוֹשׁ קָדוֹשׁ" בְּקוֹל רָם (הָאָרִ"י זַ"ל).
(קֶשֶׁר גּוּדָל, סִימָן חי, סְעִיף יד)
<h3>מוּסָר</h3>
וּכְשֶׁיַּעֲנֶה קְדֻשָּׁה, יִסְגֹּר עֵינָיו וְיִשָּׂאֵם לַמָּרוֹם (עַיֵּן צַוְּארֵי שָׁלָל בְּהַפְטָרַת וָאֶתְחַנַן ד"ה א"נ שְׂאוּ מָרוֹם), שֶׁיֵּשׁ לוֹ נַחַת רוּחַ לְהַקָּדוֹשׁ בָּרוּךְ הוּא מִזֶּה, וְהוּא מְקָרֵב הַגְּאֻלָּה כמ"ש רַבּוֹתֵינוּ זִכְרוֹנָם לִבְרָכָה (טוּר או"ח סִימָן קכ"ה בְּשֵׁם פִּרְקֵי הֵיכָלוֹת רַבָּתִי פ"י). וְיִהְיֶה בְּכֹל לֵב, וְלֹא יִזְעַק בַּעֲנִיַּית קְדֻשָּׁה, כִּי הַזְּעָקוֹת הַלָּלוּ סִימָן לְמִעוּט הַיִּרְאָה וְהַכַּוָּנָה, וּמְבַלְבֵּל אֲחֵרִים הַמְכַוְּנִים.
(צִפֹּרֶן ֹשָמִיר, סִימָן ב, סְעִיף לא)
<h3>חִדּוּשׁ עַל הַפָּרָשָׁה</h3>
<b>כֹּל הוֹלֵךְ עַל גָּחוֹן וְכֹל הוֹלֵךְ עַל אַרְבַּע עַד כָּל מַרְבֵּה רַגְלַיִם לְכָל הַשֶּׁרֶץ הַשֹּׁרֵץ עַל הָאָרֶץ לֹא תֹאכְלוּם כִּי שֶׁקֶץ הֵם (יא. מב) -</b> מַאֲכָלוֹת אֲסוּרוֹת, וְזֶה <b>["כָּל הוֹלֵךְ עַל גָּחוֹן"]</b> חֲצִי הַתּוֹרָה בְּאוֹתִיּוֹת, רֶמֶז כְּלוֹמַר שֶׁהוֹלֵךְ אַחַר בִּטְנוֹ כְּבָר עָבְרוּ חֲצִי הַתּוֹרָה, "וְכֹל הוֹלֵךְ עַל אַרְבַּע" שֶׁהוּא צָבוּעַ כְּאַרְבַּע הַבְּהֵמוֹת: גָּמָל, שָׁפָן, אַרְנֶבֶת, חֲזִיר, וּמְרַמֶּה בְּנֵי אָדָם, מִזֶּה יִמָּשֵׁךְ לַעֲרָיוֹת "עַד כָּל מַרְבֵּה רַגְלַיִם" וכו'.
(חַדְרֵי בָּטֶן)