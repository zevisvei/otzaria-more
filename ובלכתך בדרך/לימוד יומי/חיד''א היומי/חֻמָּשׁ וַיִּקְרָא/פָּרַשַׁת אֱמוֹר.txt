<h1>פָּרַשַׁת אֱמוֹר</h1>

<h2>יוֹם א'</h2>
<h3>הֲלָכוֹת</h3>
א. יוֹם ל"ג לָעֹמֶר, יַרְבֶּה שִׂמְחָה לִכְבוֹד רַשְׁבִּ"י זְכוּתוֹ יָגֵן עָלֵינוּ, כִּי הוּא יוֹמָא דְּהִלוּלָא דִּילֵיהּ, וְנוֹדַע שֶׁרְצוֹנוֹ הוּא שֶׁיִּשְׂמְחוּ בְּיוֹם זֶה, כַּיָּדוּעַ מִמַּעֲשֶׂה מהר"א הַלֵּוִי זִלה"ה וּמַעֲשִׂים אֲחֵרִים אֲשֶׁר שָׁמַעְנוּ וַנֵּדָעֵם מִפּוּם רַבָּנָן קַדִישֵׁי. וְיֵשׁ מִי שֶׁנָּהַג לַעֲשׂוֹת לִמּוּד בְּלֵיל ל"ג בַּעֹמֶר בַּעֲשָׂרָה לִלְמוֹד שִׁבְחֵי רַשְׁבִּ"י הַמְפֻזָּרִים בַּזֹּהַר וְאִדְּרָא זוּטָא, וְהוּא מִנְהָג יָפֶה.
(מוֹרֶה בְּאֶצְבַּע, סִימָן ח, סְעִיף רכג)
ב. יִשְׁכַּב <b>[בַּלַּיְלָה]</b> עַל צִדּוֹ הַשְּׂמָאלִית, וְזֶה יוֹעִיל לְהַכְנִיעַ צַד שְׂמֹאל. וְגַם עַל פִּי הָרְפוּאָה הוּא טוֹב בִּתְּחִלַּת שְׁכִיבָתוֹ. וְכֹל קְבַל דְּנָא <b>[לְעוּמַת זֹאת]</b> אִם יִשְׁכַּב עַל צַד יָמִין, הַסִטְרָא אַחֲרָא שְׂמֹאל בַּעֲשׂוֹתוֹ וְלוֹ אָח"ז לקרו"א לוֹ.
(צִפֹּרֶן שָׁמִיר, סִימָן ח, סְעִיף קיט)
<h3>מוּסָר</h3>
יְצַיֵּר דְּיוּקְנוֹ שֶׁל אָבִיו נֶגֶד עֵינָיו וְיוֹעִיל לוֹ, וְאַתְּנַח סִימָנָא "דֶּשֶׁא עֵשֶׂב מַזְרִיעַ זֶרַע לְמִינֵהוּ" (בְּרֵאשִׁית א, יב), "דֶּשֶׁא" רָאשֵׁי תֵּבוֹת <b>דְּ</b>יוּקְנוֹ <b>שֶׁ</b>ל <b>אָ</b>בִיו, דִּין גְּרָמָא שֶׁיְּהֵא "מַזְרִיעַ זֶרַע לְמִינֵהוּ" בְּבַת זוּגוֹ כְּמִצְוָתוֹ. וְיוֹסֵף הַצַּדִּיק נִצּוֹל בְּמָה שֶׁנִּרְאֵית לוֹ דְּיוֹקְנוֹ שֶׁל אָבִיו, כמ"ש רַבּוֹתֵינוּ זִכְרוֹנָם לִבְרָכָה (שָׁם לט, יא). וְאֶפְשַׁר שֶׁזֶּהוּ רֶמֶז הַפָּסוּק (שָׁם) "וַיָּבֹא הַבַּיְתָה לַעֲשׂוֹת מְלַאכְתּוֹ וְאֵין אִישׁ מֵאַנְשֵׁי הַבַּיִת שָׁם", רָאשֵׁי תֵּבוֹת "וְאֵי"ן אִי"שׁ" <b>וּ</b>דְמוּת <b>אָ</b>בִיו <b>יַ</b>עֲקֹב <b>נִ</b>רְאֶה <b>אֵ</b>ל <b>י</b>וֹסֵף <b>שָׁ</b>ם.
(צִפֹּרֶן שָׁמִיר, סִימָן ח, סְעִיף קיח)
<h3>חִדּוּשׁ עַל הַפָּרָשָׁה</h3>
<b>בָּאֵשׁ תִּשָּׂרֵף וְהַכֹּהֵן הַגָּדוֹל -</b> רֶמֶז לִיהוֹשֻׁעַ בֵּן יְהוֹצָדָק הַכֹּהֵן הַגָּדוֹל עַל שֶׁלֹּא מִיחָה בְּבָנָיו שֶׁנָּשְׂאוּ נָשִׁים נָכְרִיּוֹת, נֶעֱנַשׁ שֶׁהֻשְׁלַך לְתוֹךְ כִּבְשָׁן הָאֵשׁ. וּבְסִפְרִי פָּרָשַׁת בָּלָק דָּרְשׁוּ בְּעִנְיַן אַחֵר <b>[שֶׁהָיוּ מַעַבִירִין כֹּהֵן גָּדוֹל לְפָנֶיהָ וְאוֹמְרִים לָהּ, רְאִי, אִלּוּ עָשִׂית כַּשּׁוּרָה הָיָה יוֹצֵא מִמֵּךְ כֹּהֵן גָּדוֹל, וְעַכְשָׁו אַתְּ נִשְׂרֶפֶת]</b>. רַבֵּנוּ מהר"א מגרמיזא בִּכְתִיבַת יָד.
(נַחַל קְדוּמִים)
<h2>יוֹם ב'</h2>
<h3>הֲלָכוֹת</h3>
א. יִשְׁכַּב עִם ד' כְּנָפוֹת, וְהַצִּיצִיוֹת הַנֵּי מִיגְנוּ <b>[הֵם מְגֵנִים]</b> לְשׁוֹמְרוֹ מֵחֲטוֹא. וּכְבָר נוֹדַע שֶׁרַבֵּנוּ הָאֲרִ"י זַצַ"ל לֹא הָיָה מַסִּיר טַלִּית קָטָן אַף בְּעֵת זִיווּגוֹ.
(צִפֹּרֶן שָׁמִיר, סִימָן ח, סְעִיף קכ)
ב. כְּשֶׁהוֹלֵךְ לִישׁוֹן, יְצַיֵּר שֵׁם הַמְיֻחָד הֲוָיָה ב"ה כְּאִלּוּ כָּתוּב לְפָנָיו בִּכְתָב אֲשׁוּרִית גְּדוֹלָה, וּכְתִיב (תְּהִלִּים כה, טו) "עֵינַי תָּמִיד אֶל ה' כִּי הוּא יוֹצִיא מֵרֶשֶׁת רַגְלָי".
(צִפֹּרֶן שָׁמִיר, סִימָן ח, סְעִיף קכא)
<h3>מוּסָר</h3>
עִקָּר הַלִּמּוּד, לְצָרֵף עִמּוֹ מְעַט לִמּוּד מוּסָר לְהַכְנִיעַ עַצְמוֹ וּלְהִתְעוֹרֵר בְּיִרְאַת ה', כִּי זֶהוּ תַּכְלִית הַתּוֹרָה, וְהַיְנוּ דִּכְתִּיב "רֵאשִׁית חָכְמָה יִרְאַת ה'", וְשָׁנִינוּ "כָּל שֶׁיִּרְאַת חֶטְאוֹ קֹדֶּמֶת לְחָכְמָתוֹ, חָכְמָתוֹ מִתְקַיֶּמֶת". וְאָמְרוּ בְּאָבוֹת דְּרַבִּי נָתָן (פ' כ"ט): כָּל מִי שֶׁיֵּשׁ בְּיָדוֹ הֲלָכוֹת וְאֵין בְּיָדוֹ מִדְרָשׁ, לֹא טָעַם טַעַם שֶׁל יִרְאַת חֵטְא. עכ"ל. פְּקַח עֵינֶיךָ וּרְאֵה דְלָא סַגִי בְּלִמּוּד הֲלָכָה, אֶלָּא צָרִיךְ לִלְמוֹד מִדְרָשׁ שֶׁיֵּשׁ בּוֹ מוּסָר.
(דְּבַשׁ לְפִי מֶע' ת' אוֹת מ"א)
<h3>חִדּוּשׁ עַל הַפָּרָשָׁה</h3>
<b>אֲשֶׁר תִּקְרְאוּ אֹתָם מִקְרָאֵי קֹדֶשׁ -</b> אֶפְשָׁר "אֹתָם" רָאשֵׁי תֵּיבוֹת <b>אֲ</b>נוּסִים <b>תּ</b>וֹעִים <b>מְ</b>זִידִין, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה דְּעַל פִּיהֶם יִהְיֶה בְּכֹל אֹפֶן.
(חוֹמַת אֲנָךְ)
<h2>יוֹם ג'</h2>
<h3>הֲלָכוֹת</h3>
א. אִם יָשֵׁן קֹדֶם חֲצוֹת, יִשְׁתַּדֵּל לָקוּם בְּאַשְׁמֹרֶת לוֹמַר תִּקּוּן חֲצוֹת.
(מוֹרֶה בְּאֶצְבַּע, סִימָן ב, סְעִיף נו)
ב. יְכַסֶּה הַכְּלִי שֶׁבּוֹ הַמַּיִם שֶׁרָחַץ יָדָיו, כִּי הֵם מַיִם טְמֵאִים, וְהֵם יוֹתֵר מִמֵּי רַגְלַיִם.
(מוֹרֶה בְּאֶצְבַּע, סִימָן ב, סְעִיף נז)
<h3>מוּסָר</h3>
חִיּוּב תַּלְמוּד תּוֹרָה עַל כָּל אִישׁ יִשְׂרָאֵל, אֲפִלּוּ עָנִי אֲפִלּוּ בַּעַל יְסוּרִין, חַיָּב לִקְבֹּעַ זְמַן לִלְמֹד תּוֹרָה בַּיוֹם וּבַלָּיְלָה, כמ"ש בְּי"ד (סִימָן רמ"ו). וְאָמַר אֵלִיָּהוּ הַנָּבִיא זַ"ל כָּל הַצָּרוֹת הַבָּאוֹת לְצִבּוּר וְיָחִיד, הַכֹּל הוּא בְּעָווֹן בִּטּוּל תּוֹרָה, שֶׁנֶּאֱמַר "בְּפֶשַׁע יַעֲקֹב כָּל זֹאת" (מִיכָה א, ה) וּבַעַל נֶפֶשׁ יִתְעוֹרֵר מִתַּרְדְמָתוֹ וְיָשׁוּב אֶל ה' לַעֲסֹק בַּתּוֹרָה וּבַמִּצְווֹת לִשְׁמוֹ יִתְבָּרַךְ
(סַנְסַן לְיָאִיר סִימָן ז')
<h3>חִדּוּשׁ עַל הַפָּרָשָׁה</h3>
<b>וּבְקֻצְרְכֶם אֶת קְצִיר אַרְצְכֶם לֹא תְכַלֶּה פְּאַת שָׂדְךָ בְּקֻצְרֶךָ -</b> יֵשׁ לְדַקְדֵּק דְּפָּתַח בִּלְשׁוֹן רַבִּים "וּבְקֻצְרְכֶם", וְסִיֵּם בְּלָשׁוֹן יָחִיד "לֹא תְּכַלֶּה בְּקֻצְרֶךָ". וּפֵרֵשׁ הָרַב הַמֻּבְהָק כמהר"ר מֹשֶׁה בַּרְדוּגוֹ זַ"ל בְּסֵפֶר "רֹאשׁ מַשׁבִּיר" כְּתִיבַת יָד, דִּתְנַן קָצַר חֶצְיָּה וּמָכַר חֶצְיָּה, הַלּוֹקֵחַ נוֹתֵן פֵּאָה לַכֹּל, זֶה שֶׁאָמַר "וּבְקֻצְרְכֶם" רַבִּים שֶׁכָּל אֶחָד קָצַר חֶצְיָּה, אַתָּה שֶׁגָּמַרְתָּ הַקְּצִירָה תִּתֵּן פֵּאָה. וְזֶה שֶׁאָמַר "לֹא תְּכַלֶּה פְּאַת שָׂדְךָ בְּקֻצְרֶךָ", אַתָּה שֶׁגָּמַרְתָּ הַקְּצִירָה.
(חוֹמַת אֲנָךְ)
<h2>יוֹם ד'</h2>
<h3>הֲלָכוֹת</h3>
א. קֹדֶם הַתִּקּוּן, יְבָרֵךְ בִּרְכּוֹת הַשַּׁחַר, מִבִּרְכַּת "עַל נְטִילַת יָדַיִם" עַד "וַאֲנִי אֲבָרֲכֵם".
(מוֹרֶה בְּאֶצְבַּע, סִימָן ב, סְעִיף נח)
ב. יִזָּהֵר שֶׁלֹּא יֹאמַר שׁוּם פָּסוּק קֹדֶם בִּרְכַּת הַתּוֹרָה. וְהַגַם שֶׁבִּקְצָת קְהִלּוֹת נִתְפַּשֵׁט הַמִּנְהָג בְּפַרְהֶסְיָא לוֹמַר כַּמָּה פְּסוּקִים וְאַחַר כָּךְ מְבַרְכִין הַבְּרָכוֹת, לָאו שָׁפִיר עַבְדֵי.
(מוֹרֶה בְּאֶצְבַּע, סִימָן ב, סְעִיף נט)
<h3>מוּסָר</h3>
עֲשֵׂה תּוֹרָתְךָ קֶבַע. כָּתַב הָרַב חֲרֵדִים שֶׁיִּהְיֶה לוֹ חֹק קָבוּעַ לִלְמוֹד כָּךְ וְכָךְ פְּרָקִים כָּךְ וְכָךְ דַּפִּים. ע"ש. וְזֶה מִלְּבַד הַפָּשׁוּט שֶׁתִּהְיֶה תּוֹרָתוֹ קֶבַע וּמְלַאכְתּוֹ אֲרָעִי, וְכֹל מַעֲיָנָיו וְרַעְיוֹנָיו יִהְיוּ בַּתּוֹרָה, וְגַם כְּשֶׁמֻּכְרָח לַעֲסֹק בִּצְרָכָיו, דַּעְתֵּיהּ עִילוֹהָ <b>[דַּעְתּוֹ עַל הַתּוֹרָה]</b>, הָא לְמִגְמַ"ר דִּין עֵסֶק <b>[כְּשֶׁגּוֹמֵר עֲסָקָיו]</b> וְחוֹזֵר לְתַלְמוּדוֹ.
(דְּבַשׁ לְפִי מֶע' ק' אות כ"ב)
<h3>חִדּוּשׁ עַל הַפָּרָשָׁה</h3>
<b>בַּחֲמִשָּׁה עָשָׂר יוֹם לַחֹדֶשׁ הַשְּׁבִיעִי וכו' -</b> הָרֶמֶז בְּזֹאת הַמִּצְוָה הוּא, כִּי אַחַר שֶׁיִּשְׂרָאֵל יָצְאוּ בְּיָד רָמָה מִיּוֹם הַדִּין שֶׁהוּא יוֹם רֹאשׁ הַשָּׁנָה, וְהַשֵּׁם סָלַח לְחַטָּאתָם מִכֹּחַ הַתְּשׁוּבָה, וּמִכֹּחַ יוֹם הַכִּפּוּרִים, רָצָה הַשֵּׁם לְהוֹדִיעַ לְכָל הָעוֹלָם הַחֶסֶד הַגָּדוֹל שֶׁעָשָׂה עִמָּהֶם לְכַפֵּר עֲוֹנוֹתֵיהֶם, לְפִי שֶׁעַד עַכְשָׁו מִכֹּחַ הַדִּין וְהָעָוֹן הָיוּ יִשְׂרָאֵל בַּפַּחַד וּדְאָגָה סְפוּנִים וּטְמוּנִים, אֲבָל עַתָּה שֶׁנִּצְּחוּ בַּדִּין וְהֵם בְּשִׂמְחָה, רָצָה הַשֵּׁם שֶׁיֵּצְאוּ מִבָּתֵּיהֶם בְּלֹא פַּחַד וְיֵצְאוּ הַשָּׂדֶה לַעֲשׂוֹת סֻכּוֹת וְלֵישֵׁב שָׁם בְּהַשְׁקֵט וּבְשִׂמְחָה. מְפָרְשִׁים.
(חוֹמַת אֲנָךְ)
<h2>יוֹם ה'</h2>
<h3>הֲלָכוֹת</h3>
א. בְּבוֹאוֹ לַבַּיִת לִסְעֹד סְעֻדַּת קֶבַע בַּצָּהֳרַיִם, יִתֵּן דַּעְתּוֹ כִּי שְׁעַת יְשִׁיבַת הַשֻּׁלְחָן הוּא מַעֲבָר מְסֻכָּן.
(מוֹרֶה בְּאֶצְבַּע, סִימָן ג, סְעִיף ק)
ב. אִם אֵינוֹ שׁוֹתֶה יַיִן בַּשֻּׁלְחָן, יִשְׁתֶּה פָּחוֹת מֵרְבִיעִית מַיִם קֹדֶם שֶׁיִּטֹּל יָדָיו, כִּי בָּזֶה פּוֹטֵר מַיִם שֶׁבְּתוֹךְ הַסְּעֻדָּה.
(מוֹרֶה בְּאֶצְבַּע, סִימָן ג, סְעִיף קא)
<h3>מוּסָר</h3>
יִזָּהֵר בִּכְבוֹד נִשְׁמָתוֹ יוֹתֵר מִכְּבוֹד גּוּפוֹ, וְקֹדֶם אֲכִילָתוֹ יִלְמוֹד מְעַט שֶׁהוּא מְזוֹן הַנֶּפֶשׁ, וְאַחַר כָּךְ יִסְעוֹד מְזוֹן הַגוּף.
(צִפֹּרֶן שָׁמִיר, סִימָן ה, סְעִיף נט)
<h3>חִדּוּשׁ עַל הַפָּרָשָׁה</h3>
<b>וַיִּקֹּב וכו' וַיְקַלֵּל -</b> "וַיְקַלֵּל" חוֹזֵר לְמֹשֶׁה, כִּי כְּשֶׁיָּדַע שֶׁמֹּשֶׁה הָרַג לְאָבִיו, קִלְּלוֹ, וְנִתְחַיֵּב עַל קְלָלַת הַשֵּׁם וְעַל קְלָלַת מֹשֶׁה. מְפָרְשִׁים. וְהֶאֱרִיכוּ בַּהַתָּכַת הַכְּתוּבִים.
(חוֹמַת אֲנָךְ)
<h2>יוֹם ו'</h2>
<h3>הֲלָכוֹת</h3>
א. יִטֹּל יָדָיו בְּשֶׁפַע לְקַיֵּם מִצְוַת עֲשֵׂה דְּרַבָּנָן כְּתִקְנָהּ. וְיִזָּהֵר לְבָרֵךְ הַמּוֹצִיא כַּהֹגֶן, וְיַפְרִיד הַתֵּבוֹת, וְלֹא יְבָרֵךְ כְּבִרְכַּת הָרַעַבְתָּנִין וְזוֹלְלִין שֶׁכָּתַב מַהֲרַ"ם דַּי לוֹנְזַאנוֹ זַ"ל בְּדֶרֶךְ חַיִּים.
(מוֹרֶה בְּאֶצְבַּע, סִימָן ג, סְעִיף קב)
ב. אִם מַאֲכָל אֶחָד מָתוֹק לְחִכּוֹ וְעָרֵב עָלָיו, וְהֵן בְּעוֹדֶנּוּ נֶהֱנֶה מִמֶּנּוּ מוֹשֵׁךְ יָדוֹ לְסַגֵּף עַצְמוֹ, נֶחְשָׁב לוֹ כְּקָרְבָּן וּמִזְבֵּחַ כַּפָּרָה.
(מוֹרֶה בְּאֶצְבַּע, סִימָן ג, סְעִיף קיב)
<h3>מוּסָר</h3>
כָּל סְעֻדּוֹת הַחוֹל הַנּוֹסָף עַל כְּדֵי בְּרִיאוּתוֹ, הוֹלֵךְ לְסִטְרָא אַחֲרָא. לָכֵן אִם בַּעַל נֶפֶשׁ הוּא, אַף כִּי הוּא עָשִׁיר, יְמַעֵט בְּתַעֲנוּג בִּימֵי הַחוֹל, כִּי הַתַּעֲנוּגִים בַּחוֹל הוּא כְּבּוֹנֶה מִשְׁכָּן לְסִטְרָא אַחֲרָא. וְאוֹי לוֹ כִּי אֵבָרָיו מִטַּמְּאִים, שֶׁחוֹנֶה עֲלֵיהֶם הַסִטְרָא אַחֲרָא, וְלוֹ הֵכִין כְּלִי זַיִן לַיֵּצֶר הָרַע לְהִלָּחֵם בּוֹ עַד רִדְתּוֹ חַיִּים שְׁאוֹלָה. וְהַדְּבָרִים קַל וַחֹמֶר לָעוֹשִׂים סְעֻדּוֹת הָרְשׁוּת בַּחוֹל וּמִשְׁתָּאוֹת, שָׁמָּה יָשְׁבוּ כִּסְאוֹת, וּשְׁתִי"ה הָיְתָה נִקְרֵאת, הֲלֹא יֵדְעוּ כִּי הַסִטְרָא אַחֲרָא נוֹטֶלֶת חֵלֶק בְּרֹאשׁ הַקְרוּאִים, וּמָצְאָה מָקוֹם לְהַחֲטִיאָם וְלִדָּבֵק בָּם. גַּם בְּשַׁבָּת וְיוֹם טוֹב שֶׁהֻתַּר לֶאֱכֹל וְלִשְׂבּוֹעַ, לֹא יֹאכַל עִם פְּחוּתֵי נֶפֶשׁ שֶׁעוֹשִׂים שְׂחוֹק וְקַלּוּת רֹאשׁ בַּשֻּׁלְחָן, כִּי אָז <b>שֻׁלְחָן</b> נֶהְפָּך <b>לְנָחָשׁ</b>, אַתְווֹי דְדֵין כְּאַתְווֹי דְדֵין <b>[הַיְנוּ שֶׁהֵן אוֹתָן אוֹתִיּוֹת]</b>, וְהַשָּׂטָן מְרַקֵּד בֵּינֵיהֶם, רַחֲמָנָא לִיצְלַן.
(מוֹרֶה בְּאֶצְבַּע, סִימָן ג, סְעִיף קה-קז)
<h3>חִדּוּשׁ עַל הַפָּרָשָׁה</h3>
<b>וַיַּנִּיחֻהוּ בַּמִּשְׁמָר לִפְרֹשׁ לָהֶם וְגו' -</b> אוּלַי נִסְתַּפֵּק שֶׁאֵינוֹ חַיָּב מִיתָה כְּטַעַם נוֹתֵן כָּל זַרְעוֹ לַמוֹלֵךְ שֶׁהוּא פָּטוּר לְרָעָתוֹ, כֵּן זֶה אֵינוֹ רָאוּי לְסָבֵב לוֹ כַּפָּרָה וְלָתֵת לוֹ מִיתָה, וְזֶה חָשַׁב מֹשֶׁה כִּי זֶה אוּלַי אֵינוֹ רָאוּי לְכַפָּרָה, וְאֵין לוֹ מִיתָה בִּידֵי אָדָם, וְלַה' הַמִּשְׁפָּט. הַקָּדוֹשׁ רַבֵּנוּ שְׁלֹמֹה אִסְתְּרוּק זִלה"ה בִּפְרִישָׁתוֹ <b>[בְּפֵרוּשׁוֹ]</b> כְּתִיבַת יָד.
(נַחַל קְדוּמִים)