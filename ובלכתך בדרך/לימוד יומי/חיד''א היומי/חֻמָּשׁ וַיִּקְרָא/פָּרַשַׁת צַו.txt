<h1>פָּרַשַׁת צַו</h1>

<h2>יוֹם א'</h2>
<h3>הֲלָכוֹת</h3>
א. בְּיוֹם טוֹב שֶׁלֹּא יֵשׁ <b>[ר"ל שֶאֵין]</b> סְעֻדָּה ג', דְּעַל פִּי הַסּוֹד אֵין יַחַס לַסְּעֻדָּה ג', וְלֹא שַׁיָּךְ חוּמְרָא בַּזֶּה, יְקַדֵּשׁ בַּבּוֹקֶר וְיִשְׁתֶּה רְבִיעִית יַיִּן וְיֹאכַל מְזוֹנוֹת כַּזַּיִת מִמַּצָּה שֶׁאֵינוֹ סוֹעֵד בָּהּ כָּל הַפֶּסַח, שֶׁהַמַּצָּה שֶׁהִיא לַחְמוֹ בְּפֶסַח, אַף אִם תִּהְיֶה עֲשִׁירָה, אֵינוֹ יָכוֹל לוֹמַר בָּהּ מְזוֹנוֹת, וְדִינָהּ כְּלֶחֶם כִּי לַחְמוֹ הוּא, לָכֵן יִשְׁתַּדֵּל שֶׁיִּהְיֶה שִׁנּוּי בַּמַּצָּה שֶׁאוֹכֵל בַּבּוֹקֶר, וְלֹא תִּהְיֶה מִמִּין הַמַּצָּה שֶׁל הַסְּעֻדָּה, כְּגוֹן שֶׁתִּהְיֶה בְּבֵצִים. אָמְנָם אִם הִיא בְּבֵצִים, צָרִיךְ שֶׁיִּהְיוּ בֵּצִים לְבַדָּם, וְתִהְיֶה נַעֲשֵׂית מְהֵרָה יוֹתֵר מִשֶּׁל מַיִם, וְלֹא יְעָרֵב בָּהּ יַיִּן לָחוּשׁ לִסְפֵקוֹ שֶׁל רַשִׁ"י זַ"ל (פְּסָחִים ל"ו. ד"ה אֵין לַשֵּׁן).
(מוֹרֶה בְּאֶצְבַּע, סִימָן ז, סְעִיף רטו)
ב. יִשְׁתַּדֵּל מְאֹד בִּסְפִירַת הָעֹמֶר, כִּי סוֹדוֹתֶיהָ רָמִים וְנִשָּׂאִים, וְיִשְׁתַּדֵּל לִסְפֹּר לְפָחוֹת קָרוֹב לַחֲצִי שָׁעָה מֵהַלַּיְלָה. יִזְדָּרֵז וְיַעֲשֶׂה סִימָנִים שֶׁלֹּא יִשְׁכַּח לַיְלָה אֶחָד, כְּשֶׁאֵינוֹ מוֹנֶה בַּצִּבּוּר, דְּאֶפְשָׁר דְּיִשְׁכַּח גַּם בַּיּוֹם וְלֹא יוּכַל עוֹד לִסְפֹּר בִּבְרָכָה, וּלְמַפְרֵעַ הָיוּ כָּל הַבְּרָכוֹת מִלֵּילוֹת שֶׁעָבְרוּ לְבַטָּלָה, וּבִטּוּל מִצְוַת עֲשֵׂה.
(מוֹרֶה בְּאֶצְבַּע, סִימָן ז, סְעִיף רטז-ריז)
<h3>מוּסָר</h3>
וְצָרִיךְ לִתֵּן דַּעְתּוֹ וּלְעַיֵּן בְּעִנְיְנֵי הַחַג הַקָּדוֹשׁ הַזֶּה <b>[חַג הַפֶּסַח]</b> הַשַּׁיָּכִים לַנֶּפֶשׁ, וּמִן הַשָּׁמַיִם בִּרְאוֹת טוּב כַּוָנָתוֹ יְסַיְעוּהוּ. גְּמִירֵי (יוֹמָא ל"ח ע"ב): הַבָּא לִיטָהֵר מְסַיְעִין אוֹתוֹ, וּכְתִיב (תְּהִלִּים פד, יב) "לֹא יִמְנַע טוֹב לַהוֹלְכִים בְּתָמִים". וְלָכֵן צָרִיךְ שֶׁיָּכִין עַצְמוֹ וְלִבּוֹ לַעֲשׂוֹת כָּל הַבָּא בְּיָדוֹ.
(מוֹרֶה בְּאֶצְבַּע, סִימָן ז, סְעִיף קצז)
<h3>חִדּוּשׁ עַל הַפָּרָשָׁה</h3>
<b>צַו אֶת אַהֲרֹן וְאֶת בָּנָיו לֵאמֹר זֹאת תּוֹרַת הָעֹלָה -</b> אֶפְשָׁר לֹאמַר בְּמָה שֶׁאָמְרוּ דְּעוֹלָה מְכַפֶּרֶת עַל עֲשֵׂה. וְכָתַב הָרַב "כָּתְנוֹת עוֹר" דְּעַל הָרֹב אָדָם עוֹבֵר עַל עֲשֵׂה שֶׁל דְּבָרִים בְּטֵלִים, כִּי הַמְּדַבֵּר דְּבָרִים בְּטֵלִים עוֹבֵר עַל עֲשֵׂה. עַיֵּן שָׁם בָּאֹרֶךְ. וְזֶה שֶׁנֶּאֱמַר "צַו אֶת אַהֲרֹן וְאֶת בָּנָיו לֵאמֹר", בִּשְׁבִיל אֲמִירָה, כְּלוֹמַר שֶׁהוּא מְדַבֵּר דְּבָרִים בְּטֵלִים, "זֹאת תּוֹרַת הָעֹלָה", צָרִיךְ לְהַקְרִיב עוֹלָה לְכַפֵּר עֲשֵׂה.
(פְּנֵי דָּוִד)
<h2>יוֹם ב'</h2>
<h3>הֲלָכוֹת</h3>
א. בְּח' שֶׁל פֶּסַח <b>[יוֹם טוֹב ֹשֵנִי ֹשֶל גָּלֻיּוֹת]</b> יוּכַל לְהָקֵל בְּאֵיזֶה דָּבָר שֶׁנּוֹהֵג מִצָּד חוּמְרָא דַּוְקָא.
(מוֹרֶה בְּאֶצְבַּע, סִימָן ז, סְעִיף ריט)
ב. יוֹם אִסְרוּ חַג, יִשְׁתַּדֵּל לַעֲשׂוֹת סְעֻדָּה נָאָה, כִּי יֵשׁ סוֹד בַּדָּבָר, וְגַם עַל פִּי הַפְּשָׁט הוּא מִצְוָה.
(מוֹרֶה בְּאֶצְבַּע, סִימָן ז, סְעִיף רכ)
<h3>מוּסָר</h3>
מִקּוֹל הַקּוֹרֵא בְּהִלְכוֹת פֶּסַח, מְבֹאָר כַּמָּה הֶחְמִירָה תּוֹרָה בֶּחָמֵץ, וְכַמָּה הֶחְמִירוּ רַבּוֹתֵינוּ זִכְרוֹנָם לִבְרָכָה, וַאֲפִלּוּ בְּסָפֵק מַחְמִירִין, בְּמִילֵי דִּבְעַלְמָא מֵקִילִין <b>[בִּסְפֵקוֹת ֹשֶבִֹּשְאָר דִּינִים מֵקִילִין בָּהֶם]</b>, כּמ"ֹש הָאַחֲרוֹנִים. וְכֹל זֶה לְהָקִיץ נִרְדָּמִים כֻּלָּם, אֲחוּזֵי הַיֵּצֶר הָרָע יָעִירוּ וְיִתְעוֹרְרוּ, שֶׁצָּרִיךְ לְהִתְרַחֵק מֵהַיֵּצֶר הָרָע מְאֹד, וְלִפְרֹשׁ מִמֶּנּוּ, וַאֲפִלּוּ בְּסָפֵק צָרִיךְ לְהַחְמִיר וּלְבָעֵר, נְבַעֲרָ"ה עֲצָתוֹ, בְּאֵשׁ-דָּת, כִּי עַל יְדֵי הַתּוֹרָה יַכִּיר בְּמִרְמוֹתָיו, וְכֹחַ עִסְקוֹ בַּתּוֹרָה אֲהַנְיָא לֵיה <b>[תוֹעִיל לוֹ]</b> לְהִתְרַחֵק מִמֶּנּוּ כֹּל מִינֵי הַרְחָקָה, מַה שֶּׁאֵין הַפֶּה יְכוֹלָה לְדַבֵּר. וְעֵין אָדָם יִסְתַּכֵּל הֵיטֵב כַּמָּה חוּמְרוֹת בְּחָמֵץ - בְּדִיקָה וְחִפּוּשׂ מֵחִפּוּשׂ, וּבִעוּר, וְכֹה יַעֲשֶׂה לְבַקְר"וֹ <b>[מִלְשׁוֹן בִּקּוֹרֶת]</b>, כִּי יֵצֶר, סָמוּךְ וְאֵינוֹ נִרְאֶה, מַכְנִיס בְּלִבּוֹ כַּמָּה מַחְשָׁבוֹת רָעוֹת, יֵשׁ מֵהֶם שֶׁנִּרְאִין בְּגָלוּי, שֶׁהֵם הַיֵּצֶר הָרָע, וְיֵשׁ מֵהֶן אֲשֶׁר בָּא בַּמַּחְתֶּרֶת, וְהֵם הֲכָנָה לַחֵטְא. וְהָאִישׁ הַיָּרֵא אֶת ה', כְּלָבִיא יָקוּם, וְכַאֲרִי יִתְנַשֵּׂא, לִבְדוֹק בְּדִיקָה דַּקָּה מִן הַדַּקָּה, וּלְבָעֵר מַשֶּׁהוּ חָמֵץ, הוּא הַדָּבָר אֲשֶׁר הוּא כְּנֶגֶד ה' וְתוֹרָתוֹ. וְאִם יַתְמִיד בְּחִפּוּשׂ וּבְדִיקָה וּבִעוּר וּבִטּוּל הַזֶּה, גַּם ה' יִתֵּן הַטּוֹב יִשְׁלַח עֶזְרוֹ מִקֹּדֶשׁ, וְהַתּוֹרָה הַקְּדוֹשָׁה אֲשֶׁר בָּהּ דָּבֵק לְאַהֲבָה, הִיא תְֹּשִיתֶנּוּ לְמַלֵּט מִצַּר הַצּוֹרֵר, גֶּבֶר נָחָשׁ יִרְכַּן כֻּלְּהוּ ֹשְמַעֲתָתֵיה מְחֲֹשְכָן <b>[פֵּירוֹּש: כְּנָחָֹש הַמַּכִּיֹש יַרְכֵי אִיֹש, אֲֹשֶר כֹּל דְּרָכָיו חֲֹשוּכוֹת לְהַכְֹשִיל עוֹבְרֵי דֶּרֶך]</b>. וּלְפִי הֶעֲלוֹת <b>[הָעוֹלֶה מִן הָאָמוּר]</b>, הִשְׁתַּדְּלוּתוֹ וְעִסְקוֹ בַּתּוֹרָה, כֵּן יִרְבֶּה, הַדְּבֵקוּת בֶּאֱלֹהִים חַיִּים, וְכֵן יִפְרֹץ, פּוֹרֵץ גֶּדֶר הַנָּחָשׁ <b>[הַיֵּצֶר הָרָע]</b>, וְשִׁלַּח אֶת בֵּעִרוֹ, לוֹ וּלְכָל גוּנְדָא דִּילֵיהּ <b>[וּלְכֹל חֲבוּרָתוֹ]</b>, שָׂרוֹף יִשְׂרְפוּ, בְּשֵׁבֶת תַּחְכְּמוֹנִי <b>[בְּלִימוּד עִם תַּלְמִידֵי חֲכָמִים]</b>. וְכֹל הַדְּבָרִים הָאֵלֶּה יְדוּעִים וּבְחוּנִים, אֲמִתִּיִּים בְּלִי סָפֵק, רַק כִּי הָאוֹיֵב וְהַשּׂוֹנֵא <b>[יֵצֶר הָרָע]</b> אָחַז שְׁמוּרוֹת עֵין אָדָם, וּבְרִשְׁעוֹ נוֹתֵן שׁוֹחַד לַאָדָם מֵהֲנָאוֹת הָעוֹלָם הַזֶּה. וְהָאָדָם מְקַבֵּל שֹׁחַד, וְהַשֹּׁחַד יְעַוֵּר עֵינֵי חֲכָמִים וִיסַלֵּף דִּבְרֵי צַדִּיקִים.
(לֵב דָּוִד פֶּרֶק שְׁלֹשִׁים)
<h3>חִדּוּשׁ עַל הַפָּרָשָׁה</h3>
<b>לֵאמֹר זֹאת תּוֹרַת הָעֹלָה -</b> אֶפְשָׁר לוֹמַר בָּמֶה שֶׁאָמְרוּ דְּעוֹלָה בָּאָה לְכַפֵּר עַל הִרְהוּרִים. וְאָמְרוּ רַבּוֹתֵינוּ זִכְרוֹנָם לִבְרָכָה בְּסַנְהֶדְרִין "לֵאמֹר" זוֹ גִּלּוּי עֲרָיוֹת, כְּלוֹמַר בִּשְׁבִיל גִּלּוּי עֲרָיוֹת שֶׁאָדָם מְהַרְהֵר, "זֹאת תּוֹרַת הָעֹלָה" צָרִיךְ עוֹלָה לְכַפֵּר עַל הִרְהוּר הַלֵּב.
(פְּנֵי דָּוִד)
<h2>יוֹם ג'</h2>
<h3>הֲלָכוֹת</h3>
א. מִנְהָג שֶׁלֹּא יְגַלֵּחַ בִּימֵי הָעֹמֶר. וּלְפִי דַּעַת רַבֵּנוּ הָאָרִ"י זַצַ"ל, אֵינוֹ מִטַּעַם אֲבֵילוּת כַּאֲשֶׁר כָּתְבוּ הַפּוֹסְקִים, רַק יֵשׁ סוֹד בַּדָּבָר. וּלְפִי הָרַב הָאָרִ"י צָרִיךְ שֶׁלֹּא לְגַלֵּחַ מֵעֶרֶב פֶּסַח עַד עֶרֶב חַג הַשָּׁבוּעוֹת. וּלְפִי דַּעְתּוֹ כָּל מַאֲי דְשַׁרוּ הָאַחֲרוֹנִים לְגַלֵּחַ בְּרֹאשׁ חֹדֶשׁ אוֹ אִם הוּא חָתָן וְכַיּוֹצֵא וּבְיוֹם ל"ג אוֹ ל"ד לַעֹמֶר, הַכֹּל אָסוּר. גַּם מ"שׁ קְצָת דְּבְיוֹם מ"ח שָׁרִי - לֵיתָּא, דְּרַבֵּנוּ הָאָרִ"י לֹא הָיָה מְגַּלֵּחַ אֶלָּא בְּעֶרֶב הַחַג דַּוְקָא. וּכְשֶׁחָל יוֹם מ"ט בְּשַׁבָּת, רָאִיתִי לְהַחָסִיד הַמְקֻבָּל הַמֻּפְלֶא מהר"ר שָׁלוֹם שַׁרְעַבִּי זלה"ה בִּכְתָב יָד שֶׁכָּתַב וְזֶה לְשׁוֹנוֹ: וְאִם חָל יוֹם מ"ט בְּשַׁבָּת, דַּעְתִּי שֶׁלֹּא לְגַלֵּחַ בְּעֶרֶב שַׁבָּת, אַךְ הִכְרִיחוּנִי לְגַּלֵּחַ. וְחָתָן אֵינוֹ מֻתָּר לְגַלֵּחַ קֹדֶם יוֹם מ"ט. עכ"ל. וְגַם אֲנִי הַצָּעִיר דַּעְתִּי הַקְּצָרָה שֶיְּגַּלֵּחַ בְּעֶרֶב שַׁבָּת אִם חָל מ"ט בְּיוֹם שַׁבָּת, שֶׁלֹּא יִכָּנֵס לַחַג כְּשֶׁהוּא מְנֻוָּל, וְכֵן עִקָּר (עַיֵּן לְקַמַּן "כַּף אַחַת" סִימָן כ"ב אוֹת א'). אָמְנָם בְּעִנְיָן זֶה שֶׁל גִּלּוּחַ בִּימֵי הָעֹמֶר, יֵשׁ כַּמָּה מִנְהָגִים חֲלוּקִים כְּפִי הַפְּשָׁט, הַנַּח לָהֶם לְיִשְׂרָאֵל.
(מוֹרֶה בְּאֶצְבַּע, סִימָן ח, סְעִיף רכא).
ב. יוֹם פֶּסַח שֵׁנִי, יַרְבֶּה שִׂמְחָה קְצָת, כִּי קָדוֹשׁ הַיּוֹם.
(מוֹרֶה בְּאֶצְבַּע, סִימָן ח, סְעִיף רכב).
<h3>מוּסָר</h3>
ד' כַּתּוֹת אֵינָן מְקַבְּלוֹת פְּנֵי שְׁכִינָה, כַּת שַׁקְרָנִים, כַּת חֲנֵפִים, כַּת לֵצִים, כַּת מְסַפְּרֵי לָשׁוֹן הָרָע (סוֹטָה מ"ב. סַנְהֶדְרִין קג.). אוֹי לָנוּ, כִּי כִּמְעַט הָאָדָם נִכְשָׁל בְּכֻלָּן אוֹ מִקְצָתָן, וְכֹל עֶצֶם אָדָם שֶׁבָּא לָעוֹלָם הַזֶּה שֶׁיִּזְכֶּה בְּכֹחַ תּוֹרָתוֹ וּמִצְוֹתָיו לְהִסְתַּכֵּל בַּשְּׁכִינָה, דְּמָאן דְּאָכִיל דְּלָאו דִּילֵיהּ וכו' (יְרוּשַלְמִי עָרְלָה פ"א ה"ג), וְאֵיךְ יַעֲשֶׂה לוֹ סְגֻלָּה לְבַל יִרְאֶה גַאֲוַת ה' ח"ו.
(מוֹרֶה בְּאֶצְבַּע, סִימָן ט, סְעִיף שיט)
<h3>חִדּוּשׁ עַל הַפָּרָשָׁה</h3>
<b>וְהָאֵשׁ עַל הַמִּזְבֵּחַ תּוּקַד בּוֹ לֹא תִכְבֶּה וּבִעֵר עָלֶיהָ הַכֹּהֵן עֵצִים בַּבֹּקֶר בַּבֹּקֶר -</b> פֵּרֵשׁ הָרַב מהר"ר יַעֲקֹב מוֹלְכוֹ זַ"ל דְּאַף עַל פִּי שֶׁיֵּשׁ אֵשׁ גָּבוֹהַּ רָבוּץ כַּאֲרִי עַל הַמִּזְבֵּחַ, מִצְוָה לְהָבִיא מִן הַהֶדְיוֹט. וְזֶהוּ שֶׁאָמַר "וְהָאֵשׁ עַל הַמִּזְבֵּחַ תּוּקַד בּוֹ", וְהִיא הַבְטָחָה שֶׁלֹּא תִּכְבֶּה הָאֵשׁ וְתוּקַד מֵעַצְמָהּ, דְּהַיְנוּ אֵשׁ שֶׁל מַעְלָה, וְהַבְטָחָה שֶׁלֹּא תִּכְבֶּה, וְעִם כָּל זֶה "וּבִעֵר עָלֶיהָ הַכֹּהֵן", מִצְוָה שֶׁיַּבְעִיר הַכֹּהֵן עֵצִים בַּבֹּקֶר בַּבֹּקֶר, דְּמִצְוָה לְהָבִיא מִן הַהֶדְיוֹט.
(נַחַל קְדוּמִים)
<h2>יוֹם ד'</h2>
<h3>הֲלָכוֹת</h3>
א. אָסוּר לְהַזְכִּיר גֶּשֶׁם עַד שֶׁיַּזְכִּיר שְׁלִיחַ צִבּוּר בְּמוּסָף יוֹם טוֹב אַחֲרוֹן שֶׁל חַג. סִימָן קי"ד.
(קֶשֶׁר גּוּדָל, סִימָן יד, סְעִיף א)
ב. אִם אָמַר "מוֹרִיד הַגֶּשֶׁם" בִּימוֹת הַחַמָּה, מַחֲזִירִין אוֹתוֹ לְרֹאשׁ הַבְּרָכָה. אִם אָמַר "מַשִּׁיב הָרוּחַ וּמוֹרִיד", וְנִזְכַּר וְאָמַר "הַטַּל", שַׁפִּיר דָּמִי (הָרַב הַמַּגִּיהַּ בְּשַׁלְּמֵי צִבּוּר דַּף קי"ז). אִם סִיֵּם הַבְּרָכָה, חוֹזֵר לְרֹאשׁ הַתְפִלָּה (סִימָן קי"ד). אֲפִלּוּ בְּמָקוֹם שֶׁצְרִיכִין גֶּשֶׁם בִּימוֹת הַחַמָּה, אִם הִזְכִּיר גֶּשֶׁם בִּמְקוֹם טַל מַחֲזִירִין אוֹתוֹ. בְּמָקוֹם שֶׁמַּחֲזִירִין, אִם אָמַר "בָּרוּךְ אַתָּה ה'" וְנִזְכַּר, יְסַיֵּם לַמְּדֵנִי חֻקֶּיךָ, וְנִמְצָא שֶׁלֹּא סִיֵּם בִּרְכָּתוֹ, וְחוֹזֵר וְאוֹמְרָהּ כָּרָאוּי (הָרִיטְבָּ"א פ"ק דְּתַעֲנִית). בְּמָקוֹם שֶׁחוֹזֵר לָרֹאשׁ, אֵין צָרִיךְ לוֹמַר פָּסוּק "ה' שְׂפָתַי תִּפְתָּח".
(קֶשֶׁר גּוּדָל, סִימָן יד, סְעִיף ב-ז)
<h3>מוּסָר</h3>
גַּם הָעַצְבוּת וְהַשְּׁחוֹרָה <b>[הַיְנוּ מָרָה ֹשְחוֹרָה]</b>, רָעָה בְּעֵינֵי אֲדוֹנֶיהָ, כִּי עַל יְדֵי זֶה מִתְבַּטֵּל מִסֵדֶר עֲבוֹדַת ה', וְעוֹבֵד בּוֹרְאוֹ בְּפָנִים זוֹעֲפוֹת בְּחֲלִישַׁת וְכֹּבֶד גּוּף, וְרַעֲיוֹנוֹהִי יְבַהֲלוּנֵיהּ, וּסְעִיפוֹהִי מִשְׁתַּבְּשִׁין.
(מוֹרֶה בְּאֶצְבַּע, סִימָן ט, סְעִיף שכ).
<h3>חִדּוּשׁ עַל הַפָּרָשָׁה</h3>
<b>וְכָל מִנְחַת כֹּהֵן כָּלִיל תִּהְיֶה -</b> מַה שֶּׁאֵינָהּ נִקְמֶצֶת וְיֹאכְלוּ הַכֹּהֲנִים הַמֻּתָּר, הַיְנוּ דְּבִשְׁאָר מְנָחוֹת יִשְׂרָאֵל כֹּהֲנִים מִשֻּׁלְחָן גָּבוֹהַּ קָא זָכוּ. אֲבָל הָכָא הוּא נִרְאֶה גְּנַאי שֶׁהִיא מִנְחַת כֹּהֵן וְיֹאכְלוּ הַכֹּהֲנִים. פַּעֲנַח רָזָא וְשָׁם הֶאֱרִיךְ עוֹד.
(חוֹמַת אֲנָךְ)
<h2>יוֹם ה'</h2>
<h3>הֲלָכוֹת</h3>
א. הִזְכִּיר גֶּשֶׁם בִּימוֹת הַחַמָּה, וְלֹא נִזְכָּר עַד הָאֵל הַקָּדוֹשׁ, וְיָדַע שֶׁדִינוֹ לַחֲזֹר לָרֹאשׁ וְלֹא חָזַר, וְאָמַר שֶׁיִּסְמֹך עַל הַשְּׁלִיחַ צִבּוּר, וְכֵן עָשָׂה וְסָמַך עַל הַשְּׁלִיחַ צִבּוּר, וְכִוֵּן דַּעְתּוֹ יָפֶה יָפֶה, יָצָא. וּלְכַתְחִילָה גַּם כֵּן יֵשׁ לִסְמֹך שֶׁיְּכַוֵּן עִם הַשְּׁלִיחַ צִבּוּר, אָמְנָם יָדוּעַ דְּצָרִיךְ כַּוָּנָה גְּדוֹלָה, וְגַם שֶׁהַשְּׁלִיחַ צִבּוּר יִהְיֶה הָגוּן וִירֵא ה' שֶׁיִּתְפַּלֵּל כָּרָאוּי (בִּרְכֵּי יוֹסֵף סִימָן קכ"ד, וְהָרַב יַעֲבֵץ בְּסִדּוּרוֹ, וכֵן עִקָּר, אַף שֶׁהָרַב הַמַּגִּיהַּ הנז' הֶאֱרִיךְ הַרְבֵּה בְּזֶה שָׁם דַּף קי"ז וְהוּא מְסֻפָּק קְצָת בְּדִין זֶה). אִם אֵינוֹ רוֹצֶה לִסְמוֹךְ עַל חֲזָרַת שְׁלִיחַ צִבּוּר, יָכוֹל לַחֲזֹר וּלְהִתְפַּלֵּל בְּעַצְמוֹ (בִּרְכֵּי יוֹסֵף שָׁם).
(קֶשֶׁר גּוּדָל, סִימָן יד, סְעִיף יוד-יא)
ב. זֶה שֶׁטָּעָה, יַפְסִיק וְלֹא יְסַיֵּם תְּפִלָּתוֹ, דְּהַתְּפִלָּה לֹא עָלְתָה לוֹ (בִּרְכֵּי יוֹסֵף שָׁם).
(קֶשֶׁר גּוּדָל, סִימָן יד, סְעִיף יב)
<h3>מוּסָר</h3>
הַגֶּזֶּל, עֲנָפָיו וּסְעִיפָיו וּפְאֵרוֹתָיו וְהַטְעָאוֹת הַיֵּצֶר וּפִסְקֵי הָרֹא"שׁ <b>[ר"ל פְּסָקִים וְהֵיתֵרִים שֶׁאָדָם מַמְצִיא מֵרֹאשוֹ וּמִדַּעְתּוֹ, וְהוּא עַל פִּי שֵׁם הַחִיבּוּר "פִּסְקֵי הָרֹא"ֹש"]</b> וְלַעֲנָה, רָבּוּ כְּמוֹ רָבּוּ, לֹא יְכִילוּן מְגִלוֹת. וְכֹל זְמַן שֶׁגֶּזֶּל בְּיָדוֹ, אֵין תְּפִלָּתוֹ נִשְׁמַעַת, כְּדִּכְתִיב (עָמוֹס ז,ח) "לֹא אוֹסִיף עוֹד עֲבוֹר לוֹ", כְּמוֹ שֶׁאָמְרוּ ז"ל, וְהוּא צָרִיךְ לָבֹא בְּגִלְגּוּל, וְאֵין הֶפְרֵשׁ בֵּין רָב לִמְעַט, כִּי עַל הַכֹּל יָבִיא אֱלֹהִים בְּמִשְׁפָּט.
(מוֹרֶה בְּאֶצְבַּע, סִימָן ט, סְעִיף שכא)
<h3>חִדּוּשׁ עַל הַפָּרָשָׁה</h3>
<b>בְּיוֹם צַוֹּתוֹ אֶת בְּנֵי יִשְׂרָאֵל לְהַקְרִיב אֶת קָרְבְּנֵיהֶם לַה' בְּמִדְבָּר סִינַי (ח. לח) -</b> אֶפְשָׁר לִרְמֹז מַה שֶּׁאָמַר רַבִּי יְהוֹשֻׁעַ בֵּן לֵוִי דְּמִי שֶׁדַּעְתּוֹ שְׁפֵלָה עָלָיו, מַעֲלֶה עָלָיו הַכָּתוּב כְּאִלּוּ הִקְרִיב כָּל קָרְבָּנוֹת. וְזֶה רֶמֶז "בְּיוֹם צַוֹּתוֹ אֶת בְּנֵי יִשְׂרָאֵל לְהַקְרִיב אֶת קָרְבְּנֵיהֶם", סְגֻלָּה שֶׁיַּקְרִיבוּ כָּל הַקָּרְבָּנוֹת כֻּלָּם, בַּעֲנָוָה שֶׁיִּלְמְדוּ מִמִּדְבָּר סִינַי שֶׁנִּתְּנָה תּוֹרָה עַל הַר סִינַי שֶׁהוּא נָמוּךְ, וְזֶהוּ "בְּמִדְבָּר" לְשׁוֹן דִּבּוּר, "סִינַי" שֶׁנִּתְנָה עָלָיו תּוֹרָה. גַּם "סִינַי" גִּימַטְרִיָּא "עֲנָוָה" (עִם הַכּוֹלֵל), וּבַעֲנָוָה יְהֵא חָשׁוּב כְּאִלּוּ הִקְרִיבוּ כָּל הַקָּרְבָּנוֹת.
(חוֹמַת אֲנָךְ)
<h2>יוֹם ו'</h2>
<h3>הֲלָכוֹת</h3>
א. בִּימוֹת הַחַמָּה אִם נִסְתַּפֵּק אִם הִזְכִּיר "מוֹרִיד הַגֶּשֶׁם" אִם לֹא, עַד ל' יוֹם בְּחֶזְקָת שֶׁהִזְכִּיר גֶּשֶׁם, וְחוֹזֵר (סִימָן קי"ד).
(קֶשֶׁר גּוּדָל, סִימָן יד, סְעִיף טו)
ב. אִם בְּיוֹם רִאשׁוֹן שֶׁל פֶּסַח אוֹמֵר בִּרְכַּת "אַתָּה גִּבּוֹר" עַד "מוֹרִיד הַטַּל" וְעַד בִּכְלָל צ' פְּעָמִים כְּנֶגֶד ל' יוֹם, מִשָּׁם וְאֵילָךְ הֲרֵי הוּא בְּחֶזְקָת שֶׁלֹּא הִזְכִּיר גֶּשֶׁם וְאֵין צָרִיךְ לַחֲזֹר. וְהוּא הַדִּין בְּמוֹרִיד הַגֶּשֶׁם. וְזֶה הַתִּקּוּן לוֹמַר מוֹרִיד הַגֶּשֶׁם, הוּא לְמָקוֹם שֶׁאֵין אוֹמְרִים "מוֹרִיד הַטַּל", אֲבָל לְדִידָן אֵין צָרִיךְ תִּקּוּן, דְאִם אָמַר מוֹרִיד הַטַּל כְּמִנְהָגוֹ סַגִי. וְאִם בְּיוֹם פֶּסַח אָמַר מ"ה פְּעָמִים מוֹרִיד הַטַּל – אַחַר עֲבוֹר ט"ו יוֹם, אֵין צָרִיךְ לַחֲזֹר אִם נִסְתַּפֵּק. וְכֵן אִם אַחַר ט"ו יוֹם אָמַר מ"ה פְּעָמִים - אֵין צָרִיךְ לַחֲזֹר (הָרַב הַמַּגִּיהַּ בְּשַׁלְּמֵי צִבּוּר דַּף קכ"א ע"ג). אִם שָׁגַג אוֹ פָּשַׁע בְּיוֹם אוֹ יוֹמָיִים בְּאֵלּוּ הַל' יוֹם וְלֹא הִתְפַּלֵּל, לֹא הוּרָע חֶזְקָתוֹ וְאֵין לְחַיְבוֹ אַחַר ל' יוֹם (ט"ז). שְׁלִיחַ צִבּוּר קָבוּעַ וּמַחְזִיר הַתְפִלָּה שַׁחֲרִית וּמִנְחָה, כָּל שֶׁעָבְרוּ י"ח יוֹם, אֵין צָרִיךְ לַחֲזֹר וּלְהִתְפַּלֵּל גַּם לְדַעַת הַטַּ"ז זַ"ל (הָרַב הַמַּגִּיהַּ בְּשַׁלְּמֵי צִבּוּר דַּף קכ"א ע"ד).
(קֶשֶׁר גּוּדָל, סִימָן יָד, סְעִיף טז-חי)
<h3>מוּסָר</h3>
הַחֶמְדָּה, אַב הַטֻּמְאָה. וּכְבָר אָמְרוּ רַבּוֹתֵינוּ זִכְרוֹנָם לִבְרָכָה שֶׁרָשָׁע אֶחָד מִן הַחֶמְדָּה בָּא לַעֲבוֹר כָּל עֲשֶׂרֶת הַדִּבְּרוֹת.
(מוֹרֶה בְּאֶצְבַּע, סִימָן ט, סְעִיף שכב)
<h3>חִדּוּשׁ עַל הַפָּרָשָׁה</h3>
<b>וְעָשׁו אַהֲרֹן וּבָנָיו -</b> פֵּרֵשׁ רַשִׁ"י: לְהַגִּיד שִׁבְחָן שֶׁלֹּא הִטּוּ יָמִין וּשְׂמֹאל. הָרָצוֹן בַּזֶּה שֶׁאַף עַל פִּי שֶׁהָיוּ מְקוּדָשִׁין בְּבִגְדֵיהֶם וּמֹשֶׁה לְבַדּוֹ הוּא הַמְּכַהֵן, וְהֵם לֹא כִּהָנוּ כָּל שִׁבְעַת יְמֵי הַמִּלּוּאִים, עִם כָּל זֶה עָשׂוּ כְּמִצְוָתוֹ וְעָמְדוּ שָׁם כָּל יְמֵי הַמִּלּוּאִים, וְלֹא הִטּוּ מִמִצְוָתוֹ, דִּכְתִּיב "וּפֶתַח אֹהֶל מוֹעֵד תֵּשְׁבוּ יוֹמָם וָלַיְלָה", וְגַם לֹא נִכְנְסוּ לִפְנִים, וְלֹא נָטוּ יָמִין וּשְׂמֹאל. הַקָּדוֹשׁ רַבֵּנוּ שְׁלֹמֹה אסְתְּרוּק זַ"ל.
(נַחַל קְדוּמִים)