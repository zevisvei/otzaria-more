<h1>פָּרַשַׁת נִצָּבִים</h1>

<h2>יוֹם א'</h2>
<h3>הֲלָכוֹת</h3>
א. עֶרֶב רֹאשׁ הַשָּׁנָה, יִתְעַנֶּה וִיפַשְׁפֵּשׁ בְּמַעֲשָׂיו, וְיִטְבֹּל עַל כָּל פָּנִים.
(מוֹרֶה בְּאֶצְבַּע, סִימָן ט, סְעִיף רמט)
ב. יִתְפַּלֵּל עַרְבִית שֶׁל רֹאשׁ הַשָּׁנָה בִּבְכִיָּה וּבְכַוָּנָה גְּדוֹלָה מְאֹד, דּוֹאֵג וּבוֹטֵחַ.
(מוֹרֶה בְּאֶצְבַּע, סִימָן ט, סְעִיף רנ)
<h3>מוּסָר</h3>
יִסְתַּכֵּל הַסָּכָל וְיֵדַע הַעֵינֵי בָּשָׂר לוֹ, וְכֹה יֹאמַר בְּלִבּוֹ כִּי אֶעֱבֹר בְּסַך, יְמֵי חַיַּי אֲשֶׁר נָתַן לִי אֱלֹהִים, מָה עִמָּדִי, בְּסֵדֶר עֲבוֹדָה עֲבוֹדַת הַבּוֹרֵא, וְכֵיצַד, סֵדֶר מִשְׁנָה, אֲשֶׁר קָרִיתִי לִי בִּימוֹת הָחוֹרֶ"ף וְגַם עַד זִקְנָה, וּבְדוֹר יָתוֹם אֵין צָרִיךְ לְחַפֵּשׂ, חֵפֶשׂ מְחֻפָּשׂ, כִּי כְּמוֹ רֶגַע הֲלֹא יִמְצְאוּ, קוֹרוֹת בָּתֵּינוּ הָרָזִי"ם, וּפִתְאֹם יָבֹא אֶל הֵיכָלוֹ, בָּתֵּי הַנֶּפֶשׁ וְהַלְּחָשִׁים, רוּחַ סְעָרָה תִּסְמַר שַׂעֲרַת בְּשָׂרוֹ, אִכְסוּהוּ צַעֲרֵ"י, צָרֵ"י אֲלָפִים, וְצָרֵ"י אֲשֶׁר כִּילָה יָמָיו, בֵּי דּוּדִי וּבֵי כִּירִי, יְתִיב אַפַּתוֹרֵי, אָכִיל מִשּׁוּפְרֵי שׁוּפְרֵי, הַדְרָ"א אַרְעָא וְהַדְרָ"א פֵירֵי. הַלַּיְלָה מְשַׁמֵּר, אַגַּב אֲסֵיפָ"ה נוֹעֲדוּ יַחְדָּו, לְרַבּוֹת הַשְּׂחָקִי"ם, יְשַׂחֲקוּ עַצְמוֹתֵיהֶם שֶׁל האישקאק"י, אוֹ גִּיעוּלֵי הקארטי"ן, כַּמָּה שָׁעוֹת בְּלֵילֵי טֵבֵת הָאֲרֻכּוֹת. וְיֵשׁ אֲשֶׁר לוֹ הָלַךְ בְּטַרְטִיאוֹת וְקִרְקְסָאוֹת אִינְהוּ וְאַבִיזְרַיְיהוּ, לֹא יַעַצְּרֶנּוּ הַגֶּשֶׁם וְרוּחַ חָזָק.
וְאַחַר חֲמִשָּׁה שָׁעוֹת אוֹ יוֹתֵר, בֹּא יָבֹא אֶל בֵּיתוֹ, עֲרֹךְ הַשֻּׁלְחָן, נִשְׂבָּ"ע וְנֹטֵּל, מַעֲדַנֵּי מֶלֶךְ, וְיַיִן הֵן לוֹ, שׁוֹתֶה בעסיס"ו, וּמוֹצִיא מלפסו מַטְעַמִּים אֲשֶׁר אָהֵב. אַדְּהָכִי וַהֲכִי חֶבְלֵי שֵׁנָה עַל עַפְעַפָּיו, וְיִשְׁכַּב וְיֵרָדַם, עַד כִּי עָבַר זְמַן קְרִיאַת שְׁמַע וּתְפִלָּה בְּצִבּוּר, קִימָה הָיְתָה לוֹ מִכִּי פַּתְחִינְהוּ לְעֵינֶיה נוֹתֵן עֵינָיו בִּמְשָׁרְתָיו, וְנָתַן הַקֶּצֶ"ף וְקָם לוֹ. וְאַחֲרֵי כֵּן פָּתַח אֶת פִּיו, בִּקְצָת סֵדֶר תְּפִלָּה בִּבְלִי דַּעַת, וְתֵכֶף יָצֹא יָצָא, בָּהוּל עַל מָמוֹנוֹ, וְעַל עִסְקֵי סְחוֹרוֹתָיו הָרַבּוֹת, וְכֹל הַיּוֹם טָרוּד בְּפוֹעֲלָיו, וְסוֹפְרָיו וְהַקָּפוֹתָיו וְכַיּוֹצֵא. וְכֹל כָּךְ נִשְׁתָּרֵשׁ בְּסֵדֶר זֶה, עַד כִּי יַחְשֹׁב, כִּי זֶהוּ דֶּרֶךְ יְשָׁרָה, וְאָמַר בְּלִבּוֹ כִּי הוּא עוֹבֵד ה'. וּכְבָר זִמְּנִין דְמַשְׁכַּחַת הַשְׁבֵּ"חַ הִשְׁבִּי"חַ, עָשׂוּי אָדָם לְהַשְׁבִּיחַ אֶת עַצְמוֹ עִם סִיעַת מְרָחֲמוֹהִי <b>[חֶבֶר אוֹהֲבָיו]</b>, הִגִּיד לָהֶם אֲשֶׁר הוּא יְהוּדִי כָּשֵׁר, כִּי מֵעוֹלָם לֹא נִטְמַא עִם אֵשֶׁת אִישׁ, וְהוּא זוֹרֵעַ צְדָקוֹת, וְגַם לוֹמֵד אֵיזֶה מִזְמוֹרִים, וּמַרְאֶה שֶׁנּוֹשֵׂא וְנוֹתֵן בֶּאֱמוּנָה, וְכִי שִׂיחַ וְכִי שִׂיג לוֹ בְּכֹל מִינֵי סְחוֹרָה, ופאטוריא"ה וְכִתְבֵי חִילוּפֵיהֶן וְשִׁינוּיֵיהֶן וְגַרְעִינֵיהֶן וְעוּקְשֵׁיהֶן. וְשָׂמְחוּ כָּל הַשּׁוֹמְעִים הַנֶּהֱנִים מִמֶּנּוּ, וּמְקַוִּים שֶׁיַּשְׁגִּיחַ עֲלֵיהֶם לְקָרֵב לָהֶם הַתּוֹעֶלֶת. וְעָנוּ כֻּלָּם וְאָמְרוּ יָדַעְנוּ שְׁלֶמוּתְךָ וְיִרְאָתְךָ, יִתְיַצְּבוּ הוֹלְלִים, בְּמִינִים מִינִים שׁוֹנִים...
(לֵב דָוִד פֶּרֶק שְׁבִיעִי)
<h3>חִדּוּשׁ עַל הַפָּרָשָׁה</h3>
<b>אַתֶּם נִצָּבִים -</b> אֶפְשָׁר "נִצָּבִים הַיּוֹם כֻּלְּכֶם" רָאשֵׁי תֵּבוֹת <b>"הִנְּךָ"</b>, שֶׁהֵם אוֹתִיּוֹת שֶׁאֵין לָהֶם זוּג (בא"ב דאטב"ח), וּבָהֶם מְשַׁבַּחַת כְּנֶסֶת יִשְׂרָאֵל לְהָקָּבָּ"ה: "הִנְּךָ" יָפֶה דּוֹדִי, וְהוּא מְשַׁבְּחָהּ "הִנַּךְ" יָפָה רַעֲיָתִי.
(נַחַל קְדוּמִים)
<h2>יוֹם ב'</h2>
<h3>הֲלָכוֹת</h3>
א. <b>[בְּלֵיל רֹאשׁ הַשָּׁנָה]</b> יָבֹא שָׂמֵחַ לַבַּיִת, וְיַעֲשֶׂה סֵדֶר הַנָּהוּג לֶאֱכֹל, קְרָא, וְסִלְקָא, וְכַּרְתִּי, וְתַפּוּחַ בִּדְבַשׁ, וְתַמְרֵי, וְרִמּוֹן, וְרֹאשׁ כֶּבֶשׂ.
(מוֹרֶה בְּאֶצְבַּע, סִימָן ט, סְעִיף רנא)
ב. לֹא יֹאכַל דָּג בְּרֹאשׁ הַשָּׁנָה, כְּמוֹ שֶׁכָּתַב הרשב"ץ (בְּחִידוּשָׁיו לר"ה דַּף כ"ה), וּקְצָת סֵמֶך יֵשׁ בַּזֹהַר (תקו"ז, תִּקּוּן כ"א דַּף נ"ג ע"ב).
(מוֹרֶה בְּאֶצְבַּע, סִימָן ט, סְעִיף רנג)
<h3>מוּסָר</h3>
הַיָּרֵא אֶת דְּבַר ה', יָשִׂים מַעֲיָנָיו לְכָל אַזְהָרוֹת רַבּוֹתֵינוּ זִכְרוֹנָם לִבְרָכָה, וְלֹא יַעֲבֹר בִּשְׁאָט בְּנֶפֶשׁ אֲפִלּוּ עַל קַלָּה, כִּי קַלָּה גּוֹרֶרֶת חֲמוּרָה, וְעַל הַכֹּל עָתִיד לִתֵּן דִּין וְחֶשְׁבּוֹן, כִּי הוּא עַצְמוֹ הוּא פּוֹסֵק הַדִּין שֶׁדָּבָר זֶה אָסוּר, כמ"ש בְּהָהִוא עֻבְדָּא דְרַבֵּנוּ יְהוּדָא חָסִיד זַ"ל, בְּהַהוּא עָשִׁיר שֶׁהֵבִיאוּ סֵפֶר לְפָנָיו וְקָרָא בְּפִיו "לֹא תַּקִּיפוּ" וכו', וְזֶהוּ "לִתֵּן דִּין", שֶׁאַתָּה נוֹתֵן הַדִּין לְאֵסוֹר, וְאַחַר כָּךְ "חֶשְׁבּוֹן", כַּמָּה זִימְנֵי עָשָׂה אוֹתוֹ אִסּוּר, וְאַתִּי שָׁפִּיר "לִתֵּן דִּין וְחֶשְׁבּוֹן", וּכְמוֹ שֶׁבֵּאַרְנוּ בַּעֲנִיּוּתֵינוּ בְּנִמּוּקֵינוּ (עַיֵּן דְּבָרִים אֲחַדִים דָּרוּשׁ ט"ו סִימָן ד') בְּסִיַּעְתָּא דִּשְׁמַיָּא.
(מוֹרֶה בְּאֶצְבַּע, סִימָן ט, סְעִיף שי)
<h3>חִדּוּשׁ עַל הַפָּרָשָׁה</h3>
<b>אֲשֶׁר לְבָבוֹ פֹנֶה -</b> רָאשֵׁי תֵּבוֹת "אֶלֶף", רְצוֹנוֹ לוֹמַר כְּאִלּוּ עָבַר עַל כָּל הַתּוֹרָה שֶׁנִּתְּנָה לְאֶלֶף דּוֹר. רַבֵּנוּ אֶפְרַיִם זַ"ל.
<h2>יוֹם ג'</h2>
<h3>הֲלָכוֹת</h3>
א. יֵשׁ מִי שֶׁנָּהַג שֶׁלֹּא לֶאֱכֹל בְּרֹאשׁ הַשָּׁנָה שׁוּם דָּבָר חָמוּץ אֲפִלּוּ לִימוֹנִים.
(מוֹרֶה בְּאֶצְבַּע, סִימָן ט, סְעִיף רנד)
ב. קֹדֶם שֶׁיִּשְׁכַּב, יֹאמַר מִזְמוֹר תְּהִלִּים עַד אֲשֶׁר תִּגְבַּר עָלָיו הַשֵּׁנָה מְאֹד.
(מוֹרֶה בְּאֶצְבַּע, סִימָן ט, סְעִיף רנה)
<h3>מוּסָר</h3>
הַמִּתְפַּלֵּל בְּעַד חֲבֵרוֹ, וְהוּא צָרִיךְ לְאוֹתוֹ דָּבָר, הוּא נַעֲנָה תְּחִלָּה. <b>אח"י</b> <b>[אָמַר חַיִּים יוֹסֵף]</b>: צָרִיךְ שֶׁיְּכַוֵּין דַּוְקָא עַל חֲבֵרוֹ וְלֹא שֶׁמִּזֶּה יִמָּשֵׁךְ לְעַצְמוֹ, וְזֶה פֵּרְשׁוּ הָרִאשׁוֹנִים "לֹא לָנוּ ה'" כִּי אִם לִכְבוֹד הַשְּׁכִינָה, לֹא לָנוּ שֶׁאֵין כַּוָנָתֵינוּ שֶׁיִּמָּשֵׁךְ תּוֹעֶלֶת לָנוּ. מֵאַיִ"ן.
(הַגָּהוֹת הַחִידָ"א עַל מוּסָרֵי של"ה פ' וַיֵּרָא)
<h3>חִדּוּשׁ עַל הַפָּרָשָׁה</h3>
<b>וַיַּשְׁלִכֵם אֶל אֶרֶץ אֲחֶרֶת -</b> לָמֶ"ד גְּדוֹלָה בְּתֵבַת "וַיַּשְׁלִכֵם", וּכְשֶׁתָּסִיר לָמֶ"ד מִתֵּבַת "וַיַּשְׁלִכֵם" הָאוֹתִיּוֹת הַנִּשְׁאָרוֹת גִּימַטְרִיָּא "עֵשָׂו", שָׁם רֶמֶז כְּשֶׁנִּסְתַּלֵּק הַלִּמּוּד, יָבֹא עֵשָׂו, כְּמוֹ שֶׁאָמְרוּ זַ"ל "אֵין הַקּוֹל קוֹל יַעֲקֹב הַיָּדַיִם יְדֵי עֵשָׂו".
(חוֹמַת אֲנָךְ)
<h2>יוֹם ד'</h2>
<h3>הֲלָכוֹת</h3>
א. יִשְׁתַּדֵּל <b>[בְּרֹאשׁ הַשָּׁנָה]</b> לָקוּם בְּאַשְׁמֹרֶת, וּלְפָחוֹת הַבֹּקֶר אוֹר. וְיִמָּנַע מִלִּשְׁמֹעַ תְּקִיעוֹת שֶׁנָּהֲגוּ בַּבֹּקֶר קֹדֶם תְּפִלָּה, כִּי עַל פִּי הַדִּין וְעַל פִּי הַסּוֹד אֵין מָקוֹם לַתְּקִיעוֹת הַלָּלוּ, וְשֵׁב וְאַל תַּעֲשֶׂה עָדִיף.
(מוֹרֶה בְּאֶצְבַּע, סִימָן ט, סְעִיף רנז)
ב. יָכוֹל לִשְׁתוֹת קאפ"י <b>[קָפֶה]</b> בְּלִי סוק"ר <b>[סֻכָּר]</b> קֹדֶם תְּפִלָּה, שֶׁתִּהְיֶה דַּעְתּוֹ מְיֻשֶּׁבֶת.
(מוֹרֶה בְּאֶצְבַּע, סִימָן ט, סְעִיף רנח)
<h3>מוּסָר</h3>
וְאִם הַהַקְפָּדָה יִהְיֶה עַל תַּלְמִיד חָכָם, יִפְעַר פִּיו לִבְלִי חֹק עַל הַחֲכָמִים שֶׁבַּדּוֹר, וְאִם רוֹצֶה לְהִתְיַהֵר, יֹאמַר, הַחֲכָמִים חוּץ מִתּוֹרָתָם הֵם נֶעֱדָּרִים מִמּוּסָר וְיִרְאָה וְדֶרֶךְ אֶרֶץ, וּכְבָר הָרִאשׁוֹנִים פֵּרְשׁוּ כַּוָּנַת הַפָּסוּק (תְּהִלִּים קיט, נג) "זַלְעָפָה אֲחָזַתְנִי מֵרְשָׁעִים עֹזְבֵי תּוֹרָתֶךָ", כְּלוֹמַר, שֶׁאוֹמְרִים חוּץ מִתּוֹרָתְךָ, וְזֶהוּ עוֹזְבֵי תּוֹרָתֶךָ, וּמַרְאֶה סִימָנֵי טָהֳרָה לוֹמַר הִנֵּה הַחֲכָמִים הָרִאשׁוֹנִים חֶמְדַת יִשְׂרָאֵל, אַךְ אֵלֶּה שֶׁבִּזְמַנֵנוּ מִדּוֹתֵיהֶם וְעִנְיָנֵיהֶם קָשִׁים, וְכֹל יִשְׁעָם לְאַפּוּקֵי מָמוֹנָא, וְכַהֵנָה וְכַהֵנָה, אַךְ אֵינָם רוֹצִים לֵידַע דְהַתַּלְמִיד חָכָם תָּלוּ בֵּהּ טַפְלֵי <b>[תְּלוּיִים בּוֹ הַתִּינוֹקוֹת]</b>, וְהַבַּיִת יִמַלֵּא הַיְלָדִים רַכִּים וְחָסֵר לֶחֶם וכו'. וּמִזֶּה יָבֹא לְהִצְטַעֵר וְלַחֲשֹׁב בִּזְמַן תְּפִלָּה, וְכַמָּה תְּפִלּוֹת וּבְרָכוֹת פּוֹרְחוֹת בָּאֲוִיר, וַאֲבוּהוֹן דְּכֻלְּהוּ הַגַּאֲוָה וְהַהַקְפָּדָה, שֶׁלֹּא לְלַמֵּד עַל עַצְמָהּ יָצְאָה, אֶלָּא אַחֲרֶיהָ רֵעוֹתֶי"הָ מוּבָאוֹת חַטָּאוֹת וַאֲשָׁמוֹת כְּלָלִי וּפְרָטִי. אוֹי לָהּ לְאוֹתָהּ בּוּשָׁה לְמִי שֶׁעָתִיד לְהֵרָקֵב בַּקֶּבֶר, וְיִתְאַוֶּה שֶׁיֹּאכְלֶנּוּ רִמָּה לְהִנָּצֵל מֵהַדִּין, כמ"ש (אִיּוֹב יד, כב) "אַךְ בְּשָׂרוֹ עָלָיו יִכְאָב וְנַפְשׁוֹ עָלָיו תֶּאֱבָל".
(מוֹרֶה בְּאֶצְבַּע, סִימָן ט, סְעִיף שטז-שיז)
<h3>חִדּוּשׁ עַל הַפָּרָשָׁה</h3>
<b>וּמָל ה' אֱלֹהֶיךָ אֶת לְבָבְךָ וְאֶת לְבַב -</b> הָרִאשׁוֹנִים אָמְרוּ כִּי רָאשֵׁי תֵּבוֹת "אֶת לְבָבְךָ וְאֶת לֵבָב" - "אֱלוּל", לְהִתְעוֹרֵר בִּתְשׁוּבָה בְּחֹדֶשׁ אֱלוּל. עכ"ד. וְאֶפְשָׁר כִּי סוֹפֵי תֵּבוֹת "תִּכְתֹּב", וְהָרָאשֵׁי תֵּבוֹת גִּימַטְרִיָּא "חָלָל" עִם הַכּוֹלֵל, אוֹ "חַיִּים" עִם הַכּוֹלֵל, וְזֶה רֶמֶז לְהִתְעוֹרֵר, וְתָבִין כִּי בָּא זְמַן אֲשֶׁר תִּכְתֹּב ח"ו חָלָל אוֹ חַיִּים. וְכֵן רָאשֵׁי תֵּבוֹת "וּמָל ה' אֱלֹהֶיךָ" הוּא "אוֹי", וְגַם גִּימַטְרִיָּא "טוֹב" (לִרְמֹז כַּנִּזְכַּר לְעֵיל אֲשֶׁר תִּכְתֹּב טוֹב אוֹ חַ"ו אוֹי).
<h2>יוֹם ה'</h2>
<h3>הֲלָכוֹת</h3>
א. בַּתְּפִלָּה <b>[שֶׁל רֹאשׁ הַשָּׁנָה]</b>, יִתְעוֹרֵר מְאֹד מְאֹד לוֹמַר בְּלֵב נִשְׁבָּר וּתְחִנָּה וּבְכִיָּה.
(מוֹרֶה בְּאֶצְבַּע, סִימָן ט, סְעִיף רנט)
ב. יִזָּהֵר לִשְׁמֹעַ הַתְּקִיעוֹת לְקַיֵּם מִצְוַת עֲשֵׂה, וְיַחְשֹׁב שֶׁיֵּשׁ סוֹדוֹת גְּדוֹלוֹת, וְה' יְקַבֵּל כַּוָּנָתוֹ דֶּרֶךְ כְּלָל. וּבְרַצוֹא וָשׁוֹב בִּשְׁמִיעַת הַתְּקִיעוֹת יְהַרְהֵר עֲוֹנוֹתָיו, וְאִם מַפְסִיק הַתּוֹקֵעַ יִתְוַּדֶּה בְּלַחַשׁ הַרְבֵּה בֵּין הַפְּרָקִים.
(מוֹרֶה בְּאֶצְבַּע, סִימָן ט, סְעִיף רס)
<h3>מוּסָר</h3>
יִתְאַמֵּץ בְּמוּסָף <b>[שֶׁל רֹאשׁ הַשָּׁנָה]</b> הַנִּשְׂגָּב וְהַנּוֹרָא בִּבְכִיָּה וּבְכַוָּנָה שְׁלֵימָה, וְיָשִׂים עַצְמוֹ כְּאַיִן בֶּאֱמֶת, כִּי בַּעֲוֹנוֹתֵינוּ הָרַבִּים בְּדוֹר יָתוֹם זֶה אָנוּ יַתּוּשִׁים, וְאִם הָאָמוֹרָאִים עֲלֵיהֶם הַשָּׁלוֹם אָמְרוּ (שַׁבָּת קיב ע"ב) "אָנוּ כַּחֲמוֹרִים", לִהְיוֹת אֲנַחְנוּ יַתּוּשִׁים הוּא מַעֲלָה וְאֵינוֹ עֲנָוָה, כִּי דַּלּוֹנוּ מְאֹד בַּתּוֹרָה וּבְמִצְווֹת וּבְיִרְאָה. וְיִתְעוֹרֵר וִיבַקֵּשׁ מִמֶּלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא בְּלֵב נִשְׁבָּר, אוּלַי יַחֲנֹן ה'.
(מוֹרֶה בְּאֶצְבַּע, סִימָן ט, סְעִיף רסא)
<h3>חִדּוּשׁ עַל הַפָּרָשָׁה</h3>
<b>כִּי קָרוֹב אֵלֶיךָ הַדָּבָר מְאֹד בְּפִיךָ וּבִלְבָבְךָ לַעֲשׂוֹתוֹ -</b> אִם תִּהְיֶה עָנָו תּוּכַל לִהְיוֹת שָׁלֵם "בְּפִיךָ" בְּתַלְמוּד תּוֹרָה בְּדִבּוּר, "וּבִלְבָבְךָ" בְּמַחְשָׁבוֹת טְהוֹרוֹת, "לַעֲשׂוֹתוֹ" בְּקִיּוּם הַמִּצְווֹת. כִּי הֶעָנָו אֵין סִטְרָא אַחֲרָא שׁוֹלֵט בּוֹ, וְהוּא מֶרְכָּבָה לַשְּׁכִינָה וּכְאִילּוּ הִקְרִיב כָּל הַקָּרְבָּנוֹת, וְאִם כֵּן בַּעֲנָוָה אֲמִתִּית אַתָּה יָכוֹל לְקַיֵּם כָּל הַתּוֹרָה כּוּלָהּ וְלִדָּבֵק בּוֹ.
(מַרְאִית הָעַיִן, חֻלִּין)
<h2>יוֹם ו'</h2>
<h3>הֲלָכוֹת</h3>
א. יִתְגַּבֵּר כַּאֲרִי שֶׁלֹּא לִישֹׁן בְּיוֹם רֹאשׁ הַשָּׁנָה וְיַעֲסֹק בַּתּוֹרָה, כִּי לֹא כָּל הָעִתִּים שָׁווֹת לִישֹׁן וּלְהִתְעַנֵּג, כִּי עַתָּה יוֹם הַדִּין, וְכֹל הָעוֹלָם עוֹבְרִים כִּבְנֵי מָרוֹן לְפָנָיו יִתְבָּרַךְ. וְאַף שֶׁכָּתְבוּ שֶׁאַחַר חֲצוֹת מֻתָּר לִישֹׁן, לֹא נֶאֱמַר לָנוּ הַמְלֵאִים חַטָּאוֹת, וְזוֹהֲמַת הַסִטְרָא אַחֲרָא פָּרְחָה בַּכֹּל. לָכֵן טוֹב מְאֹד לְהִתְגַּבֵּר וְלַעֲסֹק בַּתּוֹרָה, וְכֻלֵי הַאַי וְאוּלַי לְשִׁפְלוּת מַצַּבֵינוּ בְּדוֹר יָתוֹם כָּזֶה.
(מוֹרֶה בְּאֶצְבַּע, סִימָן ט, סְעִיף רסג)
ב. אַחַר מִנְחָה סָמוּךְ לַעֶרֶב, יֹאמַר סֵדֶר הַתַּשְׁלִיךְ, וְיִתְאַמֵּץ בְּכַוָּנָתוֹ. וַאֲנִי בְּעָנְיִי סִדַּרְתִּי תְּפִלָּה לוֹמַר בְּעֵת הַהִיא, מְבַקֵּשׁ מִטּוּ וּמְעוֹרֵר הָרַחֲמִים, וְהִיא בְּצִפֹּרֶן שָׁמִיר (סִימָן י"ב אוֹת ר"ו).
(מוֹרֶה בְּאֶצְבַּע, סִימָן ט, סְעִיף רסד)
<h3>מוּסָר</h3>
בְּבוֹאוֹ לַבַּיִת יִסְעוֹד סְעֻדַּת יוֹם טוֹב, וּמוֹרָא שָׁמַיִם יִהְיֶה עָלָיו, וּלְפָחוֹת בְּיָמִים אֵלּוּ יְקַיֵּם "שִׁוִּיתִי ה' לְנֶגְדִּי תָּמִיד" (תְּהִלִּים טז, ח), שֶׁיַּחְשֹׁב בְּשׁוֹכְבוֹ וּבְקוּמוֹ בְּאוֹכְלוֹ וְכַיּוֹצֵא כְּאִלּוּ עוֹמֵד לִפְנֵי ה', כְּמוֹ שֶׁהוּא הָאֱמֶת כִּי מְלֹא כָּל הָאָרֶץ כְּבוֹדוֹ. וּכְבָר הַרַמְבַּ"ם בְּסֵפֶר הַמּוֹרֶה (ח"ג פֶּרֶק נ"ב) הֶאֱרִיךְ בָּזֶה, וְהֵבִיאוֹ בִּקְצָרָה הָרַב מור"ם בְּרֵישׁ הַגָּהַת שֻׁלְחָן עֲרֻךְ אֹרַח חַיִּים (סִימָן א' סְעִיף א'), וּרְמַזְנוּהָ לְעֵיל (סִימָן ג' אוֹת ס"ג). וְאַשְׁרֵי הַזּוֹכֶה לְמִדָּה זוֹ תָּמִיד קָדוֹשׁ יֵאָמֵר לוֹ.
(מוֹרֶה בְּאֶצְבַּע, סִימָן ט, סְעִיף רסב)
<h3>חִדּוּשׁ עַל הַפָּרָשָׁה</h3>
<b>כִּי קָרוֹב אֵלֶיךָ הַדָּבָר מְאֹד בְּפִיךָ וּבִלְבָבְךָ לַעֲשׂוֹתוֹ -</b> וְאַל תֹּאמַר מִי יוּכַל לְקַיֵּם כָּל הַמִּצְווֹת שֶׁהֵם שִׁעוּר קוֹמָה מִי יַעֲלֶה לָנוּ הַשָּׁמַיְמָה וכו', לַזֶּה אָמַר "כִּי קָרוֹב אֵלֶיךָ הַדָּבָר מְאֹד" לְקַיֵּם כָּל הַתּוֹרָה. "בְּפִיךָ" שֶׁתִּלְמוֹד דִּינֵי הַתּוֹרָה, "וּבִלְבָבְךָ לָעֲשׂוֹתוֹ", וְתִגְמֹר בְּלִבְּךָ לָעֲשׂוֹתוֹ, וּכְשֶׁיִּזְדַּמֵּן מִצְוָה תַּעֲשֶׂנָּה, בְּזֶה יוֹעִיל כְּאִלּוּ קִיַּמְתָּ כָּל הַמִּצְווֹת.
(אַהֲבַת דָוִד דָּרוּשׁ יג)