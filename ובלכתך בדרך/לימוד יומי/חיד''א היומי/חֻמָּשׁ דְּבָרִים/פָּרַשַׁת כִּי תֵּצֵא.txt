<h1>פָּרַשַׁת כִּי תֵּצֵא</h1>

<h2>יוֹם א'</h2>
<h3>הֲלָכוֹת</h3>
א. אֲשֶׁר כֹּחַ בּוֹ לָקוּם לִסְלִיחוֹת אַשְׁרָיו. וְקֹדֶם יְבָרֵךְ כָּל הַבְּרָכוֹת, וְאַחַר כָּךְ יֹאמַר תִּקּוּן חֲצוֹת, וְאַחַר כָּךְ יֹאמַר סְלִיחוֹת. וְהָעִקָּר הוּא לְאוֹמְרָם כַּהוֹגֵן בְּשֵׁפֶל קוֹל הַתְּחִנָ"ה, וּלְהָבִין מַה שֶּׁמּוֹצִיא מִפִּיו, וְעַפְעַפָּיו יִזְּלוּ מֵי הַמָּרִים עַל אֲשֶׁר חָטָא, וְיִרְאֶה עַצְמוֹ שֶׁהוּא מְזֻמָּן לְדִין לִפְנֵי מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא הַיּוֹדֵעַ מַחְשְׁבוֹתָיו וּמִרְמוֹתָיו, אָז יִכָּנַע לְבָבוֹ הֶעָרֵל. וְאֵין לִצְעֹק צְעָקוֹת כְּעוֹמֵד בָּרְחוֹב, וּכְסִיל לֹא יָבִין מַה שֶּׁאוֹמֵר, כִּי בְּקוֹל רִנָּה יִצְעַק צְעָקָה. וְלוּ חָכְמוּ יַשְׂכִּילוּ כִּי חַס וְשָׁלוֹם לִירתוּ <b>[יִירְשׁוּ]</b> תַּרְתֵּי גֵּיהִנָּם, שֶׁאוֹנְסִים עַצְמָם לָקוּם וּלְאַבֵּד שֵׁינָתָם לָבֹא לְבֵית הַכְּנֶסֶת, וְגַם פֹּה לֹא עָשׂוּ מְאוּמָה רַק צְעָקוֹת, הֲלֹא זֶה שְׁמָם "צְעָקוֹת" וְלֹא "סְלִיחוֹת". וְיַסְפִּיקוּ שְׁתֵּי דִּבְּרוֹת אֵלּוּ לְמִי שֶׁיֵּשׁ לוֹ לֵב.
(מוֹרֶה בְּאֶצְבַּע, סִימָן ח, סְעִיף רמ"ד)
ב. לֹא בִּשְׁבִיל אֲמִירַת סְלִיחוֹת, יִתְפַּלֵּל תְּפִלָּה שֶׁלֹּא בִּזְמַנָּהּ וְיִישַׁן בִּתְפִלִּין, כִּי יָצָא שְׂכָרוֹ בְּהֶפְסֵדוֹ, וְטוֹב לוֹ לְהִתְפַּלֵּל כַּהוֹגֵן וְלֹא יֹאמַר סְלִיחוֹת. זֶה עִקָּר הָעֲבוֹדָה, לִשְׁמֹר הָעִקָּרִים וּלְהוֹסִיף, לֹא לְזַלְזֵל בָּעִיקַר וּלְקַיֵּם הַתּוֹסֶפֶת.
(מוֹרֶה בְּאֶצְבַּע, סִימָן ח, סְעִיף רמה-רמו)
<h3>מוּסָר</h3>
חֹדֶשׁ אֱלוּל זְמַן תְּשׁוּבָה לַכֹּל הִיא בַּחֹדֶשׁ הַמְקֻדָּשׁ הַזֶּה, וְיִזָּהֵר לְפַשְׁפֵּשׁ בְּמַעֲשָׂיו טוֹב וְיָשָׁר, שֶׁבְּכֹל לַיְלָה קֹדֶם שֶׁיִּשָׁן טֶרֶם אֲמִירַת וִדּוּי יְפַשְׁפֵּשׁ וִיחַפֵּשׂ דְּרָכָיו וּבְמַעֲשָׂיו בְּאוֹתוֹ יוֹם, וְיִתְוַּדֶּה וְיָשׁוּב, וְכֵן יַעֲשֶׂה מֵרֹאשׁ חֹדֶשׁ אֱלוּל עַד יוֹם הַכִּפּוּרִים, כִּי הָיָה צָרִיךְ לַעֲשׂוֹת כֵּן כָּל יָמָיו בְּכֹל לַיְלָה, כְּמַעֲשֶׂה צַדִּיקִים קָרְאוּ בִּשְׁמוֹתָם מַארֵי דְחוּשְׁבְּנָא (זוה"ק ח"ג קעח.), וּלְפָחוֹת כֹּה יַעֲשֶׂה בְּמ' יוֹם הַנּוֹרָאִים הַלָּלוּ.
(מוֹרֶה בְּאֶצְבַּע, סִימָן ח, סְעִיף רמג)
<h3>חִדּוּשׁ עַל הַפָּרָשָׁה</h3>
<b>כִּי תֵצֵא לַמִּלְחָמָה עַל אֹיְבֶךָ -</b> סוֹפֵי תֵּבוֹת "אֹהָלֶךָ", רֶמֶז לְבָתֵּי מִדְרָשׁוֹת כְּמוֹ שֶׁפֵּרֵשׁ רָשִׁ"י זַ"ל בִּבְרָכוֹת (רֵישׁ דַּף י"ו). וּלְפִי פְּשׁוּטוֹ רָמַז מַה שֶּׁאָמְרוּ בְּמַכּוֹת פ"ב עַל פָּסוּק "עוֹמְדוֹת הָיוּ רַגְלֵינוּ בַּמִּלְחָמָה בִּשְׁעָרַיִךָ יְרוּשָׁלַיִם" שֶׁהָיוּ עוֹסְקִים בַּתּוֹרָה. וְזֶה רֶמֶז "כִּי תֵּצֵא לְמִלְחָמָה" צָרִיךְ "אֹהָלֶךָ" - בָּתֵּי מִדְרָשׁוֹת שֶׁיַּעַסְקוּ בַּתּוֹרָה.
וּלְפִי מִדְרָשׁוֹ שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה וְהַמְפָרְשִׁים עַל מִלְחֶמֶת הַיֵּצֶר הָרַע, רָמַז "אֹהָלֶיךָ", שֶׁתִּקּוּן הַיֵּצֶר הָרַע בְּעֵסֶק הַתּוֹרָה, כְּמוֹ שֶׁאָמְרוּ זַ"ל: אָמַר הָקָּבָּ"ה בָּרָאתִי יֵצֶר הָרַע בָּרָאתִי לוֹ תּוֹרָה תַּבְלִין. וְזֶה רֶמֶז "כִּי תֵּצֵא לְמִלְחָמָה" מִלְחֶמֶת הַיֵּצֶר הָרַע הַחֲזָקָה אֵימְתָנִי וְתַקִּיפָא, רָאשֵׁי תֵּבוֹת "אֹהָלֶיךָ", פֵּרוּשׁ שְׁקוֹד בַּתּוֹרָה, וְאָז "וּנְתָנוֹ ה' אֱלֹהֶיךָ בְּיָדֶךָ". רָמַז זֶה בְּסוֹפֵי תֵּבוֹת בְּדֶרֶךְ נִסְתָּר, לִרְמֹז שֶׁצָּרִיךְ שֶׁיִּלְמוֹד בַּסֵּתֶר שֶׁאָז הִיא תּוֹרָה לִשְׁמָהּ.
(חוֹמַת אֲנָךְ)
<h2>יוֹם ב'</h2>
<h3>הֲלָכוֹת</h3>
א. יֵשׁ נוֹהֲגִין לְהִתְעַנּוֹת בְּיוֹם א' שֶׁל סְלִיחוֹת, וְיוֹתֵר טוֹב לְהַרְבּוֹת הַמַּעֲשִׂים טוֹבִים וּבִתְּשׁוּבָה, וְלֹא לְהַחְמִיר עַל הַצִּבּוּר. מֹהַרַ"שׁ שַׁעַר אַרְיֵה וּמַהֲרִ"י לינגו בכ"י.
(בִּרְכֵּי יוֹסֵף סִימָן תקפ"א אוֹת ח)
ב. יוֹתֵר טוֹב בְּיָמִים אֵלּוּ לְהַרְבּוֹת סְלִיחוֹת וְתַחֲנוּנִים עִם הַצִּבּוּר מִלִּלְמֹד. הָרַב טוּר בָּרֶקֶת. וְכֵן רָאִיתִי לִקְצָת רַבָּנִים שֶׁתָּמִיד הָיוּ עֲסוּקִים בְּגוּפֵי הֲלָכוֹת וּבְחִבּוּרִים, וּבְחֹדֶשׁ אֱלוּל הָיוּ מַנִּיחִין קְצָת מִסִּדְרָם לְלִמּוּד גִּירְסָא וְתַחֲנוּנִים.
(בִּרְכֵּי יוֹסֵף שָׁם אוֹת ו)
<h3>מוּסָר</h3>
צָרִיךְ לוֹמַר סְלִיחוֹת בְּמִתּוּן וּבְכַוָּנָה, וֶאָסוּר לְהַזְכִּיר י"ג מִדּוֹת בְּלֹא כַּוָּנָה. מַה שֶׁנָּהֲגוּ לוֹמַר "עֲנֵנוּ וכו' עָשֵׂה לְמַעַן שְׁמָךְ" וכו' בִּמְהִירוּת, יֵשׁ לְבַטֵּל מִנְהָגָם. בר"י סִימָן תקפ"א.
(הַגָּהוֹת תְּפִלַּת יְשָׁרִים רֵישׁ ח"ב)
<h3>חִדּוּשׁ עַל הַפָּרָשָׁה</h3>
<b>כִּי יִהְיֶה לְאִישׁ בֵּן סוֹרֵר וּמוֹרֶה -</b> מִדָּה כְּנֶגֶד מִדָּה, שֶׁזֶּה הָאִישׁ אָבִי בֵּן סוֹרֵר אֵינֶנּוּ שׁוֹמֵעַ בְּקוֹל אָבִיו וּבְקוֹל אִמּוֹ שֶׁלּוֹ, וְלַזֶּה הָיָה לוֹ גְּמוּלוֹ בֵּן סוֹרֵר. הָרַב הַגָּדוֹל מהר"ר וִידַאל צָרְפָתִי זַ"ל בְּפֵרוּשׁוֹ כְּתִיבַת יָד.
(חוֹמַת אֲנָךְ)
<h2>יוֹם ג'</h2>
<h3>הֲלָכוֹת</h3>
א. מְאֹד קָרְאוּ תִּגָּר עַל אֲשֶׁר בִּימֵי הַסְּלִיחוֹת לְכַתְּחִילָה מַתְחִילִין לְהִתְפַּלֵּל קֹדֶם עֲלוֹת הַשַּׁחַר, וּמְסַיְימִין קֹדֶם הָנֵץ הַחַמָּה (אַחֲרוֹנִים).
(קֶשֶׁר גּוּדָל, סִימָן ז, סְעִיף ג)
ב. יֵשׁ לִיזָהֵר לוֹמַר כָּל סֵדֶר הַבְּרָכוֹת קֹדֶם הַסְּלִיחוֹת. וְהַגַם שֶׁהִיא לַיְלָה, מְפֹרָשׁ בַּזֹהַר הַקָּדוֹשׁ וְכִתְבֵי רַבֵּנוּ הָאֲרִ"י זַ"ל שֶׁיֹּאמַר כָּל הַבְּרָכוֹת, וְאַלִיבָּא דכ"ע לֹא יֹאמַר שׁוּם פָּסוּק קֹדֶם בִּרְכַּת הַתּוֹרָה. וַאֲפִלּוּ דֶּרֶךְ תְּחִנָּה, לְדַעַת מָרָן (סִימָן מ"ו) צָרִיךְ קֹדֶם לְבָרֵךְ בִּרְכַּת הַתּוֹרָה.
(הַגָּהוֹת תְּפִלַּת יְשָׁרִים רֵישׁ ח"ב)
<h3>מוּסָר</h3>
עוֹד יִזָּהֵר לִבְכּוֹת כְּשֶׁמִּתְוַּדֶּה, וּבִפְרָט כְּשֶׁאוֹמֵר "שִׁחֲתּנוּ זַ"ל", כָּל עַצְמוֹתָיו יֹאחֲזֵמוֹ רַעַד בְּמָרָ"ה אִיפְקוֹד שִׁבְעִים תְּמָרִים וּמֵאָה צְעָרִים.
(צִפֹּרֶן שָׁמִיר, סִימָן ט, סְעִיף קכט)
<h3>חִדּוּשׁ עַל הַפָּרָשָׁה</h3>
<b>הָשֵׁב תְּשִׁיבֵם לְאָחִיךָ -</b> אֶפְשָׁר לִרְמֹז מַה שֶּׁכָּתַב הַרַמְבַּ"ם (פי"א דגזילה דִּין י"ד), דְּגַם זָקֵן וְאֵינוֹ לְפִי כְּבוֹדוֹ, אִם הִתְחִיל בְּמִצְוָה כְּגוֹן שֶׁמָּצָא בְּהֵמָה וְהֶכִּישָׁהּ בְּמַקֵּל נִתְחַיֵּב לְהִטָּפֵל בָּהּ וּלְהַחְזִירָהּ. עַיֵּן שָׁם. וְזֶה שֶׁאָמַר הַכָּתוּב "וְהִתְעַלַּמְתָּ מֵהֵם", פְּעָמִים שֶׁאַתָּה מִתְעַלֵּם, כְּמוֹ שֶׁאָמְרוּ זַ"ל דְזָקֵן וְאֵינוֹ לְפִי כְּבוֹדוֹ פָּטוּר, אָמְנָם הַשָּׁב, כְּלוֹמַר אִם יֵשׁ הֲשָׁבָה שֶׁהַתְחָלָתָהּ בַּמִּצְוָה, אַף שֶׁאֵינָהּ לְפִי כְּבוֹדְךָ, עָלֶיךָ הַמִּצְוָה לִגְמוֹר, "תְּשִׁיבֵם לְאָחִיךָ".
(פְּנֵי דָוִד)
<h2>יוֹם ד'</h2>
<h3>הֲלָכוֹת</h3>
א. קֹדֶם סְלִיחוֹת יֹאמַר תִּקּוּן חֲצוֹת, וְאִם אֵין שְׁהוּת יֹאמַר תִּקּוּן חֲצוֹת, וְלֹא יֹאמַר סְלִיחוֹת.
(הַגָּהוֹת תְּפִלַּת יְשָׁרִים רֵישׁ ח"ב)
ב. בְּכ"ה בֶּאֱלוּל נִבְרָא הָעוֹלָם, וְטוֹב לִלְמוֹד פָּרָשַׁת בְּרֵאשִׁית עַד יוֹם אֶחָד, וְכֵן בְּכֹל יוֹם, עַד שֶׁבְּיוֹם רֹאשׁ הַשָּׁנָה יִלְמוֹד פָּרָשַׁת יוֹם הַשִּׁשִּׁי שֶׁבּוֹ נִבְרָא הָעוֹלָם. מהר"ר יִשְׂרָאֵל לינגו בכ"י.
(בִּרְכֵּי יוֹסֵף סִימָן תקפ"א אוֹת יט)
<h3>מוּסָר</h3>
וּנְבָאֵר מַהוּת הַתְּשׁוּבָה וּמַהוּת הַכָּרַת וּשְׁאָר הָעוֹנָשִין הַנַּ"ל. מַהוּת הַתְּשׁוּבָה פֵּרוּשׁוֹ שֶׁיָּשׁוּב בְּדַעְתּוֹ וְנִחַם מֵרָעָתוֹ, וְיִתְוַדֶּה עַל מַה שֶּׁעָשָׂה. אָמְנָם יֵשׁ בָּהּ קְצָת חִילוּקִים. וְהוּא כִּי אִם הוּא בְּעִנְיָן עֲבֵרוֹת שֶׁבֵּין אָדָם לַחֲבֵרוֹ, צָרִיךְ לָשׁוּב בִּתְשׁוּבָה בַּמַּעֲשֶׂה, כְּגוֹן אִם גְּזָלוֹ, יָשִׁיב לוֹ הַגְּזֵילָה, וְאִם חָטָא בְּדִבּוּר, יְפַיְיסֵנוּ עַד שֶׁיִּתְרַצֶה. וְאִם הוּא בָּעֲבֵרוֹת שֶׁבֵּין אָדָם לַמָּקוֹם, צָרִיךְ שֶׁמִּלְּבַד כָּל הַנִּזְכָּר שֶׁהוּא עֲזִיבַת הַחֵטְא וַחֲרָטָה וְוִדּוּי, עוֹד צָרִיךְ שֶׁיָּבוֹא לְיָדוֹ כַּיּוֹצֵא בָּמֶה שֶׁחָטָא וְיִתְרַחֵק מִמֶּנָּה. וְזֶה לְשׁוֹן הַגְּמָרָא בְּמַסֶּכֶת יוֹמָא פֶּרֶק בַּתְרָא: הֵיכִי דָּמִי בַּעַל תְּשׁוּבָה? מֵחַוִּי רַב יְהוּדָה בְּאוֹתָהּ אִשָּׁה, וּבְאוֹתוֹ פֶּרֶק, וּבְאוֹתוֹ מָקוֹם. וְכֵן כָּתַב הַרַמְבַּ"ם זַ"ל (פ"ב מֵהִלְכוֹת תְּשׁוּבָה). גַּם רְאָיָה לָזֶה מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה בְּמִדְרָשׁ רוּת עַל פָּסוּק "לִינִי הַלַּיְלָה". כִּי כְּשֶׁמֵּת אֱלִישָׁע אַחֵר, בָּכָה וּמֵת, וְהָיָה רַבִּי מֵאִיר שָׂמֵחַ וְאָמַר, דּוֹמֶה שֶׁמִּתּוֹךְ תְּשׁוּבָה נִסְתַּלֵּק ר' וכו'. וְאַמְרִינַן בפ"ב דְחֲגִיגָה דא"ר מֵאִיר מָתַי אָמוּת וְאַעֲלֶה עָשָׁן מִקִּבְרוֹ וכו'. הֲרֵי שֶׁכֵּיוָן שֶׁלֹּא הָיְתָה תְּשׁוּבָה בְּמַעֲשֶׂה, אֶלָּא בְּהִרְהוּר, לֹא סָגִי לְהַצִּילוֹ מִדִּין גֵּיהִנָּם. וּמָה שֶׁהוֹעִילָה לוֹ הַתְּשׁוּבָה, הַיְנוּ כִּי הֵיכִי דְנִיהַוֵי לֵיה תַּקָּנָה לְמֵיתֵי לְעַלְמָא דְּאַתִּי <b>[כְּדֵי שֶׁתְּהֵא לוֹ תַּקָּנָה לַעֲלוֹת לָעוֹלָם הַבָּא]</b>, וְלֹא יִדּוֹן בְּגֵיהִנָּם לְדוֹרֵי דּוֹרוֹת, כִּשְׁאָר הַמִּינִים וְהַאֶפִּיקוֹרְסִין כַּנָּ"ל.
(לֵב דָוִד פֶּרֶק חֲמִישִׁי)
<h3>חִדּוּשׁ עַל הַפָּרָשָׁה</h3>
<b>כִּי יִקָּרֵא קַן צִפּוֹר וכו' -</b> שִׁלּוּחַ הַקֵּן שְׂכָרוֹ שֶׁיִּהְיוּ לוֹ בָּנִים. תַּנְחוּמָא פָּרָשַׁת תֵּצֵא. וּבְתִקוּנֵי הַזֹּהַר וְכִתְבֵי רַבֵּנוּ הָאֲרִ"י זַ"ל כָּתְבוּ שֶׁקִּיּוּם מְצְוָה זוֹ מְקָרֶבֶת הַגְּאֻלָּה.
(דְּבַשׁ לְפִי עֵרֶךְ "שִׁלּוּחַ")
<h2>יוֹם ה'</h2>
<h3>הֲלָכוֹת</h3>
א. יֵשׁ נוֹהֲגִין לִמְכֹּר מִי יִהְיֶה שַׁ"ץ בִּסְלִיחוֹת, וְלָאו שָׁפִיר עַבְדֵי <b>[וְלָאו שַׁפִּיר עַבְדֵי]</b>, דְּצָרִיךְ שַׁ"ץ הָגוּן מְאֹד.
(בִּרְכֵּי יוֹסֵף סִימָן תקפ"א אוֹת ט)
ב. מִי שֶׁהוּא אָבֵל, מֻתָּר לִהְיוֹת שַׁ"ץ בִּימֵי הַסְּלִיחוֹת. וּבַעֲשֶׂרֶת יְמֵי תְּשׁוּבָה וַאֲפִלּוּ בְּרֹאשׁ הַשָּׁנָה וְיוֹם הַכִּפּוּרִים, אֵין שֶׁמֶץ אִסּוּר בַּדָּבָר רַק מִנְהָגָא בְּעַלְמָא. הַגָּאוֹן מהר"ר יְחֶזְקֵאל נר"ו בְּשׁוּ"ת נוֹדַע בִּיהוּדָה (א"ח סִימָן ל"ב).
(מַחֲזִיק בְּרָכָה סִימָן תקפ"א אוֹת ג')
<h3>מוּסָר</h3>
כְּתִיב (שֵׁמוֹת כה, ח): "וְעָשׂוּ לִי מִקְדָּשׁ וְשָׁכַנְתִּי בְּתוֹכָם כְּכֹל אֲשֶׁר אֲנִי מַרְאֶה אוֹתְךָ אֵת תַּבְנִית הַמִּשְׁכָּן וְאֵת תַּבְנִית כָּל כֵּלָיו וְכֵן תַּעֲשׂוּ". אֶפְשָׁר דֶּרֶךְ רֶמֶז וְתוֹכְחוֹת מוּסָר (וּבִמְקוֹמוֹת אֲחֵרִים הֶאֱרַכְתִּי בַּעֲנִיּוּתִי בִּרְמָזִים אֵלּוּ, וְעַתָּה אֲקַצֵר רֶמֶז הָרוֹמֵז עַל הָאָרֶ"שׁ), כִּי הֵן הָאָדָם גַּבְרָא דְּשַׁפִּיר חֲזֵי יִשְׁתַּדֵּל הוּא עַצְמוֹ לָשִׂים אוֹרְחוֹתָיו וּלְהֵטִיב דְּרָכָיו וּלְטַהֵר רַעֲיוֹנָיו לִהְיוֹת כְּמִקְדָּשׁ שֶׁתִּשְׁרֶה בּוֹ עַצְמוֹ הַשְּׁכִינָה, וְכֹל כְּלֵי הַקֹּדֶּשׁ יִהְיוּ בּוֹ בְּעַצְמוֹ. הָא כֵּיצַד: מִזְבֵּחַ - רֶמֶז שֶׁיַּעֲשֶׂה הֲכָנָה בְּגוּפוֹ מִזְבֵּחַ גָּדוֹל לִזְבּוֹחַ יִצְרוֹ, וְכֹל יֵצֶר מַחְשְׁבוֹת לִבּוֹ אֵלּוּ הֵן הַנִשְׂרָפִין בְּאֵשׁ יִרְאַת ה' אֲשֶׁר תְּלַהֵט בְּקִרְבּוֹ, וְהִיא אֵשׁ שֶׁל גָּבוֹהַּ, וּמִצְוָה לְהָבִיא מִן הַהֶדְיוֹט לְהִתְעַנּוֹת בְּצוֹם וּבְכִי, וְתֵכֶף מִשְׁמַיָּא מִיהָב יַהֲבֵי אֵשׁ שֶׁל גָּבוֹהַּ רְבוּצָה כַּאֲרִי בְּלִבּוֹ לֵב טָהוֹר, וְיִזְבַּח כָּל יֵצֶר הִרְהוּרִים רָעִים וְהָיוּ לְבַעֵר. וְיַקְרִיב קָרְבָּנוֹת, צְדָקָה וּמִשְׁפָּט נִבְחַר לַה' מִזֶבַח (מִשְׁלֵי כא, ג), אוֹהֵב אֶת הַבְּרִיּוֹת וּמְקַרְבָן לַתּוֹרָה. מִדּוֹת הַמִּזְבֵּחַ שְׁלֵמוֹת, ה' אֹרֶךְ וְה' רֹחַב וג' קוֹמָה, גִּימַטְרִיָּא "אֶחָד", שֶׁיִּהְיֶה כָּל כַּוָנָתוֹ לְיַחֵד הַדּוֹדִים. וְכֹל יוֹם מִצְוָה בַּהֲרָמַת הַדֶּשֶׁן, לְהָסִיר שְׁיָרֵי הַשִּׁירָיִם מֵהִרְהוּרִים רָעִים.
(צִפֹּרֶן שָׁמִיר, סִימָן יג, סְעִיף ריח)
<h3>חִדּוּשׁ עַל הַפָּרָשָׁה</h3>
<b>לֹא תִזְרַע כַּרְמְךָ כִּלְאַיִם -</b> שֶׁלֹּא תַּעֲשֶׂה מִצְוָה וַעֲבֵרָה, כְּגוֹן לָתֵת צְדָקָה וּלְדַבֵּר לָשׁוֹן הָרַע, לְעַנֵּג שַׁבָּת בְּמַּאֲכָל וּלְדַבֵּר דִּבְרֵי חוֹל, לִלְמוֹד תּוֹרָה וּלְהִתְגָּאוֹת, וְזֶה וְכַיּוֹצֵא כִּלְאַיִם. פֶּן תּוּקַד אֵשׁ כִּי טָרֹף יִטַרֵף הַמִּצְוָה מֵהַסִטְרָא אַחֲרָא, וּבִדְרוּשַׁי הֶאֱרַכְתִּי וְזֶהוּ קֶצֶ"ר אַמִּיץ.
(חוֹמַת אֲנָךְ)
<h2>יוֹם ו'</h2>
<h3>הֲלָכוֹת</h3>
א. אִם יוּכַל לְהִתְעַנּוֹת אֵיזֶה יוֹם אוֹ יָמִים בְּחֹדֶשׁ אֱלוּל אַשְׁרָיו, וּבִלְבַד שֶׁיִּהְיֶה בְּפִשְׁפּוּשׁ מַעֲשִׂים, וְלַעֲשׂוֹת גָּדֵר שֶׁלֹּא יָשׁוּב עוֹד לְכִסְלָה.
(מוֹרֶה בְּאֶצְבַּע, סִימָן ח, סְעִיף רמז)
ב. אֲשֶׁר חָנָן לוֹ אֱלֹהִים עֹשֶׁר, חַטָּאָיו בִּצְדָקָה יִפְרֹק, וְיַרְבֶּה בְּיָמִים אֵלּוּ בִּצְדָקָה וּבְלִמּוּד זֹהַר, תִּקּוּנִין, מִשְׁנָיוֹת, וּתְהִלִּים.
(מוֹרֶה בְּאֶצְבַּע, סִימָן ח, סְעִיף רמח)
<h3>מוּסָר</h3>
עוֹד צָרִיךְ שֶׁתֵּדַע, כִּי קֹדֶם גְּזַר דִּין, יָכוֹל הָאָדָם לְהָסִיר מֵעָלָיו בִּתְפִלָּתוֹ וּתְשׁוּבָתוֹ כָּל הַפְּגָם שֶׁעָשָׂה עַל יְדֵי חַטֹּאתָיו, וּלְאַחַר גְּזַר דִּין, אֵין כֹּחַ בְּיָדוֹ לְבַטְּלָם. וְזֶהוּ נִזְכַּר בְּפ"ק דְּר"ה, וְאִי בַּעִית אֵימַא כָּאן בִּגְזַר דִּין שֶׁיֵּשׁ עִמּוֹ שְׁבוּעָה, אֵינוֹ נִקְרַע, כָּאן שֶׁיֵּשׁ עִמּוֹ שְׁבוּעָה, נִקְרַע עַל יְדֵי הַצְּעָקָה. וְשָׁם בפ"ק דְּר"ה ד' מַחֲלוֹקוֹת בַּדָּבָר אִי נִדּוֹן בְּכֹל יוֹם ר"ה דַּוְקָא, וְתוּ לָא חָזְיָא תְּפִלָּה לְבִטוּלֵי גְּזֵרָה, אוֹ אִם אָדָם נִדוֹן בְּר"ה וְנֶחְתָּם ביוה"כ וְהַתְּבוּאָה נֶחְתֶּמֶת בְּפֶסַח וּפֵרוֹת הָאִילָן בָּעֲצֶרֶת וְהַמַּיִם בַּחַג, אוֹ אִם נִדּוֹן בְּכֹל יוֹם, אוֹ אִם נִדּוֹן בְּכֹל רֶגַע. וּבְמַסֶּכֶת יְבָמוֹת פֶּרֶק הַחוֹלֵץ וְכֵן בְּפֶרֶק מִצְוַת חֲלִיצָה אָמְרוּ: "דִּרְשׁוּ ה' בְּהִמָּצְאוֹ" אֵלּוּ עֲשֶׂרֶת הַיָּמִים שֶׁבֵּין ר"ה לְיוֹהַ"כ, כִּי נֶחְתָּם בְּיוֹהַ"כ, וּלְבָתַר הֲכִי אֵין תְּשׁוּבָה מוֹעֶלֶת לְבַטֵּל הַגְּזֵרָה וְאַיְירִי בְּיָחִיד, אֲבָל בְּצִבּוּר כְּתִיב "בְּכָל קָרְאֵנוּ אֵלָיו". וּלְעוֹלָם מְבַטְּלִין גְּזַר דִּין וּבְכֹל יוֹם נִדּוֹנִין וַאֲפִלּוּ שֶׁנֶּחְתָּם, נִקְרַע. וַהֲכִי אִיתָא נַמִי בפ"ק דְּר"ה. עַד כָּאן נִמְצָא מֵרַבֵּנוּ מהר"ר חַיִּים וִיטַאל זִלה"ה.
(לֵב דָוִד פֶּרֶק שִׁשִּׁי)
<h3>חִדּוּשׁ עַל הַפָּרָשָׁה</h3>
<b>לֹא תַחֲרֹשׁ בְּשׁוֹר וּבַחֲמֹר -</b> מִפְּנֵי שֶׁשּׁוֹר מַעֲלֶה גֵּרָה, נִמְצָא שֶׁכָּל שָׁעָה דּוֹמֶה לַחֲמוֹר כְּאִלּוּ אוֹכֵל וּמְצַעֲרוֹ. וּבִירוּשַׁלְמִי דְּכִלְאַיִם יֵשׁ מִפְּנֵי שֶׁאֵין מַשָּׂאָן שָׁוֶה וְכֹחַ הַשּׁוֹר מְרוּבֶּה, וְהָיָה טֹרַח לַחֲמוֹר לַעֲשׂוֹת בְּשָׁוֵה לוֹ, וְזֶה עִנּוּי לָהֶם, כִּי כְּשֶׁשְּׁנֵיהֶם שְׁקוּלִים נֹחַ לָהֶם (עַיֵּן מַה שֶּׁכָּתַב הָרַב הַחִנּוּךְ מִצְוָה תק"ע וְדוֹק).
(פְּנֵי דָוִד הַנְהָגוֹת בְּנִימוּקֵי רי"ר)