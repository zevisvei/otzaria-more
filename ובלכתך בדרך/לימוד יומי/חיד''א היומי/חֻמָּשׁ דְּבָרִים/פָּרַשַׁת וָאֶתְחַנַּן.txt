<h1>פָּרַשַׁת וָאֶתְחַנַּן</h1>

<h2>יוֹם א'</h2>
<h3>הֲלָכוֹת</h3>
א. דְּבָרִים שֶׁבִּכְתָב, אִי אַתָּה רַשַּׁאי לְאוֹמְרָם עַל פֶּה, וְאִם שָׁגוּר בְּפִיו מֻתָּר (סִימָן מ"ט וְעַיֵּן בִּרְכֵּי יוֹסֵף).
(קֶשֶּׁר גּוּדָל, סִימָן ז, סְעִיף טו)
ב. לְהוֹצִיא אֲחֵרִים יְדֵי חוֹבָה, אַף אִם שָׁגּוּר, אָסוּר לוֹמַר עַל פֶּה (בִּרְכֵּי יוֹסֵף שָׁם).
(קֶשֶּׁר גּוּדָל, סִימָן ז, סְעִיף טז)
<h3>מוּסָר</h3>
אוֹי לוֹ וּלְנַפְשׁוֹ הָעֲלוּבָה לְעוֹשֶׁה מִצְוֹת אוֹ נוֹתֵן צְדָקוֹת בִּשְׁבִיל שֶׁיְּכַבְּדוּהוּ בְּנֵי אָדָם, וְהוּא מֵאוֹתָם שֶׁאוֹמְרִים נַעֲשֶׂה לָנוּ שֵׁם, וּכְמוֹ שֶׁהֶאֱרִיכוּ בַּזֹהַר הַקָּדוֹשׁ (ח"א כ"ה ע"ב, זֹהַר חָדָשׁ יִתְרוֹ) וּבַתִּקּוּנִים.
(צִפֹּרֶן שָׁמִיר, סִימָן יא, סְעִיף ק"צ)
<h3>חִדּוּשׁ עַל הַפָּרָשָׁה</h3>
<b>וָאֶתְחַנַּן אֶל ה' -</b> פֵּרֵשׁ רש"י בְּרֵישׁ סְדַרִין: "וָאֶתְחַנַּן" אֵין חַנּוּן בְּכֹל מָקוֹם אֶלָּא לְשׁוֹן מַתְּנַת חִנָּם, אַף עַל פִּי שֶׁיֵּשׁ לָהֶם לַצַּדִּיקִים לִתְלוֹת בְּמַעֲשֵׂיהֶם הַטּוֹבִים, אֵין מְבַקְּשִׁים מֵהַמָּקוֹם אֶלָּא מַתְּנַת חִנָּם, לְפִי שֶׁאָמַר לוֹ "וְחַנֹּתִי אֶת אֲשֶׁר אָחֹן", אָמַר לוֹ בְּלָשׁוֹן "וָאֶתְחַנַּן". עכ"ל. וְיֵשׁ לְהָעִיר דְשָׁנִינוּ "הֶיוּ כַּעֲבָדִים הַמְשַׁמְּשִׁים אֶת הָרַב שֶׁלֹּא עַל מְנַת לְקַבֵּל פְּרַס", וּמָה שֶׁבַח הוּא זֶה לְמֹשֶׁה רַבֵּנוּ ע"ה דְּוַדַּאי כָּל מַעֲשָׂיו לְשֵׁם שָׁמַיִם דַּוְקָא וְאֵיךְ יִתְלֶה בְּמַעֲשָׂיו?
וְיֵשׁ לוֹמַר, דְּאַף עַל פִּי שֶׁעוֹבְדִים שֶׁלֹּא עַל מְנַת לְקַבֵּל פְּרַס, מִכָּל מָקוֹם יְכוֹלִין לְבַקֵּשׁ סְתָם בַּקָּשָׁתָם, אַךְ מֹשֶׁה רַבֵּנוּ עָלָיו הַשָּׁלוֹם פֵּרֵשׁ שֶׁהוּא מְבַקֵּשׁ מַתְּנַת חִנָּם בְּסוּג "וְחַנֹּתִי אֶת אֲשֶׁר אָחֹן".
וְעוֹד אֶפְשָׁר לוֹמַר בְּמָה שֶׁאָמְרוּ הַמְפָרְשִׁים דִּכְשֶׁעוֹשִׂים יֶתֶר עַל חִיוּבָם אוֹ בִּגְמִילוּת חַסָּדִים בַּחֵלֶק שֶׁהוּא טוֹב לַבְּרִיּוֹת, שָׁרִי עַל מְנַת לְקַבֵּל פְּרַס, וְהַיְנוּ רְבוּתָא <b>[וְזֶה הַחִדּוּשׁ]</b> דְּאַף דְמִתְחַסְדִים עִם קוֹנָם לַעֲשׂוֹת יוֹתֵר מֵחִיּוּבָם, וְכֵן מַרְבִּים לְהֵטִיב עִם חַבְרֵיהֶם, וַאֲפִלּוּ הֲכִי אֵינָם תוֹלִין בְּמָה שֶׁיְּכוֹלִים לִתְלוֹת וּמְבַקְּשִׁים מַתְּנַת חִנָּם.
(רֹאשׁ דָוִד)
<h2>יוֹם ב'</h2>
<h3>הֲלָכוֹת</h3>
א. זְמַן תְּפִלָּה עִם הָנֵץ הַחַמָּה, דִּכְתִּיב (תְּהִלִּים עב, ה) "יִירָאוּךָ עִם שָׁמֶשׁ" (סִימָן פ"ט).
(קֶשֶּׁר גּוּדָל, סִימָן ז, סְעִיף א)
ב. אִם הִתְפַּלֵּל מִשָּׁעָה שֶׁעָלָה עַמּוּד הַשַּׁחַר וְהֵאִיר פְּנֵי מִזְרָח, שֶׁהוּא שָׁעָה וְחֹמֶּשׁ קֹדֶם עֲלוֹת הַשֶּׁמֶשׁ, יָצָא (שָׁם).
(קֶשֶּׁר גּוּדָל, סִימָן ז, סְעִיף ב)
<h3>מוּסָר</h3>
לֹא יִפְתַח פִּיו לַשָּׂטָן, כִּי יֵשׁ סַכָּנָה. וּבְפֵרוּשׁ אָמְרוּ בְּזֹהַר הַקָּדוֹשׁ דַּאֲפִילוּ אִם הוּא הֶדְיוֹט, בְּזֶה דְּבָרָיו עוֹשִׂין פֵּרוֹת, וְרָעָה תָּבֹא עֲלֵיהֶם שֶׁל שׂוֹנְאֵי יִשְׂרָאֵל.
(צִפֹּרֶן שָׁמִיר, סִימָן יא, סְעִיף קצא)
<h3>חִדּוּשׁ עַל הַפָּרָשָׁה</h3>
<b>אֶעְבְּרָה נָּא וְאֶרְאֶה וגו' -</b> שָׁמַעְתִּי בְּשֵׁם חַכְמֵי קַאשְׂטִילְיָיא שֶׁפֵּרְשׁוּ בְּמָה שֶׁאָמְרוּ דְלִמְדוּ לְמֹשֶׁה רַבֵּנוּ בַּשָּׁמַיִם דִּכְשֶׁיִתְפָּלֵל וּבִלְשׁוֹן תְּפִלָּתוֹ יֹאמַר שְׁנֵי תֵּבוֹת "נָא" מִתְקַבֶּלֶת הַתְּפִלָּה, וְזֶה שֶׁאָמַר "אֵל נָא רְפָא נָא לָהּ". וְעַתָּה הִתְחִיל לוֹמַר "אֶעְבְּרָה נָּא וְאֶרְאֶה", וְהָיָה דַּעְתּוֹ לוֹמַר עוֹד הַפַּעַם "נָא", וְלָכֵן אָמַר לוֹ הָקָּבָּ"ה "רַב לָךְ אַל תּוֹסֶף דַּבֵּר אֵלַי עוֹד בַּדָּבָר הַזֶּה", שֶׁלֹּא תֹּאמַר "נָא" פַּעַם אַחֶרֶת. עַד כָּאן שָׁמַעְתִּי. וְאַחַר זְמַן רַב רָאִיתִי שֹׁרֶשׁ הַקְדָּמָה זוֹ בְּסוֹף סֵפֶר "מַאֲמָר מָרְדְּכַי" (סוֹף הַאֲזִינוּ) שֶׁהַתְּפִלּוֹת שֶנִמְסְרוּ לְמִיכָאֵל פָּסוּק צָרִיךְ בְּדִיקָה, וְלֹא אָמַר "אֵל נָא רְפָא נָא לָהּ", דִּשְׁנֵי פְּעָמִים גִּימַטְרִיָּא "מִיכָאֵל". וְשָׁם פֵּרֵשׁ פָּסוּק זֶה "רַב לָךְ" הַמְדֻבָּר. עַיֵּן שָׁם בָּאֹרֶךְ. וְעַתָּה שֶׁרָאִיתִי שֹׁרֶשׁ הַהַקְדָּמָה יֵשׁ לְפַקְפֵּק בַּדָּבָר וְצָרִיךְ יִשּׁוּב.
(נַחַל קְדוּמִים)
<h2>יוֹם ג'</h2>
<h3>הֲלָכוֹת</h3>
א. לֹא יִתְפַּלֵּל בְּמָקוֹם פָּרוּץ, כִּי כַּאֲשֶׁר יִתְפַּלֵּל בִּמְקוֹם צְנִיעוּת חָלָה עָלָיו אֵימַת מֶלֶךְ וְלִבּוֹ נִשְׁבָּר (סִימָן צ').
(קֶשֶּׁר גּוּדָל, סִימָן ז, סְעִיף ז)
ב. בְּמָקוֹם שֶׁנַּעֲשָׂה לוֹ נֵס וְנִצּוֹל מֵהַסַּכָּנָה, אַף שֶׁהוּא פָּרוּץ, מֻתָּר לְהִתְפַּלֵּל (הָרַב הַמַּגִּיהַּ בְּשַׁלְּמֵי צִבּוּר דַּף נ"ח ע"ב).
(קֶשֶּׁר גּוּדָל, סִימָן ז, סְעִיף ח)
<h3>מוּסָר</h3>
אָמְרוּ רַבּוֹתֵינוּ זִכְרוֹנָם לִבְרָכָה (סוֹטָה ח.): גְּמִירֵי אֵין יֵצֶר הָרַע שׁוֹלֵט כְּלָל בְּמַה שֶׁעֵינַיִם אֵינָן רוֹאוֹת. וְאָמְרוּ זַ"ל (עַיֵּן סֵפֶר חֲסִידִים סִימָן ט' וְסֵפֶר הַיִּרְאָה לר"י): אֵין לְךָ דָּבָר עוֹמֵד בִּפְנֵי הַתַּאֲוָה כַּעֲצִימַת הָעַיִן.
(צִפֹּרֶן שָׁמִיר, סִימָן יא, סְעִיף קצג)
<h3>חִדּוּשׁ עַל הַפָּרָשָׁה</h3>
<b>וַיִּתְעַבֵּר ה' בִּי לְמַעַנְכֶם -</b> שְׁמוֹנָה שֵׁמוֹת יֵשׁ לַכַּעַס, וְכֻלָּם עַל שֵׁם הַמַּעֲשֶׂה: כַּעַס, זַעַם, עֶבְרָה, חֲרוֹן, חֵמָה, קֶצֶף, רֹגֶז. <b>רֹגֶז</b> מַרְגִּיז כָּל גּוּפוֹ שֶׁל אָדָם. כַּעַס (אוֹתִיּוֹת) "עכס" הוּא אֶרֶס. <b>זַעַם</b> שֶׁכָּל גּוּפוֹ מִזְדַּעֲזֵעַ וְנִרְתַּע בַּכַּעַס וְזֵעָה נוֹפֶלֶת עָלָיו. <b>אַף</b> עָלָה עָשָׁן אַפּוֹ. <b>עֶבְרָה</b> מַעֲבִירוֹ מִדַּעְתּוֹ וּמִדַעַת קוֹנוֹ. <b>חֲרוֹן</b> שׂוֹרֵף כָּל גּוּף הָאָדָם כְּאֵשׁ בּוֹעֵרָה (עַיֵּן רָשִׁ"י שְׁמוֹת טו, ח: כָּל חֲרוֹן שֶׁבַּמִּקְרָא לְשׁוֹן שְׂרֵפָה). <b>חֵמָה</b> שֶׁמְּחַמֵּם כָּל גּוּפוֹ. <b>קֶצֶף</b> דָּבָר שֶׁאֵינוֹ לִכְלוּם כְּקֶצֶף עַל פְּנֵי הַמַּיִם פֵּרוּשׁ זוֹהֲמָא.
"וַיִּתְעַבֵּר" עָבַר עַל מִדָּתֹו הַתְרוּמִיָה, כִּי זַעֲמוֹ רֶגַע וְעַתָּה לִזְמַן אָרֹךְ. רַבֵּנוּ אֶפְרַיִם זַ"ל.
(נַחַל קְדוּמִים)
<h2>יוֹם ד'</h2>
<h3>הֲלָכוֹת</h3>
א. בְּשָׂדֶה בֵּין הָאִילָנוֹת רַשַּׁאי לְהִתְפַּלֵּל. עוֹבְרֵי דֶּרֶךְ מִתְפַּלְּלִים בַּשָּׂדֶה בְּכֹל גַּוְונָא (הָרַב מָגֵן אַבְרָהָם).
(קֶשֶׁר גּוּדָל, סִימָן ז, סְעִיף ט-י)
ב. מָקוֹם מֻקָּף מְחִצּוֹת, אַף שֶׁאֵינוֹ מְקֻרֶה, שַׁפִּיר דָּמִי (בִּרְכֵּי יוֹסֵף שָׁם סִימָן צ').
(קֶשֶׁר גּוּדָל, סִימָן ז, סְעִיף יא)
<h3>מוּסָר</h3>
כָּל הַמַּחֲלִיף בְּדִבּוּרוֹ כְּאִלּוּ עוֹבֵד עֲבוֹדָה זָרָה, וְיָלְפֵי לָה רַבּוֹתֵינוּ (סַנְהֶדְרִין צב.) מִגְּזֵירָה שָׁוָה.
(צִפֹּרֶן שָׁמִיר, סִימָן יא, סְעִיף צד"ק)
<h3>חִדּוּשׁ עַל הַפָּרָשָׁה</h3>
<b>וְלֹא שָׁמַע אֵלָי -</b> אֶפְשָׁר בְּמָה שֶׁאָמְרוּ זַ"ל שֶׁגָּזַר לִסְתֹּם כָּל הַשְּׁעָרִים שֶׁלֹּא תִּכָּנֵס תְּפִלַּת מֹשֶׁה רַבֵּנוּ ע"ה, וְזֶה שֶׁאָמַר "וְלֹא שָׁמַע אֵלָי", שֶׁגָּזַר שֶׁלֹּא יְקַבְּלוּ תְּפִלֹּתַי.
(נַחַל קְדוּמִים)
<h2>יוֹם ה'</h2>
<h3>הֲלָכוֹת</h3>
א. אֵין רָאוּי לִקְרֹא בְּשֵׁם "אָדָם" אוֹ "נֹחַ" אוֹ "שֵׁם" וְ"עֵבֶר", דְּאֵין לְהַעֲלוֹת שֵׁם אֶלָּא מֵאַבְרָהָם וָאֵילָךְ, וְהַנִּקְרָא בְּשֵׁם "יָפֶת" וְכַיּוֹצֵא מֵאֲשֶׁר קָדְמוּ לְאַבְרָהָם, אֵינוֹ בִּכְלָל מִי שֶׁעֲמָלוֹ בַּתּוֹרָה וְעוֹשֶׂה נַחַת רוּחַ לְיוֹצְרוֹ. הָרַב המבי"ט (ח"א סִימָן רע"ו). וְתָמַהּ עָלָיו הָרַב כְּנֶסֶת הַגְּדוֹלָה שֶׁהֲרֵי מָצִינוּ ר' בִּנְיָמִין בָּר <b>יֶפֶת</b> וְכַיּוֹצֵא. יֵשׁ לְהָעִיר מֵעֲקַבְיָא בֶּן מַהֲלַלְאֵל, וְהָעוֹלָם אֵין נִזְהָרִים בְּזֶה קָרְאוּ בִּשְׁמוֹתָם "אָדָם", "נֹחַ" וְכַיּוֹצֵא (עַיֵּן שׁוּ"ת יוֹסֵף אֹמֶץ סִימָן י"א אוֹת ג').
(בִּרְכֵּי יוֹסֵף יוּ"ד סִימָן רסה אוֹת ו)
ב. יֵשׁ מְקוֹמוֹת שֶׁאֵין קוֹרִין אַחַר שְׁמוֹת הַחַיִּים, אֶלָּא אַחַר שֶׁכְּבָר מֵתוּ. סֵפֶר חֲסִידִים סִימָן ת"ס. וְכָתְבוּ סִימָן "קָרְאוּ בִשְׁמוֹתָם עֲלֵי אֲדָמוֹת". וּלְכָל הַמִּנְהָגִים, אֵין אָדָם קוֹרֵא בְּנוֹ בְּשֵׁם עַצְמוֹ, אֲבָל רָאִיתִי בְּמָקוֹם אֶחָד עַל דֶּרֶךְ מָשָׁל יְהוּדִי שְׁמוֹ "מָרְדְּכַי", וְקָרָא שֵׁם בְּנוֹ "מָרְדְּכַי", וְהָיָה זָר בְּעֵינַי מְאֹד.
(בְּרִית עוֹלָם עַל סֵפֶר חֲסִידִים שָׁם)
<h3>מוּסָר</h3>
שֵׁם הִיא הַנְּשָׁמָה, כמ"ש מַהֲרַ"ם דַּי לוֹנְזַאנוֹ זַ"ל במעריך במ"ש רַבּוֹתֵינוּ זִכְרוֹנָם לִבְרָכָה שְׁמוֹ שֶׁל מָשִׁיחַ. ע"ש שֶׁפֵּרֵשׁ שֶׁהִיא נִשְׁמָתוֹ. וכ"פ הָרֶמֶז זַ"ל בְּהַגָהוֹת כּ"י דְהַשֵּׁם הִיא הַנְּשָׁמָה, וּבַזֶה פֵּרַשְׁתִּי מַאֲמָר רַבּוֹתֵינוּ זִכְרוֹנָם לִבְרָכָה דְּאָמַר הָקָּבָּ"ה לַמַּלְאָכִים שֶׁיִּקְרְאוּ שֵׁמוֹת, וְלֹא יָדְעוּ, וְאָמַר לוֹ לְאָדָם הָרִאשׁוֹן וְקָרָא שֵׁמוֹת. וְלִכְאוֹרָה יִפָּלֵא מָה חָכְמָה זוֹ לְחַבֵּר קְצָת אוֹתִיּוֹת וְלַעֲשׂוֹת שֵׁם? אָמְנָם הָעִנְיָן הוּא, דְבַּשֵׁם רָמוּז שֹׁרְשֵׁי נִשְׁמָתוֹ בָּעוֹלָמוֹת וּבְמִדַּת הָעֶלְיוֹנוֹת, וּמַלְאָכֵי הַשָּׁרֵת לֹא יָדְעוּ זֶה, וְאָדָם הָרִאשׁוֹן יָדַע כָּל נִבְרָא הָאֵיךְ אָחוּז בֵּין בְּצַד הַקְּדֻשָּׁה בֵּין בְּאֹפֶן אַחֵר, וְהָיָה קוֹרֵא הַשֵּׁם כְּפִי מַה שֶּׁהוּא נֶאֱחַז לְמַעְלָה, וְאַחַר זְמַן רָאִיתִי בְּתִקוּנֵי הַזֹּהַר (דַּף פ"ה ב') דְּאָמְרוּ שָׁם: "וַיִּקְרָא הָאָדָם שֵׁמוֹת" דְּקָרָא לְכָל צָבָא דִּלְעֵילָא בְּשֵׁם יָדִיעַ וּבְדַרְגַּא יְדִיעָא לְאִשְׁתַּמּוֹדְעָא לְכָל חַד מֵאֲתָר דְּאִתְנַטִּיל. עָלַץ לִבִּי.
(דְּבַשׁ לְפִי מע' ש' אוֹת כ')
<h3>חִדּוּשׁ עַל הַפָּרָשָׁה</h3>
<b>וְאַתֶּם הַדְּבֵקִים וגו' -</b> כָּתַב רַבֵּנוּ שִׁמְשׁוֹן בַּגִּימַטְרִיָאוֹת שֶׁהֵבִיא הַשַּׁ"ךְ סוֹף פָּרָשָׁתֵינוּ, "דְּבֵקִים" גִּימַטְרִיָּא "יוֹסֵף", שֶׁתִּהְיוּ דְּבוּקִים בַּה' כְּשֵׁם שֶׁיּוֹסֵף דָּבַק בַּה' תָּמִיד. עַיֵּן שָׁם. וְלִדְרָכֵינוּ הַכַּוָּנָה "וְאַתֶּם הַדְּבֵקִים בַּה'", אָז תִּנָּצְלוּ (מִקִּטְרוּג) חֵטְא (מְכִירַת) יוֹסֵף עַל יְדֵי הַדְבֵיקוּת בַּה'. וּלְרֶמֶז זֶה "יוֹסֵף" גִּימַטְרִיָּא "דְּבֵקִים", כִּי כְּשֶׁיִּשְׂרָאֵל דְּבֵקִים בַּה', יִנָּצְלוּ מֵחֵטְא יוֹסֵף. וְהִנֵּה הִנָּם תְּרֵי טַעֲמֵי שֶׁיִּשְׂרָאֵל נִקְרְאוּ עַל שֵׁם יוֹסֵף, לְהָעִירֶנוּ שֶׁצָּרִיךְ לִשְׁמֹר שַׁבָּת לְהִנָּצֵל מֵחֵטְא יוֹסֵף, וְגַם שֶׁתָּמִיד נִהְיֶה כְּיוֹסֵף דְּבֵקִים בַּה' יִתְבָּרַךְ.
(כִּסֵּא דָוִד דָּרוּשׁ כד)
<h2>יוֹם ו'</h2>
<h3>הֲלָכוֹת</h3>
א. אַגַּב אֹמַר, אִישׁ אֲשֶׁר שְׁמוֹ "אַבָּא", וְכֻלֵּי עַלְמָא זֶה שְׁמוֹ אֲשֶׁר יִקְרָאוּהוּ "אַבָּא", וְהוּא נִכָּר לַכֹּל בְּשֵׁם זֶה, נִרְאֶה דְּאָסוּר לִבְנוֹ לִקְרוֹתוֹ "אַבָּא", אַף עַל גַּב דְּאִילּוּ הָיָה לוֹ שֵׁם אַחֵר, מֻתָּר לַבֵּן לִקְרוֹתוֹ "אַבָּא", וְאַדְּרַבָּה מְכַבְּדוֹ וְקוֹרֵא אוֹתוֹ "אַבָּא" לְשׁוֹן חֲשִׁיבוּת. אָבִיו זֶה שֶׁהֻרְגַּל שְׁמוֹ בְּפִי כֹּל, וַהֲכִי קָרָא לֵיה "אַבָּא", נ"ל דְּאָסוּר לִקְרוֹת לוֹ לְאָבִיו "אַבָּא".
(שֵׁם הַגְּדוֹלִים מע' אַבָּא)
ב. "בֶּן צִיּוֹן". רָאִיתִי שֶׁכָּתַב אֶחָד קָדוֹשׁ בכ"י מִשֵּׁם יְרוּשַׁלְמִי שֶׁמִּי שֶׁמֵּתִים בָּנָיו, יִקְרָא לִבְנוֹ אֲשֶׁר יֻלַּד לוֹ "בֶּן צִיּוֹן" וְיִחְיֶה.
(שֵׁם הַגְּדוֹלִים בקו"א מע' ב')
<h3>מוּסָר</h3>
וְאַמַּאי קָרוּ לֵיה "נַחוּם אִישׁ גַּם זוּ" וכו' גַּם זוֹ לְטוֹב (תַּעֲנִית כ"א). שָׁמַעְתִּי כִּי בָּדִיק בִּשְׁמֵיהּ, הֲלֹא תִּרְאֶה "נַחוּם" גִּימַטְרִיָּא "גַּם זוֹ לְטוֹב" עִם הַכּוֹלֵל. וּמִכָּאן תִּרְאֶה כִּי מִן הַשָּׁמַיִם מַזְמִינִים הַשֵּׁם בְּפִי אֲבִי הַבֵּן, וְזוֹ רָמוּז כָּל עִנְיָנוֹ.
(כִּכָּר לָאֶדֶן מַס' תַּעֲנִית)
<h3>חִדּוּשׁ עַל הַפָּרָשָׁה</h3>
<b>חָכְמַתְכֶם וּבִינַתְכֶם לְעֵינֵי הָעַמִּים -</b> רָאשֵׁי תֵּבוֹת "חוֹלֶה", כִּי כָּל הָעוֹסֵק בַּתּוֹרָה פָּנָיו מְכוּרְכָּמִים כְּחֹלֶה, לְפִי שֶׁהַתּוֹרָה מַתֶּשֶׁת כֹּחוֹ שֶׁל אָדָם. רַבֵּנוּ אֶפְרַיִם זַ"ל. וּכְשֶׁהוּא גַּבְרָא רַבָּא, אָז חָכְמַת אָדָם תָּאִיר פָּנָיו, וּכְמוֹ שֶׁאָמַר לְרַבִּי יְהוּדָה בִּנְדָרִים (דַּף נ') פָּנֶיךָ דּוֹמִים וכו'. וְזֶהוּ "חָכְמַתְכֶם וּבִינַתְכֶם לְעֵינֵי הָעַמִּים", שֶׁיִּרְאוּ שֶׁפְּנֵיכֶם מְאִירוֹת. וְיוּמְתַּק בְּמָה שֶׁאָמְרוּ דֶּגָּבְרָא רַבָּא נִקְרֵאת הַתּוֹרָה שֶׁלּוֹ, וְהוּא אוֹמְרוֹ "חָכְמַתְכֶם וּבִינַתְכֶם". וְדוֹ"ק.
(נַחַל קְדוּמִים)