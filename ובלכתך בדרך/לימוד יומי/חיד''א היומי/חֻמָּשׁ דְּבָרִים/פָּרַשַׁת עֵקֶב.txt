<h1>פָּרַשַׁת עֵקֶב</h1>

<h2>יוֹם א'</h2>
<h3>הֲלָכוֹת</h3>
א. וְאַחַר שְׁלֹשִׁים יוֹם יִפְדֶנּוּ מִיָּד וכו'. בְּמִצְרַיִם נוֹהֲגִים לִפְדוֹת בְּלֵיל ל"א, וְהָרַב גִּנַּת וְרָדִים הַשְׁבֵּ"חַ הִשְׁבִּי"חַ מִנְהָגַם בְּשׁוּ"ת (יו"ד כְּלָל ו'). וּכָתַב שָׁם דְּאִם עוֹשִׂין הַסְּעֻדָּה בַּלַּיְלָה, שַׁפִּיר דָּמִי, וְאִם יִרְצוּ יַעֲשׂוּהָ בַּיּוֹם.
(בִּרְכֵּי יוֹסֵף יו"ד סִימָן ש"ה אוֹת י"ד)
ב. אִם הָיָה חֹלִי לַתִּינוֹק, וְלֹא מָלוּ אוֹתוֹ, וּבִזְמַן הַפִּדְיוֹן עֲדַיִן הוּא חוֹלֶה, פּוֹדִין אוֹתוֹ קֹדֶם הַמִּלָּה, וכמ"ש בְּסִפְרִי הַק' "חַיִּים שָׁאַל" (ח"א סִימָן ל"א). וְהַכִין חֲזִינָא לַגָּאוֹן הָרַב ב"ח בַּתְּשׁוּבוֹת הַחֲדָשׁוֹת (סִימָן נ').
(שׁוּ"ת טוֹב עַיִן סִימָן ח"י אוֹת ק')
<h3>מוּסָר</h3>
פִּדְיוֹן הַבֵּן, מָסֹרֶת בְּיָדֵינוּ מִפִּי זְקֵנִים שֶׁקִּבְּלוּ מֵהַקַדְמוֹנִים כִּי אִישׁ אֲשֶׁר יְקַיֵּם מִצְוַת פִּדְיוֹן בְּנוֹ הַבְּכוֹר כַּדִין, וְיִתֵּן ה' סְלָעִים לַכֹּהֵן בְּשִּׂמְחָה, וְהָיוּ לוֹ לְגַמְרֵי, שֶׁלֹּא יַחֲזִיר הַכֹּהֵן שׁוּם דָּבָר בְּשׁוּם אֹפֶן, יִהְיֶה בָּטוּחַ שֶׁהַיֶּלֶד יִחְיֶה וְיִנָּצֵל מִפִּגְעֵי חֳלָיֵי הַיְלָדִים וְיִגְדַּל וְהָיָה לְאִישׁ.
(מִדְבָּר קְדֵמוֹת מע' פ' אוֹת י')
<h3>חִדּוּשׁ עַל הַפָּרָשָׁה</h3>
<b>הַיּוֹם לַעֲשׂתָם. וְהָיָה עֵקֶב תִּשְׁמְעוּן אֵת הַמִּשְׁפָּטִים הָאֵלֶּה וּשְׁמַרְתֶּם וכו' -</b> אֶפְשָׁר בְּמָה שֶׁאָמְרוּ עָשָׂה מִצְוָה אַחַת קָנָה לוֹ סָנֵיגוֹר אֶחָד, וְנִבְרָא מִכָּל מִצְוָה מַלְאָךְ, וּכְמוֹ שֶׁאָמְרוּ בַּזֹּהַר, וְנִקְרָא עַל שֵׁם הַמִּצְוָה כְּמוֹ שֶׁפֵּרְשׁוּ הַמְפָרְשִׁים, וְהוּא מרבה פָּרָשַׁת נָשֹׂא בַּפָּסוּק - 'לָמָּה זֶה תִּשְׁאַל לִשְׁמִי' וְהוּא <b>פֶלִאי</b>, שֶׁנִּקְרָא הַמַּלְאָךְ עַל שֵׁם הַנְּזִירוּת שֶׁנֶּאֱמַר בּוֹ "אִישׁ כִּי יַפְלִיא". וְזֶהוּ שֶׁנֶּאֱמַר "הַיּוֹם לַעֲשׂתָם" וּלְמָחָר לְקַבֵּל שְׂכָרָם, "וְהָיָה עֵקֶב" – בַּסּוֹף, "תִּשְׁמְעוּן" לְמַלְאָכִים הַנִּבְרָאִים עַל יְדֵי הַמִּצְוֹת וְנִקְרָאִים עַל שְׁמָם, וְזֶהוּ "תִּשְׁמְעוּן אֶת הַמִּשְׁפָּטִים", כְּלוֹמַר שֶׁיִּשָּׁמְעוּ הַמִּצְוֹת, וְדַבֵּר יְדַבְּרוּ הֵם עִם הַמִּצְוֹת, וְיִשְׁמְעוּ לְמַאֲמָר הַמִּצְוֹת כְּלוֹמַר לַמַּלְאָכִים שֶׁנִּקְרָאִים עַל שֵׁם הַמִּצְוֹת. "וּשְׁמַרְתֶּם וַעֲשִׂיתֶם אוֹתָם", דְבִּשְׁמִירָתָם עוֹשִׂים אוֹתָם מַמָּשׁ שֶׁנִּבְרָאִים מַלְאָכִים. "וּשְׁמַרְתֶּם" וכו'.
(פְּנֵי דָוִד)
<h2>יוֹם ב'</h2>
<h3>הֲלָכוֹת</h3>
א. אֵין הָאָב יָכוֹל לִפְדוֹת עַל יְדֵי שָׁלִיחַ (רמ"א). עַיֵּן בִּרְכֵּי יוֹסֵף דְכָּתַבְתִי דְּכַמָּה חוֹלְקִים יֵשׁ עַל זֶה רָבּוּ כְּמוֹ רָבּוּ. וְעַיֵּן בְּשׁוּ"ת פְּנֵי אַרְיֵה חָדָשׁ (סִימָן מ"ד) שֶׁכָּתַב דְּכֹהֵן אֵינוֹ יָכוֹל לִהְיוֹת שָׁלִיחַ, וְהַשָּׁלִיחַ לֹא יְבָרֵךְ שֶׁהֱחֶיָינוּ. ע"ש.
(שִׁיּוּרֵי בְּרָכָה שָׁם אוֹת ג)
ב. וְאִם חָל יוֹם ל"א לִהְיוֹת בְּשַׁבָּת, יַמְתִּין עַד יוֹם א'. הֵיכָא דְּיֵשׁ לְתִינוֹק כ"ט י"ב תשצ"ג קֹדֶם הַשַּׁבָּת, כָּתַב הָרַב ב"ח דֶּיִפְדֶהוּ קֹדֶם הַשַּׁבָּת (דְמִקְרִי כְּבָר חֹדֶשׁ), וְכֵן הִסְכִּים הָרַב ש"ך (ס"ק י"ט), אַךְ הָרַב פָּנִים מְאִירוֹת דָּחָה דִּבְרֵיהֶם. גַּם הָרַב מָגֵן אַבְרָהָם (סִימָן של"ט ס"ק ח') דָּחָה דִּבְרֵיהֶם, וְגַם הָרַב פֶּרַח מַטֶּה אַהֲרֹן חָלַק עַל הָרַב ב"ח וש"ך, וְהֶעֱלָה דְּאַף אִם עָשָׂה כֵּן בְּדִיעֲבַד, יֵשׁ לַחֲזֹר וְלִפְדוֹתוֹ אַחַר הַשַּׁבָּת, וְלֹא יְבָרֵךְ. וְכֵן עִקָּר. אֵרַע יוֹם ל"א בְּיוֹם טוֹב א' דְּרֹאשׁ הַשָּׁנָה, לְפִי הַמִּתְבָּאֵר מִדִבְרֵי הָאַחֲרוֹנִים הַדָּבָר בָּרוּר שֶיִפְדֶהוּ בְּיּוֹם צוֹם גְּדַלְיָה, וְיַעֲשֶׂה הַסְּעֻדָּה בְּלַיְלָה אַחַר הַתַּעֲנִית. פָּדָה אֶת בְּנוֹ, וְנִתְחַיֵּב לָתֵת לַכֹּהֵן ה' סְלָעִים, וְנוֹתֵן מַשְׁכּוֹן עֲלֵיהֶם, אֵין בְּנוֹ פָּדוּי, דְּמַשְׁכּוֹן אֵינוֹ אֶלָּא הַבְטָחָה בָּעַלְמָא וּבְפִדְיוֹן נְתִינָה אַלִּימְתָּא בָּעִינָן [נְתִינָה חֲזָקָה צָרִיךְ].
(בִּרְכֵּי יוֹסֵף שָׁם אוֹת טו-יז)
<h3>מוּסָר</h3>
אַשְׁרָיו מִי שֶׁיּוּכַל לְהִתְעַנוֹת עַל חַטֹּאתָיו. וְרַבּוּ סְגֻלוֹת הַתַּעֲנִית, וּמֵהֶם כִּי הַסִטְרָא אַחֲרָא אֵין בָּהּ כֹּחַ לִדָּבֵק בְּמִי שֶׁשָּׁרוּי בְּתַעֲנִית.
(צִפֹּרֶן שָׁמִיר, סִימָן יא, סְעִיף קצו)
<h3>חִדּוּשׁ עַל הַפָּרָשָׁה</h3>
<b>וְהָיָה עֵקֶב תִּשְׁמְעוּן -</b> רַבּוֹתֵינוּ זִכְרוֹנָם לִבְרָכָה אָמְרוּ בִּדְבָרִים רַבָּה: "שְׁמַע יִשְׂרָאֵל", מָה רָאָה לוֹמַר כָּאן שְׁמַע יִשְׂרָאֵל? רַבָּנָן אַמְרִי לְמָּה הַדָּבָר דּוֹמֶה, לְמֶלֶךְ שֶׁקִּדֵּשׁ מַטְרוֹנָה בִּשְׁתֵּי מַרְגָּלִיוֹת, וְאָבְדָה אַחַת מֵהֶם, אָמַר לָהּ הַמֶּלֶךְ, אִבָּדְתּ אַחַת שִׁמְרִי הַשְּׁנִיָּה. כָּךְ קִדֵּשׁ הָקָּבָּ"ה אֶת יִשְׂרָאֵל בְּנַעֲשֶׂה וְנִשְׁמַע. אִבְּדוּ "נַעֲשֶׂה" שֶׁעָשׂוּ הָעֵגֶל, אָמַר לָהֶם מֹשֶׁה שִׁמְרוּ "נִשְׁמַע", הַוֵי "שְׁמַע יִשְׂרָאֵל". עכ"ל. וְאֶפְשָׁר שֶׁזֶּה רֶמֶז הַכָּתוּב "וְהָיָה עֵקֶב תִּשְׁמְעוּן", כְּלוֹמַר הַשָּׂכָר הַנִּשְׁאָר לָכֶם הוּא "תִּשְׁמְעוּן", דְּהַיְנוּ "נִשְׁמַע".
(פְּנֵי דָוִד)
<h2>יוֹם ג'</h2>
<h3>הֲלָכוֹת</h3>
א. אִם בְּעַד הַחַלּוֹן בֵּיתוֹ רוֹאֶה קִבְרֵי יִשְׂרָאֵל, אַף עַל גַּב שֶׁיֵּשׁ ל' יוֹם שֶׁלֹּא הָלַךְ לְבֵית הַקְּבָרוֹת, כְּשֶׁיֵּלֵךְ אֵינוֹ מְבָרֵךְ.
(בִּרְכֵּי יוֹסֵף סִימָן רכז אוֹת ד)
ב. נִתְחַדֵּשׁ בּוֹ קֶבֶר וְנִתְוַסֵּף, צָרִיךְ לְבָרֵךְ אַף בְּתוֹךְ ל' יוֹם. בֵּרֵךְ עַל קִבְרֵי יִשְׂרָאֵל, וּבְתוֹךְ ל' יוֹם הָלַךְ לְעִיר אַחֶרֶת וְרָאָה קִבְרֵי יִשְׂרָאֵל אֲחֵרִים, צָרִיךְ לַחֲזֹר וּלְבָרֵךְ.
(שָׁם אוֹת ה-ו)
<h3>מוּסָר</h3>
עַל יְדֵי תַּעֲנִית יָבֹא לִידֵי עֲנָוָה, כִּי יַכִּיר מַה הוּא הָאָדָם, דְבִּמְנִיעַת מְעַט פַּת יוּתַּשׁ כֹּחוֹ.
(צִפֹּרֶן שָׁמִיר, סִימָן יא, סְעִיף קצז)
<h3>חִדּוּשׁ עַל הַפָּרָשָׁה</h3>
<b>וְהָיָה עֵקֶב תִּשְׁמְעוּן -</b> אָמְרוּ רַבּוֹתֵינוּ זִכְרוֹנָם לִבְרָכָה אִם הָעֲבֵרוֹת קַלּוֹת שֶׁאָדָם דַּשׁ, פֵּרְשׁוּ הַמְפָרְשִׁים הַסְיָגִים, וְהֵם עִקָּר גָּדוֹל כִּי בָּזֶה יִהְיוּ כָּל הַמִּצְוֹת שְׁמוּרוֹת, וְאִם לָאו יִפְגַּע בָּעִיקָר וּמֵרָעָה אֶל רָעָה יֵצֵא.
(חַדְרֵי בָּטֶן)
<h2>יוֹם ד'</h2>
<h3>הֲלָכוֹת</h3>
א. בִּגְלִילוֹתֵינוּ אֶרֶץ הַצְּבִי וּקְצָת מִטּוּרְקִיָּא"ה <b>[מִתּוּרְכִּיָּה]</b>, וְכֵן בְּעָרֵי אַשְׁכְּנַז וּפוֹלִין, כֻּלָּן מְבָרְכִין <b>[בִּרְכַּת הָחַמָּה]</b>. וְהַמָּקוֹם שֶׁאֵינָם מְבָרְכִים, צָרִיךְ שֶׁיִּהְיֶה לָהֶם בְּקַבָּלָה, שֶׁרַבָּנֵי הַמָּקוֹם הַקַדְמוֹנִים קֹדֶם מָרָן ומור"ם, מִפְּנֵי הַפֵּרוּשׁ הָאַחֵר הִסְכִּימוּ שֶׁלֹּא לְבָרֵךְ, וּבָזֶה נֶאֱמַר "אַל תִּטּוֹשׁ תּוֹרַת אִמְּךָ".
(שׁוּ"ת טוֹב עַיִן סִימָן חי אוֹת נח)
ב. אִם הָעֲנָנִים מְכַסִּים הַשֶּׁמֶשׁ, מִדִּינָא יָכוֹל לְבָרֵךְ בְּשֵׁם וּמַלְכוּת, אַךְ עַל הַצַּד הַיּוֹתֵר טוֹב, בְּלֹא שֵׁם וּמַלְכוּת. הָרַב פָּנִים מְאִירוֹת (ח"ב סִימָן ל"ח).
(בִּרְכֵּי יוֹסֵף סִימָן רכ"ט אוֹת ג)
<h3>מוּסָר</h3>
הַשָּׁרוּי בְּתַעֲנִית אֵינוֹ בָּא לִידֵי נִסָּיוֹן, כִּי הַשֵּׁם יִתְבָּרַךְ רוֹאֶה שֶׁהוּא מְנַסֶּה עַצְמוֹ בְּתַעֲנִית. נִקְרָא גִּבּוֹר הַכּוֹבֵשׁ אֶת יִצְרוֹ, וְרָאוּי שֶׁתִּשְׁרֶה עָלָיו שְׁכִינָה. אֵין לוֹ מְקַטְרֵג וּתְפִלָּתוֹ נִשְׁמַעַת. אִם חַיָּב יִסּוּרִין, הוּא מַרְאֶה שֶׁמְּקַבְּלָם מֵאַהֲבָה. יֵשׁ מַלְאָכִים שֶׁאֵינָם יְכוֹלִים לַעֲלוֹת אֶלָּא בְּכֹחַ תַּעֲנִיּוֹת בְּנֵי אָדָם. וְהוּא סוֹד הַקָּרְבָּן, וְחֶלְבּוֹ וְדָמוֹ הֵחֵלּוּ עוֹלִין לְרֵיחַ נִיחוֹחַ, כְּמוֹ שֶׁהֶאֱרִיכוּ בַּזֹהַר הַקָּדוֹשׁ פ' שְׁמוֹת (דַּף כ' ע"ב). כָּל הַמַּעֲלוֹת הָאֵלּוּ וְיוֹתֵר מֵהֵמָּה שֶׁכָּתְבוּ זַ"ל כַּאֲשֶׁר תִּרְאֶה בְּסֵפֶר אוֹר צַדִּיקִים (כִּי מִשָּׁם וּשְׁאָר סִפְרֵי מוּסָר וּמֵרַבּוֹתֵינוּ זִכְרוֹנָם לִבְרָכָה לִקַּטְתִּי פְּנִינִים בְּקוֹנְטְרֵיסִים אֵלּוּ), הַיְנוּ אִם בְּתַעֲנִית יְפַשְׁפֵּשׁ בְּמַעֲשָׂיו וְיַחֲזֹר בַּתְּשׁוּבָה וְיִתְעַנֶּה לְכַפָּרָה.
(צִפֹּרֶן שָׁמִיר, סִימָן יא, סְעִיף קצח-רד)
<h3>חִדּוּשׁ עַל הַפָּרָשָׁה</h3>
<b>אֲבָנֶיהָ בַרְזֶל וּמֵהֲרָרֶיהָ תַּחְצֹב -</b> רָאשֵׁי תֵּבוֹת "אָבוֹת". "בַּרְזֶל" נוֹטְרִיקוֹן בִּלְהָה רָחֵל זִלְפָּה לֵאָה, דְּבִּזְכוּת הָאָבוֹת וְהָאִמָּהוֹת הָיָה לְךָ כָּל זֶה. רַבֵּנוּ אֶפְרַיִם זַ"ל.
(נַחַל קְדוּמִים)
<h2>יוֹם ה'</h2>
<h3>הֲלָכוֹת</h3>
א. הַיּוֹצֵא לַדֶּרֶךְ, יִתְפַּלֵּל תְּפִלַּת הַדֶּרֶךְ. נִרְאֶה דְהוּא הַדִּין אִם הוּא מֵפַרֵשׁ בַּיָּם, שֶׁיֹּאמַר תְּפִלּוֹת הַיָּם בַּחֲתִימָה פַּעַם רִאשׁוֹנָה כְּדִין הַהוֹלֵךְ בַּדֶּרֶךְ.
(בִּרְכֵּי יוֹסֵף סִימָן ק"י)
ב. אִם לָן בִּמְקוֹם יִשּׁוּב, שֶׁחַיָּב לְהִתְפַּלֵּל שָׁם ח"י, כְּשֶׁיֵּצֵא לְמָחָר לַדֶּרֶךְ צָרִיךְ לְהִתְפַּלֵּל תְּפִלַּת הַדֶּרֶךְ, דְּהֲוֵי כְּאִלּוּ עַתָּה יוֹצֵא בַּתְּחִלָּה, וְאִם לֹא לָן בְּמָקוֹם יִשּׁוּב, אוֹ שֶׁהָיוּ הוֹלְכִין בַּיּוֹם וּבַלַּיְלָה, פַּעַם רִאשׁוֹנָה יְבָרֵךְ וְיַחְתֹּם וּבִשְׁאָר הַיָּמִים יְבָרֵךְ וְלֹא יַחְתֹּם. הָרַדְבַּ"ז בִּתְשׁוּבָה כ"י (סִימָן ב' אֲלָפִים קע"ו). ולפ"ז בְּיוֹרְדֵי הַיָּם לֹא יְבָרְכוּ בַּחֲתִימָה, אֶלָּא יוֹמָא קַמָּא, וּבִשְׁאָר הַיָּמִים מִסָּפֵק יְבָרְכוּ בְּלֹא חֲתִימָה כַּנָּ"ל.
(בִּרְכֵּי יוֹסֵף סִימָן קי)
<h3>מוּסָר</h3>
כַּוָנָת הַלְּוָיָה שֶׁמְּלַוֶּה לְרֵעֵהוּ הַהוֹלֵךְ לְדַרְכּוֹ לְשָׁלוֹם, הִיא לְלַוּוֹת הַשְּׁכִינָה עִמּוֹ, וכמ"ש בַּזֹּהַר הַקָּדוֹשׁ. וְלָכֵן צָרִיךְ שֶׁיִּהְיֶה שָׂמֵחַ כִּי הַשְּׁכִינָה נִקְרֵאת "שִׂמְחָה". וּכָתְבוּ זַ"ל דְּטוֹב שֶׁהַהוֹלֵךְ לַדֶּרֶךְ יִתֵּן צְדָקָה קֹדֶם שֶׁיִּסַּע, דִּכְתִּיב "צֶדֶק לְפָנָיו יְהַלֵּךְ וְיַשֵּׂם לְדֶרֶךְ פְּעָמָיו". וְטוֹב שֶׁבְּעֵת הַלְּוָיָה יֹאמְרוּ חִדּוּשׁ בַּתּוֹרָה, עַל דֶּרֶךְ מַה שֶּׁאָמְרוּ זַ"ל "אַל יִפָּטֵר אָדָם, מֵחֲבֵרוֹ אֶלָּא מִתּוֹךְ דְּבָר הֲלָכָה", וְטַעַם הוּא בַּשְּׁכִינָה, וְכֵן "הֲלָכָה" אוֹתִיּוֹת ה' כַּלָּה, וְכֵן עַל יְדֵי חִדּוּשׁ בַּתּוֹרָה, גּוֹרֵם יִחוּד קוּדְשָׁא בָּרִיךְ הוּא וּשְׁכִינְתֵיה.
(דְּבַשׁ לְפִי מע' ל' אוֹת ו')
<h3>חִדּוּשׁ עַל הַפָּרָשָׁה</h3>
<b>וְאֵת כָּל הַיְקוּם אֲשֶׁר בְּרַגְלֵיהֶם -</b> רֶמֶז כִּי עִקָּר הַהִתְקוֹמְמוּת נֶגֶד הַיֵּצֶר הָרַע הוּא "אֲשֶׁר בְּרַגְלֵיהֶם", בָּעֲבֵרוֹת שֶׁאָדָם דַּשׁ בָּעֲקֵבָיו, וְזֶהוּ "אֲשֶׁר בְּרַגְלֵיהֶם".
(חַדְרֵי בָּטֶן)
<h2>יוֹם ו'</h2>
<h3>הֲלָכוֹת</h3>
א. שַׁבָּת שֶׁלִּפְנֵי רֹאשׁ חֹדֶשׁ, מַכְרִיזִין רֹאשׁ חֹדֶשׁ, וְאוֹמְרִים נֻסַּח "יְהִי רָצוֹן" הַכָּתוּב בַּסִּדּוּרִים, וְגַם לִפְנֵי חֹדֶשׁ אָב מַכְרִיזִין זוּלַת רֹאשׁ חֹדֶשׁ תִּשְׁרִי שֶׁאֵין מַכְרִיזִין, דִּכְתִּיב "בַּכֶּסֶה לְיוֹם חַגֵּנוּ". הַחַזָּנִים שֶׁלִּפְנֵי חֹדֶשׁ אָב, אוֹמְרִים מְחַדֵּשׁ חָדָשִׁים וכו' בְּקוֹל קִינָה, וּמַאֲרִיכִים בְּזֶה לְקַנֵּן כָּל הַנּוּסַח, לֹא יָפֶה עוֹשִׂים לְעוֹרֵר בְּשַׁבָּת בֶּכִי יָגוֹן וַאֲנָחָה.
(לְדָוִד אֱמֶת סִימָן כ"ד)
ב. בְּשָׁנָה מְעֻבֶּרֶת בְּשַׁבָּת שֶׁלִּפְנֵי רֹאשׁ חֹדֶשׁ, יַכְרִיז "בְּסִימָן טוֹב יְהֵא לָנוּ רֹאשׁ חֹדֶשׁ אֲדָר רִאשׁוֹן", וּבַשֵּׁנִי יֹאמַר "אֲדָר שֵׁנִי". וְיֵשׁ נוֹהֲגִים לוֹמַר בָּרִאשׁוֹן <b>["אֲדָר"]</b> סְתָם וּבַשֵּׁנִי אֲדָר <b>[שֵׁנִי]</b>.
(לְדָוִד אֱמֶת סִימָן כ"ד)
<h3>מוּסָר</h3>
הַחַי יִתֵּן אֶל לִבּוֹ וּמַחֲשַׁבְתּוֹ דָּבָר מֵרֵאשִׁיתוֹ, תְּחִלַּת יְצִירָתוֹ וַהַוֲיָיתוֹ וּמַהוּתוֹ וְאֵיכוּתוֹ, שִׁבְתוֹ וְקִימָתוֹ, שִׁבְתוֹ וּמִשְׁעַנְתוֹ, מִיּוֹם הֱיוֹתוֹ, מַה חוֹבָתוֹ לַעֲבֹד עֲבוֹדָתוֹ בְּגּוּפוֹ וְנִשְׁמָתוֹ לְיוֹצֵר הַכֹּל, אֵין חֵקֶר לִתְבוּנָתוֹ וְאֵין פּוֹטֵ"ר אוֹתוֹ.
(צִפֹּרֶן שָׁמִיר, סִימָן יג, סְעִיף רח)
<h3>חִדּוּשׁ עַל הַפָּרָשָׁה</h3>
<b>וְכָּל הַיְקוּם אֲשֶׁר בְּרַגְלֵיהֶם -</b> הַיֵּצֶר הָרַע נִקְרָא "רֶגֶל" כְּמוֹ שֶׁכָּתַב בְּסֵפֶר "זֶרַע בָּרֵךְ" (חֵלֶק ג') עַל בְּרָכוֹת (דַּף ל"ו) שֶׁהוּא תָּמִיד מְרַגֵּל לָאָדָם, וְצָרִיךְ כָּל הַהִתְגַּבְּרוּת וְהַזְּרִיזוּת לָקוּם נֶגְדּוֹ, וְכֹל אֲשֶׁר יַעֲשֶׂה, <b>בְּקֶרֶב כָּל יִשְׂרָאֵל</b> לְשֵׁם כָּל יִשְׂרָאֵל. וְעוֹד כְּשֶׁיָבוֹא מְשִׁיחַ צִדְקֵנוּ, נָקוּמָה וְנַעֲלֶה בֵּית אֵל, כְּמוֹ שֶׁנֶּאֱמַר (בְּרֵאשִׁית כ"ט) "וַיִּשָּׂא יַעֲקֹב רַגְלָיו", מִשֶׁהוּבְטַח וְנִתְבַּשֵּׂר בְּשׂוֹרָה טוֹבָה, נָשָׂא לִבּוֹ אֶת רַגְלָיו וְנַעֲשָׂה קַל לָלֶכֶת (בּ"ר שם), וְכֵן כְּשֶׁיָּבוֹא אֵלִיָּהוּ הַנָּבִיא ז"ל קִימָה תִּהְיֶה לָנוּ, "הַיְקוּם אֲשֶׁר בְּרַגְלֵיהֶם" בְּקֶרֶב כָּל יִשְׂרָאֵל, וְיִבָּנֶה בֵּית קָדְשֵׁנוּ וְתִפְאַרְתֵּנוּ בִּמְהֵרָה בְּיָמֵינוּ אָמֵן.
(חַדְרֵי בָּטֶן)