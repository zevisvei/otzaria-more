<h1>פָּרַשַׁת וְזֹאת הַבְּרָכָה</h1>

<h2>יוֹם א'</h2>
<h3>הֲלָכוֹת</h3>
א. יִזָּהֵר לֵישֵׁב בַּסֻּכָּה בְּשִׂמְחָה לְקַיֵּם מִצְווֹתָיו יִתְבָּרַךְ וְגִילוּ בִּרְעָדָה. וְיִשְׁתַּדֵּל לָתֵת לַעֲנִיִּים מִסְּעוּדָתוֹ, כִּי מִלְּבַד דִּבְּכָל יוֹם טוֹב חוֹבָה לָתֵת מַאֲכָל לֶעָנִי, נוֹסָף גַּם הוּא לִכְבוֹד הַאוּשְׁפִּיזִין, וְאִם לַאו, גָּדוֹל עֲוֹנוֹ כמ"ש בַּזֹּהַר הַקָּדוֹשׁ (ח"ג קד.).
(כַּף אַחַת, סִימָן כד, סְעִיף ד)
ב. וְיִזָּהֵר שֶׁלֹּא לִטְעֹם כְּלָל וְלֹא לִשְׁתּוֹת אֲפִלּוּ מַיִם חוּץ לְסֻכָּה.
(מוֹרֶה בְּאֶצְבַּע, סִימָן ט, סְעִיף רצד)
<h3>מוּסָר</h3>
חֹל הַמּוֹעֵד, מִצְוָה לְכַבְּדוֹ בָּאֲכִילָה וּשְׁתִיָּה, וְאִם לָאו חָס וְשָׁלוֹם מְבַזֶּה אֶת הַמּוֹעֲדוֹת, כְּמוֹ שֶׁאָמְרוּ זִכְרוֹנָם לִבְרָכָה.
(כַּף אַחַת, סִימָן כד, סְעִיף ה)
<h3>חִדּוּשׁ עַל הַפָּרָשָׁה</h3>
<b>מֹשֶׁה אִישׁ הָאֱלֹהִים -</b> רָאשֵׁי תֵּבוֹת מֵאָה, שֶׁכִּוֵּן לְהַמְשִׁיךְ מִמֵּאָה בְּרָכוֹת. "מֹשֶׁה אִישׁ הָאֱלֹהִים", סוֹפֵי תֵּבוֹת "מֹשֶׁה", כִּי הַגּוֹאֵל רִאשׁוֹן הוּא גּוֹאֵל אַחֲרוֹן.
(נַחַל קְדוּמִים)
<h2>יוֹם ב'</h2>
<h3>הֲלָכוֹת</h3>
א. כְּשֶׁעוֹלֶה לִקְרוֹת בְּסֵפֶר תּוֹרָה, יֵשׁ אוֹמְרִים "ה' עִמָּכֶם", וְאֵינָן מַזְכִּירִין אֶת הַשֵּׁם בְּפֵרוּשׁ, לְפִי דִּבְרֵי הזוה"ק דְּאֵין לְהַזְכִּיר ה', אֶלָּא עַל מִלָּה. וּמַאי דִּכְתִּיב "וְהִנֵּה בֹעַז בָּא מִבֵּית לֶחֶם וַיֹּאמֶר לַקּוֹצְרִים יְהוָה עִמָּכֶם", יֵשׁ לְיַשֵּׁב, כמ"ש אֲנִי הַדַּל בְּרֵישׁ נַחַל קְדוּמִים בס"ד.
(תּוֹרַת הַשְּׁלָמִים סִימָן כב אוֹת ו)
ב. יִזָּהֵר מְאֹד לוֹמַר בָּרְכוּ וְהַבְּרָכוֹת בְּקוֹל רָם. וְאִם בֵּרֵךְ בְּלַחַשׁ, יְכוֹלִין הַצִּבּוּר לַעֲנוֹת אָמֵן.
(לְדָוִד אֱמֶת סִימָן ו אוֹת ס)
<h3>מוּסָר</h3>
אִם יֵשׁ לוֹ לֵב, לֹא יוֹצִיא הַיָּמִים הַקְּדוֹשִׁים שֶׁל חֹל הַמּוֹעֵד בִּשְׂחוֹק וַהֲבָלִים. וּמָה גַּם כִּי עֲדַיִן הוֹשַׁעְנָא רַבָּה וְשִׂמְחַת הַתּוֹרָה לְפָנָיו שֶׁהֵם יְמֵי דִּין כְּמוֹ שֶׁאָמְרוּ זִכְרוֹנָם לִבְרָכָה, וּבַזֹּהַר הַקָּדוֹשׁ מְפֹרָשׁ יוֹתֵר.
(כַּף אַחַת, סִימָן כד, סְעִיף ו)
<h3>חִדּוּשׁ עַל הַפָּרָשָׁה</h3>
<b>מִשְׁפָּטֶיךָ לְיַעֲקֹב וְתוֹרָתְךָ -</b> רָאשֵׁי תֵּבוֹת "מָלוּ", רֶמֶז שֶׁמָלוּ בְּנֵיהֶם בְּמִצְרַיִם וּבַמִּדְבָּר כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, וּכְדִכְתִיב "וּבְרִיתְךָ יִנְצֹרוּ".
(חוֹמַת אֲנָךְ)
<h2>יוֹם ג'</h2>
<h3>הֲלָכוֹת</h3>
א. <b>[כְּשֶׁעוֹלֶה לַתּוֹרָה]</b> בִּשְׁעַת הַבְּרָכָה, יֹאחַז בְּב' יָדָיו בִּירִיעוֹת הַסֵּפֶר תּוֹרָה עַל יְדֵי הַמַּפָּה, וְאַחַר הַבְּרָכָה יְסַלֵּק יָדוֹ הַשְּׂמָאלִית.
(לְדָוִד אֱמֶת סִימָן ו אוֹת נה)
ב. הַסֵּפֶר תּוֹרָה יִהְיֶה פָּתוּחַ לְגַמְרֵי בִּשְׁעַת הַבְּרָכָה, וְהָעוֹלֶה יִהְיֶה פָּנָיו נֶגֶד הַסֵּפֶר תּוֹרָה, וְלֹא יִסְתַּכֵּל בִּשְׁעַת הַבְּרָכָה בַּכְּתָב אֶלָּא בַּחוּץ.
(לְדָוִד אֱמֶת סִימָן ו אוֹת עו)
<h3>מוּסָר</h3>
לְעֵינֵי כָּל יִשְׂרָאֵל נִרְאֶה בַּעֲלִיל, וּנְתַּנֶה תֹּקֶף קְדֻשַׁת הֶחַג הַקָּדוֹשׁ הַזֶּה <b>[סֻכּוֹת]</b>, מֻקָּף חוֹמָה מִמִּצְוָתוֹ יִתְבָּרַךְ, אֲשֶׁר סָבְבוּהוּ כִּתְרוּהוּ נְהָרִי"ם יֵאוֹרֵיהֶם עַל נְהָרוֹת הַמוֹשְׁכִין, אוֹרִים גְּדוֹלִי"ם, וּמַקִּיפִים עַל יְדֵי יְשִׁיבַת סֻכָּה וּנְטִילַת לוּלָב וְנִעְנוּעָיו וְהַקָּפוֹת הַתֵּבָה וְהוֹשַׁעְנָא רָבָּא, וְעַד אַחֲרוֹן מְשִׁיכָה דְּאוֹרַיְיתָא שִׂמְחַת תּוֹרָה. וּבְכָל דָּבָר קָטָן וְגָדוֹל, כַּמָּה וְכַמָּה טְעָמִים נִכְנְסוּ לְפַרְדֵּס. פְּשָׁטָן שֶׁל דְּבָרִים, וְכָל רוֹמֵז בָּם, נָפְקָא מִנָּה לִדְרָשָׁא עָלָה בַּכֶּבֶשׁ, וְסִפְרִין פְּתִיחִין, וְלֹא בָּא הַכָּתוּ"ב פֹּה אֶלָּא לְהָעִיר אֹזֶן דֶּרֶךְ מוּסָר.
(לֵב דָוִד פֶּרֶק לב)
<h3>חִדּוּשׁ עַל הַפָּרָשָׁה</h3>
<b>שְׂמַח זְבוּלֻן בְּצֵאתֶךָ וְיִשָּׂשׂכָר בְּאֹהָלֶיךָ -</b> אֶפְשָׁר לְפָרֵשׁ דְהַמִּשְׁתַּתֵּף עִם תַּלְמִיד חָכָם הֵן בְּעוֹדֶנּוּ חַי וְאַף כִּי אַחֲרֵי מוֹתוֹ הוּא צִוָּה שֶׁיְּפַרְנְסוּהוּ מִנְּכָסָיו, גָּדוֹל מְאֹד שְׂכָרוֹ, כִּי כָּל הַתּוֹרָה שֶׁלּוֹמֵד הֶחָכָם אַחַר פְּטִירָתוֹ הִנֵּה שְׂכָרוֹ אִתּוֹ, וְנִמְצָא דְּאַף אַחֲרֵי פְּטִירָתוֹ הוּא מַרְוִיחַ כַּמָּה מִצְווֹת וְתַלְמוּד תּוֹרָה. וְעַל בְּחִינָה זוֹ אֶפְשָׁר לְפָרֵשׁ "שְׂמַח זְבוּלֻן בְּצֵאתֶךָ" מֵהָעוֹלָם הַזֶּה, כִּי אַף שֶׁאַתָּה בַּקֶּבֶר שֶׁאֵין שָׁם מִצְווֹת וְלִמּוּד, אַתָּה נִתְעָלֵיתָ, כִּי "יִשָּׂשׂכָר בְּאֹהָלֶיךָ" הוּא נִשְׁעַן עָלֶיךָ, וּבֵית הַמִּדְרָשׁ שֶׁלּוֹ שֶׁלְּךָ יִקָּרֵא, כְּאִלּוּ אַתָּה עוֹסֵק בַּתּוֹרָה אַחֲרֵי פְּטִירָתְךָ, וְהִיא שִׂמְחָה גְּדוֹלָה.
(פְּנֵי דָוִד)
<h2>יוֹם ד'</h2>
<h3>הֲלָכוֹת</h3>
א. מִנְהָג הַקַדְמוֹנִים לִכְרֹעַ בְּבִרְכַּת הַתּוֹרָה.
(לְדָוִד אֱמֶת סִימָן ו אוֹת נו)
ב. יֵשׁ מִי שֶׁכָּתַב דְהַצִּבּוּר יַעַמְדוּ בְּשָׁעָה שֶׁהַקּוֹרֵא אוֹמֵר בָּרְכוּ וּבִרְכּוֹת הַתּוֹרָה, וְאֵין הַמִּנְהָג כֵּן.
(לְדָוִד אֱמֶת סִימָן ז אוֹת ד)
<h3>מוּסָר</h3>
אוֹר הוֹשַׁעְנָא רַבָּה, יִשְׁתַּדֵּל מְאֹד לִלְמוֹד כָּל הַלַּיְלָה הַתִּקּוּן הַנָּהוּג, וְהַכֹּל הוֹלֵךְ אַחַר הַחִתּוּם, וְהוּא גְּמַר דִּין הָאָדָם, וּבִשְׁמִינִי עֲצֶרֶת מְסִירַת הַפְּתָקִין. אִי לַזֹּאת, לֵיל הוֹשַׁעֲנָא רַבָּה וְהַיּוֹם, לוֹ בְּכֹחַ יִגְבַּר אִישׁ לַעֲבֹד אֶת בּוֹרְאוֹ, וּלָשׁוּב בִּתְשׁוּבָה כְּדָת מַה לַעֲשׂוֹת, וְה' לֹא יִמְנַע טוֹב לַהוֹלְכִים בְּתָמִים.
(כַּף אַחַת, סִימָן כד, סְעִיף ז)
<h3>חִדּוּשׁ עַל הַפָּרָשָׁה</h3>
<b>שְׂמַח זְבוּלֻן בְּצֵאתֶךָ -</b> לַמִּלְחָמָה, כְּמוֹ שֶׁתִרְגֵּם אוּנְקְלוּס, שְׂמַח שֶׁאַתָּה נוֹצֵחַ, שֶׁהֲרֵי "יִשָּׂשׂכָר בְּאֹהָלֶיךָ" - עוֹסֵק בַּתּוֹרָה, וּכְמוֹ שֶׁאָמְרוּ בְּפֶרֶק קַמָּא דְּמַכּוֹת: עוֹמְדוֹת הָיוּ רַגְלֵינוּ – בַּמִּלְחָמָה - בַּשְׁעָרִים הַמְצוּיָנִים בַּהֲלָכָה וכו'.
(חוֹמַת אֲנָךְ)
<h2>יוֹם ה'</h2>
<h3>הֲלָכוֹת</h3>
א. טָעָה וּבֵרֵךְ רִאשׁוֹנָה "אֲשֶׁר <b>נָתַן</b> לָנוּ תּוֹרַת אֱמֶת", אִם לֹא סִיֵּם, יֹאמַר "אֲשֶׁר <b>בָּחַר</b> בָּנוּ", וְלֹא יֹאמַר עוֹד "בָּרוּךְ אַתָּה ה'", וְאִם סִיֵּם, יֹאמַר "אֲשֶׁר בָּחַר בָּנוּ" בָּאַחֲרוֹנָה כַּנָּ"ל, אַף עַל גַּב דְּיֵשׁ חוֹלְקִין כַּמְבוֹאָר בְּאֵלִיָּה רַבָּה (סִימָן ק"מ).
(לְדָוִד אֱמֶת סִימָן ו אוֹת נז)
ב. טָעָה אֲפִלּוּ בְּדִקְדּוּק א' מֵאוֹתִיּוֹת, אַף שֶׁאֵינוֹ מִשְׁתַּנֶּה הָעִנְיָן, מַחֲזִירִין אוֹתוֹ. וּמִיהוּ בְּדִקְדּוּק טְעָמִים אוֹ נְקֻדּוֹת, בְּדָבָר שֶׁאֵינָהּ מִשְׁתַּנֶה הָעִנְיָן אֵין מַחֲזִירִין אוֹתוֹ, אֲבָל גּוֹעֲרִין בּוֹ.
(לְדָוִד אֱמֶת סִימָן ז אוֹת א)
<h3>מוּסָר</h3>
וּכְבָר מַרְגְּלָא בְּפוּמִי, כִּי אֻמָּנוּתוֹ שֶׁל יֵצֶר הָרַע לְעַוֵּר פִּקְּחִים, וְנֹטֵּל מְאוֹר עֵינָיו שֶׁל אָדָם שֶׁלֹּא יִרְאֶה בַּטּוֹב, וּכְלַפֵּי לַיָּיא, נוֹתֵן לוֹ כֹּחַ הָרְאוּת לִרְאוֹת קִנְיְינֵי הָעוֹלָם וְתַעֲנוּגוֹת בְּנֵי אָדָם בָּאֲכִילָה וּמַלְבּוּשׁ וּלְהִסְתַּכֵּל בָּעֲרָיוֹת וְכַיּוֹצֵא, וְזוֹ הִיא סוּמַת עַיִן, שֶׁלֹּא יִרְאֶה בְּמִיתַת בַּחוּרִים, וּבְמִשְׁפָּט כָּל יִסּוּרֵי עוֹלָם, וּמַרְבִּים חוֹלָאִים רָעִים, וְאֵין פַּחַד אֱלֹקִים לְנֶגֶד עֵינָיו.
(לֵב דָוִד פֶּרֶק י"ג)
<h3>חִדּוּשׁ עַל הַפָּרָשָׁה</h3>
<b>וּלְנַפְתָּלִי אָמַר נַפְתָּלִי שְׂבַע רָצוֹן וּמָלֵא בִּרְכַּת ה' וכו' -</b> אֶפְשָׁר לוֹמַר לְפִי פְּשׁוּטוֹ, דְּיֵשׁ לְךָ אָדָם שָׂמֵחַ בְּחֶלְקוֹ אַף שֶׁחָסֵר מִכַּמָּה טוֹבוֹת, נִרְאֶה בָּעִנְיָנָיו כְּאִלּוּ יֵשׁ לוֹ כֹּל, וְלָזֶה אַחַר שֶׁאָמַר "נַפְתָּלִי שְׂבַע רָצוֹן", הַשּׁוֹמֵעַ יִשְׁמַע יִסְבֹּר שֶׁהָיָה לְנַפְתָּלִי מִדָּה טוֹבָה שֶׁהוּא שָׂמַח בְּחֶלְקוֹ, וּלְפִי הָאֱמֶת הוּא חָסֵר מִכַּמָּה טוֹבוֹת, לָכֵן אָמַר "וּמָלֵא בִּרְכַּת ה'", לוֹמַר שֶׁבֶּאֱמֶת הָיָה מָלֵא כָּל טוּב וְהָיָה שְׂבַע רָצוֹן בַּאֲמִתּוּת.
(רֹאשׁ דָוִד)
<h2>יוֹם ו'</h2>
<h3>הֲלָכוֹת</h3>
א. אִם אֵין מִי שֶׁיּוֹדֵעַ לִקְרוֹת בְּדִקְדּוּק וּבִטְעָמִים, אֲפִלּוּ הַכִי יִקְרְאוּ בַּתּוֹרָה בִּבְרָכָה, וְהַיְנוּ שֶׁאֵינוֹ טוֹעֶה בְּטָעוּת שֶׁמִּשְׁתָּנֶה הָעִנְיָן, אֲבָל אִם יִטְעֶה בְּטָעוּת שֶׁמִּשְׁתַּנֶה הָעִנְיָן כְּגוֹן זֵכֶר - זָכָר, וְאֵין שָׁם יוֹדֵעַ לְהַחֲזִירוֹ, אֵין מְבָרְכִין בַּתּוֹרָה שָׁם, וְאֵין מַפְטִירִין בְּנָבִיא. כָּל תֵּבָה שֶׁהִיא קְרִי וּכְתִיב, מַחֲזִירִין אוֹתוֹ, וְאִם מְסָרֵב מְנַדִּין אוֹתוֹ וּמוֹרִידִין אוֹתוֹ.
(לְדָוִד אֱמֶת סִימָן ז אוֹת א-ב)
ב. אֵין נָכוֹן לְהַעֲמִיד אֵצֶל הַשַּׁ"ץ אֶחָד קוֹרֵא בְּחֻמָּשׁ בִּטְעָמִים בְּקוֹל רָם וְהַשַּׁ"ץ קוֹרֵא אַחֲרָיו, וּבְלַחַשׁ מֻתָּר לוֹמַר הַטְּעָמִים. אֵין הַשַּׁ"ץ רַשַּׁאי לִקְרוֹת בַּתּוֹרָה, עַד שֶׁיִכְלֶה אָמֵן מִפִּי הַצִּבּוּר, וַאֲפִלּוּ יֵשׁ מְכַוְּנִים וּמַאֲרִיכִין בָּאָמֵן, צָרִיךְ לְהַמְתִּין עֲלֵיהֶם, וְצָרִיךְ לְהַמְתִּין עַל כָּל הָעוֹנִים, וְהָכָא לֹא סָגִי בְּרֹב עוֹנִים.
(לְדָוִד אֱמֶת סִימָן ז אוֹת ו-ז)
<h3>מוּסָר</h3>
"לֹא יִהְיֶה לְךָ אֱלֹהִים אֲחֵרִים" וגו'. מַה מְּאֹד בּוּשָׁה וּכְלִימָה, לְמִי שֶׁהוּא כּוֹעֵס, שֶׁהוּא כְּעוֹבֵד עַכּוּ"ם, וְאִם זוֹרֵק בַּחֲמָתוֹ אֵיזוֹ דָּבָר, הַוֵי כְּמַקְרִיב קָרְבָּן לע"א כְּמוֹ שֶׁאָמְרוּ זַ"ל, וְטוֹרֵף נַפְשׁוֹ עוֹשֶׂה אוֹתָהּ טְרֵיפָה, כמ"ש רַבֵּנוּ הָאֲרִ"י זַ"ל. וְשׁוֹתֶה סְתָם יֵינָם, הוּא סְעִיף מֵעַכּוּ"ם. מַעֲלִים עֵינָיו מִן הַצְּדָקָה, הוּא כְּעוֹבֵד עַכּוּ"ם.
(לֵב דָוִד פֶּרֶק י"ט)
<h3>חִדּוּשׁ עַל הַפָּרָשָׁה</h3>
<b>מְעֹנָה אֱלֹהֵי קֶדֶם וכו' -</b> רַבֵּנוּ בְּחַיֵּי זַצַ"ל פֵּרֵשׁ דְּאָמַר "מְעֹנָה" וְלֹא "מָעוֹן", לְהוֹרוֹת בְּתוֹסֶפֶת ה' שֶׁהוּא דִּין, וּפֵרֵשׁ לְדַרְכּוֹ דֶּרֶךְ הַקֹּדֶּשׁ, וּמִמֶּנּוּ נִלְקַח לְדַרְכֵּנוּ. וְהַכַּוָּנָה "מְעֹנָה אֱלֹהֵי קֶדֶם" אַף בְּיוֹשֵב בַּדִּין, מִכָּל מָקוֹם "וּמִתַּחַת זְרֹעֹת עוֹלָם" שֶׁהֵם הַצַּדִּיקִים הַנִּמְשָׁלִים לִזְּרוֹעוֹת, וְעַל יְדֵי תְּפִלָּתָם "וַיְגָרֶשׁ מִפָּנֶיךָ אוֹיֵב" הַמְקַטְרֵג אֲשֶׁר בַּשָּׁמַיִם, דְּמִתְרַבֶּה הַשֶּׁפַע וּמִדַּת רַחֲמִים, וְנִדְחָה הַמְקַטְרֵג, וְעַל יְדֵי זֶה "וַיֹּאמֶר הַשְׁמֵד" לְצָרֵי יִשְׂרָאֵל אֲשֶׁר מִתַּחַת בָּעוֹלָם הַזֶּה.
(פְּנֵי דָוִד)