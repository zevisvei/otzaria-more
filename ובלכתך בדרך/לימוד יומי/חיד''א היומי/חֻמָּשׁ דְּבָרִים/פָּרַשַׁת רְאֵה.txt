<h1>פָּרַשַׁת רְאֵה</h1>

<h2>יוֹם א'</h2>
<h3>הֲלָכוֹת</h3>
א. נָהֲגוּ לִמְכֹּר הַמִּצְווֹת בַּשַּׁבָּתוֹת וְיָמִים טוֹבִים. בִּזְמַן מְכִירַת הַמִּצְווֹת, טוֹב וְיָשָׁר שֶׁלֹּא לָשֹוּחַ בְּבֵית הַכְּנֶסֶת, וְיִלְמוֹד מִזְמוֹרִים אִם בַּעַל נֶפֶשׁ הוּא.
(לְדָוִד אֱמֶת סִימָן ב אוֹת א)
ב. אֵין לְהִתְקוֹטֵט בַּעֲבוּר שׁוּם מִצְוָה.
(שָׁם אוֹת ג)
<h3>מוּסָר</h3>
וּבְכֵן, חֲרָדָה יִלְבַּשׁ וְכֹל עַצְמוֹתָיו יֹאחֲזֵמוֹ רַעַד, כִּי לֹא נִבְרָא כִּי אִם לַעֲבֹד אֶת בּוֹרְאוֹ, רַק כִּי אִי אֶפְשָׁר לַגּוּף בְּלִי מִחְיָה וּמָזוֹן וְכִסּוּי לְמַלְבֻּשׁ וְכַיּוֹצֵא מִצָּרְכֵּי הַגּוּף, וּמֻתָּר לְהִתְעַסֵּק לְבַקֵּשׁ מִחְיָיתוֹ, אַךְ לֹא נִבְרָא לִיגַע לְהַעֲשִׁיר, וְכֹל הַיּוֹם וְהַלַּיְלָה עַד חֲצוֹת טָרוּד בְּפוֹעֲלָיו וַעֲסָקָיו וּסְחוֹרוֹתָיו, כִּי עִקָּר מַה שֶּׁנִּבְרָא הוּא לַעֲבֹד בּוֹרְאוֹ, אֶלָּא שֶׁהוּא יִתְבָּרַךְ חָפֵץ לְמַעַן צִדְקוֹ שֶׁיִּשְׁתַּדֵּל לְהַחֲיוֹת הַגּוּף, כִּי מִבַּלְעֲדֵי זֶה אִי אֶפְשָׁר לַעֲבֹד עֲבוֹדַת עֶבֶד. וּמֵאַחַר שֶׁכֵּן אֵיךְ יַעֲשֶׂה הַטָּפֵל עִקָּר וְהָעִקָּר טָפֵל, כִּי כָּל יָמָיו וּשְׁנוֹתָיו יוֹצִיא בַּעֲמָלוֹ אֲשֶׁר עָמַל בְּמַשָּׂא וּמַתָּן וְטִיּוּלִים וְכַיּוֹצֵא, אֲשֶׁר לֹא נִבְרָא לְזֶה, וְהוּא הַטָּפֵל. וְהָעִקָּר שֶׁנִּבְרָא לְתוֹרָה וּמִצְוֹת. וְסֵדֶר עֲבוֹדָה, יַשְׁלִיך אָדָם אַחַר גֵּווֹ. וְאָדָם לֹא זָכָר מִתּוֹרָה וּמִצְוֹת כְּלָל, כְּאִלּוּ כָּל מַה שֶּׁנִּבְרָא וְטָרַח כִּבְיָכוֹל בִּיְצִירָתוֹ וַאֲשֶׁר הוּא מַשְׁפִּיעַ לוֹ חַיִּים תָּדִיר, הוּא בַּעֲבוּר שֶׁיִּשָּׂא וְיִתֵּן וִיטַיֵּל. וְזֶהוּ דָּבָר שֶׁאֵין הַשֵּׂכֶל מְקַבְּלוֹ כְּלָל, כִּי כָּל אֲשֶׁר יֶחְכַּם בְּמַשָּׂא וּמַתָּן וְיִהְיֶה חָרִיף גָּדוֹל וּבָקִי בִּסְחוֹרוֹת וְחִילוּפֵיהֶן וְשִׁינוּיֵיהֶן, אֵין בְּזֶה שׁוּם עֲבוֹדָה לַבּוֹרֵא יִתְבָּרַךְ, וְזֶה כָּל פְּרִי הַסְּחוֹרוֹת, וְכֹל הַטֹּרַח הַזֶּה לֶאֱסֹף הוֹן וָעֹשֶׁר וְלִהְיוֹת לוֹ שֵׁם עַל פְּנֵי חוּץ כִּי הוּא סוֹחֵר גָּדוֹל וְדַעְתּוֹ רְחָבָה, הַאִם בְּזֶה יִקְנֶה שְׁלֵימוּת לְנַפְשׁוֹ?! הַאִם כָּל אֲשֶׁר הִשִּׂיגָה יָדוֹ לַעֲשׂוֹת חַיִל, יַרְחִיב פִּיו וִימַלֵּא בִּטְנוֹ מִכֶּסֶף וְזָהָב וּמַרְגָּלִיוֹת?! הַאִם יִצְבֹּר כְּעָפָר כֶּסֶף לְכַסּוֹת גּוּפוֹ בְּקֶבֶר וַעֲפָרוֹת זָהָב לוֹ?! וּמָה תּוֹעֶלֶת יִהְיֶה לוֹ לְהַנִּיחַ בָּתִּים מְלֵאִים כָּל טוּב שֶיִתְעַדְנוּ בָּהֶם אֲחֵרִים שׂוֹנְאָיו אוֹ אוֹהֲבָיו, וְהוּא בְּעוֹלָם הָאֱמֶת יִהְיֶה עָנִי וְאֶבְיוֹן רָעֵב וְצָמֵא בְּעֵרֹם וְחֹסֶר כָּל וּמַדָּיו קְרוּעִים, וְלֹא דַּי לוֹ צַעַר תְּמִידִי, כִּי אָז יַכִּיר בָּאֱמֶת שֶׁכִּילָה יָמָיו וְשָׁנָיו לְהֶבֶל וָרִיק, אֶלָּא אֶפְשָׁר שֶׁמָּמוֹנוֹ יִפֹּל בְּיָד שֹוֹנְאֵי ה' וְיִשְׁתַּמְּשׁוּ בְּמָמוֹנוֹ לְהַכְעִיס חַ"ו לַבּוֹרֵא יִתְבָּרַךְ, וְעַל כָּל עֲבֵרָה שֶׁעוֹשִׂים בְּמָמוֹנוֹ יוֹסִיפוּ לְעַנּוֹתוֹ, וּכְדַי בִּזָּיוֹן וָקָצֶף. אוֹי לָהּ לְאוֹתָהּ בּוּשָׁה, אוֹי לָהּ לְאוֹתָהּ כְּלִמָּה.
(צִפֹּרֶן שָׁמִיר, סִימָן יג, סְעִיף רח)
<h3>חִדּוּשׁ עַל הַפָּרָשָׁה</h3>
<b>רְאֵה אָנֹכִי נֹתֵן לִפְנֵיכֶם הַיּוֹם בְּרָכָה וּקְלָלָה (יא. כו) -</b> סוֹפֵי תֵּבוֹת גִּימַטְרִיָּא "אֲדֹנָי". וְרָאשֵׁי תֵּבוֹת "רְאֵה אָנֹכִי נֹתֵן לִפְנֵיכֶם" גִּימַטְרִיָּא "פְּאֵר", כְּמוֹ שֶׁאָמַר "יִשְׂרָאֵל אֲשֶׁר בְּךָ אֶתְפָּאָר". אִי נָמִי רָאשֵׁי תֵּבוֹת "רְאֵה אָנֹכִי נֹתֵן לִפְנֵיכֶם" גִּימַטְרִיָּא "פְּאֵר". רֶמֶז לְהָקָּבָּ"ה כִּבְיָכוֹל בְּסוֹד תִּפְאֶרֶת, וְסוֹפֵי תֵּבוֹת גִּימַטְרִיָּא "אֲדֹנָי" כְּמוֹ שֶׁכָּתַבְנוּ, וְהוּא יִחוּד קוּדְשָׁא בְּרִיךְ הוּא וּשְׁכִינְתֵיהּ. וְגַם הוּא רָאשֵׁי תֵּבוֹת בְּגִימַטְרִיָּא "רְפָא", כִּי הַתּוֹרָה וְהַמִּצְוֹת רְפוּאַת הַנֶּפֶשׁ, וְזַכִיתֶם לְזֶה בִּזְכוּת אַבְרָהָם אָבִינוּ ע"ה שֶׁאָמַר "עָפָר וָאֵפֶר".
(חוֹמַת אֲנָךְ)
<h2>יוֹם ב'</h2>
<h3>הֲלָכוֹת</h3>
א. אִם רַב קָנָה מִצְוָה <b>[שֶׁל סֵפֶר תּוֹרָה]</b>, יָכוֹל אֵיזֶה אָדָם לְהוֹסִיף עָלָיו, דְבְּמִצְוֹת אֵין חוֹלְקִין כָּבוֹד לָרַב, דְּקָרוֹב אָדָם אֵצֶל עַצְמוֹ.
(לְדָוִד אֱמֶת סִימָן ב אוֹת ג)
ב. נָהֲגוּ בְּאֵיזֶה קְהִלּוֹת שֶׁמִּי שֶׁאִשְׁתּוֹ נִכְנֶסֶת בַּחֹדֶשׁ הַתְּשִׁיעִי לְעִיבּוּרָה, קוֹנֶה מִצְוַת פְּתִיחַת שְׁעָרִים בְּאוֹתוֹ חֹדֶשׁ. וְהוּא מִנְהָג יָפֶה וְיֵשׁ לוֹ סְמַךְ עַל דֶּרֶךְ הָאֱמֶת.
(שָׁם)
<h3>מוּסָר</h3>
וְהַתֵּימָהּ עַל בְּנֵי אָדָם קוֹלְעִים אֶל הַשַּׂעֲרָה וַחֲרִיפִים מְאֹד בְּמַשָּׂא וּמַתָּן וּבְקִיאִים מְאֹד בְּרַמָּאוּת, אֵיךְ לֹא יַרְגִּישׁוּ בְּמִרְמַת יִצְרָם כְּלָל, אֲשֶׁר בּוֹר כָּרָה וַיַּחְפְּרֵהוּ לְהוֹרִידָם לִבְאֵר שַׁחַת, וְטָח מֵרְאוֹת עֵינֵיהֶם מֵהַשְׂכִּיל לִבּוֹתָם. הֲלֹא טוֹב לָתֵת אֶל לִבָּם בְּכֹל כ"ד שָׁעוֹת שֶׁל יוֹם וָלַיְלָה כַּמָּה שָׁעוֹת יִתְעַסְּקוּ בַּעֲבוֹדָתוֹ יִתְבָּרַךְ, כִּי אֶפְשָׁר שֶׁבֵּין ג' תְּפִלּוֹת וּקְצָת מִזְמוֹרִים לֹא יַעֲלֶה שְׁתֵּי שָׁעוֹת. וְכַמָּה יַגִּיעַ לְאָדָם בּוּשָׁה וּכְלִימָה כַּאֲשֶׁר יַעֲמִיק בַּזֶה, אִם אָמֹר יֹאמַר הָעֶבֶד אֶת פְּנֵי הָאָדוֹן, אֵינִי יָכוֹל לְעוֹבְדֵךָ כִּי אִם ב' שָׁעוֹת, וְהָיָה הַנִּשְׁאָר כ"ב שָׁעוֹת בְּכֹל יוֹם אֲנִי רוֹצֶה לַעֲשׂוֹת בָּהֶן רְצוֹנִי. וְעַל זֶה יִדְווּ הַדְּווּיִם. וְיִקַּח הָאָדָם מוּסָר מֵעַבְדּוֹ וּמְשָׁרְתוֹ וּפוֹעֲלָיו, אִם לֹא יִשְׁמֹר לַעֲשׂוֹת כָּל הַיּוֹם אוֹ רוּבּוֹ מְלַאכְתּוֹ וַעֲבוֹדָתוֹ, מִפִּיו לַפִּידִים יַהֲלוֹכוּ וּמִשְׁנֵה קֶצֶ"ף יַסְתִּיר פָּנָיו, וְיִתֵּן בָּהֶם עֵינָיו כִּבְרָקִים יְרוֹצֵצוּ, הֵן יִתֵּן בְּקוֹלוֹ אֲמָרִי"ם הַמְאָרֲרִים, מַדּוּעַ לֹא כִלִּיתֶם חָקְכֶם, חַי וְחַי אִם כֹּה תּוֹסִיפוּ וְהָיָה כָּזֶה יוֹם מָחָר, וְיִסַּרְתִּי אֶתְכֶם אַף אֲנִי שֶׁבַע עַל חַטאֹתְכֶם. וּמָה יַעֲנֶה לְיוֹם פְּקֻדָּה כַּאֲשֶׁר יִשְׁאֲלוּהוּ אַיֵּה אֵיפֹא מִסְפָּר יָמֶיךָ? וְכֵיצַד סֵדֶר מִשְׁנָה אֲשֶׁר קָרִיתָ וְשָׁנִיתָ בִּימֵי חֶלְדֶּךָ? בּוֹאוּ חֶשְׁבּוֹן כַּמָּה שָׁעוֹת בַּיּוֹם וְלַיְלָה הָיִיתָ עוֹבֵד בּוֹרְאֲךָ, מַה יְּדַבֵּר וּמָה יִצְטַדָּק, כִּי אֵשׁ יָצְאָה מֶחֶשְׁבּוֹן, הֲלֹא יוֹדֵעַ בְּעַצְמוֹ כִּי תָּמִיד נִתְמַלֵּא רוּגְזוֹ עַל מְשָׁרְתוֹ, וְאִם כָּכָה יַעֲשֶׂה לְאִישׁ בְּרֵעֵהוּ, כִּי עַבְדּוֹ מְשָׁרְתוֹ אֵין לוֹ עָלָיו אֶלָּא מְעַט מְזוֹנוֹת אוֹ מָמוֹן בְּצָרוּת עַיִן, מַה יַּעֲשֶׂה לְאָדָם אֲשֶׁר לֹא עָבַד אֶת בּוֹרְאוֹ הַנּוֹתֵן לוֹ חַיִּים וְעֹשֶׁר וְכָבוֹד, וְלִכְבוֹדוֹ בְּרָאוֹ, וְלֹא עָבַד כִּי אִם שְׁתֵּי שָׁעוֹת בַּיּוֹם, וְגַם אֵלּוּ אִם תְּדַקְדֵּק, הֵם שְׁתַּיִם שֶׁלֹּא כְּהִלְכָתָן, וְכַמָּה חַטָּאוֹת עָשָׂה בְּתוֹךְ תְּפִלָּתוֹ וְכַיּוֹצֵא.
וְהַגּוֹרֵם לְכָל זֶה הוּא בִּטּוּל תּוֹרָה, כִּי אָז יֶעְשַׁן בְּעַשְׁנָן שֶׁל אֵלּוּ הַסְּבָרוֹת בָּלוֹת וּמְטוּלָאוֹת, וְיִקְבַע בְּלִבּוֹ עִסְקֵי הָעוֹלָם וְתַאֲוֹתָיו וְכֹל שְׂכִיּוֹת הַחֶמְדָּה, וְיוֹצִיא כָּל יָמָיו בַּעֲבוֹדַת יֵצֶר הָרַע, וְלֹא יַרְגִּישׁ כִּי קִצֵר וַעֲצֹר עָצַר בַּעֲבוֹדַת יוֹצְרוֹ, כִּי יֵצֶר סָמוּךְ אָחַז שְׁמוּרוֹת עֵינָיו כְּאֵין מֵבִין עַל מַה בָּא לָעוֹלָם, וְתָמִיד נָגוּע וּמֻכֶּה בְּחֶלְאַת זוּהֲמַת הַחֹמֶר הֶעָכוּר, בְּאֹפֶן שֶׁמִּי שֶׁאֵינוֹ עוֹסֵק בַּתּוֹרָה אוֹ קוֹבֵעַ עִתִּים לַתּוֹרָה, אֵין סָפֵק שֶׁהוּא נִמְסָר בְּיַד יִצְרוֹ, וְיוֹם יוֹם הוֹלֵךְ וְחוֹטֵא וּמִשְׁתָּרֵשׁ בַּחֵטְא, עַד אֲשֶׁר יִתְעוֹרֵר וְיַחֲזִיק בְּהִתְעוֹרְרוּת לָשׁוּב אֶל ה' וְלַעֲסֹק בַּתּוֹרָה לִשְׁמָהּ, וּבְאֶמְצָעוּת הַתּוֹרָה יַעֲלֶה בְּיָדֵינוּ לָשׁוּב בִּתְשׁוּבָה. וְכָךְ תִּקְנוּ רַבּוֹתֵינוּ זִכְרוֹנָם לִבְרָכָה הֲשִׁיבֵנוּ אָבִינוּ לְתוֹרָתֶךָ, וְקָרְבֵנוּ מַלְכֵּנוּ לַעֲבוֹדָתֶךָ, וְהַחֲזִירֵנוּ בִּתְשׁוּבָה, כִּי עִקָּר וּתְחִלַּת הַכֹּל לְקַבֵּל עָלָיו עֹל תּוֹרָה כָּל אֶחָד כְּפִי עֶרְכּוֹ, וּכְבָר הֶאֱרַכְנוּ בַּזֶה בַּעֲנִיּוּתֵנוּ בִּמְקוֹמוֹת אֲחֵרִים בס"ד.
(צִפֹּרֶן שָׁמִיר, סִימָן יג, סְעִיף רח)
<h3>חִדּוּשׁ עַל הַפָּרָשָׁה</h3>
<b>אֶת הַבְּרָכָה אֲשֶׁר תִּשְׁמְעוּ -</b> רַבֵּנוּ יַעֲקֹב בַּעַל הַטּוּרִים זַ"ל כָּתַב בְּפַּרְפְּרָאוֹתָיו "אֶת הַבְּרָכָה אֲשֶׁר תִּשְׁמְעוּ" סוֹפֵי תֵּבוֹת "תּוֹרָה". עַיֵּן שָׁם. וְאֶפְשָׁר רֶמֶז שֶׁאִם תִּרְצֶה לְקַיֵּם הַמִּצְוֹת, תַּעֲמֹל בַּתּוֹרָה, כִּי הַתּוֹרָה מְבַטֶּלֶת הַיֵּצֶר הָרַע, וְאָז תְּקַיְּמוּ הַמִּצְוֹת, וּכְמוֹ שֶׁתִּקְּנוּ אַנְשֵׁי כְּנֶסֶת הַגְּדוֹלָה: הֲשִׁיבֵנוּ אָבִינוּ לְתוֹרָתֶךָ, וְקָרְבֵנוּ מַלְכֵּנוּ לַעֲבוֹדָתֶךָ. וַהֲרֵי הוּא כַּמְבוֹאָר.
(נַחַל קְדוּמִים)
<h2>יוֹם ג'</h2>
<h3>הֲלָכוֹת</h3>
א. מִי שֶׁזָּכָה בְּאֵיזֶה כָּבוֹד אוֹ מִצְוָה בק"ק, אֵין מַעֲבִירִין אוֹתָהּ הֵימֶנּוּ, אִם לֹא שֶׁיֵּשׁ טַעֲנָה נֶגְדּוֹ, וַאֲפִלּוּ בְּדָבָר דְּמִזְמַן לִזְמַן קָאָתִי, אֶלָּא אִם כֵּן נִתְבָּרֵר שֶׁמָּחַל וְנִתְיָאֵשׁ. אֲפִלּוּ אִם הַמַּחֲזִיק עַם הָאָרֶץ, אֵין מְסַלְּקִין אוֹתוֹ כְּדֵי שֶׁיִּזְכֶּה ת"ח.
(לְדָוִד אֱמֶת סִימָן ב אוֹת יג)
ב. אֵין יְרוּשָׁה בְּמִצְוֹת כְּשֶׁהֶחֱזִיק בְּחִנָּם, אֲבָל אִם קְנָאָה בְּמָעוֹת לִזְמַן, זוֹכִים בָּהּ יוֹרְשָׁיו.
(שָׁם)
<h3>מוּסָר</h3>
מְאֹד יִכָּנַע הָאָדָם לְהִתְבּוֹנֵן בְּמָה שֶׁפֵּרֵשׁ מוֹהֲרַ"ם קוֹרְדּוֹבֵירוֹ בְּי"ג מִדּוֹת בְּסֵפֶר "תֹּמֶר דְּבוֹרָה" (פֶּרֶק א'), וּבְקִצּוּר נַזְכִּיר פֹּה רֵישׁ מִלִּין ב' גַּרְגְּרִים, מִי אֵל, חֶסֶד, כְּמוֹ שֶׁאָמַר הַכָּתוּב (תְּהִלִּים נב, ג) "חֶסֶד אֵל כָּל הַיּוֹם", וְגַם אֵל לְשׁוֹן תֹּקֶף וְחֹזֶק, כְּמוֹ (יְחֶזְקֵאל יז, יג) "וְאֶת אֵלֵי הָאָרֶץ לָקַח", וְיָדוּעַ כִּי אֵין שׁוּם דָּבָר נִסְתָּר מְהַשְׁגָּחָתוֹ, וְעוֹד אֵין רֶגַע שֶׁלֹּא יִהְיֶה הָאָדָם נִזּוֹן וּמִתְקַיֵּם מִכֹּחַ עֶלְיוֹן הַמַּשְׁפִּיעַ עָלָיו, וַהֲרֵי תִּמְצָא שֶׁלֹּא חָטָא אָדָם כְּנֶגְדּוֹ שֶׁלֹּא יְהֵא הוּא יִתְבָּרַךְ כִּבְיָכוֹל בְּאוֹתוֹ רֶגַע מַשְׁפִּיעַ לוֹ חַיִּים לִחְיוֹת וְלָנוּעַ אֵבָרָיו, וְעִם הֱיוֹת שֶׁהָאָדָם חוֹטֵא בַּכֹּחַ הַהוּא הַמַּשְׁפִּיעוֹ, לֹא מְנָעוֹ מִמֶּנּוּ כְּלָל, אֶלָּא סוֹבֵל כִּבְיָכוֹל עֶלְבּוֹן כָּזֶה, שֶׁיִּהְיֶה מַשְׁפִּיעַ בּוֹ כֹּחוֹ וּתְנוּעַת אֵבָרָיו, וְהָאָדָם מוֹצִיא כֹּחוֹ וּתְנוּעַת אֵבָרָיו בְּעֵת וָרֶגַע שֶׁהוּא נִשְׁפָּע מֵה' לַּעֲבֹד תּוֹרָתוֹ וּמִצְוֹתָיו, וּבְכֹחוֹ הָיָה לֶאֱסֹף שִׁפְעוֹ וְלִפְסֹק חִיּוּתוֹ בְּאוֹתוֹ רֶגַע וְהָיָה מֵת, וְהוּא סוֹבֵל כִּבְיָכוֹל. וְזֶהוּ שֶׁאָמַר "מִי אֵל כָּמוֹךָ" תַּקִּיף וּבַעַל הַיְכֹלֶת, וְעִם כָּל זֶה מִי אֵל רַב חֶסֶד לְהַשְׁפִּיעַ חַיִּים בְּרֶגַע שֶׁהָאָדָם חוֹטֵא. וְכַמָּה יִזְדַּעְזֵעַ הַבַּעַל נֶפֶשׁ בְּקָל זִיע סַגִּיא <b>[בְּקוֹל רַעַשׁ גָּדוֹל]</b> לַחֲשֹׁב בָּזֶה, כִּי יֹאמַר, אֵיךְ יִשְׁתַּמֵּשׁ בַּשֶּׁפַע וְחַיּוּת הַמַּשְׁפִּיעַ לוֹ הַבּוֹרֵא יִתְבָּרַךְ, לַחֲטֹא בּוֹ, וְלָנוּעַ אֵיבָרָיו לַעֲשׂוֹת רְצוֹן יִצְרוֹ שֶׁלֹּא כִּרְצוֹן יוֹצְרוֹ, וְכָזֹאת וְכָזֹאת אֵיךְ יִשְׁתַּמֵּשׁ בְּכֹחַ הדברי <b>[בְּכֹחַ הַדִּבּוּר]</b> אֲשֶׁר נָתַן לוֹ יִתְבָּרַךְ, לְדַבֵּר לָשׁוֹן הָרַע וְכֹל דְּבַר אִסּוּר, וְיִשְׁתַּמֵּשׁ בְּמַתָּנָה גְּדוֹלָה שֶׁנָּתַן לוֹ יִתְבָּרַךְ וְהִבְדִּילוֹ מֵהַבְּהֵמוֹת, לְהַכְעִיסוֹ חַ"ו בָּהּ בִּדְּבָרָיו הָאֲסוּרִים, וְכֹל פֶּה דִּבֵּר דְּבָרִים רָעִים וְחַטָּאִים, אוֹי וַאֲבוֹי. וּכְבָר הֶאֱרַכְנוּ בַּזֶה בַּדְרוּשִׁים בס"ד, וְשָׁם הֵבֵאתִי אֲשֶׁר יִשָּׂא מְשָׁלוֹ הָרַב בִּינָה לְעִתִּים בְּעִנְיָן זֶה.
(צִפֹּרֶן שָׁמִיר, סִימָן יג, סְעִיף רט)
<h3>חִדּוּשׁ עַל הַפָּרָשָׁה</h3>
<b>וְנָתַן לְךָ רַחֲמִים וְרִחַמְךָ וְהִרְבֶּךָ כַּאֲשֶׁר נִשְׁבַּע לַאֲבֹתֶיךָ -</b> אֶפְשָׁר לִרְמֹז בְּדִין דְּהָאוֹמֵר לְאִשָּׁה תֵּן לִי מָנֶה וְאֶתְקַדֵּשׁ אֲנִי לָךְ, מְקוּדֶּשֶׁת אִם הוּא אָדָם חָשׁוּב, דִּלְקִיחַת אָדָם חָשׁוּב שְׁמָהּ נְתִינָה, וְעַל אַחַת כַּמָּה וְכַמָּה נוֹתֵן צְדָקָה דְּהָוֵי כְּמוֹ שֶׁנּוֹתֵן כִּבְיָכוֹל לְגָבוֹהַּ, וְחַשִּׁיב כְּאִלּוּ ה' נוֹתֵן לוֹ. וְאֶפְשָׁר שֶׁזֶּה רֶמֶז "וְנָתַן לְךָ", שֶׁהוּא יִתְבָּרַךְ נוֹתֵן לְךָ הָ"רַחֲמִים" שֶׁאַתָּה מְרַחֵם עַל הֶעָנִי, חֲשׁוּבָה נְתִינָה, וְעִם כָּל זֶה גָּבְרוּ רַחֲמָיו יִתְבָּרַךְ "וְרִחַמְךָ וְהִרְבֶּךָ".
(כִּסֵּא דָוִד בְּהַשְׁמָטוֹת)
<h2>יוֹם ד'</h2>
<h3>הֲלָכוֹת</h3>
א. מִי שֶׁבְּיָדוֹ מִנּוּי אוֹ מִצְוָה, וְהִשְׁלִיכָהּ אַחֲרֵי גֵּווֹ, קַנְסִינָן לֵיה שֶׁלֹּא יַחֲזֹר לָהּ.
(לְדָוִד אֱמֶת סִימָן ב אוֹת טו)
ב. מַה שֶּׁנָּהֲגוּ אֵיזֶה בְּנֵי אָדָם בִּמְכִירַת הַמִּצְווֹת, שֶׁאִם אֶחָד רוֹצֶה לִקְנוֹת אֵיזֶה מִצְוָה, כְּגוֹן שֶׁיֵּשׁ לוֹ חָתָן קְרוֹבוֹ, וְרוֹצֶה לְכַבְּדוֹ בְּמִצְוָה בְּיּוֹם חֲתוּנָתוֹ, אוֹ אִם בַּעַל אִשָּׁה מְעוּבֶּרֶת בְּחֹדֶּשׁ ט', וְרוֹצֶה לִקְנוֹת פְּתִיחַת הַהֵיכָל, אוֹ אִם יוֹם פְּטִירַת אָבִיו אוֹ אִמּוֹ, וְעַתָּה מִקָּרוֹב אָדָם חָשׁוּב וִירֵא שָׁמַיִם נַפְשׁוֹ אִוְתָה לְהַעֲלוֹת בְּדָמִים הַמִּצְווֹת, כְּדֵי שֶׁמִּי שֶׁצָּרִיךְ לְאוֹתָהּ מִצְוָה יוֹסִיף, וְעָשָׂה תְּנַאי עִם גִּזְבָּר הַקָּהָל שֶׁאִם לִפְעָמִים יוֹסִיף עַל הַמִּצְוָה, וְזֶה שֶׁהִתְחִיל לִקְנוֹת הַמִּצְוָה חָדַל מִלְּהוֹסִיף, תִּשָּׁאֵר לוֹ הַמִּצְוָה וְיִפְרַע הַחֵצִי מִמָּה שֶׁהִתְנַדֵּב, הִנֵּה עִנְיָן זֶה עִקָּרוֹ מִרְמָה וְתַחְבּוּלָה, א' שֶׁהוּא עָשָׂה עַוְלָה לְזֶה שֶׁרוֹצֶה לִקְנוֹת הַמִּצְוָה. ב' כָּזָב יְדַבֵּר שֶׁאֵין לוֹ חֵפֶץ הַמִּצְוָה, ג' יֵשׁ גְּנֵיבַת דַּעַת וְשֶׁקֶר, דְּאִם יִשָּׁאֵר הַמִּצְוָה עָלָיו הוּא פּוֹרֵעַ רַק הַחֵצִי. ד' הוּא בִּכְלָל "וּפָקַדְתִּי עַל כָּל לוֹחֲצָיו". וְאִם בַּעַל נֶפֶשׁ הוּא, יִפְרֹשׁ מִזֶּה וִיקַבֵּל שָׂכָר עַל הַפְּרִישָׁה.
(שׁוּ"ת יוֹסֵף אֹמֶץ סִימָן נז)
<h3>מוּסָר</h3>
מָסֹרֶת הִיא (עַיֵּן רֵאשִׁית חָכְמָה שַׁעַר הַקְּדֻשָּׁה פי"ז) שֶׁהַמְגַלֶּה סוֹדוֹת הַתּוֹרָה לְשֶׁאֵינָם הֲגוּנִים, בָּא לִידֵי קֶרִי, וְאַסְמְכוּהּ אַקְרָא (תְּהִלִּים כה, יד) "סוֹד ה' לִירֵאָיו וּבְרִיתוֹ לְהוֹדִיעָם" (עַיֵּן זֹהַר ח"ג רטז ע"ב רמד.). מָסֹרֶת הִיא שֶׁהָרוֹאֶה קֶרִי וְטוֹבֵל בַּיּוֹם הַהוּא דַּוְקָא וּמִתְוַּדֶּה כָּרָאוּי, נִמְחָה הַמַּזִּיק שֶׁל קֶרִי.
(צִפֹּרֶן שָׁמִיר, סִימָן ז, סְעִיף קג)
<h3>חִדּוּשׁ עַל הַפָּרָשָׁה</h3>
<b>נָתוֹן תִּתֵּן לוֹ -</b> אֶפְשָׁר לוֹמַר שֶׁמּוּסָר גָּדוֹל רָמוּז, כִּי הֵן הָאָדָם הֶעָשִׁיר בְּעוֹשְרוֹ נוֹתֵן וּמְפַזֵּר מָמוֹן בְּתַּעֲנוּגֵי הָעוֹלָם הַזֶּה מִשְׁתָּאוֹת וְטִיּוּלִים וּמַלְבּוּשִׁים, וְזֶה מְפַזֵּר בְּשִׂמְחָה וּבְטוּב לֵב. וּכְשֶׁיָּבֹא הֶעָנִי לִשְׁאֹל, שָׁכְנָה עָלָיו עֲנָנָה וּמִשְׁתַּנוֹת פָּנָיו, וְסוֹף דָּבָר לִפְעָמִים מְשַׁלְחוֹ רֵיקָם. וְזֶה שֶׁאָמַר "נָתוֹן", מֵאַחַר דְּיֵשׁ נְתִינָה בְּעִנְיְנֵי הַגּוּף מֵהֶבֶל יִמְעַט, "תִּתֵּן לוֹ", לֹא תְּהֵא כֹּהֶנֶת כְּפּוּנְדָקִית, "וְלֹא יֵרַע לְבָבְךָ בְּתִתְּךָ לוֹ" וְתִהְיֶה מַר וְנֶאֱנַח, "כִּי בִּגְלַל הַדָּבָר הַזֶּה יְבָרֶכְךָ" וכו'.
(פְּנֵי דָוִד)
<h2>יוֹם ה'</h2>
<h3>הֲלָכוֹת</h3>
א. כְּשֶׁהַסֵּפֶר תּוֹרָה בָּאָרוֹן וְהָאָרוֹן פָּתוּחַ, אֵין חִיּוּב לַעֲמוֹד, וְיֵשׁ נוֹהֲגִים לַעֲמוֹד כְּשֶׁהָאָרוֹן פָּתוּחַ.
(לְדָוִד אֱמֶת סִימָן ג אוֹת ז)
ב. הָעָם אֲשֶׁר בַּחֲצַר בֵּית הַכְּנֶסֶת אוֹ בַּעֲזָרָה בִּשְׁאָר הַתְּפִלָה, יָבוֹאוּ לִרְאוֹת הוֹצָאַת סֵפֶר תּוֹרָה וְהַכְנָסָתוֹ.
(שָׁם אוֹת א)
<h3>מוּסָר</h3>
"נוֹשֵׂא עֲוֹן", זֶה עִנְיָן גָּדוֹל עַל הַקֹּדֶם, שֶׁאֵין עֲבֵרָה שֶׁיַּעֲשֶׂה הָאָדָם שֶׁלֹּא יִבָּרֵא מַשְׁחִית, כְּמוֹ שֶׁאָמְרוּ רַבּוֹתֵינוּ (אָבוֹת פ"ד מי"א): עָשָׂה עֲבֵרָה אַחַת קָנָה לוֹ קַטֵיגוֹר אֶחָד, וְאוֹתוֹ קַטֵיגוֹר עוֹמֵד לִפְנֵי הָקָּבָּ"ה וְאוֹמֵר פְּלוֹנִי עֲשָׂאֲנִי. וְאֵין לְךָ בְּרִיָּה שֶׁתִּתְקַיֵּם בָּעוֹלָם אֶלָּא בְּשִׁפְעוֹ שֶׁל הָקָּבָּ"ה, וְהַמַּשְׁחִית עוֹמֵד לְפָנָיו, וּבְמָה יִתְקַיֵּם, וְהַדִּין נוֹתֵן שֶׁיֹּאמַר הָקָּבָּ"ה אֵינִי זָן מַשְׁחִיתִים אֲשֶׁר עָשׂוּ לְהַכְעִיסֵנִי, יֵלֵךְ אֵצֶל מִי שֶׁעֲשָׂאוֹ וְיִתְפַּרְנֵס מִמֶּנּוּ, וְהָיָה הַמַּשְׁחִית תֵּכֶף נוֹטֵל נִשְׁמָתוֹ. וְכִבְיָכוֹל אֵין הָקָּבָּ"ה עוֹשֶׂה כֵּן, אֶלָּא נוֹשֵׂא עֲוֹן וְסוֹבֵל אוֹתוֹ, וּכְמוֹ שֶׁהוּא זָן אֶת הָעוֹלָם כֻּלּוֹ, זָן וּמְפַרְנֵס הַמַּשְׁחִית הַהוּא, וּמַאֲרִיךְ אַפּוֹ אוּלַי יָשׁוּב הַחוֹטֵא, וּבִתְשׁוּבָתוֹ וְסִיגוּפָיו יְבֻטַּל הַמַּשְׁחִית. וְהוּא דָּבָר הַמַּבְהִיל הָרַעְיוֹן לְמִי שֶׁיֵּשׁ לוֹ לֵב, שֶׁהַחוֹטֵא מַזְקִיק לוֹ יִתְבָּרַךְ כִּבְיָכוֹל לָזוּן הַמַּשְׁחִית אֲשֶׁר נַעֲשָׂה לְהַכְעִיסוֹ, וְלֹא יִסְבְּלֵהוּ הַשֵׂכֶל כַּמָּה מֵהַגְנוּת וְהַשְּׁטוּת לַחוֹטֵא. וּבֶאֱמֶת אִם יַעֲמִיק הָאָדָם בְּזֶה, קִטְרֵי חַרְצֵהּ מִשְׁתָּרַיִן (דָּנִיּאֵל ה, ו, פֵּרֵשׁ רש"י אֵזוֹר חֲלָצָיו נִפְתַח, מֵחֲמַת הַיִּרְאָה), וְאַחֲזָה רְעָדָה עַצְמוֹתָיו עַד הֵיכָן מַגִּיעַ סִכְלוּתוֹ וּפְתִיוּתוֹ לְהִתְפַּתּוֹת מִיִּצְרוֹ. וְאַתָּה תֶּחֱזֶה לְהָרַב ז"ל הִפְלִיא עֵצָה בַּסֵּפֶר הַקָּדוֹשׁ, וְאַשְׁרֵי אָדָם שׁוֹמֵעַ לִפְקֹד עַל דַּלְתוֹתָיו.
(צִפֹּרֶן שָׁמִיר, סִימָן יג, סְעִיף רי)
<h3>חִדּוּשׁ עַל הַפָּרָשָׁה</h3>
<b>וְלֹא יֵרַע לְבָבְךָ בְּתִתְּךָ לוֹ כִּי בִּגְלַל הַדָּבָר הַזֶּה יְבָרֶכְךָ ה' אֱלֹהֶיךָ בְּכָל מַעֲשֶׂךָ וּבְכֹל מִשְׁלַח יָדֶךָ -</b> "וְלֹא יֵרַע לְבָבְךָ" שֶׁרָאִיתָ אֵיזֶה אֲנָשִׁים שֶׁעָשׂוּ צְדָקָה וְהָלְכוּ לַטִּמְיוֹן, כִּי הָאֱמֶת "כִּי בִּגְלַל הַדָּבָר הַזֶּה יְבָרֶכְךָ", וְטַעַם יֵשׁ לְאוֹתָם שֶׁרָאִיתָ, שֶׁהָיָה (פַּרְנָסָתָם) בְּעֹשֶׁק.
(חַדְרֵי בָּטֶן)
<h2>יוֹם ו'</h2>
<h3>הֲלָכוֹת</h3>
א. הַמּוֹצִיא סֵפֶר תּוֹרָה, נֹטֵּל בְּיָמִין וְנוֹתְנוֹ לִמְקַבְּלוֹ בְּיָמִין, וַיַּעֲלֵהוּ לַתֵּבָה בְּיָמִין, וְיִתְּנוּ לְשַׁ"ץ בְּיָמִין, וּמְקַבְּלוֹ בְּיָמִין. וְהַמּוֹלִיךְ סֵפֶר תּוֹרָה, מְחַבְּקוֹ בִּזְרוֹעַ יְמִינוֹ בְּחֵיקוֹ שֶׁהוּא אֶמְצַע הַגּוּף כְּנֶגֶד לִבּוֹ.
(לְדָוִד אֱמֶת סִימָן ג אוֹת ב)
ב. בְּיוֹם שֶׁיֵּשׁ ב' סִפְרֵי תּוֹרָה, נַהֲגוּ לְהוֹצִיא שְׁנֵיהֶם כְּאֶחָד. וְאִם שָׁכְחוּ וְהוֹצִיאוּ הָאֶחָד וְנִזְכְּרוּ בְּעוֹדָם קוֹרִין בְּסֵדֶר הַיּוֹם, אֵין לְהוֹצִיא סֵפֶר שֵׁנִי עַד גְּמַר קְרִיאַת סֵדֶר הַיּוֹם.
(שָׁם סִימָן ד' אוֹת ח')
<h3>מוּסָר</h3>
הֲגַם הֲלוֹם אָמְרוּ רַבּוֹתֵינוּ זִכְרוֹנָם לִבְרָכָה, וְהֵבִיאוֹ מהרח"ו זַצַ"ל בְּסֵפֶר דֶּרֶךְ חַיִּים כ"י, כְּשֶׁנִּפְטַר הָאָדָם, הַמַּלְאָכִים הַמְּלָוִים הַנְּשָׁמָה מַנִּיחִין אוֹתָהּ בְּמָקוֹם שֶׁיֵּשׁ ל"ב אֶלֶף רְבָבוֹת נְתִיבוֹת, וְכֻלָּם נִקְרָאִים מוֹקְשֵׁי מָוֶת דַּרְכֵי שְׁאוֹל, וּבְכֹל נָתִיב אֵשׁ אָכְלָה, וְיֵשׁ שָׁם מַזִּיק כִּדְמוּת כֶּלֶב, וּכְשֶׁהַנֶּפֶשׁ רוֹצָה לְהִכָּנֵס לְאֵיזֶה נָתִיב, הַכֶּלֶב צוֹעֵק, וּמַלְאָכֵי חַבָּלָה וְהַמַּזִיקִין בָּאִין וְתוֹפְסִין הַנֶּפֶשׁ וְקוֹלְעִין אוֹתָהּ לַגֵּהִנָּם, וְדָוִד הַמֶּלֶךְ עָלָיו הַשָּׁלוֹם אָמַר עַל זֶה (תְּהִלִּים כב, כא) "הַצִּילָה מֵחֶרֶב נַפְשִׁי מִיַּד כֶּלֶב יְחִידָתִי". וּבֵין אוֹתָם הַדְּרָכִים, יֵשׁ דֶּרֶךְ אֶחָד שֶׁשְּׁמוֹ "אֹרַח חַיִּים", שֶׁנֶּאֱמַר (מִשְׁלֵי טו, כד) "אֹרַח חַיִּים לְמַעְלָה לְמַשְׂכִּיל", וְהוּא חֹשֶׁךְ בִּתְחִילָתוֹ וְאַחַר כָּךְ כֻּלּוֹ אוֹר, שֶׁנֶּאֱמַר (שָׁם ד, יח) "וְאֹרַח צַדִּיקִים כְּאוֹר נֹגַהּ הוֹלֵךְ וָאוֹר עַד נְכוֹן הַיּוֹם", וְכֹל שְׁאָר נְתִיבוֹת חוּץ מִזֶּה תְּחִילָתָן וְסוֹפָן אֵשׁ אוֹכְלָה וְחֹשֶׁךְ וַאֲפֵלָה, וְכֻלָּם הוֹלְכִים עַד גֵּהִנָּם. עכ"ל. וּכְשֶׁיְּצַיֵּר הָאָדָם בְּדַעְתּוֹ עִנְיָן זֶה, יִזְדַּעְזֵעַ וְיוּתַּשׁ כֹּחוֹ, וִימַהֵר לָשׁוּב לַה'.
(צִפֹּרֶן שָׁמִיר, סִימָן יג, סְעִיף ריב)
<h3>חִדּוּשׁ עַל הַפָּרָשָׁה</h3>
<b>וְשָׂמַחְתָּ בְּחַגֶּךָ -</b> פֵּרוּשׁ בַּעֲבוּר חַגֶּךָ, שֶׁתְכַוֵּון שֶׁהַשִּׂמְחָה הִיא לִכְבוֹד ה' שֶׁצִיוָנוּ לִשְׂמֹחַ בַּחַג, וְלֹא לַהֲנָאַת גוּפְךָ.
(נַחַל קְדוּמִים)