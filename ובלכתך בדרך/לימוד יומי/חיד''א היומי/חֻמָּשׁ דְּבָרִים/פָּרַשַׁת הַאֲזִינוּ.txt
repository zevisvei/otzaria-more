<h1>פָּרַשַׁת הַאֲזִינוּ</h1>

<h2>יוֹם א'</h2>
<h3>הֲלָכוֹת</h3>
א. כַּאֲרִי יָקוּם <b>[בְּיּוֹם כִּפּוּר]</b> וְיִלְמוֹד תְּהִלִּים. וְאִם חוֹשֵׁשׁ שֶׁכַּאֲשֶׁר יֹאמְרוּ הַקָּהָל קְרִיאַת שְׁמַע יַעֲבֹר זְמַנָּהּ, יֹאמְרֶנָּה בְּיָחִיד קֹדֶם שֶׁיַּתְחִיל הַזְּמִירוֹת בְּכַוָּנָה שְׁלֵימָה.
(מוֹרֶה בְּאֶצְבַּע, סִימָן ט, סְעִיף רעז)
ב. יִשְׁתַּדֵּל לִבְכּוֹת בִּקְרִיאַת סֵפֶר תּוֹרָה בְּפָרָשַׁת אַחֲרֵי מוֹת, וּלְהִצְטַעֵר עַל מִתַּת נָדָב וַאֲבִיהוּא, וְטוֹב לוֹ מְאֹד, כמ"ש בַּזֹהַר הַקָּדוֹשׁ (ח"ג נ"ז ע"ב).
(מוֹרֶה בְּאֶצְבַּע, סִימָן ט, סְעִיף רפ)
<h3>מוּסָר</h3>
יִתְאַמֵּץ בְּסֵדֶר עֲבוֹדָה לְהָבִין מַה שֶׁמּוֹצִיא מִפִּיו. וְיִכָּנַע מְאֹד שֶׁבַּעֲוֹנוֹתֵינוּ חָסַרְנוּ כֹּל.
(מוֹרֶה בְּאֶצְבַּע, סִימָן ט, סְעִיף רעט)
<h3>חִדּוּשׁ עַל הַפָּרָשָׁה</h3>
<b>הַאֲזִינוּ הַשָּׁמַיִם וַאֲדַבֵּרָה -</b> כָּתַב רַבֵּנוּ הָרוֹקַח בִּכְתִיבַת יָד: "הַאֲזִינוּ" גִּימַטְרִיָּא "הַחָכְמָה", "הַשָּׁמַיִם וַאֲדַבֵּרָה" גִּימַטְרִיָּא "תַּרְיָ"ג". עַד כָּאן לְשׁוֹנוֹ. וְאֶפְשָׁר בָּמֶה שֶׁאָמְרוּ בַּזֹּהַר הַקָּדֹשׁ סִימָנָא לְזִיווּגָא עִילָאָה "וְגַם אָמְנָה אֲחֹתִי בַת אָבִי וגו' וַתְּהִי לִי לְאִשָּׁה", וְזֶה רֶמֶז "הַאֲזִינוּ" הַחָכְמָה שֶׁיִּמָּשֵׁךְ לַ"שָּׁמַיִם", אָז "וַאֲדַבֵּרָה" לְשׁוֹן רַאֲוָה מְדַבֶּרֶת, וּמִשָּׁם נִמְשְׁכָה הַתּוֹרָה שֶׁבָּהּ תַּרְיָ"ג מִצְווֹת. וְאִם שָׁגִיתִי הָאֵל הַטּוֹב יְכַפֵּר בַּעֲדִי.
(נַחַל קְדוּמִים)
<h2>יוֹם ב'</h2>
<h3>הֲלָכוֹת</h3>
א. בִּתְפִלַּת מִנְחָה וּנְעִילָה בְּשַׁגַּם שֶׁתַּשׁ כֹּחוֹ מֵהַתַּעֲנִית וּמִכָּל הַצַּעַר הַגָּדוֹל שֶׁנִּצְטַעֵר עַל קִצּוּרוֹ בַּעֲבוֹדָתוֹ יִתְבָּרַךְ, יֶאֱזֹר חַיִל, כִּי הַשָּׁעָה דּוֹחֶקֶת. וְיִתְעוֹרֵר וְיִתְאַמֵּץ וְיִתְפַּלֵּל לַה' שֶׁיַּעְזְרֵהוּ עַל דְּבַר כְּבוֹד שְׁמוֹ, וְיִתֵּן לוֹ כֹּחַ לַעֲמוֹד עַל הַמִּשְׁמֶרֶת, וְלֹא יִמְנַע טוֹב לַהוֹלְכִים בְּתָמִים.
(מוֹרֶה בְּאֶצְבַּע, סִימָן ט, סְעִיף רפא)
ב. בִּתְפִלַּת עַרְבִית לֵיל מוֹצָאֵי יוֹם הַכִּפּוּרִים יִשְׁתַּדֵּל לְאוֹמְרָהּ כְּתִקְּנָהּ וְיִתְאַמֵּץ כִּי הֶהָמוֹן צוֹעֲקִים וְרָצִים. וְלָכֵן יִתְפַּלֵּל בְּסֵפֶר שֶׁלֹּא יַטְרִידוּהוּ.
(מוֹרֶה בְּאֶצְבַּע, סִימָן ט, סְעִיף רפב)
<h3>מוּסָר</h3>
כַּאֲשֶׁר יָבוֹא לוֹ הִתְעוֹרְרוּת עַל עִסְקֵי נַפְשׁוֹ וַעֲבוֹדַת ה', יַחֲזִיק בּוֹ תֵּכֶף וּמִיָּד, כִּי הַיֵּצֶר הָרַע מְקָרֵר חוּמוֹ וּמְבַקֵּשׁ לְהַטְרִידוֹ לָכֵן קָדָמַיהּ לִרְשִׁיעָא <b>[הַקְדֵם אֶת הָרָשָׁע]</b>, אִם רָחַשׁ לִבְּךָ דָּבָר טוֹב, תְּצַרְפֵהוּ לְמַעֲשֶׁה, וְיִתְבּוֹנֵן בְּמִדּוֹתָיו מִבּוּשָׁה וְרַחֲמָנוּת וְכַיּוֹצֵא, וְיַעֲרִיכֵם בְּעֵרֶךְ נַפְשׁוֹ וַעֲבוֹדַת ה', וְיֵבוֹשׁ מֵהַמֶּלֶךְ הָרוֹאֶה וְיוֹדֵעַ סִתְרֵי לִבּוֹ, וִירַחֵם עַל נַפְשׁוֹ וְעַל אָבִיו וְאִמּוֹ שֶׁלֹּא יִהְיֶה לָהֶם צַעַר בָּעוֹלָם הַבָּא בָּעֲבוּרוֹ. וּגְמִירֵי (יוֹמָא ל"ח ע"ב): הַבָּא לִיטָהֵר מְסַיְיעִין אוֹתוֹ, וְה' לֹא יִמְנַע טוֹב לַהוֹלְכִים בְּתָמִים, גַּם הוּא יוֹרֶה חָטָאִים בְּדֶרֶךְ חַיִּים.
(מוֹרֶה בְּאֶצְבַּע, סִימָן ט, סְעִיף שלא)
<h3>חִדּוּשׁ עַל הַפָּרָשָׁה</h3>
<b>יַעֲרֹף כַּמָּטָר לִקְחִי תִּזַּל כַּטַּל -</b> אֶפְשָׁר לְפָרֵשׁ בָּמֶה שֶׁפֵּרֵשׁ בְּסֵפֶר "זְקַן אַהֲרֹן" (דַּף צ"ט): "הוֹי כָּל צָמֵא לְכוּ לַמַּיִם", דְּנָקַט "הוֹי" דְּיֵשׁ טִיבוּתָא שֶׁהַתּוֹרָה כַּמַּיִם דְמוּכֶנֶת וּמְזֻמֶּנֶת לַכֹּל כַּמַּיִם, וּמִצַּד אַחֵר "הוֹי" וַאֲבוֹי שֶׁהִיא מְצוּיָה וּמוּכֶנֶת כַּמַּיִם וְאֵין עוֹסְקִים בָּהּ. עַיֵּן שָׁם. וְזֶה שֶׁאָמַר "יַעֲרֹף כַּמָּטָר לִקְחִי" שֶׁהַתּוֹרָה נִמְשְׁלָה לְמַיִם מָטָר שֶׁהוּא חַיִּים לָעוֹלָם, "תִּזַּל כַּטַּל" דְלָא מַעֲצָר, כֵּן הַתּוֹרָה מְצוּיָה. וּמִצַּד אַחֵר נָקַט "יַעֲרֹף" שֶׁהוּא לְשׁוֹן הֲרִיגָה, כְּמוֹ שֶׁאָמְרוּ פֶּרֶק קַמָּא תַּעֲנִיּוֹת, כְּלוֹמַר שֶׁמִּצַּד שֶׁנִּמְשְׁלָה לְמַיִם מָטָר וְטַל הַמְצוּיִים, יֵשׁ "הוֹי" וַהֲרִיגָה לְמִי שֶׁיָּכוֹל לַעֲסֹק וְאֵינוֹ עוֹסֵק, כֵּיוָן שֶׁהִיא מְצוּיָה כַּמַּיִם.
(פְּנֵי דָוִד)
<h2>יוֹם ג'</h2>
<h3>הֲלָכוֹת</h3>
א. בְּבוֹאוֹ לַבַּיִת <b>[בְּמוֹצָאֵי כִּפּוּר]</b>, יְבָרֵךְ בְּיָחִיד בִּרְכַּת הַלְבָנָה כַּהֹגֶן, כִּי הַצִּבּוּר הִנֵּה הִנָּם מְמַהֲרִים הַרְבֵּה. וְיוֹתֵר נָכוֹן לְבָרֵךְ בִּרְכַּת הַלְּבָנָה קֹדֶם יוֹם הַכִּפּוּרִים מִכַּמָּה טְעָמִים. וְשׁוּב יֹאכַל לָשֹׂבַע נַפְשׁוֹ בְּשִׂמְחָה רַבָּה וְהַבְטָחָה בְּרַחֲמָיו יִתְבָּרַךְ. וְקֹדֶם שֶׁיִּשָׁן יִלְמוֹד קְצָת. וְאַל יִשְׁכַּח אֲשֶׁר פָּצוּ שְׂפָתָיו וְלִבּוֹ שָׁוִין לָשׁוּב וְהִתְמַרְמֵר נַפְשׁוֹ עַל הֶעָבָר, וְלָכֵן יִכָּנֵס בְּכִי טוֹב לִישֹׁן מִתּוֹךְ דִּבְרֵי תּוֹרָה.
(מוֹרֶה בְּאֶצְבַּע, סִימָן ט, סְעִיף רפג-רפד)
ב. תֵּכֶף בְּאוֹר מוֹצָאֵי יוֹם הַכִּפּוּרִים טוֹב לְהִשְׁתַּדֵּל לַעֲשׂוֹת אֵיזֶה דָּבָר בַּסֻּכָּה, לְקַיֵּם "וַיָּשָׁב בַּיּוֹם הַהוּא עֵשָׂו לְדַרְכּוֹ שֵׂעִירָה וְיַעֲקֹב נָסַע סֻכֹּתָה" (בְּרֵאשִׁית לג, טז-יז). וְהֶחָכָם עֵינָיו בְּרֹאשׁוֹ לְהַזְמִין מֵעֶרֶב יוֹם הַכִּפּוּרִים אֵיזֶה דָּבָר, כְּדֵי לְהַתְחִיל בְּאוֹר מוֹצָאֵי יוֹם הַכִּפּוּרִים בְּתִקּוּן הַסֻּכָּה.
(מוֹרֶה בְּאֶצְבַּע, סִימָן ט, סְעִיף רפה)
<h3>מוּסָר</h3>
וַאֲנִי שָׁמַעְתִּי מִפִּי מַגִּידֵי אֱמֶת שֶׁבִּזְּמַן הָרַב הַגָּדוֹל קָדוֹשׁ יֵאָמֵר לוֹ מְלוּמָד בְּנִסִים כמהר"ר יוֹסֵף קוּבּוֹ זַצַ"ל כְּשִׁבְתּוֹ עַל כִּסֵּא מַלְכוּתוֹ בְּשָׂלוֹנִיקוֹ, אִישׁ אֶחָד צָנוּעַ אָמְרוּ שֶׁהָיָה לוֹ מַגִּיד וּמְגַלֶּה רָזִּין, וְהָלְכוּ אֶצְלוֹ מִגְּדוֹלֵי יִשְׂרָאֵל רַבָּנֵי הָעִיר, הֵמָּה רָאוּ כֵּן תָּמָהוּ שֶׁהָיָה אוֹמֵר סוֹדוֹת וְנִסְתָּרוֹת, וְהֵן קֶדֶם לֹא הָוָה בָּר הַכִי כְּלָל <b>[וְקֹדֶם לָכֵן לֹא הָיָה בְּדַרְגָּה זוֹ כְּלָל]</b>. וְהִגִּיעַ הַשְּׁמוּעָה לְהָרַב הַגָּדוֹל הנז' מִפּוּם רַבָּנָן, וְכֹה עָנָם צְאוּ וּרְאוּ כֵּיצַד אִישׁ זֶה מִתְנַהֵג בָּאֲכִילָה וּשְׁתִיָּה, וֶהֱשִׁיבוּהוּ יָדַעְנוּ שֶׁהוּא אוֹכֵל הַרְבֵּה יוֹתֵר מִשְּׁאָר בְּנֵי אָדָם, וְהֵשִׁיב הָרַב הַגָּדוֹל הנז' אִם כֵּן אֵין צָרִיךְ בְּדִיקָה וְחִפּוּשׁ, פּוּמֵיהּ מַחְכִּים עִלוֹהִי כִּי מֵהַסִטְרָא אַחֲרָא, דְּהַקְדוּשָה אֵינוֹ שׁוֹרָה בְּאָדָם שֶׁאוֹכֵל הַרְבֵּה, וַאֲנִי גּוֹזֵר שֶׁשּׁוּם אֶחָד לֹא יֵלֵךְ אֶצְלוֹ, וְכָךְ הָיָה דְּפָּרְשׁוּ מִמֶּנּוּ וְנִתְגַּלָה דְהָיָה מֵהַסִטְרָא אַחֲרָא.
(שִׂמְחַת הָרֶגֶל לִמּוּד ג' ד"ה מַצָּה)
<h3>חִדּוּשׁ עַל הַפָּרָשָׁה</h3>
<b>כִּי שֵׁם ה' אֶקְרָא הָבוּ גֹדֶל לֵאלֹהֵינוּ -</b> פֵּרֵשׁ רַבֵּנוּ מהרח"ו זַצַ"ל בִּדְרָשׁוֹתָיו כְּתִיבַת יָד: "כִּי שֵׁם ה' אֶקְרָא", שֶׁאֲנִי מַזְכִּיר שֵׁם אֲדֹנָי, אַתֶּם "הָבוּ גֹדֶל לֵאלֹהֵינוּ", שֶׁתֹּאמְרוּ בָּרוּך הוּא לְשֵׁם הֲוָיָה, וּבָרוּך שְׁמוֹ לְשֵׁם אֲדֹנָי. עַד כָּאן דְּבָרָיו.
(נַחַל קְדוּמִים)
<h2>יוֹם ד'</h2>
<h3>הֲלָכוֹת</h3>
א. <b>[יוֹם אַחֲרֵי כִּפּוּר]</b> הַבֹּקֶר אוֹר, יָקוּם לְהִתְפַּלֵּל, וְיַשְׁכִּים לְבֵית הַכְּנֶסֶת וְיִתְפַּלֵּל כַּהֹגֶן, וְזֶה כָּל פְּרִי לְהַרְאוֹת בְּכֹל עִנְיְנֵי הָעֲבוֹדָה בַּתּוֹרָה וּתְפִלָּה וַעֲנָוָה וּצְדָקָה וְכַיּוֹצֵא בְּמוֹצָאֵי יוֹם הַכִּפּוּרִים, שֶׁהוּא מַסְכִּים הוֹלֵךְ עִם אֲשֶׁר עָשָׂה בַּעֲשֶׂרֶת יְמֵי תְּשׁוּבָה וְאֶתְמוֹל בְּיוֹם הַכִּפּוּרִים, וְדַעְתּוֹ לְקַיֵּם כָּל יְמֵי חֶלְדּוֹ, וְה' עֶזְרוֹ וּמָגִינוֹ.
(מוֹרֶה בְּאֶצְבַּע, סִימָן ט, סְעִיף רפו)
ב. יִשְׁתַּדֵּל לִקְנוֹת ד' מִנִּין וְאֶתְרוֹג מְשֻׁבָּח, וְלִפְרוֹעַ קֹדֶם הֶחָג, לָצֵאת יְדֵי חוֹבָתוֹ אַלִיבָּא דְּכוּלֵי עַלְמָא, שֶׁיִּקְנֶה ד' מִנִּין בְּקִנְיָן דְּאוֹרַיְיתָא.
(כַּף אַחַת, סִימָן כד, סְעִיף ג)
<h3>מוּסָר</h3>
אַחַר תְּפִלָּה <b>[שֶׁל מָחֳרָת כִּפּוּר]</b>, יְבַקֵּשׁ ד' מִנִּין, וְלֹא לָחוּשׁ בְּמַעֵי"ה <b>[בְּכַסְפּוֹ]</b> כְּדֵי שֶׁיִּהְיֶה לוֹ לוּלָב וְאֶתְרוֹג יָפִים וּמְהֻדָּרִים. וְגַם אֶל הַסֻּכָּה יָשִׁית עֵינָיו לְתַקְּנָהּ כַּהֹגֶן. וְיָשִׂים אֶל לִבּוֹ כִּי הֲלֹא לִקְנוֹת תַּכְשִׁיטִין וּבְגָדִים לְבֵיתוֹ יוֹצִיא הַמָּעוֹת בְּשִׂמְחָה, וְיִשָּׂא קַל וְחֹמֶר לְהוֹצִיא מָעוֹת בְּשִׂמְחָה רַבָּה לִהְיוֹת לוֹ אֶתְרוֹג מְהוּדָר וְסֻכָּה נָאָה. וּמָה יַעֲנֶה אִם יִהְיֶה צִיקָנִי לִדְבָר מִצְוָה שֶׁלֹּא לָתֵת לַה' מִמָּה שֶׁנָּתַן לוֹ, הֲלֹא יֵבוֹשׁ וְיִכָּלֵם וְיִהְיֶה חֶרְפַּת נָבָל.
(מוֹרֶה בְּאֶצְבַּע, סִימָן ט, סְעִיף רפז)
<h3>חִדּוּשׁ עַל הַפָּרָשָׁה</h3>
<b>יַרְכִּבֵהוּ עַל בָּמֳתֵי אָרֶץ -</b> <b>[זֹאת כָּתַב רַבֵּנוּ עַל גְבִיר אֶחָד שֶׁיִּסֵּד כּוֹלֵל לְלִמּוּד, קְלוֹיְז בל"א, וְאָז הָיָה נִקְרָא "הֶסְגֵּר"]</b> הֵן בָּהּ רָמַז עַל הַגְּבִיר הַשַּׂר הַמַּשְׂכִּיל דּוֹרֵשׁ אֱלֹהִים אִישׁ חָ"י זַ"ל, "יַרְכִּבֵהוּ עַל בָּמֳתֵי אָרֶץ" חַיִּים כְּכָל צִדְקוֹתָיו, "וְיֹּאכַל תְּנוּבֹת שָׂדָי" הוּא הַתַּלְמוּד שֶׁנִּקְרָא "שָׂדֶה", מַה שֶּׁלּוֹמְדִים תָּמִיד בַּהֶסְגֵּר אֲשֶׁר יִסֵּד, וּמִזֶּה נִמְשַׁךְ לְזַרְעוֹ אֲשֶׁר מְמַלְּאִים מְקוֹמוֹ, "וַיֵּנִקֵהוּ דְבַשׁ" מֵחֲמַת הַתּוֹרָה שֶׁמַּרְבִּיצִים בַּהֶסְגֵּר וּמַשְׁפִּיעִים לְכָל תַּלְמִיד חָכָם, וְזֶה "מִסֶּלַע" מִשְׁנָה כְּמוֹ שֶׁאָמְרוּ זַ"ל (בַּיַּלְקוּט), תִּתְחַדֵּשׁ שָׁנָה מְתוּקָה בְּמִשְׁמַנֵּי מְדִינָה, "וְשֶׁמֶן" יָאִירוּ בְּשֶׁמֶן מְסִבַּת צִדְקָתָם, "מֵחַלְמִישׁ צוּר" הָעֲנִיִּים יְבֵשִׁים כַּחַלָּמִישׁ, וְיִתְּנֵם עֶלְיוֹן כְּשֶׁמֶן לְעֵלָא מִכָּל בִּרְכָתָא. כֵּן יְהִי רָצוֹן.
(כִּסֵּא דָּוִד דָּרוּשׁ כז)
<h2>יוֹם ה'</h2>
<h3>הֲלָכוֹת</h3>
א. עֶרֶב סֻכּוֹת, יִטְבֹּל בְּמִקְוֶה לְקַבֵּל שֶׁפַע מִשֵּׁם ע"ב קס"א גִּימַטְרִיָּא רג"ל. וְחַיָּב לְטַהֵר עַצְמוֹ בָּרֶגֶל (ר"ה ט"ז ע"ב).
(מוֹרֶה בְּאֶצְבַּע, סִימָן ט, סְעִיף רפח)
ב. אוֹר הַחַג הַקָּדוֹשׁ יֵלֵךְ לַסֻּכָּה. וִיצַוֶּה לְהָבִיא כִּסֵּא וּמְעִיל מְפֹאָר עַל גַּבָּהּ לְזֵכֶר ז' אוּשְׁפִּיזִין עִילָאִין קַדִישִׁין, מֵעֵין דֻּגְמָא שֶׁעוֹשִׂין בְּיוֹם הַמִּלָּה כִּסֵּא לְאֵלִיָהוּ הַנָּבִיא זָכוּר לַטּוֹב. וְכָתוּב בְּזֹהַר הַקָּדוֹשׁ דְּאִי לָא מְתַקְּנִין לֵיה כִּסֵּא לָא אַתִּי <b>[שֶׁאִם לֹא מְתַקְּנִים לוֹ כִּסֵּא אֵינוֹ בָּא]</b>. זֹאת הָיְתָה לְהַחֲרֵדִים לִדְבָר ה' לְהַזְמִין כִּסֵּא לְז' אוּשְׁפִּיזִין עִילָאִין קַדִישִׁין. וְכֹל לַיְלָה יֹאמַר בְּפֶה צַח בַּסֻּכָּה "עוּלוּ אוּשְׁפִּיזִין" וכו'. וִיקַדֵּשׁ וִיכַוֵּין בְּבִרְכַּת שֶׁהֱחֶיָינוּ לִפְטוֹר גַּם מִצְוַת סֻכָּה.
(מוֹרֶה בְּאֶצְבַּע, סִימָן ט, סְעִיף רפט)
<h3>מוּסָר</h3>
יִשְׁתַּדֵּל בַּסֻּכָּה בְּעַצְמוֹ, וְעַל כָּל פָּנִים מוּטָב שֶׁיִּזָּהֵר שֶׁלֹּא תִּהְיֶה עֲשׂוּיָה עַל יְדֵי גּוֹי, וּבִפְרָט הַסְּכָךְ.
(כַּף אַחַת, סִימָן כד, סְעִיף ב)
<h3>חִדּוּשׁ עַל הַפָּרָשָׁה</h3>
<b>אֲנִי אָמִית וַאֲחַיֶּה מָחַצְתִּי וַאֲנִי אֶרְפָּא -</b> אֶפְשָׁר לוֹמַר בָּמֶה שֶׁאָמְרוּ זַ"ל שֶׁבִּתְּחִיַּת הַמֵּתִים מִי שֶׁהָלַךְ חִגֵּר בָּא חִגֵּר וכו', וְיָקוּמוּ בִּתְּחִיַּת הַמֵּתִים בְּמוּמָן כְּדֵי שֶׁכָּל רוֹאֵיהֶם יַכִּירוּם, וְאַחַר זֶה יִתְרַפְּאוּ. וְזֶה שֶׁאָמַר "אֲנִי אָמִית וַאֲחַיֶּה" בִּתְּחִיַּת הַמֵּתִים, וְאַחַר שֶׁיָּקוּמוּ בְּמוּמָן מָחַצְתִּי וַאֲנִי רוֹפְאָם.
(נְחַל קְדוּמִים)
<h2>יוֹם ו'</h2>
<h3>הֲלָכוֹת</h3>
א. יְכַוֵּין בְּאוֹר יוֹם טוֹב שֶׁל חַג <b>[סֻכּוֹת]</b> לֶאֱכֹל כַּזַּיִת בַּסֻּכָּה לְשֵׁם חוֹבָה. וְעַל כֵּן בִּכַזַּיִת הַמּוֹצִיא תֵּכֶף יְכַוֵּין לָצֵאת י"ח וּלְקַיֵּם מִצְוַת אֲכִילַת כַּזַּיִת בַּסֻּכָּה בַּלַּיְלָה הָרִאשׁוֹן, דְיַלְפִינָן ט"ו ט"ו מֵחַג הַמַּצּוֹת.
(מוֹרֶה בְּאֶצְבַּע, סִימָן ט, סְעִיף רצ)
ב. בַּבֹּקֶר יֶאֱגֹד הַלּוּלָב וְהַהֲדַס וְהָעֲרָבָה בְּעָלֵי לוּלָב שֶׁהֵכִין מֵעֶרֶב יוֹם טוֹב, כִּי בָּזֶה לֹא שַׁיָּךְ דִּין קְשִׁירָה. וִיבָרֵךְ בַּסֻּכָּה, וְיַעֲשֶׂה הַנִּעְנוּעִים דָּרוֹם, צָפוֹן, מִזְרָח, מַעְלָה, מַטָּה, מַעֲרָב. וְיֵלֵךְ לְבֵית הַכְּנֶסֶת שָׂשׂ וְשָׂמֵחַ בְּקִיּוּם מִצְווֹתָיו יִתְבָּרַךְ. וְיַעֲשֶׂה בְּהַלֵּל עוֹד ד' פְּעָמִים נִעְנוּעִים עַל דֶּרֶךְ שֶׁעָשָׂה בַּסֻּכָּה, בְּהֹדּוּ רִאשׁוֹן פַּעַם אַחַת, בְּאָנָּא ה' הוֹשִׁיעָה נָא שְׁתֵּי פְּעָמִים, וּבְהֹדּוּ אַחֲרוֹן פַּעַם אַחַת. וְטוֹב לַעֲשׂוֹת הַהוֹשַׁעְנוֹת תֵּכֶף כְּמִנְהָג אֶרֶץ יִשְׂרָאֵל תִּבָּנֶה וְתִכּוֹנֵן, כְּמוֹ שֶׁכָּתַב הָרַב הָמָגֵ"ן.
(מוֹרֶה בְּאֶצְבַּע, סִימָן ט, סְעִיף רצא-רצג)
<h3>מוּסָר</h3>
בִּימֵי הַחַג לֹא יָסִיר מוֹרָא שָׁמַיִם מֵעָלָיו, וְחַס וְשָׁלוֹם לִשְׂמֹחַ שִׂמְחָה שֶׁאֵינָהּ שֶׁל מִצְוָה, וְיִזְכֹּר כָּל אֲשֶׁר טָרַח בַּעֲשֶׂרֶת יְמֵי תְּשׁוּבָה, וְעוֹד כִּי יוֹם הוֹשַׁעְנָא רַבָּה לִקְרָאתוֹ וַעֲדַיִן הוּא בְּסָפֵק.
(מוֹרֶה בְּאֶצְבַּע, סִימָן ט, סְעִיף רצה)
<h3>חִדּוּשׁ עַל הַפָּרָשָׁה</h3>
<b>וּבַדָּבָר הַזֶּה תַּאֲרִיכוּ יָמִים -</b> לְפִי פְּשׁוּטוֹ אֶפְשָׁר לוֹמַר בְּמָה שֶׁאָמְרוּ פְּתַח פּוּמָךְ קַרִי כִּי הֵיכִי דְּתּוֹרִיךְ חַיֵּי, וּכְתִיב "כִּי חַיִּים הֵם לְמֹצְאֵיהֶם" לְמוֹצִיאָם בַּפֶּה, וְזֶה שֶׁאָמַר "וּבַדָּבָר הַזֶּה" אֲשֶׁר תְּדַבְּרוּ, "תַּאֲרִיכוּ יָמִים", דְּצָרִיךְ לְדַבֵּר בְּדִבְרֵי תּוֹרָה כַּמְדוּבָּר.
(פְּנֵי דָוִד)