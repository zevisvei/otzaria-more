<h1>פָּרַשַׁת כִּי תָּבוֹא</h1>

<h2>יוֹם א'</h2>
<h3>הֲלָכוֹת</h3>
א. מִי שֶׁהֵמִיר וְשָׁב בִּתְשׁוּבָה, מֻתָּר לַעֲלוֹת <b>[לַתּוֹרָה]</b>. הַגָּאוֹן מהר"ר צְבִי בִּתְשׁוּבוֹתָיו (סִימָן י"ג). נִרְאֶה דִלְהַעֲלוֹת לְסֵפֶר תּוֹרָה יֵשׁ לְהָקֵל, דְּבָּזֶה מִתְחַזֵּק הַשָּׁב בִּתְשׁוּבָתוֹ, וְנָחָה דַּעְתּוֹ בִּרְאוֹתוֹ דִּמְחַשְּׁבִין אוֹתוֹ כְּמוֹ שֶׁהָיָה מִקֹּדֶם, וְכֵן רָאוּי לַעֲשׂוֹת לְחַזֵּק לֵב הַשָּׁבִים בִּתְשׁוּבָה (מַרְאִית הָעַיִן לִיקוּטִים סִימָן י"א אוֹת י"ב). יֵשׁ מְקוֹמוֹת נוֹהֲגִים מֵרֹאשׁ חֹדֶשׁ אֱלוּל שֶׁאַחַר מִנְחָה, מַכְרִיז הַשַּׁמָּשׁ "שׁוּבוּ בָּנִים שׁוֹבָבִים" וּמִנְהָג יָפֶה הוּא.
(בִּרְכֵּי יוֹסֵף סִימָן תקפ"א אוֹת י)
ב. תַּקּוּן רַבָּנָן שֶׁיַּעֲלֶה לֵוִי לִקְרוֹת פָּרָשַׁת הָעֵגֶל, שֶׁאִם יִקְרָא יִשְׂרָאֵל, יִגְדַּל הַכְּאֵב אוֹ יִהְיֶה נִרְאֶה שֶׁהוּא לֹא חָטָא, וְחוּצְפָּא יִסְּגֵא, לָכֵן תִּקְנוּ דְהַלֵוִי יִקְרָא, דְּהַלְוִיִים לֹא חָטְאוּ בָּעֵגֶל, וְהַחַזָּן יַעַן הוּא קוֹרֵא כָּל הַפָּרָשָׁה אֵין לְהַקְפִּיד עָלָיו.
(שׁוּ"ת יוֹסֵף אֹמֶץ סִימָן מ"ז אוֹת ב)
<h3>מוּסָר</h3>
מְנוֹרָה, כָּתְבוּ גּוּרֵי הָאֲרִ"י זַצַ"ל, שֶׁכָּל עִנְיְנֶיהָ רֶמֶז לַתּוֹרָה. וְאֶפְשָׁר לִרְמֹז "מִקְשָׁה", שֶׁהַתּוֹרָה בָּאָה עַל יְדֵי יִסּוּרִין. "תֵּעֲשֶׂה" מֵאֵלֶיהָ, רֶמֶז שֶׁאֲפִלּוּ אָבִיו עַם הָאָרֶץ וְנִגְזַר עָלָיו שֶׁיִּהְיֶה טִפֵּשׁ, אִם יָגַע בַּתּוֹרָה יִזְכֶּה מֵאֵלָיו. "זָהָב טָהוֹר" שֶׁיִּהְיֶה תּוֹרָה לִשְׁמָהּ. "יְרֵכָהּ וְקָנָהּ גְּבִיעֶיהָ כַּפְתוֹרֶיהָ וּפְרָחֶיהָ" ה' מִינִים, כְּנֶגֶד פְּשָׁט רֶמֶז דְּרָשׁ סוֹד וְגִימַטְרִיָאוֹת. "מִמֶּנָּהּ יִהְיוּ" בְּהַקְדָמוֹת אֲמִתִּיּוֹת תּוֹרַת אֱמֶת. ו' קַנִּים יוֹצְאִים מִצִּדֶּיהָ - ג' וג' נֶגֶד שֵׁשֶׁת יְמֵי הַשָּׁבוּעַ. וְהַנֵּרוֹת - לְהָאִיר לוֹ וּלְיִשְׂרָאֵל מִקְּדֻשַׁת נִשְׁמָתוֹ עַל יְדֵי הַתּוֹרָה, וְכֻלָּם פּוֹנִים לַנֵּר הַאֶמְצָעִי ז' הָרוֹמֵז לְשַׁבָּת קֹדֶשׁ, וְגַם רֶמֶז לַמִּדּוֹת שֶׁיִּהְיוּ פּוֹנִים לַאֶמְצָעִי, דֶּרֶךְ מְמֻצָּע, כְּמוֹ שֶׁכָּתַב הַרַמְבַּ"ם (בִּשְׁמוֹנָה פְּרָקִים פ"ד). גְּבִיעִים כ"ב - לְתַקֵּן וּלְהָאִיר כ"ב אוֹתִיּוֹת. מְנוֹרַת הַמָּאוֹר - לְהָאִיר אוֹר הַתּוֹרָה וְנֵר מִצְוָה. כַּפְתּוֹרִים י"א - לְיַחֵד קוּדְשָׁא בְּרִיךְ הוּא וּשְׁכִינְתֵיהּ הָרוֹמְזִים לְו"ה שֶׁבְּשֵׁם הֲוָיָה הַכּוֹלֶלֶת (וְעַיֵּן עוֹד כִּסֵּא דָוִד דָּרוּשׁ ח'. נַחַל קְדוּמִים בְּהַעֲלוֹתְךָ).
(צִפֹּרֶן שָׁמִיר, סִימָן יג, סְעִיף ריח)
<h3>חִדּוּשׁ עַל הַפָּרָשָׁה</h3>
<b>וְלָקַחְתָּ מֵרֵאשִׁית כָּל פְּרִי הָאֲדָמָה -</b> אֶפְשָׁר לוֹמַר בַּמֶּה שֶׁכָּתַב הַרַמְבַּ"ם (פ"ג דְבִּכּוּרִים) דְּמִצְוָה מִן הַמֻּבְחָר לְהָבִיא כָּל מִין וָמִין בִּכְלִי בִּפְנֵי עַצְמוֹ, וְאִם הֵבִיא בִּכְלִי אֶחָד יָצָא. וְלָזֶה אָמַר "וְלָקַחְתָּ מֵרֵאשִׁית כָּל פְּרִי הָאֲדָמָה", כְּלוֹמַר לִפְעָמִים מִקְרֵי לְקִיחָה אַף שֶׁתִּתֵּן כָּל פְּרִי הָאֲדָמָה - "וְשַׂמְתָּ בַטֶּנֶא" - יִרְצֶה בִּכְלִי אֶחָד כָּל הַפֵּרוֹת וְהַבִּכּוּרִים בְּטֶנֶא בִּכְלִי אֶחָד, מִקְרֵי לְקִיחָה וְיָצָא יְדֵי חוֹבָתוֹ.
<h2>יוֹם ב'</h2>
<h3>הֲלָכוֹת</h3>
א. אֵין לֵוִי בְּבֵית הַכְּנֶסֶת, כֹּהֵן שֶׁקּוֹרֵא רִאשׁוֹן מְבָרֵךְ שֵׁנִית וְקוֹרֵא.
(לְדָוִד אֱמֶת סִימָן ה אוֹת טו)
ב. אִם אֵין לֵוִי בְּבֵית הַכְּנֶסֶת בְּיוֹם רֹאשׁ חֹדֶשׁ, כֹּהֵן קוֹרֵא פ"ב בִּמְקוֹם לֵוִי, וְאֵין לָחוּשׁ דִּמְבָרֵךְ עַל מַה שֶּׁכְּבָר קָרָא.
(לְדָוִד אֱמֶת סִימָן ו אוֹת סח)
<h3>מוּסָר</h3>
אָרוֹן - רֶמֶז שֶׁיִּהְיֶה דְרוּפתְּקָא דְּאוֹרַיְיתָא <b>[עָמֵל בַּתּוֹרָה]</b>. חצ"ר תְּבוּנוֹת כְּרָכַא דְּכֹלָא בֵּהּ, שְׁמַּעְתָּא, אֲגַדְתָּא, פַּרְדֵּס, וְכֹל חָכְמוֹת הַתּוֹרָה. מִדּוֹת הָאָרוֹן שְׁבוּרוֹת, אַמָּתַיִם וָחֵצִי אָרְכּוֹ אַמָּה וָחֵצִי רָחְבּוֹ, אַמָּה וָחֵצִי קוֹמָתוֹ - רֶמֶז שֶׁיִּהְיֶה בְּעַצְמוֹ כְּלֹא יוֹדֵעַ, וְשֶׁכָּל יְדִיעֹתָיו שְׁבוּרוֹת הֵם, לְעֹמֶק הַתּוֹרָה וּגְדֻלָּתָהּ, בֵּין בְּגִרְסָא שֶׁדּוֹמֶה לָאֹרֶךְ, בֵּין בְּעֹמֶק הָעִיּוּן שֶׁדּוֹמֶה לָרֹחָב, בֵּין לַסּוֹד. וְשִׁעוּר קוֹמָ"ה יַאֲמִין כִּי חָכְמָתוֹ שְׁבוּרָה וְלֹא יֵדַע כִּדְחָזֵי. ג' אֲרוֹנוֹת, ב' שֶׁל זָהָב וְאֶחָד שֶׁל עֵץ - בְּתוֹכָם שֶׁל עֵץ, רֶמֶז לַגּוּף, וּב' שֶׁל זָהָב, רֶמֶז לְנֶפֶשׁ רוּחַ, שֶׁצָּרִיךְ לְהַשְווֹתָם גּוּף וְנֶפֶשׁ רוּחַ נר"ן נָכוֹן שֶׁהַחֹמֶר יַעֲשֶׂה צוּרָה, כְּשֵׁם שֶׁהָעֵץ לֹא הָיָה נִרְאֶה כִּי אִם זָהָב, וְכָךְ הַגּוּף יִהְיֶה כְּמוֹ הַנֶּפֶשׁ וְהָרוּחַ. "מִבַּיִת וּמִחוּץ" שֶׁיִּהְיֶה תּוֹכוֹ כְּבָרוֹ, כמ"ש רַבּוֹתֵינוּ זִכְרוֹנָם לִבְרָכָה.
(צִפֹּרֶן שָׁמִיר, סִימָן יג, סְעִיף ריח)
<h3>חִדּוּשׁ עַל הַפָּרָשָׁה</h3>
<b>וְשָׂמַחְתָּ בְכָל הַטּוֹב -</b> אָמְרוּ רַבּוֹתֵינוּ זִכְרוֹנָם לִבְרָכָה "אֵין טוֹב אֶלָּא תּוֹרָה". וְאֶפְשָׁר בָּמֶה שֶׁאָמְרוּ (פֶּרֶק י"ג דִּכְתוּבוֹת): כָּל הַמֵּבִיא דּוֹרוֹן לְתַלְמִיד חָכָם כְּאִלּוּ הִקְרִיב בִּכּוּרִים, וְהַתּוֹסָפוֹת שָׁם הֵבִיאוּ תָּנָא דְּבֵי אֵלִיָהוּ שֶׁדּוֹרוֹן לְתַלְמִיד חָכָם מְכַפֵּר עֲווֹנוֹת. עַיֵּן שָׁם. וְעַתָּה אַחַר גְּמַר מִצְוַת בִּכּוּרִים רָמַז הַכָּתוּב "וְשָׂמַחְתָּ בְכָל הַטּוֹב", כְּלוֹמַר שֶׁאִם יֶחֱרַב הַבַּיִת וְלֹא יִהְיֶה בִּכּוּרִים תִּשְׂמַח בַּתּוֹרָה, שֶׁאַתָּה יָכוֹל לָתֵת דּוֹרוֹן לְתַלְמִיד חָכָם וְהַוֵי בִּכּוּרִים.
(חוֹמַת אֲנָךְ)
<h2>יוֹם ג'</h2>
<h3>הֲלָכוֹת</h3>
א. בְּמָקוֹם שֶׁנָּהֲגוּ שֶׁהָרַב הוּא הַפַּרְנָס עוֹלֶה אַחַר הַלֵּוִי, אֵין רַשָּׁאִין לִמְחֹל שֶׁיַּעֲלֶה אַחֵר בִּמְקוֹמָם.
(לְדָוִד אֱמֶת סִימָן ח אוֹת כ)
ב. מַדְרֵגַת הַז' עוֹלִים, הַשִּׁשִּׁי גָּדוֹל שֶׁבִּכְלָלָן, וְהַשְּׁלִישִׁי אַחֲרָיו, וְהַשְּׁבִיעִי גָּרוּעַ מִכֻּלָּן. הָרַב מהרח"ו בְּס' הַכַּוָּנוֹת. וּמִנְהָג קָדוּם בִּסְפָרַד לַעֲלוֹת גְּדוֹל הַקָּהָל בַּשְּׁבִיעִי שֶׁהוּא הַמַּשְׁלִים.
(מַחֲזִיק בְּרָכָה סִימָן רפב אוֹת ג)
<h3>מוּסָר</h3>
כְּרוּבִים - רֶמֶז שֶׁיִּהְיֶה כְּתִינוֹק נָקִי מֵחֵטְא, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (יוֹמָא כ"ב ע"ב): בֶּן שָׁנָה שָׁאוּל בְּמָלְכוֹ, נָקִי מֵחֵטְא כְּבֶן שָׁנָה. סוֹכְכִים בְּכַנְפֵיהֶם - רֶמֶז שֶׁיִּפְרֹשׂ כְּנָפָיו לַתַּלְמִידִים, וְדַלִּים בְּצֵל כְּנָפָיו יֱחֶסָיוּן.
(צִפֹּרֶן שָׁמִיר, סִימָן יג, סְעִיף ריח)
<h3>חִדּוּשׁ עַל הַפָּרָשָׁה</h3>
<b>וְשָׂמַחְתָּ בְכָל הַטּוֹב וכו' -</b> אֶפְשָׁר דְּרָמַז מַה שֶּׁאָמְרוּ בַּשַׁ"ס עַל נֵשֵׁי תַּלְמִידֵי חֲכָמִים, מִי לֹא פַּלְּגָן בַּהֲדַיְיהוּ <b>[וְכִי לֹא חוֹלְקוֹת עִמָּם בִּשְׂכָרָם]</b>, וְכָתַב הָרַב כּוֹס הַיְשׁוּעוֹת זַ"ל דְהַקַבָּ"ה מְשַׁלֵּם לְתַלְמִיד חָכָם הַחֵצִי שֶׁלּוֹ וְהַחֵצִי שֶׁל אִשְׁתּוֹ, כִּי הָקָּבָּ"ה נוֹתֵן לוֹ בְּמַתָּנָה הַחֵצִי שֶׁלּוֹקַחַת אִשְׁתּוֹ. וְזֶה רֶמֶז "וְשָׂמַחְתָּ בְכָל הַטּוֹב" כָּל חֶלְקְךָ בַּתּוֹרָה, אַתָּה וּבֵיתְךָ כִּי הַחֵצִי נוֹטֶלֶת אִשְׁתְּךָ מֵאֵת ה', וְאַתָּה תִּשְׂמַח בְּכֹל הַטּוֹב.
(חוֹמַת אֲנָךְ)
<h2>יוֹם ד'</h2>
<h3>הֲלָכוֹת</h3>
א. כְּשֶׁקּוֹרִין ב' פַּרְשִׁיּוֹת מְחֻבָּרוֹת, יִקְרְאוּ ג' עוֹלִים בְּפָרָשָׁה רִאשׁוֹנָה, וְהַד' יִקְרָא הַנִּשְׁאָר מֵהַפָּרָשָׁה רִאשׁוֹנָה, וְהַתְחָלַת הַשְּׁנִיָּה, וּבָזֶה יִשְׁווּ הַ-ב' פַּרְשִׁיּוֹת בְּמִנְיָן הָעוֹלִים.
(לְדָוִד אֱמֶת סִימָן ז אוֹת יט)
ב. קָטָן לֹא יִהְיֶה שַׁ"ץ לִקְרוֹת הַפָּרָשָׁה עַד שֶׁיִּהְיֶה בֶּן י"ג שָׁנָה שֶׁהֵבִיא ב' שְׂעָרוֹת, וְאִם קָרָא הַפָּרָשָׁה, אִם הִגִּיעַ לְחִנּוּךְ, עָלְתָה לָהֶם הַקְּרִיאָה.
(לְדָוִד אֱמֶת סִימָן ה אוֹת כז)
<h3>מוּסָר</h3>
שֻׁלְחָן, <b>[רֶמֶז שֶׁ]</b>יַעֲרוֹך שֻׁלְחָן לְתַלְמִידֵי חֲכָמִים, וַעֲנִיִּים מְרוּדִים יָבִיא בַּיִת. מִדּוֹת הַשֻּׁלְחָן אַמָּתַיִם אָרְכּוֹ וְאַמָּה רָחְבּוֹ וְאַמָּה וָחֵצִי קוֹמָתוֹ, מִקְצָתָן שְׁבוּרִים וּמִקְצָתָן שְׁלֵימוֹת, שָׁם רֶמֶז, אֹרֶךְ מִדּוֹת שְׁלֵימוֹת, רֶמֶז לְשַׁבָּת, שֶׁהוּא מֵעֵין עוֹלָם הַבָּא שֶׁכֻּלוֹ אָרֹךְ, וְכֵן יוֹם טוֹב יִהְיֶה שֻׁלְחָנוֹ שָׁלֵם כְּבִרְכַּת ה' אֲשֶׁר נָתַן לוֹ. רֹחַב אַמּוֹת שְׁלֵימוֹת, רֶמֶז לְהַכְנָסַת אוֹרְחִים וַעֲנִיִּים, שֶׁיַּרְחִיב לִבּוֹ, וְאַמּוֹת שְׁלֵימוֹת יִהְיֶה שֻׁלְחָן מָלֵא. קוֹמָה רֹב זְמַן שֶׁהוּא חוֹל, הַמִּדּוֹת שְׁבוּרוֹת, שֶׁבְּחוֹל לֹא יֹאכַל אֶלָּא לְקִיּוּם הַנֶּפֶשׁ, וְיִהְיֶה נִרְאֶה כְּאִלּוּ חֲסֵרָה הַסְּעֻדָּה וּשְׁבוּרָה, וְגַם יִהְיֶה לוֹ לֵב נִשְׁבָּר, שֶׁיִּזָּכֵר בְּחֻרְבָּן בֵּית הַמִּקְדָּשׁ, כְּמוֹ שֶׁכָּתַב בַּזֹהַר הַק' (ח"ב קנ"ז ע"ב) (וְעַיֵּן בִּרְכֵּי יוֹסֵף או"ח סִימָן קנז).
(צִפֹּרֶן שָׁמִיר, סִימָן יג, סְעִיף ריח)
<h3>חִדּוּשׁ עַל הַפָּרָשָׁה</h3>
<b>בָּרוּךְ אַתָּה בְּבֹאֶךָ -</b> אֶפְשָׁר בָּרוּךְ אַתָּה בְּ"בֹאֶךָ" נוֹטָרִיקוֹן <b>בַּ</b>יִת <b>אִ</b>שָּׁה <b>כֵּ</b>לִים, דִּשְׁלֹשָׁה אֵלֶּה כְּשֶׁהֵן נָאִים מַרְחִיבִין דַּעְתּוֹ שֶׁל אָדָם, וּכְמוֹ שֶׁאָמְרוּ זַ"ל: הִנֵּה כִּי כֵן יְבֹרַךְ גָּבֶר בְּבָרוּךְ אַתָּה בְּבַיִת אִשָּׁה כֵּלִים, בְּמַעֲמָד שְׁלֹשְׁתָן תִּתְבָּרֵךְ בְּהָדָרָן וְנוֹיָין שַׁעֲשׁוּעִים יוֹם יוֹם, וְזֹאת הַבְּרָכָה לְהַרְחָבַת דַּעַת וְהַשְׁקֵט מְבוּכַת תַּאֲוַת הַחֹמֶר.
(פְּנֵי דָוִד)
<h2>יוֹם ה'</h2>
<h3>הֲלָכוֹת</h3>
א. נָהֲגוּ בְּרֹב הַמְּקוֹמוֹת לִקְרוֹת עוֹלִין הַרְבֵּה <b>[לַתּוֹרָה]</b>, אע"פ שֶׁקּוֹרֵא הַבִּימָה שֶׁקָּרָה חַבֵרוֹ, וּבִפְרָט בִּשְׂמָחוֹת, וְהַחוֹזֵר וְקוֹרֵא מַה שֶּׁקָּרָא חֲבֵרוֹ, הַקֹּדֶם אֵינוֹ עוֹלֶה לְמִנְיָן ז'.
(לְדָוִד אֱמֶת סִימָן ו אוֹת ע)
ב. כָּתְבוּ זַ"ל שֶׁטּוֹב לַעֲלוֹת לְסֵפֶר תּוֹרָה פַּעַם אַחַת בְּחֹדֶשׁ, אַךְ אֵין לְהִתְקוֹטֵט עַל זֶה וְלֹא עַל הַמָּקוֹם שֶׁעוֹלִין אוֹתוֹ.
(תּוֹרַת הַשְּׁלָמִים סִימָן כב)
<h3>מוּסָר</h3>
כִּיּוֹר - רֶמֶז לְהָכִין בְּתוֹכוֹ מֶתֶק שְׂפָתַיִם, וּלְהַגְבִּיר הַחַסָּדִים הָרוֹמְזִים לְמַיִם, וְיִרְחֲצוּ בִּדְבָרָיו הַטּוֹבִים כָּל הַקְפָּדוֹת וּמְרִיבוֹת שֶׁבֵּין אִישׁ לְרֵעֵהוּ וְאִישׁ וּבֵיתוֹ, וְיַרְבֶּה שָׁלוֹם בֵּינֵיהֶם, שֶׁעָלוּ מִן הָרַחְצָה בְּמֶתֶק וְדֶשֶׁן שְׂפָתָיו יֵדְעוּן רָצוֹן, וְרֶמֶז שֶׁיִּרְחֲצוּ בְּתוֹכַחְתּוֹ הַחוֹטְאִים מִצּוֹאַת עֲוֹנוֹתָם וִיטַהֲרוּ.
(צִפֹּרֶן שָׁמִיר, סִימָן יג, סְעִיף ריח)
<h3>חִדּוּשׁ עַל הַפָּרָשָׁה</h3>
<b>יִפְתַּח ה' לְךָ אֶת אוֹצָרוֹ הַטּוֹב -</b> כְּשֶׁמִּדַּת הַדִּין שׁוֹלֶטֶת אָז הַכֹּל בְּקִצְבָּה וּמִדָּה, עַל פִּי הַדִּין, אַךְ כְּשֶׁיֵּשׁ רַחֲמִים, הוּא בְּשֶׁפַע גָּדוֹל מְאֹד וּבְוַתְרָנוּת, וְזֶהוּ "יִפְתַּח ה' לְךָ אֶת אוֹצָרוֹ הַטּוֹב" בְּשֶׁפַע רַב.
(דְּבָרִים אֲחַדִים עַל דָּרוּשׁ ד')
<h2>יוֹם ו'</h2>
<h3>הֲלָכוֹת</h3>
א. כְּשֶׁעוֹלֶה לְסֵפֶר תּוֹרָה, יַעֲלֶה בַּדֶּרֶךְ שֶׁהִיא קְצָרָה מִמְּקוֹמוֹ לַתֵּבָה, וְנִכְחוֹ יֵצֵא דֶּרֶךְ אֲרֻכָּה. וְאִם שְׁתֵּי דְּרָכִים שָׁוִין, יַעֲלֶה דֶּרֶךְ יָמִין וְיֵרֵד כְּנֶגְדּוֹ. לֹא יֵרֵד מֵהַסֵּפֶר תּוֹרָה, עַד שֶׁיַּעֲלֶה אַחֵר וִיבָרֵךְ, וְטוֹב לְהַמְתִּין עַד שֶׁיִּקְרָא ג"כ הָאַחֵר וְיֵרֵד בֵּין גַּבְרָא לְגַבְרָא. עוֹלֶה וְיוֹרֵד שֶׁהֵם שָׁוִים בְּמַעֲלָתָם, יְכַבֵּד הַיּוֹרֵד לָעוֹלֶה לַסֵּפֶר תּוֹרָה, וְיִתְעַכֵּב עַד שֶׁיַּעֲבֹר הַהוֹלֵךְ לַעֲלוֹת לַסֵפֶר תּוֹרָה.
(לְדָוִד אֱמֶת סִימָן ה' אוֹת מ-מב)
ב. אֵין צָרִיךְ הַתַּלְמִיד לַעֲמֹד כְּשֶׁרַבּוֹ קוֹרֵא בַּתּוֹרָה, רַק כְּשֶׁעוֹבֵר לַעֲלוֹת, וְיֵשׁ מְקוֹמוֹת שֶׁנּוֹהֲגִים כְּשֶׁהָרַב עוֹלֶה וְכֵן הָאָב, כָּל זְמַן שֶׁקּוֹרֵא בַּתּוֹרָה, הַתַּלְמִיד אוֹ הַבֵּן עוֹמֵד עַל עָמְדוֹ בִּמְקוֹמוֹ, וּבַמְּקוֹמוֹת שֶׁנָּהֲגוּ כָּךְ נַעֲשָׂה הַדָּבָר חוֹבָה, שֶׁאִם לֹא יַעֲמֹד נִרְאֶה שֶׁהוּא מְזַלְזֵל.
(לְדָוִד אֱמֶת סִימָן ה' אוֹת ל"ד)
<h3>מוּסָר</h3>
יָכִין וּבֹעַז - רֶמֶז שֶׁיִּהְיוּ לוֹ שְׁנֵי עַמּוּדִים חֲזָקִים כִּרְאִי מוּצָק (ע"ש אִיּוֹב לז, יח), וְעִקָּרִים גְּדוֹלִים לְיַשֵּׁר עִנְיָנָיו וְכֹל מַעֲיָנָיו. הָאֶחָד, "יָכִין" אַל יְהִי מָהִיר בְּשׁוּם דָּבָר, כִּי פְּרִי הַמְּהִירוּת חֲרָטָה, וְלָכֵן יִתְיַשֵּׁב בְּכֹל דָּבָר, וְיִהְיוּ כָּל עַסֲקָיו וּדְבָרָיו בַּהֲכָנָה דְּרַבָּה, הֲכָנַת גּוּף וָנֶפֶשׁ, בְּלִי חִפָּזוֹן וּמְהִירוּת, כִּי כַּאֲשֶׁר יִתְיַשֵּׁב וְיִהְיֶה מָתוּן מָתוּן קֹדֶם שֶׁיְּדַבֵּר אוֹ יַעֲשֶׂה שׁוּם דָּבָר בְּיִרְאַת ה' עַל פָּנָיו, אָז יִהְיוּ כָּל מַעֲשָׂיו מְתֻקָּנִים לְשֵׁם שָׁמַיִם. וְהַשֵּׁנִי, "בֹּעַז", רֶמֶז שֶׁיֶּאֱגֹר כַּעֲסוֹ וְתוֹקְפּוֹ בּוֹ בְּקִרְבּוֹ, וְזֶהוּ "וּבוֹ עַז", וְלֹא יִכְעוֹס עַל זוּלָתוֹ וּבְנֵי בֵּיתוֹ, כִּי אִם יִכְעוֹס עַל עַצְמוֹ אֲשֶׁר עֲוֹנוֹתָיו הִטּוּ אֵלֶּה שֶׁיַּעֲשֶׂה נֶגֶד רְצוֹנוֹ, וְזֶהוּ "בּוֹ עַז", שֶׁהַקֹּשִׁי שֶׁיָּבוֹא לוֹ הוּא הַגּוֹרֵם. וְגַם רֶמֶז שֶׁיִּהְיֶה מָלֵא תּוֹרָה, וְאֵין עֹז אֶלָּא תּוֹרָה (שהש"ר א, כג), וְזֶהוּ "בּוֹ עַז", שֶׁתָּדִיר יַחְשֹׁב בַּתּוֹרָה אַף כְּשֶׁמִּתְעַסֵּק בִּצְרָכָיו וְהוֹלֵךְ לְדַרְכּוֹ כְּמוֹ שֶׁאָמְרוּ זַ"ל (וְעוֹד הֶאֱרַכְתִּי בִּרְמָזִים אֵלּוּ בס"ד). וְזֶה רֶמֶז הַכָּתוּב (שְׁמוֹת כה, ח) "וְעָשׂוּ לִי מִקְדָּשׁ וְשָׁכַנְתִּי בְּתוֹכָם" מַמָּשׁ, אֵימָתַי, כְּשֶׁיִּהְיֶה לָהֶם מִדּוֹת וְהַנְהָגוֹת הָרוֹמֵז לִכְלֵי הַקֹּדֶּשׁ. וז"ש "כְּכָל אֲשֶׁר אֲנִי מַרְאֶה אוֹתְךָ אֶת תַּבְנִית הַמִּשְׁכָּן וְאֶת תַּבְנִית כָּל כֵּלָיו", אֲשֶׁר הַכֹּל רוֹמֵז לְמִדּוֹת טוֹבוֹת תְּרוּמִיוֹת תוריות. וְכֵן תַּעֲשׂוּ בְּעַצְמְכֶם תַּבְנִית כָּל רמ"ז מִשְׁכָּן וְכֵלָיו, וּבְזֶה יִהְיֶה מָקוֹם לַהַשְׁרָאַת שְׁכִנָּה, וְיִתְקַיֵּם "וְשָׁכַנְתִּי בְּתוֹכָם".
(צִפֹּרֶן שָׁמִיר, סִימָן יג, סְעִיף ריח)
<h3>חִדּוּשׁ עַל הַפָּרָשָׁה</h3>
<b>הַגֵּר אֲשֶׁר בְּקִרְבְּךָ יַעֲלֶה עָלֶיךָ מַעְלָה מָּעְלָה וְאַתָּה תֵרֵד מַטָּה מָּטָּה -</b> פֵּרוּשׁ אִם הַיֵּצֶר הָרַע שֶׁהוּא "גֵּר בְּקִרְבְּךָ", כְּמוֹ שֶׁנֶּאֱמַר "וּבָא הֵלֶךְ לְאִישׁ עָשִׁיר - "יַעֲלֶה עָלֶיךָ", שֶׁיִּשְׁלֹט בְּךָ וְיִתְגַּבֵּר עָלֶיךָ וְתִשְׁמַע לוֹ, "תֵּרֵד מַטָּה מָּטָּה" גִּימַטְרִיָּא "גֵּיהִנָּם". לִקּוּטִים כְּתִיבַת יָד.
(נַחַל קְדוּמִים)