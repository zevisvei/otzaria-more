<h1>פָּרַשַׁת וַיֵּלֶךְ</h1>

<h2>יוֹם א'</h2>
<h3>הֲלָכוֹת</h3>
א. גַּם בְּלֵיל ב' שֶׁל רֹאשׁ הַשָּׁנָה יֹאמַר שֶׁהֱחֶיָינוּ בַּקִּדּוּשׁ, וְאֵין צָרִיךְ לִפְרִי חָדָשׁ.
(מוֹרֶה בְּאֶצְבַּע, סִימָן ט, סְעִיף רסה)
ב. וְיַעֲשֶׂה הַסֵּדֶר שֶׁל לַיִל רִאשׁוֹן בַּאֲכִילַת הַנְהוּ מִילֵי לְסִימָנָא טָבָא, תַּפּוּחַ בִּדְּבַשׁ, וְרֹאשׁ כֶּבֶשׂ, וְתַמְרֵי וכו'.
(מוֹרֶה בְּאֶצְבַּע, סִימָן ט, סְעִיף רסו)
<h3>מוּסָר</h3>
כְּמַעֲשֶׂה אוֹר וְיוֹם רִאשׁוֹן <b>[שֶׁל רֹאשׁ הַשָּׁנָה]</b>, כָּכָה יַעֲשֶׂה בַּשֵּׁנִי, בְּהִתְעוֹרְרוּת וְלִמּוּד תְּהִלִּים וּמִעוּט שֵׁנָה, וּתְפִלּוֹת בְּכַוָּנָה וּבְכִיָּה.
(מוֹרֶה בְּאֶצְבַּע, סִימָן ט, סְעִיף רסז)
<h3>חִדּוּשׁ עַל הַפָּרָשָׁה</h3>
<b>וַיֹּאמֶר אֲלֵיהֶם בֶּן מֵאָה וְעֶשְׂרִים שָׁנָה אָנֹכִי הַיּוֹם -</b> דֶּרֶךְ הַלָּצָה אֶפְשָׁר לוֹמַר, שֶׁהָיָה לוֹ נַחַת רוּחַ לְמֹשֶׁה רַבֵּנוּ ע"ה מְאֹד עַל זֶה (שֶׁכֻּלָּם הָיוּ בַּעֲלֵי תּוֹכָחָה וִיכוֹלִים לַעֲמֹד בְּתוֹכַחְתּוֹ), וְזֶה שֶׁנֶּאֱמַר "וַיֹּאמֶר אֲלֵיהֶם בֶּן מֵאָה וְעֶשְׂרִים שָׁנָה אָנֹכִי הַיּוֹם", הַיּוֹם מָלְאוּ יָמַי וּשְׁנוֹתַי, כְּלוֹמַר בִּרְאוֹתִי שֶׁזָּכִיתִי שֶׁאַתֶּם כֻּלְּכֶם שִׁשִּׁים רִבּוֹא אוֹהֲבֵי הַתּוֹכָחוֹת, אָמוּתָה הַפַּעַם, הַיּוֹם מָלְאוּ יָמַי וּשְׁנוֹתַי, דְּאֵין קֵץ לְמַעֲלַת מְזַכֵּי לַחַיָּיבָא, וּבִפְרָט לְכָל יִשְׂרָאֵל. וּכְמוֹ שֶׁאָמְרוּ בַּזֹּהַר דְּאִלּוּ בְּנֵי נָשָׁא יַדְעֵי, הַווּ רַדְפֵי בָּתַר חַיָּיבָא כֶּרַדִיף בָּתַר חַיֵּי <b>[פֵּרוּשׁ: שֶׁאִלּוּ הָיוּ בְּנֵי אָדָם יוֹדְעִים מַעֲלָת מְזַכֵּי הָרַבִּים, הָיוּ רוֹדְפִים אַחַר הַחוֹטְאִים לְּזַכּוֹתָם, כְּאָדָם הָרוֹדֵף אַחַר הַחַיִּים]</b>. וְזֶהוּ שֶׁאָמַר "וְלַמּוֹכִיחִים יִנְעַם", דִכְּשֶׁמְקַבְּלִים הַתּוֹכָחָה מוֹרֶה דְּיֵשׁ יִרְאַת שָׁמַיִם בַּמוֹכִיחַ, כִּי דְּבָרִים הַיּוֹצְאִים מֵהַלֵּב נִכְנָסִים בַּלֵּב, וְאִם כֵּן יוּנְעַם לַמּוֹכִיחִים כְּשֶׁדִּבְרֵיהֶם עוֹשִׂים פֵּרוֹת, "וַעֲלֵיהֶם תָּבֹא בִּרְכַּת טוֹב" בִּשְׂכַר מְזַכֵּי לְחַיָּיבָא.
(דְּבָרִים אֲחַדִים דָּרוּשׁ יב)
<h2>יוֹם ב'</h2>
<h3>הֲלָכוֹת</h3>
א. יִשְׁתַּדֵּל לְהִתְעַנּוֹת בַּעֲשֶׂרֶת יְמֵי תְּשׁוּבָה. וְיִזָּהֵר מְאֹד בְּמִעוּט שִׂיחָה, וּפִשְׁפּוּשׁ מַעֲשִׂים, וּתְשׁוּבָה, וְהַרְבּוֹת צְדָקָה, וְשָׁלוֹם.
(מוֹרֶה בְּאֶצְבַּע, סִימָן ט, סְעִיף רסח)
ב. בִּרְכַּת הַשִּׁיבָה, הַמִּנְהָג לַחֲתֹם כָּל הַשָּׁנָה "מֶלֶךְ אוֹהֵב צְדָקָה וּמִשְׁפָּט", וּבַעֲשֶׂרֶת יְמֵי תְּשׁוּבָה "הַמֶּלֶךְ הַמִּשְׁפָּט". וְאִם טָעָה בַּעֲשֶׂרֶת יְמֵי תְּשׁוּבָה, וְאָמַר "מֶלֶךְ אוֹהֵב צְדָקָה וּמִשְׁפָּט", חוֹזֵר (כֵּן דַּעַת מר"ן כְּמוֹ שֶׁכָּתַבְתִּי בְּבִּרְכֵּי יוֹסֵף סִימָן קי"ח וע"ש).
(קֶשֶׁר גּוּדָל, סִימָן טוֹב, סְעִיף א)
<h3>מוּסָר</h3>
הַגַּאֲוָה וְהַהַקְפָּדָה, עָווֹן פְּלִילִי כְּכוֹפֵר בָּעִיקָר וְעוֹבֵד עֲבוֹדָה זָרָה (סוֹטָה ד' ע"ב), וְאֵין עֲפָרוֹ נִנְעַר וכו' (שָׁם ה.), וּבְקִרְבּוֹ יָשִׂים אָרְבּוֹ וְכֹל מַעֲיָנָיו שֶׁיַּחֲשִׁיבוּהוּ, וְהָעוֹשֶׂה לְהֵפֶךְ מִתְמַלֵּא עָלָיו עֲבֵרָה, וְכֹל זֶה מִגַאֲוָתוֹ וּזְדוֹנוֹ, וְשׁוֹכֵחַ מַה הוּא, פָּחוֹת שֶׁבִּפְחוּתֵי בְּרִיּוֹת הַפְּחוּתוֹת, בִּהְיוֹתוֹ מַכְעִיס לְבּוֹרְאוֹ חַ"ו. וַעֲבֵרָה גּוֹרֶרֶת עֲבֵרָה, יָבֹא לַכַּעַס הֶחָמוּר שֶׁהוּא כְּעוֹבֵד עֲבוֹדָה זָרָה (שַׁבָּת ק"ה ע"ב), וְטוֹרֵף נַפְשׁוֹ. וּמִזֶּה יָבֹא לִנְקֹם וְלִנְטוֹר וְלִשְׂנֹא אָחִיו מִיִּשְׂרָאֵל, וְעוֹבֵר עַל כַּמָּה מִצְווֹת עֲשֵׂה וְלֹא תַּעֲשֶׂה תָּדִיר.
(מוֹרֶה בְּאֶצְבַּע, סִימָן ט, סְעִיף שיג-שטו)
<h3>חִדּוּשׁ עַל הַפָּרָשָׁה</h3>
<b>ה' אֱלֹהֶיךָ הוּא עֹבֵר לְפָנֶיךָ -</b> כָּתְבוּ הַתּוֹסָפוֹת פֶּרֶק קַמָא דְּבַתְרָא דְּתֵיבַת "לְפָנֶיךָ" רוֹמֵז לִצְדָקָה, כְּדִכְתִיב "וְהָלַךְ לְפָנֶיךָ צִדְקֶךָ", וְעַל יְדֵי הַצְּדָקָה מִתְכַּפְּרִים הָעֲוֹנוֹת אֲפִלּוּ הַמֵּזִיד, כְּמוֹ שֶׁאָמְרוּ זַ"ל. וְזֶה רֶמֶז "ה' אֱלֹהֶיךָ הוּא עֹבֵר", רוֹצֶה לוֹמַר עוֹבֵר עַל פֶּשַׁע, מִטַּעַם "לְפָנֶיךָ" שֶׁהִיא הַצְּדָקָה. "הוּא יַשְׁמִיד אֶת הַגּוֹיִם הָאֵלֶּה מִלְּפָנֶיךָ" בִּזְכוּת הַצְּדָקָה תָּבֹא גְּאֻלָּה כְּמוֹ שֶׁאָמְרוּ זַ"ל, "יַשְׁמִיד וכו' מִלְּפָנֶיךָ", בִּזְכוּת הַצְּדָקָה. "וִירִשְׁתָּם מַהֵר", כֹּה יֹאמַר הָאֵל וְכֹה יוֹסִיף כִּי עִמְּךָ מְקוֹר חַיִּים בְּאֹרְךָ נִרְאֶה אוֹר.
(כִּסֵּא דָּוִד דָּרוּשׁ כ)
<h2>יוֹם ג'</h2>
<h3>הֲלָכוֹת</h3>
א. אִם אָמַר בַּעֲשֶׂרֶת יְמֵי תְּשׁוּבָה "מֶלֶךְ הַמִּשְׁפָּט", אֵינוֹ חוֹזֵר.
(קֶשֶׁר גּוּדָל, סִימָן טוֹב, סְעִיף ב)
ב. אִם בִּשְׁאָר יְמוֹת הַשָּׁנָה אָמַר "הַמֶּלֶךְ הַמִּשְׁפָּט", אֵינוֹ חוֹזֵר.
(קֶשֶׁר גּוּדָל, סִימָן טוֹב, סְעִיף ג)
<h3>מוּסָר</h3>
אֵלֶּה הַדְּבָרִים שֶׁאָדָם דָּשׁ בַּעֲקֵבָיו וְהֵם תְּדִירִיּוֹת וְהַהֶרְגֵּל בָּהֶם נַעֲשֶׂה טֶבַע בעוה"ר, וְצָרִיךְ לְהִתְגַּבֵּר מְאֹד לִפְרֹשׁ מֵהֶם עַד אֲשֶׁר לֹא תַּחְשׁךְ הַשֶּׁמֶשׁ, וְרַחֲמִין לְמִבְעֵא עַל רָזָ"א דְּנָא, קוֹרוֹת בָּתֵינ"וּ הָרָזִי"ם בָּתֵּי הַנֶּפֶשׁ דְּאִית בְּהוּ מִשּׁוּם אַכְחוּשֵׁי, בְּחוֹן בָּהֶם לֹא תִּהְיֶה כְּנוֹשֶׁ"ה, שַׁכוּחַ מֵעִיקָרוֹ, בַּעַצַת יִצְרוֹ. הַטּוֹב וְהַיָּשָׁר מִשּׁוּם אַפְרוּשֵי לֹא מִיִּרְאַת הָעֹנֶשׁ רַק מִיִּרְאַת הָרוֹמְמוּת וְאַהֲבָתוֹ יִתְבָּרַךְ, רִאשׁוֹן לְחֶשְׁבּוֹן עֲווֹנוֹת לָשׁוֹן הָרַע הַשָּׁקוּל כַּעֲבוֹדָה זָרָה, גִּלּוּי עֲרָיוֹת, שְׁפִיכוּת דָּמִים, וְיֵשׁ לוֹ פֵּרוֹת. וְלָשׁוֹן הָרַע הוּא הַמְדַבֵּר בִּגְנוּת חַבֵרוֹ אֲפִלּוּ אוֹמֵר אֱמֶת, עַל זֶה יִדְווּ הַדְּווּיִם וּפַלְגֵי מַיִם מֵי הַמָּרִים יוֹרִידוּ, כִּי הוּא עֲוֹן חֲמוּר מְאֹד תְּדִירִי, וְנִתְגַדֵּל בְּזֶה הוּא וְרֵעָיו וּבְנֵי בֵּיתוֹ, אוֹי לָנוּ, אֲהָהּ עַל נַפְשֵׁנוּ.
(מוֹרֶה בְּאֶצְבַּע, סִימָן ט, סְעִיף שיא-שב)
<h3>חִדּוּשׁ עַל הַפָּרָשָׁה</h3>
<b>בְּבוֹא כָל יִשְׂרָאֵל לֵרָאוֹת אֶת פְּנֵי ה' אֱלֹהֶיךָ וכו' -</b> רָמַזְתִּי בַּנוֹשֵׂא <b>"לֵרָאוֹת אֶת פְּנֵי ה' אֱלֹהֶיךָ"</b>, שֶׁתָּמִיד יִהְיֶה בֵּין עֵינֵינוּ שֶׁעֲתִידִין לִתֵּן דִּין וְחֶשְׁבּוֹן לִפְנֵי מֶלֶךְ מַלְכֵי הַמְּלָכִים הָקָּבָּ"ה, וּבְזֶה יְכַוְּנוּ מַחְשְׁבוֹתָיו. עוֹד רָמַזְתִּי קֹטֶב דָרוּשֵׁנוּ "לֵרָאוֹת אֶת פְּנֵי ה' אֱלֹהֶיךָ", רֶמֶז עַל הַצְּדָקָה שֶׁזּוֹכֶה וּמְקַבֵּל פְּנֵי שְׁכִינָה, כְּדִּכְתִיב "אֲנִי בְּצֶדֶק אֶחֱזֶה פָּנֶיךָ", וּכְמוֹ שֶׁאָמְרוּ זַ"ל, וְיִשְׁתַּדֵּל בַּצְּדָקָה "לֵרָאוֹת אֶת פְּנֵי ה' אֱלֹהֶיךָ", וְזֶהוּ "חֶסֶד". עוֹד יִשְׁתַּדֵּל לְתַקֵּן מִדּוֹת לִזְכּוֹת לִרְאוֹת פְּנֵי שְׁכִינָה, דְּ-חַשְמָ"ל (<b>חַ</b>נְפָנִים <b>שַׁ</b>קְרָנִים <b>מְ</b>סַפְּרֵי לָשׁוֹן הָרַע <b>לֵ</b>יצָנִים) אֵינָן רוֹאוֹת פְּנֵי שְׁכִינָה.
(כִּסֵּא דָּוִד, דָּרוּשׁ טו)
<h2>יוֹם ד'</h2>
<h3>הֲלָכוֹת</h3>
א. בְּעֶרֶב יוֹם הַכִּפּוּרִים גַּם שֶׁיֹּאכַל כְּמִצְווֹתָיו, מוֹרָא שָׁמַיִם יִהְיֶה חוֹפֵף עָלָיו. וְיִזָּהֵר לְמַעַן דַּעַת פֵּרוּשׁ סֵדֶר עֲבוֹדָה שֶׁיֹּאמַר בְּיוֹם הַכִּפּוּרִים, כְּדֵי לְהָבִין הַדְּבָרִים שֶׁמּוֹצִיא מִפִּיו. וְיִטְבֹּל בְּהַכְנָעָה גְּדוֹלָה עַל כָּל פָּנִים.
(מוֹרֶה בְּאֶצְבַּע, סִימָן ט, סְעִיף רסט)
ב. אוֹר יוֹם הַכִּפּוּרִים, יִתְאַמֵּץ בַּאֲמִירַת כָּל נִדְרֵי. וִיבַקֵּשׁ מְחִילָה עַל אֲשֶׁר פָּגַם בְּאוֹת בְּרִית, וּנְדָרִים, וּשְׁבוּעוֹת, וִיכַוֵּין שֶׁיְּהֵא בָּטֵל הַנֶּדֶר הָעֶלְיוֹן. וְיִקְרָא מַאֲמָר הַתִּיקוּנִין (דַּף קמג.) הַשַּׁיָּךְ לְזֶה.
(מוֹרֶה בְּאֶצְבַּע, סִימָן ט, סְעִיף רע)
<h3>מוּסָר</h3>
<b>[בְּיוֹם הַכִּפּוּרִים]</b> חֲרָדָה יִלְבַּשׁ בִּתְפִלּוֹתָיו בִּבְכִיָּה וְלֵב נִשְׁבָּר, וְאַף אִם נִרְאֶה בְּעֵינָיו שֶׁעָשָׂה אֵיזֶה דָּבָר בַּעֲשֶׂרֶת יְמֵי תְּשׁוּבָה, יַאֲמִין אֱמוּנָה שְׁלֵימָה כִּי הַכֹּל כְּאַיִן לְפִי עֹצֶם חַטֹּאתָיו, וְגַם כִּי הוּא מַעֲשֶׂה קוֹף בְּעַלְמָא לְפִי חֶסְרוֹן יְדִיעָתוֹ בַּאֲשֶׁר פָּגַם, וּמִעוּט הַשָּׂגָתוֹ בַּחָכְמָה הָאֶלֹהִית, וְגֵרָעוֹן כֹּחוֹ בְּיִרְאָה וּדְבֵקוּת. וְכֹל אֲשֶׁר יְבַקֵּשׁ, תִּהְיֶה כַּוָּנָתוֹ גַּם עַל בְּנֵי בֵּיתוֹ, וְעַל כָּל מִי שֶׁהוּא מִשֹּׁרֶשׁ נַפְשׁוֹ רוּחוֹ וְנִשְׁמָתוֹ וְהַקָּרוֹב אֶל שֹׁרְשׁוֹ.
(מוֹרֶה בְּאֶצְבַּע, סִימָן ט, סְעִיף רעא)
<h3>חִדּוּשׁ עַל הַפָּרָשָׁה</h3>
<b>הַקְהֵל אֶת הָעָם וכו' -</b> מִצְוַת הַקְהֵל הִיא שֶׁהַמֶּלֶךְ קוֹרֵא כְּדִתְנָן פֶּרֶק ז' דְּסוֹטָה לֹא נִמְצָא רֶמֶז בַּתּוֹרָה, וְעַיֵּן מַה שֶּׁכָּתַב רָשִׁ"י שָׁם. וְהָרַב תּוֹסְפוֹת יוֹם טוֹב כָּתַב דִּכְתִּיב תִּקְרָא וְקָאִי לִיהוֹשֻׁעַ שֶׁהָיָה מֶלֶךְ. אַךְ יֵשׁ לְגַמְגֵּם קְצָת דִּכְתִּיב "בַּמָּקוֹם אֲשֶׁר יִבְחַר", וּמַשְׁמָע בְּבֵית הַמִּקְדָּשׁ, וִיהוֹשֻׁעַ לֹא קָרָא בְּבֵית הַמִּקְדָּשׁ. וּמִדִּבְרֵי הַחִנּוּךְ נִרְאֶה שֶׁלֹּא הָיָה תָּלוּי בְּבֵית הַמִּקְדָּשׁ. וְרָאִיתִי בִּסְמַ"ג (עֲשִׂין ר"ל) שֶׁכָּתַב דְדָבָר זֶה מֵהַנְּבִיאִים לָמַדְנוּ, דִּכְתִּיב בְּיֹאשִיָהוּ "וַיִשְׁלַח הַמֶּלֶךְ וַיִקְרָא בְּאָזְנֵיהֶם אֶת כָּל דִּבְרֵי הַבְּרִית".
(פְּנֵי דָוִד)
<h2>יוֹם ה'</h2>
<h3>הֲלָכוֹת</h3>
א. לֹא יֹאמַר הַוִּדּוּי פַּעַמַיִּם שָׁלֹשׁ כְּמוֹ שֶׁאוֹמְרִים הַקָּהָל. וְזוֹ אַזְהָרָה שָׁמַעְנוּ בְּפֶרֶק כָּל כִּתְבֵי הַקֹּדֶּשׁ מֵרַבֵּנוּ הָאֲרִ"י זַצַ"ל. וַאֲנִי בְּעָנְיִי סִדַּרְתִּי וִדּוּי פָּשׁוּט כּוֹלֵל רֹב הַדְּבָרִים שֶׁאָדָם דַּשׁ בַּעֲקֵבָיו, וַאֲנִי מַתְחִיל לְאוֹמְרוֹ כְּשֶׁמַּתְחִילִין לְהִתְוַּדוֹת, וּבְמֶשֶׁךְ אֲמִירָתוֹ הַקָּהָל אוֹמְרִים כָּל הַוִּידוּיִים, וְנִדְפַּס בְּמִשְׁמֶרֶת הַטָּהֳרָה שֶׁסִּדַּרְתִּי (עַיֵּן כַּף אַחַת סִימָן י"ט).
(מוֹרֶה בְּאֶצְבַּע, סִימָן ט, סְעִיף רעב)
ב. אַחַר עַרְבִית יֹאמַר עִם הַקָּהָל ד' מִזְמוֹרִים הָרִאשׁוֹנִים שֶׁבַּתְּהִלִּים, כִּי סוֹדָם גָּדוֹל מְאֹד לְהִנָּצֵל מִקֶּרִי, וְטוֹב שֶׁלֹּא לוֹמַר שׁוּם פָּסוּק אוֹ כַּוָּנָה לְעִנְיָן זֶה, שֶׁמֶּא חַס וְשָׁלוֹם בִּהְיוֹתוֹ פָּגוּם לֹא יַעֲשׂוּ דְּבָרָיו פֵּרוֹת, וְאַדְרַבָּא יִתְגָּרֶה בּוֹ חָס וְשָׁלוֹם, לָכֵן יְקַיֵּם בְּתוֹךְ עַמִּי אָנֹכִי יוֹשֵׁב, וְדַי בְּזֶה.
(מוֹרֶה בְּאֶצְבַּע, סִימָן ט, סְעִיף רעג)
<h3>מוּסָר</h3>
אִם יִהְיֶה בְּחֶבְרַת בְּנֵי אָדָם, יַחְשֹׁב כִּי רַגְלָיו לִנְחוֹשְׁתַּיִם שֶׁל הַיֵּצֶר הָרַע הֻגְּשׁוּ, וְכִמְעַט שֶׁנָּפַל בְּיַד יֵצֶר הָרַע, כִּי כַּמָּה חֶלְקֵי דִּבּוּר אָסוּר הֵם הַמְדַבְּרִים, לָשׁוֹן הָרַע, לֵיצָנוּת, שֶׁקֶר, חֲנֻפָּה, בִּזּוּי בְּנֵי אָדָם, גְּדוּלוֹת וְשִׁבְחֵי עַצְמָם מִדַּעְתָּם וְהַנְהָגָתָם וְחֶרְפָּתָם, וּדְבָרִים הַנּוֹטִים לְנִבְלוּת הַפֶּה, וּשְׁבוּעַת שֶׁקֶר, וְהַזְכָּרַת שֵׁם שָׁמַיִם לְבַטָּלָה, וּבִזּוּי חֲכָמִים, וּפִקְפּוּק עַל גְּזֵירוֹת חֲכָמֵינוּ זִכְרוֹנָם לִבְרָכָה, וְכַיּוֹצֵא. וְאִם עֵינֵי שֵׂכֶל לוֹ יִפְרֹשׁ מֵהֶם, אוֹ לְפָחוֹת כְּאִלֵם לֹא יִפְתַח פִּיו, אַף כִּי שְׁמִיעַת דְּבָרִים הַנִּזְכָּרִים אִסּוּר גַּם כֵּן, נְקוֹט מִיהָא פַּלְגָא, וּכְשֶׁיִּהְיֶה עַל מִשְׁמֶרֶת, יַרְגִּישׁ בְּדִבְרֵיהֶם וְיִשְׁתַּדֵּל לְהִתְרַחֵק מֵהֶם.
(מוֹרֶה בְּאֶצְבַּע, סִימָן ג, סְעִיף קכד)
<h3>חִדּוּשׁ עַל הַפָּרָשָׁה</h3>
<b>וְאָנֹכִי הַסְתֵּר אַסְתִּיר פָּנַי וכו' -</b> אֶפְשָׁר לְפָרֵשׁ פָּסוּק הַנִּזְכָּר "וְאָנֹכִי הַסְתֵּר" עַל כָּל הָרָעָה נוֹסָף עַל שְׁלֹשָׁה עֲבֵרוֹת. וְהַטַּעַם "כִּי פָּנָה אֶל אֱלֹהִים אֲחֵרִים" וְיִסְבְרוּ דֶּעֲבוֹדָה זָרָה אֵין לָהּ תְּשׁוּבָה.
(חַדְרֵי בָּטֶן)
<h2>יוֹם ו'</h2>
<h3>הֲלָכוֹת</h3>
א. נָכוֹן לוֹמַר אַחַר עַרְבִית <b>[שֶׁל יוֹם כִּפּוּר]</b> סֵפֶר תְּהִלִּים כֻּלּוֹ. וְיֹאמַר בֵּין סֵפֶר לְסֵפֶר פִּזְמוֹנֵי שִׁבְעָה כּוֹרְתֵי בְּרִית כְּמוֹ שֶׁאוֹמְרִים בְּאוֹר הוֹשַׁעְנָא רַבָּה מַמָּשׁ.
(מוֹרֶה בְּאֶצְבַּע, סִימָן ט, סְעִיף רעד)
ב. אַחַר כָּךְ אִם יָכוֹל יִלְמוֹד הָאִדְּרָא זוּטָא. כְּשֶׁתִּתְגַּבֵּר עָלָיו הַשֵּׁנָה בְּיוֹתֵר, יֹאמַר סֵדֶר קְרִיאַת שְׁמַע בְּכַוָּנָה, וּבְעוֹדוֹ מְעֻטָּף בְּטַלִּית גָּדוֹל יִשְׁכַּב מְעֻטָּף וְגַם בִּקְצָת בְּגָדָיו, וְאִם יוּכַל, יִהְיוּ רַגְלָיו מְגֻלּוֹת כְּשֶׁהוּא יָשֵׁן וְטוֹב לוֹ.
(מוֹרֶה בְּאֶצְבַּע, סִימָן ט, סְעִיף רעה-רעו)
<h3>מוּסָר</h3>
כָּל הַתְּפִלּוֹת וְהַתְּחִנּוֹת <b>[שֶׁל יוֹם כִּפּוּר]</b>, יֹאמַר בְּלֵב נִשְׁבָּר בֶּאֱמֶת וּבְכַוָּנָה נְכוֹנָה
(מוֹרֶה בְּאֶצְבַּע, סִימָן ט, סְעִיף רעח)
<h3>חִדּוּשׁ עַל הַפָּרָשָׁה</h3>
<b>וְעַתָּה כִּתְבוּ לָכֶם אֶת הַשִּׁירָה הַזֹּאת -</b> אָמְרוּ זַ"ל: זוֹ מִצְוַת כְּתִיבַת סֵפֶר תּוֹרָה. אֶפְשָׁר לוֹמַר כִּי נִרְמַז כְּתִיבַת סֵפֶר תּוֹרָה בְּאֹפֶן זֶה "כִּתְבוּ לָכֶם אֶת הַשִּׁירָה" תּוֹרָה שֶׁיֵּשׁ בָּהּ שִׁירָה הַאֲזִינוּ, שָׁם רֶמֶז לְצָרֵף תָּמִיד אֶל לִמּוּד הַתּוֹרָה תּוֹכְחוֹת מוּסָר, כִּי בָּזֶה יִתְעַלֶּה הַלִּמּוּד מְנֻקֶּה הוּא לַשָּׁבִים, וְהַתּוֹרָה רְצוּיָה תּוֹרָה לִשְּׁמָה, וּכְמוֹ שֶׁבְּמָקוֹם אַחֵר הֶאֱרַכְנוּ בָּזֶה.
(כִּסֵּא רַחֲמִים, סוֹפְרִים פ"א)