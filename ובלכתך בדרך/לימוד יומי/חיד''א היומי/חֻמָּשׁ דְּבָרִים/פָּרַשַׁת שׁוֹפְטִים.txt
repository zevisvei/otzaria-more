<h1>פָּרַשַׁת שׁוֹפְטִים</h1>

<h2>יוֹם א'</h2>
<h3>הֲלָכוֹת</h3>
א. אִם הוֹצִיאוּ סֵפֶר תּוֹרָה מֵהַהֵיכָל וְיָדוּעַ שֶׁאֵינוֹ מֻגָּהּ, יוֹצִיאוּ אַחֵר. אֵין לָהֶם כִּי אִם סֵפֶר מֻטְעֶה, הַנָּכוֹן שֶׁלֹּא לְהוֹצִיאוֹ כְּלָל, וְנָהֲגוּ לִקְרוֹת בְּחֻמָּשׁ בְּלִי שׁוּם בְּרָכָה.
(לְדָוִד אֱמֶת סִימָן א' אוֹת ח-יג)
ב. אִם חָשְׁבוּ שֶׁהַסֵּפֶר תּוֹרָה הָיָה מֻטְעֶה, וְלָכֵן הוֹצִיאוּ אַחֵר, וּלְאַחַר שֶׁהֵבִיאוּ אוֹתוֹ אֶל הַתֵּבָה, הִרְגִּישׁוּ שֶׁהַסֵּפֶר הָרִאשׁוֹן ג"כ הוּא כָּשֵׁר וְאֵינוֹ טָעוּת, יַחְזְרוּ לִקְרוֹת בַּסֵּפֶר הָרִאשׁוֹן, וְעוֹד יִקְרְאוּ עוֹלֶה אֶחָד בַּסֵּפֶר שֶׁהוֹצִיאוּ.
(בִּרְכֵּי יוֹסֵף סִימָן קמ"ד אוֹת ג')
<h3>מוּסָר</h3>
לִשְׁמִירָה, טוֹב מְאֹד לוֹמַר "וִיהִי נֹעַם" כֻּלּוֹ יָשָׁר וְהָפוּךְ ז' פְּעָמִים, וְכָפוּל פָּסוּק "אֹרֶךְ יָמִים אַשְׂבִּיעֵהוּ".
(קֶשֶׁר גּוּדָל, סוֹף הַסֵפֶר, סְעִיף חי)
<h3>חִדּוּשׁ עַל הַפָּרָשָׁה</h3>
<b>צֶדֶק צֶדֶק תִּרְדֹּף -</b> אֶפְשָׁר לִרְמֹז בְּמָה שֶׁכָּתַב רַבֵּנוּ אֶפְרַיִם זַ"ל "וְשָׁבֶיהָ בִּצְדָקָה", כְּלוֹמַר הֲגַם שֶׁשָּׁב אָדָם מֵעֲבֵירוֹת שֶׁבְּיָדוֹ, צָרִיךְ לָתֵת צְדָקָה, כְּמוֹ שֶׁאָמְרוּ "אַגְּרָא דְּתַעֲנִיתָא צִדְקְתָא". עַד כָּאן לְשׁוֹנוֹ. וּכְבָר כָּתַבְנוּ דִּתְשׁוּבָה נִקְרֵאת "צֶדֶק", וְזֶהוּ שֶׁנֶּאֱמַר "צֶדֶק" - תְּשׁוּבָה, "צֶדֶק" - צְדָקָה, "תִּרְדֹּף לְמַעַן תִּחְיֶה".
(נַחַל קְדוּמִים)
<h2>יוֹם ב'</h2>
<h3>הֲלָכוֹת</h3>
א. חוֹלֶה שֶׁיֵּשׁ לוֹ יְשִׁיבָה בֶּחָצֵר, וְרוֹצֶה לְהַעֲלוֹת הַסֵּפֶר תּוֹרָה מֵהַיְשִׁיבָה לְבֵיתוֹ, שָׁרִי דְלֵיכָּא גְּנַאי.
(מַחֲזִיק בְּרָכָה סִימָן קל"ה אוֹת ח')
ב. יֵשׁ נוֹהֲגִים לְהַקִּיף סֵפֶר תּוֹרָה פָּתוּחַ בְּכֹל בֵּית הַכְּנֶסֶת לְזַכּוֹת לְכָל הָאֲנָשִׁים וְנָשִׁים שֶׁיִּרְאוּ אוֹתוֹ, וְהוּא מִנְהָג עִיר הַקֹּדֶשׁ יְרוּשְׁלֶם תובב"א.
(לְדָוִד אֱמֶת סִימָן ג אוֹת ג)
<h3>מוּסָר</h3>
מַה יִּתְאוֹנֵן אָדָם חַי, כַּמָּה יִבְכֶּה וְיִדְאַג עַל חַטְּאוֹתָיו, כַּאֲשֶׁר יָשִׂים בֵּין עֵינָיו מָה פָּעַל וּמֶה עָשָׂה וּמָה הִגִּיעַ אֵלָיו וְלַאֲחֵרִים וּלְכָל הָעֶלְיוֹנִים וְתַחְתּוֹנִים בַּעֲוֹנוֹתָיו. מַה הִגִּיעַ אֵלָיו אֲשֶׁר נִשְׁמַת שַׁדַּי חֵלֶק אֶלוֹהַ מִמַּעַל חִלְלָהּ וְטִמְּאָהּ, וְגוּפוֹ בִּמְקוֹם שֶׁיִּהְיֶה מִשְׁכָּן קָדוֹשׁ לִשְׁרוֹת עָלָיו שְׁכִינָה, נַעֲשֶׂה מִשְׁכָּן לַסִּטְרָא אַחֲרָא, וְאֵבָרָיו נִתְגַּדְּלוּ בַּטֻּמְאָה, סוּרוּ טָמֵא קָרְאוּ לָמוֹ, וְכָרוֹזָא קַרֵי בְּחַיִל, זֶה הָאִישׁ מַרְגִּיז וּמוֹרֵד בְּמַלְכּוֹ שֶׁל עוֹלָם. וְכֹל הַשּׁוֹמֵעַ מִמַּלְאָכֵי עֶלְיוֹן וְכַיּוֹצֵא בַּעַל כְּנָפַיִם וְעוֹף הַשָּׁמַיִם מְקַלְּלִין אוֹתוֹ, וְאֶפְשָׁר יָצָא הַגְּזֵרָה עָלָיו מִתַּת בָּנָיו קְטַנִּים שֶׁהֵם כְּגוּפוֹ, וְרַבִּים מַכְאוֹבִים בְּעוֹרוֹ וּבְשָׂרוֹ, וְאַף בֵּית גרמ"ו. וְאִם יַצְלִיחַ בְּעָשְׁרוֹ, הוּא לְרָעָתוֹ וּלְטוֹרְדוֹ עַל פָּנָיו לְהַאֲבִידוֹ. וְאִם רֹעַ מַזָּלוֹ גָּרַם, שֶׁהָעוֹלָם חֶצְיוֹ זַכַּאי וְחֶצְיוֹ חַיָּב, וְהוּא עָשָׂה עֲבֵרָה וְהִכְרִיעַ הָעוֹלָם לְחוֹבָה, וְעַל יְדֵי זֶה נִגְזַר מִיתָה וְרָעָב וְעָצַר אֶת הַשָּׁמַיִם וְלֹא יִהְיֶה מָטָר, אָז נִפְרָעִין מִמֶּנּוּ עַל מוֹת יְשָׁרִים, וְעַל צַעֲרָן שֶׁל עֲנִיִּים עַל דִּבְרֵי הַבַּצוֹרוֹת, וְכֹל צַעַר מִכָּל עָנִי וְעָנִי וִילָדָיו קוֹבְעִין עָלָיו עוֹנָשִׁין לְהַכְאִיב נַפְשׁוֹ. וְגַם הַבְּהֵמוֹת לוֹקִין בִּשְׁבִילוֹ, כִּי לֹא יִמְצְאוּ עֵשֶׂב בַּשָּׂדֶה לְמַרְעִיתָם, וְהָיוּ הָעֲטוּפִים בָּרָעָב, וְנָהָר יֶחֱרַב וְיָבֵשׁ, וְכֹל שָׂרִים וּמַלְאָכִים הַמְמֻנִּים עַל הַנְּהָרוֹת וַעֲשָׂבִים, כְּמוֹ שֶׁאָמַר הַכָּתוּב (אִיּוֹב לח, לג) "אִם תָּשִׂים מִשְׁטָרוֹ בָאָרֶץ", כֻּלָּם בְּטֵלִים, גָּדוֹל צַעֲרָם, כְּמוֹ שֶׁאָמַר ר' פִּנְחָס בֶּן יָאִיר פ"ק דְחוּלִין (דַּף ז'.): גּוֹזְרָנִי שֶׁלֹּא יַעַבְרוּ בְּךָ מַיִם לָעוֹלָם. אַלְמָא צַעַר גָּדוֹל הוּא גַּם לְשָׂרִים לְמַלְאָכִים הַמְמֻנִּים לְהַנְהִיג הָעוֹלָם בְּרַחֲמִים, כְּשֶׁחַ"ו נִגְזָר דִּין קָשֶׁה, גָּדוֹל צַעֲרָם צָפַד אוֹרָם וְנִירָם. גַּם כַּמָּה שׁוֹעֲרִים וּמַלְאָכִים הַמְמֻנִּים לְקַבֵּל הַתְּפִלּוֹת, מַתִּישׁ כֹּחָן, כִּי אֵין הַתְּפִלּוֹת נִשְׁמָעוֹת, וְיֵשׁ לָהֶם עֶלְבּוֹן גָּדוֹל. כַּמָּה פְּגָם עוֹשֶׂה הַחוֹטֵא בְּהֵיכָלוֹת וּמַלְאָכִים וּמִדּוֹת וְעוֹלָמוֹת חַ"ו. וְהַנְּשָׁמָה מִמָּקוֹם מַחְצָבָהּ כְּשֶׁנִּשְׁתַּלְשְׁלָה מִשָּׁם וּלְמַטָּה בְּכֹל סְפִירָה וּבְכֹל עוֹלָם, נִשְׁאָר שָׁרְשָׁהּ וּדְיוּקְנָהּ שָׁם, וּכְשֶׁחוֹטֵא פּוֹגֵם כָּל אוֹתָם שָׁרְשֵׁי נִשְׁמָתוֹ, וְנִסְתָּמִים הַצִּנּוֹרוֹת, וְאֵין מֵימֵי הַהַשְׁפָּעָה נוֹזְלִים.
(צִפֹּרֶן שָׁמִיר, סִימָן יג, סְעִיף ריג)
<h3>חִדּוּשׁ עַל הַפָּרָשָׁה</h3>
<b>צֶדֶק צֶדֶק תִּרְדֹּף לְמַעַן תִּחְיֶה וְיָרַשְׁתָּ אֶת הָאָרֶץ (טז. כ) -</b> רֶמֶז בְּמָה שֶׁאָמְרוּ זַ"ל "גְּדוֹלָה צְדָקָה שֶׁמְּקָרֶבֶת הַגְּאֻלָּה", וְזֶה שֶׁנֶּאֱמַר "צֶדֶק צֶדֶק תִּרְדֹּף לְמַעַן", "לְמַעַן" גִּימַטְרִיָּא "קֵץ", כִּי לְבַעֲבוּר הַצְּדָקָה יָבֹא קֵץ הַגְּאֻלָּה, "תִּחְיֶה וְיָרַשְׁתָּ אֶת הָאֶרֶץ" וְיַחֲזִיר עֲטָרָה לְיוֹשְׁנָהּ.
(נַחַל קְדוּמִים)
<h2>יוֹם ג'</h2>
<h3>הֲלָכוֹת</h3>
א. טוֹב לַעֲמֹד מִשָּׁעָה שֶׁשּׁוֹמֵעַ קוֹל הַמּוֹלִיךְ סֵפֶר תּוֹרָה שֶׁעָתִיד לָבוֹא לְפָנָיו וְלִרְאוֹתוֹ. כְּשֶׁהַסֵּפֶר תּוֹרָה בַּתֵּבָה, אִם גָּבוֹהַּ עֲשָׂרָה וְרֹחְבָּהּ ד', אֵין הַצִּבּוּר חֲיָיבִין לַעֲמֹד.
(לְדָוִד אֱמֶת סִימָן ג' אוֹת ד-ז)
ב. מִצְוָה לְהִשְׁתַּחֲווֹת לְסֵפֶר תּוֹרָה, וְהָעִקָּר לְהִשְׁתַּחֲווֹת דַּוְקָא כְּשֶׁסֵּפֶר תּוֹרָה פָּתוּחַ, וְרוֹאֶה הַכְּתָב (כמ"ש בְּבִּרְכֵּי יוֹסֵף סִימָן קל"ד בְּאֹרֶךְ).
(לְדָוִד אֱמֶת סִימָן ג אוֹת ה)
<h3>מוּסָר</h3>
כְּשֶׁהוּא מִתְפַּלֵּל וְלוֹמֵד בַּתּוֹרָה יִהְיֶה שָׂמֵחַ. מְקוֹר חַיִּים לְהָרַב מהר"ח כֹּהֵן בַּעַל טוּר בָּרֶקֶת. וּמִכָּל מָקוֹם אִם מוֹרִיד דְּמָעוֹת בִּתְפִלָּתוֹ, הִיא מְקֻבֶּלֶת בְּיוֹתֵר. שָׁם מֵהַזֹּהַר.
(מַחֲזִיק בְּרָכָה סִימָן א')
<h3>חִדּוּשׁ עַל הַפָּרָשָׁה</h3>
<b>צֶדֶק צֶדֶק תִּרְדֹּף לְמַעַן תִּחְיֶה וְיָרַשְׁתָּ אֶת הָאָרֶץ (טז. כ) -</b> אֶפְשָׁר לִרְמֹז בְּמָה שֶׁכָּתְבוּ חַכְמֵי הַמּוּסָר דִּנְתִינַת הַצְּדָקָה מְהֵרָה חֲשׁוּבָה כִּשְׁתֵּי צְדָקוֹת, וְזֶה רֶמֶז "צֶדֶק" יְחַשֵּׁב לְךָ שְׁתֵּי צְדָקוֹת אִם "תִּרְדֹּף" וּתְמַהֵר נְתִינַת הַצְּדָקָה, דְהַזְרִיזוּת לְבַד מִצְוָה בִּפְנֵי עַצְמָהּ, "לְמַעַן תִּחְיֶה" בָּעוֹלָם הַזֶּה "וְיָרַשְׁתָּ" לְעוֹלָם הַבָּא.
(חוֹמַת אֲנָךְ)
<h2>יוֹם ד'</h2>
<h3>הֲלָכוֹת</h3>
א. נָהֲגוּ לְנַשֵּׁק הַסֵּפֶר תּוֹרָה כְּשֶׁמְבִיאִין אוֹתוֹ וּכְשֶׁמּוֹלִיכִים אוֹתוֹ.
(לְדָוִד אֱמֶת סִימָן ג אוֹת ו)
ב. לֹא יֹאחַז סֵפֶר תּוֹרָה בְּלִי מִטְפַּחַת. מֻתָּר לֶאֱחֹז בְּעַמּוּדֵי סֵפֶר תּוֹרָה בְּלִי מִטְפַּחַת, וְכֵן מִנְהָג הָעוֹלָם. וְהָרוֹצֶה לְהַחְמִיר שֶׁלֹּא לִיגַע בְּעַמּוּד סֵפֶר תּוֹרָה אֶלָּא בְּהַפְסָקַת טַלִּית, רַשַּׁאי וּבִלְבַד שֶׁיְּהֵא בְּצִנְעָה.
(לְדָוִד אֱמֶת סִימָן ג אוֹת י)
<h3>מוּסָר</h3>
אָמְרוּ בְּמַרְגְּנִיתָא דְּרַבִּי מֵאִיר: הֶעָווֹנוֹת הֵם כְּאֵשׁ לַבֶּגֶד, כְּחֶרֶב לַצַּוָּאר, כְּחֵץ לַלֵּב, כִּכְבָלִים לָרַגְלַיִם, כְּחֹשֶׁךְ לָעֵינַיִם, כְּמָרָה לַפֶּה, כַּחֲרִישָׁה לָאָזְנַיִם, כְּיִסּורִין לְגוּף. אֵין לְךָ קָשֶׁה אֶלָּא מִי שֶׁעוֹסֵק בְּדִבְרֵי הַבַאי. אוֹי לוֹ לְמִי שֶׁהָעוֹלָם מַטְעֶה בּוֹ. אוֹי לְמִי שֶׁהַשָּׁעָה מְשַׂחֶקֶת לוֹ. אוֹי לְמִי שֶׁנַּעֲשֶׂה סַנֵיגוֹרוֹ קַטֵיגוֹרוֹ. אוֹי לְמִי שֶׁיִצְרוֹ מְנַצְּחוֹ. אוֹי לְמִי שֶׁמְּאַבֵּד אֶת עֲמָלוֹ. וְאֶפְשָׁר לְפָרֵשׁ "אוֹי לְמִי שֶׁהַשָּׁעָה מְשַׂחֶקֶת לוֹ", שֶׁפּוֹרְעִין לוֹ מִצְווֹתָיו בָּעוֹלָם הַזֶּה, וְאוֹי לוֹ שֶׁנִּשְׁאַר רֵיקָם. ומ"שׁ "אוֹי לְמִי שֶׁנַּעֲשֶׂה סָנֵיגוֹרוֹ קַטֵיגוֹרוֹ", פֵּרוּשׁ, שֶׁעָשָׂה מִצְוָה בְּדָבָר גָּזוּל, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, אִי נָמֵי דְהַתּוֹרָה וְהַמִּצְוֹת בְּפִשְׁעוֹ הוֹלְכִים לַסִּטְרָא אַחֲרָא וְנֶעֱנַשׁ, אוֹ אֶפְשָׁר שֶׁמְּפַרְסֵם צִדְקוֹתָיו וּמַעֲשָׂיו הַטּוֹבִים לְיוּהֲרָא, וְנֶעֱנַשׁ. "אוֹי לְמִי שֶׁמְּאַבֵּד אֶת עֲמָלוֹ", אֶפְשָׁר שֶׁמְּדַבֵּר לָשׁוֹן הָרַע, וְהַנִדְבָּר לוֹקֵחַ זְכֻיּוֹתָיו וּמְאַבֵּד אֶת עֲמָלוֹ.
(צִפֹּרֶן שָׁמִיר, סִימָן יג, סְעִיף ריו)
<h3>חִדּוּשׁ עַל הַפָּרָשָׁה</h3>
<b>צֶדֶק צֶדֶק תִּרְדֹּף לְמַעַן תִּחְיֶה וְיָרַשְׁתָּ אֶת הָאָרֶץ (טז. כ) -</b> אֶפְשָׁר לוֹמַר בְּמָה שֶׁאָמְרוּ בְּמִדְרָשׁ מִשְׁלֵי (סִימָן יוּ"ד) שֶׁהַתּוֹרָה נִקְרֵאת "צְדָקָה". וְאָמְרוּ רַבּוֹתֵינוּ זִכְרוֹנָם לִבְרָכָה בְּקֹהֶלֶת רַבָּתִי אִם בִּקַּשְׁתָּ לַעֲשׂוֹת צְדָקָה עֲשֵׂה אוֹתָהּ עִם עֲמֵלֵי תּוֹרָה. וְאָמְרוּ בְּסוֹף כְּתוּבוֹת דְעַמֵּי הָאָרֶץ אֵינָם חַיִּים (לְעָתִיד בִּתְּחִיַּת הַמֵּתִים), וְיֵשׁ לָהֶם תַּקָּנָה אִם יֵהָנוּ תַּלְמִידֵי חֲכָמִים מִנִּכְסֵיהֶם.
וְזֶה שֶׁנֶּאֱמַר "צֶדֶק" שֶׁהִיא צְדָקָה. עֲשֵׂה עִם "צֶדֶק" כִּנּוּי לַתּוֹרָה, כְּלוֹמַר עִם עֲמֵלֵי תּוֹרָה. "לְמַעַן תִּחְיֶה" שֶׁבַּזֶה תִּזְכֶּה לִתְּחִיַּת הַמֵּתִים. "וְיָרַשְׁתָּ אֶת הָאָרֶץ" אֶרֶץ חַיִּים, "אֲשֶׁר ה' אֱלֹהֶיךָ נוֹתֵן לְךָ" בַּמַּתָּנָה, דְּזָכָה נֹטֵּל חֶלְקוֹ וְחֵלֶק חַבֵרוֹ בְּגַן עֵדֶן, וְהוּא נוֹתֵן בַּהֹוֶה דִּלְפִי זְכוּתוֹ הוּא יוֹרֵשׁ חֵלֶק חַבֵרוֹ בְּגַן עֵדֶן. וְכֹל שֶׁמַּרְבֶּה זְכֻיוֹת יִתְרַבֶּה חֵלֶק הַיְרוּשָׁה. שׁוּב רָאִיתִי בְּמִדְרָשׁ שׁוֹחֵר טוֹב (סִימָן י"ז) שֶׁאָמְרוּ תּוֹרָה שֶׁכָּתוּב בָּהּ "צֶדֶק צֶדֶק תִּרְדֹף", וּלְדַרְכֵּנוּ אֶפְשָׁר לְפָרֵשׁ הַכֵּפֶל כַּאֲשֶׁר כָּתַבְנוּ בס"ד.
(חוֹמַת אֲנָךְ)
<h2>יוֹם ה'</h2>
<h3>הֲלָכוֹת</h3>
א. חַיָּב הַחַזָּן לְהָקִים סֵפֶר תּוֹרָה, וַאֲפִלּוּ בְּט' בְּאָב, לְהַרְאוֹת לָעָם כְּתִיבָתוֹ.
(לְדָוִד אֱמֶת סִימָן ד' אוֹת א')
ב. יֵשׁ לַעֲמֹד בְּשָׁעָה שֶׁשַׁ"ץ זוֹקֵף הַסֵּפֶר תּוֹרָה וּמַרְאֶה הַכְּתָב לָעָם, הֲגַם שֶׁסֵּפֶר תּוֹרָה עַל תֵּבָה גְּבוֹהָה עֲשָׂרָה וְרֹחְבָּהּ ד' וְהַצִּבּוּר לְמַטָּה, שֶׁזֶּהוּ כְּבוֹד הַסֵּפֶר תּוֹרָה שֶׁיַּעַמְדוּ הַצִּבּוּר.
(לְדָוִד אֱמֶת בקו"א)
<h3>מוּסָר</h3>
טוּבְיָה לִדְזָכֵי לְהִתְעוֹרֵר תָּדִיר לְיִרְאָה אֶת ה' וְלַעֲסֹק בַּתּוֹרָה וּמִצְווֹת וּמוּסָר מְלָכִים, בְּסִפְרֵיהֶם הַקְּדוֹשִׁים יַחְפֹּץ, עַל דַּלְתוֹתָם יִשְׁקֹד, וּגְמִירֵי (יוֹמָא ל"ח ע"ב): הַבָּא לִיטָהֵר מְסַיְיעִין אוֹתוֹ. וְהָיְתָה עִמּוֹ, הַשִּׂמְחָה בִּמְעוֹנוֹ, לִהְיוֹתוֹ עֶבֶד ה' אֱלֹהִים חַיִּים.
(צִפֹּרֶן שָׁמִיר, סִימָן יג, סְעִיף ריח)
<h3>חִדּוּשׁ עַל הַפָּרָשָׁה</h3>
<b>צֶדֶק צֶדֶק תִּרְדֹּף לְמַעַן תִּחְיֶה וְיָרַשְׁתָּ אֶת הָאָרֶץ אֲשֶׁר ה' אֱלֹהֶיך נוֹתֵן לְךָ -</b> (אֶפְשָׁר לוֹמַר בָּמֶה שֶׁאָמְרוּ זַ"ל בָּעֲבֵרוֹת שֶׁבֵּין אָדָם לְחַבֵרוֹ אֵין יוֹם הַכִּפּוּרִים מְכַפֵּר עַד שֶׁיְּרָצֶה אֶת חַבֵרוֹ, וְזֶהוּ) הַכֵּפֶל, צֶדֶק עִם חֲבֵרֶיךָ וְצֶדֶק עִם ה', "לְמַעַן תִּחְיֶה", דְּאִם לָאו אֵין ה' מְכַפֵּר וְיִהְיֶה רוּבּוֹ עֲוֹנוֹת וְיָמוּת, וְזֶהוּ "לְמַעַן תִּחְיֶה". וְעוֹד, "וְיָרַשְׁתָּ אֶת הָאֶרֶץ". הַיְינוּ עוֹלָם הַבָּא, כֵּיוָן שֶׁמִּתְכַּפֵּר עַל יְדֵי הָעֲנָוָה וְהַעֲבָרַת מִדּוֹת.
(חַדְרֵי בָּטֶן)
<h2>יוֹם ו'</h2>
<h3>הֲלָכוֹת</h3>
א. כְּשֶׁמְּקִימִים הַסֵּפֶר תּוֹרָה, נוֹהֲגִים לִכְרֹעַ לִפְנֵי הַכְּתָב וְאוֹתִיּוֹת סֵפֶר תּוֹרָה, וְלוֹמַר "אֵל שַׁדַּי ה' אֱמֶת וּמֹשֶׁה אֱמֶת וְתוֹרָתוֹ אֱמֶת, וְזֹאת הַתּוֹרָה וכו' תּוֹרַת ה' תְּמִימָה" וכו'. וְטַעַם שֶׁאוֹמְרִים "אֵל שַׁדַּי", הַיְנוּ שֶׁתּוֹרָה שֶׁנָּתַן לָנוּ מֹשֶׁה רַבֵּנוּ מִפִּי הַגְּבוּרָה, הִיא בְּחִינַת בְּרִיאָה, וְלָכֵן מַתְּחֵלֶת אוֹת ב' "בְּרֵאשִׁית" וְשֵׁם אֵל שַׁדַּי הוּא בִּבְרִיאָה.
(תּוֹרַת הַשְּׁלֵמִים עַל "לְדָוִד אֱמֶת" סִימָן כ"ב)
ב. רַבֵּנוּ הָאֲרִ"י זַצַ"ל הָיָה מִסְתַּכֵּל הֵיטֵב בָּאוֹתִיּוֹת עַד שֶׁהָיָה מַכִּירָן לִקְרוֹתָם, שֶׁנִּמְשַׁךְ אוֹר גָּדוֹל אֶל הָאָדָם בְּהִסְתַּכְּלוּת בְּאוֹתִיּוֹת סֵפֶר תּוֹרָה.
(כִּסֵּא רַחֲמִים עַל מַסֶּכֶת סוֹפְרִים פי"ד)
<h3>מוּסָר</h3>
זֶה לְשׁוֹן מהרח"ו זַצַ"ל (שַׁעַרֵי קְדֻשָּׁה ח"ב שַׁעַר א') בְּקִצּוּר וּקְצָת תּוֹסָפוֹת: בֶּן אָדָם פְּקַח עֵינֶיךָ מֵהָעִוָּרוֹן, וּרְאֵה כִּי כָּל הֲנָאוֹת וְטוֹבוֹת הָעוֹלָם הַזֶּה, הֶבֶל הֵמָה מַעֲשֶׂה תַּעְתּוּעִים. וְאֵיךְ תִּכְעוֹס עַל זוּלָתְךָ וְלֹא תִּכְעוֹס עָלֶיךָ, שֶׁאַתָּה עַצְמְךָ טוֹרֵף נַפְשְׁךָ בְּאַפֶּךָ וְעוֹבֵד עֲבוֹדָה זָרָה בַּכַּעֲסְךָ. וְאֵיךְ תַּקְפִּיד עַל הֶבְלֵי הָעוֹלָם הַזֶּה וְסוֹפְךָ לָמוּת. אֵיךְ תִּתְעַצֵּב עַל עוֹלָם שֶׁאֵינוֹ שֶׁלְּךָ, וְלֹא תִּתְעַצֵּב עַל פְּרֵידַת נַפְשְׁךָ מִגּוּפְךָ בְּרֶתֶת וָזִיעַ וְאֵימָה חֲשֵׁכָה נוֹפֶלֶת עָלָיו. אֵיךְ תַּחְמֹד לִצְבֹּר זָהָב וְלִבְנוֹת בָּתִּים וַעֲלִיּוֹת מִרְוָחִים בִּתְמוּרַת וּפְטוּרֵי צִיצִים, וְהוּא לִקְבָרוֹת יוּבַל בְּד' אָמוֹת, וְכֹל אוֹהֲבֶיךָ מִתְעַסְּקִים לְכַסּוֹתְךָ בֶּעָפָר, וְכֹל אֲשֶׁר יָגַעְתָּ הָיָה לְאֶפֶס וְתֹהוּ, כִּי פָּתוֹחַ תִּפְתַח אֶת יָדְךָ אֶת אֲשֶׁר סָגַרְתָּ לָתֵת לָעֲנִיִּים, וְעָזַבְתָּ לַאֲחֵרִים חֵילְךָ, וְאֵין כָּל מְאוּמָה בְּיָדְךָ. אֵיךְ תִּמְאַס תּוֹרַת חַיִּים חַיֵּי עוֹלָם, לֶאֱסֹף מָמוֹן חַיֵּי שָׁעָה. אֵיךְ תִּתְעַנֵּג בַּדֶּשֶׁן וַעַצְמוֹתֶיךָ יַחֲלוֹץ, וּמָחָר עַל עָפָר תִּשְׁכַּב, תַּחְתֶּיךָ יֻצַּע רִמָּה, וּתְכַסֶּךָ תּוֹלֵעָה. אֵיךְ תְּבַקֵּשׁ שְׂרָרָה וּמַעֲלָה רָמָה, וְתִקְוַת אֱנוֹשׁ רִמָּה. אֵיךְ תְּסַפֵּר לָשׁוֹן הָרַע עַל רֵעֲךָ הַטּוֹב מִמְּךָ, וְכַמָּה קַטֵיגוֹרִים מְסַפְּרִים רָעָתֶךָ וּמַזְכִּירִים עֲוֹנוֹתֶיךָ. אֵיךְ תִּשְׂנָא אוֹיְבֶיךָ, וְאֵין לְךָ אוֹיֵב גָּדוֹל מִמְּךָ, גּוֹרֵם רָעָה לְעַצְמְךָ, מְאַבֵּד הוֹן עָתָק מִתּוֹרָה וּמִצְווֹת, וּמַרְוִיחַ לְפִי שָׁעָה אֱלִילֵי כֶּסֶף וְזָהָב. אֵיךְ תַּחֲנִיף וְתִתְבַּיֵּשׁ מִילוּד אִשָּׁה, וְלֹא תִּתְבַּיֵּשׁ מִמֶּלֶךְ אַדִּיר אָיֹם וְנוֹרָא שׁוֹפֵט כָּל הָאָרֶץ מְלֹא כָּל הָאָרֶץ כְּבוֹדוֹ. אֵיךְ תִּשְׁכַּח יוֹם הַמָּוֶת וְדִין הַקֶּבֶר וְיוֹם הַדִּין הַגָּדוֹל וְהַנּוֹרָא, וּמִי יְכִילֶנּוּ, וְהִתְעַלַּמְתָּ מֵהֶם, וְאֵין מֻכְרָח לָבֹא כָּמוֹהוּ.
(צִפֹּרֶן שָׁמִיר, סִימָן יג, סְעִיף ריח)
<h3>חִדּוּשׁ עַל הַפָּרָשָׁה</h3>
<b>תָּמִים תִּהְיֶה עִם ה' אֱלֹהֶיך -</b> אֶפְשָׁר דְּהַכַּוָּנָה דַּאֲפִילוּ בְּלִבּוֹ לֹא יְהַרְהֵר אַחַר מִדּוֹתָיו יִתְבָּרַךְ. וְזֶה שֶׁאָמַר "תָּמִים תִּהְיֶה עִם ה' אֱלֹהֶיךָ", אֲפִלּוּ בְּהִרְהוּר שֶׁאֵין מַכִּיר בּוֹ אֶלָּא ה' תִּהְיֶה תָּמִים, כִּי הוּא בֹּחֵן לֵב חוֹקֵר כְּלָיוֹת.
(נַחַל קְדוּמִים)