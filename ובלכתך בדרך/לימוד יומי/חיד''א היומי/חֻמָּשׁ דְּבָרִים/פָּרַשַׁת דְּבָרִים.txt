<h1>פָּרַשַׁת דְּבָרִים</h1>

<h2>יוֹם א'</h2>
<h3>הֲלָכוֹת</h3>
א. בְּרֹאשׁ חֹדֶשׁ אָב, נָהַגְנוּ לֶאֱכֹל בָּשָׂר לִכְבוֹד רֹאשׁ חֹדֶשׁ.
(מוֹרֶה בְּאֶצְבַּע, סִימָן ח, סְעִיף רלג)
ב. בְּשַׁבָּת אֵיכָה, אֲפִלּוּ הוּא יוֹם ט' בְּאָב אוֹ ח' בְּאָב, לִכְבוֹד שַׁבָּת יִלְבַּשׁ מַלְבּוּשֵׁי שַׁבָּת, וְכֹל שֶׁכֵּן שֶׁלֹּא יֹאמַר שׁוּם קִינָה. וְאִם בִּמְקוֹמוֹ יֹאמְרוּ, הוּא יִמְנַע עַצְמוֹ, כִּי קְדֻשַׁת שַׁבָּת חוֹסֶמֶת כָּל מִינֵי אֵבֶל קָטָן וְגָדוֹל. וְאָנוּ בְּנֵי סְפָרַד הֻתַּר לָנוּ גַּם תַּשְׁמִישׁ הַמִּטָּה כִּפְסַק מָרָן אֲפִלּוּ אִם ט' בְּאָב בְּשַׁבָּת. וְגַם בַּסְּעֻדָּה הַמַּפְסֶקֶת בְּיוֹם שַׁבָּת קֹדֶשׁ, יֹאכַל בָּשָׂר וְיִשְׁתֶּה יַיִּן לִכְבוֹד שַׁבָּת, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה בַּשַּׁ"ס (עֵירוּבִין מ"א ע"א תַּעֲנִית כ"ט ע"ב), אַךְ בִּסְעֻדָּה הַמַּפְסֶקֶת בַּחוֹל לֹא יֹאכַל אֶלָּא תַּבְשִׁיל אֶחָד וְתוּ לָא. וְאָסוּר לֶאֱכֹל בֵּיצִים מְבוּשָׁלִים אֲפִלּוּ הֵם בְּתוֹךְ הַתַּבְשִׁיל, אִם אֵין מִנְהָגוֹ כָּךְ כָּל הַשָּׁנָה לָשִׂים בְּמִין תַּבְשִׁיל זֶה בֵּיצִים, וְזֶה אִם רוֹצֶה לֶאֱכֹל הַבֵּיצִים וְהַתַּבְשִׁיל אָסוּר. ואינסאלא"דה <b>[סָלָט]</b> מִיֶּרֶק חַי נוֹסָף עַל הַתַּבְשִׁיל, עַל פִּי הַדִּין מֻתָּר, אַךְ יֵשׁ לְהַחְמִיר.
(מוֹרֶה בְּאֶצְבַּע, סִימָן ח, סְעִיף רלד)
<h3>מוּסָר</h3>
יִזָּהֵר לְהָשִׁיב שָׁלוֹם לֶעָנִי, כִּי אִם אֵינוֹ מֵשִׁיב, אָמְרוּ רַבּוֹתֵינוּ זִכְרוֹנָם לִבְרָכָה (בְּרָכוֹת ו' ע"ב) שֶׁהוּא גוֹזְלוֹ, דִּכְתִיב (יְשַׁעְיָה ג, יד) גְּזֵלַת הֶעָנִי בְּבָתֵּיכֶם, וּפֵרְשׁוּ זַ"ל הֶעָנִי קְרִי עֲנִיָּה <b>[הַיְנוּ שֶׁעוֹנֶה "שָׁלוֹם"]</b>.
(צִפֹּרֶן שָׁמִיר, סִימָן יא, סְעִיף קפד)
<h3>חִדּוּשׁ עַל הַפָּרָשָׁה</h3>
<b>אֵלֶּה הַדְּבָרִים -</b> רָאִיתִי בְּגִלְיוֹן רש"י כ"י שֶׁכָּתַב: <b>"אֵלֶּה הַדְּבָרִים אֲשֶׁר"</b> רָאשֵׁי תֵּבוֹת <b>אֱ</b>מוֹר <b>לִ</b>פְנֵי <b>הַ</b>תַּלְמִידִים, <b>הָ</b>אוֹמֵר <b>דָּבָר בִּ</b>פְנֵי <b>רַ</b>בּוֹ <b>יִ</b>תְחַיֵּיב <b>מִ</b>יתָה, <b>אֶ</b>לָא <b>שֶׁ</b>יִטּוֹל <b>רְ</b>שׁוּת. עַד כָּאן דְּבָרָיו.
(נַחַל קְדוּמִים)
<h2>יוֹם ב'</h2>
<h3>הֲלָכוֹת</h3>
א. לֵיל ט' בְּאָב, יִקְרַע סְגוֹר לְבָבוֹ בִּקְרִיאַת אֵיכָה, אַךְ הַקִּינוֹת יֵשׁ מֵהֶם שֶׁטּוֹב שֶׁלֹּא לְאוֹמְרָם.
(מוֹרֶה בְּאֶצְבַּע, סִימָן ח, סְעִיף רלה)
ב. יִצְטַעֵר מְאֹד בְּמִשְׁכָּבוֹ, וְיִקַּח מֵאַבְנֵי הַמָּקוֹם וְיָשֵׂם מֵרַאֲשׁוֹתָיו.
(מוֹרֶה בְּאֶצְבַּע, סִימָן ח, סְעִיף רלו)
<h3>מוּסָר</h3>
לֹא יִתְקוֹטֵט עִם בְּנֵי בֵּיתוֹ, כִּי עַל יְדֵי מְרִיבָה וּקְטָטָה בְּתוֹךְ בֵּיתוֹ, זֶה עָנִי קָרָא לַסִּטְרָא אַחֲרָא לָשֶׁבֶת בַּיִת, וּפוֹגֵם בַּשְׁכִינָה כִּבְיָכוֹל.
(צִפֹּרֶן שָׁמִיר, סִימָן יא, סְעִיף קפה)
<h3>חִדּוּשׁ עַל הַפָּרָשָׁה</h3>
<b>אֵלֶּה הַדְּבָרִים אֲשֶׁר דִּבֵּר מֹשֶׁה אֶל כָּל יִשְׂרָאֵל -</b> "אֵלֶּה" רָאשֵׁי תֵּבוֹת <b>אָ</b>בָק <b>לָ</b>שׁוֹן <b>הָ</b>רַע, דְּבָזֶה נִכְשָׁלִים כֻּלָּן, כְּמוֹ שֶׁאָמְרוּ "רֹב בַּגֶּזֶּל וּמִעוּט בָּעֲרָיוֹת וְכֻלָּן בְּאָבָק לָשׁוֹן הָרַע". וְזֶה רֶמֶז "אֵלֶּה" <b>אָ</b>בָק <b>לָ</b>שׁוֹן <b>הָ</b>רַע, "אֶל כָּל יִשְׂרָאֵל", דְּכוּלָן נִכְשָׁלִים בְּאָבָק לָשׁוֹן הָרַע. מְפָרְשִׁים.
<h2>יוֹם ג'</h2>
<h3>הֲלָכוֹת</h3>
א. כָּל מַה שֶּׁאָסְרוּ רַבּוֹתֵינוּ זִכְרוֹנָם לִבְרָכָה בְּ-ט' בְּאָב הוּא עַד הַלַּיְלָה, וְאֵין לְהָקֵל אַחַר חֲצוֹת בְּשׁוּם דָּבָר, רַק שֶׁמֵּקִילִין לְנָשִׁים לְסַדֵּר הַבַּיִת קְצָת, וְזֶה לִקְבּוֹעַ בְּלִבָּם אֱמוּנוֹת הַגְּאֻלָּה.
(מוֹרֶה בְּאֶצְבַּע, סִימָן ח, סְעִיף רלז)
ב. גַּם פְּסוּקֵי נֶחָמָה הַכְּתוּבִים בַּסֵּפֶר, בְּמִנְחָה אֵין לִמְנוֹעַ אֲמִירָתָהּ, כְּדֵי לִקְבּוֹעַ בְּלֵב הֶהָמוֹן כִּי יִגְאָלֶנּוּ ה' בְּרַחֲמָיו, וִיקַיֵּם לָנוּ כָּל נֶחָמוֹת נְבִיאָיו בְּקָרוֹב.
(מוֹרֶה בְּאֶצְבַּע, סִימָן ח, סְעִיף רלח)
<h3>מוּסָר</h3>
לֹא יְכַנֶּה שֵׁם רַע לַחֲבֵרוֹ, שֶׁיּוֹרֵד לַגֵּהִנָּם וְאֵינוֹ עוֹלֶה (בָּבָּא מְצִיעָא נ"ח ע"ב).
(צִפֹּרֶן שָׁמִיר, סִימָן יא, סְעִיף קפא)
<h3>חִדּוּשׁ עַל הַפָּרָשָׁה</h3>
<b>בְּעֵבֶר הַיַּרְדֵּן בַּמִּדְבָּר בָּעֲרָבָה מוֹל סוּף בֵּין פָּארָן וּבֵין תֹּפֶל וְלָבָן וַחֲצֵרֹת וְדִי זָהָב (א. א) -</b> שָׁם רֶמֶז מוּסָר עֲקַבְיָא בֵּן מַהֲלַלְאֵל: הִסְתַּכֵּל בִּשְׁלֹשָׁה דְּבָרִים וְאִי אַתָּה בָּא לִידֵי עֲבֵרָה. דַּע מֵאַיִן בָּאתָ, וּלְאַן אַתָּה הוֹלֵךְ וְלִפְנֵי מִי אַתָּה עָתִיד לִתֵּן דִּין וְחֶשְׁבּוֹן. מֵאַיִן בָּאתָ, מִטִּפָּה סְרוּחָה. וּלְאָן אַתָּה הוֹלֵךְ לִמְקוֹם עָפָר רִמָּה וְתוֹלֵעָה. וְלִפְנֵי מִי אַתָּה עָתִיד לִתֵּן דִּין וְחֶשְׁבּוֹן, לִפְנֵי מֶלֶךְ מַלְכֵי הַמְּלָכִים הָקָּבָּ"ה.
וְזֶה אֶפְשָׁר לוֹמַר שֶׁרְמָזָהּ מֹשֶׁה רַבֵּנוּ בְּיוֹם הוֹכֶחַ לְיִשְׂרָאֵל עַמּוֹ, דְלֵיכָּא מִילְתָּא דְלָא רְמִיזָא בְּאוֹרַיְתָא. וְזֶה שֶׁאָמַר "בְּעֶבֶר הַיַּרְדֵּן", שָׁם רֶמֶז לְהִסְתַּכֵּל "מֵאַיִן בָּא" מִטִּפָּה סְרוּחָה. וְזֶהוּ "בְּעֶבֶר הַיַּרְדֵּן", תֵּן דַּעַתְךָ בַּמַעֲבָר הַיָּרוּד אֲשֶׁר בָּאתָ מִשָּׁם. דְּאִשְׁתַּנֵי לִגְרִיעוּתָא <b>[שֶׁהִשְׁתַּנָה לְרָעָה]</b>, וְכֹל מִין גַּאֲוָה בְּטֵלָה הִיא תְּבַטֵּל. "בַּמִּדְבָּר בָּעֲרָבָה", בּוֹ תִּרְמֹז, וּלְאָן אַתָּה הוֹלֵךְ, לִמְקוֹם עָפָר רִמָּה וְתוֹלֵעָה, אֶרֶץ עֲרָבָה וְשׁוּחָה, וּבַזֶה הָסֵר מִשָּׁם כָּל מִין תַּאֲוָה וְחֶמְדָּה וְקִנְאָה וְגֶזֶל וּמַאֲכָלוֹת אֲסוּרוֹת וַעֲרָיוֹת, כִּי הַכֹּל הֶבֶל. "מוֹל סוּף", כְּלוֹמַר "לִפְנֵי מִי אַתָּה עָתִיד לִתֵּן דִּין וְחֶשְׁבּוֹן". זֶהוּ מוּל חָשׁוּב נֹכַח סוֹף בְּמֻשְׁלָם שַׁנְיָא, שֶׁצָּרִיךְ אַתָּה לַעֲמֹד מוּל נֹכַח פְּנֵי ה'. וְלָא תֵּימָא דַּוְקָא הָרְשָׁעִים בָּאִין לַדִּין, לֹא כִּי אֶלָּא "בֵּין פָּארָן וּבֵין תֹּפֶל", כְּלוֹמַר בֵּין צַדִּיקִים וּבֵין רְשָׁעִים אֵלּוּ וְאֵלּוּ בָּאִים לַדִּין. וְכִנָּה לַצַּדִּיקִים בְּשֵׁם "פָּארָן", שֶׁפָּרִים וְרָבִים בַּתּוֹרָה וּבַמִּצְווֹת כָּל יְמֵיהֶם, וְלָרְשָׁעִים כִּנָּם "תֹּפֶל" מִלְּשׁוֹן טָחֵי תָּפֵל, בְּאֹפֶן, שֶׁכֻּלָם עוֹמְדִין לַדִּין, וְצָרִיךְ לָחוּס עַל נַפְשׁוֹ שֶׁלֹּא יִתְלַכְלֵךְ בִּדְבָרִים אֲסוּרִים וְיִשְׁתַּמֵּשׁ בְּמַתְּנַת הַמֶּלֶךְ לְהַכְעִיסוֹ חַ"ו. "וְלָבָן וַחֲצֵרֹת", אִם יָצָא בְּדִימוֹס מֵהַדִּין, "וְלָבָן", שֶׁהוּא נָקִי מַחְשׂוֹף הַלָּבָן תּוֹרָתוֹ וּמִצְווֹתָיו, אָז "וַחֲצֵרוֹת", נוֹטֵל חֶלְקוֹ וְחֵלֶק חֲבֵרוֹ בְּחַצְרוֹת אֱלוֹקֵינוּ. וְאִם לָאו, "וְדִי זָהָב", שֶׁרוֹמֵז לַדִּין, כְּלוֹמַר הַרְבֵּה דִּין וְעֹנֶשׁ אָרֹךְ.
(דְּבָרִים אֲחַדִים דָּרוּשׁ טו)
<h2>יוֹם ד'</h2>
<h3>הֲלָכוֹת</h3>
א. אַחַר עַרְבִית <b>[שֶׁל מוֹצָאֵי ט' בְּאָב]</b> וְהוּא לַיְלָה, יִרְחַץ כָּל יָדָיו וּפָנָיו, וְיִלְבַּשׁ מִנְעָלִים שֶׁל עוֹר, וִיבָרֵךְ בִּרְכַּת הַלְּבָנָה, שֶׁהוּא זְמַן הָרָאוּי לְבַשֵּׂר הַגְּאֻלָּה וּלְבָרֵךְ הַלְבָנָה הַעֶלְיוֹנָה וְלוֹמַר "דָוִד מֶלֶך יִשְׂרָאֵל חַי וְקַיָּם".
(מוֹרֶה בְּאֶצְבַּע, סִימָן ח, סְעִיף רלט)
ב. גַּם בְּלֵיל עֲשִׂירִי וְיוֹם עֲשִׂירִי <b>[בְּאָב]</b>, יִצְטַעֵר עַל שְׂרֵיפַת הַהֵיכָל. וְלֹא יְבָרֵךְ שֶׁהֶחֱיָינוּ בְּיּוֹם עֲשִׂירִי, כִּי אֲפִלּוּ בְּשַׁבָּת בֵּין הַמֵּצָרִים לֹא הָיָה מְבָרֵךְ רַבֵּנוּ הָאֲרִ"י זַצַ"ל, וְקַל וַחֹמֶר לְיוֹם עֲשִׂירִי.
(מוֹרֶה בְּאֶצְבַּע, סִימָן ח, סְעִיף רמ-רמא)
<h3>מוּסָר</h3>
הַמְּרִיבָה בְּבֵית הַיּוֹלֶדֶת, גּוֹרֵם סַכָּנָה לַוָּלָד, וּבְבֵית חָתָן וְכַלָּה, גּוֹרֵם רָעָה חַס וְשָׁלוֹם.
(צִפֹּרֶן שָׁמִיר, סִימָן יא, סְעִיף קפו)
<h3>חִדּוּשׁ עַל הַפָּרָשָׁה</h3>
<b>ה' אֱלֹוקֵינוּ דִּבֶּר אֵלֵינוּ בְּחֹרֵב לֵאמֹר -</b> אֶפְשָׁר שֶׁרָמַז מַה שֶּׁאָמְרוּ: בְּכֹל יוֹם בַּת קוֹל יוֹצֵאת מֵהַר חוֹרֵב וּמַכְרֶזֶת וְאוֹמֶרֶת אוֹי לָהֶם לַבְּרִיּוֹת מֶעֶלְבּוֹנָהּ שֶׁל תּוֹרָה וכו'. וְזֶה שֶׁאָמַר "ה' אֱלוֹקֵינוּ דִּבֵּר אֵלֵינוּ בְּחֹרֵב לֵאמֹר" לְדוֹרוֹת, שֶׁבְּכָל יוֹם בַּת קוֹל יוֹצֵאת מֵחֹרֵב לְהַזְהִיר עַל עֵסֶק הַתּוֹרָה.
(נַחַל קְדוּמִים)
<h2>יוֹם ה'</h2>
<h3>הֲלָכוֹת</h3>
א. יוֹם ט"ו בְּאָב יַרְבֶּה קְצָת שִׂמְחָה, כִּי יֵשׁ עִלּוּי לִשְׁכִינָה, כמ"ש בְּזֹהַר (ח"ב דַּף קל"ה), וְיִזָּהֵר לְהוֹסִיף בַּתּוֹרָה בַּלַּיְלָה, כמ"ש רַבּוֹתֵינוּ זִכְרוֹנָם לִבְרָכָה (תַּעֲנִית לֹא.).
(מוֹרֶה בְּאֶצְבַּע, סִימָן ח, סְעִיף רמב)
ב. עַל כָּל מִצְוָה שֶׁחוֹשֵׁב יֹאמַר "בְּלִי נֶדֶר". וְעַל דְּבַר הָרָשׁוּת יֹאמַר "אִם יִגְזֹר ה'". וְאִם עָשָׂה וְהִצְלִיחַ אוֹ הִרְוִיחַ, יֹאמַר "עָשִׂיתִי אוֹ הִרְוַחְתִּי בְּחֲסָדָיו יִתְבָּרַךְ וְעֶזְרָתוֹ".
(צִפֹּרֶן שָׁמִיר, סִימָן יא, סְעִיף קע)
<h3>מוּסָר</h3>
לֹא יַפְחִיד לַתִּינוֹק לוֹמַר "כֶּלֶב קַח אוֹתוֹ" וְכַיּוֹצֵא, כִּי סִטְרָא אַחֲרָא נִקְרָא בְּשֵׁמוֹת כָּאֵלוּ, וֶהֱוֵי כְּנוֹתֵן לוֹ רְשׁוּת לָבוֹא לָקַחַת הַתִּינוֹק. וְשָׁמַעְתִּי מֵאָדָם גָּדוֹל מַעֲשֶׂה נוֹרָא בָּזֶה.
(צִפֹּרֶן שָׁמִיר, סִימָן יא, סְעִיף קפט)
<h3>חִדּוּשׁ עַל הַפָּרָשָׁה</h3>
<b>וָאֲצַוֶּה אֶת שֹׁפְטֵיכֶם בָּעֵת הַהִוא לֵאמֹר שָׁמֹעַ בֵּין אֲחֵיכֶם וּשְׁפַטְתֶּם צֶדֶק בֵּין אִישׁ וּבֵין אָחִיו וּבֵין גֵּרוֹ -</b> אֶפְשָׁר לִרְמֹז מַה שֶּׁאָמְרוּ בְּחוֹשֶׁן מִשְׁפָּט (סִימָן רנ"ג) שְׁכִיב מֵרַע שֶׁאָמַר נְכָסַי לְטוּבְיָה וּבָאוּ שְׁנֵי טוּבְיָה, תַּלְמִיד חָכָם קֹדֶם, אוֹ שָׁכֵן, אוֹ קָרוֹב. וְזֶהוּ שֶׁאָמַר "לֵאמֹר שָׁמוֹעַ בֵּין אֲחֵיכֶם" לְאֶחָד מֵהֵם וְלֹא נוֹדַע לְמִי, אָז "וּשְׁפַטְתֶּם צֶדֶק בֵּין אִישׁ", דְּהַיְנוּ צַדִּיק וְחָכָם.
(פְּנֵי דָוִד)
<h2>יוֹם ו'</h2>
<h3>הֲלָכוֹת</h3>
א. הַמְסַפֵּר שֶׁבַח אָדָם בְּחָכְמָה אוֹ עֹשֶׁר אוֹ בָּנִים וְכַיּוֹצֵא, חַיָּב לְבָרְכוֹ שֶׁלֹּא יִשְׁלֹט בּוֹ עַיִן הָרַע, וְאִם נוֹתֵן עַיִן הָרַע בַּחַבֵרוֹ, כֵּן יִנָּתֵן בּוֹ, מִלְּבַד עָנְשׁוֹ יַעֲלֶה בָּאשׁוֹ.
(צִפֹּרֶן שָׁמִיר, סִימָן יא, סְעִיף קעב)
ב. יִדְרֹשׁ שְׁלוֹם כָּל אָדָם, הַכֹּל לְאַתּוּיֵי <b>[לְרַבּוֹת]</b> שׂוֹנְאוֹ.
(צִפֹּרֶן שָׁמִיר, סִימָן יא, סְעִיף קפ)
<h3>מוּסָר</h3>
"וְנִרְגָן מַפְרִיד אַלּוּף" (מִשְׁלֵי טז, כח), כְּגוֹן שֶׁאוֹמֵר פְּלוֹנִי שֶׁדִּבֵּר כָּךְ כִּיוֵן לְרָעָה, אוֹ לִרְמֹז זֶה, וְכַיּוֹצֵא. וּפֵרְשׁוּ זַ"ל "מַפְרִיד אַלּוּף" הַיְנוּ מַפְרִיד <b>אֵל</b> מִדַּת חֶסֶד מֵאֱלֹהִים גִּימַטְרִיָּא <b>פ"ו</b>, וּמְעוֹרֵר הַדִּינִין וּמְסַלֵּק הָרַחֲמִים, וְגֶחָלִים חוֹתֶה עַל רֹאשׁוֹ.
(צִפֹּרֶן שָׁמִיר, סִימָן יא, סְעִיף קעז)
<h3>חִדּוּשׁ עַל הַפָּרָשָׁה</h3>
<b>וַאֲצַוֶּה אֶת שוֹפְטֵיכֶם בְּעֵת הַהִיא לֵאמֹר -</b> אֶפְשָׁר לִרְמֹז בָּמֶה שֶׁאָמְרוּ זַ"ל שֶׁהַדַּיָּן בְּעֵת הַדִּין יִרְאֶה כְּאִלּוּ גֵּהִנָּם פְּתוּחָה תַּחְתָּיו, וְכֵן רָאשֵׁי תֵּבוֹת "<b>אֶ</b>ת <b>שׁ</b>וֹפְטֵיכֶם <b>בָּ</b>עֵת <b>הַ</b>הִיא <b>לֵ</b>אמֹר" - "לַהַב אֵשׁ", שֶׁיְּשַׁעֵר לַהַב אֵשׁ גֵּהִנָּם שֶׁפְּתוּחָה תַּחְתָּיו.
(פְּנֵי דָוִד)