<h1>פָּרַשַׁת שְׁלַח</h1>

<h2>יוֹם א'</h2>
<h3>הֲלָכוֹת</h3>
א. נָהֲגוּ שֶׁלֹּא לְכַסּוֹת הַסַּכִּין <b>[בְּבִרְכַּת הַמָּזוֹן]</b> בְּשַׁבָּת. וְכֵן רָאִיתִי למז"ה מהר"א אֲזוּלַאי זִלה"ה בְּהַגָּהוֹתָיו כ"י דְּאֵין מְכַסִּין בְּשַׁבָּת וְיוֹ"ט, שֶׁהֵם רֶמֶז לָעוֹלָם הַבָּא, שֶׁבְּאוֹתוֹ זְמַן יִתְמַתְּקוּ הַקְּלִפּוֹת וּבִלַּע הַמָּוֶת לָנֶצַח. עכ"ד. וּמָרָן הב"י כָּתַב דִּלְטַעַם מִי שֶׁזָּכַר הַחֻרְבָּן וְתָקַע הַסַּכִּין, אֵין לְחַלֵּק בֵּין שַׁבָּת לְחוֹל, וּמִיהוּ הָרַב אֵלִיָּה רַבָּה מְיַשֵּׁב אַף לְפִי טַעַם זֶה. ע"ש.
(בִּרְכֵּי יוֹסֵף סִימָן קפ אוֹת ד)
ב. כָּתְבוּ גּוּרֵי הָאֲרִ"י זצ"ל שֶׁאֵין לְהַפְסִיק בֵּין מַיִם אַחֲרוֹנִים לְבִרְכַּת הַמָּזוֹן אֲפִלּוּ בְּדִבְרֵי תּוֹרָה.
(בִּרְכֵּי יוֹסֵף סִימָן קפא אוֹת ד)
<h3>מוּסָר</h3>
כָּתַב מָר זְקֵנֵינוּ הָרַב הֶחָסִיד מהר"א אֲזוּלַאי זלה"ה בְּהַגָּהוֹתָיו כ"י כְּפִי הַקַּבָּלָה <b>[מַיִם אַחֲרוֹנִים]</b> צָרִיךְ לִזָּהֵר בָּהֶם מְאֹד, וְאֵין לְהָקֵל בָּהֶם, וְהַמֵּקֵל בְּמַיִם אַחֲרוֹנִים, מְקִילִין לוֹ יָמָיו וּשְׁנוֹתָיו. כָּךְ הֵשִׁיבוּ מִן הַשָּׁמַיִם עַל יְדֵי שְׁאֵלַת חֲלוֹם מִגִּיסוֹ שֶׁל הָרַב מָרְדְּכַי.
(בִּרְכֵּי יוֹסֵף סִימָן קפא אוֹת ז)
<h3>חִדּוּשׁ עַל הַפָּרָשָׁה</h3>
<b>שְׁלַח לְךָ אֲנָשִׁים וְיָתוּרוּ -</b> בְּפָרָשַׁת דְּבָרִים כְּתִיב "וְיַחְפְּרוּ לָנוּ אֶת הָאָרֶץ", וּפֵרֵשׁ מָר זְקֵנֵינוּ הָרַב הֶחָסִיד מהר"א אֲזוּלַאי זלה"ה בְּסֵפֶר "בַּעֲלֵי בְּרִית אַבְרָם" דְּנִכְשְׁלוּ בִּלְשׁוֹנָם בַּמֶּה שֶׁאֵרַע לָהֶם בַּסּוֹף, שֶׁכָּל אַרְבָּעִים שָׁנָה הַכְּרוּז יוֹצֵא עֶרֶב תִּשְׁעָה בְּאָב צְאוּ לַחְפֹּר, וּבַבֹּקֶר הָיָה מַכְרִיז הִבָּדְלוּ הַחַיִּים, וְהָיוּ קָמִים מְאִירִים כַּשֶּׁמֶשׁ שֶׁזּוּהֲמָתָם מִתְעַכֶּלֶת. וְזֶהוּ "בַּמִּדְבָּר הַזֶּה יִתַּמּוּ", כְּלוֹמַר יִהְיוּ תְּמִימִים, וְהַטַּעַם שֶׁהָיוּ שָׁבִים בִּתְשׁוּבָה וְהָיוּ נִכְנָעִים מִלֵּב וָנֶפֶשׁ. וְהַיְנוּ "וּפִגְרֵיכֶם אַתֶּם" חֶסְרוֹנִין דִּילְכוֹן יִפְּלוּ בַּמִּדְבָּר, כְּמוֹ שֶׁמּוּבָא בַּזֹּהַר.
(פְּנֵי דָּוִד)
<h2>יוֹם ב'</h2>
<h3>הֲלָכוֹת</h3>
א. בַּקַּיִץ שֶׁמְּאַחֲרִים הַתְּפִלָה בְּבֵית הַכְּנֶסֶת וּמַאֲרִיכִין בַּזְּמִירוֹת, עוֹבֵר זְמַן קְרִיאַת שְׁמַע, לָכֵן אַחַר בִּרְכּוֹת הַשַּׁחַר יֹאמַר קְרִיאַת שְׁמַע כֻּלָּהּ. וְיֹאמַר מִזְמוֹרֵי שַׁבָּת קֹדֶשׁ "רַנְּנוּ צַדִּיקִים" וכו' בְּשִׂמְחָה, וְסוֹדָם רָם וְנִשָּׂא, אַךְ לֹא יִצְעַק בְּקוֹלֵי קוֹלוֹת, כִּי מַעֲבִיר מוֹרָא שָׁמַיִם וּמוֹרָא בֵּית הַכְּנֶסֶת, וּמִי הוּא זֶה אֲשֶׁר מְלָאוֹ לִבּוֹ לִצְעֹק צְעָקוֹת לִפְנֵי הַמֶּלֶךְ, קַל וָחֹמֶר לִפְנֵי מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא, וּבְבֵית הַכְּנֶסֶת פְּלָטִין שֶׁל מֶלֶךְ.
(מוֹרֶה בְּאֶצְבַּע, סִימָן ד, סְעִיף קנה)
ב. יִזָּהֵר לִשְׁמֹעַ הַפָּרָשָׁה מֵהַשָּׁלִיחַ צִבּוּר בִּשְׁמִיעָה לְבַד כְּמַאן דְּלֵית לֵיהּ פּוּמָּא, בְּסוֹד אֹזֶן טנת"א (טְ'עָמִים, נְ'קוּדוֹת, תָּ'גִין, א'וֹתִיוֹת). וְאִם יִקְרְאוּהוּ לְסֵפֶר תּוֹרָה, יִקְרָא הוּא בְּלַחַשׁ מְאֹד אַחַר הַשָּׁלִיחַ צִבּוּר, דְּלָא לִשְׁתַּמַּע קָלֵיהּ <b>[שֶׁלֹּא יִשָּׁמַע קוֹלוֹ]</b>. יִזָּהֵר לַעֲנוֹת בָּרְכוּ וְאָמֵן לִבְרָכוֹת הָעוֹלֶה לְסֵפֶר תּוֹרָה וּבִרְכַּת הַהַפְטָרָה כִּדְחָזֵי <b>[כָּרָאוּי]</b>.
(מוֹרֶה בְּאֶצְבַּע, סִימָן ד, סְעִיף קנז-קנח)
<h3>מוּסָר</h3>
יִזָּהֵר מְאֹד בְּשַׁבָּת מֵאֲמִירָה לְגוֹי לַעֲשׂוֹת מְלָאכָה, וַאֲפִלּוּ בִּשְׁבוּת לֹא בְּמָקוֹם מִצְוָה, כִּי הוּא עָווֹן פְּלִילִי, וַאֲפִלּוּ אִם יְצַווּהוּ קֹדֶם שַׁבָּת.
(מוֹרֶה בְּאֶצְבַּע, סִימָן ד, סְעִיף קמט)
<h3>חִדּוּשׁ עַל הַפָּרָשָׁה</h3>
<b>לְמַטֵּה יוֹסֵף לְמַטֵּה מְנַשֶּׁה -</b> אֶפְשָׁר שֶׁהִזְכִּיר יוֹסֵף שֶׁהָיָה מְחַבֵּב אֶת הָאָרֶץ, כְּמוֹ שֶׁנֶּאֱמַר "וְהַעֲלִיתֶם אֶת עַצְמוֹתַי", וְכֵן אֲרוֹנוֹ צָף שֶׁיִּקָּחֵהוּ מֹשֶׁה רַבֵּנוּ ע"ה, וְכֵן בְּנוֹת צְלָפְחָד, וּכְמוֹ שֶׁפֵּרֵשׁ רש”י בְּפָרָשַׁת פִּנְחָס, וְזֶהוּ לְהַגְדִּיל הַמְּדוּרָה עַל נָשִׂיא זֶה שֶׁלֹּא נִסְתַּכֵּל בְּיוֹסֵף שֶׁחִבֵּב הָאָרֶץ וְהַבָּנוֹת הָלְכוּ בְּדֶרֶךְ אֲבִיהֶם יוֹסֵף, וְאָדָם לֹא זָכַר וְנִתְחַבֵּר בְּעֵצָה רָעָה לַמְּרַגְּלִים. וְרַבֵּנוּ הָאֲרִ"י מְפָרְשָׁה עַל דֶּרֶךְ אֱמֶת, דְּיוֹסֵף עַצְמוֹ נִתְחַבֵּר בִּמְנַשֶּׁה בְּנָשִׂיא זֶה, וְלֹא בְּהוֹשֵׁעַ נְשִׂיא אֶפְרַיִם וכו'. עַיֵּן שָׁם וְאוֹרוּ עֵינֶיךָ.
(פְּנֵי דָּוִד)
<h2>יוֹם ג'</h2>
<h3>הֲלָכוֹת</h3>
א. בְּנֹסַח מוּסָף יֹאמַר תִּכַּנְתָּ שַׁבָּת וכו'. וּבַחֲזָרַת מוּסָף בְּפָסוּק שְׁמַע יִשְׂרָאֵל בַּאֲמִירַת "אֶחָד" יִמְסֹר עַצְמוֹ עַל קְדֻשַּׁת הַשֵּׁם.
(מוֹרֶה בְּאֶצְבַּע, סִימָן ד, סְעִיף קנט)
ב. יֵשׁ מִי שֶׁנּוֹהֵג שֶׁכְּשֶׁאוֹמֵר "שְׁמַע יִשְׂרָאֵל" בְּסוֹף קְדֻשַּׁת כֶּתֶר, לוֹמַר "בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד", אֲבָל יוֹתֵר נָכוֹן שֶׁלֹּא לְאוֹמְרוֹ. הָרַב כנה"ג.
(בִּרְכֵּי יוֹסֵף סִימָן רפ"ו)
<h3>מוּסָר</h3>
יִזָּהֵר מְאֹד שֶׁלֹּא לְדַבֵּר בְּעִסְקֵי סְחוֹרָה בְּשַׁבָּת, כִּי הוּא מְחַלֵּל שַׁבָּת, וְהִחְמִירוּ בַּזֹּהַר הַקָּדוֹשׁ הַרְבֵּה (זֹהַר ח"ג ק"ה). הֲגַם דְּיֵשׁ מַתִּירִין בְּחֶשְׁבּוֹנוֹת שֶׁעָבְרוּ, יֵשׁ אוֹסְרִין, וְשׁוֹמֵר נַפְשׁוֹ יִרְחַק. וְהֵן לוּ יְהִי דְּשָׁרֵי, מִזֶּה יָבֹא לְדָבָר הַגּוֹרֵם לֶעָתִיד, עַל כֵּן יִסְתֹּם הַפֶּתַח וְטוֹב לוֹ.
(מוֹרֶה בְּאֶצְבַּע, סִימָן ד, סְעִיף קנ-קנא)
<h3>חִדּוּשׁ עַל הַפָּרָשָׁה</h3>
<b>וַיִּקְרָא מֹשֶׁה לְהוֹשֵׁעַ בִּן נוּן יְהוֹשֻׁעַ -</b> אֶפְשָׁר לוֹמַר בַּמֶּה שֶׁאָמְרוּ בְּתַנְחוּמָא פָּרָשַׁת בַּמִּדְבָּר (דַּף קצ"ב דְּפוּס אַמְשְׂטֶרְדַּם): הָיָה הַקָּבָּ"ה מַבִּיט בְּקֹרַח וַעֲדָתוֹ שֶׁעֲתִידִין לַחְלוֹק עַל מֹשֶׁה וְאַהֲרֹן, אָמַר הַקָּבָּ"ה מָה אֶעֱשֶׂה לְאֵלּוּ? לְהֹרְגָם בַּמִּדְבָּר אִי אֶפְשָׁר. לָּמָּה שֶׁנָּטַל הַקָּבָּ"ה חֲצִי שְׁמוֹ וְנָתַן עָלָיו יָ"הּ, שֶׁנָּתַן הַקָּבָּ"ה עַל קְהָת הַקְּהָתִי, וְכֵן הוּא אוֹמֵר לְמַעַן שְׁמִי אַאֲרִיךְ אַפִּי. לָמַדְנוּ דִּכְשֶׁנִּתָּן שֵׁם יָ"הּ נִצּוֹל מִמִּיתָה. וּבָזֶה אֶפְשָׁר לְפִי פְּשׁוּטוֹ שְׁזֶה כַּוָּנַת מֹשֶׁה רַבֵּנוּ ע"ה שֶׁקָּרָא לְהוֹשֵׁעַ "יְהוֹשֻׁעַ", וְאָמַר לוֹ "יָ"הּ יוֹשִׁיעֲךָ" וכו', וְכָךְ הִיא הַמִּדָּה דִּכְשֶׁנִּקְרָא אֵלָיו שֵׁם יָהּ נִצּוֹל מִמִּיתָה. וּבָזֶה טוֹב טַעַם לְמַה שֶׁכָּתַבְנוּ דְּהַעָנָיו אִם נִגְזְרָה עָלָיו מִיתָה בִּזְכוּת הָעֲנָוָה נִצּוֹל, דִּכְשֶׁהוּא עָנָיו יָ"הּ עֶזְרוֹ וּמַגִּינוֹ וְנִצּוֹל מִמִּיתָה.
(יוֹסֵף תְּהִלוֹת קל"ה)
<h2>יוֹם ד'</h2>
<h3>הֲלָכוֹת</h3>
א. בְּשַׁבָּת וְרֹאשׁ חֹדֶשׁ, אִם אָמַר "אֶת מוּסַף יוֹם הַשַּׁבָּת הַזֶּה וְיוֹם רֹאשׁ חֹדֶשׁ הַזֶּה", וְלֹא אָמַר 'אֶת מוּסְפֵי', נִרְאֶה שֶׁאֵין צָרִיךְ לַחֲזֹר, דְּמַה שֶׁאָמַר "אֶת מוּסַף" יִתְפָּרֵשׁ עַל כָּל הַנּוֹסָף, וּכְבָר פֵּרֵשׁ שַׁבָּת וְרֹאשׁ חֹדֶשׁ. וּמ"ש הָרַב בֵּית יְהוּדָה בְּסוֹפוֹ דבי"ט ר"ה אִם אָמַר מוּסָף חוֹזֵר, שַׁאנִי הָתָם שֶׁאֵינוֹ נִכָּר, דְּאֵינוֹ זוֹכֵר רֹאשׁ חֹדֶשׁ. וק"ק עַל הָרַב הנז' דְּלֹא זָכַר תְּשׁוּבַת מַהֲרִ"י בֵּי רַב בְּשׁוּ"ת הָרַב הַמַּבִּי"ט. (כ"כ זֶה שָׁנִים בְּזִכְרוֹנוֹתַי, וְעַתָּה נִדְפַּס סֵפֶר שַׁלְמֵי צִבּוּר, וְהָרַב הַמַּגִּיהַּ שָׁם הֶאֱרִיךְ מְאֹד מִדַּף רכ"ה וְהַנִּמְשָׁךְ וְהִסְכִּים כְּמוֹ שֶׁכָּתַבְתִּי).
(קֶשֶׁר גּוּדָּל, סִימָן כד, סְעִיף ב)
ב. אִם בְּרֹאשׁ חֹדֶשׁ אוֹ שַׁבָּת וְכַיּוֹצֵא שֶׁהָיָה לוֹ לוֹמַר אֶת מוּסַף וְאָמַר אֶת מוּסְפֵי, אֵינוֹ חוֹזֵר. (הָרַב הנז' דַּף רכ"ט וכמ"ש הָרַב הנז' נֵר"וֹ עַל דִּבְרֵי בְּמַחְזִיק בְּרָכָה, ואכמ"ל).
(קֶשֶׁר גּוּדָּל, סִימָן כד, סְעִיף ג)
<h3>מוּסָר</h3>
יוֹם שַׁבָּת אָסוּר מְאֹד לְעוֹרֵר מַחְלֹקֶת אוֹ לְהִתְכַּעֵס, וְהוּא חֵטְא חָמוּר כִּפְלַיִם מֵהָעוֹשֵׂהוּ בַּחוֹל, וּבִפְרָט עִם בְּנֵי בֵּיתוֹ צָרִיךְ רֹב שָׁלוֹם וְאַהֲבָה וְאַחְוָה לִכְבוֹד הַשְּׁכִינָה.
(מוֹרֶה בְּאֶצְבַּע, סִימָן ד, סְעִיף קנב)
<h3>חִדּוּשׁ עַל הַפָּרָשָׁה</h3>
<b>וַיִּהְיוּ בְּנֵי יִשְׂרָאֵל בַּמִּדְבָּר -</b> יֵרָאֶה בְּהַקְדִּים מַה שֶׁאָמְרוּ רַבּוֹתֵינוּ זִכְרוֹנָם לִבְרָכָה בַּמִּדְרָשׁ (וְהֵבִיאוּ הַתּוֹסָפוֹת בְּבַתְרָא סוֹף דַּף קי"ט) דִּצְלָפְחָד מְקוֹשֵׁשׁ לְשֵׁם שָׁמַיִם נִתְכַּוֵּן, שֶׁהָיוּ אוֹמְרִים יִשְׂרָאֵל כֵּיוָן שֶׁנִּגְזַר עֲלֵיהֶם שֶׁלֹּא לִכָּנֵס לָאָרֶץ מִמַּעֲשֵׂה הַמְּרַגְּלִים שׁוּב לֹא מְחוּיָּבִים בַּמִּצְווֹת, עָמַד וְחִלֵּל שַׁבָּת כְּדֵי שֶׁיֵּהָרֵג וְיִרְאוּ אֲחֵרִים. עכ"ל. וְעַל פִּי זֶה יוּבַן אֶצְלִי כַּוָּנַת הַכָּתוּב: "וַיִּהְיוּ בְּנֵי יִשְׂרָאֵל בַּמִּדְבָּר וַיִּמְצְאוּ אִישׁ מְקוֹשֵׁשׁ עֵצִים", כִּי לְפוּם רִהֲטָא הַא דְּקָאָמַר "וַיִּהְיוּ בְּנֵי יִשְׂרָאֵל בַּמִּדְבָּר" הוּא שְׂפַת יֶתֶר, וְכִי לֹא יָדַעְנוּ שֶׁיִּשְׂרָאֵל הֵם בַּמִּדְבָּר, אַךְ עַל פִּי הַמִּדְרָשׁ הַנִּזְכָּר נִיחָא, דְּבָא הַכָּתוּב לִרְמֹז הַמִּדְרָשׁ הַזֶּה, וְכָאן גִּלָּה צִדְקַת הַמְּקוֹשֵׁשׁ, וְהוּא אוֹמְרוֹ "וַיִּהְיוּ בְּנֵי יִשְׂרָאֵל בַּמִּדְבָּר", כְּלוֹמַר מִסִּבָּה שֶׁהָיְתָה הַוָיָיה לְיִשְׂרָאֵל בַּמִּדְבָּר וְנִגְזְרָה גְּזֵירָה לְמַעַן יַעַמְדוּ יָמִים רַבִּים, וְעַד אָחֳרָן בַּמִּדְבָּר הַזֶּה יִתַּמּוּ, לָכֵן "וַּיִּמְצְאוּ אִישׁ מְקוֹשֵׁשׁ", וְהַכַּוָּנָה כְּדֵי שֶׁיִּזָּהֲרוּ בַּמִּצְווֹת אַף אִם אֵינָם נִכְנָסִים לָאָרֶץ, וּלְכָךְ מָסַר עַצְמוֹ לַמִּיתָה, וְכַּוָּנָתוֹ לְשֵׁם שָׁמַיִם.
(רֹאשׁ דָּוִד, פִּנְחָס)
<h2>יוֹם ה'</h2>
<h3>הֲלָכוֹת</h3>
א. אִם בִּמְקוֹם תְּפִלַּת שַׁחֲרִית הִתְפַּלֵּל תְּפִלַּת מוּסָף, מִפְּנֵי שֶׁחָשַׁב שֶׁכְּבָר הִתְפַּלֵּל שַׁחֲרִית, וְנִזְכַּר אַחַר כָּךְ שֶׁלֹּא הִתְפַּלֵּל שַׁחֲרִית, יִתְפַּלֵּל תְּפִלַּת שַׁחֲרִית לְבַד, וּתְפִלַּת מוּסָף יָצָא יְדֵי חוֹבָתוֹ. אֲבָל אִם כְּשֶׁהִתְפַּלֵּל מוּסָף הָיְתָה כַּוָּנָתוֹ לְהִתְפַּלֵּל שַׁחֲרִית, אֶלָּא שֶׁטָּעָה וְנִזְרְקָה מִפִּיו תְּפִלַּת מוּסָף, צָרִיךְ לְהִתְפַּלֵּל שַׁחֲרִית וּמוּסָף. (הָרַב הַמַּגִּיהַּ דַּף רכ"ט וְעַיֵּן מ"ש דַּף ר' וְדַף ר"א).
(קֶשֶׁר גּוּדָּל, סִימָן כד, סְעִיף ד)
ב. אִם הִתְפַּלֵּל י"ח בִּמְקוֹם מוּסָף וְהִזְכִּיר 'יַעֲלֶה וְיָבֹא' בָּעֲבוֹדָה, יְכַוֵּן לַחֲזָרַת תְּפִלַּת שְׁלִיחַ צִבּוּר.
(קֶשֶׁר גּוּדָּל, סִימָן כד, סְעִיף ה)
<h3>מוּסָר</h3>
שְׁמִירַת שַׁבָּת בְּכָל הַפְּרָטִים וּלְעַנְּגוֹ כְּפִי כֹּחוֹ, בְּכָל זֶה יוֹעִיל לְכַפֵּר חַטֹּאתָיו, כְּמוֹ שֶׁאָמַר הַכָּתוּב (יְשַׁעְיָה נ"ו, ב') "אַשְׁרֵי אֶנוֹשׁ יַעֲשֶׂה זֹאת וכו' שׁוֹמֵר שַׁבָּת", וְכָךְ שָׁנוּ רַבּוֹתֵינוּ (שַׁבָּת קי"ח ע"ב): אֲפִלּוּ עוֹבֵד עֲבוֹדָה זָרָה כְּאֶנוֹשׁ מוֹחֲלִין לוֹ. וּבִשְׁמִירָתוֹ מְיַחֵד קוּדְשָׁא בְּרִיךְ הוּא, וִיתֻקַּן אֲשֶׁר גָּרַם לִהְיוֹת נִרְגָּן מַפְרִיד אַלּוּף ח"ו.
(צִפֹּרֶן שָׁמִיר, סִימָן ט, סְעִיף קכו).
<h3>חִדּוּשׁ עַל הַפָּרָשָׁה</h3>
<b>צִיצִית עַל כַּנְפֵי בִּגְדֵיהֶם -</b> סוֹפִי תֵּבוֹת "תִּלִּים", כִּי מִצְוָה מִן הַמֻּבְחָר בְּהַשְׁכָּמָה לְהִתְעַטֵּף בְּצִּיצִית וְלִלְמוֹד תְּהִלִּים. רַבֵּנוּ אֶפְרַיִם ז"ל. וְאֶפְשָׁר כִּי רָאשֵׁי תֵּבוֹת "צִיצִית עַל כַּנְפֵי בִּגְדֵיהֶם" גִּימַטְרִיָא "יַעֲקֹב", לִרְמֹז שֶׁיַּעֲקֹב אָבִינוּ ע"ה הָיָה קוֹרֵא תְּהִלִּים, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (בְּרֵאשִׁית רַבָּה פָּרָשָׁה ס"ח) דְּיַעֲקֹב אָבִינוּ ע"ה הָיָה קוֹרֵא תְּהִלִּים, וְזֶה שֶׁנֶּאֱמַר וְאַתָּה קָדוֹשׁ יוֹשֵׁב תְּהִילוֹת יִשְׂרָאֵל. עַיֵּן שָׁם.
(נַחַל קְדוּמִים)
<h2>יוֹם ו'</h2>
<h3>הֲלָכוֹת</h3>
א. נִסְתַּפֵּק אִם הִתְפַּלֵּל מוּסָף, אוֹ טָעָה וּבִמְקוֹם מוּסָף הִתְפַּלֵּל שַׁחֲרִית שֶׁהוּא י"ח, אֶלָּא שֶׁהוּא מְסֻפָּק אִם הִזְכִּיר יַעֲלֶה וְיָבֹא בַּעֲבוֹדָה אוֹ לֹא, יְכַוֵּן לַחֲזָרַת תְּפִלַּת שְׁלִיחַ צִבּוּר. (הָרַב הנז' שָׁם).
(קֶשֶׁר גּוּדָּל, סִימָן כד, סְעִיף ו)
ב. בְּשַׁבָּת חֹל הַמּוֹעֵד, אִם הִתְפַּלֵּל מוּסָף שֶׁל חוּלּוֹ שֶׁל מוֹעֵד וְלֹא זָכַר שַׁבָּת כְּלָל, רַק בַּחֲתִימָה זָכַר וְחָתַם מְקַדֵּשׁ הַשַּׁבָּת וְיִשְׂרָאֵל וְהַזְּמַנִּים, וְכֵן אִם הִתְפַּלֵּל מוּסָף שֶׁל שַׁבָּת לְבַד וְאָמַר יַעֲלֶה וְיָבֹא בָּעֲבוֹדָה, בִּשְׁנֵיהֶם אֵין צָרִיךְ לַחֲזֹר (מַחֲזִיק בְּרָכָה סִימָן רס"ח (אוֹת ה'), וְהָרַב חק"ל נר"ו הֶאֱרִיךְ לַחְלוֹק עַל זֶה, וַאֲנִי בְּעָנְיִי עָמַדְתִּי עַל דִּבְרֵי קָדְשׁוֹ וּבִמְקוֹמִי אֲנִי עוֹמֵד, וְנִדְפַּס עַתָּה סֵפֶר שַׁלְמֵי צִבּוּר וּמוּכָח שֶׁהָרַב הַמַּגִּיהַּ נר"ו דַּף ר' וְדַף ר"א וְדַף רמ"א ורמ"ב ע"א מָר נִיהוּ שַׂר הַמַּסְכִּי"ם אֶת יוֹסֵף כמ"ש בְּמַחְזִיק בְּרָכָה ע"ש, וְאָנֹכִי אִישׁ צָעִיר בְּמָקוֹם אַחֵר כָּתַבְתִּי בְּאֹרֶךְ). ה' בְּרַחֲמָיו יַאֲרִיךְ יָמֵינוּ בַּטּוֹב לַעֲבוֹדָתוֹ וְיוֹסִיף לָנוּ שְׁנוֹת חַיִּים.
(קֶשֶׁר גּוּדָּל, סִימָן כד, סְעִיף ז)
<h3>מוּסָר</h3>
הַחַי יִתֵּן אֶל לִבּוֹ כִּי כָּל הַשָּׁבוּעַ טָרוּד בַּעֲסָקָיו, וּלְפָחוֹת בְּיוֹם שַׁבָּת קֹדֶשׁ יִלְמַד, וְלֹא יוֹצִיא כָּל הַשַּׁבָּת בְּטִיּוּל וַאֲכִילָה וּשְׁתִיָּה וְשֵׁנָה. וְאָמְרוּ רַבּוֹתֵינוּ זִכְרוֹנָם לִבְרָכָה כִּי לֹא נִתְּנוּ שַׁבָּתוֹת וְיָמִים טוֹבִים אֶלָּא לְלִמּוּד תּוֹרָה. וּמִי שֶׁאֵינוֹ מְאַבֵּד הַזְּמַן, יֵשׁ עֵת לַכֹּל.
(מוֹרֶה בְּאֶצְבַּע, סִימָן ד, סְעִיף קנג)
<h3>חִדּוּשׁ עַל הַפָּרָשָׁה</h3>
<b>וּרְאִיתֶם אוֹתוֹ -</b> אוֹתִיּוֹת "וְיָרֵאתֶם אוֹתוֹ", שֶׁתַּחְשְׁבוּ שֶׁהַשְּׁכִינָה כִּבְיָכוֹל נֶגְדְּכֶם, וְאָז הַדִּין חָזָק וְנִתְּנָה רְשׁוּת ח"ו. וּמִכָּאן תּוֹכָחָה לַמְּדַבְּרִים בְּבֵית כְּנֶסֶת, וְצָרִיךְ לִהְיוֹת בְּאֵימָה וְיִרְאָה, וְלֹא כְּמִי שֶׁהוּא בִּרְחוֹבוֹת קִרְיָה וּבְבָתֵּי טֵאַטְרָאוֹת ח"ו, שֶׁהַשְּׁכִינָה שָׁם וְהָעֹנֶשׁ כָּפוּל.
(חַדְרֵי בָּטֶן)