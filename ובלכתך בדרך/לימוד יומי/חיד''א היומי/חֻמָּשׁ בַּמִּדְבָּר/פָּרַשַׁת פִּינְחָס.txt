<h1>פָּרַשַׁת פִּינְחָס</h1>

<h2>יוֹם א'</h2>
<h3>הֲלָכוֹת</h3>
א. טוֹב לוֹמַר סֵדֶר תִּקּוּן רָחֵל בְּכָל יוֹם חוֹל מִבֵּין הַמֵּצַרִים אַחַר חֲצוֹת, וְכָךְ נָהֲגוּ בְּאֶרֶץ יִשְׂרָאֵל תִּבָּנֶה וְתִכּוֹנֵן בִּמְהֵרָה בְּיָמֵינוּ, עַל פִּי כִּתְבֵי רַבֵּנוּ הָאֲרִ"י זַצַ"ל, וְהוּא מִנְהָג וָתִיקִין.
(מוֹרֶה בְּאֶצְבַּע, סִימָן ח, סְעִיף רל).
ב. כְּשֶׁיִּתֵּן צְדָקָה בְּיָמִים אֵלּוּ, יוֹסִיף בְּכַוָּנָתָהּ לְעִלּוּי שְׁכִינַת עוּזֵּנוּ, כִּי בִּפְשָׁעֵינוּ שֻׁלְּחָה אִמֵּנוּ זֶה רַבּוֹת בַּשָּׁנִים, אוֹי לָנוּ, אֲהָהּ עָלֵינוּ, וְיִתְעוֹרֵר מְאֹד לָשׁוּב בִּתְּשׁוּבָה, וְיִזְכֹּר כִּי מֵאַנָּה הִנָּחֵם, זֹאת אוֹמֶרֶת אֵין אֶשְׁכּוֹל לֶאֱכוֹל בִּכּוּרָהּ אִוְּתָה נַפְשִׁי.
(מוֹרֶה בְּאֶצְבַּע, סִימָן ח, סְעִיף רלא).
<h3>מוּסָר</h3>
בֵּין הַמֵּצַרִים יִזָּהֵר מְאֹד בְּמִעוּט שְׂחוֹק, בְּמִעוּט תַּעֲנוּג. וְיֹאמַר תִּקּוּן חֲצוֹת בִּבְכִיָּה, לֹא נִצְרְכָה אֶלָּא לְהַעְדָּפָה עַל מַה שֶׁנָּהַג, כִּי כָּל הָעוֹלָמוֹת מִצְטַעֲרִים בְּחֻרְבַּן הַבַּיִת, וְהַכֹּל תָּלוּי בַּתְּשׁוּבָה, ובעוה"ר כֹּל דּוֹר שֶׁלֹּא נִבְנָה בְּיָמָיו כְּאִלּוּ נֶחֱרַב בְּיָמָיו (יְרוּשַׁלְמִי יוֹמָא פ"א ה"א), וְנוֹסָף צַעַר בַּדּוֹר הָאַחֲרוֹן, וְאִם יִתְבּוֹנֵן בָּזֶה יִקָּרַע סְגֹר לְבָבוֹ. עוֹד יוֹסִיף יָגוֹן וַאֲנָחָה, וּבִמְרִירוּת יֵאָנַח עֲקִירָה וַאֲנָחָה שׁוֹבֶרֶת בְּט' יָמִים וְעוֹד בָּהּ עֲשִׂירִיָּה, וְלֹא יֹאכַל בָּשָׂר וְלֹא יִשְׁתֶּה יַיִן בַּחוֹל, וִימַעֵט בַּהֲנָאָה כֹּל מַאי דְּאֶפְשָׁר.
(מוֹרֶה בְּאֶצְבַּע, סִימָן ח, סְעִיף רכט, רלב).
<h3>חִדּוּשׁ עַל הַפָּרָשָׁה</h3>
<b>וְהָיְתָה לּוֹ וּלְזַרְעוֹ אַחֲרָיו בְּרִית כְּהֻנַּת עוֹלָם -</b> אֶפְשָׁר לִרְמֹז כִּי "זִמְּרִי" גִּימַטְרִיָּא "אַהֲרֹן" עִם הַכּוֹלֵל, וְהוּא שֶׁזָּכָה לַהֲרֹג זִמְּרִי יִזְכֶּה לִכְהוּנַת אַהֲרֹן, "וְהָיְתָה לוֹ וּלְזַרְעוֹ אַחֲרָיו בְּרִית כְּהוּנַת עוֹלָם תַּחַת אֲשֶׁר קִנֵּא לֶאֱלוֹהָיו" וְהָרַג זִמְּרִי, יִזְכֶּה וְיִרְצֶה לִכְּהוּנַת אַהֲרֹן, וְיִהְיֶה לוֹ נֶזֶ"ר עַל אֲשֶׁר הָרַג "זִמְּרִי" גִּימַטְרִיָּא נֶזֶ"ר, וְהוּא טִמֵּא נִזְ"רוֹ, וּפִנְחָס יִטֹּל אֶת הַנֶּזֶ"ר וְאֶת הָעֵדוּת, וִיכַפֵּר עַל בְּנֵי יִשְׂרָאֵל כְּאַהֲרֹן קְדוֹשׁ ה', וּכְיוֹסֵף הַצַּדִּיק שֶׁכִּפֵּר חֵלֶק הָעַבְדוּת שֶׁהָיוּ חַיָּבִים יִשְׂרָאֵל.
(כִּכָּר לָאֶדֶן, פֶּרֶק הַשָּׁלוֹם)
<h2>יוֹם ב'</h2>
<h3>הֲלָכוֹת</h3>
א. אֵין תַּשְׁלוּמִין אֶלָּא לַתְּפִלָּה הַסְּמוּכָה בִּלְבַד, שֶׁאִם טָעָה אוֹ נֶאֱנַס וְלֹא הִתְפַּלֵּל שַׁחֲרִית, מִתְפַּלֵּל מִנְחָה שְׁתַּיִם, הָרִאשׁוֹנָה מִנְחָה וְהַשְּׁנִיָּה לְתַשְׁלוּמִין. וְכֵן מִמִּנְחָה לְעַרְבִית, וּמֵעַרְבִית לְשַׁחֲרִית. (סִימָן ק"ח).
(קֶשֶּׁר גּוּדָל, סִימָן כב, סְעִיף א).
ב. אִם לֹא הִתְפַּלֵּל לֹא שַׁחֲרִית וְלֹא מִנְחָה, מִתְפַּלֵּל עַרְבִית ב' לְתַשְׁלוּמֵי מִנְחָה, אֲבָל שַׁחֲרִית אֵין לָהּ תַּשְׁלוּמִין, וְכֵן בִּשְׁאָר תְּפִלּוֹת. (שָׁם).
(קֶשֶּׁר גּוּדָל, סִימָן כב, סְעִיף ב).
<h3>מוּסָר</h3>
בְּרָכוֹת לְבַטָּלָה וּבְלִי כַּוָּנָה, וּתְפִלָּה חֲטוּפָה וּקְטוּפָה בִּבְלִיעַת חֶצְיָין שֶׁל אוֹתִיּוֹת וְכַמָּה תֵּבוֹת, וְהֶסֵּחַ הַדַּעַת בִּתְפִלִּין, בעוה"ר מְצוּיִים, אִם לֹא כֻּלָּן מִקְצָתָן. חִלּוּל שַׁבָּת בעוה"ר לַעֲשׂוֹת מְלָאכָה עַל יְדֵי גּוֹי, וְדִבּוּר שֶׁל חוֹל, וּמַשָּׂא וּמַתָּן, וְהוֹצָאַת אֵיזֶה דְּבָרִים קַלִּים מֵהָעִיר לַשָּׂדֶה, הַרְבֵּה כָּשְׁלוּ וְנָפָלוּ. הֵן כֹּל אֵלֶּה וְיוֹתֵר מֵהֵמָּה בעוה"ר כִּמְעַט הָעוֹשֶׂה אוֹתָם סוֹבֵר שֶׁאֵינָם חֵטְא, וְכֹל זֶה לְרֹב הֶרְגֵּלָם. וְהָאִישׁ הַיָּרֵא יִתְחַכֵּם לְהִנָּצֵל מֵהֶם מְעַט מְעַט, וְיַסְתִּיר עִנְיָנָיו, וְיִשְׁפֹּךְ נַפְשׁוֹ לַה' שֶׁיַצִּילֵהוּ, וְהַבָּא לִיטָהֵר מְסַיְיעִין אוֹתוֹ (יוֹמָא ל"ח ע"ב).
(מוֹרֶה בְּאֶצְבַּע, סִימָן ט, סְעִיף שכג-שכה).
<h3>חִדּוּשׁ עַל הַפָּרָשָׁה</h3>
<b>וְשֵׁם אִישׁ יִשְׂרָאֵל הַמֻּכֶּה אֲשֶׁר הֻכָּה אֶת הַמִּדְיָנִית -</b> פֵּרוּשׁ כְּשֶׁהָיָה יַחַד עִם הַמִּדְיָנִית, דְאִם פֵּרֵשׁ זִמְּרִי, אֵינוֹ יָכוֹל לְהוֹרְגוֹ פִּנְחָס, דְקַנָּאִין פּוֹגְעִין, הַיְנוּ כְּשֶׁהֵם בְּיַחַד, אֲבָל אִם פֵּרֵשׁ וְהֲרַגוּהוּ, נֶהֱרָגִין עָלָיו, כְּמוֹ שֶׁאָמְרוּ בַּשַּׁ"ס. וּלְכָךְ דִּקְדֵּק הַכָּתוּב לוֹמַר "אֲשֶׁר הֻכָּה אֶת הַמִּדְיָנִית". וְכֹל קְבַל דְּנָא <b>[לְעוּמַת זֹאת]</b> כְּתִיב "וְשֵׁם הָאִשָּׁה הַמֻּכָּה הַמִּדְיָנִית" דְּיֵשׁ לְהוֹרְגָהּ אֲפִלּוּ כְּשֶׁהִיא לְבַדָּהּ, כְּמוֹ שֶׁכָּתַב הַרַמְבַּ"ם שֶׁבָּאת תַּקָּלָה עַל יָדָהּ. וְכֵן רָאִיתִי שֶׁכָּתְבוּ הַמְפָרְשִׁים זַ"ל. וְהוּא דִּקְדּוּק אֲמִתִּי.
(נַחַל קְדוּמִים)
<h2>יוֹם ג'</h2>
<h3>הֲלָכוֹת</h3>
א. מִי שֶׁשָּׁכַח לְהִתְפַּלֵּל שַׁחֲרִית וּמוּסָף וְנִזְכַּר בְּמִנְחָה, יִתְפַּלֵּל מִנְחָה וְאַחֲרֶיהָ מוּסָף, וְאַחַר כָּךְ תְּפִלַּת שַׁחֲרִית, וְאִם הִתְפַּלֵּל תְּפִלַּת מוּסָף קֹדֶם מִנְחָה, יָצָא.
(קֶשֶּׁר גּוּדָל, סִימָן כב, סְעִיף ג).
ב. הָא דְמַשְׁלִים הַתְּפִלָּה שֶׁהִפְסִיד, דַּוְקָא בִּזְמַן תְּפִלָּה, אֲבָל שֶׁלֹּא בִּזְמַן תְּפִלָּה, לֹא. (סִימָן ק"ח). הָא דְמַשְׁלִים, הַיְנוּ בְּעוֹדוֹ עוֹסֵק בַּתְּפִלָּה הָעִקָּרִית, אַחַר שֶׁשָׁהָה כְּדֵי הִלּוּךְ ד' אַמּוֹת, צָרִיךְ לְהִתְפַּלֵּל תְּפִלַּת הַתַּשְׁלוּמִין. אֲבָל אִם הִפְסִיק וְהָלַךְ לַעֲסָקָיו, שׁוּב אֵינוֹ מִתְפַּלֵּל תְּפִלַּת הַתַּשְׁלוּמִין, וְיֵשׁ חוֹלְקִין, הִלְכָּךְ יִתְפַּלֵּל בְּתוֹרַת נְדָבָה.
(קֶשֶּׁר גּוּדָל, סִימָן כב, סְעִיף ד-ה).
<h3>מוּסָר</h3>
יֹאהַב צְדָקוֹת לִהְיוֹת עוֹשֶׂה וּמַעֲשֶׂה, יִתֵּן וְיִתְּנוּ אֲחֵרִים, וּכְתִיב (תְּהִלִּים יא, ז) "צַדִּיק ה' צְדָקוֹת אָהֵב", וִיפַיֵּס הֶעָנִי.
(צִפֹּרֶן שָׁמִיר, סִימָן ט, סְעִיף קלט).
<h3>חִדּוּשׁ עַל הַפָּרָשָׁה</h3>
<b>וְשֵׁם הָאִשָּׁה הַמֻּכָּה הַמִּדְיָנִית כָּזְבִּי בַת צוּר -</b> לְפִי מַה שֶׁכָּתַב מהר"י סָרוּק ז"ל דְהַיְתָה בַּת יִפְתָּח וּמַטְרוֹנִיתָא דְתָבְעָה לְרַב כָּהֲנָא וְאֵשֶׁת טוֹרְנְסְרוֹפּוּס, אֶפְשָׁר לִרְמֹז דְרָאשֵׁי תֵּבוֹת "כָּזְבִּי בַּת צוּר" הוּא: כָּזְבִּי זוֹ בַּת יִפְתָּח בְּגִלְגּוּל תָּבְעָה צַדִּיק וְאֵשֶׁת רוֹפוּס. וְדוֹק.
(נַחַל קְדוּמִים)
<h2>יוֹם ד'</h2>
<h3>הֲלָכוֹת</h3>
א. מוּסָף, לֵיתֵיהּ <b>[אֵינוֹ]</b> בַּתַּשְׁלוּמִין, שֶׁהוּא אֵינוֹ מַשְׁלִים, וְאֵין אֲחֵרִים מַשְׁלִימִין לוֹ, וּנְעִילָה הַכִי נַמִי אֵינָם מַפְסִיקִין בְּתַשְׁלוּמִין לֹא מִשַּׁחֲרִית לְמִנְחָה וְלֹא מִמִּנְחָה לְעַרְבִית.
(קֶשֶּׁר גּוּדָל, סִימָן כב, סְעִיף ו).
ב. הֵזִיד וְלֹא הִתְפַּלֵּל, אֵין לָהּ תַּשְׁלוּמִין אֲפִלּוּ בַּתְּפִלָּה הַסְּמוּכָה, וְאִם רָצָה יִתְפַּלֵּל נְדָבָה וְאֵין צָרִיךְ חִדּוּשׁ.
(קֶשֶּׁר גּוּדָל, סִימָן כב, סְעִיף ז).
<h3>מוּסָר</h3>
מִצְוָה שֶׁאֵין לָהּ תּוֹבְעִין, רְדוֹף אַחֲרֶיהָ בְּלֵב שָׁלֵם, וְטוֹב לָךְ.
(צִפֹּרֶן שָׁמִיר, סִימָן יא, סְעִיף קסג).
<h3>חִדּוּשׁ עַל הַפָּרָשָׁה</h3>
<b>וְשֵׁם בַּת אָשֵׁר שָׂרַח -</b> הרמ"ע זַ"ל בְּמַאֲמָר מֵאָה קְשִׂיטָה כְּתִיבַת יָד (סִימָן צ"ח), כָּתַב מִשֵּׁם יוֹנָתָן בֶּן עוּזִיאֵל, שֶׁנִּכְנְסָה בַּחַיִּים בְּגַן עֵדֶן עִם שִׁשִּׁים רִבּוֹא מַלְאָכֵי הַשָּׁרֵת דְעֲלַיְיהוּ אִתְּמַר "הַיּוֹשֶׁבֶת בַּגַּנִּים חֲבֵרִים מַקְשִׁיבִים", וּמִשּׁוּם דְּלֵיכָּא מִידִי דְלָא רְמִיזָא בְּאוֹרָיְתָא יִהְיֶה שְׁמָהּ נוֹטָרִיקוֹן <b>ס'</b> <b>רִ</b>בּוֹא <b>חֲ</b>בֵרִים לִישָׁנָא דִּקְרָא. וְעוֹד הֶאֱרִיךְ הָרַב בִּרְמָזִים נוֹרָאִים זִלה"ה זְכוּתוֹ יָגֵן בַּעֲדֵנוּ.
(דְּבַשׁ לְפִי עֵרֶךְ שֶׂרַח)
<h2>יוֹם ה'</h2>
<h3>הֲלָכוֹת</h3>
א. מִתְעַסֵּק בְּצָרְכֵי צִבּוּר שֶׁפָּטוּר לְהִתְפַּלֵּל, וּמִתּוֹךְ הָעֵסֶק עָבַר זְמַן תְּפִלָּה, אֵין צָרִיךְ לְהַשְׁלִים בִּזְמַן תְּפִלָּה שֶׁלְאַחֲרֶיהָ.
(קֶשֶּׁר גּוּדָל, סִימָן כב, סְעִיף ח).
ב. מִי שֶׁלֹּא הִתְפַּלֵּל מוּסָף וְלֹא נִזְכַּר, וַיְהִי עֶרֶב וְלֹא הִתְפַּלֵּל מִנְחָה וְאֵין שָׁהוּת לְהִתְפַּלֵּל שְׁתֵּיהֶן, יִתְפַּלֵּל מוּסָף, דְמִנְחָה יֵשׁ לָהּ תַּשְׁלוּמִין. (מָגֵן אַבְרָהָם סִימָן רפ"ו וּדְבַר מֹשֶׁה סִימָן כ"א).
(קֶשֶּׁר גּוּדָל, סִימָן כב, סְעִיף ט).
<h3>מוּסָר</h3>
"מֵאַהֲבָה" רָאשֵׁי תֵּבוֹת <b>מַ</b>חֲנִיפִין <b>אֶ</b>ת <b>הָ</b>רְשָׁעִים <b>בָּ</b>עוֹלָם <b>הַ</b>זֶּה. וּמֻתָּר לְהַחֲנִיף גַּם אִשְׁתּוֹ מִשּׁוּם שְׁלוֹם הַבַּיִת, רַבּוֹ שֶׁיְלַמְּדֶנוּ תּוֹרָה, תַּלְמִידוֹ שֶׁיִּלְמַד מִמֶּנּוּ.
(צִפֹּרֶן שָׁמִיר, סִימָן יא, סְעִיף קסו).
<h3>חִדּוּשׁ עַל הַפָּרָשָׁה</h3>
<b>אֵשׁ זָרָה לִפְנֵי ה' -</b> שָׁמַעְתִּי כִּי בְּתֵבַת "אֵשׁ זָרָה" רְמוּזִים חַטָּאוֹת שֶׁאָמְרוּ רַבּוֹתֵינוּ זִכְרוֹנָם לִבְרָכָה שֶׁחָטְאוּ, כַּמְבוֹאָר בַּשַּׁ"ס וּמִדְרָשִׁים, כִּי <b>אֵשׁ זָרָה</b> רָאשֵׁי תֵּבוֹת <b>אֵ</b>שׁ (זָרָה), <b>שְׁ</b>תוּיִים (יַיִן), <b>זֶ</b>רַע (שֶׁלֹּא נָשְׂאוּ אִשָּׁה לְהוֹלִיד בָּנִים), <b>רְ</b>חוּצִים (שֶׁנִּכְנְסוּ בְּלִי קִדּוֹשׁ יָדַיִם וְרַגְלַיִם), <b>ה</b>וֹרָאָה (שֶׁהוֹרוּ הֲלָכָה בִּפְנֵי מֹשֶׁה רַבָּם).
(נַחַל קְדוּמִים)
<h2>יוֹם ו'</h2>
<h3>הֲלָכוֹת</h3>
א. אֵין תַּשְׁלוּמִין לִקְרִיאַת שְׁמַע וּבִרְכוֹתֶיהָ כְּלָל, לֹא לִבְרָכוֹת וְלֹא לִקְרִיאַת שְׁמַע. (מַחֲזִיק בְּרָכָה סִימָן נ"ח).
(קֶשֶּׁר גּוּדָל, סִימָן כב, סְעִיף יו"ד).
ב. כְּשֶׁמִּתְפַּלֵּל לְתַשְׁלוּמִין, צָרִיךְ שֶׁתִּהְיֶה שְׁנִיָּה לַתַּשְׁלוּמִין, וְאִם הָפַךְ לֹא יָצָא יְדֵי תְּפִלַּת הַתַּשְׁלוּמִין, וְצָרִיךְ לַחֲזֹר וּלְהִתְפַּלֵּל אוֹתָהּ, וְהַיְנוּ שֶׁגִּלָּה דַּעְתּוֹ דְהָרִאשׁוֹנָה אֲמָרָהּ לְתַשְׁלוּמִין. (סִימָן ק"ח וְאַחֲרוֹנִים וּדְלָא כְּחוֹלְקִים).
(קֶשֶּׁר גּוּדָל, סִימָן כב, סְעִיף יא).
<h3>מוּסָר</h3>
חַיָּב לַחֲבֵרוֹ מַנֶה וְאֵין לוֹ, טוֹב שֶׁיְפַיְּסֶנּוּ שֶׁיַּמְתִּין לוֹ, וְלֹא יִדְּחֶנּוּ לֵךְ וָשׁוֹב וְכַיּוֹצֵא, כִּי הָאֱמֶת יְסוֹד בִּנְיָן, וְכָזְבִּ"י בַּת נְשִׂיא מִדְיָן.
(צִפֹּרֶן שָׁמִיר, סִימָן יא, סְעִיף קסז).
<h3>חִדּוּשׁ עַל הַפָּרָשָׁה</h3>
<b>אֲשֶׁר יֵצֵא לִפְנֵיהֶם וכו' וַאֲשֶׁר יוֹצִיאֵם וכו' -</b> אֶפְשָׁר לוֹמַר כִּי יָדוּעַ דִגְדוֹל הַדּוֹר, עָלָיו מֻטָּל לְהַנְהִיג בְּנֵי הַדּוֹר אוֹ בְּנֵי הָעִיר אֲשֶׁר תַּחַת מֶמְשַׁלְתּוֹ, וּלְהַדְרִיכָם בַּדֶּרֶךְ הַטּוֹב לִשְׁמֹר גּוּפָם מִמִּלְחָמוֹת וּמִסַּכָּנוֹת, וְלִשְׁמֹר נַפְשָׁם מֵרֶדֶת שָׁחַת, וּלְהַגִיעָם אֶל מְחוֹז חֵפֶץ הֲלִיכָתָם לָעוֹלָם הַבָּא, כִּי זֶהוּ תַּכְלִית הָאִישׁ הַיִּשְׂרְאֵלִי לֵאוֹר בְּאוֹר הַחַיִּים. וְזֶה שֶׁאָמַר "אֲשֶׁר יֵצֵא לִפְנֵיהֶם" וכו' לְהַצִּיל גּוּפָן מֵהַקָּמִים עֲלֵיהֶם. וְגַם "אֲשֶׁר יוֹצִיאֵם" יְחַלְּצֵם מִדִּינָהּ שֶׁל גֵּהִנָּם, "וַאֲשֶׁר יְבִיאֵם" לָעוֹלָם הַבָּא בְּרֹב חָרִיצוּתוֹ, וְזֶהוּ הַכֵּפֶל.
(פְּנֵי דָוִד)