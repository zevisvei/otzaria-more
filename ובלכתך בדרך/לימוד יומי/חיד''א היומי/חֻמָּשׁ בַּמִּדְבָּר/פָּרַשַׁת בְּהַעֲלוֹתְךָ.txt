<h1>פָּרַשַׁת בְּהַעֲלוֹתְךָ</h1>

<h2>יוֹם א'</h2>
<h3>הֲלָכוֹת</h3>
א. רָאִיתִי לְהָרַב הֶחָסִיד הַמְקֻבָּל הַמֻּפְלָא כְּמֹהַרַ"שׁ שַׁרְעַבִּי זִלה"ה שֶׁהִנְהִיג בְּבֵית מִדְרָשׁוֹ כָּל עֶרֶב שַׁבָּת קֹדֶם מִנְחָה לַעֲשׂוֹת הַתָּרַת קְלָלוֹת לוֹ וּלְכָל בְּנֵי בֵּיתוֹ.
(שְׁיָרֵי שִׁירַיִם יוּ"ד סִימָן ריא)
ב. יֹאמַר קַבָּלַת שַׁבָּת בְּשִׂמְחָה. וּמִזְמוֹר שִׁיר לְיוֹם הַשַּׁבָּת קִבַּלְתִּי שֶׁצָּרִיךְ לְאוֹמְרוֹ מְעֻמָּד.
(מוֹרֶה בְּאֶצְבַּע, סִימָן ד, סְעִיף קמא)
<h3>מוּסָר</h3>
כְּבָר יָדוּעַ מִסּוֹד קְדוֹשִׁים וּנְבוֹנִים דְּמִצְוָה לֶאֱכֹל <b>[בְּשַׁבָּת]</b> בָּשָׂר, עוֹף, דָּגִים. וְאֶפְשָׁר כִּי הָאוֹכְלָם בַּחוֹל לַהֲנָאַת עַצְמוֹ, הוּא "עֶבֶד" - רָאשֵׁי תֵּבוֹת <b>ע</b>וֹף <b>בָּ</b>שָׂר <b>דָּ</b>גִים, וְהוּא עֶבֶד לְיִצְרוֹ, אַךְ בְּשַׁבָּת הוּא עֶבֶד לְהַקָבָּ"ה, שֶׁעוֹשֶׂה לְקַיֵּם מִצְוָתוֹ לְעַנֵּג הַשַּׁבָּת. וְגַם בָּשָׂר רֶמֶז לְחַיֵּי הָאָבוֹת, דְּחָיוּ תק"ב שָׁנָה, וּבִזְכוּתָם זָכִינוּ לָזֶה, גַּם הוּא "אֲשֶׁר" עִם הַכּוֹלֵל, רֶמֶז לְאֵם הַבָּנִים. "עוֹף" גִּימַטְרִיָא "יוֹסֵף" רוֹמֵז לַיְּסוֹד, "דָּג" גִּימַטְרִיָא ז', רוֹמֵז לַמַּלְכוּת בְּאֹפֶן שֶׁבְּכָל פּוֹנוֹת יְכַוֵּין לִקְדֻשַׁת שַׁבָּת וּלְקַיֵּם מִצְוָתוֹ יִתְבָּרַךְ.
(הַגָּדָה שֶׁל פֶּסַח "שָׂפָה אַחַת" פִּסְקָא נִשְׁמַת)
<h3>חִדּוּשׁ עַל הַפָּרָשָׁה</h3>
<b>אֶל מוּל פְּנֵי הַמְּנוֹרָה יָאִירוּ שִׁבְעַת הַנֵּרוֹת -</b> אֶפְשָׁר לְפִי מַה שֶּׁכָּתַב רַבֵּנוּ הָאֲרִ"י דְּהַמְּנוֹרָה וְכָל עִנְיָנֶיהָ רֶמֶז לַתּוֹרָה, וְאָמְרוּ דְּשִׁבְעַת הַנֵּרוֹת רֶמֶז לְשִׁבְעָה סְפָרִים. אֶפְשָׁר דִּמְנוֹרָה רוֹמֶזֶת לַתּוֹרָה שֶׁבְּעַל פֶּה, וּמְנוֹרָה גִּימַטְרִיָא אֵשׁ, וְכֵן הַתּוֹרָה נִקְרֵאת "אֵשׁ". וְיָדוּעַ דְּתוֹרָה שֶׁבִּכְתָב צְרִיכָה לַתּוֹרָה שֶׁבְּעַל פֶּה, וּבִלְתִּי תּוֹרָה שֶׁבְּעַל פֶּה אֵינָהּ מוּבֶנֶת תּוֹרָה שֶׁבִּכְתָב, וְזֶה שֶׁאָמַר "אֶל מוּל פְּנֵי הַמְּנוֹרָה", תּוֹרָה שֶׁבְּעַל פֶּה, "יָאִירוּ שִׁבְעַת הַנֵּרוֹת", הֵם הַשִּׁבְעָה סְפָרִים.
(נַחַל קְדוּמִים)
<h2>יוֹם ב'</h2>
<h3>הֲלָכוֹת</h3>
א. יִזָּהֵר שֶׁלֹּא יִטְעֶה בִּתְפִלַּת שַׁבָּת לְהַתְחִיל אַתָּה חוֹנֵן, שֶׁאֵינוֹ סִימָן טוֹב וּבְרָכָה שֶׁאֵינָהּ צְרִיכָה. לָכֵן טוֹב לְהִתְפַּלֵּל תָּמִיד בַּסִּדּוּר, וְלָשׂוּם כָּל מַעְיָנָיו כֻּלֵּי הַאי וְאוּלַי שֶׁיִּתְפַּלֵּל כַּהוֹגֶן.
(מוֹרֶה בְּאֶצְבַּע, סִימָן ד, סְעִיף קנו)
ב. מִי שֶׁאָמַר תֵּבַת "אַתָּה חוֹנֵן", וְלֹא גָּמַר הַבְּרָכָה, רַק תֵּכֶף אָמַר בְּרָכָה אֶמְצָעִית שֶׁל שַׁבָּת, וּכְשֶׁגָּמַר בִּרְכַּת שַׁבָּת נִזְכַּר שֶׁהַדִּין הוּא שֶׁכְּשֶׁאָמַר אַתָּה חוֹנֵן הָיָה לוֹ לִגְמוֹר הַבְּרָכָה, דַּעְתִּי הַקְּצָרָה שֶׁלֹּא יַחֲזֹר, וְיֹּאמַר בִּרְכַּת רְצֵה, כִּי כְּבָר רָצָה הָאֱלֹקִים בְּבִרְכַּת שַׁבָּת כִּדְתַקּוּן רַבָּנָן.
(מַחֲזִיק בְּרָכָה סי' רס"ד אוֹת ג)
<h3>מוּסָר</h3>
כָּתַב הַטּוּר, בְּסֵפֶר חֲסִידִים: מַעֲשֶׂה בְּחָסִיד אֶחָד שֶׁרָאָה לְחָסִיד א' בְּמוֹתוֹ וּפָנָיו מוֹרִיקוֹת. אָמַר לוֹ לָמָּה פָּנֶיךָ מוֹרִיקוֹת? אָמַר לוֹ מִפְּנֵי שֶׁהָיִיתִי מְדַבֵּר בְּ"וַיְכֻלּוּ" בְּשָׁעָה שֶׁהַצִּבּוּר הָיוּ אוֹמְרִים אוֹתוֹ, וּבְבִרְכַּת מָגֵן אָבוֹת וּבְיִתְגַּדַּל. עכ"ל. וּבְקֹבֶץ כּ"י יָשָׁן נוֹשָׁן לִקּוּטֵי הַגָּאוֹן מהר"ר מָרְדְּכַי מִמּוֹדִינָא כָּתוּב וְזַ"ל: סִפְּרָה נְשָׁמָה לְרַבֵּנוּ יְחִיאֵל מפארי"ץ (הוּא בַּעַל סמ"ק), שֶׁהַמַּלְאָכִים זוֹרְקִין אוֹתָהּ לְמַעְלָה, וּמַנִּיחִין אוֹתָהּ לִפֹּל בְּעַצְמָהּ עַל שֶׁהָיָה מְדַבֵּר בְּשָׁעָה שֶׁהַחַזָּן אוֹמֵר בְּרָכָה מֵעֵין ז'. עכ"ל.
(מַחֲזִיק בְּרָכָה סי' רס"ד אוֹת י')
<h3>חִדּוּשׁ עַל הַפָּרָשָׁה</h3>
<b>נְתַנְאֵל בֶּן צוּעָר -</b> אֶפְשָׁר לִרְמֹז בַּמֶה שֶׁאָמְרוּ זַ"ל דְּבַתְּחִילָה הִיא תּוֹרָתוֹ שֶׁל הָקָּבָּ"ה וּמִצְטַעֵר מְאֹד וְטֹרֵחַ הַרְבֵּה, וְאַחַר כָּךְ תּוֹרָה דִּילֵיהּ וְהוּא גַּבְרָא רַבָּא. וְזֶה רֶמֶז: נְשִׂיא יִשָּׂשׂכָר דְּהָיוּ בַּעֲלֵי תּוֹרָה. "נְתַנְאֵל" - תּוֹרָה נָתַן אֵל וְהִיא תּוֹרָתוֹ, אַחַר שֶׁבַּתְּחִלָּה בִּהְיוֹתוֹ בֶּן קָטָן, "צוּעָר" - נִצְטַעֵר, עַל יְדֵי זֶה זָכָה שֶּׁנִּתְּנָה לוֹ בְּמַתָּנָה.
(נַחַל קְדוּמִים)
<h2>יוֹם ג'</h2>
<h3>הֲלָכוֹת</h3>
א. מִי שֶׁטָּעָה וְהִתְפַּלֵּל שֶׁל שַׁבָּת בִּתְפִלַּת יוֹם טוֹב, וּבְאֶמְצַע בִּרְכַּת שַׁבָּת נִזְכַּר, וְכֵן אִם בְּשַׁבָּת הִתְחִיל לוֹמַר "אַתָּה בְחַרְתָּנוּ" שֶׁהוּא תְּפִלַּת יוֹם טוֹב, פּוֹסֵק וְאוֹמֵר תְּפִלַּת שַׁבָּת, וְלֹא הִפְסִיד ג' רִאשׁוֹנוֹת.
(מַחֲזִיק בְּרָכָה סי' רס"ח אוֹת ד')
ב. אִם נִסְתַּפֵּק אִם הִתְפַּלֵּל שֶׁל שַׁבָּת אוֹ שֶׁל חוֹל, כָּתַב הַגָּאוֹן הָרַמַ"ע זַצַ"ל בְּאַלְפָסִי זוּטָא סוֹף פ"ק דִּבְרָכוֹת דְּאֵינוֹ חוֹזֵר, דְּשַׁבָּת וְיוֹם טוֹב חוּמְרוֹ שֶׁל יוֹם גּוֹרֵם דְּרָמִי אַנַּפְשֵׁיהּ בְּאוֹתָהּ שָׁעָה וּמִדְּכַר.
(מַחֲזִיק בְּרָכָה סי' רס"ח אוֹת ה')
<h3>מוּסָר</h3>
"וּבַיּוֹם הַשְּׁבִיעִי יִהְיֶה לָכֶם קֹדֶשׁ". רַבּוֹתֵינוּ זִכְרוֹנָם לִבְרָכָה פֵּרְשׁוּ כִּי כְּתִיב לְךָ אוֹ לָכֶם - לַהַנָאַתְכֶם, וְזֶה יֹאמַר שֶׁאֲפִלּוּ בָּאֲכִילָה וּמַלְבּוּשׁ שֶׁל שַׁבָּת, יִהְיֶה לָכֶם כַּוָּנָה שֶׁהוּא לִכְבוֹד שַׁבָּת דַּוְקָא. וז"ש "יִהְיֶה לָכֶם", אֲפִלּוּ מַה שֶׁהוּא לַהַנָאַתְכֶם, יִהְיֶה קֹדֶשׁ, שֶׁהַכֹּל לִכְבוֹד ה' שֶׁצִּיוָּנוּ לְכַבֵּד הַשַּׁבָּת. סֵפֶר קָרַן אוֹר פְּנֵי מֹשֶׁה.
(נַחַל קְדוּמִים וַיַּקְהֵל אוֹת ב')
<h3>חִדּוּשׁ עַל הַפָּרָשָׁה</h3>
<b>הַיַד ה' תִּקְצָר -</b> פֵּרֵשׁ הַמּוֹרֶה הֵם הָיוּ שׁוֹאֲלִים בָּשָׂר וְדָגִים, אָמְרוּ מִי יַאֲכִילֵנוּ בָּשָׂר, וְהַקָּבָּ"ה אָמַר בָּשָׂר אֶתֵּן לָהֶם וְאֶפָּטֵר מֵהַתַּרְעֹמֶת, הֵשִׁיבוֹ מֹשֶׁה הַצֹאן וּבָקָר יִשָּׁחֵט לָהֶם, כְּלוּם תֵּצֵא מֵהַתַּרְעֹמֶת עַל יְדֵי בָּשָׂר לְבַד, וַהֲלֹא הֵם מַזְכִּירִין דָּגִים. וְאִם אֶת כָּל דְּגֵי הַיָּם יֵאָסֵף לָהֶם, יֹאמְרוּ בָּשָׂר בִּקַּשְׁנוּ, וְאֵיךְ תֵּצֵא מִן הַתַּרְעֹמֶת עַל יְדֵי בָּשָׂר לְבַד. הֶשִׁיבוֹ הָקָּבָּ"ה "הַיַד ה' תִּקְצָר" לִתֵּן בָּשָׂר שֶׁיֵּשׁ בּוֹ טַעַם בָּשָׂר וְטַעַם דָּג, עַתָּה תִּרְאֶה, וַיָּגָז שְׂלָוִים עוֹפוֹת מִן הָרְקָק נִבְרְאוּ, הֲרֵי שֶׁיֵּשׁ בָּהֶם טַעַם בָּשָׂר וְטַעַם דָּג, הֲרֵי שֶׁפִּיְּיסָם בְּבָשָׂר לְבַד. נִמּוּקֵי רי"ד ז"ל.
(פְּנֵי דָוִד)
<h2>יוֹם ד'</h2>
<h3>הֲלָכוֹת</h3>
א. כְּשֶׁיְּנַשֵּׁק יְדֵי אָב וָאֵם אַחַר עַרְבִית בְּאוֹר שַׁבָּת, יְכַוֵּן לְקַיֵּם מִצְוַת כִּבּוּד אָב וָאֵם, וּכְשֶׁיְּנַשֵּׁק יְדֵי אִמּוֹ, יַחְשֹׁב שֶׁיֵּשׁ סוֹד בַּדָּבָר.
(מוֹרֶה בְּאֶצְבַּע, סִימָן ד, סְעִיף קמב)
ב. צֵאתְכֶם לְשָׁלוֹם. בְּסֵפֶר תּוֹסֶפֶת שַׁבָּת, הֵבִיא מִגָּדוֹל אֶחָד שֶׁמָּחַק נוּסַח צֵאתְכֶם לְשָׁלוֹם, וַאֲנִי אוֹמֵר כִּי בְּנוּסְחָתֵנוּ כָּתוּב <b>בְּצֵאתְכֶם</b> לְשָׁלוֹם, וְהַכַּוָנָה שֶׁנִּמְשַׁךְ אַחַר מ"שׁ בָּרְכוּנִי לְשָׁלוֹם, וְרָצָה לוֹמַר שֶׁיְּבָרְכוּהוּ בִּזְמַן צֵאתָם, וְלֹא שֶׁדּוֹחֶה אוֹתָם וּפוֹטְרָם רַק כִּי עַתָּה מְדַבֵּר אֲלֵיהֶם וּמִתְחַנֵּן שֶׁיְּבָרְכוּהוּ כְּשֶׁיֵּצְאוּ בְּשָׁעָה שֶׁיּוֹצְאִים לִרְצוֹנָם וְלִבְחִירָתָם, וּלְפִי שֶׁהוּא לֹא יָדַע פֶּרֶק יְצִיאָתָם, וְגַם אֵינוֹ מְדַבֵּר אֲלֵיהֶם אֶלָּא עַתָּה, לָכֵן מַשְׁלִים דִּבּוּרוֹ עִמָּהֶם. וְגַם מִטַּעַם זֶה אֶפְשָׁר לוֹמַר דְּאַף אִם אֵינוֹ נִמְשַׁךְ לַחֲלֻקַּת בָּרְכוּנִי, וְאַף לְנוּסְחַת "צֵאתְכֶם לְשָׁלוֹם", כַּוָנָתוֹ כְּשֶׁיֵּצְאוּ. וְכֵן נָהֲגוּ בְּכָל תְּפוּצוֹת יִשְׂרָאֵל לוֹמַר זֶה, וְאֵין לִמְחֹק דָּבָר שֶׁנָּהֲגוּ רֹב יִשְׂרָאֵל.
(מְחַבֵּר סִימָן רסב אוֹת ב)
<h3>מוּסָר</h3>
אַחַר עַרְבִית, תֵּכֶף יָבֹא לַבַּיִת וִיקַדֵּשׁ וְיִסְעוֹד, וְלֹא יַעֲשֶׂה כְּמִנְהָג אֵיזֶה אֲנָשִׁים שֶׁהֵם יוֹשְׁבִים שָׁעָה אוֹ שְׁתַּיִם עִם אֲהוּבֵיהֶם וְרֵעֵיהֶם, הֵם הַמְדַבְּרִים דְּבָרִים בְּטֵלִים וְכַיּוֹצֵא, וְיַשְׁלִיכוּ קְדֻשַּׁת שַׁבָּת אַחֲרֵי גֵּיוָם, אַל תֵּלֵךְ בְּדֶרֶךְ אִתָּם מְנַע רַגְלְךָ מִנְּתִיבָתָם. הִזָּהֵר לְצָרֵף קְדֻשָּׁה לִקְדֻשָּׁה, וג' וַיְכֻלּוּ בְּעַרְבִית בָּעֲמִידָה, וְאַחַר עֲמִידָה, וּבַקִּדּוּשׁ, אֵלּוּ הֵן הַנִּצְרָפִין, וְלֹא יַפְסִיק בֵּין קְדֻשַּׁת עַרְבִית לִקְדֻשַּׁת קִדּוּשׁ וּסְעֻדָּה בְּדִבְרֵי נִרְגָּן הַמַּכְאִיבִים נֶפֶשׁ יְתֵירָה. וִיכַוֵּן בִּסְעֻדָּה רִאשׁוֹנָה שֶׁהִיא כְּנֶגֶד יִצְחָק אָבִינוּ עָלָיו הַשָּׁלוֹם, וּמַצֶּלֶת מֵחֶבְלֵי מָשִׁיחַ. וּסְעֻדָּה שְׁנִיָּה הִיא כְּנֶגֶד אַבְרָהָם אָבִינוּ עָלָיו הַשָּׁלוֹם, וּמַצֶּלֶת מִדִּינָה שֶׁל גֵּיהִנָּם. וּסְעֻדָּה שְׁלִישִׁית הִיא כְּנֶגֶד יַעֲקֹב, וּמַצֶּלֶת מִמִּלְחֶמֶת גּוֹג וּמָגוֹג. וְאַשְׁרֵי הָעוֹשֶׂה הַמִּצְווֹת לִשְׁמָן בֶּאֱמֶת בְּלֵב טָהוֹר וְשָׁלֵם.
(מוֹרֶה בְּאֶצְבַּע, סִימָן ד סְעִיף קמו)
<h3>חִדּוּשׁ עַל הַפָּרָשָׁה</h3>
<b>וַתְּדַבֵּר מִרְיָם וְאַהֲרֹן בְּמֹשֶׁה -</b> אַחַר שֶׁאֶלְדָּד וּמֵידָד הָיוּ מִתְנַבְּאִים "מֹשֶׁה תָּנוּחַ נַפְשׁוֹ בְּעֵדֶן אֱלֹהִים יְהוֹשֻׁעַ מַכְנִיסָם" (רָאשֵׁי תֵּבוֹת "מִתְנַבְּאִים"), וְהָיוּ חוֹקְרִים אַהֲרֹן וּמִרְיָם לָמָּה מֹשֶׁה רַבֵּנוּ אֵינוֹ נִכְנַס לְאֶרֶץ יִשְׂרָאֵל, שֶׁעֲדַיִן לֹא הָיָה עִנְיָן הַסֶּלַע, וְסָבְרוּ דְּהַיְנוּ עַל אִשָּׁה כּוּשִׁית שֶׁלָּקַח כְּשֶׁמָּלַךְ בְּכּוּשׁ, וְנִתְיַחֵד עִמָּהּ אַרְבָּעִים שָׁנָה אַף שֶׁלֹּא קָרַב אֵלֶיהָ. וְאֵין לוֹמַר דְּהַטַּעַם <b>[שֶׁאֵינוֹ נִכְנַס]</b> לַחֲשִׁיבוּת מֹשֶׁה, דְּהוּא מִדַּרְגָּה עֶלְיוֹנָה יוֹתֵר מִבְּחִינַת אֶרֶץ יִשְׂרָאֵל, הֲלֹא גַּם בָּנוּ דִּבֵּר וְאָנוּ נִכְנָסִים, שֶׁכָּךְ דִּימּוּ. וְהוֹדִיעָם הַקָּבָּ"ה שֶׁמַּדְרֵגַת מֹשֶׁה עֶלְיוֹנָה בְּחִינַת שֶׁמֶשׁ, וְאֶרֶץ יִשְׂרָאֵל בְּחִינַת לְבָנָה, וּמִשּׁוּם שִׁבְחוֹ אֵינוֹ נִכְנַס. הָאֲרִ"י זצ"ל בְּקִצּוּר נִמְרָץ.
(נַחַל קְדוּמִים)
<h2>יוֹם ה'</h2>
<h3>הֲלָכוֹת</h3>
א. אַחַר שֶׁיַּעֲנֶה "אָמֵן" עַל בִּרְכַּת קִדּוּשׁ, לֹא יַפְסִיק בְּדִבּוּר עַד שֶׁיִּטְעוֹם. וְכֵן אַחַר בִּרְכַּת הַמּוֹצִיא לֹא יַפְסִיק עַד שֶׁיִּטְעוֹם. וְיִזָּהֵר בָּזֶה מְאֹד, שֶׁאִם הִפְסִיק בְּדִבּוּר קֹדֶם טְעִימַת הַמּוֹצִיא, וְהַדִּבּוּר הָיָה שֶׁלֹּא מֵעִנְיַן הַשֻּׁלְחָן כְּגוֹן "טוֹל בָּרֵךְ", צָרִיךְ לְבָרֵךְ פַּעַם אַחֶרֶת.
(מוֹרֶה בְּאֶצְבַּע, סִימָן ד, סְעִיף קמד)
ב. הַמְיַשְּׁרִים אוֹרְחֹתָם ע"פ הָרַב הַקָּדוֹשׁ הָאֲרִ"י זַצַ"ל מְסַדְּרִין בַּשֻּׁלְחָן י"ב כִּכְּרוֹת קְטַנִּים לְכָל סְעֻדָּה, שִׁשָּׁה עַל גַּבֵּי שִׁשָּׁה, כְּמִין שְׁנֵי סֶגֹל, וְלוֹקְחִין ב' הָאֶמְצָעִיִּים וּבוֹצְעִין מֵאֶחָד.
(מְחַבֵּר סִימָן רעד אוֹת ב)
<h3>מוּסָר</h3>
יְכַוֵּן מְאֹד בַּקִּדּוּשׁ וִיהַרְהֵר בִּתְשׁוּבָה, כִּי אֲמִירַת וַיְכֻלּוּ לְהָעִיד כִּי ה' בָּרָא שָׁמַיִם וָאָרֶץ וְנָח בְּשַׁבָּת, וְרָשָׁע פָּסוּל לְעֵדוּת (יְבָמוֹת כ"ה. וְעוֹד). עַל כֵּן יְהַרְהֵר בִּתְשׁוּבָה שֶׁיִּהְיֶה רָאוּי לְעֵדוּת. וִיקַדֵּשׁ לְקַיֵּם מִצְוַת עַשֵׂה "זָכוֹר אֶת יוֹם הַשַּׁבָּת לְקַדְּשׁוֹ" (שְׁמוֹת כ, ח), וּפֵרְשׁוּ רַבּוֹתֵינוּ זִכְרוֹנָם לִבְרָכָה (פְּסָחִים ק"ו.): זָכְרֵהוּ בִּדְבָרִים הַנֶּאֱמָרִים עַל הַיַּיִן. וְהַכֹּל יִהְיֶה בְּיִרְאָה וְאַהֲבָה וְשִׂמְחָה רַבָּה.
(מוֹרֶה בְּאֶצְבַּע, סִימָן ד, סְעִיף קמג)
<h3>חִדּוּשׁ עַל הַפָּרָשָׁה</h3>
<b>וּמַדּוּעַ לֹא יְרֵאתֶם לְדַבֵּר בְּעַבְדִּי בְּמֹשֶׁה -</b> אֶפְשָׁר לִרְמֹז שֶׁלֹּא פָּסְקָה מִמֶּנּוּ שְׁכִינָה, כְּמוֹ שֶׁאָמְרוּ בְּאִדְּרָא: מֹשֶׁה מֹשֶׁה לֹא פְּסִיק טַעְמָא, וְזֶהוּ שֶׁאָמַר בְּעַבְדִּי קֹדֵם שֶׁהָיָה מֹשֶׁה שֶׁקְּרָאָתוֹ בַּתְיָה מֹשֶׁה, כְּבָר הָיָה עַבְדִּי מִיּוֹם הִוָּלְדוֹ, אָמְנָם יִשְׂרָאֵל עַל הַיָּם כְּתִיב בְּהוּ "וַיַּאֲמִינוּ בַּה' וּבְמֹשֶׁה עַבְדּוֹ" (הִקְדִּימוּ שֵׁם מֹשֶׁה לְתֵיבַת עַבְדּוֹ), שֶׁלֹּא יָדְעוּ רַק שֶׁמֹּשֶה הוּא עַבְדּוֹ, וְהֵם לֹא יָדְעוּ שֶׁהוּא עַבְדּוֹ מִיּוֹם הֻלֶּדֶת, אָכֵן כִּבְיָכוֹל הוֹדִיעַ יְקָר תִּפְאֶרֶת גְּדֻלָּתוֹ וְאָמַר "אִם יִהְיֶה נְבִיאֲכֶם וכו' לֹא כֵן עַבְדִּי מֹשֶׁה וכו' וּמַדּוּעַ לֹא יְרֵאתֶם לְדַבֵּר בְּעַבְדִּי בְּמֹשֶׁה", לִרְמֹז כִּי הוּא עַבְדּוֹ קֹדֶם שֶׁנִּקְרָא מֹשֶׁה, וּמִי לָנוּ גָּדוֹל מִמֹּשֶׁה פֶּה אֶל פֶּה יְדַבֵּר בּוֹ, וְדִבֶּר ה' אֶל מֹשֶׁה פָּנִים אֶל פָּנִים כַּאֲשֶׁר יְדַבֵּר אִישׁ אֶל רֵעֵהוּ חַיִּים.
(רֹאשׁ דָּוִד)
<h2>יוֹם ו'</h2>
<h3>הֲלָכוֹת</h3>
א. אוֹר שַׁבָּת אֵין קוֹרִין לְאוֹר הַנֵּר, וְאִם יוֹשִׁיב שֹׁמֵר שָׁרִי, וְגַם אִשְׁתּוֹ מְשַׁמַּרְתּוֹ, אַךְ יֵשׁ לָחוּשׁ דְּהַשּׁוֹמֵר יִישַׁן וְיֵרָדֵם, לָכֵן טוֹב לִקְרֹא מִזְמוֹרֵי תְּהִלִּים כְּדֵי שֶׁלֹּא יִשְׁכַּב בְּלִי תּוֹרָה, וּבִתְהִלִּים יֵשׁ לְהָקֵל לְמִי שֶׁרָגִיל בָּהֶם.
(מוֹרֶה בְּאֶצְבַּע, סִימָן ד, סְעִיף קמח)
ב. סְעֻדָּה ג' תִּהְיֶה אַחַר מִנְחָה דַּוְקָא. וַאֲשֶׁר לֹא שָׂם לִבּוֹ אֶל דְּבַר ה', וְכָל יִשְׁעוֹ לְקַיֵּם הַמִּצְוָה, יִשְׁתַּדֵּל לַעֲשׂוֹתָם כְּתִקְנָהּ בְּלִי פִּקְפּוּק, כִּי זֶה כָּל הָאָדָם.
(מוֹרֶה בְּאֶצְבַּע, סִימָן ד, סְעִיף קמז)
<h3>מוּסָר</h3>
יִשְׁתַּדֵּל מְאֹד לְקַיֵּם תָּדִיר כָּל יָמָיו שָׁלֹשׁ סְעֻדּוֹת שַׁבָּת קֹדֶשׁ, אַף אִם הוּא קְצָת חוֹלֶה, אוֹ דְּכָאִיב לֵיה כְּאֵיבָא, לֹא יַעֲבֹר בְּשׁוּם סְעֻדָּה שֶׁלֹּא לַעֲשׂוֹתָהּ, כִּי הַסְּעֻדּוֹת שֶׁל שַׁבָּת דְּבָרִים עֶלְיוֹנִים בַּשָּׁמַיִם. וְרַבִּי שִׁמְעוֹן בֶּן יוֹחַאי בְּיוֹמָא דְּהִלּוּלָא לֹא נִשְׁתַּבֵּחַ אֶלָּא שֶׁקִּיֵּם שָׁלשׁ סְעֻדּוֹת וְלֹא בִּטְלָם (זֹהַר ח"ג רפ"ח ע"ב). עַל כֵּן יִזְדָּרֵז לְקַיְּימָם בְּשִׂמְחָה, וְגִילוּ בִּרְעָדָה, בְּלִי שְׂחֹק וְקַלּוּת רֹאשׁ ח"ו, כִּי הוּא פְּגָם גָּדוֹל, רַק כָּל מְגַמָּתוֹ תִּהְיֶה לְקַיֵּם מִצְוָתוֹ יִתְבָּרַךְ, וְלַעֲשׂוֹת אֲשֶׁר נִצְטַוָּה. וּבְכֵן יִתְגַּדֵּל גּוּפוֹ מִקְּדֻשָּׁה וְיִהְיֶה כְּלִי שָׁרֵת לַעֲבוֹדָה.
(מוֹרֶה בְּאֶצְבַּע, סִימָן ד, סְעִיף קמה)
<h3>חִדּוּשׁ עַל הַפָּרָשָׁה</h3>
<b>אֵל נָא רְפָא נָא לָהּ -</b> שָׁמַעְתִּי מִשֵּׁם הַקַּדְמוֹנִים דְּמֹשֶׁה רַבֵּנוּ ע"ה מָסְרוּ לוֹ זֶה הַסּוֹד בַּשָּׁמַיִם דִּכְשֶׁיִּתְפַּלֵּל וְיֹאמַר שְׁנֵי פְּעָמִים "נָא" בִּתְפִלָּתוֹ תְּקוּבָּל תְּפִלָּתוֹ, וּמִשּׁוּם הֲכִי אָמַר "אֵל נָא רְפָא נָא לָהּ" וַיֵּעָתֶר לוֹ ה'. עַד כָּאן דִּבְרֵיהֶם. וּבָזֶה פֵּרְשׁוּ דִּכְשֶׁאָמַר "אֶעְבְּרָה נָא וְאֶרְאֶה" אָמַר לוֹ <b>[הקב"ה]</b> "רַב לָךְ", שֶׁלֹּא יֹאמַר "נָא" פַּעַם אַחֶרֶת. וְזֶה שֶׁאָמַר "אַל תּוֹסֶף דַּבֵּר אֵלַי עוֹד בַּדָּבָר הַזֶּה", כְּלוֹמַר "נָא". וְאַחַר זְמַן רַב מָצָאתִי הַקְדָּמָה זוֹ בְּסֵפֶר מָרְדְּכַי לְרַב אַשְׁכְּנַזִי דְּרוּשִׁים עַל הַתּוֹרָה, וְשָׁם כָּתַב דְּהַטַּעַם כִּי שְׁנֵי פְּעָמִים "נָא" גִּימַטְרִיָא "מִיכָאֵל" עִם הַכּוֹלֵל. עַיֵּן שָׁם. וְדוֹק.
(נַחַל קְדוּמִים)