<h1>פָּרַשַׁת מַטּוֹת</h1>

<h2>יוֹם א'</h2>
<h3>הֲלָכוֹת</h3>
א. טָעָה וְלֹא הִתְפַּלֵּל עַרְבִית, יִתְפַּלֵּל שַׁחֲרִית שְׁתַּיִם, לְאַחַר שֶׁיִּתְפַּלֵּל יוֹצֵר וי"ח בְּרָכוֹת יַתְחִיל אַשְׁרֵי, וְאַחַר כָּךְ יִתְפַּלֵּל תְּפִלַּת י"ח בִּשְׁבִיל תְּפִלַּת עַרְבִית. וּכְשֶׁמִּתְפַּלֵּל מִנְחָה שְׁתַּיִם, הַמִּנְהָג לוֹמַר אַחַר מִנְחָה אַשְׁרֵי, וְיֹאמַר י"ח בְּעַד שַׁחֲרִית. וְאִם מִתְפַּלֵּל עַרְבִית שְׁתַּיִם, אַחַר שֶׁהִתְפַּלֵּל הָרִאשׁוֹנָה לְעַרְבִית, לֹא יֹאמַר אַשְׁרֵי בַּלַּיְלָה, אֶלָּא יִשְׁהֶא כְּדֵי הִלּוּךְ ד' אַמּוֹת וְיֹאמַר י"ח בְּעַד מִנְחָה.
(קֶשֶּׁר גּוּדָל, סִימָן כב, סְעִיף יב).
ב. אֵין אוֹמְרִים תַּחֲנוּנִים עַד אַחַר תְּפִלָּה שְׁנִיָּה (הַלְּבוּשׁ וְהָרַב מָגֵן אַבְרָהָם וְכֵן עִקָּר).
(קֶשֶּׁר גּוּדָל, סִימָן כב, סְעִיף יג).
<h3>מוּסָר</h3>
אִם יַכְעִיסֶנּוּ חַבֵרוֹ, יִשְׁתֹּק, וְאִם יְדַבֵּר לוֹ, יִהְיֶה בְּקוֹל רָצוּי וְנָמוּךְ, וְיוֹעִיל שֶׁלֹּא יִשְׁלֹט גַּם בּוֹ כַּעַס. וְזֶה תּוֹעֶלֶת בְּעֵת הַמַּחֲלוֹקֶת שֶׁלֹּא יִפְרֶה וְיִרְבֶּה וְיִהְיֶה עָקַר שֶׁאֵינוֹ מוֹלִיד, וְאָמַר כָּל הָעָם בָּרוּךְ שֶׁעָקַר"וֹ, הַמָּקוֹם יִהְיֶה בְּעֹזְרוֹ, וְהָיָה אַדִּירוֹ.
(צִפֹּרֶן שָׁמִיר, סִימָן יא, סְעִיף קעג).
<h3>חִדּוּשׁ עַל הַפָּרָשָׁה</h3>
<b>רָאשֵׁי הַמַּטּוֹת -</b> סָמַך לְפָרָשַׁת רְגָלִים, לוֹמַר שֶׁהָרְגָלִים נִקְבָּעִים עַל פִּי רָאשֵׁי הַמַּטּוֹת. אִי נַמִי סָמַך פָּרָשַׁת נְדָרִים לִרְגָלִים, רָמַז שֶׁלֹּא יְאַחֵר נִדְרוֹ יוֹתֵר מִשָּׁלֹשׁ רְגָלִים. מְפָרְשִׁים.
(חוֹמַת אֲנָךְ)
<h2>יוֹם ב'</h2>
<h3>הֲלָכוֹת</h3>
א. שְׁלִיחַ צִבּוּר שֶׁשָּׁכַח עַרְבִית, לֹא יִתְפַּלֵּל לְמָחָר אֶלָּא שְׁתֵּי תְּפִלּוֹת, הא' בְּלַחַשׁ לְחוֹבַת שַׁחֲרִית, וְהַשְּׁנִיָּה בְּקוֹל רָם לְתַשְׁלוּמִין וְגַם לְהוֹצִיא מִי שֶׁאֵינוֹ בָּקִי. (הָרַדְבַּ"ז סִימָן שס"א והפ"ח וְהָרַב יעב"ץ בְּסִדּוּרוֹ דַּף קמ"ט ע"ב וְכֵן עִקָּר, וּדְלָא כְּהָרַב הַמַּגִּיהַּ בְּשַׁלְּמֵי צִבּוּר דַּף קע"א שֶׁפִּקְפֵּק בָּזֶה, ועמ"ש בִּרְכֵּי יוֹסֵף וּמַחֲזִיק בְּרָכָה סִימָן רי"ג).
(קֶשֶּׁר גּוּדָל, סִימָן כב, סְעִיף יד).
ב. הֵיכָא דְלֹא הִתְפַּלֵּל עַרְבִית וְהִתְפַּלֵּל שַׁחֲרִית, וְיָהִיב דַּעְתֵּיהּ בַּחֲזָרַת הַשַּׁ"ץ לְתַשְׁלוּמִין, יָצָא יְדֵי חוֹבָתוֹ.
(קֶשֶּׁר גּוּדָל, סִימָן כב, סְעִיף טו).
<h3>מוּסָר</h3>
אָסוּר לִשְׂמֹחַ בְּתַקָּלַת חֲבֵרוֹ אוֹ בְּמִעוּט יְדִיעָתוֹ בַּתּוֹרָה אוֹ בַּעֲבוֹדַת הַשֵּׁם יִתְבָּרַךְ.
(צִפֹּרֶן שָׁמִיר, סִימָן יא, סְעִיף קעד).
<h3>חִדּוּשׁ עַל הַפָּרָשָׁה</h3>
<b>אִישׁ כִּי יִדֹּר נֶדֶר לַיהֹוָה אוֹ הִשָּׁבַע שְׁבֻעָה לֶאְסֹר וגו' -</b> זֶה שֶׁאָמַר הַכָּתוּב "אֲשֶׁר לֹא נָשָׂא לַשָּׁוְא", "נָשָׂא" רָאשֵׁי תֵּבוֹת "נֶדֶר שְׁבוּעָה אִיסָר". רַבֵּנוּ אֶפְרַיִם זַ"ל. וּבַמִּדְרָשׁ: "אִישׁ כִּי יִדֹּר נֶדֶר לַה'", הֲדָא הוּא דִּכְתִּיב "כִּי לֹא יֵדַע הָאָדָם אֶת עִתּוֹ". עַד כָּאן שָׁמַעְתִּי דְּיֵשׁ מִדְרָשׁ זֶה. וְאִם כֵּנִים הַדְּבָרִים פָּשׁוּט בְּמָה שֶׁאָמְרוּ אַל יֹאמַר אָדָם "לַה' קָרְבָּן", וּפֵרֵשׁ הָרַב של"ה דְחַיְישִׁינָן שֶׁמֶּא יָמוּת (אַחֲרֵי שֶׁיַּזְכִּיר שֵׁם ה', לִפְנֵי שֶׁיַּזְכִּיר קָרְבָּן), וְזֶה שֶׁאָמַר דִּכְתִּיב "אִישׁ כִּי יִדֹּר נֶדֶר לַה'", וְהֲוַה לֵיה לְמֵימַר "אִישׁ כִּי יִדֹּר לַה' נֶדֶר", אָמְנָם צָרִיךְ שֶׁיֹּאמַר "נֶדֶר לַה'" וְהַטַּעַם שֶׁמֶּא יָמוּת וְנִמְצָא מַזְכִּיר שֵׁם שָׁמַיִם לְבַטָּלָה, וְזֶה שֶׁאָמַר הֲדָא הוּא דִּכְתִּיב "כִּי לֹא יֵדַע הָאָדָם אֶת עִתּוֹ" דַּיְיקָא, כִּי בְּכָל עֵת מְעֻתָּד לָמוּת, וּלָזֶה צָרִיךְ שֶׁיֹּאמַר "נֶדֶר לַה'".
(נַחַל קְדוּמִים)
<h2>יוֹם ג'</h2>
<h3>הֲלָכוֹת</h3>
א. טָעָה וְלֹא הִתְפַּלֵּל מִנְחָה בְּשַׁבָּת, מִתְפַּלֵּל בְּמוֹצָאֵי שַׁבָּת עַרְבִית שְׁתַּיִם שֶׁל חוֹל, מַבְדִּיל בָּרִאשׁוֹנָה שֶׁזְּמַנָּהּ עַתָּה, וְאֵינוֹ מַבְדִּיל בַּשְּׁנִיָּה שֶׁהִיא תַּשְׁלוּמִין שֶׁל שַׁבָּת. וְאִם לֹא הִבְדִּיל בָּרִאשׁוֹנָה וְהִבְדִּיל בַּשְּׁנִיָּה, שְׁנִיָּה עָלְתָה לוֹ, רִאשׁוֹנָה לֹא עָלְתָה לוֹ, דְּכֵיוָן דְּלֹא הִבְדִּיל בָּרִאשׁוֹנָה מוּכָח שֶׁכִּיוֵן בָּהּ לְתַשְׁלוּמִין וְלֹא יָצָא. וְאִם נִתְכַּוֵין לְהִתְפַּלֵּל רִאשׁוֹנָה לְעַרְבִית וּשְׁנִיָּה לְתַשְׁלוּמִין, אֶלָּא שֶׁטָּעָה וְלֹא הִבְדִּיל בָּרִאשׁוֹנָה, יָצָא. וְכֹל שֶׁאָמַר לָנוּ דְּכָּךְ הָיָה דַּעְתּוֹ סַגִי. (כֵּן עִקָּר, וְזֶה כַּוָּנַת הַפְּרִי חָדָשׁ, וְעַיֵּן מ"ש הָרַב הַמַּגִּיהַּ דַּף הנז', וְדוֹק).
(קֶשֶּׁר גּוּדָל, סִימָן כב, סְעִיף טז).
ב. אִם הִבְדִּיל בִּשְׁתֵּיהֶן, אוֹ לֹא הִבְדִּיל בְּשׁוּם אֶחָד, יָצָא. וְאִם כִּיוֵן בָּרִאשׁוֹנָה לְעַרְבִית וְשָׁכַח לְהַבְדִּיל, לֹא יַבְדִּיל בַּשְּׁנִיָּה שֶׁהִיא לְתַשְׁלוּמִין. אִם לֹא הִבְדִּיל בִּשְׁתֵּיהֶן וְטָעַם קֹדֶם שֶׁהִבְדִּיל, דקיי"ל דְּצָרִיךְ לַחֲזֹר וּלְהִתְפַּלֵּל, יָצָא י"ח מִתְּפִלַּת הַתַּשְׁלוּמִין, דִכְדִין הִתְפַּלֵּל עַרְבִית דְּיֵשׁ כּוֹס לְפָנָיו, וּכְבָר יָצָא גַּם מִתַּשְׁלוּמִין, אֶלָּא דְּאַחַר כָּךְ טָעַם וְנִתְחַיֵּב בִּתְפִלָּה. (בִּרְכֵּי יוֹסֵף שָׁם).
(קֶשֶּׁר גּוּדָל, סִימָן כב, סְעִיף טוֹב-חי).
<h3>מוּסָר</h3>
הַפּוֹגֵם פִּיו בִּדְבַר נְבֵלָה, פּוֹגֵם בְּנַפְשׁוֹ, וַאֲפִלּוּ נֶחְתָּם לוֹ גְּזַר דִּין שֶׁל ע' שָׁנָה לְטוֹבָה, נֶהְפַּך לְרָעָה, וּמְטַמְּאִין אוֹתוֹ בְּקֶרִי אוֹ לְבַטָּלָה, וְנִדּוֹן בְּמִיתָה עוֹלָמִית, וְאֵין תְּפִלָּתוֹ נִשְׁמַעַת מ' יוֹם, וּבְהֵיכָל נֹגַהּ ו' מַלְאָכִים עִם רמ"ה כַּתּוֹת מְנַדִּין אוֹתוֹ לְמוֹצִיא לְבַטָּלָה.
(צִפֹּרֶן שָׁמִיר, סִימָן יא, סְעִיף קעח).
<h3>חִדּוּשׁ עַל הַפָּרָשָׁה</h3>
<b>נְקֹם נִקְמַת בְּנֵי יִשְׂרָאֵל מֵאֵת הַמִּדְיָנִים אַחַר תֵּאָסֵף אֶל עַמֶּיךָ -</b> אָמְרוּ רַבּוֹתֵינוּ זִכְרוֹנָם לִבְרָכָה שֶׁתָּלָה אֲסִיפָתוֹ בָּזֶה. וְיֵשׁ לְהָבִין מַה צֹּרֶךְ לוֹמַר לוֹ, דַּיָּהּ לְצָרָה בִּשְׁעָתָהּ? וְאֶפְשָׁר דְהָיָה זֶה לְהוֹדִיעוֹ דְּיִשְׂרָאֵל הֵם מִצְטַעֲרִים בַּאֲסִיפָתוֹ וּמַכִּירִים כִּי הוּא עַמּוּד הַיְמָנִי לְהוֹשִׁיעָם, וּכְמוֹ שֶׁאָמַר הַכָּתוּב "וַיִּמָּסְרוּ", וְאָמְרוּ רַבּוֹתֵינוּ זִכְרוֹנָם לִבְרָכָה "עַל כָּרְחָם" וכו'. וְעוֹד לְהַגְדִּיל שְׂכָרוֹ, דְּאַף עַל גַּב דְּיָדַע דְּתָלוּי בָּזֶה אֲסִיפָתוֹ, נִזְדָּרֵז תֵּכֶף לְקַיֵּם מִצְוָתוֹ יִתְבָּרַךְ וּכְמוֹ שֶׁאָמְרוּ בְּמִדְרָשׁ רַבִּי תַּנְחוּמָא עַל הַסֵּדֶר.
(חוֹמַת אֲנָךְ)
<h2>יוֹם ד'</h2>
<h3>הֲלָכוֹת</h3>
א. הִתְפַּלֵּל י"ח בְּמִנְחַת שַׁבָּת וְלֹא הִזְכִּיר שַׁבָּת, יִתְפַּלֵּל עַרְבִית שְׁתַּיִם וּבַשְׁנִיָּה לֹא יַבְדִּיל, וְיִתְפַּלֵּל אוֹתָהּ בְּתוֹרַת נְדָבָה. (אַחֲרוֹנִים). וְכֵן בְּמִנְחָה שֶׁל רֹאשׁ חֹדֶשׁ, אִם לֹא אָמַר יַעֲלֶה וְיָבֹא, יִתְפַּלֵּל עַרְבִית שְׁתַּיִם וְהַשְּׁנִיָּה נְדָבָה. וְכֵן אִם טָעָה בְּמִנְחַת יוֹם טוֹב וְהִתְפַּלֵּל י"ח. וְאִם בַּלַיְלָה רֹאשׁ חֹדֶשׁ אוֹ יוֹם טוֹב שֵׁנִי, יִתְפַּלֵּל לְחוֹבָה. (אַחֲרוֹנִים, וְעַיֵּן בְּמַחְזִיק בְּרָכָה וְדוֹק).
(קֶשֶּׁר גּוּדָל, סִימָן כב, סְעִיף יט-כ).
ב. שָׁכַח לְהַזְכִּיר רֹאשׁ חֹדֶשׁ בְּמִנְחָה, וְהָיָה רֹאשׁ חֹדֶשׁ עֶרֶב שַׁבָּת וְלֹא נִזְכַּר עַד חֲשֵׁיכָה, לֹא יִתְפַּלֵּל תְּפִלַּת הַתַּשְׁלוּמִין, דְּצָרִיךְ שֶׁתִּהְיֶה בְּתוֹרַת נְדָבָה, וְאֵין נְדָבָה בְּשַׁבָּת. וְכֵן לְכָל כַּיּוֹצֵא בָּזֶה.
(קֶשֶּׁר גּוּדָל, סִימָן כב, סְעִיף כא).
<h3>מוּסָר</h3>
לֹא יְקַלֵּל אִשְׁתּוֹ, שֶׁהוּא מְקַלֵּל אֶת עַצְמוֹ, כִּי הִיא פַּלְגָא דְּגוּפָא. וְכֵן לֹא יְקַלֵּל שׁוּם אָדָם, כִּי הוּא חֵלֶק אֱלוֹהַּ כִּבְיָכוֹל, וְנִמְצָא מְגַדֵּף כְּלַפֵּי מַעְלָה חַ"ו.
(צִפֹּרֶן שָׁמִיר, סִימָן יא, סְעִיף קפג).
<h3>חִדּוּשׁ עַל הַפָּרָשָׁה</h3>
<b>וְלֹא נִפְקַד מִמֶּנּוּ אִישׁ -</b> אָמְרוּ זַ"ל בְּמַסֶּכֶת כַּלָּה (פֶּרֶק שֵׁנִי): אָמַר לָהֶם מֹשֶׁה לְיִשְׂרָאֵל שֶׁמֶּא חֲזַרְתֶּם לְקִלְקוּלְכֶם, אָמְרוּ לוֹ "לֹא נִפְקַד מִמֶּנּוּ אִישׁ". עַד כָּאן. פֵּרוּשׁ לֹא נֶחְסַר מִמֶּנּוּ בְּחִינַת "אִישׁ", שֶׁלֹּא יֵשׁ לָנוּ חֵטְא, כִּי הַחוֹטֵא נִקְרָא בְּהֵמָה, וַאֲנָן בְּדִידָן כֻּלָּנוּ אֲנָשִׁים אִישֵׁי יִשְׂרָאֵל.
(כִּסֵּא רַחֲמִים, כַּלָּה)
<h2>יוֹם ה'</h2>
<h3>הֲלָכוֹת</h3>
א. אִם נֶאֱנַס וְלֹא הִתְפַּלֵּל מִנְחָה בְּעֶרֶב שַׁבָּת, מִתְפַּלֵּל שְׁתַּיִם שֶׁל שַׁבָּת, הָרִאשׁוֹנָה לְעַרְבִית, והב' לְתַשְׁלוּמִין. וְאִם הִתְפַּלֵּל הב' שֶׁל חוֹל, אִיכָּא פְּלֻגְתָּא. וְלֹא יִתְפַּלֵּל נְדָבָה מִטַּעַם הָאָמוּר. (אַחֲרוֹנִים, וְהָרַב הַמַּגִּיהַּ בְּשַׁלְּמֵי צִבּוּר דַּף עק"ב).
(קֶשֶּׁר גּוּדָל, סִימָן כב, סְעִיף כב).
ב. הַמִּתְפַּלֵּל שַׁחֲרִית שֶׁל שַׁבָּת שְׁתַּיִם וְהִתְפַּלֵּל רִאשׁוֹנָה "אַתָּה קִדַּשְׁתָּ" וב' "יִשְׂמַח מֹשֶׁה", אֵין צָרִיךְ לַחֲזֹר. (הָרַב הַמַּגִּיהַּ הנז' דַּף קע"ד). וְהַיְנוּ דַּוְקָא כְּשֶׁנִּזְרַק בְּפִיו, אֲבָל אִם דַּעְתּוֹ הָיָה לוֹמַר "אַתָּה קִדַּשְׁתָּ" לְתַשְׁלוּמִין, חוֹזֵר וּמִתְפַּלֵּל.
(קֶשֶּׁר גּוּדָל, סִימָן כב, סְעִיף כה-כו).
<h3>מוּסָר</h3>
יִזָּהֵר שֶׁלֹּא יִזְרֹק שׁוּם דָּבָר בַּחֲמָתוֹ, כִּי הוּא תִּקְרֹבֶת לַעֲבוֹדָה זָרָה (שַׁבָּת ק"ה ע"ב), וְסִטְרָא אַחֲרָא אוֹמֶרֶת דָא קָרְבָּנָא דְאַקְרִיב לְהוּ פְּלַנְיָא (זֹהַר ח"ב רס"ג ע"ב).
(צִפֹּרֶן שָׁמִיר, סִימָן יא, סְעִיף קפז).
<h3>חִדּוּשׁ עַל הַפָּרָשָׁה</h3>
<b>וּמִקְנֶה רַב הָיָה לִבְנֵי רְאוּבֵן וגו' -</b> פֵּרוּשׁ "רַב" שֶׁהָיוּ מְשֻׁנִּים לְשֶׁבַח מִכָּל הַצֹּאן, כְּמוֹ שֶׁכָּתַב רַבֵּנוּ אֶפְרַיִם בְּפָסוּק "לְצֹאנְכֶם" אֵין לוֹ דִּמְיוֹן, כִּי צֹאנוֹ שֶׁל גָד וּרְאוּבֵן הָיוּ מְשֻׁבָּחִים וּמְשֻׁנִּים מִשְּׁאָר הַצֹּאן. עַד כָּאן דְּבָרָיו. וְאֶפְשָׁר שֶׁזֶּה רֶמֶז וּמִקְנֶה "רַב", שֶׁהָיָה גָּדוֹל בְּאֵיכוּת גַּם כֵּן.
(נַחַל קְדוּמִים)
<h2>יוֹם ו'</h2>
<h3>הֲלָכוֹת</h3>
א. מִי שֶׁלֹּא הִתְפַּלֵּל עַרְבִית רֹאשׁ חֹדֶשׁ וְהִתְפַּלֵּל שַׁחֲרִית שְׁתַּיִם, וְלֹא אָמַר יַעֲלֶה וְיָבֹא בַּשְּׁנִיָּה, אֵינוֹ חוֹזֵר. (כנה"ג בְּשֵׁם מהרי"ט וּדְעִמֵּיהּ וּפְרִי חָדָשׁ). אִם שָׁכַח עַרְבִית בְּמוֹצָאֵי שַׁבָּת, מִתְפַּלֵּל שַׁחֲרִית שְׁתַּיִם וְאֵינוֹ מַזְכִּיר "אַתָּה חוֹנַנְתָּנוּ" בַּשְּׁנִיָּה. (הָרַדְבַּ"ז סִימָן שס"ה). אִם אָמַר "אַתָּה חוֹנַנְתָּנוּ" בָּרִאשׁוֹנָה וְלֹא בַּשְּׁנִיָּה, חוֹזֵר וּמִתְפַּלֵּל. (עמ"ש הָרַב הַמַּגִּיהַּ הנז' שָׁם ע"ג).
(קֶשֶּׁר גּוּדָל, סִימָן כב, סְעִיף כז-כט).
ב. מִי שֶׁהִתְפַּלֵּל רִאשׁוֹנָה לְשֵׁם מִנְחָה וְהַשְּׁנִיָּה לְתַשְׁלוּמִין, וְטָעָה בְּשֶׁל מִנְחָה שֶׁלֹּא שָׁאַל מָטָר, חוֹזֵר שֶׁל מִנְחָה וְאֵין צָרִיךְ לַחֲזֹר בִּשְׁבִיל הַתַּשְׁלוּמִין (פְּרִי חָדָשׁ). מִי שֶׁלֹּא הִתְפַּלֵּל מִנְחָה בַּיּוֹם שֶׁלִּפְנֵי יוֹם שְׁאֵלַת הַמָּטָר, וּמִתְפַּלֵּל עַרְבִית שְׁתַּיִם, יִשְׁאַל מָטָר בִּשְׁתֵּיהֶם, וְאִם לֹא שָׁאַל מָטָר בְּתַשְׁלוּמִין, בְּדִיעֲבַד יָצָא. (בִּרְכֵּי יוֹסֵף סִימָן ק"ח).
(קֶשֶּׁר גּוּדָל, סִימָן כב, סְעִיף ל-לא).
<h3>מוּסָר</h3>
לֹא יְקַלֵּל הָאָדָם אֶת עַצְמוֹ, כִּי יֵשׁ מַלְאָכֵי חַבָּלָה הַנִּקְרָאִים אוֹרְרֵי יוֹם שֶׁעוֹנִים אָמֵן, וּמַעֲלִין אוֹתָהּ אֶל הַנָּחָשׁ לְמַעְלָה וכו', כמ"ש בזה"ק (ח"ב רסו.).
(צִפֹּרֶן שָׁמִיר, סִימָן יא, סְעִיף קפח).
<h3>חִדּוּשׁ עַל הַפָּרָשָׁה</h3>
<b>וַיִּקְרָא לָה נֹבַח בִּשְׁמוֹ -</b> הָרַב זֶרַע בָּרֵךְ רָמַז בִּמְדַבֵּר לָשׁוֹן הָרַע דִשְׁתַּיִם רָעוֹת עָשָׂה, וּבְסֵפֶר יַלְקוּט רְאוּבֵנִי רָמַז "לָה נֹבַח", "לָה" רָאשֵׁי תֵּבוֹת לָשׁוֹן הָרַע, "נֹבַח" שֶׁמְּדַבֵּר לָשׁוֹן הָרַע יָבוֹא בְּכֶלֶב נוֹבֵחַ. וַאֲנִי הַדַּל בְּנַחַל קְדוּמִים רָמַזְתִּי בְּהַקְדָּמַת הָרַב זֶרַע בָּרֵךְ. עַיֵּן שָׁם. וְאֶפְשָׁר לִרְמֹז דְרָאשֵׁי תֵּבוֹת "לָה נֹבַח בִּשְׁמוֹ" הוּא "נָבָל", דְהַמְּדַבֵּר לָשׁוֹן הָרַע הוּא נָבָל. וְאִם נִשְׁמַר מֵהַלָּשׁוֹן, הוּא נִקְרָא "חָסִיד" שֶׁהוּא גִּימַטְרִיָּא "נָבָל", דְשׁוֹמֵר הַבְּרִית נִקְרָא "צַדִּיק".
(חוֹמַת אֲנָךְ)