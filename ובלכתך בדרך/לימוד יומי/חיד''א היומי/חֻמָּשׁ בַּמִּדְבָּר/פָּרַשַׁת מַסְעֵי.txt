<h1>פָּרַשַׁת מַסְעֵי</h1>

<h2>יוֹם א'</h2>
<h3>הֲלָכוֹת</h3>
א. "לְעוֹלָם יִמְכֹּר אָדָם כֹּל מַה שֶּׁיֵּשׁ לוֹ וְיִשָּׂא בַּת תַּלְמִיד חָכָם". נִרְאֶה דַּאֲפִילוּ בַּזְּמַן הַזֶּה אַף עַל גַּב בְּכַמָּה עִנְיָנִים אֵין דִּין תַּלְמִיד חָכָם בַּזְּמַן הַזֶּה, מִכָּל מָקוֹם לְעִנְיָן זֶה לִישָׂא בַּת תַּלְמִיד חָכָם נִרְאֶה דְּשַׁפִּיר נָהַג, וְלֹא הַמִּדְרָשׁ הוּא הָעִקָּר אֶלָּא הַמַּעֲשֶׂה, שֶׁהַתַּלְמִיד חָכָם יִהְיֶה רָשׁוּם בְּיִרְאַת חֵטְא כְּחַכְמֵי דּוֹרוֹ הַחֲשׁוּבִים, וְהַכֹּל לְשֵׁם שָׁמַיִם.
(בִּרְכֵּי יוֹסֵף אה"ע סִימָן ב' אוֹת ב')
ב. אִם נִרְאֶה לוֹ בֶּאֱמֶת דְּיוֹתֵר יִשּׁוּב יִהְיֶה לוֹ בְּקַחְתּוֹ בַּת יְרֵא שָׁמַיִם פָּשׁוּט, מֵאֲשֶׁר יִקַּח בַּת גְּדוֹל הַדּוֹר לְאֵיזֶה סִבָּה, יִבְחַן הָאִשָּׁה הַהוֹגֶנֶת אֲשֶׁר לִבּוֹ נוֹטֶה שֶׁיִּהְיֶה לוֹ יִשּׁוּב וְיִהְיֶה לִבּוֹ פָּנוּי עַל הַתּוֹרָה וְעַל הָעֲבוֹדָה. וְיֵשׁ קְצָת רְאָיָה לָזֶה ממ"ש סֵפֶר הַחֲסִידִים (סִימָן שפ"א).
(בִּרְכֵּי יוֹסֵף שָׁם אוֹת ג')
<h3>מוּסָר</h3>
"וְהוּא אִשָּׁה בִבְתוּלֶיהָ יִקָּח". "וְהוּא" גִּימַטְרִיָּא <b>י"ח</b>, דְבֶן י"ח לְחֻפָּה. הַכִי דָרוּשׁ דּוֹרְשֵׁי רְשׁוּמוֹת. וְיַעַן כִּי רָאִיתִי מִי שֶׁכָּתַב שֶׁזֶּה הָיָה בִּזְמַנָּם, שֶׁהָיוּ בְּרִיאִים וַחֲזָקִים, אֲבָל עַתָּה יְכוֹלִים לְהַמְתִּין עוֹד, וּמִזֶּה נִמְשַׁךְ דְּגַם משז"ל עַל בֶּן כ' שֶׁלֹּא נָשָׂא דְּכָּל יָמָיו בַּעֲבֵרָה הקב"ה אוֹמֵר תִּפַּח עַצְמוֹתָיו וכו', לְפִי סְבָרָתוֹ יִשְׁתַּנֶּה הַזְּמַן עוֹד כַּמָּה שָׁנִים. וַאֲנִי הַהֶדְיוֹט אוֹמֵר דְּאֵין לִסְמֹך עַל זֶה דְתוֹרָה חֲתוּמָה נִתְּנָה בְּשַׁ"ס וּפוֹסְקִים וְאֵין לְהוֹרוֹת קוּלוֹת בְּדָבָר שֶׁחַיֵּי עוֹלָם הַבָּא תָּלוּי בָּזֶה. ואכמ"ל.
וְאֶפְשָׁר דְלִרְמוֹז זֶה מִלְּבַד כִּי "וְהוּא" גִּימַטְרִיָּא י"ח, עוֹד נִרְמַז בְּסוֹפֵי תֵּבוֹת "אִשָּׁה בִבְתוּלֶיהָ יִקָּח" גִּימַטְרִיָּא <b>ח"י</b>, וּבָא הָרֶמֶז פַּעַם ב' בְּסוֹף תֵּבוֹת, לִרְמֹז דְּגַם בְּאַחֲרִית הַיָּמִים בְּגָלוּת הַחֵל הַזֶּה, לֹא נִשְׁתַּנֶּה הַזְּמַן, דְהַגָּם דְעַתָּה הַגּוּף חַלָּשׁ, מ"מ עַתָּה הִזְקִין הַיֵּצֶר הָרַע וְנִתְחַזֵּק בְּתֹקֶף גָּדוֹל. וְיֵשׁ טַעַם לְמִנְיָן זֶה כִּי יְסוֹד נִקְרָא ח"י, וְלָכֵן בֶּן י"ח לַחֻפָּה.
(נַחַל קְדוּמִים אֱמוֹר אוֹת ג')
<h3>חִדּוּשׁ עַל הַפָּרָשָׁה</h3>
<b>אֵלֶּה מַסְעֵי בְנֵי יִשְׂרָאֵל וכו' -</b> אֶפְשָׁר לִרְמֹז בְּעֵרוּב פַּרְשִׁיּוֹת, מַה כְּתִיב לְמַעְלָה "וַיִּקְרָא לָהּ נֹבַח", וְכָּתַב בְּסֵפֶר יַלְקוּט רְאוּבֵנִי דִמְדַבֵּר לָשׁוֹן הָרַע יָבֹא בְּכֶלֶב נֹבֵחַ כְּמוֹ שֶׁהֵבֵאתִי לְעֵיל, וְיִשְׂרָאֵל בְּמִצְרַיִם לֹא הָיָה בָּהֶם דְלָטוֹרִין, וּכְבָר יָדוּעַ דְּמִדָּה טוֹבָה מְרוּבָּה, וְאֶפְשָׁר דְּמִשּׁוּם הַכִי זָכוּ וְלֹא יֶחֱרַץ כֶּלֶב לְשׁוֹנוֹ, דְּלֹא הָיָה לִקְלִפַּת כֶּלֶב אֲחִיזָה בָּהֶם וְהִיא נִכְנַעַת לִפְנֵיהֶם. וְזֶה רֶמֶז הַסְּמִיכוּת "וַיִּקְרָא לָהּ נֹבַח", שֶׁמְּדַבֵּר לָשׁוֹן הָרַע יָבֹא בְּכֶלֶב נוֹבֵחַ, וְכֹל קְבַל דְּנָא <b>[לְעוּמַת זֹאת]</b> "אֵלֶּה מַסְעֵי בְּנֵי יִשְׂרָאֵל" שֶׁנִּשְׁמְרוּ מִלָּשׁוֹן הָרַע, יָצְאוּ מֵאֶרֶץ מִצְרַיִם וְלֹא יֶחֱרַץ כֶּלֶב לְשׁוֹנוֹ, שֶׁקְּלִפַּת כֶּלֶב לֹא הָיָה לָהֶם אֲחִיזָה וְנִכְנְעָה לִפְנֵיהֶם.
(חוֹמַת אֲנָךְ)
<h2>יוֹם ב'</h2>
<h3>הֲלָכוֹת</h3>
א. וְאַגַּב אוֹמַר, שֶׁצַּוָּאַת רַבֵּנוּ יְהוּדָה הֶחָסִיד דִּשְׁנֵי אַחִים לֹא יִשְׂאוּ שְׁתֵּי אֲחָיוֹת, כָּתַב הָרַב כנה"ג (אֶבֶן הָעֵזֶר סִימָן ס"ב) דְּיֵשׁ לָחוּשׁ לְזֶה. וְעַיֵּן מַה שֶּׁכָּתַבְתִּי בַּעֲנִיּוּתִי בְּקוּנְטְרֵס "בְּרִית עוֹלָם". גַּם צַוָּאַת רַבֵּנוּ זַ"ל דְּחָתָן וְחָמִיו לֹא יִהְיוּ בְּשֵׁם אֶחָד, וְכֵן כַּלָּה וַחֲמוֹתָהּ, הֲגַם שֶׁרַבִּים לֹא חָשׁוּ, אֲנִי הַצָּעִיר רָאִיתִי מַעֲשִׂים שֶׁלֹּא הִצְלִיחוּ בְּזִיווּגָם...
(שׁוּ"ת יוֹסֵף אֹמֶץ שָׁם אוֹת ב-ג)
ב. עַל הָאִשָּׁה <b>[כְּשֶׁנּוֹשֵׂא אוֹתָהּ]</b>, אִם הֲגוּנָה הִיא וַחֲבִיבָה לוֹ יְבָרֵךְ שֶׁהֱחֶיָינוּ, וַאֲפִלּוּ כְּשֶׁנִּגְמְרוּ הַשִּׁדּוּכִין, רָאוּי לְבָרֵךְ שֶׁהֱחֶיָינוּ. הָרַב מוֹר וּקְצִיעָה. וְלִי יֵרָאֶה דִּיבָרֵךְ בְּלֹא שֵׁם וּמַלְכוּת. וּמָה גַּם אִם הִגִּיעַ לְיוֹתֵר מִכ' שָׁנָה, וּכְמוֹ הַצַּעַ"ר עָלָה לְקַיֵּם מִצְווֹתָיו וְאַזְהָרַת רַבּוֹתֵינוּ זִכְרוֹנָם לִבְרָכָה, וְעָלְתָה לוֹ לִיקַח אִשָּׁה הֲגוּנָה, וַדַּאי בָּעִי לְאוֹדוּיֵי וּלְשַׁבּוּחֵי, מִיהוּ עִם כֹּל זֶה יְבָרֵךְ בְּלֹא שֵׁם וּמַלְכוּת.
(מַחֲזִיק בְּרָכָה סִימָן רכ"ג אוֹת ה')
<h3>מוּסָר</h3>
כַּלָּה שֶׁעֵינֶיהָ יָפוֹת, אֵין כֹּל גּוּפָה צָרִיךְ בְּדִיקָה. הַכַּוָּנָה כִּי הָאִשָּׁה עֵינָהּ צָרָה בְּאוֹרְחִים, וְאִם עֵינֶיהָ יָפוֹת, כְּלוֹמַר שֶׁהִיא עַיִן טוֹבָה, וְהִיא עָלְתָה עַל מִדּוֹת הַנָּשִׁים שֶׁיֵּשׁ לָהּ נְדִיבוּת, אִם כֵּן אֵין כֹּל גּוּפָה צְרִיכָה בְּדִיקָה, כִּי אֲפִלּוּ בְּמָה שֶׁהַנָּשִׁים מִדָּתָן צָרוּת עַיִן, הִיא פָּרְשָׁה מִמִּדָּתָן, וְהִיא טוֹבַת עַיִן, כֹּל שֶׁכֵּן בִּשְׁאָר מִדּוֹת טוֹבוֹת, שֶׁוַּדַּאי יִהְיוּ לָהּ כְּמִדַּת חַבְרוֹתֶיהָ נָשִׁים צִדְקָנִיּוֹת. הָרַב כְּלִי יָקָר פ' חַיֵּי שָׂרָה.
(מִדְבַּר קְדֵמוֹת מע' כ' אוֹת י"ג)
<h3>חִדּוּשׁ עַל הַפָּרָשָׁה</h3>
<b>וַיַּחֲנוּ בְּאָלוּשׁ -</b> שָׁם יָרַד לָהֶם הַמָּן בִּזְכוּת שָׂרָה שֶׁנֶּאֱמַר בָּהּ "לוּשִׁי וַעֲשִׂי עוּגוֹת". כָּךְ כָּתוּב בְּלִקּוּטֵי גְּאוֹנֵי קַמָּאֵי אַשְׁכְּנַז בְּסֵפֶר רַבֵּנוּ אֶפְרַיִם זַ"ל. וְכָּתַב עוֹד "יִסְכָּה" גִּימַטְרִיָּא "הַמָּן". וְכֵן כָּתַב בְּסֵפֶר פַּעֲנֵחַ רָזָא. עַיֵּן שָׁם. וּלְפִי מַה שֶּׁכָּתַבְנוּ בַּעֲנִיּוּתֵינוּ לִדְרֹשׁ לַשֶּׁבַח לְשָׂרָה אִמֵּנּוּ ע"ה, דְּאַבְרָהָם אע"ה אָמַר "שָׁלֹשׁ סְאִים" וּסְתָּמָא הֵם קֶמַח, וְהֵשִׁיבָה שָׁרָה אע"ה "קֶמַח סֹלֶת", כְּלוֹמַר נִרְאֶה כַּוָּנָתְךָ קֶמַח, סֹלֶת אֶעֱשֶׂה, וּמִמָּה שֶׁאָמַר אַבְרָהָם כֵּן מוּכָח דְּהָאִשָּׁה עֵינָהּ צָרָה דְכְּבָר נוֹדַע דְהָיָה וַתְּרָן גָּדוֹל, אֲבָל שָׂרָה יָצְאָה מִכְּלָלָן וְהִיא שָׂרָה וְלֹא צָרָה. הַשְׁתָא אַתִּי שָׁפִּיר דְשָׂרָה אָמְרָה אָלוּשׁ סֹלֶת. וְלַזֶה בְּמַסָּע אָלוּשׁ זָכוּ לְמָן בִּזְכוּת שָׂרָה. וְדוֹק הֵיטֵב.
(נַחַל קְדוּמִים)
<h2>יוֹם ג'</h2>
<h3>הֲלָכוֹת</h3>
א. "וְלֹא יֵשֵׁב בֵּין הָעוֹמְדִים" (מַסֶכֵת דֶּרֶךְ אֶרֶץ רַבָּה פ"ז). מִכָּאן קָרָא תִּגָּר הָרַב כְּנֶסֶת הַגְּדוֹלָה (אֶבֶן הָעֵזֶר סִימָן ס"ב) עַל הַיּוֹשְׁבִים בְּעֵת שֶׁאוֹמְרִים ז' בְּרָכוֹת בַּחֻפָּה, דְּכֵּיוָן דְנַהֲגוּ לַעֲמֹד, מִי שֶׁהוּא יוֹשֵׁב, עוֹבֵר עַל אַזְהָרַת רַבּוֹתֵינוּ זִכְרוֹנָם לִבְרָכָה "לֹא יֵשֵׁב בֵּין הָעוֹמְדִים".
(כִּכַּר לָאֶדֶן רֵישׁ מַסֶּכֶת כַּלָּה)
ב. נְהִירְנָא שֶׁרָאִיתִי כָּתוּב למז"ה בֶּן הָרַב חֶסֶד לְאַבְרָהָם הוּא מהר"ר יִצְחָק זִלה"ה מכת"י שֶׁחָלַם עִם הָרַב הַגָּדוֹל מהר"ר שַׁבְּתָי פולאסטרו זלה"ה שֶׁהָיָה רַב בעה"ק חֶבְרוֹן ת"ו בִּזְמַנּוֹ, וְאַחַר פְּטִירָתוֹ חָלַם עִמּוֹ וְהִשְׁבִּיעוֹ לְהָרַב הנז' בְּשֵׁם ה' צְבָאוֹת שֶׁיַּגִּיד לוֹ מַה שֶּׁאוֹמְרִים בַּשָּׁמַיִם עַל שְׁתִיַת הַטַּאבַּאק"וֹ, וְאָמַר לוֹ הָרַב הנז' שֶׁהַשּׁוֹתֶה בי"ט מֵשַּׁמְתִּין אוֹתוֹ, וְהַשּׁוֹתֶה בְּט' בְּאָב מְקַלְּלִין אוֹתוֹ, וְכֵן לַשּׁוֹתֶה וּמַעְלֶה עָשָׁן תַּחַת חוּפַּת חָתָנִים, וסִימָן עָשָׁן בְּחֻפָּה לָמָּה.
(מַחֲזִיק בְּרָכָה סִימָן ר"י אוֹת י"ג)
<h3>מוּסָר</h3>
נָשִׁים. הת"ח כְּפִי מַה שֶּׁמִּתְנַהֵג הוּא עִם הקב"ה, כֵּן אִשְׁתּוֹ מִתְנַהֶגֶת עִמּוֹ. וְזֶה סוֹד מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה "זָכָה עֵזֶר, לֹא זָכָה כְּנֶגְדּוֹ", שֶׁמּוֹרֶדֶת בּוֹ, כְּמוֹ שֶׁהוּא מוֹרֵד בְּקוֹנוֹ. וְזֶה הַסּוֹד לֹא שַׁיָּךְ אֶלָּא לַצַּדִּיקִים. וְלָזֶה כֹּל בֶּן תּוֹרָה שֶׁאֵין אִשְׁתּוֹ נִשְׁמַעַת לוֹ, אֵין רָאוּי לְהִתְרַעֵם עָלֶיהָ, כִּי אִיהוּ דְּאַפְסִיד נַפְשֵׁיהּ. אָמְנָם אִם אֵינוֹ בֶּן תּוֹרָה, דֶּרֶךְ טֶבַע שֶׁאִשְׁתּוֹ נִשְׁמַעַת לוֹ, מִפְּנֵי שֶׁהִיא יֵרֵאָה מִמֶּנּוּ. מז"ה חֶסֶד לַאֲלָפִים עֵין יַעֲקֹב (נָהָר מ"ח).
(מִדְבַּר קְדֵמוֹת מע' נ' אוֹת י"א)
<h3>חִדּוּשׁ עַל הַפָּרָשָׁה</h3>
<b>כָּלֵב בֶּן יְפֻנֶּה -</b> "כָּלֵב" נוֹטָרִיקוֹן "כֻּלּוֹ לֵב", וְיוֹדֵעַ לְחַלֵּק וְלָתֵת לְכָל שֵׁבֶט חֵלֶק הַמַּגִּיעוֹ, "בֶּן יְפֻנֶּה" - בֵּן שֶׁפִּנָּה אֶרֶץ יִשְׂרָאֵל מִכָּל עִרְעוּר, דָּבָר אַחֵר בֵּן שֶׁפָּנָה מֵעֲצַת מְרַגְּלִים.
(נַחַל קְדוּמִים)
<h2>יוֹם ד'</h2>
<h3>הֲלָכוֹת</h3>
א. חָתָן לֹא יַעֲשֶׂה כֹּל מְלָאכָה, אֲפִלּוּ מְלָאכָה קַלָּה בַּבַּיִת. וְאִם הוּא ת"ח וְרָגִיל לַעֲסֹק בְּעִיּוּן נִמְרָץ, נִרְאֶה דְבִּימֵי חוּפָּתוֹ לֹא לִטְרִיד בְּעִיּוּנּוֹ. חָתָן שֶׁיֵּשׁ לוֹ שֻׁתָּף, מֻתָּר לַשֻּׁתָּף לִפְתֹּחַ הַחֲנוּת בִּימֵי הַחֻפָּה.
(שׁוּ"ת חַיִּים שָׁאַל ח"ב סִימָן ל"ח אוֹת ס')
ב. הַמַּחֲזִיר גְּרוּשָׁתוֹ, יְבָרֵךְ בִּרְכַּת נִשּׂוּאִין, וְכֵן יְבָרֵךְ ז' בְּרָכוֹת בִּסְעֻדָּה רִאשׁוֹנָה. מִיהוּ אֵין לְבָרֵךְ "שֶׁהַשִּׂמְחָה בִּמְעוֹנוֹ", כֵּיוָן דְאֵינָהּ שִׂמְחָה שְׁלֵמָה.
(שׁוּ"ת חַיִּים שָׁאַל שָׁם אוֹת נ"ז)
<h3>מוּסָר</h3>
הַמִּסְתַּכֵּל בְּצוּרַת עַכּוּ"ם אִינְהוּ וְאַבִיזַרַיְיהוּ, גּוֹרֵם דְהִסְתַּכְּלוּתוֹ מְקַלְקֶלֶת הַצּוּרָה. וְאֶפְשָׁר דְּהַיְנוּ דְקָרוּ לְרַבִּי מְנַחֵם בֵּן סִימַאי בְּנָן שֶׁל קְדוֹשִׁים דְּלֹא אִסְתַּכֵּל בְּצוּרָתָא (פְּסָחִים קד., עֲבוֹדָה זָרָה נ.), כִּי כָּל מְקוֹם קְדֻשָּׁה שָׁם גֶּדֶר עֶרְוָה (ויק"ר כד, ו), וְהָיָה נִזְהַר מְאֹד אַף בְּצוּרָתָא דְּזוּזָא.
(צִפֹּרֶן שָׁמִיר, סִימָן ז, סְעִיף קט).
<h3>חִדּוּשׁ עַל הַפָּרָשָׁה</h3>
<b>אֱלִידָד בֶּן כִּסְלוֹן -</b> נוֹטָרִיקוֹן "אֵלִי דַּד", כְּלוֹמַר שֶׁהָקָּבָּ"ה מַשְׁפִּיעַ וּמַסְפִּיק לִי חָכְמָה כְּמוֹ שֶׁמַּסְפִּיק לַיּוֹנֵק מִן הַדַּד, "בֶּן כִּסְלוֹן" - בֵּן שֶׁשָּׂם כִּסְלוֹנוֹ וּבִטְחוֹנוֹ בהקב"ה.
(נַחַל קְדוּמִים)
<h2>יוֹם ה'</h2>
<h3>הֲלָכוֹת</h3>
א. מִילָה שֶׁלֹּא בִּזְמַנָּהּ, אֵינָהּ דּוֹחָה שַׁבָּת, וְכֵן אֵינָהּ דּוֹחָה אֲפִלּוּ יוֹם טוֹב שֵׁנִי שֶׁל גָּלֻיּוֹת. כֵּן פָּסַק מָרָן בְּיו"ד סִימָן רס"ו, וְכֵן הִסְכִּים ברשב"ץ בִּתְשׁוּבוֹתָיו (ח"ג סִימָן רפ"ד), וְכֵן רָאוּי לְהוֹרוֹת, דְּלֹא כְּדַעַת הָרַב ש"ך שָׁם דְּכָּתַב דְהָעִיקָר כְּדַעַת הַרַמְבַּ"ם וסמ"ג וְכָל בּוֹ לְהַתִּיר בְּיוֹם טוֹב שֵׁנִי.
(מחב"ר או"ח סִימָן של"א אוֹת ד')
ב. מִילָה שֶׁלֹּא בִּזְמַנָּהּ, אֵין מָלִין אוֹתוֹ בְּיוֹם ה', כֵּיוָן דְּיוֹם ג' הוּא בְּשַׁבָּת וְהוּא בְּסַכָּנָה, יָבוֹאוּ לְחַלֵּל עָלָיו אֶת הַשַּׁבָּת. וְהוּא הַדִּין שֶׁאֵין לָמוּל בַּיּוֹם הַו', דְּכָּל ג' יָמִים הוּא בְּסַכָּנָה, וּכְמִנְהַג שֶׁכָּתַב הכנה"ג.
(בִּרְכֵּי יוֹסֵף יו"ד סִימָן רס"ב אוֹת ב')
<h3>מוּסָר</h3>
הָרַב מהר"ר צֶמַח צָרְפָתִי, הָיָה חוֹלֶה כִּשְׁנָתַיִם בְּדַמֶשֶׁק, וְאִיתְרַחִישׁ לֵיהּ נִיסָא, וְה' רִחֵם עָלָיו שָׁלַח מַלְאָכוֹ וְיִרְפָּאֵהוּ, וּכְמוֹ רֶגַע חָזַר לִבְרִיאוּתוֹ וְאֵיתָנוֹ. וְהַמַּעֲשֶׂה נוֹרָא, כִּי סִפֵּר הָרַב זַ"ל שֶׁנִּגְלָה אֵלָיו אֵלִיָּהוּ הַנָּבִיא זָכוּר לַטּוֹב, וְאָמַר לוֹ שֶׁיְּקַבֵּל עָלָיו לִלְמוֹד כֹּל לֵיל בְּרִית מִילָה לְכָל הַיִלּוֹדִים בָּעִיר וְיִתְרַפֵּא, וּמֵהַיּוֹם הַהוּא כָּךְ הָיָה מִנְהָגוֹ לֵילֵךְ לַיִל שֶׁלִּפְנֵי הַמִּילָה בְּמָקוֹם שֶׁיִּהְיֶה וְלַעֲסֹק בַּתּוֹרָה כָּל הַלַּיְלָה.
(שֵׁם הַגְּדוֹלִים ח"ב סוֹף מע' ז')
<h3>חִדּוּשׁ עַל הַפָּרָשָׁה</h3>
<b>וְהִקְרִיתֶם -</b> לְשׁוֹן הִפְעִיל מִקְּרִיאָה, כִּי מִקְלָט הָיָה כָּתוּב עַל פָּרָשַׁת דְּרָכִים. שֵׁשׁ הֶעָרִים הָאֵלֶּה לְמִקְלָט, הַלָּמֶ"ד מוֹרֶה אַף בְּלִי כּיון קְלִיטָה, וְלֹא כֵן הָאַרְבָּעִים וּשְׁתַּיִם עִיר. הָרַב הַגָּדוֹל מהר"ר וִידַאל צָרְפָתִי זַ"ל. וּדְבָרָיו חַיִּים.
(חוֹמַת אֲנָךְ)
<h2>יוֹם ו'</h2>
<h3>הֲלָכוֹת</h3>
א. מִנְהָג וָתִיקִין נָאֶה וְיָאֶה לָמוּל וְלִהְיוֹת סַנְדָּק בִּתְפִלִּין.
(מַרְאִית הָעַיִן בְּלִקּוּטִים סִימָן ב')
ב. כָּתַב הָרַב עַיִר וְקַדִּישׁ הָרַב רֵאשִׁית חָכְמָה דְּצָרִיךְ לְכַבֵּד הַסְּפָרִים, וּמִזֶּה נִלְמַד לְבַטֵּל מַה שֶּׁנָּהֲגוּ לְהַנִּיחַ סֵפֶר פָּתוּחַ לִפְנֵי הַמִּילָה עַל כִּסֵּא אֵלִיָּהוּ זָכוּר לָטוֹב יוֹם אוֹ יוֹמָיִים, דְהוּא בִּזּוּי הַתּוֹרָה לְהַשְׁאִיר הַסֵּפֶר פָּתוּחַ, וְאֵין טַעַם לַמִּנְהָג.
(כִּסֵּא רַחֲמִים פ"ג ממס' סוֹפְרִים ה' י"ד)
<h3>מוּסָר</h3>
מִילָה. מִלְּבַד הֱיוֹתָהּ מִצְוָה גְּדוֹלָה עַד מְאֹד, עִקָּר הַתּוֹרָה וְקַבָּלַת הָאֱלֹהוּת וְקִיּוּם הָעוֹלָם. בֹּא וּרְאֵה כִּי "בְּרִית" גִּימַטְרִיָּא "תּוֹרָה" (עִם הַכּוֹלֵל), וְנִכְרְתוּ עָלֶיהָ י"ג בְּרִיתוֹת, וַאֲפִלּוּ אַבְרָהָם אָבִינוּ ע"ה לֹא נִקְרָא "שָׁלֵם" עַד שֶׁמָל, וְעוֹד בָּהּ כַּהֵנָה וְכַהֵנָה כַּיָּדוּעַ מֵרַבּוֹתֵינוּ זִכְרוֹנָם לִבְרָכָה. עוֹד יֵשׁ בָּהּ כַּמָּה סְגֻלוֹת: א'. עוֹצֶרֶת הַמַּגֵּפָה. ב'. רוֹאֶה פְּנֵי שְׁכִינָה. ג'. זוֹכֶה לִנְבוּאָה שְׁלֵמָה. ד'. אֵינוֹ רוֹאֶה פְּנֵי גֵּיהִנָּם. ה'. אוֹיְבָיו נוֹפְלִים תַּחְתָּיו. ו'. תְּפִלָּתוֹ נִשְׁמַעַת. הָרַב עַיִר וְקַדִּישׁ הָרַשְׁבָּ"א הַלֵּוִי בס' מָנוֹת הַלֵּוִי.
(מִדְבַּר קְדֵמוֹת מע' מ' אוֹת ה')
<h3>חִדּוּשׁ עַל הַפָּרָשָׁה</h3>
<b>וְיָשַׁב בָּהּ עַד מוֹת הַכֹּהֵן הַגָּדֹל וכו' -</b> הַטַּעַם כִּי בְּמוֹתוֹ יְלַקֵּט עִמּוֹ כֹּל אִינוּן נִשְׁמָתִין דְּאַזְלִין עַרְטִילָאִין, וְאָז עוֹלָה עִמּוֹ נִשְׁמַת הַנִּרְצָח, וְלָכֵן אַחַר שֶׁזֶּה הַנִּרְצָח הוֹלֵךְ אֶל הַמְּנוּחָה, אָז גַּם כֵּן הָרוֹצֵחַ יָשׁוּב אֶל נַחֲלָתוֹ. וְכֵן הָיוּ נוֹהֲגִים הַכְּנַעֲנִים שֶׁבְּאֶרֶץ יִשְׂרָאֵל, הָיוּ מַכְנִיסִים מֵתֵיהֶם בַּאֲרוֹנוֹת בִּמְעָרוֹת עַד מוֹת אֶחָד גְּדוֹל הַדּוֹר, וְאָז מוֹלִיכִים כֻּלָּם לְקִבְרוֹ בְּאוֹתוֹ יוֹם, כִּי עַל יְדֵי אוֹתוֹ הַגָּדוֹל יָנוּחוּ בְּמִשְׁכְּבוֹתָם עַל מְנוּחָתָם כֹּל הַשְּׁאָר. וְהִנֵּה בְּאוֹתוֹ יוֹם שֶׁעָבְרוּ הַמְרַגְּלִים, מֵת אִיּוֹב שֶׁהָיָה גְּדוֹל הַדּוֹר וְהוֹצִיאוּ אֲרוֹנוֹתֵיהֶם, לָכֵן חָשְׁבוּ הַמְרַגְּלִים שֶׁהָאָרֶץ הִיא אוֹכֶלֶת יוֹשְׁבֶיהָ. לִקּוּטֵי גּוּרֵי הָאֲרִ"י זַ"ל כְּתִיבַת יָד.
(דְּבַשׁ לְפִי עֵרֶךְ כֹּהֵן)