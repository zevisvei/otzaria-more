<h1>פָּרַשַׁת חֻקַּת</h1>

<h2>יוֹם א'</h2>
<h3>הֲלָכוֹת</h3>
א. מִנְהָג יִשְׂרָאֵל בְּכַמָּה מְקוֹמוֹת לְהִתְעַנּוֹת עֶרֶב רֹאשׁ חֹדֶשׁ, כַּכָּתוּב בְּפִרְקֵי דְּחֲסִידֵי בַּעֲלֵי הַמּוּסָר.
(בִּרְכֵּי יוֹסֵף סִימָן תיז)
ב. אוֹר רֹאשׁ חֹדֶשׁ, יִזָּהֵר שֶׁלֹּא יִשְׁכַּח לוֹמַר יַעֲלֶה וְיָבֹא.
(מוֹרֶה בְּאֶצְבַּע, סִימָן ו, סְעִיף קעז)
<h3>מוּסָר</h3>
מִי שֶׁיָּכוֹל לְהִתְעַנּוֹת כָּל מִשְׁמֶרֶת הַחֹדֶשׁ הוּא דָּבָר גָּדוֹל. וְעִקָר הַתַּעֲנִית הוּא לְפַשְׁפֵּשׁ וְלַחֲקֹר הֵיטֵב הָדֵק מַה שֶּׁחָטָא בְּכָל הַחֹדֶשׁ, וְלַחֲזֹר בִּתְשׁוּבָה, כִּי הַתַּעֲנִית הוּא הֲכָנָה לְהַכְנִיעַ גּוּפוֹ לָשׁוּב, וְאִם יַעֲשֶׂה תַּעֲנִית לְבַד מִבְּלִי מֵשִׂים אֲשֶׁר חָטָא וְלָשׁוּב, כִּמְעַט לֹא עָשָׂה כְּלוּם. נָכוֹן הַדָּבָר שֶׁהַתַּעֲנִית יִהְיֶה לִפְנֵי הַמּוֹלָד, וְאִם הַמּוֹלָד בַּחֲצִי הַיּוֹם יִתְעַנֶּה יוֹם שֶׁלְּפָנָיו.
(מוֹרֶה בְּאֶצְבַּע, סִימָן ו, סְעִיף קעד, קעו)
<h3>חִדּוּשׁ עַל הַפָּרָשָׁה</h3>
<b>וְלָקַח הַכֹּהֵן עֵץ אֶרֶז וְאֵזוֹב וּשְׁנִי תוֹלָעַת -</b> אֶפְשָׁר לִרְמֹז בַּמֶּה שֶׁכָּתַב בְּסֵפֶר "זִכְרוֹן יוֹסֵף" שׁוּ"ת לְהָרַב מַהֲרִ"י ש"ה ז"ל בְּסוֹפוֹ, שֶׁפִּילוֹסוֹף אָמַר שֶׁהַטַּעַם שֶׁאָנוּ מוֹשְׁלִים בַּבְּהֵמוֹת, הוּא מִטַּעַם שֶׁאָנוּ אוֹכְלִים אוֹתָם, וּלְכָךְ אָנוּ מוֹשְׁלִים בְּחַיֵּיהֶם לַעֲשׂוֹת מְלַאכְתֵּנוּ. וְעָנָהוּ פִּילוֹסוֹף חַבֵרוֹ אִם כֵּן הָרִימָה תִּמְשׁוֹל בָּנוּ שֶׁהִיא אוֹכֶלֶת גּוּף הָאָדָם. עַיֵּן שָׁם. וְהָכָא הַכָּתוּב רָמַז עַל הַגַּאֲוָה, שֶׁמִּי שֶׁהוּא "עֵץ אֶרֶז", יַשְׁפִּיל עַצְמוֹ כְּ"אֵזוֹב" וְיִרְאֶה שֶׁהוּא "שָׁנִי תּוֹלַעַת", כִּי הַתּוֹלַעַת, רִאשׁוֹן שֶׁאוֹכֵל הַגּוּף וְהוּא שָׁנִי, וּבָזֶה יַשְׁפִּיל הַגֵּאֶה גַּאֲוָתוֹ.
(נַחַל קְדוּמִים)
<h2>יוֹם ב'</h2>
<h3>הֲלָכוֹת</h3>
א. יֵשׁ נוֹהֲגִין לְהַדְלִיק הַמְּנוֹרָה בְּאוֹר רֹאשׁ חֹדֶשׁ, וְנָכוֹן לַעֲשׂוֹת שִׁנּוּי מֵאוֹר שַׁבָּת.
(מוֹרֶה בְּאֶצְבַּע, סִימָן ו, סְעִיף קעט)
ב. נָכוֹן שֶׁיּוֹסִיף אֵיזֶה מַאֲכָל לִכְבוֹד רֹאשׁ חֹדֶשׁ.
(מוֹרֶה בְּאֶצְבַּע, סִימָן ו, סְעִיף קפ)
<h3>מוּסָר</h3>
פִּזּוּר. "פִּזַּר נָתַן לָאֶבְיוֹנִים צִדְקָתוֹ עוֹמֶדֶת לָעַד" (תְּהִלִּים קיב, ט). יַרְבֶּה בִּצְדָקָה כְּפִי כֹּחוֹ יוֹם יוֹם, וְלֹא יַעֲבֹר יוֹם אֶחָד שֶׁלֹּא יִתֵּן צְדָקָה אִם מְעַט וְאִם הַרְבֵּה, וּבָזֶה מְיַחֵד שֵׁם הַמְיֻחָד הֲוָיָ"ה ב"ה, כמ"ש הָאֲרִ"י זצ"ל, וְהוּא תִּקּוּן גָּדוֹל לְהַחֲיוֹת נַפְשׁוֹת אֶבְיוֹנִים, וּבָזֶה יַעֲלוּ נִיצוֹצֵי קְדֻשָּׁה אֲשֶׁר פִּזֵּר. וְהוּא רֶמֶז הַפָּסוּק: "פִּזַּר", לוֹמַר אִם פִּזֵּר נִיצוֹצֵי קְדֻשָּׁה, אִם "נָתַן לָאֶבְיוֹנִים" - "צִדְקָתוֹ עוֹמֶדֶת לָעַד", מְתַקֵּן הַשְּׁכִינָה, וּזְכוּת הַצְּדָקָה עָמְדָה וְנִשֵּׂאת לְהָגֵן עָלָיו.
(צִפֹּרֶן שָׁמִיר, סִימָן ט, סְעִיף קכז)
<h3>חִדּוּשׁ עַל הַפָּרָשָׁה</h3>
<b>וַיִּשְׁבּ מִמֶּנּוּ שֶׁבִי -</b> אֶפְשָׁר לִרְמֹז כִּי תֵּבוֹת "מִמֶּנּוּ שֶׁבִי" עִם הַכּוֹלֵל גִּימַטְרִיָא "שִׁפְחָה לְבַד הָיָה" בְּדִּקְדּוּק, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה.
(פְּנֵי דָּוִד)
<h2>יוֹם ג'</h2>
<h3>הֲלָכוֹת</h3>
א. אֵין לִטְעֹם קֹדֶם קְרִיאַת הַהַלֵּל לְמִי שֶׁיָּכוֹל, אֲבָל מַאן דְּחָלִיש לִיבֵּהּ <b>[מִי שֶׁלִבּוֹ חַלָּשׁ]</b> מֻתָּר (בִּרְכֵּי יוֹסֵף סִימָן תכב).
(קֶשֶׁר גּוּדָּל, סִימָן כג, סְעִיף א)
ב. מִצְוַת קְרִיאַת הַהַלֵּל מְעֻמָד (שֻׁלְחָן עָרוּך שָׁם).
(קֶשֶׁר גּוּדָּל, סִימָן כג, סְעִיף ב)
<h3>מוּסָר</h3>
יִהְיֶה עָנָו בְּאֶמֶת, וּבָזֶה יִהְיֶה מֶרְכָּבָה לַשְּׁכִינָה, וְיַעֲלֶה עָלָיו כְּאִלּוּ הִקְרִיב כָּל הַקָּרְבָּנוֹת, וּתְפִלָּתוֹ אֵינָה נִמְאֶסֶת, וּמִמֵּילָא רוּחָא לְהָשִׁיב נִדָּחָיו וְיַרְבֶּה שֶׁפַע.
(צִפֹּרֶן שָׁמִיר, סִימָן ט, סְעִיף קכח)
<h3>חִדּוּשׁ עַל הַפָּרָשָׁה</h3>
<b>לָמָּה הֶעֱלִיתֻנוּ מִמִּצְרַיִם לָמוּת בַּמִּדְבָּר -</b> וּמִשֵּׁם הָרַב הַגָּדוֹל הֶחָסִיד מִגּוּרֵי הָאֲרִ"י זצ"ל מהר"ר <b>סֻלִימַאן ן' אוֹחָנָה</b> זלה"ה כָּתַב מוֹרִי זְקֵנִי הָרַב בַּמֶּה שֶׁאָמְרוּ ז"ל שֶׁהָיוּ הַתַּגָּרִים מְבִיאִים לָהֶם מִפֵּרוֹת הָאָרֶץ, וּמֵתִים אוֹתָם שֶׁהֵבִיאוּ ב' שְׂעָרוֹת וְלֹא הִגִּיעוּ לְעֶשְׂרִים בִּגְזֵרַת הַמְּרַגְּלִים, וְהַכַּוָּנָה שֶׁגְּזֵרַת הַמְּרַגְּלִים הָיָה לָמוּת בַּמִּדְבָּר מִבֶּן עֶשְׂרִים עַד שִׁשִּׁים, אַךְ אוֹתָם שֶׁהֵבִיאוּ שְׁתֵּי שְׂעָרוֹת הָיוּ מֵתִים כְּדֶרֶךְ בְּנֵי אָדָם בְּבוֹאָם אֶל אֶרֶץ אֱדֹם עַמּוֹן וּמוֹאָב מֵרֵיחַ הַפֵּרוֹת, וְזֶה שֶׁאָמְרוּ "לָמוּת בַּמִּדְבָּר", כִּי הַמִּדְבָּר אֵין בּוֹ לֶחֶם וּמַיִם, וְלִהְיוֹת שֶׁהֻרְגְּלוּ בְּמָן וּבְאֵר, עַתָּה בִּרְאוֹת הַפֵּרוֹת מֵתִים, וְזֶהוּ שֶׁאָמְרוּ "וְנַפְשֵׁנוּ קָצָה בַּלֶּחֶם הַקְּלֹקֵל", שֶׁבְּסִּיבָּתוֹ שֶׁהֻרְגַּלְנוּ בּוֹ עַתָּה מֵתִים כַּמָּה בַּחוּרִים בִּרְאוֹתָם מִפְּרִי הָאָרֶץ, וְזֶה מִסִּבָּה שֶׁהֻרְגְלוּ בַּמָּן זְמַן רַב וְלֹא הָיוּ נִיזּוֹנִין בְּלֶחֶם וּמַיִם. עַד כָּאן דְּבָרָיו.
(פְּנֵי דָּוִד)
<h2>יוֹם ד'</h2>
<h3>הֲלָכוֹת</h3>
א. בְּרֹאשׁ חֹדֶשׁ צָרִיךְ לִקְרֹא הַהַלֵּל בְּדִלּוּג.
(קֶשֶׁר גּוּדָּל, סִימָן כג, סְעִיף ג)
ב. בִּימֵי הַדִּלּוּג, בְּמַלְכוּת אֶרֶץ יִשְׂרָאֵל וּמִצְרַיִם אֵין מְבָרְכִין עַל הַהַלֵּל, וְיֵשׁ מְקוֹמוֹת שֶׁנָּהֲגוּ לְבָרֵךְ. בֶּן אֶרֶץ יִשְׂרָאֵל וְדַעְתּוֹ לַחֲזֹר, וּבְחוּץ לָאָרֶץ נַעֲשָׂה בְּמִקְרֶה שְׁלִיחַ צִבּוּר וּבֵרֵךְ עַל הַהַלֵּל, יָצְאוּ הַצִּבּוּר בְּבִרְכָתוֹ, וְהוּא לֹא בֵּרֵךְ לְבַטָּלָה. (שׁוּ"ת חַיִּים שָׁאַל. סִימָן צט).
(קֶשֶׁר גּוּדָּל, סִימָן כג, סְעִיף ד-ה)
<h3>מוּסָר</h3>
יְלַמֵּד פּוֹשְׁעִים דְּרָכָיו יִתְבָּרַךְ, וְחַטָּאִים אֵלָיו יָשׁוּבוּ, וְהָיָה תְּמוּרַת אֲשֶׁר פִּזֵּר נִיצוֹצֵי הַקְּדֻשָּׁה, עַתָּה יְחַבֵּר נֶפֶשׁ הַחוֹטְאִים אֵלָיו יִתְבָּרַךְ, וְאֵין קֵץ לִשְׂכַר מְזַכֵּי לְחַיָּיבָא, כְּמוֹ שֶׁכָּתַבְנוּ במ"א וּבְקוּנְטְרֵס מוֹרֶה בְּאֶצְבַּע, וְהֶאֱרִיכוּ הַרְבֵּה בַּזוֹהַ"ק (ח"ב קכ"ח ע"ב), וְאַתְיָא מִכְּלָלָא יְתֻקַּן אֲשֶׁר פָּגַם בְּחֵטְא זֶה וּתְשׁוּבָתוֹ הָרָמָתָ"ה.
(צִפֹּרֶן שָׁמִיר, סִימָן ט, סְעִיף קל)
<h3>חִדּוּשׁ עַל הַפָּרָשָׁה</h3>
<b>וְנַפְשֵׁנוּ קָצָה בַּלֶּחֶם הַקְּלוֹקֵל וַיְשַׁלַּח ה' בָּעָם אֶת הַנְּחָשִׁים וכו' -</b> אֶפְשָׁר דְּהֵם נִצְטַעֲרוּ שֶׁהַמָּן הָיָה נִבְלַע בָּאֵבָרִים וְאֵינוֹ יוֹצֵא מִמְּעֵיהֶם כְּמוֹ שֶׁאָמְרוּ ז"ל, וְזֶה שֶׁאָמְרוּ "וְנַפְשֵׁנוּ קָצָה בַּלֶּחֶם הַקְּלֹקֵל", "וְנַפְשֵׁנוּ" דַּיְיקָא "קָצָה", שֶׁאֵינוֹ נַעֲשָׂה הַבֵּרוּר וְהַפְּסֹלֶת נִשְׁאַר בְּקִרְבָּם. וְלֹא יָדְעוּ דְּהַנָּחָש הָיָה סִבָּה לְעָרֵב הַזֻּהֲמָה בַּכֹּל, וְעַל יְדֵי זֶה נַעֲשָׂה הַבֵּרוּר, אֲבָל הַמָּן בָּא מֵעַל דְּמֵעַל וְאֵין רַע יוֹרֵד מִן הַשָּׁמַיִם כִּי קֹדֶשׁ הוּא, וּבְקִרְבְּךָ קָדוֹשׁ וְלֹא הָיָה פְּסֹלֶת, וּכְמוֹ שֶׁכָּתַב בְּסֵפֶר עֲבוֹדַת הַגֶּפֶן. וְלָכֵן לָקוּ בַּנָּחָשׁ, כְּלוֹמַר דְּהַנָּחָש סִבָּה כִּי הָאֲכִילָה לְהוֹצָאָה נִתְּנָהּ, וּבָא וְיִפָּרַע מֵהַמִּדְבָּר עַל הַמָּן שֶׁיֵּשׁ פְּסֹלֶת כְּמוֹ שְׁאָר אֲכִילָה, דְּהִטִּיל זֻהֲמָא בַּכֹּל וְהוּא נַחֵשׁ יְנַחֵשׁ, מַה שֶּׁאֵין כֵּן הַמָּן קָדוֹשׁ הוּא.
(פְּנֵי דָּוִד)
<h2>יוֹם ה'</h2>
<h3>הֲלָכוֹת</h3>
א. נָשִׁים פְּטוּרוֹת מִכָּל הַלֵּל, וּלְדַעַת רַבֵּנוּ תָּם וְסִיעָתוֹ אִם רְצוֹנָם לִקְרוֹת, יְכוֹלוֹת. קָטָן אֲפִלּוּ הִגִּיעַ לְחִנּוּךְ, אֵינוֹ מוֹצִיא אֲחֵרִים יְדֵי חוֹבָתָם, אַף שֶׁהַלֵּל מִדְּרַבָּנָן (הָרַב פְּרִי חָדָשׁ).
(קֶשֶׁר גּוּדָּל, סִימָן כג, סְעִיף ז-ח)
ב. בְּהַלֵּל, אֲפִלּוּ עֲשָׂרָה קוֹרִין כְּאֶחָד, וּמוֹצִיאִים אֶת הָרַבִּים יְדֵי חוֹבָתָם.
(קֶשֶׁר גּוּדָּל, סִימָן כג, סְעִיף ט)
<h3>מוּסָר</h3>
יִזָּהֵר שֶׁלֹּא לְדַבֵּר בְּבֵית הַכְּנֶסֶת אֲפִלּוּ אַחַר תְּפִלָּה בְּשׁוּם אֹפֶן, לִכְבוֹד הַשְּׁכִינָה הַשּׁוֹרָה שָׁם, וְיִהְיֶה תִּקּוּן לְמַה שֶׁפָּגַם בִּכְבוֹדָהּ.
(צִפֹּרֶן שָׁמִיר, סִימָן ט, סְעִיף קלא)
<h3>חִדּוּשׁ עַל הַפָּרָשָׁה</h3>
<b>אָז יָשִׁיר יִשְׂרָאֵל וגו' עֲלִי בְאֵר עֱנוּ לָהּ -</b> אֶפְשָׁר לִרְמֹז דְּיָדוּעַ דְּאֵין הַתּוֹרָה נִקְנֵית אֶלָּא בְּשָׁלוֹם, וּכְמוֹ שֶׁאָמַר הַכָּתוּב "ה' עֹז לְעַמּוֹ יִתֵּן ה' יְבָרֵךְ אֶת עַמּוֹ בַּשָּׁלוֹם", וְשָׁלוֹם לֹא יִתָּכֵן אִם לֹא יִהְיֶה לוֹ עֲנָוָה, וּכְמוֹ שֶׁהֶאֱרִיךְ בָּזֶה הָרַב עַיִּר וְקַדִּישׁ מהר"ר יַעֲקֹב יוֹסֵף בְּסֵפֶר בֶּן פּוֹרָת יוֹסֵף (דַּף ט"ל). עַיֵּן שָׁם. וְהִנֵּה צָרֵף לָזֶה שֶׁיִּהְיֶה תּוֹרָה לִשְׁמָהּ וְאָז מְכַוֵּן לַהֲלָכָה, וְהַיְנוּ דְּאַמְרִינָן פֶּרֶק קַמָּא דְּעֵירוּבִין מִפְּנֵי מַה זָכוּ בֵּית הִלֵּל לִקְבּוֹעַ הֲלָכָה כְּמוֹתָן? מִפְּנֵי שֶׁהָיוּ נוֹחִים וַעֲלוּבִים, וּבָזֶה עַל יְדֵי הַלִּמּוּד יִתְבָּרְרוּ נִיצוֹצֵי הַקְּדֻשָּׁה שֶׁל הַתּוֹרָה. וְיָדוּעַ שֶׁהַתּוֹרָה הִיא בְּאֵר מַיִם חַיִּים וְהַשִּׁירָה הַזּוֹ מִתְפָּרֶשֶׁת עַל הַתּוֹרָה. וְזֶה רֶמֶז: "עֲלִי בְאֵר", לְהַעֲלוֹת נִיצוֹצֵי הַתּוֹרָה, וְלָזֶה צָרִיךְ שְׁתֵּי תְּנָאִים וְהֵם "עֱנוּ לָהּ". "עֱנוּ" אוֹתִיּוֹת "עָנָו", שֶׁיִּהְיֶה הַלּוֹמֵד תּוֹרָה עָנָו, לָהּ שֶׁיִּלְמוֹד לִשְׁמָהּ.
(חוֹמַת אֲנַךְ)
<h2>יוֹם ו'</h2>
<h3>הֲלָכוֹת</h3>
א. <b>[בְּרֹאשׁ חֹדֶשׁ]</b> קֹדֶם מוּסָף יַחֲלֹץ הַתְּפִלִּין, וְאִם אַחַר תְּפִלָּה רוֹצֶה לִלְבֹּשׁ תְּפִלִּין לִלְמוֹד הַקְּבִיעוּת, יָכוֹל לְהַנִּיחָם, וְכָל שֶׁכֵּן שֶׁצָּרִיךְ שֶׁלֹּא יִמָּנַע מִלְּהַנִּיחַ תְּפִלִּין בִּתְפִלַּת הַמִּנְחָה מִשּׁוּם רֹאשׁ חֹדֶשׁ.
(מוֹרֶה בְּאֶצְבַּע, סִימָן ו, סְעִיף קפא)
ב. בְּנוֹסַח "כֶּתֶר" בְּרֹאשׁ חֹדֶשׁ, יֹאמַר "וְעַמְּךָ יִשְׂרָאֵל", וּבְשַׁבָּת וְיוֹם טוֹב "עִם עַמְּךָ יִשְׂרָאֵל", דִּבְשַׁבָּת וְיוֹם טוֹב יִשְׂרָאֵל הֵם עִקָּר, וּלְהֲכִי אַמְרִינָן "עִם עַמְּךָ יִשְׂרָאֵל" עַל פִּי הַמִּדְרָשׁ.
(בִּרְכֵּי יוֹסֵף סִימָן תכ"ג אוֹת ג')
<h3>מוּסָר</h3>
וְהֵן הָאָדָם מִתְבַּיֵּשׁ לָצֵאת הַחוּצָה אֶל הָעַיִן בְּבֶגֶד קָרוּעַ אוֹ שֶׁיֵּשׁ בּוֹ כֶּתֶם מֵאֵיזֶה לִכְלוּךְ וְשֶׁמֶן, וַאֲפִלּוּ יַהֲבֵי לֵיה כָּל חֲלָלָא דְּעַלְמָא בַּל יֵרָאֶה נֶגֶד בְּנֵי אָדָם וּמַדָּיו קְרוּעִים אוֹ לָבוּשׁ מַלְבּוּשׁ מְטֻנָּף, וְאֵיךְ לֹא יֵבוֹשׁ כִּי הַלְּבוּשִׁים אֲשֶׁר הֵם עִקָּרִיִים, מַלְבּוּשֵׁי נַפְשׁוֹ, הֵם קְרוּעִים קְרָעִים וְחֶסְרוֹנוֹת אֵין מִסְפָּר, לְבוּשׁ מְלֻכְלָך וְסָרוּחַ, וּבְצֵאת נַפְשׁוֹ יִלְבַּשׁ הַלְּבוּשׁ הַהוּא לִפְנֵי כָּל צְבָא הַשָּׁמַיִם, וְהָיָה לְזַעֲוָה לְלַעַג וָקֶלֶס, וְעֵינוֹ יִרְאֶה כִּתּוֹת מַלְאֲכֵי חַבָּלָה מְבַזִּים אוֹתוֹ, יַכְעִיסוּהוּ וְיֹאמְרוּ לוֹ, אַתָּה הָאִישׁ אֲשֶׁר הָיִיתָ מַקְפִּיד כָּל כָּךְ עַל הַמַּלְבּוּשִׁים שֶׁיִּהְיוּ לְבָנִים מְגוֹהָצִים, מֶשִׁי וְרִקְמָה מְהֻדָּרִים וּמְתֻקָּנִים, וְהָיִיתָ מִתְבַּיֵּשׁ בְּחִסָּרוֹן פְּרָט קַל מִסֵדֶר הַלְּבוּשׁ, וְאֵיךְ עַתָּה אַתָּה לָבוּשׁ לְבוּשׁ הַבּוּז וְהָאַרְגָּמָן אֹדֶם הַדִּין הַנִּגְזָר עָלֶיךָ, בֶּגֶד קָרוּעַ בָּזוּי וְשָׁסוּי לִכְלוּכִית שְׁמוֹ. וְעוֹד יִתְבַּיֵּשׁ, מִבְּנֵי אָדָם שֶׁבְּחַיָּיו לֹא הָיָה מַחְשִיבָם כְּלָל, וְאִם יִגְּשׁוּ אוֹ יְדַבְּרוּ אֵלָיו, בַּחֲרוֹנוֹ יְבַהֲלֵמוֹ, וְהֵם זָכוּ לָעוֹלָם הַבָּא, וְהוּא נִמְסַר לִרְבָבוֹת מַזִּיקִין מַלְאֲכֵי חַבָּלָה, לְשַׁמָּה וּלְבִזָּיוֹן, מְבֹהָל וּמְטֻנָּף מְכֹעָר דַּק לָקוּי. אִי לְזֹאת, עִקָר הַבּוּשָׁה וְהַהַכְנָעָה הָיֹה תִּהְיֶה אֵיךְ פָּחוֹת מִיַּתּוּשׁ נִבְזֶה וְנִמְאַס עָבַר עַל צִוּוּי מֶלֶך מַלְכֵי הַמְּלָכִים הַקָּדוֹשׁ בָּרוּךְ הוּא. וְכֹל עַצְמוֹתָיו יֹאחֲזֵמוֹ רָעַד בַּאֲמִירַת הַוִּדּוּי, יֵבוֹשׁ וְיִכָּלֵם לִפְנֵי הַמֶּלֶךְ וְיִכָּנַע מְאֹד, וְיִגְדּוֹר גָּדֵר עַל גָּדֵר שֶׁלֹּא לַחֲטֹא עוֹד, וְיָשׁוּב אֶל ה' וִירַחֲמֵהוּ וְאֶל אֶלֹהֵינוּ כִּי יַרְבֶּה לִסְלֹחַ, וְלֹא יֵבוֹשׁ מֵהַמַּלְעִיגִים עָלָיו, וְלֹא יֵחַת מִפְּנֵי כָּל, וְזֶהוּ שֶׁשָּׁנִינוּ (אָבוֹת פ"ה מ"כ) "הֱוֵי עַז כַּנָּמֵר".
(מוֹרֶה בְּאֶצְבַּע, סִימָן ט, סְעִיף שכט)
<h3>חִדּוּשׁ עַל הַפָּרָשָׁה</h3>
<b>בְּאֵר חֲפָרוּהָ שָׂרִים כָּרוּהָ -</b> רָאשֵׁי תֵּבוֹת "בַּחֹשֶׁךְ", רֶמֶז מַה שֶׁאָמְרוּ גּוּרֵי הָאֲרִ"י ז"ל בַּמֶּה שֶׁאָמְרוּ זַ"ל "בְּמַחֲשַׁכִּים הוֹשִׁיבַנִי" זֶה תַּלְמוּד בַּבְלִי, שֶׁאָז הַבֵּרוּר הָיָה קָשֶׁה יוֹתֵר לְהוֹצִיא לְאוֹר תּוֹרָה, וְזֶה רֶמֶז בַּחֹשֶׁךְ. "כָּרוּהָ נְדִיבֵי הָעָם" שֶׁעַל יְדֵי הַלִּמּוּד הֵם מַעֲלִים אוֹר הַתּוֹרָה מֵהַחֹשֶׁךְ, וְזֶה בִּזְכוּת מֹשֶׁה רַבֵּנוּ ע"ה שֶׁנִּיצוֹצָיו מְאִירִים בַּחָכְמָה, וְזֶה שֶׁנֶּאֱמַר "בִּמְחוֹקֵק בְּמִשְׁעֲנוֹתָם". וְדוֹק כִּי קִצַּרְתִּי.
(חוֹמַת אֲנַךְ)