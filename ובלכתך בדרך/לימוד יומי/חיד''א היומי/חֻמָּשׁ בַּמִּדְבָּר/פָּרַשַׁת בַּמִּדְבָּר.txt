<h1>פָּרַשַׁת בַּמִּדְבָּר</h1>

<h2>יוֹם א'</h2>
<h3>הֲלָכוֹת</h3>
א. עֶרֶב שָׁבוּעוֹת, יִשְׁתַּדֵּל לִטְבּוֹל עַל כָּל פָּנִים. וְקֹדֶם הַטְּבִילָה יְגַלֵּחַ רֹאשׁוֹ, דַּוְקָא בְּעֶרֶב שָׁבוּעוֹת וְלֹא קֹדֶם, כִּי כֵן כָּתוּב בְּסֵפֶר הַכַּוָּנוֹת הָאֲמִתִּי, וְכֵן כָּתַב מוֹרִי זְקֵנִי הָרַב חֶסֶד לְאַבְרָהָם זִכְרוֹנוֹ לִבְרָכָה בִּכְתָב יָד. זוּלַת אִם חָל שָׁבוּעוֹת בְּיוֹם א', שֶׁאָז יְגַלֵּחַ בְּעֶרֶב שַׁבָּת, כְּמוֹ שֶׁכָּתַבְתִּי בְּמָקוֹם אַחֵר (עַיֵּן מוֹרֶה בְּאֶצְבַּע סִימָן ח' אוֹת רכא) בס"ד.
(כַּף אַחַת, סִימָן כב, סְעִיף א)
ב. אוֹר שָׁבוּעוֹת, יְקַדֵּשׁ וְיֹאכַל שִׁעוּר בִּרְכַּת הַמָּזוֹן, לְקַיֵּם מִצְוַת סְעֻדַּת יוֹם טוֹב, וִיבָרֵךְ כַּהוֹגֶן. וְתֵכֶף יֵלֵךְ לִמְקוֹם הַלִּמּוּד, וְיַתְחִיל לִלְמוֹד הוּא לְבַדּוֹ מִנְיַן הַמִּצְווֹת שֶׁל הַרַמְבַּ"ם אוֹ אִדְּרָא זוּטָא אוֹ תְּהִלִּים. וְכַאֲשֶׁר יָבוֹאוּ בְּנֵי חֲבוּרָה יַתְחִילוּ בְּסֵדֶר הַלִּמּוּד בְּלִי הֶפְסֵק.
(כַּף אַחַת, סִימָן כב, סְעִיף ב)
<h3>מוּסָר</h3>
יִשְׂמַח מְאֹד בַּחַג הַקָּדוֹשׁ הַזֶּה <b>[שָׁבוּעוֹת]</b>, וְיִתְעוֹרֵר עַל אֲשֶׁר בַּחֲסָדָיו הַגְּדוֹלִים נָתַן לָנוּ אֶת תּוֹרָתוֹ הַקְּדוֹשָׁה. וְיִטְבֹּל בְּעֶרֶב הַחַג, וּבְעַמּוּד הַשַּׁחַר אַחַר הַתִּקּוּן עַל דֶּרֶךְ הָאֱמֶת.
(מוֹרֶה בְּאֶצְבַּע, סִימָן ח, סְעִיף רכה)
<h3>חִדּוּשׁ עַל הַפָּרָשָׁה</h3>
<b>שְׂאוּ אֶת רֹאשׁ בְּנֵי יִשְׂרָאֵל בְּמִסְפַּר שֵׁמוֹת -</b> בְּרֵישׁ מִלִּין אֹמַר בַּמֶּה שֶׁאָמְרוּ ז"ל דְּדוֹאֵג וַאֲחִיתֹפֶל לֹא הָיוּ מַזְכִּירִין שֵׁם "דָּוִד" רַק "בֶּן יִשַׁי" וְכַיּוֹצֵא, וְהוּא דָּבָר יָדוּעַ דְּהַשּׂוֹנֵא אֵינוֹ יָכוֹל לְהַזְכִּיר שֵׁם שׂוֹנְאוֹ וּמְכַנֶּה אוֹתוֹ. וּכְלַפֵּי <b>[לַייָא?]</b> הָאוֹהֵב תָּדִיר, מַזְכִּיר שֵׁם אוֹהֲבוֹ. וְזֶהוּ אֶצְלִי כַּוָּנַת הַכָּתוּב: "שְׂאוּ אֶת רֹאשׁ וְגוֹ' בְּמִסְפַּר שֵׁמוֹת", כְּלוֹמַר חֲבִיבִין יִשְׂרָאֵל וּלְפִי חִיבָּתָן תִּשָּׂא אֶת שְׁמוֹתָם, כִּי אוֹת הִיא כִּי גָּדְלָה נַפְשָׁם גַּם אֲהַבָתָם, וּבָזֶה יִהְיֶה לָהֶם נְשִׂיאוּת רֹאשׁ, כִּי אַתֶּם שְׁלוּחַי קוֹרְאִים בִּשְׁמָם. וְזֶה שֶׁאָמַר: "שְׂאוּ אֶת רֹאשׁ בְּמִסְפַּר שֵׁמוֹת". וְכֵן בְּכָל הַמִּנְיָנִים כְּתִיב "בְּמִסְפַּר שֵׁמוֹת", כִּי הַזְכָּרַת הַשֵּׁם יוֹרֶה עַל אַהֲבָה, וְגַם עַל צִדְקָתוֹ, כְּמוֹ שֶׁאִיתָא בְּפֶרֶק חֵלֶק (דַּף צ"ח ע"א) דְאָמַר מָשִׁיחַ לְרַבִּי יְהוֹשֻׁעַ בֶּן לֵוִי, שָׁלוֹם עָלֶיךָ בַּר לִיוָאי וְאָמַר לוֹ אֵלִיָהוּ זָכוּר לְטוֹב אַבְטִיחֲךָ לָךְ וְלַאֲבוּךְ לְעַלְמָא דְּאָתֵּי, וּפֵרֵשׁ רַשִׁ"י דְּאִי לָאו צַדִּיקִים גְּמוּרִים אַתֶּם, לֹא הַוָה יָהִיב לָךְ שְׁלָמָא וְלֹא הַוָה מִדְכַּר שְׁמָא דַּאֲבוּךְ, עַד כָּאן לְשׁוֹנוֹ. אַלְמָא דְּהַזְכָּרַת הַשֵּׁם גַּם הוּא יוֹרֶה צִדְקָתוֹ.
(כִּסֵּא דָּוִד דָּרוּשׁ ח')
<h2>יוֹם ב'</h2>
<h3>הֲלָכוֹת</h3>
א. <b>[בְּלֵיל שָׁבוּעוֹת]</b> אַחַר קְרִיאַת פְּסוּקֵי תַּנַ"ךְ כַּאֲשֶׁר יָסַד רַבֵּנוּ הָאֲרִ"י זַ"ל, יִלְמְדוּ הָאִדְּרָא רַבָּא. וְאַחַר כָּךְ קְצָת תְּהִלִּים עַד סָמוּךְ לַעֲלוֹת הַשַּׁחַר.
(כַּף אַחַת, סִימָן כב, סְעִיף ג)
ב. אַחַר עַמּוּד הַשַּׁחַר יִזָּהֵר שֶׁלֹּא יֹאמַר שׁוּם פָּסוּק עַד שֶׁלֹּא יְבָרֵךְ בִּרְכַּת הַתּוֹרָה, וְחוּץ מִבִּרְכַּת עַל נְטִילַת יָדַיִם, יְבָרֵךְ כָּל הַבְּרָכוֹת, כְּמוֹ שֶׁכָּתַב רַבֵּנוּ הָאֲרִ"י זצ"ל.
(כַּף אַחַת, סִימָן כב, סְעִיף ד)
<h3>מוּסָר</h3>
וְזֶה מִנְהָג קָבוּעַ בְּרֹב יִשְׂרָאֵל, יֵצְאוּ קִבּוּצִים פָּמַלְיוֹת פָּמַלְיוֹת, לִלְמוֹד בְּאַהֲבָה תִּקּוּן הַמְסֻדָּר, וַיָּאֶר אֶת הַלַּיְלָה, וַאֲשֶׁר הֵ"ן לוֹ כָּסֶ"ף <b>[מִלָּשׁוֹן כִּסּוּפִין]</b> לַעֲשׂוֹת הַדְּבָרִים כְּמִשְׁפָּטָן, יִזָּהֵר לִקְרוֹת הַסֵּדֶר הַמְתֻקָּן מֵרַבֵּנוּ הָאֲרִ"י זצ"ל, וְהוּא הַמְּפֻרְסָם בְּכֹל תְּפוּצוֹת יִשְׂרָאֵל מִכַּמָּה מֵאוֹת שָׁנִים.
(לֵב דָוִד פֶּרֶק ל"א)
<h3>חִדּוּשׁ עַל הַפָּרָשָׁה</h3>
<b>כָּל זָכָר לְגוּלְגְּלוֹתָם -</b> אֶפְשָׁר בַּמֶּה שֶׁכָּתַבְנוּ בַּעֲנִיּוּתֵינוּ בְּרֹאשׁ דָּוִד פָּרָשַׁת תִּשָּׂא (דַּף ס"ז ע"ב) דְּיִשְׂרָאֵל כָּל אֶחָד שָׁקוּל בְּאֵיכוּת בְּכַמָּה אֲנָשִׁים, וּמֹשֶׁה רַבֵּנוּ נִסְתַּפֵּק וְאָמַר כֵּיצַד אָמְנָם כִּי לֹא יָדַעְתִּי לְכַוֵּין כָּל אֶחָד כַּמָּה חָשִׁיב, וְהֶשִׁיבוֹ ה' "לְגוּלְגְּלוֹתָם" תִּמְנֵם בְּכַּמּוּת. עַיֵּן שָׁם בְּאֹרֶךְ. וְזֶה שֶׁאָמַר לוֹ כָּאן "לְגוּלְגְּלוֹתָם" כָּל גּוּף אֶחָד, אַף שֶׁכָּל אֶחָד שָׁקוּל בְּכַמָּה אֲנָשִׁים. וּבְיַלְקוּט רְאוּבֵנִי כָּתַב לְגוּלְגְּלוֹתָם רֶמֶז לַגִּלְגּוּל. עַיֵּן שָׁם בְּאֹרֶךְ. וְיוּמְתַּק לְפִי רֶמֶז זֶה אוֹמְרוֹ "כָּל זָכָר לְגוּלְגְּלוֹתָם", דֶּהַנָּשִים עַל הָרֹב לֹא יָבוֹאוּ בְּגִלְגּוּל, כְּמוֹ שֶׁכָּתַב הָאֲרִ"י זַצַ"ל.
(פְּנֵי דָּוִד)
<h2>יוֹם ג'</h2>
<h3>הֲלָכוֹת</h3>
א. <b>[בִּתְפִלַּת שַׁחֲרִית שֶׁל שָׁבוּעוֹת]</b> יִזָּהֵר שֶׁלֹּא יִתְנַמְנֵם בִּקְרִיאַת שְׁמַע וַעֲמִידָה, כְּלָבִיא יָקוּם וְכַאֲרִי לַעֲבֹד ה'.
(כַּף אַחַת, סִימָן כב, סְעִיף ה)
ב. אַחַר תְּפִלָּה, יְקַדֵּשׁ וְיִשְׁתֶּה רְבִיעִית מָזוּג בְּמַיִם, וִיכַוֵּין לִפְטוֹר בְּרָכָה רִאשׁוֹנָה מֵהַקָּאבֶ"י, וְיֹאכַל שִׁעוּר פַּת הַבָּאָה בְּכִסְנִין, וִיבָרֵךְ עַל הַמִּחְיָה וְעַל הַיַּיִן.
(כַּף אַחַת, סִימָן כב, סְעִיף ו)
<h3>מוּסָר</h3>
וְיַעַן שָׁמַעְתִּי כִּי קְצָת לוֹמְדִים קָבְעוּ לִלְמוֹד פֶּרֶק מֵהַרַמְבַּ"ם מֵהַיָּ"ד הַחֲזָקָה, וְיֵשׁ שֶׁלָּמַד הָאִדְּרָא, וְלֹא רָצוּ לִלְמוֹד תִּקּוּן הָאֲרִ"י זַצַ"ל, פְּסוּקֵי הַתְחָלַת הַפָּרָשִׁיּוֹת וּנְבִיאִים וּכְתוּבִים וְסוֹפָן. אֶת קַסְתִּי נָתַתִּי אֲשֶׁר לֹא טוֹב עָשׂוּ, לַעֲשׂוֹת בָּמָה לְעַצְמָם, וּלְשַׁנּוֹת מִנְהָג כָּל יִשְׂרָאֵל. וְהַגַּם כִּי יֹאמְרוּ כִּי דַּלִּים הֵם, וְלֹא אַסִּיקוּ בְּסִתְרֵי תּוֹרָה, כְּמָה דְּמַסִּיק תְּעֳלָא מִבֵּי כְּרָבָא, וְהַתִּקּוּן הַלָּז בָּנוּי וּמְשֻׁכְלָל עַל פִּי הַסּוֹד, רוּחַ יִזְרְעוּ, כִּי הֲגַם כִּי לֹא יָדְעוּ רָזֵי תּוֹרָה, מִכָּל מָקוֹם חִיּוּבָא רַמְיָא עֲלַיְיהוּ לִלְמוֹד הַסֵּדֶר הַלָּז בִּכְלָל כָּל יִשְׂרָאֵל. וּמַה גַּם, כִּי כֵן יִסַּד הַמֶּלֶךְ רַבֵּנוּ הָאֲרִ"י זצ"ל, וּבְשַׁגַּם לֹא יָדְעוּ וְלֹא יָבִינוּ עַל מָה אֲדָנֶיהָ הָטְבַּעוּ... וּבְכֵן, יִשְׁתַּקַּע וְלֹא יֵאָמֵר שׁוּם לִמּוּד בַּלַּיְלָה הַקָּדוֹשׁ הַזֶּה, עַד אֲשֶׁר יִקְרְאוּ מִתּוֹרָה לִנְבִיאִים וּמִנְּבִיאִים לִכְתוּבִים, וְאַחַר כָּךְ יִלְמְדוּ בְּמָקוֹם שֶׁלִבָּם חָפֵץ, בַּזֹּהַר הַקָּדוֹשׁ וּבְמַאַמְרֵי הַמִּדְרָשִׁים הַמֻּדְפָּסִים אֵצֶל הַתִּקּוּן, כִּי בָּזֶה יָצְאוּ יְדֵי חוֹבַת אִמְרֵי קָדוֹשׁ בְּסֵפֶר הַזֹּהַר. וְתֵימָהּ עַל הָאֲנָשִׁים הָאֵלֶּה הַמְשַׁנִּים מִנְהָג כָּל יִשְׂרָאֵל, דְּמִי שֶׁאָמַר לִקְרוֹת הַלַּיְלָה הַזּוֹ בַּחֲבוּרָה, שֶׁהֵם רַשְׁבִּ"י וְחַבְרוֹהִי קַדִּישִׁין וְהָאֲרִ"י זצ"ל, הֵן הֵם אָמְרוּ שֶׁיִּלְמְדוּ תַּנַ"ךְ וכו'. וּמֵאַחַר דְּנַחְתֵי לְקַיֵּם דִּבְרֵיהֶם, מַדּוּעַ מֵאֲנוּ לְקַבֵּל הַסֵּדֶר דְּתַקּוּן רַבָּנָן. וְאַשְׁרֵי הַנִּזְהָר בָּזֶה בְּשָׁמְרָם עֵקֶב רָב, וְעִם שׁוֹנִים אַל תִּתְעָרָב.
(לֵב דָּוִד פֶּרֶק לא)
<h3>חִדּוּשׁ עַל הַפָּרָשָׁה</h3>
<b>בְּנֵי נַפְתָּלִי -</b> בְּכֻלָּן כְּתִיב "לִבְנֵי", וּבְנַפְתָּלִי כְּתִיב "בְּנֵי", לְפִי שֶׁבְּנַפְתָּלִי הָיוּ בָּנוֹת יוֹתֵר מִבָּנִים, לְכָךְ בֵּרְכוֹ יַעֲקֹב בִּלְשׁוֹן אִשָּׁה: נַפְתָּלִי <b>אַ</b>יָּלָה <b>שְׁ</b>לוּחָה <b>הַ</b>נּוֹתֵן, רָאשֵׁי תֵּבוֹת "אִשָּׁה". וְתֵדַע לְךָ שֶׁהִיא כֵּן, שֶׁהֲרֵי כְּשֶׁמֵּתוּ שִׁשִּׁים רִבּוֹא אֲנָשִׁים וְלֹא נָשִׁים, אָז נִתְרַבּוּ נָשִׁים יוֹתֵר מֵאֲנָשִׁים, לְכָךְ כְּתִיב בְּפִנְחָס (אֵצֶל כָּל הַשְּׁבָטִים) בְּנֵי בְּנֵי וְלֹא לִבְנֵי, כִּי נִתְרַבּוּ בָּנוֹת יוֹתֵר מִבָּנִים. רַבֵּנוּ מהר"א מִגַּרְמַיְזָא ז"ל.
(נַחַל קְדוּמִים)
<h2>יוֹם ד'</h2>
<h3>הֲלָכוֹת</h3>
א. יִשְׁתַּדֵּל מְאֹד לִלְמוֹד בְּיוֹם קַבָּלַת הַתּוֹרָה, וְאִי לָא אֶפְשָׁר מִתּוֹךְ כֹּבֶד רֹאשׁ בְּשֵׁנָה, יַנִּיחַ מְעַט וְיָקוּם וְיַחֲזֹר עַל לִמּוּדוֹ כָּל הַיּוֹם, כִּי גָּדוֹל וְקָדוֹשׁ הַיּוֹם יוֹם קַבָּלַת הַתּוֹרָה. וְיַעֲשֶׂה סְעֻדַּת יוֹם טוֹב וְדַעְתּוֹ עַל הַתּוֹרָה. אִם בַּר הֲכִי הוּא, יִשְׁתַּדֵּל לְחַדֵּשׁ אֵיזֶה חִדּוּשׁ בַּתּוֹרָה, וְהוּא סִימָן טוֹב לְהַתְחִיל לְחַדֵּשׁ בְּיוֹם מַתַּן הַתּוֹרָה לְכָל הַשָּׁנָה. וְאִי לֹא נִסָּה בְּאֵלֶּה, יִשְׁתַּדֵּל לֵידַע חִדּוּשׁ בַּתּוֹרָה אֲשֶׁר לֹא יְדָעוֹ מִקֹּדֶם.
(כַּף אַחַת, סִימָן כב, סְעִיף ז-ח)
ב. הָאַזְהָרוֹת שֶׁנּוֹהֲגִים לִלְמוֹד, הֵם כְּפִי דַּעַת הַגָּאוֹן בַּעַל הֲלָכוֹת גְּדוֹלוֹת, וְיָדוּעַ שֶׁהַרַמְבַּ"ם חוֹלֵק עָלָיו בְּהַרְבֵּה מִצְווֹת, לָכֵן נָכוֹן לִקְרוֹת הַמִּצווֹת הַכְּתוּבוֹת בִּקְצָרָה עַל דַּעַת הַרַמְבַּ"ם בְּחֵלֶק א' שֶׁל הַיָּד הַחֲזָקָה, אוֹ פֹּעַל צֶדֶק להש"ך.
(מוֹרֶה בְּאֶצְבַּע, סִימָן ח, סְעִיף רכז)
<h3>מוּסָר</h3>
נָכוֹן לִלְמוֹד הַתְּהִלִּים בְּיוֹם חַג הַשָּׁבוּעוֹת, כִּי דָּוִד הַמֶּלֶךְ עָלָיו הַשָּׁלוֹם הָיְתָה מְנוּחָתוֹ בַּיּוֹם הַזֶּה, וְהַיּוֹם הַקָּדוֹשׁ יוֹמָא דְּהִלּוּלָא דִּילֵיהּ עוֹד יַעֲלוּ לְרָצוֹן בְּיוֹתֵר אֲמִירַת תְּהִלוֹתָיו.
(מוֹרֶה בְּאֶצְבַּע, סִימָן ח, סְעִיף רכו)
<h3>חִדּוּשׁ עַל הַפָּרָשָׁה</h3>
<b>וְנָשִׂיא לִבְנֵי יִשָּׂשׂכָר נְתַנְאֵל בֵּן צוּעָר -</b> רָאִיתִי לְהַקָּדוֹשׁ רַבֵּנוּ שְלֹמֹה אִסְתְּרוּק בִּפְרִישָׁתוֹ <b>[בְּפֵרוּשׁוֹ]</b> כְּתִיבַת יָד שֶׁכָּתַב: שָׁמַעְתִּי, שֶׁבְּכֹל מַטֶּה הָאֶמְצָעִי שֶׁל אַרְבָּעָה דְּגָלִים, נִזְכַּר בַּסוֹף לִשְׁמוֹתֵיהֶם "אֵל". בְּדֶגֶל יְהוּדָה הָאֶמְצָעִי "נְתַנְאֵל", בְּדֶגֶל רְאוּבֵן הָאֶמְצָעִי "שְׁלוּמִיאֵל", בְּדֶגֶל דָּן הָאֶמְצָעִי "פַּגְעִיאֵל", לְקַיֵּם מַה שֶּׁנֶּאֱמַר "אֲנִי ה' שׁוֹכֵן בְּתוֹכָם". וְכֵן בָּאוּ בַּנְּשִׂיאִים בַּחֲנִיכָתָם זֶה אַחַר זֶה, נְתַנְאֵל בְּיוֹם ב', שְׁלוּמִיאֵל בְּיוֹם ה', גַּמְלִיאֵל בְּיוֹם ח', פַּגְעִיאֵל בְּיוֹם י"א, וּכְשֶׁתְּצָרֵף ב'ה'ח'יא' עוֹלֶה כ"ו כִּשְׁמוֹ הַקָּדוֹשׁ שֶׁעוֹלֶה כ"ו.
(נַחַל קְדוּמִים)
<h2>יוֹם ה'</h2>
<h3>הֲלָכוֹת</h3>
א. אוֹר שֵׁנִי שֶׁל חַג הַשָּׁבוּעוֹת, יִשְׁתַּדֵּל לִקְבּוֹעַ עֵת לַתּוֹרָה, וּכְבָר יָדוּעַ מִמַּעֲשֶׂה שֶׁאֵרַע לְמָרָן הַקָּדוֹשׁ זִכְרוֹנוֹ לִבְרָכָה שֶׁעָשׂוּ לִמּוּד גַּם בְּלֵיל שֵׁנִי. גַּם בַּיּוֹם הַשֵּׁנִי יִתְאַמֵּץ בַּתּוֹרָה, דִּלְדַעַת רַבִּי יוֹסִי בְּיוֹם ז' בְּסִיוָן נִתְּנָה תּוֹרָה, וּכְבָר יָדוּעַ מ"שׁ הָרַמַ"ע ז"ל.
(כַּף אַחַת, סִימָן כב, סְעִיף ט-יוד)
ב. יוֹם אִסְרוּ חַג קָדוֹשׁ מְאֹד, וְיֵשׁ לִשְׂמֹחַ בּוֹ כְּמוֹ שֶׁכָּתַבְתִּי בְּאִסְרוּ חַג דְּפֶסַח.
(מוֹרֶה בְּאֶצְבַּע, סִימָן ח, סְעִיף רכח)
<h3>מוּסָר</h3>
הָרַמַ"ק ז"ל כָּתַב דִּבְיוֹם הַשָּׁבוּעוֹת הָיָה עוֹסֵק בְּחָכְמַת הָאֱמֶת, וְהָיָה רוֹאֶה סִימָן יָפֶה בְּמִשְׁנָתוֹ.
(כַּף אַחַת, סִימָן כב, סְעִיף יא)
<h3>חִדּוּשׁ עַל הַפָּרָשָׁה</h3>
<b>דֶּגֶל מַחֲנֶה רְאוּבֵן וכו' וְנָשִׂיא לִבְנֵי גָד אֶלְיָסָף בֶּן רְעוּאֵל -</b> צָרִיךְ לָדַעַת אַמַּאי הָכָא בַּדְּגָלִים כְּתִיב "רְעוּאֵל" בְּרֵישׁ, וּלְמַעְלָה כְּתִיב "דְּעוּאֵל" בְּדָּלֶת בִּתְחִלַּת פָּרָשָׁה זוֹ, וְכֵן בְּפָרָשַׁת נָשׂא בְּקָרְבָּנוֹת הַנְּשִׂיאִים.
וְרָאִיתִי בְּסֵפֶר אִמְרֵי נֹעַם פָּרָשַׁת וַיֵּצֵא שֶׁכָּתַב דְגָד זָכָה שֶׁיִּקָּבֵר מֹשֶׁה רַבֵּנוּ בְּחֶלְקוֹ לְפִי שֶׁכְּשֶׁמִּינָה רֹאשׁ דֶּגֶל לְדָן, הָיָה יָכֹל גָּד לוֹמַר אֲנִי בְּכוֹר לְזִלְפָּה וְדָן בְּכוֹר לְבִלְהָה, לָמָּה אֲנִי אֵינִי רֹאשׁ דֶּגֶל כָּמוֹהוּ, וְלֹא דִּבֵּר נֶגֶד מֹשֶׁה רַבֵּנוּ, לָכֵן כְּתִיב "אֶלְיָסָף בֶּן רְעוּאֵל", וּכְתִיב בְּרֵי"שׁ "רְעוּאֵל", שֶׁעָלָה וְזָכָה לְרֵיעַ אֵל שֶׁהוּא מֹשֶׁה רַבֵּנוּ שֶׁיִּקָּבֵר בְּחֶלְקוֹ. עַד כָּאן דְּבָרָיו. וּלְפִי זֶה מַה טּוֹב שֶׁדַּוְקָא בַּדְּגָלִים כָּתַב "רְעוּאֵל" בְּרֵי"שׁ. אָמְנָם בִּתְחִלַּת הַפָּרָשָׁה וּבְקָרְבְּנוֹת הַנְּשִׂיאִים כְּתִיב "דְּעוּאֵל" בְּדָלֶ"ת, וְעַל פִּי הָאָמוּר נִרְמַז דַּוְקָא בַּדְּגָלִים לְהוֹרוֹת דְּבַעַבוּר הַדְּגָלִים זָכָה לְזֶה וְאַתִּי שַׁפִּיר.
(חוֹמַת אֲנָךְ)
<h2>יוֹם ו'</h2>
<h3>הֲלָכוֹת</h3>
א. חַיָּב אָדָם לְבָרֵךְ ק' בְּרָכוֹת בְּכָל יוֹם, לְהָגֵן עַל צ"ח קְלָלוֹת שֶׁבְּמִשְׁנֵה תּוֹרָה, וּכְתִיב (דְּבָרִים כח, סא) "גַּם כָּל חֳלִי וְכָל מַכָּה", הֲרֵי ק'. (רַבֵּנוּ הָרַב הַרֹקַח סִימָן ש"ך, וְנֶעֱלַם מֵהָרַב פָּנִים מְאִירוֹת בּס' כָּתְנוֹת אוֹר (פָּרָשַׁת נִצָּבִים) שֶׁכָּתְבוּ מִדַּעְתּוֹ, וְגַם אֲנִי הַדַּל הֲבֵאתִיו מִשְּׁמוֹ בְּקוּנְטְרֵיס פְּנֵי דָוִד, וּבְמַחְזִיק בְּרָכָה סִימָן מ"ו, וְגַם הָרַב הַמַּגִּיהַּ בְּשַׁלְמֵי צִבּוּר דַּף מ"ב כְּתָבוֹ מִמַּחְזִיק בְּרָכָה בְּשֵׁם כָּתְנוֹת אוֹר. ע"ש. וְהֵם דִּבְרֵי רַבֵּנוּ הַרֹקֵחַ).
(קֶשֶׁר גּוּדָּל, סִימָן ה, סְעִיף לב)
ב. לֹא יִתְפַּלֵּל אֶלָּא בְּאֵימָה וְהַכְנָעָה (סִימָן צג).
(קֶשֶׁר גּוּדָּל, סִימָן ז, סְעִיף ד)
<h3>מוּסָר</h3>
כָּעֵת יֵאָמֵר לְיַעֲקֹב מַה פָּעַל אֵל. בְּצֵאת יִשְׂרָאֵל מִמִּצְרַיִם לְטַהֲרֵנוּ, וְקֵרְבָנוּ לִפְנֵי הַר סִינַי עַל יַד הֶקְדֵּשׁ אֶמְצָעִי שָׁלֵם מֹשֶׁה רָעֲיָא מְהֵימְנָא עָנָיו מְאֹד, וְעַל יְדֵי זֶה נִטְהַרְנוּ, וַיִּחַן שָׁם יִשְׂרָאֵל כְּאִישׁ אֶחָד, בְּאַחְדוּת נִמְרָץ, וְזָכִינוּ לְקַבֵּל הַתּוֹרָה הַקְּדוֹשָׁה. אָכֵן הַשְׁתָּא, עֵת הַזָּמִיר הִגִּיעַ, אִם תָּעִירוּ וְאִם תְּעוֹרְרוּ אֶת הָאַהֲבָה, לִדָּבֵק בַּתּוֹרָה וַעֲבוֹדָה וְאַהֲבַת רֵעֵהוּ, אֵין סָפֵק כִּי רִשְׁפֵּי אֵשׁ הִתְעוֹרְרוּתָם יַעֲרֶה עֲלֵיהֶם רוּחַ מִמָּרוֹם, וּגְמִירֵי "הַבָּא לִיטָהֵר מְסַיְּיעִין אוֹתוֹ". וּמַה גַּם בִּזְמַן מְסֻגָּל וּמֻכְשָׁר לָזֶה, כַּאֲשֶׁר עָשָׂה בַּיּוֹם הַזֶּה, לִפְסוֹק זוּהֲמָתֵינוּ וּלְקָרְבֵנוּ לַקְּדֻשָּׁה וּלְדָבְקָה בּוֹ וּבְתוֹרָתוֹ, כֹּה יַעֲשֶׂה בְּדוֹר אַחֲרוֹן, וּלְפִי הַדְּבֵיקוּת וְהִתְעוֹרְרוּת הָאָדָם לָשׁוּב, לְת"ת וְלָעֲנָוָה, כֵּן יַעֲשֶׂה לוֹ, זָכָה מוֹסִיפִין לוֹ, דְּכָיְילִין לֵיה בְּקַבָּא רַבָּא.
(לֵב דָּוִד פֶּרֶק ל"א)
<h3>חִדּוּשׁ עַל הַפָּרָשָׁה</h3>
<b>אֶת מְנֹרַת הַמָּאוֹר וכו' -</b> כָּתְבוּ גּוּרֵי הָאֲרִ"י זצ"ל שֶׁהַמְּנוֹרָה וְכָל עִנְיָנָהּ רוֹמֵז לַתּוֹרָה הַקְּדוֹשָׁה, וַהֲלֹא מֵרֹאשׁ דִּבַּרְנוּ כִּי חִיּוּבָא רַמְיָא עַתָּה לַעֲסֹק בַּתּוֹרָה יוֹתֵר מִבְּיָמִים רִאשוֹנִים, כִּי גְּאֻלָּה זוֹ בִּזְכוּת מֹשֶׁה רַבֵּנוּ, וְהוּא תָּבַע יִקְרָא דְּאוֹרַיְיתָא, וְעַד שֶׁנַּעֲסֹק בַּתּוֹרָה לִשְׁמָהּ תָּבוֹא הַגְּאֻלָּה.
וְזֶה רָמַזְתִּי "אֶת מְנוֹרַת הַמָּאוֹר", הִיא הַתּוֹרָה, "וְאֶת נֵרוֹתֶיהָ", כָּל הָאוֹרוֹת שֶׁנִּתְגַּלּוּ אָז (יִתְגַּלּוּ) גַּם כֵּן עַתָּה, וְעֵת רָצוֹן הִיא לְקַבֵּל לִלְמוֹד וכו'. אָמְנָם פֵּרֵשׁ רַבֵּנוּ הַגָּדוֹל רַבֵּנוּ שִׁמְשׁוֹן הֵבִיאוֹ הַשַּׁ"ךְ, "וְאֶת נֵרוֹתֶיהָ" הֵם תַּלְמִידֵי חֲכָמִים שֶׁמְּאִירִים בַּתּוֹרָה, צָרִיךְ לְכַבְּדָם לִכְבוֹד ה' כְּדֵי שֶׁיּוֹרוּ לָעָם מִשּׁוּם אַפְרוּשֵׁי מֵאִיסּוּרָא.
<b>וְאֶת מֶלְקָחֶיהָ -</b> יָשִׂים נֶגֶד עֵינָיו שְׂכַר הַתּוֹרָה, לֶקַח טוֹב, עֵץ חַיִּים הִיא לַמַּחֲזִיקִים בָּהּ, וְעַל יְדֵי עֵסֶק הַתּוֹרָה תָּבוֹא הַגְּאֻלָּה, וְהִיא תִּקּוּן לְלָשׁוֹן הָרַע, וְלָזֶה בָּאנוּ לָעוֹלָם, לֹא לִרְדוֹף אַחֲרֵי הֶבְלֵי הָעוֹלָם הַזֶּה חַס וְשָׁלוֹם.
<b>וְאֶת מַחְתּוֹתֶיהָ -</b> מַחְתּוֹת גַּחֲלֵי אֵשׁ עֹנָשִׁים (לְאֵלּוּ) שֶׁאֵינָם עוֹסְקִים בַּתּוֹרָה וּמְבַזִּים תַּלְמִידֵי חֲכָמִים וּמְיַקְּרִים הָאֱלִילִים לָלֶכֶת לִפְנֵיהֶם, כְּבָר מִלָּתָם אֲמוּרָה, וְזֶה יָשִׂים בֵּין עֵינָיו.
<b>וְאֶת כְּלֵי שַׁמְנָהּ -</b> פֵּרֵשׁ רַבֵּנוּ שִׁמְשׁוֹן "כְּלֵי" גִּימַטְרִיָא שִׁשִּׁים, "שַׁמְנָהּ" אוֹתִיּוֹת "מִשְׁנָה", רֶמֶז לְשִׁשִּׁים מַסֶּכְתּוֹת. עַיֵּן שָׁם. "אֲשֶׁר יְשָׁרְתוּ לָהּ", לַשְּׁכִינָה, לְיַחֲדָהּ עִם דּוֹדָהּ בָּהֶם. וּבִזְכוּת הַמִּשְׁנָיוֹת מִתְקָרֶבֶת הַגְּאֻלָּה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה "גַּם כִּי יִתְּנוּ בַּגּוֹיִים עַתָּה אֲקַבְּצֵם". הוּא בְּרַחֲמָיו נִדְחֵי יִשְׂרָאֵל יְקַבֵּץ, אָמֵן.
(כִּסֵּא דָּוִד דְּרוּשׁ ח)