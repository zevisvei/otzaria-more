<h1>פָּרַשַׁת בָּלָק</h1>

<h2>יוֹם א'</h2>
<h3>הֲלָכוֹת</h3>
א. שָׁכַח וְלֹא אָמַר יַעֲלֶה וְיָבוֹא בְּלֵיל רֹאשׁ חֹדֶשׁ, אֲפִלּוּ בְּלֵיל ב' שֶׁל רֹאשׁ חֹדֶשׁ, אֵינוֹ חוֹזֵר (סִימָן תכ"ב).
(קֶשֶׁר גּוּדָּל, סִימָן אך, סְעִיף א)
ב. שַׁחֲרִית וּמִנְחָה, אִם לֹא אָמַר יַעֲלֶה וְיָבוֹא, חוֹזֵר. וְאִם נִזְכַּר קֹדֶם שֶׁהִתְחִיל מוֹדִים, אוֹמְרוֹ בְּמָקוֹם שֶׁנִּזְכַּר (שָׁם). אִם אָמַר "בָּרוּךְ אַתָּה ה'" וְנִזְכַּר, יֹאמַר "לַמְּדֵנִי חֻקֶּיךָ" כְּמִי שֶׁקּוֹרֵא פָּסוּק, וְיֹאמַר "יַעֲלֶה וְיָבֹא", וְיֹאמַר תַּשְׁלוּם הַבְּרָכָה "בָּרוּךְ אַתָּה ה' הַמַּחֲזִיר שְׁכִינָתוֹ". אַךְ בַּלַּיְלָה שֶׁהַדִּין הוּא שֶׁאֵין מַחֲזִירִין, כְּשֶׁאָמַר "בָּרוּךְ אַתָּה ה'", יִגְמֹר "הַמַּחֲזִיר שְׁכִינָתוֹ לְצִיּוֹן" וְיֹאמַר "מוֹדִים" (הריטב"א פ"ק דְּתַעֲנִיוֹת, שַׁלְמֵי צִבּוּר דַּף ר"ך ע"ד). אִם לֹא נִזְכַּר עַד אַחַר שֶׁהִתְחִיל מוֹדִים, אִם נִזְכַּר קֹדֶם שֶׁהִשְׁלִים תְּפִלָּתוֹ חוֹזֵר לִרְצֵה, וְאִם לֹא נִזְכַּר עַד שֶׁהִשְׁלִים תְּפִלָּתוֹ חוֹזֵר לָרֹאשׁ, וְאִם רָגִיל לוֹמַר תַּחֲנוּנִים וְנִזְכַּר אַחַר שֶׁהִשְׁלִים תְּפִלָּתוֹ קֹדֶם שֶׁיַּעֲקֹר רַגְלָיו, חוֹזֵר לִרְצֵה (שָׁם).
(קֶשֶׁר גּוּדָּל, סִימָן אך, סְעִיף ב-ד)
<h3>מוּסָר</h3>
מִתְכַּבֵּד בִּקְלוֹן חַבֵירוֹ מָצוּי בִּבְלִי דַעַת, וּמַלְבִּין פְּנֵי חֲבֵרוֹ בָּרַבִּים לֹא יִבָּצֵר, וְכֻלָּן סְעִיפֵי וְעַנְפֵי הַגַּאֲוָה, דּוֹק וְתִשְׁכַּח, כִּי עֲבוֹדָה זָרָה שֶׁל הַגַּאֲוָה ת' פִּרְקֵי, וְהִיא הָיְתָה אֵם כָּל הָאִיסּוּרִין.
(מוֹרֶה בְּאֶצְבַּע, סִימָן ט, סְעִיף שיח)
<h3>חִדּוּשׁ עַל הַפָּרָשָׁה</h3>
<b>הֶן עָם לְבָדָד יִשְׁכֹּן וּבַגּוֹיִם לֹא יִתְחַשָּׁב -</b> פֵּרְשׁוּ רַבָּנֵי אַשְׁכְּנַז: הַכַּוָּנָה, "הֵן עַם" בְּנֵי יִשְׂרָאֵל בִּהְיוֹתוֹ "לְבָדָד" נִפְרָד מֵהַגּוֹיִם וּמֵהֶבְלֵי הָעוֹלָם הַזֶּה - "יִשְׁכֹּן", אָז יִהְיֶה לוֹ מְנוּחָה וְאֵין אֻמָּה וְלָשׁוֹן שׁוֹלֶטֶת בּוֹ, כְּמוֹ שֶׁאָמְרוּ: "אֵין לְךָ בֶּן חוֹרִין, אֶלָּא מִי שֶׁעוֹסֵק בַּתּוֹרָה". אֲבָל "וּבַגּוֹיִם", אִם הָעָם הַזֶּה יִתְעָרֵב עִם הַגּוֹיִם לַעֲשׂוֹת כְּמַעֲשֵׂיהֶם יֵצֵא לָלֶכֶת בְּנִימּוּסֵיהֶם וְתַעֲנוּגֵי הֶבְלֵי הָעוֹלָם הַזֶּה, אָז "לֹא יִתְחַשָּׁב", הָלַךְ מִמֶּנּוּ הַחֲשִׁיבוּת וְיִהְיֶה נִבְזֶה וּשְׁפַל רוּחַ וְגוּף. עַד כָּאן דִּבְרֵיהֶם. וְאֶפְשָׁר לְהוֹסִיף "יִשְׁכֹּן" גִּימַטְרִיָא "שְׁכִינָה" (עִם הַכּוֹלֵל), כִּי בִּהְיוֹתוֹ לְבָדָד עוֹסֵק בַּתּוֹרָה נֹכַח פְּנֵי ה', הִנֵּה הַשְּׁכִינָה עִמּוֹ לְשָׁמְרוֹ מִכָּל רָע, וְזֶהוּ לְבָדָד יִשְׁכֹּן.
(כִּסֵּא דָּוִד דָּרוּשׁ י"ד)
<h2>יוֹם ב'</h2>
<h3>הֲלָכוֹת</h3>
א. אִם אָמַר <b>[בְּרֹאשׁ חֹדֶשׁ]</b> בַּקָּשָׁה בְּשׁוֹמֵעַ תְּפִלָּה שֶׁהִזְכִּיר בָּהּ רֹאשׁ חֹדֶשׁ, וְשָׁכַח וְלֹא אָמַר "יַעֲלֶה וְיָבֹא", אֵינוֹ חוֹזֵר. (תשובה שבס"ס לִקּוּטֵי פַּרְדֵּס, וְהִסְכִּים עִמּוֹ הָרַב הַמַּגִּיהַּ בְּשַׁלְמֵי צִבּוּר דַּף רכ"ב).
(קֶשֶׁר גּוּדָּל, סִימָן אך, סְעִיף ה)
ב. לֹא זָכַר יַעֲלֶה וְיָבֹא בְּשַׁחֲרִית, וְלֹא נִזְכַּר עַד שֶׁהִתְפַּלֵּל מוּסָף, מִתְפַּלֵּל מִנְחָה שְׁתַּיִם. (שִׁיּוּרֵי בְּרָכָה סִימָן תכ"ב מִשֵּׁם הָרַשְׁבָּ"א). אִם עָמַד לְהִתְפַּלֵּל מוּסָף וְאָמַר ג' רִאשׁוֹנוֹת עַל דַּעַת לְהִתְפַּלֵּל מוּסָף, וְנִזְכַּר שֶׁלֹּא אָמַר יַעֲלֶה וְיָבֹא, אוֹמֵר תְּפִלַּת שַׁחֲרִית, וְאוֹמֵר אַחַר ג' רִאשׁוֹנוֹת סִיּוּם תְּפִלַּת שַׁחֲרִית, אַף דְּ-ג' רִאשׁוֹנוֹת לֹא אֲמָרָם אֶלָּא עַל דַּעַת תְּפִלַּת מוּסָף.
(קֶשֶׁר גּוּדָּל, סִימָן אך, סְעִיף ו-ז)
<h3>מוּסָר</h3>
יִשְׁתַּדֵּל לִהְיוֹת רִאשׁוֹן בְּבֵית הַכְּנֶסֶת שַׁחֲרִית וְעַרְבִית. וְכַמָּה הֶאֱרִיכוּ בַּזֹּהַר תְּרוּמָה דַּף קל"א הַהוּא קַדְמָאָה דְּאִשְׁתְּכַח בְּבֵי כְּנִישְׁתָּא קַיְמָא בְּדַרְגָּא דְּצַדִּיק, עַיֵּן שָׁם בְּאֹרֶךְ.
(צִפֹּרֶן שָׁמִיר, סִימָן ט', סְעִיף קל"ה)
<h3>חִדּוּשׁ עַל הַפָּרָשָׁה</h3>
<b>מִי מָנָה עֲפָר יַעֲקֹב -</b> אֶפְשָׁר לִרְמֹז דְּהָאָבוֹת רְמוּזִים כָּאן: "עָפָר" רוֹמֵז לְאַבְרָהָם שֶׁאָמַר "וְאָנֹכִי עָפָר", "יַעֲקֹב" כְּמַשְׁמָעוֹ, "מָנָה עָפָר יַעֲקֹב" סוֹפֵי תֵּבוֹת גִּימַטְרִיָא עִם הַכּוֹלֵל "יִצְחָק". וְנִמְשַׁךְ לְמָה שֶׁאָמַר "כִּי מֵרֹאשׁ צוּרִים אֶרְאֶנּוּ" עַל אֲבוֹת הָעוֹלָם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה, "וּמִגְּבָעוֹת אֲשׁוּרֶנּוּ" עַל הָאִמָּהוֹת כִּדְפֵּרְשׁוּ רַבּוֹתֵינוּ זִכְרוֹנָם לִבְרָכָה, וְהַשְׁתָּא קָאָמַר "מִי מָנָה" זְכוּת אָבוֹת הָרְמוּזִים כְּמוֹ שֶׁרָמַזְנוּ, "וּמִסְפָּר אֶת רֹבַע יִשְׂרָאֵל" עַל אַרְבָּעָה אִמָּהוֹת מִי יְסַפֵּר צִדְקָתָם. וְכִי תֵּימָא הֲרֵי יַעֲקֹב נָשָׂא שְׁתֵּי אֲחָיוֹת, לְכָךְ אָמַר עַתָּה יִשְׂרָאֵל שֶׁקְּרָאוֹ אֵל וְהֻתְּרוּ לוֹ אֲחָיוֹת וְהַכֹּל בִּקְדֻשָּׁה, וּמִשָּׁם נִמְשְׁכוּ נִשְׁמוֹת יִשְׂרָאֵל שֶׁהַקָּבָּ"ה סוֹפֵר רְבִיעוֹתֵיהֶם וכו', לְפִי שֶׁהָאִמָּהוֹת קְדוֹשׁוֹת וְזִיוּוּגָם עֶלְיוֹן וְקָדוֹשׁ.
(מַרְאִית הָעַיִן, נִדָּה)
<h2>יוֹם ג'</h2>
<h3>הֲלָכוֹת</h3>
א. אִם הוּא מְסֻפָּק אִם הִזְכִּיר יַעֲלֶה וְיָבֹא, אַף שֶׁנִּזְכַּר מֵרֹאשׁ חֹדֶשׁ סָמוּךְ לִמְקוֹם הַהַזְכָּרָה, חוֹזֵר, וְאֵין צָרִיךְ לַחֲזֹר בְּתוֹרַת נְדָבָה, דְּהַנִסָּיוֹן יוֹכִיחַ דְּאִתְרָמֵי <b>[שֶׁיִּזְדַּמֵּן]</b> כַּמָּה זִמְנֵי דְּנִזְכַּר מֵרֹאשׁ חֹדֶשׁ, וְאַחַר כָּךְ אֵינוֹ אוֹמֵר יַעֲלֶה וְיָבֹא וְיוֹדֵעַ בְּעַצְמוֹ וַדַּאי (בִּרְכֵּי יוֹסֵף מִשֵּׁם מַהֲרִ"י מוֹלְכוֹ, וְכֵן דַּעְתִּי הַקְּצָרָה כַּמְּדוּבָּר).
(קֶשֶׁר גּוּדָּל, סִימָן אך, סְעִיף ח)
ב. מִי שֶׁשָּׁכַח וְלֹא אָמַר "יַעֲלֶה וְיָבֹא" וְכַיּוֹצֵא, יְכַוֵּן דַּעְתּוֹ וְיִשְׁמַע מֵהַשָּׁלִיחַ צִבּוּר כָּל י"ח בְּרָכוֹת מֵרֹאשׁ וְעַד סוֹף כְּאָדָם שֶׁמִּתְפַּלֵּל לְעַצְמוֹ, וְלֹא יַפְסִיק וְלֹא יָשִׂיחַ, וּפוֹסֵעַ ג' פְּסִיעוֹת לַאֲחוֹרָיו (סִימָן קכ"ד, וְעַיֵּן לְעֵיל סִימָן י"ד מֵאוֹת ט"ז עַד כ'). גַּם מִי שֶׁבֵּיתוֹ סָמוּךְ לְבֵית הַכְּנֶסֶת וְעוֹמֵד בְּחַלּוֹן הַפָּתוּחַ וּמִתְפַּלֵּל עִם הַצִּבּוּר, וְשָׁכַח, יָכוֹל לְכַוֵּן לָצֵאת עִם הַשְּׁלִיחַ צִבּוּר כנ"ל. וְעַיֵּן מ"שׁ הָרַב הַמַּגִּיהַּ בְּשַׁלְמֵי צִבּוּר (דַּף רכ"ב ע"ג). שְׁלִיחַ צִבּוּר שֶׁשָּׁכַח וְלֹא אָמַר יַעֲלֶה וְיָבֹא בְּשַׁחֲרִית, אֵינוֹ חוֹזֵר, שֶׁתְּפִלַּת הַמּוּסָפִין לְפָנָיו, אֲבָל אִם נִזְכַּר קֹדֶם שֶׁהִשְׁלִים תְּפִלָּתוֹ, חוֹזֵר לִרְצֵה, שֶׁאֵין בָּזֶה טֹרַח צִבּוּר (סִימָן קכו).
(קֶשֶׁר גּוּדָּל, סִימָן אך, סְעִיף ט-יא)
<h3>מוּסָר</h3>
כְּבָר שָׁנִינוּ וְשִׁלַּשְׁנוּ עַל עִנְיַן הָעֲנָוָה וְהַשִּׁפְלוּת. יַשְׁפִּיל עַצְמוֹ כְּאֵזוֹב, וְיִהְיֶה שְׁגוּרָה בְּפִיו תָּדִּיר מִשְׁנַת רַבִּי לְוִיטַס (שָׁם פ"ד מ"ד) "מְאֹד מְאֹד הֱוֵי שְׁפַל רוּחַ".
(צִפֹּרֶן שָׁמִיר, סִימָן ט, סְעִיף קלח)
<h3>חִדּוּשׁ עַל הַפָּרָשָׁה</h3>
<b>ה' אֱלֹהָיו עִמּוֹ וּתְרוּעַת מֶלֶך בּוֹ אֵל מוֹצִיאָם מִמִּצְרַיִם וכו' -</b> בָּלָק אָמַר "הִנֵּה עַם יָצָא מִמִּצְרַיִם", כְּלוֹמַר מֵעַצְמוֹ, וְלָזֶה אָמַר "אֵל מוֹצִיאָם", כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. וְאֶפְשָׁר כְּמוֹ שֶׁאָמְרוּ זַ"ל דְּאֶחָד מֵהַטְּעָמִים שֶׁהָיָה יְצִיאַת יִשְׂרָאֵל מִמִּצְרַיִם בַּחֲצִי זְמַן שִׁעְבּוּדָם, הַיְנוּ דכ"י הַשְּׁכִינָה עִמָּהֶם, וּבָזֶה נִתְכַּפֵּר לָהֶם חֲצִי שִׁעְבּוּד. וְזֶה כַּוָּנַת בָּלָק: "הִנֵּה עַם יָצָא מִמִּצְרַיִם" בְּרָעוּת נַפְשֵׁיהּ נָפִיק <b>[בִּרְצוֹן עַצְמוֹ יָצָא]</b>, [דְּאַכַּתִּי פָּשׁוּ?] שְׁנֵי שִׁעֲבּוּדִים. וְעַל זֶה הֵשִׁיב בִּלְעָם "ה' אֱלֹהָיו עִמּוֹ", וּבְוַדַּאי דְּלֹא יָצְאוּ מֵעַצְמָם דְּאִם חָטְאוּ וְנִתְּקוּ מוֹסֵרוֹת וְיָצְאוּ מֵעַצְמָם, לֹא הָיָה ה' עִמָּם, וְדַעַת לְנָבוֹן נָקֵל "וּתְרוּעַת מֶלֶך בּוֹ", וְתִרְגֵּם אֹנְקְלוּס שְׁכִינַת מַלְכְּהוֹן בֵּינֵיהוֹן, וְכֵיוָן דְּהַשְּׁכִינָה עִמָּם הִיא הִשְׁלִימָה הַחֶשְׁבּוֹן, וְלֹא יָצְאוּ מֵעַצְמָם כִּדְקַאָמַרְתּ, אֶלָּא "אֵל מוֹצִיאָם מִמִּצְרַיִם" וּמֵאֵת ה' הָיְתָה זֹאת.
(חוֹמַת אֲנַךְ)
<h2>יוֹם ד'</h2>
<h3>הֲלָכוֹת</h3>
א. אִם טָעָה וְלֹא הִתְפַּלֵּל מִנְחָה בְּעֶרֶב רֹאשׁ חֹדֶשׁ, מִתְפַּלֵּל שֶׁל רֹאשׁ חֹדֶשׁ <b>[דְּהַיְנוּ עִם "יַעֲלֶה וְיָבוֹא"]</b> בָּרִאשׁוֹנָה וְלֹא בַּשְּׁנִיָּה. וְאִם לֹא הִזְכִּיר יַעֲלֶה וְיָבֹא בָּרִאשׁוֹנָה וְהִזְכִּיר בַּשְּׁנִיָּה, צָרִיךְ לַחֲזֹר וּלְהִתְפַּלֵּל פַּעַם ג' לְתַשְׁלוּמִין. אֲבָל אִם לֹא הִזְכִּיר בִּשְׁתֵּיהֶן, אֵינוֹ צָרִיךְ לַחֲזֹר (סִימָן ק"ח וְאַחֲרוֹנִים, ועמ"ש הָרַב הַמַּגִּיהַּ הנז' דַּף קע"ג ע"א, וְדוֹק).
(קֶשֶׁר גּוּדָּל, סִימָן כב, סְעִיף כג)
ב. אִם הָיָה רֹאשׁ חֹדֶשׁ שְׁנֵי יָמִים וְלֹא הִתְפַּלֵּל מִנְחָה בְּיוֹם רִאשׁוֹן שֶׁל רֹאשׁ חֹדֶשׁ, כְּשֶׁמִּתְפַּלֵּל בְּלֵיל ב' שֶׁל רֹאשׁ חֹדֶשׁ שְׁנֵי תְּפִלּוֹת אַחַת לְחוֹבָה וְאַחַת לְתַשְׁלוּמִין, אִם לֹא הִזְכִּיר בָּרִאשׁוֹנָה וְהִזְכִּיר בַּב', אֵין צָרִיךְ לַחֲזֹר (פְּרִי חָדָשׁ).
(קֶשֶׁר גּוּדָּל, סִימָן כב, סְעִיף כד)
<h3>מוּסָר</h3>
יִסְתַּכֵּל הַמִּסְתַּכֵּל אֵיךְ בַּעֲבוּר הַבּוּשָׁה, יִתְבַּטֵּל הָאָדָם מִכַּמָּה מִצְווֹת, כְּגוֹן אִם הוּא בַּדֶּרֶךְ מִתְבַּטֵּל מִמִּצְוַת צִיצִית וּתְפִלִּין מִפְּנֵי אֻמּוֹת הָעוֹלָם שֶׁלֹּא יַלְעִיגוּ עָלָיו. גַּם מִתְבַּיֵּשׁ לַעֲשׂוֹת אֵיזֶה דְּבָרִים שֶׁל יִרְאַת שָׁמַיִם שֶׁלֹּא יַלְעִיגוּ עָלָיו הַלֵּצִים. וְאִם רוֹאֶה אֵיזֶה אָדָם מֵהַגְּדוֹלִים בַּעֲלֵי עֹשֶׁר עוֹבֵר עֲבֵרָה אוֹ מְבַזֶּה דִּבְרֵי חֲכָמִים ח"ו, מִתְבַּיֵּשׁ לִמְחוֹת בְּיָדוֹ. וְיֵשׁ סוּג אַחֵר שֶׁיִּצְרוֹ הִטְעָהוּ וְעָבַר עֲבֵרוֹת וְהִכִּיר בְּחַטֹּאתָיו יָפֶה יָפֶה, וּמִתְבַּיֵּשׁ לָשׁוּב, שֶׁיַּלְעִיגוּ עָלָיו וְיֹאמְרוּ לוֹ חֲבֵרָיו, אֶתְמוֹל מְסֻבִּין הָיִנוּ כָּמוֹנוּ כָּמוֹךָ עוֹשִׂים כָּל תּוֹעֵבוֹת ה', וְאֵיזֶה רוּחַ עָבְרָה עָלֶיךָ, אֵין זֶה אֶלָּא יוּהֲרָא לִגְנֹב דַּעַת הַבְּרִיּוֹת, וְכַיּוֹצֵא. וּמִשּׁוּם הַבּוּשָׁה עוֹדֶנּוּ בעפר"ת הַחֹמֶר הֶעָכוּר, וּמֵרָעָה אֶל רָעָה יֵצֵא. וּכְבָר הַתַּיָּר הַגָּדוֹל רַבֵּנוּ מַהֲרַ"ם אַלְשֵׁיךְ זִכְרוֹנוֹ לִבְרָכָה פֵּרֵשׁ בָּזֶה מַאֲמַר הַנָּבִיא יִרְמְיָה (סִימָן ג' פָּסוּק כ"ד) "וְהַבֹּשֶׁת אָכְלָה אֶת יְגִיעַ אֲבוֹתֵינוּ" וכו'. ע"ש דְּבָרִים הַנֶּאֱמָרִים מִפֶּה קָדוֹשׁ מְתוּקִּים מִדְּבַשׁ. וְהַתֵּימָהּ עַל בַּיְשָׁן זֶה, אֵיךְ לֹא יֵבוֹשׁ מֵהַבּוֹרֵא יִתְבָּרַךְ שְׁמוֹ לָעַד אֲשֶׁר מְלֹא כָּל הָאָרֶץ כְּבוֹדוֹ, וְהוּא רוֹאֶה מַעֲשָׂיו הָרָעִים, וְאֵיךְ לֹא יֵבוֹשׁ מֵהַכְּרוּז שֶׁמַּכְרִיזִין עָלָיו כְּשֶׁיּוֹצֵא לַשּׁוּק, הָא נְזִיפָא דְּמָארֵיה, שַׁבְקָא דְּמָארֵיה, כמ"ש בזוה"ק (ח"ג כג ע"ב), וְכָל הָעוֹפוֹת וַאֲשֶׁר הֵם בַּאֲוִיר כֻּלָּם שׁוֹמְעִים הַכְּרוּז וּמְקַלְּלִין אוֹתוֹ וּבְדֵלִין הֵימֶנוּ.
(מוֹרֶה בְּאֶצְבַּע, סִימָן ט, סְעִיף שכט)
<h3>חִדּוּשׁ עַל הַפָּרָשָׁה</h3>
<b>מַה טּוֹבוּ אֹהָלֶיךָ יַעֲקֹב -</b> יִרְמֹז עַל נְשֵׁי ת"ח שֶׁמִּשְׁתַּדְּלוֹת שֶׁבַּעֲלֵיהֶן יִלְמְדוּ בַּתּוֹרָה, וְנָטְרָן לְגַּבְרַייהוּ עַד דְּאָתוּ מִבֵּי רַב, וְגַם בִּהְיוֹתָם אֶצְלָם, טוֹרְחוֹת שֶׁיִּהְיֶה לָהֶם יִשּׁוּב לַלִּמּוּד. וְזֶה "מַה טּוֹבוּ אֹהָלֶיךָ" - נָשֶׁיךָ "יַעֲקֹב", כִּי הֵם סִבָּה שֶׁאַתָּה "בְּמִשְׁכְּנוֹתֶיךָ" בָּתֵּי מִדְרָשׁוֹת.
(חוֹמַת אֲנַךְ)
<h2>יוֹם ה'</h2>
<h3>הֲלָכוֹת</h3>
א. לֹא יְבָרֵךְ בִּרְכַּת הַלְּבָנָה עַד שֶׁיַּעַבְרוּ ז' יָמִים שְׁלֵמִים מֵעֵת הַמּוֹלָד. יִזָּהֵר שֶׁתְּהֵא מְאִירָה יָפֶה, וְאִם יֵשׁ אֲפִלּוּ עָנָן דַּק עָלֶיהָ, לֹא יְבָרֵךְ.
(מוֹרֶה בְּאֶצְבַּע, סִימָן ו, סְעִיף קפב-קפד)
ב. נָכוֹן לָצֵאת לִקְרַאת הַלְּבָנָה לְבָרֵךְ. וְאִם יֵשׁ לוֹ מֵחוּשׁ, יָכוֹל לְבָרֵךְ מִן הַחַלּוֹן. וְאִם מִצְטַעֵר מֵהָרוּחַ שֶׁהוּא קְצָת חוֹלֶה וְיָרֵא שֶׁלֹּא יַזִּיקֶנּוּ וְשֶׁמָּא יַעֲבֹר הַזְּמַן, יָכוֹל לְבָרֵךְ כְּשֶׁרוֹאֶה אוֹתָהּ מִן הַחַלּוֹן דֶּרֶך זְכוּכִית הַנִּקְרָא גלא"ס, וּבִלְבַד שֶּׁיִּרְאֶנָּהּ מְאִירָה וּבְהִירָה.
(מוֹרֶה בְּאֶצְבַּע, סִימָן ו, סְעִיף קפה)
<h3>מוּסָר</h3>
יֶאֱזֹר חַיִל לְבָרֵךְ בִּרְכַּת הַלְּבָנָה בְּכַוָּנָה, שֶׁהוּא מְקַבֵּל פְּנֵי שְׁכִינָה, וְגִילוּ בִּרְעָדָה.
(מוֹרֶה בְּאֶצְבַּע, סִימָן ו, סְעִיף קפג)
<h3>חִדּוּשׁ עַל הַפָּרָשָׁה</h3>
<b>מַה טּוֹבוּ אֹהָלֶיךָ יַעֲקֹב -</b> יִרְמֹז דְהָעוֹסֵק בַּתּוֹרָה הַוֵי כְּמַקְרִיב קָרְבָּנוֹת כְּמוֹ שֶׁאָמְרוּ ז"ל, וְזֶה שֶׁנֶּאֱמַר "מַה טּוֹבוּ אֹהָלֶיךָ יַעֲקֹב" רָמַז לְבָתֵּי מִדְרָשׁוֹת שֶׁעוֹסְקִים בַּתּוֹרָה, עַל דֶּרֶךְ יוֹשֵׁב אֹהָלִים, כִּי נֶחְשָׁב "מִשְׁכְּנוֹתֶיךָ יִשְׂרָאֵל" שֶׁמַּקְרִיב קָרְבָּנוֹת בַּמִּשְׁכָּן.
(חוֹמַת אֲנַךְ)
<h2>יוֹם ו'</h2>
<h3>הֲלָכוֹת</h3>
א. לֹא יִסְתַּכֵּל בַּלְּבָנָה אֶלָּא קֹדֶם שֶׁיְּבָרֵךְ, דְּכָתַב הרמ"ה דְּאָסוּר לְהִסְתַּכֵּל בָּהּ עַל דֶּרֶךְ הָאֱמֶת.
(מוֹרֶה בְּאֶצְבַּע, סִימָן ו, סְעִיף קפו)
ב. אַחַר בִּרְכַּת הַלְּבָנָה לֹא יֹאמַר עָלֵינוּ לְשַׁבֵּח עַל כֵּן נְקַוֶּה לְךָ עַד בְּמַלְכוּת שַׁדַּי, כְּמוֹ שֶׁנִּתְפַּשֵּׁט בִּבְלִי דַּעַת בְּאֵיזֶה עֲיָרוֹת, אֶלָּא אַחַר תָּנָא דְּבֵי רַבִּי יִשְׁמָעֵאל יֹאמַר "שָׁלוֹם עֲלֵיכֶם", וְהַמַּשְׂכִּיל יָבִין, וְדַי בְּהֶעָרָה זוֹ בְּקֶצֶ"ר אַמִּיץ. וְזֶה כְּלָל גָּדוֹל שֶׁלֹּא יִנְהַג שׁוּם דָּבָר עַד שֶׁיֵּדַע שֹׁרֶשׁ הַמִּנְהָג מֵרַבּוֹתֵינוּ זִכְרוֹנָם לִבְרָכָה אוֹ מִכִּתְבֵי הָאֲרִ"י ז"ל הָאַמִיתִּיִם, אוֹ שֶׁיֵּדַע טַעַם כְּעִקָר לַמִּנְהָג.
(מוֹרֶה בְּאֶצְבַּע, סִימָן ו, סְעִיף קצ)
<h3>מוּסָר</h3>
בִּרְכַּת הַלְּבָנָה יֹאמַר תֵּבָה בְּתֵבָה בְּנַחַת רוּחַ וְשָׂפָה בְּרוּרָה, כִּי הֲרֵי הוּא אוֹמֵר שֶׁהוּא מְקַבֵּל פְּנֵי שְׁכִינָה, וְאֵיךְ יִשְׁלַח דְּבָרוֹ בְּחִפָּזוֹן וַעֲרַאי כְּבַלַּע אֶת הֶקֹּדֶשׁ, וְתֵבוֹת הַבְּרָכָה תִּבְלָעֵמוֹ אָרֶ"שׁ.
(מוֹרֶה בְּאֶצְבַּע, סִימָן ו, סְעִיף קפז)
<h3>חִדּוּשׁ עַל הַפָּרָשָׁה</h3>
<b>וְהֵמָּה בּוֹכִים פֶּתַח אֹהֶל מוֹעֵד -</b> כָּתַב בְּתַרְגּוּם יוֹנָתָן "וְאִינּוּן בָּכִין וְקָרִין שְׁמַע". וְצָרִיךְ בֵּיאוּר. וְאֶפְשָׁר בַּמֶּה שֶׁרָאִיתִי בְּחִבּוּר כְּתִיבַת יָד לְתַלְמִידֵי רַבֵּנוּ יְהוּדָה הֶחָסִיד זצ"ל מֵאֲשֶׁר קִבְּלוּ מֵרַבָּם הַנִּזְכָּר, כִּי "עֲוֹן" בְּמִלּוּי (כָּזֶה: עַיִן וָו נוּן), גִּימַטְרִיָא <b>רמ"ח</b>, הַנִּזְכָּר, וּקְרִיאַת שְׁמַע <b>רמ"ח</b> תֵּבוֹת מְבַטֵּל יֵצֶר הָרַע. עַד כָּאן לְשׁוֹנוֹ. וְהִנֵּה עַתָּה כִּי יִשְׂרָאֵל חָטְאוּ בַּשִּׁטִּים וּבְפַרְהֶסְיָא, זִמְרִי עָשָׂה מַה שֶּׁעָשָׂה, וְהָיָה עֳוֹן מָלֵא וְשָׁלְטָה סִטְרָא אָחֲרָא בְּיִשׂרָאֵל, לָזֶה קָרוּ קְרִיאַת שְׁמַע שֶׁהוּא מְבַטֵּל יֵצֶר הָרַע, וְהוּא כָּל קְבַל <b>[לְעֻמַּת]</b> עֲוֹן מָלֵא שֶׁמִּסְפָּרוֹ רמ"ח.
(פְּנֵי דָוִד)