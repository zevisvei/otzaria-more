<h1>פָּרַשַׁת נָשׂא</h1>

<h2>יוֹם א'</h2>
<h3>הֲלָכוֹת</h3>
א. יִשְׁתַּדֵּל לְהָכִין בְּעַצְמוֹ אֵיזֶה דָּבָר מִצָּרְכֵי שַׁבָּת, לִקְנוֹת אֵיזֶה דָּבָר עַל יָדוֹ וְכַיּוֹצֵא, וִיכַוֵּן לְקַיֵּם מִצְוַת עֲשֵׂה "וְהָיָה בַּיּוֹם הַשִּׁשִּׁי וְהֵכִינוּ אֶת אֲשֶׁר יָבִיאוּ" (שֵׁמוֹת טז, ה). וּכָתְבוּ גּוּרֵי הָאֲרִ"י זַצַ"ל, כִּי הַטֹּרֵחַ בְּצָרְכֵי שַׁבָּת בְּעַצְמוֹ בְּשִׂמְחָה, מִתְכַּפְּרִין לוֹ עֲוֹנוֹתָיו.
(מוֹרֶה בְּאֶצְבַּע, סִימָן ד, סְעִיף קלד)
ב. יִשְׁתַּדֵּל קֹדֶם חֲצוֹת לְגַלֵּחַ רֹאשׁוֹ, וִיכַוֵּן שֶׁהוּא מִסְתַּפֵּר לִכְבוֹד שַׁבָּת וּמְקַיֵּם מִצְוַת "לֹא תַקִּפוּ פְּאַת רֹאשְׁכֶם וְלֹא תַשְׁחִית אֵת פְּאַת זְקָנֶךָ" (וַיִּקְרָא יט, כז), אֲבָל אַחַר חֲצוֹת אֲפִלּוּ בַּיּוֹם הַשִּׁשִּׁי יֵשׁ לְהַקְפִּיד. וְאַשְׁרָיו מִי שֶׁמַּנִּיחַ זְקָנוֹ כְּמִנְהָג טוּרְקְיָא"ה וּמִזְרָח וּמַעֲרָב. וּלְמִי שֶׁהוּא שָׁרוּי בְּעָרֵי אֱדֹם וְהוּא סוֹחֵר וּמֻכְרָח לְסַפֵּר זְקָנוֹ, יִזָּהֵר מְאֹד לַעֲשׂוֹתָהּ בְּמִסְפָּרַיִם אוֹ בְּסַם דַּוְקָא, וְלֹא בְּתַעַר חַס וְשָׁלוֹם, וְה' הַטּוֹב יְכַפֵּר.
(מוֹרֶה בְּאֶצְבַּע, סִימָן ד, סְעִיף קלה)
<h3>מוּסָר</h3>
בְּהַעֲלוֹת הַמִּנְחָה בְּעֶרֶב שַׁבָּת קֹדֶשׁ, הוּא עֵת מְסֻכָּן לְמַחְלוֹקוֹת בֵּין אִישׁ לְאִשְׁתּוֹ וּבֵין הַמְּשָׁרְתִים, וְהַרְבֵּה טֹרֵחַ הַסִטְרָא אָחֲרָא בָּזֶה לְחַרְחֵר רִיב. וְהָאִישׁ הַיָּרֵא יָכוֹף יִצְרוֹ וְלֹא יְעוֹרֵר שׁוּם מַחֲלֻקָּה וְהַקְפָּדָה, וְאַדְּרַבָּה יְבַקֵּשׁ שָׁלוֹם, וְיֵלֵךְ לְשָׁלוֹם, וְיִתְפַּלֵּל מִנְחַת עֶרֶב שַׁבָּת קֹדֶשׁ כַּהוֹגֵן בְּיִּשּׁוּב וּבֵחֲזָרָה, כִּי הוּא זְמַן גִּלּוּי אוֹרוֹת שַׁבָּת קֹדֶשׁ בַּשָּׁמַיִם מִמַּעַל.
(מוֹרֶה בְּאֶצְבַּע, סִימָן ד, סְעִיף קמ)
<h3>חִדּוּשׁ עַל הַפָּרָשָׁה</h3>
<b>אִישׁ אוֹ-אִשָּׁה כִּי יַעֲשׂוּ מִכָּל חַטֹּאת הָאָדָם לִמְעֹל מַעַל בַּה' וכו' -</b> אֶפְשָׁר לִרְמֹז בַּמֶּה שֶׁאָמְרוּ רֹב בַּגֶּזֶל וּמִעוּט בָּעֲרָיוֹת וְהַכֹּל בְּלָשׁוֹן הָרַע. וְזֶה שֶׁאָמַר "אִישׁ אוֹ אִשָּׁה כִּי יַעֲשׂוּ מִכָּל חַטֹּאת הָאָדָם", כְּלוֹמַר מֵרְגִּילוּת חֶטְאֵי אָדָם שֶׁרְגִילִים בִּשְׁלֹשָה אֵלֶּה, לִמְעֹל מַעַ"ל רָאשֵׁי תֵּבוֹת <b>מָ</b>מוֹן <b>עֲ</b>רָיוֹת <b>לָ</b>שׁוֹן, לֹא תֵּימָא דְּמֵחֲמַת שֶׁהֵם מְצוּיִים בַּכֹּל אוֹ רֹב אוֹ מִעוּט אֵינוֹ חֵטְא חָמוּר, הֲלֹא תֵּדְעוּ שֶׁהוּא מַעַל בַּה', וְאֵין פּוֹטֵר מִצַּד שֶׁרַבִּים חוֹטְאִים, כִּי "וְאָשְׁמָה הַנֶּפֶשׁ הַהִיא" כְּאִלּוּ הִיא יְחִידִית בְּחֵטְא זֶה. "וְהִתְוַּדּוּ אֶת חֲטָּאתָם" לְשׁוֹן רַבִּים, עָלָיו וְעַל קְרוֹבָיו בְּכַמָּה גִּלְגּוּלִים, שֶׁוַּדַּאי נִכְשָׁל הוּא וְנִכְשְׁלוּ בַּכֹּל אוֹ בְּרָב אוֹ בִּמְעַט.
אִי נַמִּי אֶפְשָׁר לוֹמַר דְּהָכֵי פֵּרוּשׁוֹ, אַף שֶׁהוּא חַטֹּאת הָאָדָם שֶׁהוּא בֵּין אָדָם לַחֲבֵרוֹ, וְחִשַּׁב עִם קוֹנֵהוּ כְּאִלּוּ חָטָא לוֹ, וְזֶה שֶׁנֶּאֱמַר "לִמְעֹל מַעַל בַּה'".
(פְּנֵי דָּוִד)
<h2>יוֹם ב'</h2>
<h3>הֲלָכוֹת</h3>
א. הַזֵּיעָה שֶׁאָדָם מַזִּיעַ בְּצָרְכֵּי שַׁבָּת, בָּהּ מוֹחֵק הָקָּבָּ"ה כָּל הָעֲווֹנוֹת כְּמוֹ הַדְּמָעוֹת, וְלָכֵן צָרִיךְ לִטְרֹחַ בִּשְׁבִיל כְּבוֹד שַׁבָּת. סֵפֶר כַּוָּנוֹת הָאֲרִ"י זצ"ל הַיָּשָׁן.
(מַחֲזִיק בְּרָכָה סִימָן רנ)
ב. כָּתַב הָרַב הַמְקֻבָּל מַהֲרִ"י צֶמַח בְּהַגָּהוֹתָיו: טוֹב לָאָדָם שֶׁכָּל צָרְכֵּי שַׁבָּת יִקְנֶה בְּיוֹם הַשִּׁשִּׁי, וְלֹא בְּיוֹם חֲמִישִׁי, וְכָל מַה שֶּׁיִּקְנֶה יֹאמַר בְּפֵרוּשׁ "לִכְבוֹד שַׁבָּת" <b>[עכ"ל]</b>. וְאִם הוּא דָּבָר שֶׁאוּלַי לֹא יִמְצָא בַּיּוֹם הַשִּׁשִּׁי, וְהַדָּבָר לְצֹרֶךְ עֹנֶג שַׁבָּת, יוֹתֵר טוֹב לִקְנוֹתוֹ בְּיוֹם ה' מִלְּבַטֵּל הַמִּצְוָה כְּמוֹ הַבָּשָׂר בְּעִהַ"ק יְרוּשָׁלַיִם ת"ו וְכַיּוֹצֵא.
(בִּרְכֵּי יוֹסֵף סִימָן רנ)
<h3>מוּסָר</h3>
אַשְׁרֵי אָדָם שֶׁמֵּשִׂים עַצְמוֹ כְּשׁוֹר לָעֹל וְכַחֲמוֹר לְמַשּׂאוֹי (תנדבא"ר פ"ב), וְקוֹרֵא וְשׁוֹנֶה בְּכָל יוֹם תָּמִיד, וְשָׁב בִּתְשׁוּבָה שְׁלֵימָה בְּכֹל כֹּחוֹ, וְלֹא יָשׁוּב לְכִסְלָה, וְיִשְׁמֹר עַצְמוֹ אֲפִלּוּ מֵחֵטְא קַל, יִבְטַח בַּה' וְיִשָּׁעֵן בֶּאֱלֹהָיו, יִשְׁלַח עֶזְרוֹ מִקֹּדֶשׁ, וְיָאִיר עֵינָיו לֵאוֹר בְּאוֹר הַחַיִּים.
(צִפֹּרֶן שָׁמִיר, סִימָן יג, סְעִיף ריז)
<h3>חִדּוּשׁ עַל הַפָּרָשָׁה</h3>
<b>וְכָל תְּרוּמָה לְכָל קָדְשֵׁי בְנֵי יִשְׂרָאֵל אֲשֶׁר יַקְרִיבוּ לַכֹּהֵן לוֹ יִהְיֶה -</b> יָדוּעַ דְּאָמְרוּ ז"ל שֶׁהַקָּדוֹשׁ בָּרוּךְ הוּא כֹּהֵן, דִּכְתִּיב "וְיִקְחוּ לִי תְּרוּמָה", וְזֶה שֶׁאָמַר "קָדְשֵׁי בְּנֵי יִשְׂרָאֵל אֲשֶׁר יַקְרִיבוּ לַכֹּהֵן", כְּלוֹמַר תּוֹרָה וּמִצְווֹת הַנַּעֲשִׂים לַכֹּהֵן כִּבְיָכוֹל השי"ת, "לוֹ יִהְיֶה", צָרִיךְ שֶׁיִּהְיֶה הָעֲבוֹדָה מְיֻחֶדֶת אֵלָיו יִתְבָּרַךְ, שֶׁלֹּא עַל מְנָת לְקַבֵּל פְּרָס. וּבִהְיוֹת שֶׁהַקָּבָּ"ה אֵינוֹ מְקַפֵּחַ שְׂכַר בְּרִיָּה פּוֹרֵעַ מְשַׁלֵּם מִצְוֹתָיו, "וְאִישׁ אֶת קֳדָשָׁיו לוֹ יִהְיוּ", בִּפְרוֹעַ פְּרָעוֹת בְּיִשְׂרָאֵל כְּיַד הַמֶּלֶךְ.
(כִּסֵּא דָּוִד דְּרוּשׁ ד)
<h2>יוֹם ג'</h2>
<h3>הֲלָכוֹת</h3>
א. יִרְחַץ בְּמַיִם חַמִּין לִכְבוֹד שַׁבָּת פָּנָיו יָדָיו וְרַגְלָיו, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (שַׁבָּת כ"ה ע"ב), וּבַסֵּדֶר הַזֶּה, וְיֵשׁ סוֹד גָּדוֹל.
(מוֹרֶה בְּאֶצְבַּע, סִימָן ד, סְעִיף קלח)
ב. רְחִיצָה בְּחַמִּין בְּעֶרֶב שַׁבָּת דֻּגְמַת הַטְּבִילָה שֶׁטּוֹבְלִין הַנְּשָׁמָה בְּנָּהָר דִּי נוּר לְהָסִיר מִמֶּנָּה כִּתְמֵי הָעֲווֹנוֹת, כֵּן עַל יְדֵי רְחִיצָה זוֹ בְּחַמִּין בְּעֶרֶב שַׁבָּת יוּסַר מֵהָאָדָם כִּתְמֵי עֲווֹנוֹתָיו. קָרְבָּן שַׁבָּת בְּשֵׁם הָרַב תּוֹרַת חַיִּים בְּעֵירוּבִין דַּף ז' ע"ג, וְשָׁם הֵבִיא דִּבְרֵי רַבֵּנוּ הָאֲרִ"י זַ"ל דִּרְחִיצָה זוֹ נֶגֶד הַהוּא שַׁלְהוּבָא דְּאָמְרוּ בְּזֹהַר וַיַּקְהֵל. וְלָכֵן בִּרְחִיצָה זוֹ יְכַוֵּין לְהַבְרִיחַ הָרַע וְהַזּוּהֲמָה שֶׁל הַגּוּף, וְרוּחַ הַטֻּמְאָה הַשּׁוֹרָה עַל הָאָדָם בִּימֵי הַחוֹל יִבְרַח מִמֶּנּוּ. ע"ש בְּאֹרֶךְ.
(דְּבַשׁ לְפִי מע' ר' אוֹת י)
<h3>מוּסָר</h3>
אִם אֶפְשָׁר יִטְבֹּל בְּכָל עֶרֶב שַׁבָּת. וְטוֹב לִטְבּוֹל טְבִילָה אַחַת לְהַעֲבִיר הַזּוּהֲמָא וְטֻמְאַת קֶרִי וְכַיּוֹצֵא, וד' טְבִילוֹת, וִיקַבֵּל ד' מִיתוֹת לְתַקֵּן מַה שֶּׁפָּגַם בְּד' אוֹתִיּוֹת מִשֵּׁמוֹת הֲוָיָה אֶהְיֶה אֲדֹנָי, וּמָה שֶׁפָּגַם בְּעוֹלָמוֹת אֲצִילוּת בְּרִיאָה יְצִירָה עֲשִׂיָה, וְעַל יְדֵי קַבָּלַת אַרְבַּע מִיתוֹת וְהַטְּבִילוֹת, יָאִירוּ ע"ס מ"ב (רָאשֵׁי תֵּבוֹת ע"ב ס"ג מ"ה ב"ן) בַּאֲצִילוּת בְּרִיאָה יְצִירָה עֲשִׂיָה, וְיִתְיַחֲדוּ הַשֵּׁמוֹת הַקְּדוֹשִׁים וְהָעוֹלָמוֹת. וְיִטְבֹּל טְבִילָה אַחֶרֶת לְיַחֵד הַכֹּל. וְעוֹד יִטְבֹּל לְתַקֵּן מַה שֶּׁפָּגַם בְּכַעַס בְּכֹחַ אלף הה יוד הה גִּימַטְרִיָא "מִקְוֶה". וְעוֹד יִטְבֹּל לְהַפְשִׁיט בִּגְדֵי חוֹל. וְעוֹד שְׁנֵי טְבִילוֹת לְקַבֵּל הֶאָרַת וּקְדֻשַּׁת שַׁבָּת.
(מוֹרֶה בְּאֶצְבַּע, סִימָן ד, סְעִיף קלז)
<h3>חִדּוּשׁ עַל הַפָּרָשָׁה</h3>
<b>וְשָׂמוּ אֶת שְׁמִי עַל בְּנֵי יִשְׂרָאֵל וַאֲנִי אֲבָרֲכֵם -</b> הַכַּוָּנָה שֶׁהַכֹּהֲנִים יְכַוְּנוּ לָשׂוּם שְׁמוֹ הֲוַיָ"ה אֲדֹנָ"י "עַל בְּנֵי יִשְׂרָאֵל", כִּי בְּנֵי יִשְׂרָאֵל עִם ח' אוֹתִיּוֹת שֶׁל הֲוַיָ"ה אֲדֹנָ"י גִּימַטְרִיָא "תּוֹרָה". "וַאֲנִי אֲבָרֲכֵם" כִּי רְאוּיִים הַלָּלוּ לִבְרָכָה.
(אַהֲבַת דָּוִד דְּרוּשׁ יב)
<h2>יוֹם ד'</h2>
<h3>הֲלָכוֹת</h3>
א. יִלְבַּשׁ בְּגָדָיו הַנָּאִים וְיִשְׂמַח בְּבִיאַת שַׁבָּת, לְאַפּוּקֵי עֲשִׁירֵי עָם הַהוֹלְכִים אוֹר שַׁבָּת בְּבֵית הַכְּנֶסֶת בְּמַלְבּוּשֵׁי חוֹל וּבַבֹּקֶר לוֹבְשִׁים בִּגְדֵי שַׁבָּת, וַאֲשֶׁר נָגַע אֱלֹקִים בְּלִבּוֹ, יִלְבַּשׁ בָּעֶרֶב לִכְבוֹד שַׁבָּת לְקַבֵּל שַׁבָּת בִּבְגָדִים נָאִים.
(בִּרְכֵּי יוֹסֵף סִימָן רס)
ב. יִשְׁתַּדֵּל לְהַחֲלִיף שִׂמְלוֹתָיו, הַסִירוּ הַבְּגָדִים בִּגְדֵי חוֹל, וְהַלְבֵּשׁ מַחֲלָצוֹת בִּגְדֵי שַׁבָּת. וְאַשְׁרָיו לְמִי שֶׁיֵּשׁ לוֹ בְּגָדִים מְיֻחָדִים מִכַּף רֶגֶל וְעַד רֹאשׁ לְשַׁבָּת, וְלֹא יַעֲלֶה עָלָיו שׁוּם בֶּגֶד קָטָן וְגָדוֹל שֶׁלּוֹבְשׁוֹ בַּחוֹל. וְכֹל אֲשֶׁר יַעֲשֶׂה יוֹם הַשִּׁשִּׁי הֵן בְּצָרְכֵּי שַׁבָּת הֵן בִּרְחִיצָה וּמַלְבּוּשׁ וְכַיּוֹצֵא, יֹאמַר בְּפִיו שֶׁהוּא עוֹשֶׂה "לִכְבוֹד שַׁבָּת קֹדֶשׁ".
(מוֹרֶה בְּאֶצְבַּע, סִימָן ד, סְעִיף קלט)
<h3>מוּסָר</h3>
כָּתְבוּ ז"ל, דְּאִם יַעֲבֹר אָדָם ח"ו אֲפִלּוּ עֲבֵרָה קַלָּה שֶׁבָּעוֹלָם, כְּאִלּוּ כּוֹפֵר בָּעִיקָר, דְּנִרְאֶה דְּאֵינוֹ מַאֲמִין שֶׁהַקָּבָּ"ה מְלֹא כָל הָאָרֶץ כְּבוֹדוֹ, שֶׁאִם הָיָה מַאֲמִין, מִי פֶּתִי אֲשֶׁר לִפְנֵי הַמֶּלֶךְ יַעֲבֹר עַל גְּזֵרָתוֹ. עכ"ד. וּבֶאֱמֶת דְּעַל זֶה יִדְווּ הַדְּווּיִם, וְהַרְבֵּה יֵשׁ לְהַאֲרִיךְ בָּזֶה, וּבַעַל נֶפֶשׁ אַל יוֹצִיא מַחְשָׁבָה זוֹ מִנֶּגֶד עֵינָיו, וְיַעֲמִיק בָּזֶה, וְהָיָה לְאִישׁ צַדִּיק, וְיוֹם יוֹם יוֹסִיף בִּפְרִישׁוּת וּדְבֵקוּת בּוֹ יִתְבָּרַךְ וּבְתוֹרָתוֹ.
(צִפֹּרֶן שָׁמִיר, סִימָן יא, סְעִיף רה)
<h3>חִדּוּשׁ עַל הַפָּרָשָׁה</h3>
<b>וַיהִי בְּיוֹם כַּלּוֹת מֹשֶׁה לְהָקִים אֶת הַמִּשְׁכָּן וכו' -</b> כָּתַב בְּסֵפֶר חֲסִידִים (סִימָן אלף כא) "כַּלַּת" כְּתִיב, שֶׁאַף הַכַּלָּה צְרִיכָה בְּרָכָה, עַד כָּאן. וְאֶפְשָׁר לִרְמֹז דְּאָמְרוּ רַבּוֹתֵינוּ זִכְרוֹנָם לִבְרָכָה הַשָּׁרוּי בְּלֹא אִשָּׁה שָׁרוּי בְּלֹא בְּרָכָה, וּפֵרֵשׁ הָרַב מהראנ"ח ז"ל סוֹף פָּרָשַׁת תּוֹלְדוֹת בַּפָּסוּק "וְקַח לְךָ מִשָּׁם אִשָּׁה וְגוֹ' וְאֵל שַׁדַּי יְבָרֵךְ אוֹתְךָ", דְּעַד עַתָּה שָׁרוּי בְּלֹא בְּרָכָה. עַיֵּן שָׁם בְּאֹרֶךְ. וְזֶהוּ שֶׁאָמַר: "יְבָרֶכְךָ ה'", וְסָמִיךְ לֵיהּ "בְּיוֹם כַּלַּת", שֶׁבְּיוֹם שֶׁתִּכָּנֵס לַחֻפָּה עִם הַכַּלָּה בָּאָה בְּרָכָה, וְאָז "יְבָרֶכְךָ ה'".
(בְּרִית עוֹלָם שָׁם)
<h2>יוֹם ה'</h2>
<h3>הֲלָכוֹת</h3>
א. אִם יִרְצֶה הַבַּעַל לְהַדְלִיק <b>[נֵרוֹת שַׁבָּת]</b>, הָאִשָּׁה קֹדֶמֶת, שֶׁזֶּהוּ תִּקּוּן לָהּ שֶׁכִּבְּתָה נֵרוֹ שֶׁל עוֹלָם, וְאִם קָדַם הָאִישׁ וְהִדְלִיק, אֵין לְאִשְׁתּוֹ עָלָיו אֶלָּא תַּרְעוֹמוֹת, אֲבָל פְּשִׁיטָא שֶׁאֵינוֹ חַיָּב לְשַׁלֵּם לָהּ כְּדִין חוֹטֵף מִצְוָה דִּמְשַׁלֵּם עֲשָׂרָה זְהוּבִים, דְּכֵיוָן דְּהַמִצְוָה מֻטֶּלֶת עָלָיו נַמִּי, וְהַבַּיִת וְהַנֵּר שֶׁלּוֹ, מֵהֵיכָא תֵּיתִי לְשַׁלֵּם.
(מַחֲזִיק בְּרָכָה סִימָן רס"ג)
ב. בְּמָקוֹם שֶׁמָּצוּי שֶׁמֶן זַיִת, צָרִיךְ לִזָּהֵר בּוֹ דְּהָרָגִיל בְּנֵר הַוְיָן לוֹ בָּנִין רַבָּנָן. וְהַיְנוּ אִם עוֹשֶׂה יוֹתֵר מֵחִיּוּבוֹ לַעֲשׂוֹת נֵר יָפֶה. וּמִטַּעַם זֶה צָרִיךְ לְהִזָּהֵר בְּשֶׁמֶן זַיִת לִזְכּוֹת לְבָנִים מְאִירִים בַּתּוֹרָה שֶׁנִּמְשְׁלָה לְשֶׁמֶן זַיִת.
(מַחֲזִיק בְּרָכָה סִימָן רסד)
<h3>מוּסָר</h3>
הָרֹא"שׁ בְּהַנְהָגוֹתָיו הֲכִי אָמַר רַב (אוֹרְחוֹת חַיִּים לְיוֹם ב'): מִטָּתְךָ בְּדִמְעָה (תַּשְׂחֶה) <b>[תַּמְסֶה]</b> וִיְבַהֲלוּךָ רַעְיוֹנֶךָ מִדֵּי זָכְרָה חֶרְדַּת רַבָּן יוֹחָנָן בֶּן זַכַּאי, וְקוּשְׁטָא קָאִי דּמִתְרַע כֻּלֵּי גּוּפָא מִפְּשַׁט הַמַּאֲמָר פֶּרֶק תְּפִלַּת הַשַּׁחַר (בְּרָכוֹת כ"ח ע"ב), שֶׁרַבָּן יוֹחָנָן בֶּן זַכַּאי הָיָה בּוֹכֶה וְאוֹמֵר, שְׁתֵּי דְּרָכִים לְפָנַי אֶחָד לְגַן עֵדֶן וְאֶחָד לַגֵּהִנָּם, וְאֵינִי יוֹדֵעַ בְּאֵיזֶה דֶּרֶךְ וכו'. וְרַבָּן יוֹחָנָן בֶּן זַכַּאי אָמְרוּ עָלָיו פֶּרֶק הַיָּשֵׁן (סֻכָּה כ"ח.) שֶׁלֹּא הִנִּיחַ מִקְרָא מִשְׁנָה וְתַלְמוּד וּמַעֲשֶׂה בְּרֵאשִׁית וּמַעֲשֶׂה מֶרְכָּבָה וכו'. וְעָלָיו נֶאֱמַר (מִשְׁלֵי ח', כ"א) "לְהַנְחִיל אוֹהֲבַי יֵשׁ וְאוֹצְרֹתֵיהֶם אֲמַלֵּא". וּשְׁמֹנִים תַּלְמִידִים וכו'. וְאָמְרוּ פֶּרֶק אֵין דּוֹרְשִׁין (חֲגִיגָה י"ד ע"ב) דְגִלּוּ לוֹ שֶׁהוּא וְתַלְמִידָיו מְזֻמָּנִים לְכַת שְׁלִישִׁית. וְאַחַר כָּל הַשֶּׁבַח הַזֶּה חָרַד חֲרָדָה גְּדוֹלָה. וְהֲגַם דְּהַמְּפָרְשִים פֵּרְשׁוּ בָּזֶה, מִכָּל מָקוֹם לְכָל הַדִּבְּרוֹת תִּסְמַר שַׂעֲרַת בְּשַׂר אָדָם כְּשֶׁיִּתֵּן לִבּוֹ אֶחָד מֵרִבּוֹא מִמַּעַלַת רַבָּן יוֹחָנָן בֶּן זַכַּאי, וְרֹב פְּחִיתוּתוֹ, וּבִפְרָט בְּדוֹר יָתוֹם כָּזֶה.
(צִפֹּרֶן שָׁמִיר, סִימָן יג, סְעִיף ריא)
<h3>חִדּוּשׁ עַל הַפָּרָשָׁה</h3>
<b>כִּי עֲבוֹדַת הַקֹּדֶשׁ עֲלֵיהֶם בַּכָּתֵף יִשָּׂאוּ -</b> אֶפְשָׁר לִרְמֹז עַל לִמּוּד הַתּוֹרָה, כִּי עַד אֵימָתַי חִיּוּב לִמּוּד הַתּוֹרָה, עַד שֶׁיָּמוּת, וְזֶה רוֹמֵז: "כִּי עֲבוֹדַת הַקּוֹדֶשׁ עֲלֵיהֶם בַּכָּתֵף יִשָּׂאוּ", עַד שֶׁיָּמוּת וּבְכָתֵף יִסְבְּלוּהוּ בַּקֶּבֶר.
(חַדְרֵי בָּטֶן)
<h2>יוֹם ו'</h2>
<h3>הֲלָכוֹת</h3>
א. רַבֵּנוּ יְהוּדָה הֶחָסִיד צִוָּה (צַוָּאַת ר"י הֶחָסִיד) שֶׁלֹּא לְהִסְתַּפֵּר בְּרֹאשׁ חֹדֶשׁ, אֲפִלּוּ חָל בַּיּוֹם הַשִּׁשִּׁי, וְרָאִיתִי רַבִּים בַּתּוֹרָה שֶׁנָּהֲגוּ כְּצַוָּואָתוֹ (עַיֵּן יוֹסֵף אֹמֶץ סִימָן ל"ז אוֹת ד'). וְיִטֹּל צִפָּרְנֵי יָדָיו וְרַגְלָיו, וְיִטְּלֵם כְּסִדְרָם וְאֵין לְהַקְפִּיד כמ"ש הַ"ר אַבּוּדְרָהָם זִכְרוֹנוֹ לִבְרָכָה.
(מוֹרֶה בְּאֶצְבַּע, סִימָן ד, סְעִיף קלו)
ב. וּכְשֶׁנֹּטֵל צִפָּרְנָיו, לֹא יִטֹּל אוֹתָן כְּסִדְרָן, וְיַתְחִיל בִּשְׂמֹאל בַּקְּמִיצָה וְיָמִין בָּאֶצְבַּע וכו' (רמ"א סִימָן רס). הָאֲרִ"י זַצַ"ל לֹא חָשׁ לְהָא וְנֹטֵל כְּסִדְרָן, וְהַשְׁתָּא דְּלֹא נִזְהַר כְּלָל, וְאַדְּרַבָּה כָּתְבוּ שֶׁהָיָה מַלְעִיג עַל זֶה, אֵין טַעַם לִזָּהֵר אַף לְכַתְּחִילָּה, וְכֵן פָּשַׁט הַמִּנְהָג בִּגְלִילוֹתֵינוּ וְאֵין גַּם אֶחָד נִזְהַר בָּזֶה כְּלָל.
(בִּרְכֵּי יוֹסֵף סִימָן רס אוֹת ה)
<h3>מוּסָר</h3>
אָמְרוּ רַבּוֹתֵינוּ זִכְרוֹנָם לִבְרָכָה (עֵרוּבִין י"ח ע"ב): אוֹמֵר מִקְצָת שִׁבְחוֹ בְּפָנָיו וְכֻלּוֹ שֶׁלֹּא בְּפָנָיו. וְאוֹי עַל הַנּוֹהֲגִים לוֹמַר שֶׁבַח שֶׁאֵין בּוֹ בְּפָנָיו, וּגְנוּתוֹ שֶׁלֹּא בְּפָנָיו.
(צִפֹּרֶן שָׁמִיר, סִימָן יא, סְעִיף קצב)
<h3>חִדּוּשׁ עַל הַפָּרָשָׁה</h3>
<b>כַּף אַחַת עֲשָׂרָה זָהָב מְלֵאָה קְטֹרֶת -</b> סְגוּלַת הַקְּטֹרֶת דְמֵתַבֵּר סִטְרָא אָחֲרָא <b>[שמשבר צד הטומאה]</b>. זֹהַר הַקָּדוֹשׁ (ח"ב דַּף רי"ח). וְזֶה שֶׁאָמְרוּ בְּבַּמִּדְבָּר רַבָּה פָּרָשָׁה י"ד עַל אַבְרָהָם אָבִינוּ ע"ה "כַּף אַחַת" שֶׁכִּפֵף יִצְרוֹ, "מְלֵאָה קְטֹרֶת" שֶׁהָיָה רֵיחַ מַעֲשָׂיו אֲהַנוּ לֵיה <b>[הועילו לו]</b> כְּמוֹ הַקְּטֹרֶת שֶׁמּוֹעִיל לְתַבָּרָא סִטְרָא אָחֲרָא, גַּם בְּמַעֲלָלָיו כִּפֵף אֶת יִצְרוֹ.
(דְּבַשׁ לְפִי עֵרֶךְ קְטֹרֶת)