<h1>פָּרַשַׁת קֹרַח</h1>

<h2>יוֹם א'</h2>
<h3>הֲלָכוֹת</h3>
א. בְּבוֹאוֹ לַבַּיִת <b>[בְּשַׁבָּת בַּבֹּקֶר]</b>, אִם מִנְהָגוֹ לִטְעֹם מִידִי מִמְּזוֹנוֹת לְבַד, יְקַדֵּשׁ וְיִשְׁתֶּה רְבִיעִית כֻּלּוֹ בְּבַת אַחַת, שֶׁלֹּא לִכָּנֵס בְּסָפֵק בִּרְכַּת עַל הַגֶּפֶן, וְאָז יֹאכַל שִׁעוּר כַּזַּיִת מִפַּת הַבָּאָה בְּכִסְנִין. וְאִם דַּרְכּוֹ לִשְׁתוֹת קאפ"י <b>[קָפֶה]</b>, יִזְכֹּר לִפְטוֹר בִּרְכָתוֹ בְּבִרְכַּת פְּרִי הַגֶּפֶן דְּקִידּוּש, דְּכֵיוָן שֶׁהוּא עֲרַאי צָרִיךְ כַּוָּנָה אוֹ שֶׁיִּהְיֶה לְפָנָיו, וְאִם לָאו יִצְטָרֵךְ לְבָרֵךְ שֶׁהַכֹּל. וְאַחַר כָּךְ יִכְלֹל עַל הַמִּחְיָה וְעַל הַגֶּפֶן.
(מוֹרֶה בְּאֶצְבַּע, סִימָן ד, סְעִיף קס)
ב. יִשְׁתַּדֵּל לֶאֱכֹל פֵּרוֹת לִפְרָקִים בְּשַׁבָּת קֹדֶשׁ, כְּדֵי לְהַשְׁלִים מֵאָה בְּרָכוֹת. וְיִזָּהֵר מְאֹד בִּתְפִלַּת הַמִּנְחָה, כִּי הִיא עֵת רָצוֹן, וְיֹאמַר "בְּרִיךְ שְׁמֵיה" בְּהוֹצָאַת סֵפֶר תּוֹרָה. וְאַחַר כָּךְ יְכַוֵּן מְאֹד בַּאֲמִירַת "צִדְקָתְךָ". וְאַחַר כָּךְ יַעֲשֶׂה סְעֻדָּה שְׁלִישִׁית כַּהוֹגֶן.
(מוֹרֶה בְּאֶצְבַּע, סִימָן ד, סְעִיף קסא)
<h3>מוּסָר</h3>
"דְּכוּלֵּי עַלְמָא בְּשַׁבָּת נִתְּנָה תּוֹרָה". אֶפְשָׁר הַטַּעַם לְפִי פְּשׁוּטוֹ כמ"ש רַבּוֹתֵינוּ זִכְרוֹנָם לִבְרָכָה דִּכְשֶהָיוּ יִשְׂרָאֵל נִכְנָסִין לָאָרֶץ, אָמְרָה תּוֹרָה עַתָּה יִשְׂרָאֵל נִכְנָסִין לָאָרֶץ, זֶה רָץ לְשָׂדֵהוּ וְזֶה לְכַרְמוֹ, וְתוֹרָה מַה תְּהֵא עָלֶיהָ? וְאָמַר לָהּ הַקָּבָּ"ה נָתַתִּי לָהֶם הַשַּׁבָּת שֶׁבּוֹ יַעַסְקוּ בַּתּוֹרָה, וְאֶפְשָׁר דְּמֵרֹאש מִקֶּדֶם נָתַן הַתּוֹרָה בְּשַׁבָּת, לִרְמֹז דְּעִיקַר לִמּוּד הַתּוֹרָה בְּשַׁבָּת.
(מַרְאִית הָעַיִן שַׁבָּת פ"ו)
<h3>חִדּוּשׁ עַל הַפָּרָשָׁה</h3>
<b>וַיִּקַּח קֹרַח וְגוֹ' -</b> אֶפְשָׁר בַּמֶּה שֶׁאָמְרוּ רַבּוֹתֵינוּ זִכְרוֹנָם לִבְרָכָה דְּאָמַר קֹרַח אֲנִי "בֶּן יִצְהָר" דְּהַשֶּׁמֶן צָף לְמַעְלָה עַל הַכֹּל, וְזֶה שֶׁנֶּאֱמַר "וַיִּקַּח קֹרַח", לָקַח בְּדַעְתּוֹ שֶׁהוּא בֶּן יִצְהָר שֶׁהוּא דּוֹמֶה לַשֶּׁמֶן, וְהַשֶּׁמֶן הוּא עֶלְיוֹן עַל כָּל הַמַּשְׁקִין וְלוֹ יָאֲתָה הַגְּדוּלָה וְהַכָּבוֹד. אֲבָל לֹא רָאָה שֶׁהוּא "בֶּן קְהָת" שֶׁיִקְהוּ שִׁנָּיו וְשִׁינֵי מוֹלִידָיו. "בֶּן לֵוִי" שֶׁיִּהְיֶה לוֹ לְוָיָה בְּגֵיהִנָּם כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה פֶּרֶק חֵלֶק, וְזֶה טָעוּת כָּפוּל דְּעִיקָרָא מַה בְּיָדוֹ יִקַּח אִם אָבִיו הוּא שֶׁמֶן, וְהֵן לוּ יְהִי הָיָה לוֹ לִרְאוֹת בֶּן קְהָת וְלָחוּשׁ שֶׁיִּקְהוּ שִׁנָּיו.
(נַחַל קְדוּמִים)
<h2>יוֹם ב'</h2>
<h3>הֲלָכוֹת</h3>
א. אַף אִם רָגִיל שֶׁלֹּא לִישֹׁן בַּחוֹל, יִישַׁן בְּשַׁבָּת אִם עֹנֶג הוּא לוֹ, שֶׁהֲרֵי רַבֵּנוּ הָאֲרִ"י זצ"ל הָיָה יָשֵׁן בְּשַׁבָּת, וְרַבִּים מְקַיְּמִים מִנְהָג רַבֵּנוּ הָאֲרִ"י זצ"ל בָּזֶה, וּמַה טּוֹב אִם יְקַיְּמוּ שְׁאָר הַנְהָגוֹתָיו וְאַזְהָרוֹתָיו כִּי קֹדֶשׁ הֵם.
(מַחֲזִיק בְּרָכָה)
ב. רָאִיתִי לְהָרַב יַעְבֵּ"ץ בְּסִדּוּרוֹ שֶׁתַּלְמִיד חָכָם הָעוֹסֵק בְּעִיּוּן בְּשַׁבָּת, מְחַלֵּל הַשַּׁבָּת. וּמַיְיתֵּי רְאָיָה ממ"ש פ' כָּל כִּתְבֵי: ר' זֵירָא כִּי הַוָה חַזִי זוּזָא דְּרַבָּנָן, אָמַר לֹא תַּחֲלוּנְיֵה. עש"ב. וְעִם הָאָדוֹן סְלִיחָה שֶׁכַּוָּנַת הַשַּׁ"ס הִיא שֶׁעַל יְדֵי כֵּן הָיוּ נִמְנָעִים מִלְּכַבֵּד הַשַּׁבָּת, אֲבָל הת"ח הַמְעַנֵּג שַׁבָּת בַּאֲכִילָה וּשְׁתִיָּה, וְקֹדֶם חֲצוֹת עַד שֶׁלֹּא יִסְעוֹד אוֹ אַחַר שֶׁסָּעַד יוּכַל לְעַיֵּן וּלְפַלְפֵּל, הַס כִּי לֹא לְהַזְכִּיר שֶׁהוּא מְחַלֵּל שַׁבָּת ח"ו, וְאֵין רְאָיָה כְּלָל מֵהַשַּׁ"ס, וְכֵן בְּעִיר הַקֹּדֶשׁ יְרוּשָׁלַיִם ת"ו לְיָמִים רִאשׁוֹנִים בִּישִׁיבַת הָרַב פְּרִי חָדָשׁ, אֲבוֹתֵינוּ סִפְּרוּ לָנוּ שֶׁהָיוּ מְפַלְפְּלִים בְּעֻמְקָא דְּדִינָא בָּעֶרֶב. וְכֵן רָאִיתִי שֶׁנָּהֲגוּ אַחֲרָיו רָאשֵׁי יְשִׁיבָה הנז' הָרַבָּנִים ז"ל... וְאוּלָם אִם הַתַּלְמִיד חָכָם בְּיוֹם שַׁבָּת אֵינוֹ רוֹצֶה לִטְרֹחַ בְּעִיּוּן, וְלוֹמֵד מִידִי דִּדְרָשָא אוֹ גִּירְסָא וְכַיּוֹצֵא, שַׁפִּיר דָּמֵי, וְכֵן הוּא מִנְהָג רֹב הַתַּלְמִידֵי חֲכָמִים בְּכָל הַמְּקוֹמוֹת שֶׁעָבַרְתִּי.
(מַחֲזִיק בְּרָכָה)
<h3>מוּסָר</h3>
מִי שֶׁבְּכָל הַשָּׁבוּעַ עוֹסֵק בַּעֲסָקָיו, אִם בַּעַל נֶפֶשׁ הוּא, לֹא יִישַׁן בְּשַׁבָּת וְיִלְמַד בַּתּוֹרָה כְּפִי יְדִיעָתוֹ דְּחִיּוּבָא רַמְיָא עַלֵיהּ לַעֲסֹק בַּתּוֹרָה בְּשַׁבָּת, כמ"ש בִּירוּשַׁלְמִי וְהֵבִיאוֹ מור"ם בְּהַגָּהָה.
(מַחֲזִיק בְּרָכָה בקו"א)
<h3>חִדּוּשׁ עַל הַפָּרָשָׁה</h3>
<b>וַיִּקַּח קֹרַח -</b> כָּתַב רַשִׁ"י: וְקֹרַח שֶׁפִּקֵּחַ הָיָה מַה רָאָה לִשְׁטוּת זוֹ? עֵינוֹ הִטְעָתוֹ, אֶפְשָׁר רֶמֶז "עֵינוֹ" גִּימַטְרִיָא "מָמוֹן", זֶה הִטְעָהוּ וְנָתַן עֵינָיו בַּמָּמוֹן. "בְּכֹחַ הַמָּמוֹן" גִּימַטְרִיָא "עֵינוֹ טָעָה בִּרְאִיָתוֹ".
(חַדְרֵי בָּטֶן)
<h2>יוֹם ג'</h2>
<h3>הֲלָכוֹת</h3>
א. אֵין צֹרֶךְ לְקַדֵּשׁ בִּסְעֻדַּת ג', וְכֵן כָּתַב הָאֲרִ"י זצ"ל, אֶלָּא יִשְׁתֶּה יַיִן בְּתוֹךְ הַסְּעֻדָּה.
(שִׁיּוּרֵי בְּרָכָה שָׁם אוֹת ג')
ב. <b>[סְעֻדָּה שְׁלִישִׁית]</b> יָכוֹל לְקַיֵּם אוֹתָהּ בְּכַבֵּיצָה (או"ח סִימָן רצ"א). לָאו דַּוְקָא אֶלָּא יוֹתֵר מְעַט מִכַּבֵּיצָה, דְּכַבֵּיצָה מִקְּרֵי אֲכִילַת אֲרָעִי, כמ"ש סס"י רל"ב. עכ"ל הָרַב מָגֵן אַבְרָהָם. וְכֵיוָן שבה"ג שֶׁדְּבָרָיו דִּבְרֵי קַבָּלָה כָּתַב כַּבֵּיצָה, וְגַם הַטּוּר כ"כ, וְגַם הר"ן הֶעֱתִּיק דִּבְרֵי בה"ג, וּמָרָן פָּסַק כְּמוֹתָם, אֵין לְהָקֵל בְּכַזַּיִת, וְגַם דְּכַבֵּיצָה בְּעַלְמָא הִיא אֲכִילַת אֲרָעִי, מ"מ אֶפְשָׁר דִּלְגַבֵּי כַּבֵּיצָה, שַׁבָּת קוֹבַעַת וְנֶחְשֶׁבֶת סְעֻדָּה.
(בִּרְכֵּי יוֹסֵף שָׁם אוֹת ב')
<h3>מוּסָר</h3>
יְהֵא זָהִיר מְאֹד לְקַיֵּם סְעֻדָּה שְׁלִישִׁית. אִם לְפִי הַפְּשָׁט, כָּתְבוּ הַפּוֹסְקִים הַנְהוּ זַהֲרוּרֵי הֵן מַזְהִירִין מִן הַדִּין לְקַיֵּם סְעֻדָּה שְׁלִישִׁית, יוֹתֵר וְיוֹתֵר יֵשׁ לִיזָּהֵר עֶשֶׂר יָדוֹת לְדִבְרֵי בַּעֲלֵי סוֹדוֹת שֶׁמְּדֻבָּר בָּהּ נִכְבָּדוֹת, וְהַדְּבָרִים עֲתִּיקִין, וְעֵת רָצוֹן מִילְּתָא הִיא. וּפוּק חַזֵי רַשְׁבִּ"י בְּיוֹמָא דְּהִלּוּלָא הַוָה חָדֵי דְּמִיוֹמֵי לֹא בַּטֵּיל תְּלָת סְעוּדָּתֵי. וּמִזֶּה יַשְׂכִּיל אֶנוֹשׁ יְקָר תִּפְאֶרֶת סְעֻדָּה זוֹ וְתֹקֶף חִיּוּבָהּ בְּסוֹד קְדוֹשִׁים רַבָּה, וְיִפְקַח עֵינָא וְלָבֹא לְקַיְּמָה כְּהִלְכָתָהּ וְעָלַז בָּהּ.
(בִּרְכֵּי יוֹסֵף סִימָן רצ"א אוֹת א')
<h3>חִדּוּשׁ עַל הַפָּרָשָׁה</h3>
<b>כִּי תִשְׂתָּרֵר עָלֵינוּ גַּם הִשְׂתָּרֵר -</b> פֵּרוּשׁ אַתָּה עוֹשֶׂה כָּל קְרוֹבֶיךָ שָׂרִים עָלֵינוּ. "אַתָּ<b>ה</b> וָהֵ<b>ם</b> וְאַהֲרֹ<b>ן</b>" סוֹפֵי תֵּבוֹת "הָמָן", כִּי הָמָן וְקֹרַח מַחְלֹקְתָּם שָׁוָה, זֶה נִלְחַם עִם מֹשֶׁה שֶׁהָיָה גְּדוֹל הַדּוֹר, וְזֶה נִלְחַם עִם מָרְדְּכַי שֶׁהָיָה גְּדוֹל הַדּוֹר, זֶה מֵת בִּירִידָה, וְזֶה מֵת בְּעֲלִיָּה שֶׁהִיא תְּלִיָּה, כְּדִכְתִיב "וַיִּתְלוּ אֶת הָמָן". רַבֵּנוּ אֶפְרַיִם ז"ל.
(נַחַל קְדוּמִים)
<h2>יוֹם ד'</h2>
<h3>הֲלָכוֹת</h3>
א. בְּמוֹצָאֵי שַׁבָּת יִתְפַּלֵּל עַרְבִית בְּכַוָּנָה, כִּי הַסִטְרָא אָחֳרָא מִתְגַּבֶּרֶת. וְיֹאמַר "וִיהִי נֹעַם" תָּדִּיר בְּכָל מוֹצָאֵי שַׁבָּת שֶׁהוּא חוֹל, וִיכַוֵּן הַרְבֵּה בַּאֲמִירַת הַתֵּבוֹת, לֹא בִּצְעָקוֹת, דְּאַדְּרַבָּא מֵסִיר הַכַּוָּנָה.
(מוֹרֶה בְּאֶצְבַּע, סִימָן ה, סְעִיף קסב)
ב. רָאִיתִי מִטַּהֲרַת יַד הַקֹּדֶשׁ מהרח"ו זצ"ל בְּשֵׁם רַבֵּנוּ הַאי גָּאוֹן ז"ל, וְז"ל: קַבָּלָה דמנסי שֶׁיֵּשׁ הַצְלָחָה כְּשֶׁמּוֹשֵׁךְ אָדָם וּמַאֲרִיךְ בְּאוֹמְרוֹ "בָּרוּךְ ה' הַמְּבוֹרָךְ" בְּאַפּוּקֵי שַׁבְּתָא <b>[בְּעַרְבִית שֶׁל מוֹצָאֵי שַׁבָּת]</b>. עכ"ד.
(בִּרְכֵּי יוֹסֵף סִימָן רצג)
<h3>מוּסָר</h3>
אַשְׁרָיו מִי שֶׁזּוֹכֶה לְחַדֵּשׁ אֵיזֶה חִדּוּשִׁים בַּתּוֹרָה בְּיוֹם שַׁבָּת קֹדֶשׁ. וְכָתַב הָרַב הֶחָסִיד בַּעַל דַּעַת חָכְמָה (סוֹף פ"י) מִשֵּׁם הָאֲרִ"י זצ"ל: מִי שֶׁעוֹסֵק בַּתּוֹרָה בְּשַׁבָּת וּמְחַדֵּשׁ אֵיזֶה חִדּוּשׁ בָּהּ, מְעַטְּרִין לְאָבִיו בְּאוֹתוֹ עוֹלָם, לָכֵן נִסְמְכוּ ב' צִוּוּיִים הַלָּלוּ לַהֲדָדֵי כַּבֵּד אֶת אָבִיךָ זָכוֹר אֶת יוֹם הַשַּׁבָּת וְכֵן אִישׁ אִמּוֹ וְאָבִיו תִּירָאוּ וְאֶת שַׁבְּתוֹתַי תִּשְׁמוֹרוּ. וּמַאן דְּלָאו בַּר הֲכִי לְחַדֵּשׁ מֵעַצְמוֹ אֵיזֶה חִדּוּשׁ בַּתּוֹרָה, יִלְמַד אֵיזֶה דְּבָרִים שֶׁלֹּא לְמָדָם עַד הֵנָּה.
(מַחֲזִיק בְּרָכָה שָׁם אוֹת ד-ה)
<h3>חִדּוּשׁ עַל הַפָּרָשָׁה</h3>
<b>בְּזֹאת תֵּדְעוּן כִּי ה' שְׁלָחַנִי לַעֲשׂוֹת אֵת כָּל הַמַּעֲשִׂים הָאֵלֶּה כִּי לֹא מִלִּבִּי -</b> אֶפְשָׁר לְפָרֵשׁ דְּרָצָה לוֹמַר דְלָא מִבַּעְיָא דְלָא עָשָׂה מִדַּעְתּוֹ רַק ה' לוֹ צִוָּה, אֶלָּא אֲפִלּוּ לֹא חָשַׁב וְהִתְאַוָּה לְמַלְכוּת אוֹ לִכְהוּנַת אַהֲרֹן אוֹ לִשְׁלֹחַ מְרַגְּלִים וְכַיּוֹצֵא וַה' מִלֵּא מִשְׁאֲלוֹת לִבּוֹ, אֵין זֶה, כִּי לֹא מִלִּבִּי לֹא הִרְהַרְתִּי בְּלִבִּי עַל זֶה, אֶלָּא הוּא יִתְבָּרַךְ שְׁלָחַנִי מֵרְצוֹנוֹ דַּוְקָא.
(פְּנֵי דָּוִד)
<h2>יוֹם ה'</h2>
<h3>הֲלָכוֹת</h3>
א. אֲנַּן בְּדִידָן אֵין לָנוּ אֶלָּא דִּבְרֵי הַרַמְבַּ"ם וּמָרָן <b>[הב"י]</b> דְּהַנֵי נָשִׁים חַיָּבוֹת <b>[בְּהַבְדָּלָה]</b> דְּבַר תּוֹרָה, כְּשֵׁם שֶׁחַיָּבוֹת בְּקִדּוּשׁ. וְכֵן דַּעַת הָרַב הַחִנּוּךְ וְדַעַת הסמ"ג. וְהָאִשָּׁה יְכוֹלָה לְהַבְדִּיל לְעַצְמָהּ, וּמִי שֶׁהִבְדִּיל לְעַצְמוֹ, יָכוֹל לְהַבְדִּיל לְאִשָּׁה.
(בִּרְכֵּי יוֹסֵף סִימָן רצ"ו אוֹת ז')
ב. מִי שֶׁנִּתְבַּטֵּל מִמֶּנּוּ חוּשׁ הָרֵיחַ, אֵינוֹ מְבָרֵךְ עַל הַבְּשָׂמִים בְּמוֹצָאֵי שַׁבָּת לְהוֹצִיא אֲחֵרִים, שֶׁאֵין בָּרֵיחַ לֹא חוֹבָה וְלֹא מִצְוָה אֶלָּא הֲנָאָה.
(בִּרְכֵּי יוֹסֵף סִימָן רצז אוֹת ג)
<h3>מוּסָר</h3>
מָצָאתִי בְּקוּנְטְרֵס יָשָׁן נוֹשָׁן עַל קְלָף כ''י מִתַּלְמִידֵי רַבֵּנוּ יְהוּדָה חָסִיד זצ"ל, שֶׁקִּבְּלוּ מֵרַבָּם, וְז"ל: אֵלִיָּהוּ זָכוּר לַטּוֹב מוֹשִׁיב כָּל צַדִּיק וְצַדִּיק בְּגַן עֵדֶן, וְאוֹתוֹ שֶׁבָּא זְמַנּוֹ לָצֵאת מִגֵּיהִנָּם יוֹם ג' אוֹ ב' אוֹ בְּאֶחָד בַּשַּׁבָּת, אֵלִיָּהוּ מוֹצִיאוֹ מִגֵּיהִנָּם, וְסוֹבֵל דִּינוֹ עַד <b>[אוֹתוֹ יוֹם]</b> בְּשַׁבָּת שֶׁהָיָה לוֹ לְאוֹתוֹ צַדִּיק שֶׁנִּפְטַר לִסְבֹּל. לְכָךְ נָהֲגוּ לוֹמַר פְּסוּקִים מֵאֵלִיָּהוּ בְּמוֹצָאֵי שַׁבָּת, וּכְשֶׁהַצַּדִּיק נִפְטַר יוֹמַיִים לִפְנֵי הַשַּׁבָּת, וְאִם יֵשׁ לוֹ לְקַבֵּל כָּל דִּינוֹ בְּאוֹתָן ב' יָמִים כְּמוֹ כֵן שֶׁלְּאַחַר הַשַּׁבָּת, אֵלִיָּהוּ ז"ל מְבַקֵּשׁ עָלָיו וּמְקַבֵּל דִּינוֹ, כִּי בְּעֶרֶב שַׁבָּת וְיוֹם טוֹב יוֹצְאִין הַנְּשָׁמוֹת, וְחוֹזְרִין בְּמוֹצָאֵי שַׁבָּת וְיוֹם טוֹב, וְאֵלִיָּהוּ מוֹשִׁיב כָּל אֶחָד לְפִי כְּבוֹדוֹ, לְכָךְ נָהֲגוּ לוֹמַר פְּסוּקֵי אֵלִיָּהוּ בְּמוֹצָאֵי שַׁבָּת. עכ"ל. וּכְשֶׁתְּדַּקְדֵּק בִּדְבָרָיו, תִּרְאֶה שֶׁפְּעֻלַּת אֵלִיָּהוּ ז"ל הוּא לִפְנֵי הַשַּׁבָּת, וּלְכָךְ נָהֲגוּ לְהַזְכִּיר אֵלִיָּהוּ דַּוְקָא בְּמוֹצָאֵי שַׁבָּת, וְלֹא בְּהַבְדָּלַת מוֹצָאֵי יוֹם טוֹב.
(מַחֲזִיק בְּרָכָה סִימָן תרא)
<h3>חִדּוּשׁ עַל הַפָּרָשָׁה</h3>
<b>וְאִם בְּרִיאָה יִבְרָא ה' -</b> אָמַר מֹשֶׁה לְהַקָּבָּ"ה אַתָּה הִבְטַחְתָּנוּ מֵרֹאשׁ נֶגֶד כָּל עַמְּךָ אֶעֱשֶׂה נִפְלָאוֹת אֲשֶׁר לֹא נִבְרְאוּ, וְלָזֶה עֵת לַעֲשׂוֹת בְּרִיאָה חֲדָשָׁה נֶגֶד כָּל יִשְׂרָאֵל, וְלָזֶה אָמַר אִם יִבְרָא הַשֵּׁם דָּבָר מְחֻדָּשׁ לָעוֹלָם לִכְבוֹדִי יְהִי רָצוֹן שֶׁיִּהְיֶה כָּךְ שֶׁתִּפְתַח הָאָרֶץ אֶת פִּיהָ. הַקָּדוֹשׁ רַבֵּנוּ שְׁלֹמֹה אִסְתְּרוּק ז"ל.
(נַחַל קְדוּמִים)
<h2>יוֹם ו'</h2>
<h3>הֲלָכוֹת</h3>
א. יִשְׁתַּדֵּל שֶׁיִּהְיֶה נֵר שַׁעֲוָה לְבָרֵךְ מְאוֹרֵי הָאֵשׁ. וִיבָרֵךְ בִּרְכּוֹת הַבְדָּלָה כָּרָאוּי. וְתֵכֶף יֹאמַר פְּסוּקֵי 'וְיִתֶּן לְךָ'. וִיכַוֵּן בק"כ צֵרוּפֵי אֵלִיָּהוּ, וְעוֹד יו"ד פְּעָמִים "אֵלִיָּהוּ" שֶׁהֵם ק"ל.
(מוֹרֶה בְּאֶצְבַּע, סִימָן ה, סְעִיף קסג)
ב. אֵין לוֹמַר וִדּוּי עַד אַחַר חֲצוֹת לַיְלָה מִמּוֹצָאֵי שַׁבָּת.
(מוֹרֶה בְּאֶצְבַּע, סִימָן ה, סְעִיף קסה)
<h3>מוּסָר</h3>
סְעֻדָּה רְבִיעִית אַחַר הַבְדָּלָה פְּלִיאָה נִשְׂגָּבָה, וּמַצֶּלֶת מֵחִבּוּט הַקֶּבֶר. וּמִי שֶׁלֹּא יוּכַל לַעֲשׂוֹתָהּ בְּפַת, יַעֲשֶׂנָּה בִּמְזוֹנוֹת. וִיכַוֵּן לְהַשְׁאִיר בְּרָכָה בִּסְעֻדּוֹת הַחוֹל מִקְּדֻשַׁת שַׁבָּת.
(מוֹרֶה בְּאֶצְבַּע, סִימָן ה, סְעִיף קסד)
<h3>חִדּוּשׁ עַל הַפָּרָשָׁה</h3>
<b>כַּאֲשֶׁר דִּבֶּר ה' בְּיַד מֹשֶׁה לוֹ -</b> פֵּרֵשׁ רש”י רֶמֶז לַחוֹלְקִין עַל הַכְּהֻנָּה שֶׁלוֹקִין בְּצָרַעַת כְּמוֹ שֶׁלָּקָה מֹשֶׁה בְּיָדוֹ וכו'. אֶפְשָׁר לָתֵת טַעַם דְּהַמְּבַקֵּשׁ לִהְיוֹת כֹּהֵן כְּמוֹ עוּזִּיָהוּ רוֹדֵף אַחַר הַשְּׂרָרָה, וּכְבָר אָמְרוּ רַבּוֹתֵינוּ זִכְרוֹנָם לִבְרָכָה דִשְׂרָרָה בּוֹרַחַת מִמֶּנּוּ, וּפֵרוּשׁ דְּגַם מַה שֶּׁיֵּשׁ בְּיָדָם נִטָּל מֵהֶם, וְזֶהוּ "מִמֶּנּוּ". וְלָכֵן עַל דֶּרֶךְ זֶה הַמְּבַקֵּשׁ וְרוֹדֵף אַחַר הַשְּׂרָרָה לִהְיוֹת כֹּהֵן, יִלְקֶה בְּצָרַעַת וְיִבָּדֵל מִיִּשְׂרָאֵל, וְנִטָּל מַה שֶּׁהָיָה לוֹ שֶׁהָיָה בְּקֶרֶב יִשְׂרָאֵל, וְעַתָּה יֵשֵׁב בָּדָד וְיִהְיֶה גָּרוּעַ מִכָּל יִשְׂרָאֵל.
(נַחַל קְדוּמִים)