<h1>פָּרָשַׁת מִקֵּץ</h1>

<h2>יוֹם א'</h2>
<h3>הֲלָכוֹת</h3>
א. אִם הִפְסִיק בֵּין יָד לְרֹאשׁ בַּעֲנִיּוֹת "אָמֵן", בְּדִיעֲבַד אֵין צָרִיךְ לְבָרֵךְ עַל שֶׁל רֹאשׁ (אַחֲרוֹנִים).
(קֶשֶׁר גּוּדָל, סִימָן ג, סְעִיף טו)
ב. מִי שֶׁטָּעָה וּבֵרֵךְ עַל תְּפִלִּין שֶׁל יָד "עַל מִצְוַת", יָצָא (מַחֲזִיק בְּרָכָה סִימָן כ"ה). וע"ש מַה מִּשְׁפָּטוֹ אִם הוּא אַשְׁכְּנַזִּי.
(קֶשֶׁר גּוּדָל, סִימָן ג, סְעִיף טז)
<h3>מוּסָר</h3>
חָדְשֵׁי טֵבֵת וּשְׁבָט, הֵם קָשִׁים ח"ו כמ"ש בַּזֹּהַר (זו"ח אֵיכָה קי"ב ע"ב). וְטוֹב לִקְבּוֹעַ בְּכָל יוֹם לְהִתְחַנֵּן לַה' שֶׁיַצִּילֵהוּ וּלְכָל בְּנֵי בֵּיתוֹ וּלְכָל יִשְׂרָאֵל מִכָּל מִינֵי פּוּרְעָנֻיּוֹת וכו'. וְצָרִיךְ לִיזָהֵר בִּדְרָכָיו שֶׁלֹּא לָתֵת מָקוֹם שֶׁיִּשְׁלֹּט הַדִּין עָלָיו ח"ו.
(מוֹרֶה בְּאֶצְבַּע, סִימָן ט, סְעִיף דש)
<h3>חִדּוּשׁ עַל הַפָּרָשָׁה</h3>
<b>וַיְהִי מִקֵּץ -</b> אֱמֶת אַגִּיד כִּי שָׁמַעְתִּי נוֹטָרִיקוֹן בַּפָּסוּק "וַיְהִי מִקֵּץ שְׁנָתַיִם יָמִים וּפַרְעֹה חֹלֵם וְהִנֵּה עֹמֵד עַל-הַיְאֹר" (רֶמֶז נָאֶה לַחֲנֻכָּה). וְעַתָּה רְאִיתִיו בְּסֵפֶר רַבֵּנוּ אֶפְרַיִם זַ"ל עַל הַתּוֹרָה כְּתִיבַת יָד בְּשִׁנּוּי לְטוֹבָה, וְרָאִיתִי לְכוֹתְבוֹ פֹּה וְ'כַאֲשֶׁר י'וֹחָנָן הִ'שְׁמִיד יְ'וָנִים מִ'בֵּית קָ'דְשֵׁנוּ, צִ'יוַנּוּ שֶׁ'נַדְלִיק נֵ'רוֹת תִּ'מְנַיָא <b>[שְׁמוֹנָה]</b> י'וֹמֵי מֵ'חַנוּכָּה, יַ'נִיחֶנָּה מִ'צַּד יָ'מִין מֵ'הַיּוֹצֵא.
(מִדְבָּר קֵדְּמוֹת, עֵרֶךְ חֲנֻכָּה)
<h2>יוֹם ב'</h2>
<h3>הֲלָכוֹת</h3>
א. בְּמִנְחָת עֶרֶב שַׁבָּת, לֹא יַנִּיחַ תְּפִלִּין.
(קֶשֶׁר גּוּדָל, סִימָן ג, סְעִיף כח)
ב. בְּרֹאשׁ חֹדֶשׁ, לֹא יָסִיר הַתְּפִלִּין עַד שֶׁגָּמְרוּ הַקַּדִּישׁ בַּחֲזָרַת סֵפֶר תּוֹרָה בַּהֵיכָל, כְּמוֹ שֶׁכָּתַב רַבֵּנוּ הָאֲרִ"י ז"ל.
(קֶשֶׁר גּוּדָל, סִימָן ג, סְעִיף ל)
<h3>מוּסָר</h3>
מָצַאתִי כָּתוּב בְּשֵׁם מִדְרָשׁ תְּהִלִּים: אָמְרוּ יִשְׂרָאֵל לִפְנֵי הָקָּבָּ"ה רְצוֹנֵנו לְקַיֵּם כָּל הַתּוֹרָה כֻּלָּהּ, אֲבָל מַה לָּנוּ לַעֲשׂוֹת אֵין אָנוּ יְכוֹלִים, אָמַר הָקָּבָּ"ה תַּנִּיחוּ תְּפִלִּין, וַאֲנִי מַעֲלֶה עָלֶיכֶם כְּאִלּוּ קִיַּמְתֶּם כָּל הַתּוֹרָה כֻּלָּהּ, דִּכְתִּיב "לְמַעַן תִּהְיֶה תּוֹרַת ה' בְּפִיךָ". וּמָצַאתִי כָּתוּב דְּלָזֶה נִרְמְזוּ כָּל אוֹתִיּוֹת א"ב בְּפָרָשַׁת קַדֵשׁ וּבְפָרָשַׁת "וְהָיָה כִּי יְבִיאֲךָ", בָּא אוֹת ה' יְתֵירָה עַל תֵּבַת "יָדְךָ" (יָדְכָה), לִרְמֹז עַל חֲמִשָּׁה חוּמָשֵׁי תּוֹרָה. וּבְפָרָשַׁת שְׁמַע וְהָיָה אִם שַׁמּוֹעַ, רְמוּזִים כָּל עֲשֶׂרֶת הַדִּבְּרוֹת. ע"כ מָצַאתִי כָּתוּב.
(מִדְבָּר קְדֵמוֹת מערכת ח' אוֹת ל"ג)
<h3>חִדּוּשׁ עַל הַפָּרָשָׁה</h3>
<b>וַיִקַץ פַּרְעֹה וְהִנֵה חֲלוֹם -</b> תֵּימַהּ לָמָּה בַּפָּרוֹת לֹא נֶאֱמַר "וְהִנֵה חֲלוֹם", וּבְשִׁבֳּלִים נֶאֱמַר "וְהִנֵה חֲלוֹם"? יֵשׁ לוֹמַר שֶׁבְּפָרוֹת לֹא הָיָה דָּבָר חִדּוּשׁ, שֶׁהַפָּרוֹת בַּעֲלֵי חַיִּים, וִיכוֹלוֹת לֶאֱכֹל אֵלּוּ אֶת אֵלּוּ, עַל כֵּן אֵין כְּתִיב בָּהֶן "חֲלוֹם", אֲבָל בַּשִּׁבֳּלִים שֶׁאֵינָן בְּעָלֵי חַיִּים, דְּבַר פֶּלֶא לִבְלֹעַ זוֹ אֶת זוֹ. וְצָרִיךְ לְפָרֵשׁ "וְהִנֵה חֲלוֹם", הִרְגִּישׁ כִּי חֲלוֹם הוּא.
(פְּנֵי דָוִד בְּשֵׁם נִימוּקֵי רי"ד)
<h2>יוֹם ג'</h2>
<h3>הֲלָכוֹת</h3>
א. אַחַר הַנָּחַת תְּפִלָּה שֶׁל רֹאשׁ, יִכְּרוֹךְ שְׁלֹשָּׁה כְּרִיכוֹת עַל אֶצְבַּע הָאֶמְצָעִי שֶׁהוּא הָאַמָּה, כְּרִיכָה רִאשׁוֹנָה בְּפֶרֶק אֶמְצָעִי שֶׁל הָאֶצְבַּע, וּכְרִיכָה ב' וג' בַּפֶּרֶק הַתַּחְתּוֹן.
(צִפֹּרֶן שָׁמִיר, סִימָן ב, סְעִיף ה)
ב. יֵשׁ נוֹהֲגִים לוֹמַר בְּשָׁעָה שֶׁכּוֹרֵךְ הַג' כְּרִיכוֹת בְּאֶצְבַּע, פָּסוּק (הוֹשֵׁעַ ב, כא-כב) "וְאֵרַשְֹתִּיךְ לִי לְעוֹלָם. וְאֵרַשְֹתִּיךְ לִי בְּצֶדֶק וּבְמִשְׁפָּט וּבְחֶסֶד וּבְרַחֲמִים: וְאֵרַשְֹתִּיךְ לִי בֶּאֱמוּנָה. וְיָדַעַתְּ אֶת ה'". וְיִזַּהֲרוּ הַנּוֹהֲגִים כֵּן לוֹמַר הַבְּרָכוֹת שֶׁל שַׁחַר וּבִרְכּוֹת הַתּוֹרָה מִקֹּדֶם.
(צִפֹּרֶן שָׁמִיר, סִימָן ב, סְעִיף ו)
<h3>מוּסָר</h3>
תְּפִלִּין, אָמְרוּ רַבּוֹתֵינוּ זִכְרוֹנָם לִבְרָכָה שֶׁצְרִיכִין גּוּף נָקִי שֶׁלֹּא יִישַׁן בָּהֶם, כמ"ש בְּשַׁבָּת (דַּף מ"ט). וְהַטַּעַם שֶׁלֹּא יָפִיחַ אוֹ יִרְאֶה קֶרִי כְּמוֹ שֶׁפֵּרֵשׁ רַשִׁ”י. וְרָאִיתִי בִּכְתַב יָד שֶׁזֶּהוּ שֶׁאָמַר הַכָּתוּב "אָדָם בִּיקָר בַּל יָלִין", הַכַּוָּנָה אָדָם בִּתְפִלִּין לֹא יִישַׁן, כמ"ש בפ"ק דִמְגִילָה "וִיקָר" אֵלּוּ תְּפִלִּין, וְהַטַּעַם "נִמְשָׁל כַּבְּהֵמוֹת" שֶׁלֹּא יָפִיחַ אוֹ יִרְאֶה קֶרִי, וְלָכֵן לֹא יִישַׁן בִּיקָר שֶׁהֵם הַתְּפִלִּין.
(דְּבַשׁ לְפִי מע' ת' אוֹת י')
<h3>חִדּוּשׁ עַל הַפָּרָשָׁה</h3>
<b>וְשֶׁבַע הַשִּׁבֳּלִים הָרֵקוֹת שְׁדֻפוֹת הַקָּדִים יִהְיוּ שֶׁבַע שְׁנֵי רָעָב -</b> הִתְחִיל בָּרָעָב, לוֹמַר דְּעִקַּר הַחֲלוֹם וְתַכְלִיתוֹ הוּא עַל הָרָעָב, כִּי לָשֹׂבַע אֵין צֹרֶךְ לַחֲלוֹם. אָמְנָם הַחֲלוֹם הֻצְרַךְ לְהַגִּיד מֵהָרָעָב שֶׁיִּתְעוֹרְרוּ לְתַקֵּן, וּלְהֲכִי הִתְחִיל בַּרָעָב הֲגַם שֶׁהוּא מְאֻחָר, כִּי זֶה כָּל פְּרִי הַחֲלוֹם לְתַקֵּן.
(נַחַל קְדוּמִים)
<h2>יוֹם ד'</h2>
<h3>הֲלָכוֹת</h3>
א. לֹא יַסִּיחַ דַּעְתּוֹ מֵהַתְּפִילִין, וְאֵינוֹ רַשַּׁאי לְהַסִּיחַ כִּי אִם בְּעוֹד שֶׁהוּא עוֹסֵק בַּתּוֹרָה אוֹ בִּתְפִלַּת י"ח, וּמְאוֹד צָרִיךְ לְהִזָּהֵר בָּזֶה וְעוֹנְשׁוֹ גָּדוֹל רַחֲמָנָא לִיצְלַן (מַחֲזִיק בְּרָכָה סִימָן כ"ח).
(קֶשֶׁר גּוּדָל, סִימָן ג, סְעִיף טוֹב)
ב. אַחַר שְׁקִיעַת הַחַמָּה יֵשׁ לַהֲסִירָן תֵּכֶף (בִּרְכֵּי יוֹסֵף סִימָן ל').
(קֶשֶׁר גּוּדָל, סִימָן ג, סְעִיף יח)
<h3>מוּסָר</h3>
יַחְשֹּׁב תְּחִלָּה מַה שֶּׁרוֹצֶה לְדַבֵּר, וְיִהְיוּ פִּיו וְלִבּוֹ שָׁוִים, וְאָז מְקַדֵּשׁ הַפֶּה הָרוֹמֵז לַשְּׁכִינָה כִּבְיָכוֹל. וּרְעָדָה יִהְיֶה לוֹ, כִּי הַפֶּה רוֹמֵז לַשְּׁכִינָה, "שָֹפָה" גִּימַטְרִיָּא "שְׁכִנָּה", "לָשׁוֹן" גִּימַטְרִיָּא "שְׁכִנָּה" (עִם הַכּוֹלֵל), קוֹל דִּבּוּר רוֹמֵז לְקוּדְשָׁא בְּרִיךְ הוּא וּשְׁכִינְתֵהּ. וְיִרְאֶה כַּמָּה פּוֹגֵם הַשּׁוֹלֵחַ אִמְרָתוֹ אֶרֶ"שׁ לֹא מְטוֹהֲרָה <b>[ר"ל דִּבּוּר לֹא נָקִי]</b>, אוֹי לוֹ אוֹי לְנַפְשׁוֹ אֲשֶׁר בִּדְבָרוֹ מַעֲרִיב עֲרָבִים הוֹלֵךְ חֲשֵׁכִים.
(צִפֹּרֶן שָׁמִיר, סִימָן יא, סְעִיף קסה)
<h3>חִדּוּשׁ עַל הַפָּרָשָׁה</h3>
<b>אִישׁ אֲשֶׁר רוּחַ אֱלֹהִים בּוֹ -</b> אֶפְשָׁר לִרְמֹז בַּכָּתוּב "אֲשֶׁ<b>ר</b> רוּ<b>ח</b> אֱלֹהִי<b>ם</b> בּ<b>וֹ</b>" סוֹפֵי תֵּבוֹת "חֲמוֹר", דְאִם יָשִׂים עַצְמוֹ כַּחֲמוֹר לְמַשָּׂא וְיַחֲשִׁיב עַצְמוֹ כַּחֲמוֹר וְיִהְיֶה נִבְזֶה בְּעֵינָיו, תִּשְׁרֶה בּוֹ רוּחַ אֱלֹהִים, כְּמוֹ שֶׁכָּתַב הָרַב רֵאשִׁית חָכְמָה ז"ל.
(נַחַל קְדוּמִים)
<h2>יוֹם ה'</h2>
<h3>הֲלָכוֹת</h3>
א. יָכֹל לְהַנִּיחַ הַתְּפִלִּין עַל הַסִּדּוּר, וּדְלָא כְּהַסַמָ"ע (סִימָן פ"ז ס"ק מ'). וְעַיֵּן מַחֲזִיק בְּרָכָה (סִימָן כ"ה סְעִיף י"ב).
(צִפֹּרֶן שָׁמִיר, סִימָן ב, סְעִיף ט)
ב. לֹא יְהֵא דָּבָר חוֹצֵץ בֵּין תְּפִלִּין לִבְשָׂרוֹ. ובשו"ת פְּנֵי אַרְיֵה חָדָשׁ מַמָּשׁ (סִימָן ו') כָּתַב, דְאָבָק לָבָן שֶׁמְפַזְּרִין, כֵּיוָן שֶׁהוּא לְנוֹי אֵינוֹ חוֹצֵץ. וַאֲנִי אָמַרְתִּי בְחָפְזִי דְּיֵשׁ לְהָשִׁיב מִמָּה שֶׁכָּתַבְתִּי בְּבִּרְכֵּי יוֹסֵף (סִימָן כ"ז), דַּאֲפִילוּ דָּבָר שֶׁאֵינוֹ חוֹצֵץ יֵשׁ לְהַקְפִּיד, דְּבָעִינָן עַל בְּשָׂרוֹ מַמָּשׁ כְּבִגְדֵי כְּהֻנָּה, ע"ש, צ"ע בַּדָּבָר.
(קֶשֶׁר גּוּדָל, סִימָן ג, סְעִיף לא)
<h3>מוּסָר</h3>
טוֹב לְהִסְתַּכֵּל תָּמִיד לַשָּׁמַיִם, כִּי הוּא מוֹעִיל לְיִרְאַת שָׁמַיִם, כְּמוֹ שֶׁאָמַר הַכָּתוּב (תְּהִלִּים ח, ד) "כִּי אֶרְאֶה שָׁמֶיךָ מַעֲשֶׂה אֶצְבְּעוֹתֶיךָ וכו' מָה אֱנוֹש" וכו'.
(צִפֹּרֶן שָׁמִיר, סִימָן יא, סְעִיף קסד)
<h3>חִדּוּשׁ עַל הַפָּרָשָׁה</h3>
<b>וְיוֹסֵף בֵּן שְׁלֹשִׁים שָׁנָה בְּעָמְדוֹ לִפְנֵי פַּרְעֹה -</b> תֵּימַהּ לָמָּה הָיָה רוֹצֶה בְּצַעֲרוֹ שֶׁל אָבִיו, וְלֹא הוֹדִיעוֹ שֶׁהוּא חַי עַל יְדֵי שָׁלִיחַ? יֵשׁ לוֹמַר יוֹסֵף הָיָה יוֹדֵעַ פִּתְרוֹן חֲלוֹמוֹתָיו, וְיָדַע שֶׁעַל יְדֵי סִבָּה יָרְדוּ אֶחָיו לְמִצְרַיִם וַיִּשְׁתַּחֲווּ לוֹ, וְהָיָה מְצַפֶּה מַה יִּהְיֶה בָּאַחֲרוֹנָה וּמָה יִהְיֶה הַסִּבָּה. [אָמַר חַיִּים יוֹסֵף, וְיוֹתֵר נָכוֹן לוֹמַר דְהָיָה חוֹשֵׁשׁ לְחֵרֶם אָבִיו שֶׁיְּצָרְפוּ הַשְּׁכִינָה עִמָּהֶם, וְקָרוֹב הַדָּבָר שֶׁנִּמְצָא יוֹסֵף בְּעֵת הַחֵרֶם, וְכָךְ כָּתְבוּ הַמְפָרְשִׁים].
(פְּנֵי דָוִד בְּשֵׁם נִימוּקֵי רי"ד)
<h2>יוֹם ו'</h2>
<h3>הֲלָכוֹת</h3>
א. מִצְוַת תְּפִלִּין כָּל הַיּוֹם, וּלְפִי שֶׁצָּרִיךְ גּוּף נָקִי, וְלֹא יַסִּיחַ דַּעְתּוֹ, וּקְדוּשָׁה, בעוה"ר הֻצְרְכוּ שֶׁלֹּא לְהַנִּיחַ אֶלָּא בִּשְׁעַת תְּפִלָּה.
(חַדְרֵי בָּטֶן, וַיֵּשֶׁב, שֵׁנִי, אוֹת ט"ו)
ב. אִם בֵּרֵךְ עַל הַתְּפִלִּין בַּלַּיְלָה, אוֹ שֶׁסָּבַר שֶׁהוּא יוֹם וְהוּא לַיְלָה, אֵין צָרִיךְ לְבָרֵךְ אַחַר כָּךְ כְּשֶׁיַּגִּיעַ זְמַנָּן.
(קֶשֶׁר גּוּדָל, סִימָן ג, סְעִיף יט)
<h3>מוּסָר</h3>
מִצְוָה רַבָּה לָדוּן לְכַּף זְכוּת, אַף אִם נִרְאֶה חוֹבָה, יַכְרִיעֵהוּ לִזְכוּת. וְדַע כִּי כְּפִי הַנְהָגָתְךָ עִם בְּנֵי אָדָם, כָּךְ יִתְנַהֲגוּ בַּשָּׁמַיִם עִמְּךְ, מִדָּה כְּנֶגֶד מִדָּה שֶׁיּוֹרֵד עַל פִּי מִדּוֹתָיו.
(צִפֹּרֶן שָׁמִיר, סִימָן יא, סְעִיף קסט)
<h3>חִדּוּשׁ עַל הַפָּרָשָׁה</h3>
<b>רְדוּ שָׁמָּה -</b> אָמְרוּ רַבּוֹתֵינוּ זִכְרוֹנָם לִבְרָכָה שֶׁנִּתְנַבֵּא דְהַגָּלוּת רד"ו שָׁמָּה. וְאֶפְשָׁר לוֹמַר כִּי גַּם רָדוּ אֵינָם כֻּלָּם שִׁעְבּוּד, רַק שֶׁתִּהְיוּ שָׁמָּה רד"ו, וְהַגָּלוּת קט"ו שָׁנָה. וְרֶמֶז כִּי מֹשֶׁה הוּא הַגּוֹאֵל אוֹתִיּוֹת "שָׁמָּה" - "מֹשֶׁה".
(חוֹמַת אֲנָךְ)