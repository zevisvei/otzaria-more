<h1>פָּרָשַׁת בְּרֵאשִׁית</h1>

<h2>יוֹם א'</h2>
<h3>הֲלָכוֹת</h3>
א. וּכְבָר נִפְתְּחוּ שַׁעֲרֵי אוֹרָה זֶה תּוֹרָה, וּפָשַׁט הַמִּנְהָג לִלְמֹד אוֹר הוֹשַׁעְנָא רַבָּא, וְהָיָה מִשְׁנֶה הַתּוֹרָה <b>[ר"ל קְרִיאַת סֵפֶר דְּבָרִים]</b>, כְּכָל אֲשֶׁר דִּבֵּר בְּקָדְשׁוֹ רַבֵּנוּ הָאֲרִ"י זַצַ"ל.
(לֵב דָוִד פֶּרֶק ל"ב)
ב. וְהַכֹּל הוֹלֵךְ אַחַר הַחִתּוּם, לְהִתְפַּלֵּל תְּפִלָּתוֹ בִּזְמַנָּהּ וּבְכַוָּנָה שְׁלֵמָה, וְלִהְיוֹת עֵינָא פְּקִיחָא שֶׁלֹּא יִתְנַמְנֵם בִּקְרִיאַת שְׁמַע וּבָעֲמִידָה, וְיָצָא שְׂכָרוֹ בְּהֶפְסֶדּוֹ. וְאַחַר תְּפִלָּה, יִתֵּן חֵלֶק בַּיּוֹם הַנּוֹרָא הַזֶּה לַעֲסֹק בַּתּוֹרָה, כִּי יוֹם קָדוֹשׁ הוּא לַאדוֹנֵינוּ. וְאַחַר אֲשֶׁר יָנוּחַ לִישַׁן מְעַט, יִתְגַּבֵּר כַּאֲרִי לִלְמֹד וְלַעֲשׂוֹת צְדָקָה כְּפִי כֹּחוֹ, וְיָשִׂים אוֹרְחוֹתָיו כְּכָל אֲשֶׁר תַּשִּׂיג יָדוֹ.
(לֵב דָוִד פֶּרֶק ל"ב)
<h3>מוּסָר</h3>
וְהִנֵּה הָרַב בְּסֵפֶר "טוּר בָּרֶקֶת" שָׁם הִבְרִיק בַּרְקַאי <b>[מִלָּשׁוֹן הַבְרָקָה, וְהוּא רֶמֶז לְשֵׁם הַסֵּפֶר "טוּר בָּרֶקֶת"]</b>, אַזְהָרָה שָׁמַעְנוּ לַעֲסֹק כָּל הַלַּיְלָה בַּתּוֹרָה, וְשֶׁלֹּא לְהַפְסִיק בִּדְבָרִים בְּטֵלִים, שִׂיחַת דְקָלִי'ם מֵאֲלֵיהֶם <b>[ר"ל שִיחָה קַלָּה שֶאֵין לָהּ קִיּוּם]</b>, וּמַעֲלֶה עָשָׁן <b>[ר"ל עִשּׁוּן סִגָּרְיוֹת]</b>, כִּי אָז יֶעְשַׁן אַף וכו'. וְאִם יִלְמוֹד כָּל הַלָּיְלָה כִּדְחָזֵי וּכַנִּימוּס <b>[כָּרָאוּי]</b>, יִנַצֵּל מִכָּרֵת וכו'.
(לֵב דָוִד פֶּרֶק ל"ב)
<h3>חִדּוּשׁ עַל הַפָּרָשָׁה</h3>
<b>בְּרֵאשִׁית בָּרָא אֱלֹהִים אֶת -</b>אֶפְשָׁר לִרְמֹז מַה שֶּׁאָמְרוּ זַ"ל בִּזְכוּת שְׁנֵי דְּבָרִים מִתְחַטְּאִים יִשְׂרָאֵל <b>[מֵעֲווֹנוֹתֵיהֶם]</b>: בִּזְכוּת שַׁבָּת, וּמַעֲשְׂרוֹת שֶׁהֵם צְדָקָה (וּבַעֲנִיּוּתֵנוּ בֵּאַרְנוּ מַאֲמָר זֶה בְּקוּנְטְרֵס פְּנֵי דָוִד פָּרָשַׁת רְאֵה בס"ד). וְהִנֵּה כִּי כֵן, אֶפְשָׁר כִּי בִּתְחִלַּת הַתּוֹרָה רָמַז לְיִשְׂרָאֵל דְסַמָּא בִּידַיְיהוּ <b>[שֶׁיֵּשׁ אֶפְשָׁרוּת בִּידֵיהֶם]</b> לִיטָהֵר לִפְנֵי הַמָּקוֹם בְּשַׁבָּת וּמַעֲשְׂרוֹת, וְרָמְזוּ בְּתֵבוֹת "בְּרֵאשִׁית" דְּהוּא צֵרוּף <b>יְרֵא שַׁבָּת</b>, כְּמוֹ שֶׁמּוּבָא בְּתִקּוּנֵי הַזֹּהַר, וְגַם אָמְרוּ זַ"ל: "בְּרֵאשִׁית" בִּזְכוּת הַמַּעֲשְׂרוֹת שֶׁנִּקְרְאוּ "רֵאשִׁית", וּשְׁתֵּיהֶם זוֹ יְשׁוּעַת יִשְׂרָאֵל, וְהוּא קִיּוּם הָעוֹלָם.
(פְּנֵי דָוִד)
<h2>יוֹם ב'</h2>
<h3>הֲלָכוֹת</h3>
א. עֲרָבָה שֶׁל הוֹשַׁעְנָא רַבָּה, יֵשׁ לִטֹּל הַבַּדִים בִּלְתִּי קְשׁוּרִים. הָרַמַ"ע בִּכְתַב יָד. אֲבָל הרמ"ז חָלַק עָלָיו, וְכָּתַב דְּצָרִיךְ לְקוֹשְׁרָם. וְהֶאֱרִיךְ בָּזֶה בִּכְתַב יָד. וְכֵן מִנְהָגֵנּוּ. עֲרָבָה שֶׁל הוֹשַׁעְנָא, אֵין לְזַלְזֵל בָּהּ. טוּר בָּרֶקֶת וְסֵפֶר סֵדֶר הַיּוֹם.
(בִּרְכֵּי יוֹסֵף סִימָן תרס"ד)
ב. בְּיוֹם הוֹשַׁעְנָא רַבָּה, יִקְרָא פָּרָשַׁת וְזֹאת הַבְּרָכָה שְׁנַיִם מִקְרָא וְאֶחָד תַּרְגֻּם. הָאֲרִ"י זַצַ"ל. וְגַם בְּחוּץ לָאָרֶץ שֶׁעוֹשִׂים ב' יָמִים טוֹבִים, יִקְרַאֵנָּה בְּיוֹם הוֹשַׁעְנָא רַבָּא. וּמִכָּל מָקוֹם אִם קְרָאָהּ בְּיוֹם שְׁמִינִי עֲצֶרֶת, לֹא הִפְסִיד. מַהֲרַ"ם זְכוּתוֹ בִּתְשׁוּבָה כְּתַב יָד.
(בִּרְכֵּי יוֹסֵף סִימָן רפ"ה ס"ק ד')
<h3>מוּסָר</h3>
אַחַר הַחַג וְחֹדֶשׁ חֶשְׁוָן, יִתְאַמֵּץ בְּיִרְאַת שָׁמַיִם וְתַלְמוּד-תּוֹרָה לִשְׁמָהּ, כִּי הוּא תְּחִלַּת הַשָּׁנָה, וְהַוֵי סִימָנָא טָבָא לְכָל הַשָּׁנָה. וְעַתָּה כִּי קָרוֹב הוּא לַעֲשֶׂרֶת יְמֵי תְּשׁוּבָה, צָרִיךְ לְהוֹרוֹת וּלְהַרְאוֹת כִּי כָּל מַה שֶּׁעָשָׂה לֹא הָיָה לְפָנִים, חַס וְשָׁלוֹם, וְאִם עַתָּה יַתְחִיל לִפְרֹק עֹל וְיִתְרַשֵּׁל מֵעֲבוֹדַת ה', לֹא לְרָצוֹן יִהְיֶה, חַס וְשָׁלוֹם. לָכֵן אַדְּרַבָּה, יַעֲשֶׂה סִימָן טוֹב לְכָל הַשָּׁנָה, יָרוּץ כְּגִבּוֹר בְּעֵסֶק הַתּוֹרָה וְהַמִּצְוָה כְּיָד ה' הַטּוֹבָה עָלָיו.
(מוֹרֶה בְּאֶצְבַּע סִימָן ט' אוֹת רח"צ)
<h3>חִדּוּשׁ עַל הַפָּרָשָׁה</h3>
<b>עֵץ פְּרִי עוֹשֶׂה פְּרִי -</b> מַה שֶּׁאָמַר "עֵץ פְּרִי עוֹשֶׂה פְּרִי", פֵּרְשׁוּ רַבּוֹתֵינוּ זִכְרוֹנָם לִבְרָכָה שֶׁיְּהֵא טַעַם הָעֵץ כְּטַעַם הַפְּרִי. וְהִקְשָׁה הָרַב כְּלִי יָקָר דְּלָמָּה לֹא עָנַשׁ אֶת הָאֲדָמָה תֵּכֶף, וְהִמְתִין לָהּ עַד שֶׁנִתְקַלְּלוּ אָדָם וְחָוָה וְנָחָשׁ? וְהָרַב זַ"ל תֵּרֵץ לְפִי דַּרְכּוֹ. וְלִי הַדַּל נִרְאֶה עַל פִּי פֵּרוּשׁ רַבֵּנוּ הָאֲרִ"י זַ"ל (הֲבֵאתִיו בְּרֹאשׁ דָוִד עַל הסד"ר דַּף ה' ע"ב) שֶׁטָּעַן הַנָּחָשׁ, שֶׁעַל הָעֵץ צִוָּה וְלֹא עַל הַפְּרִי (עַיֵּן שָׁם בְּאֹרֶךְ). וְאִלּוּ הָיוּ כָּל הָאִילָנוֹת עֵץ וּפְרִי שָׁוִים, לֹא הָיָה מָקוֹם לִטְעוֹת שֶׁעַל הָעֵץ לְבַדּוֹ צִוָּה, כֵּיוָן דְּכָּל הָעֵצִים שָׁוִים לַפְּרִי. וְכֵן רָאִיתִי בְּלִקּוּטֵי תּוֹרָה כְּתַב יָד שֶׁכָּתַב הָאֲרִ"י זַ"ל דְלְטוֹבַת אָדָם הָרִאשׁוֹן צִוָּה "עֵץ עוֹשֶׂה פְּרִי", שֶׁלֹּא יִטְעֶה בְּעֵץ הַדַּעַת דְּדַוְקָא עַל הָעֵץ צִוָּה, עַיֵּן שָׁם, וּמֵאַחַר דְּמִזֶּה דְשִׁינְתָה הָאֲדָמָה טָעָה אָדָם הָרִאשׁוֹן, לָזֶה כְּשֶׁיָּצָא תַּקָּלָה מִשִּׁינוּיָהּ, נִתְקַלְּלָה. וְדוֹק כִּי קִצַרְתִי.
(נַחַל קְדוּמִים)
<h2>יוֹם ג'</h2>
<h3>הֲלָכוֹת</h3>
א. מִיָּד כְּשֶׁיֵּעוֹר, יֹאמַר "מוֹדֶה אֲנִי לְפָנֶיךָ מֶלֶךְ רַחוּם שֶׁהֶחֱזַרְתָּ בִּי נִשְׁמָתִי בְּחֶמְלָה רַבָּה אֱמוּנָתֶךָ. יְהִי רָצוֹן שֶׁיְּהֵא לִבִּי נָכוֹן וּמָסוּר בְּיָדִי וְלֹא אֶכְעוֹס וְלֹא אַכְעִיסֶךָ". וְאֵין צָרִיךְ נְטִילַת יָדַיִם, וְיֵשׁ אוֹמְרִים שֶׁצָּרִיךְ (סִדּוּר הָרַב יעב"ץ ד"מ).
(קֶשֶׁר גּוּדָל, סִימָן א, סְעִיף א)
ב. מִיָּד יִטֹּל יָדָיו כָּרָאוּי, וְאַף עַל פִּי שֶׁאֵינוֹ רוֹצֶה לָקוּם יִטֹּל יָדָיו.
(בִּרְכֵּי יוֹסֵף סִימָן א')
<h3>מוּסָר</h3>
דִּין רִאשׁוֹן שֶׁל סֵפֶר הַקָּדוֹשׁ שֻׁלְחָן עָרוּךְ הוּא: "יִתְגַּבֵּר כַּאֲרִי לַעֲמֹד בַּבֹּקֶר לַעֲבוֹדַת בּוֹרְאוֹ". וְאִם חַס וְשָׁלוֹם בְּדִין רִאשׁוֹן יִשְׁלֹּט עָלָיו יִצְרוֹ שֶׁלֹּא לְקַיְימוֹ, עוֹד יָשׁוּב וְיִרְאֶה מַה יַּעֲשֶׂה בְּאֲחְרִיתוֹ. עַל כֵּן יַרְגִּיז אָדָם יֵצֶר הַטּוֹב עַל יֵצֶר הָרַע, וְיָשִׂים אֶל לִבּוֹ גַּם הַגָּהָה רִאשׁוֹנָה <b>[רְצוֹנוֹ לוֹמַר הַהַגָּהָה הָרִאשׁוֹנָה שֶׁל הרמ"א עַל הַשֻּׁלְחָן עָרוּךְ]</b>: שִׁוִּיתִי ה' לְנֶגְדִּי תָּמִיד, כִּי מְלוֹא כָּל הָאָרֶץ כְּבוֹדוֹ, וְכִּבְיָכוֹל הוּא רוֹאֶה בְּעַצְלוּתוֹ וְהִמָּשְׁכוֹ אַחַר הַשֵּׁנָה בְּעֵת קִימָה לִקְרִיאַת שָׁמַע וְלַתְּפִלָּה, וְיֵבוֹשׁ וְיִכָּלֵם, אָז יְדַלֵּג כְּאַיָּל לַעֲבוֹדַת ה'. וְנָכוֹן שֶׁלֹּא יְדַבֵּר בְּעִנְיָינָיו מֵעֵת אֲשֶׁר יָקוּם, וְיִהְיֶה דִּבּוּרוֹ הָרִאשׁוֹן לְבָרֵךְ קוֹנוֹ, וְכֹל שֶׁכֵּן שֶׁהוּא גֶּדֶר שֶׁלֹּא יִמָּשֵׁךְ בִּדְבָרִים עִם בְּנֵי בֵּיתוֹ וּמְשָׁרְתָיו קֹדֶם שֶׁיְּבָרֵךְ וְיִתְפַּלֵּל. וִיפָּנֶה וְיִטֹּל יָדָיו, כִּי הוּא צֹרֶךְ גָּדוֹל מְאֹד, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (בְּרָכוֹת י"ד ע"ב) שֶׁבָּזֶה מְקַבֵּל עָלָיו עֹל מַלְכוּת שָׁמַיִם שְׁלֵימָה, וְיֵשׁ בַּדָּבָר סוֹד. וְכֹל זֶה הוּא אַף אִם יָכֹל לֵישֵׁב כַּמָּה שָׁעוֹת וְאֵין צָרִיךְ לִפַּנּוֹת, דְּאִם צָרִיךְ, אָז פְּשִׁיטָא, כְּמוֹ שֶׁאָמְרוּ (שם כ"ג.): הַנִּצְרָך לִנְקָבָיו אַל יִתְפַּלֵּל, וְכָתְבוּ זַ"ל (קֹהֶלֶת רַבָּה ד, יב) שֶׁהוּא רָאשֵׁי תֵּבוֹת <b>הִ</b>כּוֹן <b>לִ</b>קְרַאת <b>אֶ</b>לֹהֶיךָ <b>יִ</b>שְׂרָאֵל.
(מוֹרֶה בְּאֶצְבַּע, סִימָן ג')
<h3>חִדּוּשׁ עַל הַפָּרָשָׁה</h3>
<b>וְאָדָם אַיִן לַעֲבֹד אֶת הָאֲדָמָה -</b> אֶפְשָׁר לִרְמֹז, <b>"וְאָדָם"</b> שֶׁמַּחֲזִיק עַצְמוֹ לָאַיִן וְהוּא נִבְזֶה בְּעֵינָיו, זֶה תּוֹעֶלֶת גָּדוֹל <b>"לַעֲבֹד אֶת הָאֲדָמָה"</b> - כִּנּוּי לַשְּׁכִינָה, כִּי הֶעָנָו כְּאִילּוּ הִקְרִיב כָּל הַקָּרְבָּנוֹת, כְּמוֹ שֶׁאָמְרוּ ז"ל, וְזֶהוּ "לַעֲבֹד" רֶמֶז לַעֲבוֹדַת הַקָּרְבָּנוֹת. וְעוֹד מוֹעִיל לְהַשִּׂיג הַתּוֹרָה. וְכֵן רָמוּז בְּסוֹפֵי תֵּבוֹת "לַעֲבֹד אֶת הָאֲדָמָה <b>ה ד"ת</b>.
(פְּנֵי דָוִד)
<h2>יוֹם ד'</h2>
<h3>הֲלָכוֹת</h3>
א. וְלֹא יִטֹּל <b>[יָדַיִם בַּבֹּקֶר]</b> מִמְשָׁרֶתֶת גּוֹיָּה וְלֹא מִיִּשְׂרְאֵלִית נִדָּה, כִּי הוּא בָּא לִדְחוֹת הַסִטְרָא אַחֲרָא, וּדְבַקַּתּוֹ הָרָעָה. יִלְבּוֹשׁ כָּרָאוּי, וְטוֹב שֶׁיָקּוּם מֵעֹמֶד <b>[כְּשֶׁהוּא מְלוּבָּשׁ]</b>, וְקִימַת חֲצוֹת מַכְנִיעַ יֵצֶר הָרַע (אַחֲרוֹנִים).
(קֶשֶׁר גּוּדָל, סִימָן א, סְעִיף ב)
ב. לֹא יֵלֵךְ ד' אַמּוֹת בְּלִי נְטִילַת יָדַיִם, וְהוּא דָּבָר חָמוּר הַרְבֵּה מְאֹד. וְאִם כְּלֵי הָרְחִיצָה הֵם רְחוֹקִים, יֵלֵךְ פָּחוֹת פָּחוֹת מִד' אַמּוֹת.
(קֶשֶׁר גּוּדָל, סִימָן א, סְעִיף ד)
<h3>מוּסָר</h3>
וְגַם הַנֶּפֶשׁ לוֹ תְּמַלֵּא אוֹר, וְיוֹם שִׂמְחַת תּוֹרָה חֶדְוַת ה' הִיא מָעוּזּוֹ, וְהִיא שִׂמְחָה רוּחָנִית, וְצַדִּיק יָרוֹן וְשָׂמַח רִנָּה וְצָהֲלָה בַּתּוֹרָה הַקְּדוֹשָׁה, וְיִזְכֹּר אֲשֶׁר פָּגַם בְּכַמָּה חַטָּאוֹת בִּכְבוֹד הַתּוֹרָה וּבִכְבוֹד לוֹמְדֶיהָ, וְיַעֲשֶׂה גֶּדֶר לְכוֹנֵן עִנְיָינָיו מִן יוֹמָא דְּנַן וּלְעוֹלָם <b>[מֵאוֹתוֹ יוֹם וַהָלְאָה]</b>, וְה' לֹא יִמְנַע טוֹב לַהוֹלְכִים בְּתָמִים, הוֹלֵךְ בְּתֹם יֵלֵךְ בֶּטַח, וְשָׁקַט וְשַׁאֲנָן וְהִתְעַנֵּג בַּתּוֹרָה וּמִצְווֹת בְּאַהֲבָה וְיִרְאָה, יִרְאַת ה' לַחַיִּים.
(לֵב דָוִד פֶּרֶק לֵ"ב)
<h3>חִדּוּשׁ עַל הַפָּרָשָׁה</h3>
<b>וַיֹּאמֶר הַנָּחָשׁ אֶל הָאִשָּׁה -</b> וְאִם תֹּאמַר אֵיךְ יָדְעָה הָאִשָּׁה בִּלְשׁוֹן הַנָּחָשׁ? יֵשׁ לוֹמַר חַוָּה הָיְתָה יוֹדַעַת בְּכָל לָשׁוֹן, וּלָזֶה נִקְרֵאת <b>חַוָּה</b>, "וַיַּגֵּד" <b>[תַּרְגּוּמוֹ]</b> <b>וְחַוִּי</b>, וְלָכֵן נִקְרֵאת "אֵם כָּל חַי". אִי נָמִי, שֶׁדִּבֵּר בִּלְשׁוֹן הַקֹּדֶּשׁ, כִּי בִּתְחִלַּת הַבְּרִיאָה הָיוּ מְדַבְּרִים כֻּלָּם בִּלְשׁוֹן הַקֹּדֶּשׁ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה עַל פָּסוּק "וַיְהִי כָּל הָאָרֶץ שָׂפָה אַחַת", וְחַיָּה וְעוֹף בִּכְלָל. אִי נָמִי, שָׂטָן הָיָה מְדַבֵּר עִמָּהּ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה שֵׁרָכַב <b>[הַשָׂטָן]</b> עַל הַנָּחָשׁ. רַבֵּנוּ אֶפְרַיִם ז"ל בְּפֵרוּשׁוֹ כְּתַב יָד.
(חוֹמַת אֲנָךְ)
<h2>יוֹם ה'</h2>
<h3>הֲלָכוֹת</h3>
א. יִזָּהֵר מְאֹד כְּשֶׁיָּקוּם מִמִּטָּתוֹ שֶׁלֹּא יֵלֵךְ ד' אַמּוֹת בְּלִי נְטִילָה, וּבְיוֹתֵר צְרִיכִים לִיזָהֵר הוֹלְכֵי דְּרָכִים בָּזֶה, וְטֶרֶם יִשְׁכְּבוּ יָכִינוּ לָהֶם כְּלִי לִטֹּל וּכְלִי לְקַבֵּל הַמַּיִם. וְהַמִּסְתַּכֵּל יָפֶה, יַזְהִיר מְאֹד לְאִשְׁתּוֹ וְלִמְשָׁרְתָיו יִזַהֲרוּ בָּזֶה. וְיַזְהִיר לִרְחֹץ יְדֵי הַבָּנִים קְטַנִּים כָּרָאוּי, וְלֹא יְטַמְּאוּ כָּל אֲשֶׁר יִגְעוּ, וְתִשְׁרֶה הַסִטְרָא אַחֲרָא בַּכָּל חַס וְשָׁלוֹם.
(מוֹרֶה בְּאֶצְבַּע, סִימָן ב, סְעִיף ס)
ב. מֵי הַנְּטִילָה, אָסוּר לְבָרֵךְ וְלִקְרוֹת נֶגְדָּם, אֶלָּא יִשְׁפְּכֵם אוֹ יְכַסֵּם.
(קֶשֶׁר גּוּדָל סִימָן א')
<h3>מוּסָר</h3>
יִקְבַע עִתִּים לַתּוֹרָה בַּיּוֹם וּבַלַּיְלָה, חֹק יִתֵּן וְלֹא יַעֲבֹר. וְגַם בְּכָל עֵת שֶׁהוּא פָּנוּי, אַף שֶׁכְּבָר הִשְׁלִים חוּקוֹ, לֹא יָמוּשׁ סֵפֶר הַתּוֹרָה מִפִּיו.
(מוֹרֶה בְּאֶצְבַּע סִימָן א' אוֹת ג')
<h3>חִדּוּשׁ עַל הַפָּרָשָׁה</h3>
<b>כִּי שָׁמַעְתָּ לְקוֹל אִשְׁתֶּךָ וגו' -</b> אֶפְשָׁר בַּמֶּה שֶׁכָּתְבוּ הָרַב תּוֹרַת חַיִּים וְהָרַב כְּלִי יָקָר זַ"ל דְּאָדָם הָרִאשׁוֹן הִזְהִיר לְחַוָּה עַל הַנְּגִיעָה לְגֶדֶר, וְכָךְ רָאוּי לַעֲשׂוֹת גָּדֵר וּמִשְׁמֶרֶת לְמִצְווֹת ה', אַךְ הָיָה לְאָדָם הָרִאשׁוֹן לוֹמַר לְחַוָּה דְהַמִצְוָה הִיא הָאֲכִילָה, וְצָרִיךְ לַעֲשׂוֹת גָּדֵר שֶׁלֹּא לִנְגֹעַ. אַךְ אָדָם הָרִאשׁוֹן אָמַר סְתָם דְּאֲכִילָה וּנְגִיעָה אָסוּר וּבֶחָדָא מַחְתָּא מַחְתִינהוּ. וְחַוָּה סָבְרָה דְּגַם נְגִיעָה הִיא מִצְוַת ה', וְזֶה גָּרַם דְּדַּחֲפָה הַנָּחָשׁ, וּמִזֶּה בָּאָה לִטְעוֹת. וְנִמְצָא דְּאָדָם הָרִאשׁוֹן הוּא הָיָה גְּרָמָא, דְּלֹא פֵּרֵשׁ הַצִּוּוּי שֶׁהוּא הָאֲכִילָה לְבַד, וּמִשּׁוּם גָּדֵר צָרִיךְ לְהִתְרַחֵק מִנְּגִיעָה. וְזֶהוּ הַתּוֹכָחָה <b>"כִּי שָׁמַעְתָּ וגו' אֲשֶׁר צִוִּיתִיךָ לֵאמֹר"</b> לְחַוָּה <b>"לֹא תֹּאכַל מִמֶּנּוּ"</b>, וְאַתָּה אָסַרְתָּ הַנְּגִיעָה בִּסְתָם, וְסָבְרָה דְהַנְּגִיעָה גַּם כֵּן צִוּוּי, וְעַל יְדֵי זֶה טָעֲתָה וְאָכְלָה וְהֵאֱכִילַתּוּ, וְנִמְשַׁךְ זֶה דְּלֹא בֵּרַרְתָּ הַצִּוּוּי וְהַגֶּדֶּר.
(חוֹמַת אֲנָךְ)
<h2>יוֹם ו'</h2>
<h3>הֲלָכוֹת</h3>
א. כְּשֶׁיִּלְבַּשׁ <b>[הַבְּגָדִים]</b>, יִקַּח הַמַּלְבּוּשׁ בְּצַד יָמִין וְיִתְנֵנוּ לִשְׂמֹאל, וְשׁוּב יִלְבַּשׁ.
(מוֹרֶה בְּאֶצְבַּע, סִימָן ב, סְעִיף סב)
ב. תֵּכֶף יְבָרֵךְ כָּל הַבְּרָכוֹת מִבִּרְכַּת עַל נְטִילַת יָדַיִם עַד וַאֲנִי אֲבָרֲכֵם (הָאֲרִ"י ז"ל). וְזֶה אַחַר שֶׁלָּבַשׁ כָּרָאוּי, וּבְעוֹדוֹ לוֹבֵשׁ, לֹא יִהְיֶה לוֹבֵשׁ וּמְבָרֵךְ, כִּי אֵין לַעֲשׂוֹת אַף דָּבָר קַל בְּעוֹדוֹ מְבָרֵךְ כמ"ש ז"ל.
(קֶשֶׁר גּוּדָל, סִימָן א, סְעִיף ו-ז)
<h3>מוּסָר</h3>
מַה טּוֹב שֶׁיִּלְמַד אַחַר תְּפִלָּה, עוֹדֶנּוּ מְעֻטָּף בְּטַלִּית וּמְעֻטָּר בִּתְפִלִּין. וְיָשִׂים אֶל לִבּוֹ, אֲשֶׁר זֹאת לְפָנִים בְּיִשְׂרָאֵל, שְׁלֵמִים וְכֵן רַבִּים, הָיוּ כָּל הַיּוֹם בִּתְפִלִּין, וּבְדוֹר יָתוֹם זֶה, לְפָחוֹת יִהְיֶה לוֹמֵד אֵיזֶה שִׁעוּר אַחַת וְלֹא יֵשַׁנֶ"ה בַּתְּפִלִּין.
(מוֹרֶה בְּאֶצְבַּע סִימָן א' אוֹת ד')
<h3>חִדּוּשׁ עַל הַפָּרָשָׁה</h3>
<b>כִּי רַבָּה רָעַת הָאָדָם בָּאָרֶץ -</b> הֵן הֵנָּה מֵעֵצוֹת הַיֵּצֶר הָרַע לְהַפִּילוֹ בַּדְּבָרִים שֶׁהוּא חוֹשֵׁב שֶׁהֵם קַלִּים, וּבָזֶה נִלְכַּד, וְעוֹד שֶׁהוּא מַתְמִיד בָּהֶם, וְהַקַּלּוֹת בְּהַתְמִיד בָּהֶם, נַעֲשׂוֹת חֲמוּרוֹת. וְזֶה אֶפְשָׁר כַּוָּנַת הַכָּתוּב <b>"וַירא ה'"</b> אֲפִלּוּ מִדָּת רַחֲמִים רָאָה כִּי <b>"רַבָּה רָעַת הָאָדָם"</b>, כִּי נִתְחַכֵּם הַיֵּצֶר לַהֲסִּיתוֹ בִּדְבָרִים קַלִּים בְּהַתְמָדָה, וְזֶה שֶׁאָמַר <b>"וְכֹל יֵצֶר מַחְשְׁבוֹת לִבּוֹ רַק רַע"</b>, "רַק" מִעוּט, פֵּרוּשׁ הַיֵּצֶר מְפַתֵּהוּ בְּמִעוּט רַע, כְּלוֹמַר בְּאִסּוּרִים קַלִּים, וְזֶהוּ "רַק רַע". וְזֶה <b>"כָּל הַיּוֹם"</b> בְּהַתְמָדָה, וּמִזֶּה נַעֲשָׂה כֶּעָבוֹת הָעֲגָלָה, וְנַעֲשֵׂית "רַבָּה רָעַת הָאָדָם".
(אַהֲבַת דָוִד דָּרוּשׁ ט')