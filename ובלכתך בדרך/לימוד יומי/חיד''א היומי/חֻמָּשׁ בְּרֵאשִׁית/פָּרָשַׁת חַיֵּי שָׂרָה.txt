<h1>פָּרָשַׁת חַיֵּי שָׂרָה</h1>

<h2>יוֹם א'</h2>
<h3>הֲלָכוֹת</h3>
א. גֵּר יָכֹל לְבָרֵךְ בְּבִרְכַּת הַתּוֹרָה "אֲשֶׁר בָּחַר <b>בָּנוּ</b>" (הַרַמְבַּ"ם בְּאִגְּרוֹתָיו).
(קֶשֶׁר גּוּדָל, סִימָן ה, סְעִיף כ"ו)
ב. אִם קְרָאוּהוּ לְסֵפֶר תּוֹרָה קֹדֶם שֶׁבֵּרֵךְ בִּרְכַּת הַתּוֹרָה, לֹא יַחֲזֹר לְבָרֵךְ בִּרְכַּת הַתּוֹרָה, שֶׁכְּבָר נִפְטַר בְּבִרְכּוֹת סֵפֶר תּוֹרָה (סִימָן קל"ט).
(קֶשֶּׁר גּוּדָל, סִימָן ה', סְעִיף כ"ז)
<h3>מוּסָר</h3>
אָמַר הַפִּילוֹסוֹף, הַצֳּרִי הַגָּדוֹל <b>[הָרְפוּאָה הַגְּדוֹלָה]</b> לִשְׁכֹּחַ הָרָעוֹת הַבָּאוֹת לָאָדָם וְלִמְשׁוֹל בַּיֵּצֶר, הוּא לַחֲשֹׁב בִּדְבָרִים אֲחֵרִים זוּלַת עַצְמוּתּוֹ, כִּי הַנֶּפֶשׁ לֹא תּוּכַל לַחֲשֹׁב שְׁנֵי דְּבָרִים כְּאֶחָד, וּלָזֶה אִם תַּעֲמִיס עָלֶיהָ מַחְשֶׁבֶת דְּבָרִים אֲחֵרִים, חָכְמָה וָדַעַת תִּשְׁכַּח עַצְמָהּ, וְתִהְיֶה שָׁקֵט וְשַׁאֲנָן. וַאֲנִי מוֹסִיף לְבָאֵר שֶׁיַּחְשֹּׁב בַּתּוֹרָה הַקְּדוֹשָׁה, שֶׁאִם יַעֲמִיק עִיּוּנּוֹ בְּחָכְמוֹת חִצּוֹנִיּוֹת חֲקִירוֹת לִמּוּדִּיוֹת טִבְעִיּוֹת, הַצֳּרִי אֵינוֹ אֶלָּא שָׂרָ"ף <b>[ר"ל שֶׁיִפְעַל פְּעוּלָה הֲפוּכָה]</b>, כִּי אוֹתִיּוֹת "צֳרִי" יִתְהַפְּכוּ לְאוֹתִיּוֹת "יֵצֶר", כִּי יִצְרוֹ חָכָם מִמֶּנּוּ, וְהוּא יֵדַע עֵת וְרֶגַע לְפַתּוֹתוֹ, וְכַאֲשֶׁר קָרָה לִגְדּוֹל הַפִּילֹסוֹפִים ארוסטוטלוס, כמ"ש רַבִּי יִצְחַק דְּמִן עַכּוֹ בְּסֶפֵר מְאִירוֹת עֵינַיִם כְּתַב יָד. אָמְנָם אִם זָכָה לַחֲשֹׁב וּלְהַעֲמִיק בַּתּוֹרָה הַקְּדוֹשָׁה וּבְתוֹרַת ה' חֶפְצוֹ, וַדַּאי יִנָּצֵל, כִּי הוּא אָמַר וַיְּהִי "בָּרָאתִי יֵצֶר הָרַע בָּרָאתִי לוֹ תַּבְלִין" (קִדּוּשִׁין ל' ע"ב). וְכַאֲשֶׁר הֶאֱרַכְנוּ בַּעֲנִיּוּתֵינוּ בַּדְרוּשִׁים בס"ד (עַיֵּן אַהֲבַת דָוִד דְּרוּשׁ י' לְשַׁבָּת זָכוֹר דַּף פ"ו ע"ד).
(צִפֹּרֶן שָׁמִיר, סִימָן ג, סְעִיף מו)
<h3>חִדּוּשׁ עַל הַפָּרָשָׁה</h3>
<b>וַיִּהְיוּ חַיֵּי שָׂרָה -</b> אֶפְשָׁר לִרְמֹז כִּי תֵּבַת "וַיִּהְיוּ" נִקְרֵאת בְּיֹשֶׁר, וְגַם לְמַפְרֵעַ <b>[מֵהַסּוֹף לַהַתְחָלָה]</b> "וַיִּהְיוּ", לִרְמֹז שֶׁכָּל חַיֵּי שָׂרָה מִתְּחִילָתָן לְסוֹפָן וּמִסּוֹפָן לִתְחִילָתָן הָיָה בָּהֶם הֲוַיָּ"ה, וְגַם נִקְרֵאת לְמַפְרֵעַ כְּמוֹ בְּיֹשֶׁר, כֵּן חַיֵּי שָׂרָה שָׁוִים וּשְׁקוּלִים בַּהֲוָיָ"ה לְטּוֹבָה.
(פְּנֵי דָוִד)
<h2>יוֹם ב'</h2>
<h3>הֲלָכוֹת</h3>
א. בִּרְכַּת "אֲשֶׁר קִדְּשָׁנוּ עַל דִּבְרֵי תּוֹרָה", "וְהַעֲרֵב נָא", שְׁתֵּי בְּרָכוֹת הֵן, וְעִם כָּל זֹאת יֹאמַר <b>וְהַעֲרֵב</b> נָא <b>[עִם וָא"ו הַחִבּוּר]</b>. (הָאֲרִ"י ז"ל).
(קֶשֶׁר גּוּדָל, סִימָן ה, סְעִיף כח)
ב. לֹא יִקְרָא פָּסוּק אֲפִלּוּ דֶּרֶךְ תְּחִנָּה קֹדֶם בִּרְכַּת הַתּוֹרָה (סִימָן מ"ז) (עַיֵּן מוֹרֶה בְּאֶצְבַּע סִימָן ב' אות נ"ט).
(קֶשֶׁר גּוּדָל, סִימָן ה, סְעִיף כט)
<h3>מוּסָר</h3>
בֶּאֱמֶת אָמְרוּ (ב"ב פ"ח ע"ב) "קָשֶׁה עוֹנְשָׁן שֶׁל מִדּוֹת רָעוֹת וַאֲסוּרוֹת". וּכְבָר רַבֵּנוּ הָרַב מה"ר חַיִּים וִיטַל זצ"ל בְּסֵפֶר שַׁעֲרֵי קְדֻשָּׁה (ח"ב שַׁעַר ד') כָּלַל כָּל הַנֵּזֶק וְעֹנֶשׁ הַבָּא לְאָדָם בְּכָל מִדָּה וּמִדָּה, וְכֹל קֳבֵל דְּנָא <b>[לְעוּמַת זֹאת]</b> רֵוַח וְשָׂכָר הַמִּדּוֹת טוֹבוֹת, וְהֵם דְּבָרִים קְדוֹשִׁים וְנִצְרָכִים, וְצָרִיךְ הָאָדָם לְהַתְמִיד בִּקְרִיאַת עִנְיָן זֶה שָׁם בַּסֵּפֶר הַנִּזְכָּר, וְכִשְׁמוֹ כֵּן הוּא <b>[שֶׁעָרִים לִקְדֻשָּׁה]</b>. בְּמָטוּתָא מִנַּיְיכוּ בּוֹאוּ שְׁעָרָיו <b>[רֶמֶז לְשֵׁם הַסֵּפֶר "<b>שַׁעֲרֵי</b> קְדֻשָּׁה"]</b>, וּבִמְעַט זְמַן עֵינֵיכֶם תֶּחֱזֶינָה מְצָרִי"ם אָדָם לַהֶבֶל שֶׁיּוֹרֵד עַל פִּי מִדּוֹתָי"ו <b>[הַרָעוֹת]</b> לִבְאֵר שַׁחַת. וְעַל-כֵּן כָּל מִדָּה בַּחֵבֶ"ל מִן גֵו <b>[תּוֹך]</b> יְגֹרָשׁוּ, וּנְבַקְּשֶׁהָ מֵאֶלֹהֵינוּ עַל זֹאת בְּדֶמַע לֵב, יַעְזְרֵנּוּ עַל דְּבַר כְּבוֹד שְׁמוֹ, אֲשֶׁר הֵן חֲלִיפוֹת לַמּוֹ, וְנִזְכֶּה לְמִדּוֹת קְדוֹשׁוֹת הַטּוֹבוֹת בְּעֵינֵי אֱלֹהִים וְאָדָם.
(צִפֹּרֶן שָׁמִיר, סִימָן ג, סְעִיף מז)
<h3>חִדּוּשׁ עַל הַפָּרָשָׁה</h3>
<b>עֹבֵר לַסֹּחֵר -</b> אֶפְשָׁר לִרְמֹז דְקוֹדֶם אוֹתִיּוֹת "סֹחֵר" הֵם אוֹתִיּוֹת "נֵזֶק". וְ"עֹבֵר" לְשׁוֹן "קֹדֶם", כְּמוֹ עוֹבֵר לַעֲשִׂיָּיתָן. וְכֵן לְעֶפְרוֹן דְהָיָה רַע עַיִן, הָיָה לוֹ נֵזֶק, וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה דָּרְשׁוּ עָלָיו הַכָּתוּב "וְלֹא יֶדַע כִּי חֶסֶר יְבֹאֶנּוּ", דְאוֹתִיּוֹת "סֹחֵר" נַעֲשֶׂה "חֶסֶר". וְזוֹ תּוֹכַחֲת מוּסָר לְכָל סֹחֵר דְיָשִׂים נֶגֶד עֵינָיו כִּי לִפְנֵי "סֹחֵר" "נֵזֶק", וְאוֹתִיּוֹת "חֶסֶר". דְּיֵשׁ כַּמָּה לַאוִין לֹא תִּגְנֹב, לֹא תּוֹנוּ, לֹא תַּעֲשֹׁק, לֹא תִּגְזֹל, לֹא תְּשַׁקְּרוּ. וְאִם יִזָּהֵר בַּכָּל, אָז יִהְיֶה סוֹחֵר טוֹב וּמְבַקֵּשׁ רְצוֹן ה'. וְאִם יַעֲבֹר, נֵזֶק לְפָנָיו, גַּם חֶסֶר. וְעוֹד יֵשׁ לִרְמֹז מַה שֶּׁאָמְרוּ זַ"ל "מֶלַח מָמוֹן חַסֵר", וְזֶה רֶמֶז אִם חִסֵּר לִצְדָקָה, יִהְיֶה סֹחֵר וְיַצְלִיחַ. וְעוֹד יֵשׁ לְצַדֵּד בִּרְמָזִים אֵלּוּ.
(חוֹמַת אֲנָךְ)
<h2>יוֹם ג'</h2>
<h3>הֲלָכוֹת</h3>
א. רָאִיתִי מִי שֶׁנִּזְהַר שֶׁאִם הֻצְרַך לָבוֹא לְבֵית הַכְּנֶסֶת קֹדֶם שֶׁאָמַר הַבְּרָכוֹת קֹדֶם שֶׁיִכָּנֵס, דְּצָרִיךְ לוֹמַר פָּסוּק "וַאֲנִי בְּרֹב חַסְדְּךָ" שֶׁהֶחְמִּירוּ בָּזֶה בַּזֹּהַר הַקָּדוֹשׁ, הוּא הָיָה אוֹמֵר "וַאֲנִי בְּרֹב חַסְדּוֹ אָבוֹא בֵּיתוֹ אֶשְׁתַּחֲוֶה אֶל הֵיכַל קָדְשׁוֹ בְּיִרְאָתוֹ", כְּדֵי שֶׁלֹּא יֹאמַר הַפָּסוּק כְּתִקְּנוֹ קֹדֶם בִּרְכַּת הַתּוֹרָה.
(שׁוּ"ת יוֹסֵף אֹמֶץ סוֹף סִימָן ס"ו)
ב. זֶה מִנְהָג קָדוּם מִקֶּדֶם קַדְמָתָהּ, וְנִתְפַּשֵׁט בְּכָל יִשְׂרָאֵל בְּכָל הַמְּקוֹמוֹת דְּנָשִׁים מְבָרְכוֹת בִּרְכַּת הַתּוֹרָה, כֵּיוָן דְהוּתְּרוּ לִלְמוֹד סֵדֶר קָרְבָּנוֹת בַּתְּפִלָּה, וּכְמוֹ שֶׁמְּבָרְכִים מַרְבִּית עַמֵּי הָאָרֶץ, אֲנָשִׁים שֶׁתָּשַׁשׁ כֹּחָן כִּנְקֵבוֹת, וְלֹא יָדְעוּ כִּי אִם סֵדֶר תְּפִלָּה.
(שׁוּ"ת יוֹסֵף אֹמֶץ סִימָן ס"ז)
<h3>מוּסָר</h3>
מִי שֶׁחָשְׁקָה נַפְשׁוֹ בַּתּוֹרָה כָּל כָּךְ עַד שֶׁיּוֹם וְלַיְלָה לֹא יַחְשֹׁב כִּי אִם בַּתּוֹרָה, וְיַשְׁלִיךְ אַחֲרֵי גֵּווֹ עִנְיְנֵי הָעוֹלָם הַשָּׁפֵל הַגַּשְׁמִי וְהֶעָכוּר הַגּוּפָנִי הַזֶּה, וּבְתוֹרָתוֹ יֶהְגֶה וּבְאַהֲבָתָהּ יִשְׁגֶּה, יַשִּׂיג מַעְלָה נִפְלָאָה שֶׁלֹּא יִצְטָרֵךְ כְּלָל לְתַּעֲנִיּוֹת וְסִיגוּפִים.
(צִפֹּרֶן שָׁמִיר, סִימָן ד, סְעִיף נ)
<h3>חִדּוּשׁ עַל הַפָּרָשָׁה</h3>
<b>וְאַבְרָהָם זָקֵן בָּא בַּיָּמִים וה' בֵּרַךְ אֶת אַבְרָהָם בַּכֹּל -</b> אֶפְשָׁר לוֹמַר בְּהַקְדִים מַה שֶּׁאָמְרוּ פֶּרֶק בַּמֶּה אִשָּׁה: לַמַּיְמִינִים בָּהּ, אוֹרֶךְ יָמִים אִיכָּא וְכֹל שֶׁכֵּן עֹשֶׁר וְכָבוֹד. וְאָמְרוּ ז"ל (בְּיוֹמָא דַּף כ"ח) אַבְרָהָם אָבִינוּ זָקֵן וְיוֹשֵׁב בִּישִׁיבָה הָיָה, שֶׁנֶּאֱמַר <b>וְאַבְרָהָם זָקֵן.</b> וְזֶה שֶׁאָמַר "וְאַבְרָהָם זָקֵן", זֶה קָנָה חָכְמָה שֶׁהָיָה יוֹשֵׁב בַּיְּשִׁיבָה, וְעַל יְדֵי זֶה <b>בָּא בַּיָּמִים</b>. וְגַם עֹשֶׁר וְכָבוֹד, <b>וה' בֵּרַךְ אֶת אַבְרָהָם בַּכֹּל</b> דְּהַיְנוּ עֹשֶׁר וְכָבוֹד, כְּמוֹ שֶׁכָּתַב הראב"ע.
(פְּנֵי דָוִד)
<h2>יוֹם ד'</h2>
<h3>הֲלָכוֹת</h3>
א. הַנּוֹהֲגִים קֹדֶם כָּל מִצְוָה לוֹמַר פָּסוּק "וִיהִי נֹעַם", לֹא יֹאמְרוּהוּ קֹדֶם בִּרְכַּת הַתּוֹרָה.
(קֶשֶׁר גּוּדָל, סִימָן ה, סְעִיף ל)
ב. הַנּוֹהֲגִים לוֹמַר פָּסוּק "וְאֵרַשְׂתִּיךְ לִי בֶּאֱמוּנָה" וגו' אַחַר לְבִישַׁת תְּפִלִּין, לֹא יֹאמְרוּ אִם לֹא בֵּרְכוּ בִּרְכַּת הַתּוֹרָה.
(קֶשֶׁר גּוּדָל, סִימָן ה, סְעִיף לא)
<h3>מוּסָר</h3>
אָמְרוּ בְּתָנָא דְּבֵי אֵלִיָּהוּ (תדבא"ר פי"ח, תדבא"ז פ"א): לֹא חָרַב הָעוֹלָם אֶלָּא בְּפִשְׁעָהּ שֶׁל תּוֹרָה, וְלֹא חָרְבָה אֶרֶץ יִשְׂרָאֵל אֶלָּא מִפִּשְׁעָהּ שֶׁל תּוֹרָה, וְכֹל הַצָּרוֹת הַבָּאוֹת לָאָדָם אֵינָן אֶלָּא מִפֶּשַׁע הַתּוֹרָה, שֶׁנֶּאֱמַר (מִיכָה א, ה) "בְּפֶשַׁע יַעֲקֹב כָּל זֹאת" וכו'. וּמִי שֶׁיֵּשׁ לוֹ לֵב, יִתְעוֹרֵר מִתַּרְדֵּמָה אֲשֶׁר הִפִּיל עָלָיו יִצְרוֹ וְאָחַז שְׁמוּרוֹת עֵינָיו, וְיָשׁוּב אֶל ה' וְיַעֲסֹק בַּתּוֹרָה בְּשִׂמְחָה כַּאֲשֶׁר יוּכַל, וְלֹא יוֹצִיא זְמַן הַיָּקָר מִפְּנִינִים בְּהֶבְלֵי הָעוֹלָם הַזֶּה, אַשְׁרֵי אָדָם שׁוֹמֵעַ.
(צִפֹּרֶן שָׁמִיר, סִימָן ד, סְעִיף מט)
<h3>חִדּוּשׁ עַל הַפָּרָשָׁה</h3>
<b>וַה' בֵּרַךְ אֶת אַבְרָהָם בַּכֹּל -</b> אָמְרוּ בִּבְרֵאשִׁית רַבָּה שֶׁעָשָׂה יִשְׁמָעֵאל תְּשׁוּבָה בְּחַיָּיו. וְרַבִּים שׁוֹאֲלִים דְּהַכֹּל בִּידֵי שָׁמַיִם חוּץ מִיִּרְאַת שָׁמַיִם, וְאִם יִשְׁמָעֵאל רָשָׁע, מַדּוּעַ הוּא יִתְבָּרַךְ הֵשִׁיבוֹ בִּתְשׁוּבָה, וְלֹא עָשָׂה כֵּן לְכָל גּוֹי? וְאֵין כָּאן שְׁאֵלָה, דְּוַדַּאי יִשְׁמָעֵאל נִתְעוֹרֵר בִּתְשׁוּבָה הוּא בְּעַצְמוֹ, אֶלָּא דְאִם לֹא הָיָה זְכוּת אַבְרָהָם אָבִינוּ ע"ה, לֹא הָיָה כְּדַאי לְקַבְּלוֹ, שֶׁהַהִתְעוֹרְרוּת שֶׁלּוֹ לֹא הָיָה מַסְפִּיק לְקַבְּלוֹ, שֶׁהָיוּ נֶגְדּוֹ רַבִּים קָמִים קָטֵגוֹרָיו אֲשֶׁר עָשָׂה בְּרִשְׁעוּתוֹ. וְאֲהַנְיָא חִיבָּתוֹ שֶׁל אַבְרָהָם אָבִינוּ ע"ה לְהַשְׁקִיט רִיב הַקַּטֵגוֹרִים, וְאָז רִשְׁפֵּי הִתְעוֹרְרוּת תְּשׁוּבָתוֹ הֵחֵלּוּ עוֹלִין וְנִרְצָה לוֹ.
(פְּנֵי דָוִד)
<h2>יוֹם ה'</h2>
<h3>הֲלָכוֹת</h3>
א. יִזְדָּרֵז מְאֹד לֵילֵךְ לְבֵית הַכְּנֶסֶת, וְיָרוּץ בַּהֲלִיכַת בֵּית הַכְּנֶסֶת, וְהַכֹּל בְּיִשּׁוּב <b>[הַדַּעַת]</b>, שֶׁלֹּא יַכְשִׁיל רוֹאָיו שֶׁיַּלְעִיגוּ עָלָיו וְקוֹרֵא לוֹ שֵׁם חָסִיד שׁוֹטֶה.
(מוֹרֶה בְּאֶצְבַּע, סִימָן ג, סְעִיף סד)
ב. צֹרֶךְ גָּדוֹל וְחִיּוּב לִלְבֹּשׁ צִיצִית וּתְפִלִּין בְּבֵיתוֹ, וְיֵצֵא וְיִשַּׁק הַמְּזוּזָה, וְיֵלֵךְ לְבֵית הַכְּנֶסֶת מְעֻטָּף בְּצִיצִית וּמְעֻטָּר בִּתְפִלִּין, וְהֶחְמִירוּ מְאֹד בַּזֹּהַר הַקָּדוֹשׁ בָּזֶה (זֹהַר וַאֶתְחַנָּן דַּף רסה.).
(מוֹרֶה בְּאֶצְבַּע, סִימָן ג, סְעִיף סה)
<h3>מוּסָר</h3>
כְּשֶׁהָאָדָם מִתְעַטֵּף בְּצִיצִית, וְיוֹצֵא מִפֶּתַח בֵּיתוֹ, הקב"ה שָׂמֵחַ וּמַלְאָךְ הַמַּשְׁחִית זָז מִשָּׁם, וְנִצּוֹל הָאָדָם מִכָּל נֵזֶק וּמִכָּל מַשְׁחִית. אָמַר ר' נְהוֹרַאי אַסְהֲדָנָא עָלַי מָאן דְּנָפִיק מִתְּרַע בֵּיתֵיהּ בְּצִיצִית וּתְפִלִּין בְּרֵישׁא, אִזְדַּמְּנַת שֵׁם שְׁכִינְתָא וּתְרֵין מַלְאָכִין, וּמְלַוִּין יָתֵיהּ לִבִּי כְּנִישְׁתָּא וּמְבָרְכִין לֵיה, וְחַד מְקַטְרְגָא אַזִּיל אַבַּתְרֵיהּ, וְעַל כָּרְחֵיהּ עָנִי "אָמֵן" <b>[תַּרְגוּם: אָמַר ר' נְהוֹרַאי מֵעִיד אֲנִי עַל מִי שֶׁיוֹצֵא מִפֶּתַח בֵּיתוֹ בְּצִיצִית וּתְפִילִין בְּרֹאשׁוֹ, שֶׁמִזְדַּמֶּנֶת לוֹ שְּׁכִינָה וּשְׁנֵי מַלְאָכִים, וּמְלַוִּים אוֹתוֹ לְבֵית הַכְּנֶסֶת, וּמְבָרְכִים אוֹתוֹ, וְהַמְקַטְרֵג הַהוֹלֵךְ אַחֲרָיו, עַל כָּרְחוֹ עוֹנֶה אָמֵן]</b>. יַלְקוּט רְאוּבֵנִי פָּרָשַׁת שְׁלַח בְּשֵׁם הַזֹּהַר הַקָּדוֹשׁ.
(דְּבַשׁ לְפִי מע' צ' אוֹת כ"ז)
<h3>חִדּוּשׁ עַל הַפָּרָשָׁה</h3>
<b>וַיָּרָץ לָבָן וגו' -</b> פֵּרֵשׁ רַשִׁ”י: נָתַן עֵינָיו בַּמָּמוֹן. אֶפְשָׁר דֶּרֶךְ צַחוּת, שֶׁרָאָה שֶׁתֵּבַת מָמוֹן מוֹלִידָה עוֹד מָמוֹן, כִּי "מָמוֹן" בְּמִלּוּי הוּא מֵ"ם מֵ"ם וָ"ו נוּ"ן, וַהֲרֵי כִּי מָמוֹן מוֹלִיד מָמוֹן אַחֵר, וּכְמוֹ שֶׁכָּתַב הָרַב כְּלִי יָקָר בְּסֵדֶר הַיּוֹם, וְזֶהוּ נָתַן עֵינָיו בְּתֵבַת "מָמוֹן", וְרָאָה כִּי מָמוֹן יוֹלִיד מָמוֹן, וְלָכֵן אַף שֶׁהָיָה עָשִׁיר, רָץ בַּעֲבוּר הַמָּמוֹן, וַיָּרָץ לָבָן הַחוּצָה לַמָּמוֹן, כִּי תֵּבַת "אֶל הָעַיִן" גִּימַטְרִיָּא "לַמָּמוֹן". וְדֶרֶךְ צַחוּת אֶפְשָׁר לְפָרֵשׁ (קֹהֶלֶת סִימָן ד') "גַּם עֵינוֹ לֹא תִּשְׂבַּע עֹשֶׁר", כִּי "עֵינוֹ" גִּימַטְרִיָּא "מָמוֹן", לָכֵן "לֹא תִּשְׂבַּע". וְזֶה שֶׁאָמַר "נָתַן עֵינָיו בַּמָּמוֹן", כִּי "עֵינוֹ" גִּימַטְרִיָּא "מָמוֹן", וְ"עֵינוֹ" כָּפוּל הוּא "מָמוֹן" כָּפוּל, כִּי יֵשׁ לוֹ שְׁתֵּי עֵינַיִם, וְכֹל "עֵינוֹ" גִּימַטְרִיָּא "מָמוֹן".
(פְּנֵי דָוִד)
<h2>יוֹם ו'</h2>
<h3>הֲלָכוֹת</h3>
א. לְפָחוֹת יִלְבַּשׁ צִיצִית וּתְפִלִּין בַּחֲצַר בֵּית הַכְּנֶסֶת קֹדֶם כְּנִיסַת פֶּתַח בֵּית הַכְּנֶסֶת, וּבִכְּנִיסָתוֹ יִשְׁהֶה מְעַט וְיֹאמַר "וַאֲנִי בְּרֹב חַסְדְּךָ" וגו' (תְּהִלִּים ה, ח), "בְּבֵית אֱלֹהִים נְהַלֵּךְ בְּרָגֶ"שׁ" (שָׁם נה, טו), גִּימַטְרִיָּא אבגית"ץ.
(מוֹרֶה בְּאֶצְבַּע, סִימָן ג, סְעִיף סו)
ב. בְּהִכָּנְסוֹ, יִשְׁתַּחֲוֶה נֶגֶד הָאָרוֹן שֶׁבּוֹ סֵפֶר תּוֹרָה שֶׁשָּׁם שׁוֹרָה הַקְּדֻשָּׁה.
(מוֹרֶה בְּאֶצְבַּע אוֹת ס"ז)
<h3>מוּסָר</h3>
שֹׁרֶשׁ הַכֹּל הִתְבּוֹדְדוּת, כִּי הוּא עִנְיָן נִשְׂגָּב גָּדוֹל וְרָם לִזְכּוֹת לְסֵדֶר קְדֻשָּׁה, וְאַתְנַח סִימָנָא מְרַבְּוָותָא קַמָּאֵי <b>[מֵרַבָּנִים קַדְמוֹנִים]</b>, "בַּ"ד קֹדֶשׁ יִלְבַּשׁ" (וַיִקְרָא טז, ד), הַכַּוָּנָה "בַּד", שֶׁהוּא מִתְבּוֹדֵד, אָז "קֹדֶשׁ יִלְבַּשׁ". וְאֶפְשָׁר לִרְמֹז בַּפָּסוּק (מִשְׁלֵי ג, ו) <b>"בְּכָל דְּרָכֶיךָ דָּעֵהוּ"</b>, רָאשֵׁי תֵּבוֹת "בַּדָּד", כִּי כַּאֲשֶׁר יִתְבּוֹדֵד יִהְיֶה דָּבֵק בַּה' אֲפִלּוּ בְּצָרְכֵי גּוּפוֹ. וְסוֹפֵי תֵּבוֹת "דְּרָכֶיךָ דָּעֵהוּ", כ"ו, גִּימַטְרִיָּא שֵׁם הַמְיֻחָד, שֶׁיָשִׂים נֶגְדּוֹ, עַל דֶּרֶךְ (תְּהִלִּים טז, ח) "שִׁוִּיתִי ה' לְנֶגְדִּי תָּמִיד", "דָּעֵהוּ", דַּע ה"ו, רְצוֹנוֹ לוֹמַר שֶׁהַכֹּל יִהְיֶה לְיַחֵד וּלְזַוֵּוג ה"ו, קוּדְשָׁא בְּרִיךְ הוּא וּשְׁכִינְתֵיהּ, וְזֶהוּ "דַּע", לְשׁוֹן (בְּרֵאשִׁית ד, כה) "וַיֵּדַע אָדָם".
(צִפֹּרֶן שָׁמִיר, סִימָן ד, סְעִיף נא)
<h3>חִדּוּשׁ עַל הַפָּרָשָׁה</h3>
<b>וַיָּרָץ לָבָן הַחוּצָה אֶל הָעָיִן -</b> פֵּרֵשׁ רַשִׁ”י: נָתַן עֵינָיו בַּמָּמוֹן. מהר"א הַכֹּהֵן ז"ל פֵּרֵשׁ דִפְּסִיעָה גַּסָּה נוֹטֶלֶת אַחַת מֵחֲמֵשׁ מֵאוֹת מִמְּאוֹר עֵינָיו, וְהוּא נִתְרַצֶּה לְהַחֲלִישׁ עֵינָיו מֵחֶמְדָּתוֹ לַמָּמוֹן, וְזֶה שֶׁנֶּאֱמַר "נָתַן <b>עֵינָי"ו</b> בַּמָּמוֹן".
(חַדְרֵי בָּטֶן)