<h1>פָּרָשַׁת וַיֵּרָא</h1>

<h2>יוֹם א'</h2>
<h3>הֲלָכוֹת</h3>
א. בֵּן חוּץ לָאָרֶץ הַנִּמְצָא בְּאֶרֶץ יִשְׂרָאֵל, וּבֵן אֶרֶץ יִשְׂרָאֵל הַנִּמְצָא בְּחוּ"ל, כָּל אֶחָד יִשְׁאַל <b>[עַל הַגְּשָׁמִים]</b> כִּבְנֵי הָעִיר הַנִּמְצָא בָּהּ.
(קֶשֶׁר גּוּדָל, סִימָן טז, סְעִיף יג)
ב. בִּימוֹת הַחַמָּה אִם שָׁאַל מָטָר, מַחֲזִירִין אוֹתוֹ. וְאִם יֵשׁ חֲזָרַת תְּפִלָּה, יְכַוֵּין דַּעְתּוֹ לִשְׁלִיחַ צִבּוּר כָּל י"ח בְּרָכוֹת. (סִימָן קכ"ד).
(קֶשֶׁר גּוּדָל, סִימָן טז, סְעִיף טו)
<h3>מוּסָר</h3>
לִמּוּד הַמִּשְׁנָה בְּקוֹל רָם וּבְנַחַת רוּחַ בְּשָׂפָה בְּרוּרָה, אֵין עֲרֹךְ אֵלָיו. וְאָמְרוּ רַבּוֹתֵינוּ זִכְרוֹנָם לִבְרָכָה (מִדְרָשׁ תַּלְפִּיּוֹת עָנָף אֵפוֹד, בְּשֵׁם סֵפֶר מִזְבֵּחַ יַעֲקֹב בְּשֵׁם האריז"ל) שֶׁאָשֵׁר בֵּן יַעֲקֹב אָבִינוּ עָלָיו הַשָּׁלוֹם עוֹמֵד בְּפֶתַח גֵּהִנָּם, וּלְכָל הַלּוֹמֵד מִשְׁנָה מַצִּילוֹ. וְזֶהוּ שֶׁאָמַר הַכָּתוּב (בְּרֵאשִׁית מט, כ) "מֵאָשֵׁר שְׁמֵנָ"ה", אוֹתִיּוֹת "מִשְׁנָה" (עַיֵּן צַוָּואַת ר' שֶׁעפְטִיל בֵּן השל"ה בְּסוֹף סֵפֶר יֵשׁ נוֹחֲלִין). לְפָחוֹת בִּקְרִיאַת הַמִּשְׁנָה, יִשְׁתַּדֵּל לְהָבִין פֵּרוּשׁ הַתֵּבוֹת, אַף שֶׁלֹּא יָבִין פֵּרוּשׁ הָעִנְיָן בָּאֱמֶת, שֶׁאִם לֹא יָבִין אַף הַתֵּבוֹת, יֵשׁ מִי שֶׁכָּתַב דְּאֵינוֹ נֶחְשָׁב לִמּוּד כְּלָל.
(מוֹרֶה בְּאֶצְבַּע, סִימָן ב, סְעִיף מב-מג)
<h3>חִדּוּשׁ עַל הַפָּרָשָׁה</h3>
<b>וַיֵּרָא אֵלָיו ה' -</b> אֶפְשָׁר <b>"אֵלָיו"</b> גִּימַטְרִיָּא <b>"אֵלִיָּה"</b> (עִם הַכּוֹלֵל), רֶמֶז שֶׁבָּא אֵלִיָּהוּ הַנָּבִיא זָכוּר לְטוֹב בְּכָל <b>[בְּרִית]</b> מִילָה. עוֹד אֶפְשָׁר דְעַל יְדֵי הַמִּילָה מִתְגַּלִּים הַחֲסָדִים, וְזֶה רֶמֶז, <b>וַיֵּרָא</b> – גִּימַטְרִיָּא "גְּבוּרָה" עִם הַכּוֹלֵל, <b>אֵלָיו ה'</b> – מִדָּת רַחֲמִים רוֹמֵז לַחַסָדִים, וּמִתְמַתְּקִים הַדִּינִים. וְרָאשֵׁי תֵּבוֹת "וַיֵּרָא אֵלָיו ה'" גִּימַטְרִיָּא "טוֹב", שֶׁהוּא יְסוֹד.
(נַחַל קְדוּמִים)
<h2>יוֹם ב'</h2>
<h3>הֲלָכוֹת</h3>
א. יַרְגִּיל אָדָם עַצְמוֹ לִפַּנּוֹת בַּבֹּקֶּר קֹדֶם תְּפִלָּה, כִּי יֵשׁ סוֹד בַּדָּבָר, וּכְמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (בְּרָכוֹת י"ד סוֹף ע"ב): הָרוֹצֶה לְקַבֵּל עָלָיו עֹל מַלְכוּת שָׁמַיִם שְׁלֵימָה, יִפָּנֶּה וְיִטֹּל יָדָיו וכו'.
(קֶשֶּׁר גּוּדָל, סוֹף הַסֵּפֶר, סְעִיף א)
ב. אִם בֵּרֵךְ "זוֹקֵף כְּפוּפִים" קֹדֶם "מַתִּיר אֲסוּרִים", לֹא יְבָרֵךְ "מַתִּיר אֲסוּרִים" (שֻׁלְחָן עָרוּך סִימָן מ"ו). "הַנּוֹתֵן לַיָּעֵף כֹּחַ" צָרִיךְ לְאוֹמְרָהּ, וְיֵשׁ לְאוֹמְרָהּ אַחַר "מַלְבִּישׁ עֲרֻמִּים" (בִּרְכֵּי יוֹסֵף וש"ב סִימָן מ"ו).
(קֶשֶׁר גּוּדָל, סִימָן ה, סְעִיף טז-טוֹב)
<h3>מוּסָר</h3>
יִזָּהֵר לִקְבֹּעַ לִמּוּדּוֹ בַּלַּיְלָה בְּמִשְׁנָיוֹת אוֹ בַּזֹּהַר, אוֹ שְׁנֵיהֶם כְּאֶחָד טוֹבִים. לִמּוּד סֵפֶר הַזֹּהַר, מְרוֹמָם עַל כָּל לִמּוּד, בְּשָׁגַם לֹא יָדַע מַאי קָאָמַר <b>[רְצוֹנוֹ לוֹמַר אַף שֶׁאֵינוֹ מֵבִין פֵּרוּשׁ הַמִּלִּים]</b>, וְאַף שֶׁיִּטְעֶה בִּקְרִיאָתוֹ. וְהוּא תִּקּוּן גָּדוֹל לַנְּשָׁמָה, לְפִי שֶׁהֲגַּם דְּכָּל הַתּוֹרָה שְׁמוֹתָיו שֶׁל הַקָּדוֹשׁ בָּרוּךְ הוּא, מִכָּל מָקוֹם נִתְלַבְּשָׁה בְּכַמָּה סִפּוּרִים, וְאָדָם הַקּוֹרֵא וּמֵבִין הַסִּפּוּרִים, נוֹתֵן דַּעְתּוֹ עַל פְּשָׁט הַפָּשׁוּט, אֲבָל סֵפֶר הַזֹּהַר הֵן הַסּוֹדוֹת עַצְמָן בַּגָּלוּי, וְהַקּוֹרֵא יוֹדֵעַ שֶׁהֵם סוֹדוֹת וְסִתְרֵי תּוֹרָה, אֶלָּא שֶׁאֵינוֹ מוּבָן מִקֹּצֶר הַמַּשִּׂיג וְעֹמֶק הַמֻּשָּׂג.
(מוֹרֶה בְּאֶצְבַּע, סִימָן ב, סְעִיף מ-מד)
<h3>חִדּוּשׁ עַל הַפָּרָשָׁה</h3>
<b>שְׁלֹשׁ סְאִים קֶמַח -</b> סוֹפֵי תֵּבוֹת "שָׂמֵחַ", כִּי הָיָה <b>שָׂמֵחַ</b> לַעֲשׂוֹת רְצוֹן קוֹנוֹ, כְּמוֹ שֶׁאָמְרוּ ז"ל, שֶׁנֶּאֱמַר "עִבְדוּ אֶת ה' בְּשִׂמְחָה". "קֶמַח" גִּימַטְרִיָּא "פֶּסַח", כִּי פֶּסַח הָיָה. "רַךְ וָטוֹב" גִּימַטְרִיָּא "בְּחַרְדָּל", כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. רַבֵּנוּ אֶפְרַיִם בְּפֵרוּשׁוֹ כְּתִיבַת יָד.
(נַחַל קְדוּמִים)
<h2>יוֹם ג'</h2>
<h3>הֲלָכוֹת</h3>
א. <b>[יְבָרֵךְ]</b> "הַמֵּכִין מִצְעֲדֵי גָבֶר", וְאַחַר כָּךְ "שֶׁעָשָׂה לִי כָּל צְרָכָי", כמ"ש בַּסִּדּוּרִים. וְיֵשׁ אוֹמְרִים כמ"ש בַּשֻּׁלְחָן עָרוּךְ, עַיֵּן במ"א וְאַחֲרוֹנִים סִימָן מ"ו.
(קֶשֶּׁר גּוּדָל, סִימָן ה, סְעִיף חי)
ב. "שֶׁעָשָׂה לִי כָּל צְרָכָי" אֵין לְבָרֵךְ בְּט' בְּאָב וּבְיוֹם הַכִּפּוּרִים, אַף שֶׁלּוֹבֵשׁ מִנְעַל שֶׁל לְבַדִים. וְהָאָבֵל מְבָרֵךְ אַף אִם הוֹלֵךְ יָחֵף. כֵּן נִרְאֶה לִי אַחַר שֶׁרָאִיתִי מ"שׁ הָרַב הַמַּגִּיהַּ בְּשַׁלְּמֵי צִבּוּר (דַּף נ' עַד דַּף נ"ג). יְעוּיָן שָׁם בְּאוֹרֶךְ. וְכֵן הַמִּנְהָג לַהוֹלְכִים אַחַר עִקְּבוֹת הָאֲרִ"י ז"ל.
(קֶשֶׁר גּוּדָל, סִימָן ה, סְעִיף יט)
<h3>מוּסָר</h3>
קֹדֶם כָּל לִמּוּד וְכָל מִצְוָה, טוֹב לְהַרְהֵר תְּשׁוּבָה, וְאַחַר כָּךְ יֹאמַר נָא יִשְׂרָאֵל: לְשֵׁם יִחוּד קוּדְשָׁא בְּרִיךְ הוּא וּשְׁכִינְתֵּהּ בִּדְחִילוּ וּרְחִימוּ וּרְחִימוּ וּדְחִילוּ לְיַחֲדָא שֵׁם י"ה בו"ה בְּיִחוּדָא שְׁלִים בְּשֵׁם כָּל יִשְׂרָאֵל. וִיהִי נֹעַם אֲדֹנָי אֶלֹהֵינוּ עָלֵינוּ וּמַעֲשֶׂה יָדֵינוּ כּוֹנְנָה עָלֵינוּ וּמַעֲשֶׂה יָדֵינוּ כּוֹנְנֵהוּ. וְאַל תַּשְׁגִּיחַ בְּמִי שֶׁזִּלְזֵל בָּזֶה, כְּמוֹ שֶׁכָּתַבְתִּי בְּקוּנְטְרֵס "שִׂמְחַת הָרֶגֶל" בְּסִיַּעְתָּא דִּשְׁמַיָּא. וִיכַוֵּן בְּמַחֲשַׁבְתוֹ שֶׁמְקַיֵּם מִצְווֹתָיו יִתְבָּרַךְ לַעֲשׂוֹת רְצוֹנוֹ, וְשֶׁיֵּשׁ סוֹדוֹת הַרְבֵּה בַּתּוֹרָה וּבַמִּצְווֹת, וּמְכַוֵּן לְתַקֵּן שָׁרְשֵׁי הַתּוֹרָה וְהַמִּצְווֹת.
(מוֹרֶה בְּאֶצְבַּע סִימָן א' אוֹת א' וב')
<h3>חִדּוּשׁ עַל הַפָּרָשָׁה</h3>
<b>הֹלֵך עִמָּם לְשַׁלְּחָם -</b> גִּימַטְרִיָּא <b>תרי"ג</b>, כִּי הָעוֹשֶׂה לְוָיָה, כְּאִלּוּ מְקַיֵּם כָּל הַתּוֹרָה, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה. שִׁעוּר לְוָיָה מִיל, וְהוּא רָאשֵׁי תֵּבוֹת "לְשַׁלְּחָם" – <b>לְ</b>וָיָה <b>שֶׁ</b>עוֹשִׂים <b>לְ</b>אוֹרֵחַ <b>חָ</b>כָם <b>מִ</b>יל. נֶצַח יִשְׂרָאֵל כְּתִיבַת יָד.
(חוֹמַת אֲנָךְ)
<h2>יוֹם ד'</h2>
<h3>הֲלָכוֹת</h3>
א. אִם בֵּרֵךְ "שֶׁעָשַׂנִי יִשְׂרָאֵל" בִּמְקוֹם "שֶׁלֹּא עָשַׂנִי גּוֹי", בְּדִיעֲבַד יָצָא. וְלֹא יְבָרֵךְ "שֶׁלֹּא עָשַׂנִי עָבֶד" <b>[אִם בֵּרֵךְ כְּבַר "שֶׁעָשַׂנִי יִשְׂרָאֵל"]</b>. אָמְנָם יֹאמַר "שֶׁלֹּא עָשַׂנִי אִשָּׁה". (הָרַב הַמַּגִּיהַּ בְּשַׁלְּמֵי צִבּוּר דַּף נ"ד ע"ב).
(קֶשֶׁר גּוּדָל, סִימָן ה, סְעִיף כ)
ב. אִם בֵּרֵךְ "שֶׁלֹּא עָשַׂנִי אִשָּׁה" תְּחִלָּה, יָכוֹל לְבָרֵךְ אַחַר כָּךְ "שֶׁלֹּא עָשַׂנִי גּוֹי" וְ"שֶׁלֹּא עָשַׂנִי עָבֶד" (בִּרְכֵּי יוֹסֵף סִימָן מ"ו, וְכֵן הִסְכִּים הָרַב הַמַּגִּיהַּ בְּשַׁלְּמֵי צִבּוּר שָׁם).
(קֶשֶׁר גּוּדָל, סִימָן ה, סְעִיף אך)
<h3>מוּסָר</h3>
שִׁשָּׁה מִצְוֹת תָּדִיר בְּלִי הֶפְסֵק. א', לְהַאֲמִין בַּה'. ב', לֹא לְהַאֲמִין בְּזוּלָתוֹ. ג', לְיַיחֲדוֹ יִחוּד גָּמוּר. ד', לְאַהֲבוֹ בְּכָל לֵב וּבְכָל נֶפֶשׁ וּמְאֹד. ה', לְיִרְאָה אוֹתוֹ בְּגִין דְּאִיהוּ רַב וְשַׁלִּיט עִקָּרָא וְשָׁרְשָׁא דְּכָּל עָלְמִין וְכוֹלָּא קָמֵי כְּלָא. ו', שֶׁלֹּא לָתוּר אַחַר מַחְשְׁבוֹת לִבּוֹ וּרְאוּת עֵינָיו. וְסִימָנָךְ (בַּמִּדְבָּר לה, יג) "שֵׁשׁ עָרֵי מִקְלָט תִּהְיֶיןָ".
(צִפֹּרֶן שָׁמִיר, סִימָן ג, סְעִיף מא)
<h3>חִדּוּשׁ עַל הַפָּרָשָׁה</h3>
<b>אֲשֶׁר יְצַוֶּה אֶת בָּנָיו -</b> סוֹפֵי תֵּבוֹת "תּוֹרָה", כָּךְ כָּתַב רַבֵּנוּ מהר"א מִגַרמִיזַא ז"ל וְרַבֵּנוּ בַּעַל הַטּוּרִים ז"ל. וְלִי הַדַּל אֶפְשָׁר לִרְמֹז "אֲשֶׁר יְצַוֶּה" גִּימַטְרִיָּא "יִרְאַת", גַּם גִּימַטְרִיָּא "גְּמִילוּת חַסָּדִים", וְהֵם גִּימַטְרִיָּא "תּוֹרָה", וְהֵם שְׁלֹשָּׁה דְּבָרִים שֶׁהָעוֹלָם עוֹמֵד: עַל הַתּוֹרָה וְעַל הָעֲבוֹדָה וְעַל גְּמִילוּת חַסָּדִים, וְהָעֲבוֹדָה בִּכְלָל הוּא יִרְאַת ה' תָּדִיר. וְשָׁמְרוּ דֶּרֶךְ ה' לַעֲשׂוֹת שְׁמִירָה וּסְיָיגִים לַתּוֹרָה.
(חוֹמַת אֲנָךְ)
<h2>יוֹם ה'</h2>
<h3>הֲלָכוֹת</h3>
א. נָשִׁים מְבָרְכוֹת "שֶׁלֹּא עָשַׂאֲנִי גּוֹיָּה", "שֶׁלֹּא עָשַׂאֲנִי שִׁפְחָה", בְּשֵׁם וּמַלְכוּת. (אַחֲרוֹנִים בְּסִימָן מ"ו). וּדְלָא כְּהָרַב יעב"ץ בְּסִדּוּרוֹ שֶׁכָּתַב בְּלֹא שֵׁם וּמַלְכוּת.
(קֶשֶּׁר גּוּדָל, סִימָן ה, סְעִיף כב)
ב. נָשִׁים מְבָרְכוֹת "שֶׁעֲשָׂאַנִי כִּרְצוֹנוֹ", בְּלִי שֵׁם וּמַלְכוּת.
(קֶשֶׁר גּוּדָל, סִימָן ה, סְעִיף כג)
<h3>מוּסָר</h3>
שְׁבוּעַת שָׁוְא אַחַת, דּוֹחָה מֵאָה זְכֻיּוֹת. חִלּוּל ה' אֶחָד, דּוֹחֶה ק' תְּפִלּוֹת. בִּזּוּי תּוֹרָה אֶחָד, דּוֹחֶה ק' שְׂמָחוֹת. נִבְלוּת הַפֶּה אֶחָד, דּוֹחֶה ק' הַבְטָחוֹת. גֶּזֶּל אֶחָד, דּוֹחֶה ק' בְּרָכוֹת. מַחֲלֹקֶת אַחַת, דּוֹחָה מֵאָה פַּרְנָסוֹת. לָשׁוֹן הָרַע אֶחָד, דּוֹחֶה ק' תְּשׁוּבוֹת. וְהֵם ז' דְּחִיּוֹת שֶׁמָּנוּ רַבּוֹתֵינוּ זִכְרוֹנָם לִבְרָכָה (מוּבָא בַּשְלָהָ"ק מסכת יוֹמָא פֶּרֶק דֶּרֶךְ חַיִּים תּוֹכֵחֹת מוּסָר).
(צִפֹּרֶן שָׁמִיר, סִימָן ג, סְעִיף מב)
<h3>חִדּוּשׁ עַל הַפָּרָשָׁה</h3>
<b>וְאָנֹכִי עָפָר וָאֵפֶר -</b> פֵּרְשׁוּ כַּת הַקּוֹדְמִין שֶׁכַּוָּנָתוֹ לְפִי רֹב הָעֲנָוָה, שֶׁהוּא כְּמוֹ עָפָר וָאֵפֶר מְעוֹרָבִין שֶׁאֵינוֹ מוֹעִיל, כִּי כָּל אֶחָד בִּפְנֵי עַצְמוֹ יֵשׁ בּוֹ תּוֹעֶלֶת, אֲבָל אִם נִתְעַרְבוּ לֹא יוֹעִילוּ.
(חוֹמַת אֲנָךְ)
<h2>יוֹם ו'</h2>
<h3>הֲלָכוֹת</h3>
א. גֵּר לֹא יְבָרֵךְ "שֶׁלֹּא עָשַׂנִי גּוֹי" (בִּרְכֵּי יוֹסֵף סִימָן מ"ו).
(קֶשֶׁר גּוּדָל, סִימָן ה, סְעִיף כד)
ב. אִם נִסְתַּפֵּק אִם בֵּרֵךְ בִּרְכַּת הַתּוֹרָה, לֹא יְבָרֵךְ (מַחֲזִיק בְּרָכָה סִימָן מ"ז).
(קֶשֶׁר גּוּדָל, סִימָן ה, סְעִיף כה)
<h3>מוּסָר</h3>
אַל תִּתֵּן אֶל לִבְּךָ מַה יְּדַבְּרוּ מִמְּךָ אֲחֵרִים, כִּי זֶה שֹׁרֶשׁ פּוֹרֶה נְזָקִין וְחַבָּלוֹת לַנֶּפֶשׁ. וְאָמַר הַפִּילוֹסוֹף, רֹב הַצָּרוֹת בָּאוֹת לְאָדָם שֶׁרוֹצֶה לִהְיוֹת נִכְבָּד בְּעֵינֵי אֲחֵרִים. וְזֶה הֶבֶל גָּדוֹל, כִּי מַה יִּתֵּן לָאָדָם אִם אֶלֶף אֲנָשִׁים מְכַבְּדָיו, אוֹ אִם יְדַבְּרוּ רַע עָלָיו וְיָבוּזוּ עָלָיו. וּמֶה יָקְרוּ דִּבְרֵי הַשָּׁלֵם, רַבִּי לְוִיטַס אִישׁ יַבְנֶה אוֹמֵר מְאֹד מְאֹד הֱוֵי שְׁפַל רוּחַ (אָבוֹת פ"ד מ"ד). וְאֶפְשָׁר שֶׁאָמַר "מְאֹד" אֶחָד כְּנֶגֶד תַּאֲוַת הַחֹמֶר שֶׁיְּכַבְּדוּהוּ, וְהַשֵּׁנִי כְּנֶגֶד צַעַר הַחֹמֶר אִם יְבַזּוּהוּ, וּלָזֶה הִזְהִירָנוּ "מְאֹד מְאֹד הֱוֵי שְׁפַל רוּחַ". וּכְבָר הִשְׁמִיעָנוּ הָרַב הֶחָסִיד בְּחוֹבַת הַלְּבָבוֹת (שַׁעַר יִחוּד הַמַּעֲשֶׂה פֶּרֶק ה') שֶׁתַּכְלִית מִדַּת הָעֲנָוָה הוּא לְהַגִּיעַ לְמִדַּת הַנִּשְׁתְּוָן <b>[שֶׁאֵינוֹ חָשׁ אִם יְבַזּוּהוּ אוֹ יְכַבְּדוּהוּ]</b>. וּמִלְּבַד אֲשֶׁר הוֹרָנוּ רַבִּי לְוִיטַס שֶׁתִּקְוַת אֱנוֹשׁ רִמָּה, עוֹד אַחֶרֶת הָיְתָה הֵן בְּעוֹדֶנּוּ חַי כִּי לֹא בְּמוֹתוֹ, כִּי כָּל אֲשֶׁר יֹאכַל וְיִשְׁתֶּה יִתְהַפֵּך בְּקִרְבּוֹ צוֹאָה וּגְלָלִים, הֲלֹא יֵבוֹשׁ וְיִכָּלֵם מֵעֲשׂוֹת כָּל גּוּפוֹ בַּיִת מְגֹאָל וְתוֹעֵבָה. וּכְבָר כָּתַב רַבֵּנוּ הַרַמְבַּ"ם שֶׁהִתְקַבְּצוּת בְּנֵי אָדָם לִשְׁתִיָּה הַמְשַׁכֶּרֶת, חֶרְפָּה גְּדוֹלָה יוֹתֵר מִקִּבּוּץ אֲנָשִׁים עֲרֻמִּים לְהַתְרִיז, וְכֵן לְהִתְקַבֵּץ בְּמִשְׁתָּאוֹת וּסְעֻדּוֹת הָרְשׁוּת, כִּי אֶחָד מְטַהֵר וְהַשֵּׁנִי מְטַמֵּא הַבָּשָׂר. וּבָזֶה הִשְׁפִּיל הֶחָכָם אֶת גַאֲוַת הַמֶּלֶךְ, כמ"ש בְּסֵפֶר "אָיֻמָה כַּנִּדְגָלוֹת" (דַּף כ'). ע"ש בְּאֹרֶךְ. וּבְמוֹרֶה נְבוֹכִים (חֵלֶק ג' פֶּרֶק ח').
(צִפֹּרֶן שָׁמִיר, סִימָן ג, סְעִיף מג-מד)
<h3>חִדּוּשׁ עַל הַפָּרָשָׁה</h3>
<b>וַיֹּאמְרוּ לֹּא כִּי בָרְחוֹב נָלִין -</b> אֶפְשָׁר לְפָרֵשׁ בַּמֶּה שֶׁכָּתַב הָרַב מָגֵן אַבְרָהָם (סִימָן ק"ע) דִלְסָרֵב לְבַּעַל הַבַּיִת מֻתָּר. אַךְ מַהַרְשָׁ"א סָבַר דְּאֵין לְסָרֵב. וְזֶה שֶׁאָמְרוּ "וַיֹּאמְרוּ לֹּא" דְסֵרְבוּ, כְּמוֹ שֶׁאָמְרוּ ז"ל מִכָּאן שֶׁמֵּסַרְבִין לְקָטָן וכו'. וּכְדֵי שֶׁלֹּא נִטְעֶה דְּמֻתָּר לְסָרֵב גַּם לְבַעַל הַבַּיִת כִּסְבָרַת הָרַב מָגֵן אַבְרָהָם, לָזֶה אָמְרוּ "כִּי בָרְחוֹב נָלִין", כְּלוֹמַר מַה שֶׁאָנוּ מֵסַרְבִין הַיְנוּ כָּל זְמַן הֱיוֹתֵנוּ בָּרְחוֹב, אַךְ לֹא אִם נֵלֵךְ לְבֵיתְךָ, דְהַגָּם דִמְסַרְבִין לְקָטָן, אִם הוּא בַּעַל הַבַּיִת אֵין מֵסַרְבִין כִּסְבָרַת הָרַב מַהַרְשָׁ"א.
(פְּנֵי דָוִד)