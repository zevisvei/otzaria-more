<h1>פָּרָשַׁת וַיֵּצֵא</h1>

<h2>יוֹם א'</h2>
<h3>הֲלָכוֹת</h3>
א. יַפְרִיד הַצִּיצִיוֹת תָּמִיד. וְאִם מְסוּבָּכִין קְצָת, אָסוּר לְהַפְרִידָם בְּשַׁבָּת (גַּן הַמֶּלֶךְ סִימָן ס"ה).
(קֶשֶׁר גּוּדָל, סִימָן ב, סְעִיף ג)
ב. יְבָרֵךְ לְהִתְעַטֵּף בְּצִיצִית, הבֵּ"ת בְּנִקּוּד שו"א (בִּרְכֵּי יוֹסֵף סִימָּן ח').
(קֶשֶׁר גּוּדָל, סִימָן ב, סְעִיף ד)
<h3>מוּסָר</h3>
הַמְקַיֵּם מִצְוַת צִיצִית, כְּאִלּוּ קִיֵּם כָּל הַתּוֹרָה, וְכֵן כָּל הַכּוֹפֵר בַּעֲבוֹדָה זָרָה, כְּאִלּוּ קִיֵּם כָּל הַתּוֹרָה כֻּלָּהּ, וְכֵן הַמְשַׁמֵּר שַׁבָּת כְּאִלּוּ קִיֵּם כָּל הַתּוֹרָה כֻּלָּהּ, וְנִכְתְּבוּ בָּזֶה אַחַר זֶה. פְּסִיקְתָא.
(דְּבַשׁ לְפִי מַעֲרֶכֶת צ' אוֹת כ"ו)
<h3>חִדּוּשׁ עַל הַפָּרָשָׁה</h3>
<b>וַיִּפְגַּע בַּמָּקוֹם -</b> בְּפָסוּק זֶה יֵשׁ ט"ו תֵּבוֹת, כְּנֶגֶד ט"ו שָׁנִים שֶׁהָיוּ הָאָבוֹת בְּיַחַד. רַבֵּנוּ מהר"א מִגַרמִיזַא זַ"ל. וְרָאִיתִי בְּקוּנְטְרֵס יָשָׁן כְּתִיבַת יָד עַל קְלָף מִתַּלְמִידֵי רַבֵּנוּ יְהוּדָה הֶחָסִיד כִּי ט"ו שָׁנִים לָמְדוּ הָאָבוֹת הַתּוֹרָה בְּיַחַד בְּכָל יוֹם וְלַיְלָה ט"ו שָׁעוֹת, וְהֶאֱרִיךְ בָּזֶה. וְאֶפְשָׁר כִּי אֵלּוּ ט"ו שָׁנִים הָיוּ יְסוֹד קִיּוּם הָעוֹלָמוֹת, כִּי ב<b>י"ה</b> ה' צוּר עוֹלָמִים. וְלַזֶה זָכוּ שִׁבְטֵי <b>יָ"ה</b> עֵדוּת ליִשְׂרָאֵל.
(נַחַל קְדוּמִים)
<h2>יוֹם ב'</h2>
<h3>הֲלָכוֹת</h3>
א. אַחַר שֶׁבֵּרֵךְ, יִתְעַטֵּף בְּטַלִּית (אַחֲרוֹנִים, דְּלָא כְּבֵית יַעֲקֹב). וְיִהְיֶה הַטַּלִּית בְּיָדוֹ קֹדֶם בְּרָכָה (מַחֲזִיק בְּרָכָה סִימָן ח'). עֲטִיפַת צִיצִית מֵעֹמֶד, וִיבָרֵךְ מֵעֹמֶד.
(קֶשֶׁר גּוּדָל, סִימָן ב, סְעִיף ה-ו)
ב. יְרֵא שָׁמַיִם יִלְבַּשׁ טַלִּית שֶׁל צֶמֶר.
(חַדְרֵי בָּטֶן, וַיֵּרָא, שֵׁנִי, אוֹת י"ג)
<h3>מוּסָר</h3>
עִקָּרָהּ <b>[שֶׁל מִצְוַת צִיצִית]</b> לִזְכֹּר הַמִּצְוֹות, כְּדִּכְתִיב "וּרְאִיתֶם אוֹתוֹ וּזְכַרְתֶּם", פֵּרֵשׁ הָרַב מֹשֶׁה אַלְשֵׁיךְ מִי שֶׁרוֹצֶה לִזְכֹּר דָּבָר וְעוֹשֶׂה סִימָן, זוֹכֵר, אַךְ אִם יַעֲשֶׂה סִימָן קֹדֶם שֶׁיִּהְיֶה לוֹ דָּבָר לִזְכֹּר, אֵינוֹ מוֹעִיל. וְכֵן אִם רוֹצֶה לִזְכֹּר הַמִּצְוֹת וּמִתְעַטֵּף בְּצִיצִית, זוֹכֵר, אֲבָל אִם מִתְעַטֵּף כָּךְ סְתָם, אֵינוֹ זוֹכֵר...
(חַדְרֵי בָּטֶן וַיֵּרָא שֵׁנִי י"א-י"ט)
<h3>חִדּוּשׁ עַל הַפָּרָשָׁה</h3>
<b>וַיִּקַץ יַעֲקֹב מִשְּׁנָתוֹ -</b> אָמְרוּ בִּבְרֵאשִׁית רַבָּה מִשְּׁנָתוֹ – מִמִּשְׁנָתוֹ. וְאֶפְשָׁר בַּמֶּה שֶׁאָמְרוּ זַ"ל גַּם כִּי-יִתְנוּ בַגּוֹיִם עַתָּה אֲקַבְּצֵם, דְּבִּזְכוּת הַמִּשְׁנָיוֹת נִגְאָלִים, וְאָמְרוּ בִּבְרֵאשִׁית רַבָּה "וְהִנֵּה מַלְאָכֵי אֱלֹהִים עוֹלִים וְיוֹרְדִים" דְהֶרְאָה לוֹ אַרְבַּע מַלְכוּיוֹת. עַיֵּן שָׁם. וְאֶפְשָׁר שֶׁנִּצְטַעֵר יַעֲקֹב אָבִינוּ ע"ה עַל הַקֵּץ, וּכְמוֹ שֶׁנֶּאֱמַר בְּשִׁיר הַשִּׁירִים "אֲנִי יְשֵׁנָה" מִן הַקֵּץ. וְזֶהוּ שֶׁאָמַר "וַיִּיקַץ יַעֲקֹב מִשְּׁנָתוֹ", שֶׁיֵּשׁ מְצִיאוּת לְהִתְעוֹרֵר מִשֵּׁנַת הַקֵּץ עַל יְדֵי הַמִּשְׁנָיוֹת, דְבִּזְכוּתָם תָּבוֹא הַגְּאֻלָּה. וְזֶה רֶמֶז "וַיִּקַץ יַעֲקֹב מִשְּׁנָתוֹ" – מִמִּשְׁנָתוֹ. וְתֵבַת "וַיִּיקַץ" דְּאָמַר וַיַּעַל הַקֵּץ וְהַתִּקּוּן מִמִּשְׁנָתוֹ.
(נַחַל קְדוּמִים)
<h2>יוֹם ג'</h2>
<h3>הֲלָכוֹת</h3>
א. יִלְבַּשׁ טַלִּית קָטָן עַל הֶחָלוּק, וְיִישַׁן עִמּוֹ, וְלֹא יַסִּירֶנּוּ כִּי אִם בַּמֶּרְחָץ (בִּרְכֵּי יוֹסֵף סִימָן ח).
(קֶשֶׁר גּוּדָל סִימָן ב' אוֹת ב')
ב. הַטַּלִּית קָטָן יִהְיֶה רָחָב יוֹתֵר מֵאַמָּה, שֶׁאִם לָאו אֵינוֹ יוֹצֵא יְדֵי חוֹבָה.
(חַדְרֵי בָּטֶן)
<h3>מוּסָר</h3>
נֹאמַר אֵיזֶה רְמָזִים בְּמִצְוַת צִיצִית בס"ד:
הַחוּטִין שְׁזוּרִין - לוֹמַר כֹּל עִנְיָנָיו יִשְׁזֹר אוֹתָם גּוּף וְנֶפֶשׁ כְּאֶחָד - אֹכֶל לִהְיוֹת בָּרִיא לַעֲבוֹדַת ה', בָּנִים לְקַיֵּם מִצְוָה וְשֶׁיִּהְיוּ לוֹ בָּנִים שֶׁיַּעַבְדוּ ה', שֵׁנָה כְּמוֹ כֵן, טִיּוּל לִהְיוֹת בָּרִיא, וְכֵיוָן שֶׁכָּךְ כַּוָּנָתוֹ, כְּשֶׁיֵּלֵךְ לַעֲשׂוֹת דָּבָר שֶׁאֵינוֹ עֲבוֹדַת ה', יַחֲזֹר בּוֹ, וְזֶהוּ הַשְּׁזִירָה, לִשְׁזֹר גּוּף וָנֶפֶשׁ, וּשְׁזִירָה לִשְׁמָהּ שֶׁיִּהְיֶה בְּלֵב שָׁלֵם, וְלֹא לְמַרְאֶה, וְהָעֲבֵרָה רַק לִשְׁמָהּ.
<b>[צִיצִית]</b> שֶׁל מֶשִׁי - כָּתַב הר"ם פְּרוֹבִינצאל שֶׁצָּרִיךְ לִשְׁמָהּ מֵעֵת הַמְּשִׁיכָה מֵהַתּוֹלַעַת וּזְרִיקָה. וְיֵשׁ רֶמֶז שֶׁהֶעָשִׁיר צָרִיךְ שֶׁיְּדַקְדֵּק בְּלִשְׁמָהּ יוֹתֵר מֵהֶעָנִי שֶׁלִבּוֹ גַּס רוּחַ, וְלָכֵן צָרִיךְ לִשְׁמָהּ מֵעֵת הַמְּשִׁיכָה, כִּי מִי רָגִיל לְהָבִיא טַלִּית מֶשִׁי, עַל הָרֹב - הֶעָשִׁיר.
טַעַם ה' קְשָׁרִים - לְקַשֵּׁר הַגּוּף וְנֶפֶשׁ הַבֶּהֱמִית ונר"ן <b>[נֶפֶשׁ רוּחַ נְשָׁמָה]</b>, לַחֲשֹׁב תָּמִיד בְּעִנְיְנֵי הַבּוֹרֵא, וְיִכְרוֹךְ טַ"ל <b>[כְּרִיכוֹת]</b> גִּימַטְרִיָּא ה' <b>[הַוַיָ"ה]</b> אֶחָד, שֶׁכֹּל מְגַמָּתוֹ בִּכְּרִיכַת גּוּף וְנֶפֶשׁ יִהְיֶה לְיִחוּד קוּדְשָׁא בְּרִיךְ הוּא וּשְׁכִינְתֵיהּ, וְהַכְּרִיכוֹת ז' ח' י"א י"ג, רֶמֶז ז' שִׁבְעִים שָׁנָה, אוֹ פ' שָׁנִים, כָּל מְגַמָּתוֹ יְהֵא לְבָרֵר י"א סַמָּנֵי הַקְּטֹרֶת, וְהַכֹּל י"ג <b>אֶחָד</b> לְיַחֵד קוּדְשָׁא בְּרִיךְ הוּא וּשְׁכִינְתֵיהּ, וּבָזֶה יִזְכֶּה לְטַל תְּחִיַּת הַמֵּתִים.
ח' חוּטִין - נֶגֶד ח' אֵבָרִים רָאשִׁיִּים, אָזְנַיִם, עֵינַיִם, חֹטֶם, פֶּה, לֵב, גְּוִיָּה, יָדַיִם, רַגְלַיִם, שֶׁבָּהֶם יִמְשֹׁךְ הַחוּט הַזֶּה הַשָּׁזוּר, שֶׁיִּשְׁזֹר גּוּף וְנֶפֶשׁ בְּכָל עִנְיְנֵי ח' אֵבָרִים הָאֵלּוּ, שֶׁתִּהְיֶה מְגַמָּתוֹ לַעֲבֹד ה'.
וְחוּט אֶחָד גָּדוֹל שֶׁכּוֹרֵךְ כֻּלָּם - הוּא הַלֵּב שֶׁהוּא הַמֶּלֶךְ, עַל יְדֵי חָכְמָתוֹ הוּא כּוֹרֵךְ הַכֹּל לְכָל הָאֵבָרִים לַעֲבוֹדַת ה'.
ד' צִיצִיוֹת - יִסְתַּכֵּל שֶׁבְּסוֹף אֵין לוֹ אֶלָּא ד' אַמוֹת בַּקֶּבֶר וְתוּ לָא.
ב' לְפָנָיו וּב' לְאַחֲרָיו - כָּתְבוּ זַ"ל שֶׁיְּהֵא מְסוּבָב בְּמִּצְווֹת, שֶׁכֵּיוָן שֶׁאֲפִלּוּ עִנְיְנֵי הָעוֹלָם הַזֶּה מְכַוֵּין לְשֵּׁם שָׁמַּיִם, אִם כֵּן הוּא מְסוּבָב בְּמִצְווֹת.
(חַדְרֵי בָּטֶן וַיֵּרָא שֵׁנִי י"א-י"ט)
<h3>חִדּוּשׁ עַל הַפְרָשָׁה</h3>
<b>וְשַׁבְתִּי בְּשָׁלוֹם אֵל בֵּית אָבִי וְהָיָה ה' לִי לְאֱלֹהִים -</b> אֶפְשָׁר דְאַקִיש כִּבּוּד אָב וְאֵם לִכְבוֹד הַמָּקוֹם, כְּמוֹ שֶׁאָמְרוּ זַ"ל (קִדּוּשִׁין ל'), וְאָז "וְהָיָה ה' לִי לָאֱלֹקִים", וּכְמוֹ שֶׁאָמְרוּ (שָׁם ל"א.): כֵּיוָן שֶׁשָּׁמְעוּ אֻמּוֹת הָעוֹלָם "כַּבֵּד אֶת אָבִיךְ וְאֶת אִמְּךָ", הֹדּוּ לְמַאֲמָרוֹת רִאשׁוֹנוֹת.
(חַדְרֵי בָּטֶן)
<h2>יוֹם ד'</h2>
<h3>הֲלָכוֹת</h3>
א. צָרִיךְ לְהִסְתַּכֵּל בַּצִּיצִית וְלַחֲשׁוֹב כְּאִלּוּ יֵשׁ בּוֹ תְּכֵלֶת, דְאוֹתָה הֶאָרָה לֹא נִפְסְקָה (בִּרְכֵּי יוֹסֵף סִימָן ח').
(קֶשֶׁר גּוּדָל, סִימָן ב, סְעִיף ז)
ב. נֶקֶב שֶׁבּוֹ הַצִּיצִית, לֹא יִהְיֶה רָחוֹק יוֹתֵר מִג' אֶצְבָּעוֹת, דְּהַיְנוּ אָמָה קְמִיצָה זֶרֶת. (מַחֲזִיק בְּרָכָה סִימָן י"א).
(קֶשֶׁר גּוּדָל, סִימָן ב, סְעִיף ט)
<h3>מוּסָר</h3>
יִתְגַּבֵּר לְקַנְּאוֹת לִכְבוֹד ה' בְּכָל כֹּחוֹ לְאַפְרוּשֵׁי <b>[לְהַפְרִישׁ]</b> מֵאִסּוּר בְּמֶתֶק שְׂפָתַיִם וְנַחַת רוּחַ, וְיִשְׁתַּדֵּל בְּכָל כֹּחוֹ בָּזֶה, וְאֵין סָפֵק אֲשֶׁר יִשָּׂ"א בַּיּוֹם הַהוּא קַל וְחֹמֶר בְּעַצְמוֹ לִהְיוֹת נָקִי מֵחֵטְא. זַךְ כָּתִית לְמָאוֹר וִידַבֵּק בְּיוֹצְרוֹ.
(צִפֹּרֶן שָׁמִיר, סִימָן ט', סְעִיף קו"ל)
<h3>חִדּוּשׁ עַל הַפָּרָשָׁה</h3>
<b>וַיֹּאמֶר לָבָן טוֹב תִּתִּי אֹתָהּ לָךְ מִתִּתִּי אֹתָהּ לְאִישׁ אַחֵר שְׁבָה עִמָּדִי (כט. יט) -</b> יִרְאֶה לוֹמַר דְּזֶה שֶׁאָמַר "שְׁבָה עִמָּדִי" הוּא מִתּוֹרַת דֶּרֶךְ אֶרֶץ, שֶׁיַּעֲקֹב אָבִינוּ ע"ה אָמַר לוֹ "אֶעֱבָדְךָ שֶׁבַע שָׁנִים" כְּעֶבֶד, וְהוּא הֵשִׁיב לוֹ "שְׁבָה עִמָּדִי" כָּמוֹנִי כָּמוֹךָ וְלֹא כְּעֶבֶד. אוֹ אֶפְשָׁר דְּגַם זֶה בְּרַמָּאוּת אָמַר, יָדַעְתִּי כַּוָּנָתְךָ שֶׁאָמַרְתָּ "אֶעֱבָדְךָ שֶׁבַע שָׁנִים" שֶׁתִּהְיֶה כְּעֶבֶד עִבְרִי, דִּכְתִּיב "כִּי טוֹב לוֹ עִמָךְ", לָזֶה אָמַר "שְׁבָה עִמָּדִי", לֹא שֶׁתִּהְיֶה טוֹב עִמִּי, רַק שֶׁתֵּשֵׁב עִמִּי לְבַד.
(פְּנֵי דָוִד)
~ יוֹם ה'
<h3>הֲלָכוֹת</h3>
א. חוּט אֶחָד שֶׁנִפְסַק כֻּלּוֹ, פָּסוּל. וְאִם נִפְסַק חוּט מֵאַרְבָּעָה בַּמָּקוֹם שֶׁתְלוּיִם בַּנֶּקֶב, פָּסוּל.
(קֶשֶׁר גּוּדָל, סִימָן ב, סְעִיף י)
ב. מִי שֶׁנִּזְדַּמֵּן לוֹ צִיצִית וּתְפִלִּין בְּעוֹד שֶׁאוֹמֵר פְּסוּקֵי דְּזִמְרָה, יָכֹל לְבָרֵךְ בְּתוֹךְ הַמִּזְמוֹרִים (בִּרְכֵּי יוֹסֵף סִימָן נ"ג). אֲבָל לֹא יְבָרֵךְ כְּשֶׁסִּיֵּם פְּסוּקֵי דְּזִמְרָה קֹדֶם יִשְׁתַּבַּח, אֶלָּא בֵּין יִשְׁתַּבַּח לְיוֹצֵר.
(קֶשֶׁר גּוּדָל, סִימָן ב, סְעִיף יא)
<h3>מוּסָר</h3>
לֹא הַמִּדְרָשׁ הוּא הָעִקָּר אֶלָּא הַמַּעֲשֶׂה (אָבוֹת פ"א מי"ז), וּתְנָן (שָׁם פ"ג מט"ו) "הַכֹּל לְפִי רֹב הַמַּעֲשֶׂה". וְיִשְׁתַּדֵּל לְהַרְבּוֹת מִצְווֹת בְּשִׂמְחָה רַבָּה, וְיִתְרַחֵק מִכָּל חֵטְא, אוּלַי יִזְכֶּה שֶׁיִּהְיֶה רוּבּוֹ זְכֻיּוֹת.
(צִפֹּרֶן שָׁמִיר, סִימָן ט, סְעִיף קלז)
<h3>חִדּוּשׁ עַל הַפָּרָשָׁה</h3>
<b>וַתְּקַנֵּא רָחֵל בַּאֲחוֹתָהּ -</b> "קִנְאָה" גִּימַטְרִיָּא "יוֹסֵף", וְכָּתַב הָרַב יש"ר מקאנדיא בְּסֵפֶר "מַצְרֵף לָחָכְמָה" כִּי מִי שֶׁשְּׁמוֹ "יוֹסֵף", עָלוּל שֶׁיְּקַנְּאוּ בּוֹ. עַיֵּן שָׁם. וְאֶפְשָׁר דְּיַעַן כְּתִיב "וַתְּקַנֵּא רָחֵל בַּאֲחוֹתָהּ", לְכָךְ יָלְדָה יוֹסֵף "וַיְּקַנְּאוּ בּוֹ אֶחָיו", וְזֶהוּ שֶׁאָמַר "קִנֵּאתִי לְצִיּוֹן קִנְאָה גְּדוֹלָה" <b>[זְכַרְיָה ח, ב]</b>, כִּי "צִיּוֹן" גִּימַטְרִיָּא "קִנְאָה".
(דְּבַשׁ לְפִי, עֵרֶךְ קִנְאָה)
<h2>יוֹם ו'</h2>
<h3>הֲלָכוֹת</h3>
א. הַלָּן בְּטַלִּיתוֹ בַּלַּיְלָה, אֵין צָרִיךְ לְבָרֵךְ עָלָיו בַּבֹּקֶּר (אַחֲרוֹנִים בְּסִימָן ח').
(קֶשֶׁר גּוּדָל, סִימָן ב, סְעִיף יב)
ב. לֹא יִגְרֹר הַצִּיצִיּוֹת. וְאִם טַלִּיתוֹ אָרֹךְ, יִתְחֹב הַבֵּ' צִיצִיוֹת שֶׁלְאֲחוֹרָיו בַּחֲגוֹרָתוֹ מֵאֲחוֹרָיו (בִּרְכֵּי יוֹסֵף סִימָן כ"א).
(קֶשֶׁר גּוּדָל, סִימָן ב, סְעִיף יג)
<h3>מוּסָר</h3>
כָּל תּוֹפְסֵי הַתּוֹרָה, יַשְׁגִּיחוּ וְיִתְבּוֹנְנוּ לְלִמּוּד תּוֹרָה לִשְׁמָהּ דַּוְקָא, וּכְמוֹ שֶׁאָמַר ר' יְהוּדָא (בְּרָכוֹת יז.) "אַשְׁרֵי מִי שֶׁעֲמָלוֹ בַּתּוֹרָה וְעוֹשֶׂה נַחַת רוּחַ לְיוֹצְרוֹ", כִּי זֶה כָּל פְּרִי הַלִּמּוּד בַּתּוֹרָה, לַעֲשׂוֹת נַחַת רוּחַ לְיוֹצְרוֹ דַּוְקָא, וְזֶהוּ לִשְׁמָהּ, שֶׁלֹּא יִהְיֶה לוֹ פְּנִיָּה אַחֶרֶת, לֹא מִפְּנֵי הַכָּבוֹד וְלֹא מִפְּנֵי הַמָּמוֹן וְלֹא מִשּׁוּם צַד וְאֹפֶן שֶׁבָּעוֹלָם כְּלָל, אֶלָּא לְתַקֵּן שֹׁרֶשׁ לִמּוּד הַתּוֹרָה בְּמָקוֹם עֶלְיוֹן וּלְיַחֵד הַדּוֹדִים. וְיַחְשֹּׁב כִּי יֵשׁ סוֹדוֹת עֶלְיוֹנִים בְּכָל לִמּוּד, וְדֶרֶךְ כְּלָל הוּא מְכַוֵּין לְקַיֵּם מִצְוַת הַבּוֹרֵא יִתְבָּרַךְ דַּוְקָא, וְהוּא יִתְבָּרַךְ בֹּחֵן לִבּוֹת וְיוֹדֵעַ עֹמֶק מַחְשְׁבוֹתָיו, וְחֲרָדָה יִלְבַּשׁ. וּכְבָר רַבֵּנוּ מהרח"ו זַצַ"ל בְּהַקְדָּמַת עֵץ הַחַיִּים הָאֲרֻכָּה וְהַנּוֹרָא הֶאֱרִיךְ בָּזֶה, וְהֵן בְּפִיו תּוֹכָחוֹת, וְכֹה אָמַר: אִם יֹאמְרוּ חַכְמֵי דּוֹרֵנוּ שֶׁלּוֹמְדִים תּוֹרָה לִשְׁמָהּ, הַתַּנָּא הַגָּדוֹל רַבִּי מֵאִיר מַכְחִישָׁם, שֶׁאָמַר (אָבוֹת פ"ו) "כָּל הָעוֹסֵק בַּתּוֹרָה לִשְׁמָהּ, זוֹכֶה לִדְבָרִים הַרְבֵּה" וכו', וְכֹל מַשְׂכִּיל רָאֹה יִרְאֶה שֶׁלֹּא זָכָה אֲפִלּוּ לִקְצָת הַמַּעֲלוֹת שֶׁאָמַר רַבִּי מֵאִיר, וְהֵן הֵן עֵדָיו שֶׁלֹּא הִגִּיעַ עֲדַיִן לְלִמּוּד לִשְׁמָהּ, וְעוֹד הֶאֱרִיךְ בָּזֶה מְאֹד. ע"ש. וְעַל זֶה יִדְווּ כָּל הַדְּווּיִם. וְעַל כַּיּוֹצֵא בָּזֶה כְּתִיב (מִשְׁלֵי ב, ד) "אִם תְּבַקְשֶּׁנָּה כַכָּסֶף וְכַמַּטְמוֹנִים תַּחְפְּשֶֹנָּה, אָז תָּבִין יִרְאַת ה' וְדַעַת אֱלֹהִים תִּמְצָא. כִּי ה' יִתֵּן חָכְמָה" וְגו'.
(צִפֹּרֶן שָׁמִיר, סִימָן ד, סְעִיף מח)
<h3>חִדּוּשׁ עַל הַפָּרָשָׁה</h3>
<b>וַיְבָרֵךְ ה' אֹתְךָ לְרַגְלִי -</b> "לְרַגְלִי" גִּימַטְרִיָּא "רָחֵל-לֵאָה" (עִם הַכּוֹלֵל), שֶׁבְּהִתְחַבְּרוּתָם לְיַעֲקֹב בָּאָה הַבְּרָכָה
(חוֹמַת אֲנָךְ)