<h1>פָּרָשַׁת וַיִּגַּשׁ</h1>

<h2>יוֹם א'</h2>
<h3>הֲלָכוֹת</h3>
א. יִזָּהֵר לְהַנִּיחַ שְׁתֵּי זוּגוֹת תְּפִלִּין, בְּסֵדֶר רַשִׁ”י וּבְסֵדֶר רַבֵּנוּ תַּם, וְהֲגַם דְּאָמְרוּ (ב"י סִימָן ל"ב בְּשֵׁם תְּשׁוּבַת מהרי"ל סִימָן קל"ז) דְּיֵשׁ יוּהֲרָא, <b>[זֶה]</b> הָיָה בִּזְמַנָּם, אֲבָל עַתָּה נָהֲגוּ הַרְבֵּה לְלוֹבְשָׁם. וּבְאֶרֶץ הַצְּבִי כִּמְעַט רֹב הַחֲכָמִים וְהַמַּשְׂכִּילִים קָפְּדֵי אַזּוּגֵי לְלָבְשָׁם, וְגַם כַּמָּה בַּעֲלֵי בָּתִּים יִרְאֵי אֱלֹהִים לוֹבְשִׁים שְׁנֵיהֶם. וְנִתְפַּשֵּׁט הַמִּנְהָג עַל פִּי כִּתְבֵי רַבֵּנוּ הָאֲרִ"י זַצַ"ל שֶׁהֵם חוֹבָה, וְלֹא מִשּׁוּם סָפֵק כְּמוֹ שֶׁכָּתְבוּ הַפּוֹסְקִים. וּמָה שֶׁרָצוּ לִתְלוֹת בְּדִבְרֵי תִּקּוּנֵי זֹהַר חָדָשׁ, נוּסְחָא מוּטְעֵית הִיא, כְּמוֹ שֶׁבֵּאַרְנוּ בַּתְשׁוּבָה (בְּרֵישׁ קוּנְטְרֵס "חַיִּים שָׁאַל", סִימָן א') בס"ד.
(מוֹרֶה בְּאֶצְבַּע, סִימָן ג, סְעִיף סט)
ב. מַה מְּאֹד צָרִיךְ לִיזָהֵר שֶׁלֹּא לְהַסִּיחַ דַּעְתּוֹ מֵהַתְּפִלִּין כְּלַל, וְהוּא דָּבָר קָשֶׁה וְהָעֹנֶשׁ גָּדוֹל, לָכֵן צָרִיךְ זְרִיזוּת גָּדוֹל.
(מוֹרֶה בְּאֶצְבַּע, סִימָן ג, סְעִיף ע)
<h3>מוּסָר</h3>
לְעוֹלָם יוֹדֶה עַל הָאֱמֶת, וְלֹא יֵבוֹשׁ אַף מִקָּטָן שֶׁבַּקְּטַנִים. וְאָמְרוּ "מוֹדִים דְּרַבָּנָן, הַיְּנוּ שִׁבְחַיְיהוּ"<b>[שֶׁבַח הַחֲכָמִים שֶׁמּוֹדִים עַל הָאֱמֶת]</b>.
(צִפֹּרֶן שָׁמִיר, סִימָן יא, סְעִיף קסח)
<h3>חִדּוּשׁ עַל הַפָּרָשָׁה</h3>
<b>יְדַבֵּר נָא עַבְדְּךָ דָבָר בְּאָזְנֵי אֲדֹנִי -</b> פֵּרֵשׁ רַשִׁ”י זַ"ל: יִכַּנְסוּ דְּבָרַי בְּאָזְנְךָ. אֶפְשָׁר <b>[לְפָרֵשׁ]</b> בַּמֶּה שֶׁאָמְרוּ רַבּוֹתֵינוּ זִכְרוֹנָם לִבְרָכָה בַּמִּדְרָשׁ וּבַאֲגַדְתָּא דִּבְּרֵאשִׁית, שֶׁהָיָה בָּא מַלְאָךְ בִּדְמוּת אִישׁ וּמְקַטְרֵג עֲלֵיהֶם, וְיוֹסֵף שׁוֹמֵעַ בְּקוֹלוֹ, וְהֵם סוֹבְרִים שֶׁהוּא אִישׁ. וְזֶהוּ שֶׁאָמְרוּ " דִּבֶּר <b>הָאִישׁ</b> אֲדֹנֵי הָאָרֶץ אִתָּנוּ קָשׁוֹת". וְעַל זֶה אָמַר יַעֲקֹב אָבִינוּ ע"ה "יִתֵּן לָכֶם רַחֲמִים לִפְנֵי <b>הָאִישׁ</b>", וּכְלַפֵּי זֶה אָמַר יִכַּנְסוּ דְּבָרַי בְּאָזְנְךָ וְלֹא תִּשְׁמַע לְהָאִישׁ הַמְקַטְרֵג.
(חוֹמַת אֲנָךְ)
<h2>יוֹם ב'</h2>
<h3>הֲלָכוֹת</h3>
א. אֵין לְבָרֵךְ עַל תְּפִלִּין דְּרַבֵּנוּ תַּם. וְהַטַּעַם דְמַדְרֵיגַת תְּפִלִּין דְּרַבֵּנוּ תַּם גָּבוֹהַּ מִשֶּׁל רַשִׁ”י עַל דֶּרֶךְ הָאֱמֶת.
(מַחֲזִיק בְּרָכָה סִימָן ל"ד אוֹת ג')
ב. אִם מִתְפַּלֵּל בַּתְּפִלִּין שֶׁל רַשִׁ”י וּמְסַלְּקַם וּמַנִּיחַ שֶׁל רַבֵּנוּ תַּם, לֹא יְבָרֵךְ עַל תְּפִלִּין שֶׁל רַבֵּנוּ תַּם. לָבַשׁ שֶׁל רַבֵּנוּ תַּם בְּחוֹשְׁבוֹ שֶׁהֵם שֶׁל רַשִׁ”י וְהִתְפַּלֵּל בָּהֶם, וְכַאֲשֶׁר סִילְּקַם רָאָה שֶׁהֵם שֶׁל רַבֵּנוּ תַּם, אַחַר כָּךְ יַנִּיחַ תְּפִלִּין שֶׁל רַשִׁ”י וִיבָרֵךְ עֲלֵיהֶם. אַף שֶׁאֵינוֹ מְבָרֵךְ בְּשֶׁל רַבֵּנוּ תַּם, לֹא יַפְסִיק בֵּין תְּפִלָּה שֶׁל יָד לִתְּפִלָּה שֶׁל רֹאשׁ. וְהַנָּכוֹן לְהַנִּיחַ שְׁתֵּיהֶן כְּאַחַת בִּתְפִלַּת שַׁחֲרִית, וְכָזֶה צָרִיךְ לַעֲשׂוֹת.
(קֶשֶׁר גּוּדָל, סִימָן ג, סְעִיף כג-כו)
<h3>מוּסָר</h3>
אִם יָדַעְתָּ בְּשׂוֹרָה טוֹבָה לַחַבֵרְךָ, מַהֵ"ר יְמַהֲרֵנָ"ה לוֹ אֶת בֶּשֶׂ"ר בַּמִדְבָּ"ר <b>[ר"ל שֶׁיְּמַהֵר לְבַשְׂרוֹ]</b>, וְחָיְתָה נַפְשׁוֹ בִּגְלָלְךָ, כִּי הַמְבַשֵּׂר טוֹב מֵשִׁיב הָרוּ"חַ <b>[ר"ל שֶׁמֵּשִׁיב וּמְשַׁמֵּחַ אֶת רוּחוֹ]</b>. וְכֹל קְבֵל דְּנָא <b>[לְעוּמַת זֹאת]</b>, הִזָהֵר מִלְּבַשֵּׂר בְּשׂוֹרָה רָעָה. וְאִם יָדַעְתָּ דָּבָר רַע אוֹ שְׁמוּעָה רָעָה, לֹא יִשָּׁמַע עַל פִּיךָ, כִּי אַתָּה גּוֹרֵם נֵזֶק גָּדוֹל, שֶׁהַשּׁוֹמֵעַ יִתְעַצֵּב וִימַעֵט בַּעֲבוֹדַת ה', וְהֶעָוֹן תָּלוּי בְּךָ, וּכְתִיב (מִשְׁלֵי י, יח) "וּמוֹצִא דִבָּה הוּא כְסִיל".
(צִפֹּרֶן שָׁמִיר, סִימָן יא, סְעִיף קעא)
<h3>חִדּוּשׁ עַל הַפָּרָשָׁה</h3>
<b>יֶשׁ-לָנוּ אָב זָקֵן וְיֶלֶד זְקֻנִים קָטָן וְאָחִיו מֵת וַיִּוָּתֵר הוּא לְבַדּוֹ לְאִמּוֹ וְאָבִיו אֲהֵבוֹ -</b> רֶמֶז וְדֶרֶךְ צַחוּת כִּי זֶה מַאֲמַר הַצַּדִּיקִים: "יֵשׁ לָנוּ אָב זָקֵן" שֶׁהוּא מֹשֶׁה רַבֵּנוּ הַמַּזְהִירֵנוּ, "וְיֶלֶד זְקֻנִים קָטָן" שֶׁהוּא הַיֵּצֶר הַטּוֹב, "וְאָחִיו" שֶׁהוּא הַיֵּצֶר הָרַע, "מֵת", עַל דֶּרֶךְ שֶׁאָמַר דָוִד הַמֶּלֶךְ ע"ה "וְלִבִּי חָלָל בְּקִרְבִּי", וְזֶהוּ שֶׁנֶּאֱמַר "וְאָחִיו מֵת" כְּלוֹמַר הָרַגְנוּ הַיֵּצֶר הָרַע, "וַיִּוָּתֵר הוּא לְבַדּוֹ" הַיֵּצֶר הַטּוֹב "לְאִמּוֹ" כ"י, שֶׁהַיֵּצֶר הָרַע מֵת "וְאָבִיו אֲהֵבוֹ", כִּי הַיֵּצֶר טוֹב כֻּלּוֹ קֹדֶשׁ, וּבְאוֹרוֹ נִרְאֶה אוֹר בְּאֶמְצָעוּת עֲצַת אָב זָקֵן מֹשֶׁה רַבֵּנוּ ע"ה.
(כִּסֵּא דָוִד דְּרוּשׁ טז)
<h2>יוֹם ג'</h2>
<h3>הֲלָכוֹת</h3>
א. קֹדֶם שֶׁיַּחֲלֹץ, יִלְמוֹד בַּתּוֹרָה אִם מְעַט וְאִם הַרְבֵּה. וְצָרִיךְ לִלְמוֹד ד' פַּרְשִׁיּוֹת שֶׁבַּתְּפִלִּין, וּב' כְּבָר הֵם בִּקְרִיאַת שְׁמַע, וְיִלְמוֹד קַדֵשׁ וְהָיָה כִּי יְבִיאֲךָ (מַחֲזִיק בְּרָכָה סִימָן כ"ו וְשָׁם בק"א סִימָן ל"ד).
(קֶשֶׁר גּוּדָל, סִימָן ד, סְעִיף א)
ב. כְּשֶׁיֵּשׁ <b>[בְּרִית]</b> מִילָה, אֵין לַחֲלוֹץ עַד אַחַר הַמִּילָה (מָגֵן אַבְרָהָם סִימָן כ"ה).
(קֶשֶׁר גּוּדָל, סִימָן ד, סְעִיף ב)
<h3>מוּסָר</h3>
הַמִּתְלוֹצֵץ וְשׂוֹחֵק בְּמִי שֶׁזָּהִיר בַּעֲבוֹדַת ה', אוֹי לוֹ, כִּי דְּבַר ה' בָּזָה וכו'. וְעוֹד שֶׁמֶּא יִמָּנַע הַצַּדִּיק מֵעֲבוֹדָתוֹ. וְעוֹד כִּי מִי שֶׁעֲדַיִן לֹא נִתְחַנֵּך בָּעֲבוֹדָה וְעָלָה עַל לִבּוֹ לְמַלֵּא אֶת יָדוֹ, נִמְנַע מִתּוֹךְ הַשְּׂחוֹק. וְעוֹד שֶׁדּוֹמֶה לְלִסְטִים הָעוֹמֵד בַּדֶּרֶךְ וְהוֹרֵג אוֹ מְבַזֶּה הַמֵּבִיא דּוֹרוֹן לַמֶּלֶךְ.
(צִפֹּרֶן שָׁמִיר, סִימָן יא, סְעִיף קעה)
<h3>חִדּוּשׁ עַל הַפָּרָשָׁה</h3>
<b>אֲנִי יוֹסֵף אֲחִיכֶם אֲשֶׁר-מְכַרְתֶּם אֹתִי וגו' -</b> אֶפְשָׁר שֶׁחָזַר וְאָמַר "אֲנִי יוֹסֵף אֲחִיכֶם אֲשֶׁר מְכַרְתֶּם" וגו', הֲגַם שֶׁאָמַר <b>[כְּבָר]</b> "אֲנִי יוֹסֵף הַעוֹד אָבִי חָי", לְפַיְּיסָם, כִּי "יוֹסֵף" גִּימַטְרִיָּא "קִנְאָה", וְכָּתַב הָרַב יש"ר מִקַּנְדִּיָּא בְּסוֹף נוֹבְלוֹת חָכְמָה בְּסֵפֶר "כֹּחַ ה'", דְּמִי שֶׁשְּׁמוֹ "יוֹסֵף" עָלוּל לְקַבֵּל הֶזֵּק מֵהַקַּנַּאִים, כִּי "יוֹסֵף" גִּימַטְרִיָּא "קִנְאָה". עַיֵּן שָׁם. וְזֶהוּ שֶׁאָמַר "אֲנִי יוֹסֵף" שֵׁמָּא גָּרִים <b>[שְׁמִי גָרַם]</b>, דְּגַּם שֶׁאֲנִי "אֲחִיכֶם", "מְכַרְתֶּם אוֹתִי", וְאֵין לְהַאֲשִׁימְכֶם בָּזֶה. וְדוֹק.
(פְּנֵי דָוִד)
<h2>יוֹם ד'</h2>
<h3>הֲלָכוֹת</h3>
א. נָהֲגוּ שֶׁלֹּא לַחֲלֹץ עַד אַחַר קְדֻשַׁת וּבָא לְצִיּוֹן (שֻׁלְחָן עָרוּך סִימָן כ"ה). וּבְיוֹם שֶׁיֵּשׁ סֵפֶר תּוֹרָה, עַד שֶׁיַּחֲזִירוּ סֵפֶר תּוֹרָה לָהֵיכָל (שָׁם). וְהַנָּכוֹן - עַד אַחַר אֲמִירַת עָלֵינוּ לְשַׁבֵּחַ וְעַל כֵּן נְקַוֶּה לָךְ (הָאֲרִ"י זַצַ"ל). וְיֵשׁ בָּזֶה סוֹד, וְגַם אֲשֶׁר לֹא יָדַע יִנְהַג כֵּן, כִּי עוֹשֶׂה רֹשֶׁם לְמַעְלָה בַּכַּוָּנָה הַכְּלָלִית לְקַיֵּם מִצְוָתוֹ יִתְבָּרַךְ.
(קֶשֶׁר גּוּדָל, סִימָן ד, סְעִיף ג)
ב. כְּשֶׁחוֹלֵץ הַתְּפִלִּין, אָז יָסִיר קֹדֶם ג' כְּרִיכוֹת הָאֶצְבַּע, וְאַחַר כָּךְ תְּפִלִּין שֶׁל רֹאשׁ בְּיָד שְׂמֹאל וּמֵעֹמֶד. גַּם הֲסָרַת כְּרִיכַת הָאֶצְבַּע יִהְיוּ מֵעֹמֶד. עַיֵּן בצִפֹּרֶן שָׁמִיר סִימָן ב' (אוֹת ז'). וְאַחַר כָּךְ יַחֲלֹץ שֶׁל יָד מִיֹּשֶׁב, וְסִימָנָךְ "כַּאֲשֶׁר יַחֲנוּ כֵּן יִסָּעוּ".
(קֶשֶׁר גּוּדָל, סִימָן ד, סְעִיף ד)
<h3>מוּסָר</h3>
יִתְרַחֵק מֵהַכִּעוּר וּמֵהַדּוֹמֶה לוֹ, וְלֹא יָבִיא עַצְמוֹ לִידֵי חֲשָׁד וְיַחֲטִיא רַבִּים שֶׁיְּסַפְּרוּ בִּגְּנוּתוֹ, וְנָשָׂא הַצָּעִי"ר עָלָיו אֶת כָּל עֲוֹנוֹתָם.
(צִפֹּרֶן שָׁמִיר, סִימָן יא, סְעִיף קעו)
<h3>חִדּוּשׁ עַל הַפָּרָשָׁה</h3>
<b>רְדָה אֵלַי אַל-תַּעֲמֹד -</b> אַף גַּם זֹאת אֶפְשָׁר רָמַז לוֹ יִרְאֶה בָּנֶחָמָה כִּי בִּזְכוּת יִצְחָק נִגְאָלִים, כְּמוֹ שֶׁאָמְרוּ זַ"ל דְּיִצְחָק נִתְרַצָה לָתֵת <b>[אוֹת]</b> ש' מִשְּׁמוֹ וְלִיקַח תְּמוּרָתָהּ <b>[אוֹת]</b> צ' לְנַכּוֹת מִשְּׁנוֹת הַגָּלוּת, וַהֲבֵאתִיו בַּעֲנִיּוּתִי בְּסִפְרֵי הַקָּטָן "רֹאשׁ דָוִד" (פָּרָשַׁת שְׁלַח). וְזֶה רָמַז לוֹ יוֹסֵף בְּאוֹמְרוֹ "רְדָ"ה אֵלַי", כְּלוֹמַר אַל תָּחוּשׁ לִיטָמַע בַּגָּלוּת, כִּי בִּזְכוּת יִצְחָק נִגְאָלִים, וְזֶהוּ <b>רְדָ"ה</b> – גִּימַטְרִיָּא "יִצְחָק", <b>"אֵלַי"</b> – הַשּׁוֹכֵן בְּקִרְבִּי, בִּזְכוּתוֹ <b>"אַל תַּעֲמֹד"</b> בַּגָּלוּת.
(פְּנֵי דָוִד)
<h2>יוֹם ה'</h2>
<h3>הֲלָכוֹת</h3>
א. בְּרֹאשׁ חֹדֶשׁ אִם הֵסִּיר הַתְּפִלִּין וְהִתְפַּלֵּל מוּסָף וְשָׁמַע חֲזָרַת הַמּוּסָף וְעָנָה קְדֻשַׁת כֶּתֶר, וְאַחַר כָּךְ לָבַשׁ תְּפִלִּין וְשָׁמַע שֶׁאוֹמְרִים עֲדַת יִשְׂרָאֵל "כֶּתֶר", יְסַלֵּק הַתְּפִלִּין וְיַעֲנֶה קְדֻשַׁת כֶּתֶר (מַחֲזִיק בְּרָכָה סִימָן כ"ה).
(קֶשֶׁר גּוּדָל, סִימָן ד, סְעִיף ו)
ב. מִנְהָג וָתִיקִין נָאֶה וְיָאֶה לָמוּל וְלִהְיוֹת סַנְדָּק בִּתְפִלִּין
(מַרְאִית הָעַיִן בְּלִיקוּטִים סִימָן ב')
<h3>מוּסָר</h3>
כָּל הָעוֹסֵק בְּסֵדֶר קָרְבָּנוֹת, כְּאִלּוּ הִקְרִיבָם (מְנָחוֹת קי.), וּמוֹחֲלִין לוֹ עַל כָּל עֲווֹנוֹתָיו, וּמְלִיצֵי יֹשֶׁר מְלַמְּדִין עָלָיו זְכוּת בַּשָּׁמַיִם.
(צִפֹּרֶן שָׁמִיר, סִימָן י, סְעִיף קנא)
<h3>חִדּוּשׁ עַל הַפָּרָשָׁה</h3>
<b>כֹּה אָמַר בִּנְךָ יוֹסֵף שָׂמַנִי אֱלֹהִים לְאָדוֹן לְכָל-מִצְרָיִם -</b> אֶפְשָׁר דְרָמַז לוֹ שֶׁלֹּא יִרָא וְלֹא יִפְחַד שֶׁמֶּא יִטָמְעוּ בַּגָּלוּת, כִּי הִנֵּה הָאָדוֹן ה' הִבְטִיחַ לְאַבְרָהָם אָבִינוּ ע"ה "וְאַחֲרֵי-כֵן יֵצְאוּ בִּרְכֻשׁ גָּדוֹל", וּמִצְרַיִם לֹא הָיָה בָּהּ רְכוּשׁ גָּדוֹל, לָכֵן הַקָּדוֹשׁ בָּרוּךְ הוּא סִבֵּב הָרָעָב וְהַשָּׂבָע שֶׁיָּבוֹא כָּל כֶּסֶף אֶרֶץ כְּנָעַן וְכַיּוֹצֵא לְמִצְרַיִם, וְזֶהוּ הֲכָנָה לְקַיֵּם הַבְטָחָתוֹ יִתְבָּרַךְ "וְאַחֲרֵי-כֵן יֵצְאוּ בִּרְכֻשׁ גָּדוֹל". וְזֶהוּ שֶׁאָמַר הַכָּתוּב "כֹּה אָמַר בִּנְךָ יוֹסֵף שָׂמַנִי אֱלֹהִים לְאָדוֹן לְכָל-מִצְרָיִם", לְקַבֵּץ אֶת כֶּסֶף וּלְמַלְאוֹת אוֹצָרוֹת, וּמֻכְרָח שֶׁהוּא הֲכָנַת רְכוּשׁ גָּדוֹל שֶׁהִבְטִיחַ ה'. וּמִזֶּה יֵשׁ הוֹכָחָה – אַל תַּעֲמֹד בַּגָּלוּת, כִּי טֶרֶם מַכָּה, צִיץ רְפוּאָה פָּרַח, ויבא אֶת כָּל הַכֶּסֶף.
(נַחַל קְדוּמִים)
<h2>יוֹם ו'</h2>
<h3>הֲלָכוֹת</h3>
א. פָּרָשַׁת הָעֲקֵידָה, יֹאמַר בְּכַוָּנָה גְּדוֹלָה, וְיָשִׂים עֵינָיו וְלִבּוֹ עַד כַּמָּה מַגַּעַת עֲבוֹדַת ד', שֶׁאַבְרָהָם אָבִינוּ עָלָיו הַשָּׁלוֹם גָּמַר בְּלִבּוֹ בְּלֵב שָׁלֵם וְשָׂמֵח לִשְׁחֹט בֵּן יָחִיד אֲשֶׁר אֲהֵבוֹ יוֹתֵר מִמֶּנּוּ וּלְהַעֲלוֹתוֹ עוֹלָה, וְיִצְחָק אָבִינוּ עָלָיו הַשָּׁלוֹם בֵּן ל"ז שָׁנָה סָבַר וְקִבֵּל, וַיֵלְכוּ שְׁנֵיהֶם יַחְדָּו בְּרָצוֹן גָּמוּר. וּבִמְּרִירוּת יֵאָנַח עַל קִצּוּרוֹ בַּעֲבוֹדָתוֹ יִתְבָּרַךְ מְאֹד מְאֹד, וְיִתְעוֹרֵר הִתְעוֹרְרוּת קָדוֹשׁ לִיזָהֵר מִכָּאן וּלְהַבָּא לְיִרְאָה אֶת ה' רָצוּף אַהֲבָה.
(צִפֹּרֶן שָׁמִיר, סִימָן ב, סְעִיף יא)
ב. כְּשֶׁיֹּאמַר "וַיַּעֲקֹד אֶת יִצְחָק בְּנוֹ", יְכַוֵּין שֶׁיַּעֲקֹד ה' שָׂרֵי מַעְלָה כְּשֶׁהֵם מְקַטְרְגִים עַל יִשְׂרָאֵל. סְגוּלַת הָעֲקֵידָה לִכְבֹּשׁ הַדִּין, וְלָכֵן יִתְאַמֵּץ בְּכַוָּנָתָהּ. וְכָתְבוּ ז"ל דְאִם שָׁב בִּתְשׁוּבָה בְּכַוָּנַת הָעֲקֵידָה, יְכוּפַּר עֲוֹנוֹ (עַיֵּן סִדּוּר הָאֲרִיזַ"ל להר"ר שַׁבְּתַי ז"ל).
(צִפֹּרֶן שָׁמִיר, סִימָן ב, סְעִיף יב-יג)
<h3>מוּסָר</h3>
יָשִׂים עַצְמוֹ כְּעֶבֶד וְיַתְחִיל הַזְּמִירוֹת, וְיֹאמַר הַכֹּל מִתּוֹךְ הַסֵּפֶר, וְיֵדַע לִפְנֵי מִי הוּא עוֹמֵד, וְכֹל הַתֵּבוֹת יֹאמַר כְּתִקְנָן בְּיִרְאָה וּרְעָדָה וְקוֹל נָמוּךְ.
(מוֹרֶה בְּאֶצְבַּע, סִימָן ג, סְעִיף עב)
<h3>חִדּוּשׁ עַל הַפָּרָשָׁה</h3>
<b>וַיָּפָג לִבּוֹ כִּי לֹא הֶאֱמִין לָהֶם -</b> הִנֵּה בְּרִית כְּרוּתָה לַשְּׂפָתַיִם, כְּמוֹ שֶׁאָמְרוּ בַּשַּׁ"ס (בְּמוֹעֵד קָטָן דַּף י"ח וּבְסַנְהֶדְרִין דַּף ק"ב, עַיֵּן שָׁם בְּאֹרֶךְ). וְאֶפְשָׁר כִּי זֶה טַעַם הַכָּתוּב "וַיָּפָג לִבּוֹ כִּי לֹא-הֶאֱמִין לָהֶם", דְּמֵאַחַר שֶׁהוּא אָמַר "וְאָחִיו מֵת", לֹא הֶאֱמִין דִּבְרִית כְּרוּתָה לַשְּׂפָתַיִם. וּבְדִּידֵיהּ הָוָה עֻבְדָּא דְּמִשּׁוּם שֶׁאָמַר "עִם אֲשֶׁר תִּמְצָא אֶת-אֱלֹהֶיךָ לֹא יִחְיֶה", מֵתָה רָחֵל, כְּמוֹ שֶׁאָמְרוּ זַ"ל. וְכַאֲשֶׁר רָאָה סִימָן הָעֲגָלוֹת, אָז יָדַע שֶׁלֹּא מֵת, כִּי הַמָּסֹרֶת שֶׁלֹּא יָמוּת אֶחָד מִבָּנָיו בְּחַיָּיו קַיֶּמֶת, וְאַלִּימָא לְאַפְקוּעֵי מֵפֵר בְּרִית כְּרוּתָה לַשְּׂפָתַיִם.
(מִדְבָּר קְדֵמוֹת, עֵרֶךְ בְּרִית)