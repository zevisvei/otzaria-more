<h1>פָּרָשַׁת וַיְחִי</h1>

<h2>יוֹם א'</h2>
<h3>הֲלָכוֹת</h3>
א. יִתְעוֹרֵר מְאֹד בְּיִרְאָה וְאַהֲבָה וְהַכְנָעָה וְשִׂמְחָה לוֹמַר כָּל הַזְּמִירוֹת, וּבִפְרָט "ה' מֶלֶךְ". וְיִזָּהֵר שֶׁלֹּא לִבְלֹעַ הַתֵּבוֹת אוֹ הָאוֹתִיּוֹת, וּבִפְרָט הָאַזְכָּרוֹת. וְיֵדַע נֶאֱמָנָה כִּי בְּכָל אוֹת וְתֵבָה יֵשׁ סוֹדוֹת נוֹרָאוֹת לְהַפְלִיא, וְדַי לָנוּ צַעַ"ר בַּנֶגַע, כִּי לֹא אִתָּנוּ יוֹדֵעַ עַד מַה בְּסֵדֶר עֲלִיַּת הָעוֹלָמוֹת וְהַיִּחוּד הָעֶלְיוֹן עַל פִּי מִדּוֹתָיו, וַתְּכַסֵנּוּ כְּלִימָתֵינוּ, וּלְפָחוֹת נִזָּהֵר לוֹמַר הַתֵּבוֹת בְּמִסְפָּרָם כְּמִשְׁפָּט, וּלְהָבִין פְּשָׁטָן בְּיִרְאַת ה', וּלֵידַע דֶּרֶךְ כְּלָל כִּי הַכֹּל סוֹדוֹת עֲמֻקִּים וּלְצֹרֶךְ הַיִּחוּד.
(צִפֹּרֶן שָׁמִיר, סִימָן ב, סְעִיף טוֹב)
ב. אֵין צָרִיךְ לוֹמַר הַקָּרְבָּנוֹת מֵעֹמֶד.
(קֶשֶּׁר גּוּדָל, סִימָן ז, סְעִיף כב)
<h3>מוּסָר</h3>
רָאִיתִי לְהָרַב הֶחָסִיד הַמְקֻבָּל הַמֻּפְלָא מהר"ש שַׁרְעַבִּי זלה"ה, שֶׁהָיָה נִזְהַר לְדַבֵּר שׁוּם דִּבּוּר חוֹל קֹדֶם שֶׁיַּתְחִיל הַזְּמִירוֹת, וְהָיָה אוֹמֵר שֶׁכֵּן צָרִיךְ עַל פִּי הַסּוֹד.
(קֶשֶּׁר גּוּדָל, סוֹף הַסֵּפֶר, סְעִיף ב)
<h3>חִדּוּשׁ עַל הַפָּרָשָׁה</h3>
<b>אֶפְרַיִם וּמְנַשֶּׁה כִּרְאוּבֵן וְשִׁמְעוֹן יִהְיוּ-לִי –</b> הַפָּשׁוּט <b>[הַטַּעַם לְפִי הַפְּשָׁט]</b> דְּנָקַט רְאוּבֵן וְשִׁמְעוֹן, שֶׁהֵם הַגְּדוֹלִים, וְזוֹ מַעְלָה גְּדוֹלָה לְאֶפְרַיִם וּמְנַשֶּׁה לַעֲמֹד בִּמְקוֹם גְּדוֹלִים. וְאֶפְשָׁר דְּיֵשׁ יַחַס לְדַּמוֹתָם לִרְאוּבֵן וְשִׁמְעוֹן, דִמְּנַשֶׁה חֲצִי שִׁבְטוֹ כְּמוֹ רְאוּבֵן שֶׁנַחֲלָתוֹ מֵעֵבֶר לַיַּרְדֵּן, וַחֲצִי שִׁבְטוֹ כְּשִׁמְעוֹן שֶׁנָּטַל חֶלְקוֹ בְּאֶרֶץ יִשְׂרָאֵל.
(נַחַל קְדוּמִים)
<h2>יוֹם ב'</h2>
<h3>הֲלָכוֹת</h3>
א. כָּל פַּעַם שֶׁאוֹמֵר פִּטּוּם הַקְּטֹרֶת, צָרִיךְ לוֹמַר "אַתָּה הוּא ה' אֶלֹהֵינוּ שֶׁהִקְטִירוּ" וכו', וּבַסּוֹף לוֹמַר "ה' צְבָאוֹת עִמָּנוּ וכו' ה' צְבָאוֹת אַשְׁרֵי אָדָם וכו' ה' הוֹשִׁיעָה הַמֶּלֶךְ יַעֲנֶנּוּ בְיוֹם קָרְאֵנוּ, וְעָרְבָה לַה' מִנְחַת יְהוּדָה" וכו' וְתוּ לָא (הָאֲרִ"י ז"ל).
(קֶשֶּׁר גּוּדָל, סִימָן כ, סְעִיף ח)
ב. פָּרָשַׁת הַתָּמִיד וּפָרָשַׁת הַקְּטֹרֶת, יִזָּהֵר בַּאֲמִירָתָן מְאֹד. וְטוֹב לִמְנוֹת י"א סַמָּנִים בְּאֶצְבָּעוֹ.
(מוֹרֶה בְּאֶצְבַּע, סִימָן ג, סְעִיף עג)
<h3>מוּסָר</h3>
פִּטּוּם הַקְּטֹרֶת, יְכַוֵּין בּוֹ הַרְבֵּה, כִּי הִפְלִיגוּ בַּזֹהַר הַקָּדוֹשׁ (פָּרָשַׁת וַיַקְהֵל דַּף רי"ח) מְאֹד בְּזֶה, וְזֶה לְשׁוֹנוֹ: מִלָּה דָא גְּזֵרָה קַיְמָא קָמֵּי קוּדְשָׁא בְּרִיךְ הוּא, דְּכָל מַאן דְּאִסְתַּכַּל וְקָרֵי כָּל יוֹמָא פַּרְשְׁתָא דִקְטוֹרֶת, יִשְׁתְּזִיב מִכָּל מִילֵיה בִּישִין חָרָשִׁין דְּעַלְמָא, וּמִכָּל פִּגְעִין בִּישִׁין, וּמֵהִרְהוּרָא בִּישָׁא, וּמִדִּינָא בִּישָׁא, וּמִמּוֹתָנָא, וְלָא יִתְּזַק כָּל הַהוּא יוֹמָא, דְּלָא יָכִיל סִטְרָא אַחֲרָא לְשָׁלְטָא עָלֵיה, וְאִצְטְרִיךְ דִיְכַוֵון בָּהּ. אָמַר רַבִּי שִׁמְעוֹן אִי בְּנֵי נָשָׁא הַווּ יָדְעִין כַּמָּה עִילָאָה עֻבְדָּא דִקְטוֹרֶת קָמֵי קוּדְשָׁא בְּרִיךְ הוּא, הַווּ נָטְלֵי כָּל מִלָּה וּמִלָּה מִינֵיה וְהַווּ סַלְקִין לָהּ עֲטָרָה עַל רֵישַׁיְיהוּ כְּכִתְרָא דְּדַהֲבָא וכו', וְאִי יְכַוֵּין בָּהּ בְּכֹל יוֹמָא, אִית לֵיה חוּלָקָא בְּהָאי עַלְמָא וּבְעַלְמָא דְּאַתֵּי, וְיִסְתַּלֵּק מוֹתָנָא מִינֵיה וּמֵעָלְמָא, וְיִשְׁתְּזִיב מְכָל דִּינִין דְּהַאי עַלְמָא, מִסְטרִין בִּישִׁין, וּמִדִּינָא דְּגֵיהִנָּם, וּמִדִּינָא דְּמַלְכוּתָא אַחֲרָא. עכ"ל אִמְרֵי קָדוֹשׁ <b>[פֵּירוּשׁ: דָּבָר זֶה בְּרִית כְּרוּתָה לַשְּׂפָתַיִם, שֶׁכָּל מִי שֶׁמִּתְבּוֹנֵן בְּשִׂכְלוֹ, וְקוֹרֵא בְּכָל יוֹם פָּרָשַׁת הַקְּטֹרֶת, יִנָּצֵל מִכָּל דְּבָרִים רָעִים וּכְּשָׁפִים שֶׁבָּעוֹלָם וּמִכָּל פְּגָעִים רָעִים וְהִרְהוּרִים רָעִים וּמִדִּין רַע וּמִדֶּבֶר וּמַגֵּפָה, וְלֹא יוּזַּק כָּל הַיּוֹם הַהוּא, שֶׁאֵין הַסִטְרָא אַחֲרָא יָכוֹל לִשְׁלֹט עָלָיו. אָמַר רַבִּי שִׁמְעוֹן אִם בְּנֵי אָדָם הָיוּ יוֹדְעִים עַד כַּמָּה חֲשׁוּבָה הִיא מַעֲשֶׂה הַקְּטֹרֶת לִפְנֵי הקב"ה, הָיוּ לוֹקְחִים כָּל תֵּבָה וְתֵבָה מִמֶּנָּהּ, וְהָיוּ מַעֲלִים אוֹתָהּ לִהְיוֹת עֲטָרָה עַל רֹאשָׁם כְּכֶתֶר שֶׁל זָהָב. וּמִי שֶׁעוֹסֵק בְּפָרָשַׁת הַקְּטֹרֶת, צָרִיךְ לְהִתְבּוֹנֵן בְּשִׂכְלוֹ בְּמַעֲשֶׂה הַקְּטֹרֶת. וְאִם יְכַוֵּין בַּאֲמִירָתוֹ בְּכָל יוֹם, יֵשׁ לוֹ חֵלֶק בָּעוֹלָם הַזֶּה וּבָעוֹלָם הַבָּא. וְיִסְתַּלֵּק הַדֶּבֶר וְהַמַּגֵּפָה מִמֶּנּוּ וּמִכָּל הָעוֹלָם, וִינַצֵּל מִכָּל הַדִּינִים שֶׁל הָעוֹלָם הַזֶּה, מִכֹּחוֹת הָרָעִים וּמִדִּין הַגֵּהִנָּם וּמִדִּין שֶׁל מַלְכוּת הַסִטְרָא אַחֲרָא]</b>. הַדְּבָרִים עַתִּיקִים <b>[מוּעֲתַקִים]</b>, לְשׁוֹן הַזֹּהַר הַקָּדוֹשׁ מַמָּשׁ, שֶׁלֹּא כְּדַרְכֵּנוּ בְּקוּנְטְרֵסִים אֵלּוּ, לְהַלְהִיב נֶפֶשׁ אָדָם מִיִּשְׂרָאֵל, עַיִן בְּעַיִן יִרְאֶה הַפְלָגַת הַשֶּׁבַח, וּמִזֶּה יַשְׂכִּיל לְכַוֵּין בּוֹ הַרְבֵּה וּלְאוֹמְרוֹ בְּשִׂמְחָה לַעֲשׂוֹת נַחַת רוּחַ לְיוֹצְרֵנוּ. וְלֹא יְכַוֵּין לְתוֹעֶלֶת עַצְמוֹ ח"ו.
(צִפֹּרֶן שָׁמִיר, סִימָן ב, סְעִיף יד-טו)
<h3>חִדּוּשׁ עַל הַפָּרָשָׁה</h3>
<b>אֶפְרַיִם וּמְנַשֶּׁה כִּרְאוּבֵן וְשִׁמְעוֹן יִהְיוּ לִי -</b> רֶמֶז מִן הַתּוֹרָה כְּשֶׁעוֹשִׂים גִּימַטְרִיָּא וְחָסֵר אֶחָד אֵינוֹ מְעַכֵּב, דִּכְתִּיב "אֶפְרַיִם וּמְנַשֶּׁה כִּרְאוּבֵן וְשִׁמְעוֹן יִהְיוּ לִי", וּרְאֵה כִּי "מְנַשֶּׁה וְאֶפְרַיִם" גִּימַטְרִיָּא "רְאוּבֵן וְשִׁמְעוֹן", וְאֶחָד חָסֵר. אַלְמָא אֵינוֹ מְעַכֵּב. לִקּוּטֵי גּוּרֵי הָאֲרִ"י והרמ"ע כְּתִיבַת יָד.
(דְּבַשׁ לְפִי, עֵרֶךְ גִּימַטְרִיָאוֹת)
<h2>יוֹם ג'</h2>
<h3>הֲלָכוֹת</h3>
א. הָרַב מָגֵן אַבְרָהָם (א"ח סִימָן נ') כָּתַב דְקוֹרֵא מִשְׁנָיוֹת אִם אֵינוֹ מֵבִין, אֵין בְּיָדוֹ כְּלוּם, דְּאֵינוֹ נֶחְשַׁב קְרִיאָה. וּבְסֵפֶר בִּינַת יִשָּׂשׂכָר כָּתַב דְהָרַב אָבִיו חָלַק עַל הָרַב מָגֵן אַבְרָהָם דִבְמַסֶּכֶת עֲבוֹדָה זָרָה (דַּף י"ט) אַמְרִינָן "לְיִגְרַס אִינִשׁ, וְאַף עַל גַּב דְּלָא יָדַע מַה קְאָמַר". וְנִרְאֶה דְמֵהָא לָא קַשְׁיָא עַל הָרַב מָגֵן אַבְרָהָם, דְּהָכָא מַיְרִי כְּשֶׁאֵין בְּיָדוֹ לְהָבִין, וְהָרַב מָגֵן אַבְרָהָם ז"ל מַיְרִי שֶׁיֵּשׁ לוֹ שֵׂכֶל לְהָבִין וְקוֹרֵא בִּבְלִי דַּעַת. וּמִיהוּ נִרְאֶה דְאִם מֵבִין פֵּרוּשׁ הַתֵּבוֹת, הֲגַם שֶׁאֵינוֹ יוֹדֵעַ הַפֵּרוּשׁ אֲמִתִּי כְּמוֹ שֶׁפֵּרְשׁוּ הַמְפָרְשִׁים, נֶחְשַׁב לִמּוּד.
(מַרְאִית הָעַיִן עֲבוֹדָה זָרָה י"ט)
ב. רָאִיתִי להרשב"ץ ז"ל (בְּסוֹף מַאֲמָר חָמֵץ) בְּפֵרוּשׁ אֵיזֶהוּ מְקוֹמָן וּבְרַיְיתָא דְּר' יִשְׁמָעֵאל, שֶׁכָּתַב דְּיֵשׁ תַּנָּאִים חוֹלְקִים עַל ר' יִשְׁמָעֵאל בִּקְצָת מֵאֵלּוּ הַמִּדּוֹת שֶׁאֵינָן דִּבְרֵי הַכֹּל. ע"ש. וְעִם כָּל זֶה, מֵאַחַר דְמָסוֹרֶת בְּיָדֵינוּ דְּאֵלּוּ וָאֵלּוּ דִּבְרֵי אֱלֹהִים חַיִּים, הַכֹּל הוּא תּוֹרַת אֱמֶת, וְיוֹצֵא אָדָם יְדֵי חוֹבָתוֹ מִמִּקְרָא וּמִשְׁנָה וּגְמָרָא.
(שׁוּ"ת יוֹסֵף אֹמֶץ סִימָן נ"א)
<h3>מוּסָר</h3>
יֵשׁ כַּת שֶׁאֵינָהּ קוֹרְאָה בְּסִפְרֵי הַחִיצוֹנִים, רַק מֵעַצְלוּת וְכַיּוֹצֵא אֵינוֹ לוֹמֵד בַּתּוֹרָה, כִּי יִצְרוֹ הִטְעָהוּ: הֲלֹא אֵין הקב"ה בָּא בִּטְרוּנְיָא, וּכְבָר בַּתְּפִלָּה לָמַדְתִּי אֵיזֶהוּ מְקוֹמָן וְר' יִשְׁמָעֵאל וְכַמָּה פְּסוּקִים וּמִזְמוֹרִים, וְיָצָאתִי יְדֵי חוֹבַת קוֹבֵעַ עִתִּים לַתּוֹרָה, לָזֶה אָמַר שִׁמְעוּ לְדִבְרֵי תּוֹרָה וְאַל תִּגְבְּהוּ אָזְנְכֶם מִדִּבְרֵי תּוֹרָה כִּי ה' דִּבֵּר "מֵסִיר אָזְנוֹ מִשְּׁמֹעַ תּוֹרָה גַּם-תְּפִלָּתוֹ תּוֹעֵבָה", אִם בַּתְּפִלָּה אַתָּה רוֹצֶה לְהִפָּטֵר מִתַּלְמוּד תוֹרָה וְאַתָּה בָּטֵל וּמַפְנֶה לִבְּךָ לַבַּטָּלָה, גַּם תְּפִלָּתְךָ תּוֹעֵבָה.
(דְּבָרִים אֲחַדִים סוֹף דְּרוּשׁ י"ב)
<h3>חִדּוּשׁ עַל הַפְרָשָׁה</h3>
<b>וְהִנֵּה הֶרְאָה אֹתִי אֱלֹהִים גַּם אֶת-זַרְעֶךָ -</b> אֶפְשָׁר לוֹמַר דְּיַעֲקֹב אָבִינוּ ע"ה הָיָה בָּקִי בְּחָכְמַת הַפַּרְצוּף, לָזֶה אָמַר "וְהִנֵּה הֶרְאָה אֹתִי אֱלֹהִים", שֶׁרָאִיתִי פָּנֶיךָ וְהֶרְאַנִי אֱלֹהִים בָּחָכְמָה שֶׁחַנַּנִי כִּי לֹא חָטָאתָ, "גַּם אֶת-זַרְעֶךָ" מִסְתַּכֵּל הָיִיתִי כִּי הֵם צַדִּיקִים וְאֵין בָּכֶם חֵטְא. וַעֲטֶרֶת רֹאשִׁי מָר זְקֵנִי מהר"ר יְשַׁעְיָה זַ"ל הָיָה מְפָרֵשׁ "וְהִנֵּה הֶרְאָה אֹתִי אֱלֹהִים", שֶׁנִּרְאָה לוֹ דְּיוֹקְנוֹ שֶׁל יַעֲקֹב אָבִינוּ וְלֹא חָטָא כְּמוֹ שֶׁאָמְרוּ זַ"ל, וְזֶהוּ שֶׁנֶּאֱמַר "וְהִנֵּה הֶרְאָה אֹתִי אֱלֹהִים", שֶׁרָאִיתָ דְּמוּת דְּיוֹקְנִי וְזֶה הִצִּילְךָ. עַד כָּאן שָׁמַעְתִּי מִשְּׁמוֹ זלה"ה.
(פְּנֵי דָוִד)
<h2>יוֹם ד'</h2>
<h3>הֲלָכוֹת</h3>
א. מְאֹד יַטֶּה אֹזֶן לְדִבְרֵי קַדִּישׁ וְלַעֲנוֹת כָּהוֹגֵן "אָמֵן", וּבְקַדִּישׁ יְכַוֵּין "אָמֵן" שֶׁהוּא גִּימַטְרִיָּא <b>אידהנויה</b>.
(מוֹרֶה בְּאֶצְבַּע, סִימָן ב', סְעִיף לג)
ב. בְּאָמֵן יְהֵא שְׁמֵיהּ רַבָּא, יְכַוֵּין שֶׁיִּמָחֶה זֵכֶר עֲמָלֵק (עַיֵּן יוֹסֵף אֹמֶץ סִימָן כ"ג), וְאָז שְׁמוֹ וְכִסְאוֹ יִתְבָּרַךְ שָׁלֵם. וְצָרִיךְ לַעֲנוֹת "אָמֵן יְהֵא שְׁמֵיהּ רַבָּא" בְּכָל כֹּחוֹ וְכַּוָּנָתוֹ. אָמְנָם לֹא יָרִים קוֹלוֹ בְּאֹפֶן שֶׁיַּלְעִיגוּ לְקוֹל צַעֲקָתוֹ, כִּי אֶפְשָׁר שֶׁיֵּשׁ לוֹ עֹנֶשׁ שֶׁנּוֹתֵן מָקוֹם לְהַחֲטִיא, וְעוֹד דְּמֵיחַזֵי כְּיוּהֲרָא אוֹ כְּחוּכָא, וִירֵא שָׁמַיִם יֵצֵא יְדֵי כֻּלָּם, שֶׁיַּעֲשֶׂה הֲכָנָה לוֹמַר בְּכֹּחַ, וְהַקּוֹל יִהְיֶה בֵּינוֹנִי.
(מוֹרֶה בְּאֶצְבַּע, סִימָן ב, סְעִיף לד)
<h3>מוּסָר</h3>
יִזָּהֵר מְאֹד מְאֹד לַעֲנוֹת "אָמֵן" וּבְכַוָּנָה, כִּי אֵין קֵץ לְעֹנֶשׁ מְבַזֶּה עֲנִיַּית אָמֵן וּמְאַבֵּד עֲנִיָּתוֹ (זֹהַר הַקָּדוֹשׁ וְהָאֲרִ"י זַצַ"ל).
(קֶשֶּׁר גּוּדָל, סִימָן ט, סְעִיף א)
<h3>חִדּוּשׁ עַל הַפָּרָשָׁה</h3>
<b>יְשִׂימְךָ אֱלֹהִים כְּאֶפְרַיִם וְכִמְנַשֶּׁה -</b> אֶפְשָׁר דְאֶפְרַיִם הָיָה רָגִיל אֵצֶל יַעֲקֹב בְּתַלְמוּד כְּמוֹ שפרש"י, וּמְנַשֶּׁה הָיָה עַל הַבַּיִת וְהָיָה גִּבּוֹר, כְּמוֹ שֶׁאָמְרוּ זַ"ל דְּאָמַר עָלָיו יְהוּדָה דֵּין רֶפֶשׁ מִדְּבֵית אַבָּא <b>[פֵּרוּשׁ: שֶׁגְּבוּרָתוֹ מִבֵּית יַעֲקֹב אָבִינוּ]</b>, וְהַמְבָרֵךְ לִבְנוֹ מְבָרְכוֹ בְּתּוֹרָה וּגְבוּרָה וּמֶמְשָׁלָה. וְזֶהוּ שֶׁאָמַר "יְשִׂימְךָ אֱלֹהִים כְּאֶפְרַיִם" שֶׁהָיָה חָכַם בַּתּוֹרָה, "וְכִמְנַשֶּׁה" שֶׁהָיָה בּוֹ גְּבוּרָה וְהָיָה לוֹ מֶמְשָׁלָה. וְשָׂם "אֶת אֶפְרַיִם לִפְנֵי מְנַשֶּׁה", דְּתַלְמוּד גָּדוֹל. וְדוֹק.
(נַחַל קְדוּמִים)
<h2>יוֹם ה'</h2>
<h3>הֲלָכוֹת</h3>
א. כְּשֵׁם שֶׁאָסוּר לַעֲבוֹר נֶגֶד הַמִּתְפַּלֵּל, כָּךְ אָסוּר לַעֲבוֹר נֶגֶד הָאוֹמֵר קַדִּישׁ.
(קֶשֶּׁר גּוּדָל, סִימָן ח, סְעִיף ה)
ב. כְּשֵׁם שֶׁאֵין לְהַרְבּוֹת בִּבְרָכוֹת, כָּךְ אֵין לְהַרְבּוֹת בְּקַדִּישִׁים אַחֲרוֹנִים.
(קֶשֶּׁר גּוּדָל, סִימָן ח, סְעִיף ט)
<h3>מוּסָר</h3>
יִזָּהֵר בַּעֲנִיַּית קַדִּישִׁים וּבָרְכוּ בְּיִרְאָה וְאַהֲבָה וְשִׂמְחָה רַבָּה.
(מוֹרֶה בְּאֶצְבַּע, סִימָן ג, סְעִיף עז)
<h3>חִדּוּשׁ עַל הַפָּרָשָׁה</h3>
<b>שִׁמְעוֹן וְלֵוִי אַחִים כְּלֵי חָמָס מְכֵרֹתֵיהֶם -</b> דְּגָזְלוּ הָרְצִיחָה מֵעֵשָׂו, וְהֵם הָרְגוּ אַנְשֵׁי שְׁכֶם עַל הַגֶּזֶּל, וְהַווּ תַּרְתֵּי דְסָתְרַן. וְרָאשֵׁי תֵּבוֹת "<b>שִ</b>מְעוֹן <b>וְ</b>לֵוִי <b>אַ</b>חִים <b>כְּ</b>לֵי <b>חָ</b>מָס <b>מְ</b>כֵרֹתֵיהֶם", הוּא "שָׁוְא כֹּחָם", כְּלוֹמַר כִּילוּ כֹּחָם לַשָּׁוְא בְּעִנְיָן שְׁכֶם וְיוֹסֵף וְזִמְּרִי.
(פְּנֵי דָוִד)
<h2>יוֹם ו'</h2>
<h3>הֲלָכוֹת</h3>
א. כָּל קַדִּישׁ שֶׁתְּפָסוֹ מֵעֹמֶד, צָרִיךְ שֶׁיִּשָּׁאֵר עוֹמֵד, אַךְ אִם הָיָה יוֹשֵׁב אֵין צָרִיךְ לַעֲמוֹד (הָאֲרִ"י זצ"ל).
(קֶשֶּׁר גּוּדָל, סִימָן ח, סְעִיף יד)
ב. אֵין לוֹמַר קַדִּישׁ עִם הַחָזָּן, וְלָכֵן אֵין לְנַגֵּן הַקַּדִּישׁ עִם הַחָזָּן כְּשֶׁמְנַגֵּן הַקַּדִּישׁ (הרא"ש, הֵבִיאוֹ שַׁלְמֵי צִבּוּר דַּף פ"א).
(קֶשֶּׁר גּוּדָל, סִימָן ח, סְעִיף טו)
<h3>מוּסָר</h3>
מֵעֵת שֶׁיַתְחִיל זְמִירוֹת, יִזָּהֵר שֶׁלֹא יְדַבֵּר כְּלָל וְעִיקָר, כִּי כָּל הַזְמִירוֹת הוּא לְתַקֵּן עוֹלָמוֹת, וְאֵיךְ יַפְסִיק בִּדְבָרִים בְּטֵלִים. וְכִּמְעַט עַל דֶּרֶךְ הָאֱמֶת אֵינוֹ נָכוֹן לִלְמוֹד מִזְמוֹרִים וְכַיּוֹצֵא בֵּין הַדְּבֵקִים שֶּל הַזְּמִירוֹת, כִּי כָּל הַפְּסוּקִים וְהַסֵדֶר הַזֶּה נָכוֹן וּמְתוּקַן עַל פִּי הַסּוֹד וְרָזִין עִלָאִין, וְלֹא נָכוֹן לְהַפְסִיק בְּעִנְיָנֵי דִּבְרֵי תּוֹרָה אֲחֵרִים שֶׁאֵינָם שַׁיָּיכִים עַל פִּי מִדָּתָן. וְאִם כָּל זֶה בְּדִבְרֵי תּוֹרָה, אוֹי לוֹ לַמְדַבֵּר דְּבָרִים בְּטֵלִים, וְהַזֹּהַר הַקָדוֹשׁ (ח"ג עה ע"ב) הֶחְמִיר מְאֹד מְאֹד דְּעָבִיד קְלָנָא לִשְׁכִינְתָּא <b>[פֵּרוּשׁ: שֶׁעוֹשֶׂה קָלוֹן לַשְּׁכִינָה]</b> חַס וְשָׁלוֹם. וְעַל פִּי הַדִּין, מִשֶׁיַתְחִיל "בָּרוּךְ שֶׁאָמַר" אָסוּר לְהַפְסִיק, כִּי בִּרְכַּת בָּרוּךְ שֶׁאָמַר נִתְקְנָה מִימוֹת תַּנָּאִים רִאשוֹנִים קוֹדֶם פְּסוּקֵי דְזִמְרָה, וּבִרְכַּת יִשְׁתַּבַּח אֲחַרֵיהֶם, וְאֵיךְ יַפְסִיק בֵּינְתַיִם (עַיֵּין לְקַמָּן צִפֹּרֶן שָׁמִיר סִימָן י"ג אוֹת רי"ד).
(מוֹרֶה בְּאֶצְבַּע, סִימָן ג, סְעִיף עד)
<h3>חִדּוּשׁ עַל הַפָּרָשָׁה</h3>
<b>כִּי בְאַפָּם הָרְגוּ אִישׁ -</b> פִּרֵשׁ רַשִׁ”י: לִבְנֵי שְׁכֶם שֶׁבְּעֵינֵיהֶם נֶחְשְׁבוּ כְּאִישׁ אֶחָד. וְאֶפְשָׁר לִרְמוֹז דְתֵיבַת "אִישׁ" רָאשֵׁי תֵּיבוֹת <b>אֶ</b>ת <b>י</b>וֹשְׁבֵי <b>שְׁ</b>כֶם, וְהָיָה זֶה בְּאַפָּם, כִּי הָיָה יוֹצֵא תַּקָּלָה גְּ	דוֹלָה, וְּכמוֹ שֶׁאָמַר לָהֶם "(עֲכַרְתוּנִי) <b>[עֲכַרְתֶּם אוֹתִי]</b> לְהַבְאִישֵׁנִי בְּיוֹשֵׁב הָאָרֶץ" <b>[בְּרֵאשִׁית לד, ל]</b>.
(פְּנֵי דָוִד)