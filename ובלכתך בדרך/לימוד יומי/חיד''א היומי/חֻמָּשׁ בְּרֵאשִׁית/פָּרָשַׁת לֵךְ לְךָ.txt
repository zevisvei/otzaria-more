<h1>פָּרָשַׁת לֵךְ לְךָ</h1>

<h2>יוֹם א'</h2>
<h3>הֲלָכוֹת</h3>
א. יֵשׁ מְקוֹמוֹת דִנְהִיגֵי לוֹמַר בַּקַּיִץ וּבַחֹרֶף "בָּרֵךְ עָלֵינוּ", וּמְשַׁנִּים הַשְּׁאֵלָה <b>[תֹּכֶן הַבְּרָכָה]</b> לְפִי הַזְּמַן. וְהַנָּכוֹן לוֹמַר בַּקַּיִץ "בָּרְכֵנוּ", וּבַחֹרֶף "בָּרֵךְ עָלֵינוּ" (גּוּרֵי הָאֲרִ"י זצ"ל).
(קֶשֶׁר גּוּדָל, סִימָן טז, סְעִיף א)
ב. אִם שָׁכַח וְלֹא אָמַר "בָּרֵךְ עָלֵינוּ", וְנִזְכַּר אַחַר שֶׁסִּיֵּם וְחָתַם בִּרְכַּת בָּרְכֵנוּ, אִם נִזְכַּר קֹדֶם שֶׁהִתְחִיל "תְּקַע בְּשׁוֹפָר", אוֹמֵר שָׁם "וְתַן טַל וּמָטָר" (הָרַב הַמַּגִּיהַּ בְּסֵפֶר שַׁלְּמֵי צִבּוּר דַּף קכ"ט).
(קֶשֶׁר גּוּדָל, סִימָן טז, סְעִיף ב)
<h3>מוּסָר</h3>
מְאֹד יִזָּהֵר בִּצְדָקָה, כִּי הִיא הָעוֹלָה בִּמְקוֹם קָרְבָּן בַּזְּמַן הַזֶּה, וּמְכַפֶּרֶת גַּם עַל הַמֵּזִיד, וּמַצֶּלֶת מִן הַמָּוֶת, וּמִתְבָּרֵךְ בְּכַמָּה בְּרָכוֹת, כַּמְבוֹאָר בַּכְּתּוּבִים וּבְרַבּוֹתֵינוּ זִכְרוֹנָם לִבְרָכָה. וּבְיוֹתֵר יִזָּהֵר שֶׁתִּהְיֶה צִדְקָתוֹ בַּסֵּתֶּר וְלֹא יְסַפֵּר צִדְקוֹתָיו, וְכֹל שֶׁכֵּן שֶׁלֹּא יִשְׁתַּבֵּחַ בְּצִדְקוֹתָיו וּבַחֲסָדָיו. וְהֲגַם שֶׁלֹּא יִהְיֶה בְּפֵרוּשׁ, אִם עוֹשֶׂה הַמְצָאוֹת, וְכַוָּנָתוֹ לְהִשְׁתַּבֵּחַ, נֶעֱנַשׁ עַל זֶה, כִּי עֲבוֹדַת ה' צְרִיכָה שֶׁתִּהְיֶה בְּלִי שׁוּם פְּנִיָּה. וְאִם מְכַוֵּין לְשֵׁם ה' וְיִצְטָרֵף לָזֶה לְהַגְדִּיל שִׁבְחוֹ, הוּא עֲוֹן פְּלִילִי. וּבַעַל נֶפֶשׁ יַעֲמִיק בָּזֶה, וְיִטְרַח עַד שֶׁתִּהְיֶה כָּל כַּוָּנָתוֹ לְשֵׁם שָׁמַיִם וְתוּ לֹא.
(מוֹרֶה בְּאֶצְבַּע, סִימָן א, סְעִיף יג-יד)
<h3>חִדּוּשׁ עַל הַפָּרָשָׁה</h3>
<b>וְאֶעֶשְׂךָ לְגוֹי גָּדוֹל וַאֲבָרֶכְךָ וַאֲגַדְּלָה שְׁמֶךָ וֶהְיֵה בְּרָכָה -</b> "שְׁמֶךָ וֶהְיֵה בְּרָכָה" גִּימַטְרִיָּא <b>תרי"ג</b>, רֶמֶז שֶׁיְּקַיֵּם תרי"ג מִצְוֹת, וְזַרְעוֹ אַחֲרָיו שֶׁיְּקַבְּלוּ הַתּוֹרָה שֶׁכְּלוּלָה בתרי"ג מִצְוֹת, וְזֶהוּ סוֹד שֶׁנִּקְרָא שְׁמוֹ "אַבְרָהָם" גִּימַטְרִיָּא <b>רמ"ח</b>, שֶׁהֵם עִקָּר כָּל הַמִּצְוֹת. רַבֵּנוּ אֶפְרַיִם בְּפֵרוּשׁוֹ כְּתַב יָד. וְאֶפְשָׁר לְהַרְחִיב הַדְּבָרִים, לְדַעַת הָרַמְבַּ"ן דִמְעֵת שֶׁנִּמּוֹל אַבְרָהָם אָבִינוּ ע"ה יֵשׁ לָאָבוֹת דִּין יִשְׂרָאֵל גָּמוּר. וְאָמְרוּ רַבּוֹתֵינוּ זִכְרוֹנָם לִבְרָכָה "וַאֲגַדְּלָה שִׁמְךָ" שֶׁיִּקָּרֵא "אַבְרָהָם", וְזֶה יִהְיֶה בַּמִּילָה. וְאַתִּי שָׁפִּיר "שְׁמֶךָ וֶהְיֵה בְּרָכָה" גִּימַטְרִיָּא <b>תרי"ג</b>, שֶׁכְּשֶׁאַגְּדִּיל שִׁמְךָ בַּמִּילָה, אָז יִהְיֶה לְךָ דִּין יִשְׂרָאֵל, וּתְקַבֵּל תרי"ג מִצְוֹת. וְלָכֵן בַּמִּילָּה נִקְרָא "אַבְרָהָם" גִּימַטְרִיָּא <b>רמ"ח</b>, שֶׁבָּעֵת הַהִיא יְקַבֵּל רמ"ח מִצְוֹת עֲשֵׂה. וְדוֹק והארך. וְיֵשׁ לִרְמֹז "וַאֲגַדְּלָה שְׁמֶךָ" שֶׁיִּקָּרֵא אַבְרָהָם, "וֶהְיֵה בְּרָכָה" כִּי "אַבְרָהָם" גִּימַטְרִיָּא "הֱיֵה בְּרָכָה". וְדוֹק.
(פְּנֵי דָוִד)
<h2>יוֹם ב'</h2>
<h3>הֲלָכוֹת</h3>
א. מִי שֶׁלֹּא שָׁאַל <b>[מָטָר]</b> בְּבִרְכַּת הַשָּׁנִים וְנִזְכַּר בְּאֵיזֶה בְּרָכָה, מְבָרֵךְ כְּדַרְכּוֹ <b>[הַיְינוּ שֶׁמַּמְשִׁיךְ בִּתְפִלָּתוֹ]</b> וְשׁוֹאֵל בְּשׁוֹמֵעַ תְּפִלָּה, וְלֹא חַיְישִׁינָן שֶׁמֶּא יִשְׁכַּח (בִּרְכֵּי יוֹסֵף סִימָן קי"ז).
(קֶשֶׁר גּוּדָל, סִימָן טז, סְעִיף ג)
ב. כְּשֶׁשּׁוֹאֵל מָטָר בְּשׁוֹמֵעַ תְּפִלָּה, וְיֵשׁ לוֹ תַּעֲנִית וְצָרִיךְ לוֹמַר "עֲנֵנוּ", יֹאמַר הַשְּׁאֵלָה קֹדֶם עֲנֵנוּ, וְאִם נִזְכַּר אַחַר שֶׁחָתַם שׁוֹמֵעַ תְּפִלָּה קֹדֶם שֶׁהִתְחִיל רְצֵה, אוֹמֵר "וְתֵן טַל וּמָטָר" וְאַחַר כָּךְ אוֹמֵר "רְצֵה".
(קֶשֶׁר גּוּדָל, סִימָן טז, סְעִיף ד)
<h3>מוּסָר</h3>
אָמְרוּ רַבּוֹתֵינוּ זִכְרוֹנָם לִבְרָכָה (ב"ק יז.) שֶׁעִיקַר צִדְקוֹתָיו יִהְיוּ עִם עֲמֵלֵי תּוֹרָה, וּבִרְכַּיִם כּוֹשְׁלוֹת יְאַמֵּץ, וּכְמוֹ שֶׁאָמַר הַכָּתוּב (קֹהֶלֶת יא, א) "שַׁלַּח לַחְמְךָ עַל פְּנֵי הַמָּיִם", וְאֵין מַיִם אֶלָּא תּוֹרָה, כְּמוֹ שֶׁאָמְרוּ זִכְרוֹנָם לִבְרָכָה (ב"ק יז.). וְאִם פִּקֵּחַ הוּא, יִזְדָּרֵז בָּזֶה, כִּי מְקַיֵּם כַּמָּה מִצְוֹת בְּבַת אַחַת, צְדָקָה, וּמַחְזִיק בְּיָד לוֹמְדֵי תּוֹרָה, וּמַרְבִּיץ תּוֹרָה, שֶׁיִּהְיֶה הַתַּלְמִיד חָכָם בְּדַעַת מְיֻשָּׁב לִלְמֹד, וּמְכַבֵּד הַתּוֹרָה וְלוֹמְדֶיהָ. וְאֵינוֹ דּוֹמֶה עוֹשֶׂה צְדָקָה עִם עַם הָאָרֶץ, לְעוֹשֶׂה צְדָקָה עִם הָרָאוּי. וְיִגְדַּל שְׂכָרוֹ הַרְבֵּה.
(מוֹרֶה בְּאֶצְבַּע, סִימָן א, סְעִיף טו)
<h3>חִדּוּשׁ עַל הַפָּרָשָׁה</h3>
<b>וְאֶת הַנֶּפֶשׁ אֲשֶׁר עָשׂוּ בְּחָרָן -</b> אָמְרוּ רַבּוֹתֵינוּ זִכְרוֹנָם לִבְרָכָה: אֲפִלּוּ מִתְכַּנְסִין כָּל בְּרִיּוֹת שֶׁבָּעוֹלָם, אֵינָם יְכוֹלִים לִבְרֹאות שׁוּם בְּרִיָּה אֲפִלּוּ יַתּוּשׁ <b>[וְאִם כֵּן, אֵיךְ נֶאֱמַר "וְאֶת הַנֶּפֶשׁ אֲשֶׁר</b> עָשׂוּ<b>"?]</b>, אֶלָּא שֶׁגִּיְּירוּם. יֵשׁ מִי שֶׁשָּׁאַל דְהָיוּ יְכוֹלִים לִבְרֹאות בְּנֵי אָדָם עַל יְדֵי סֵפֶר הַיְצִירָה וכו', וּכְמוֹ שֶׁאִיתָא בְּסַנְהֶדְרִין: רַבָּא בָּרָא גֶּבֶר. וְכָּתַב הָרַב של"ה ז"ל דְהַשְׁבָטִים הָיוּ בּוֹרְאִין צֹאן עַל יְדֵי סֵפֶר יְצִירָה וכו'. וַאֲנִי הַדַּל אוֹמֵר שֶׁגַּם הָעוֹשֶׂה בְּסֵפֶר יְצִירָה, הוּא אֵינוֹ עוֹשֶׂה, רַק מְצָרֵף אוֹתִיּוֹת וּמְכַוֵּין כַּוָּנוֹת וּמִן הַשָּׁמַיִם עוֹשִׂים, וּקְרָא דְדַּיִּיק טוּבָא, הָיָה לוֹ לוֹמַר "וְאֶת הַנֶּפֶשׁ אֲשֶׁר <b>נַעֲשׂוּ</b> בְּחָרָן", וְלֹא יֹאמַר "עָשׂוּ", כִּי הֵם אֵינָם יְכוֹלִים לַעֲשׂוֹת שׁוּם דָּבָר, רַק בְּצֵרוּף וְכַוָּנוֹת נַעֲשׂוּ. וְעוֹד דִּיֵּק "וְאֶת <b>הַנֶּפֶשׁ</b> אֲשֶׁר עָשׂוּ", דְּמַשְׁמַע דְעָשׂוּ הַנֶּפֶשׁ וְלֹא הַגּוּף, וּלְזֶה אָמְרוּ שֶׁגִּיְּירוּם וְתִקְנוּ נַפְשָׁם.
(חוֹמַת אֲנָךְ)
<h2>יוֹם ג'</h2>
<h3>הֲלָכוֹת</h3>
א. אִם לֹא נִזְכַּר <b>[לִשְׁאוֹל מָטָר]</b> עַד שֶׁסִּיֵּם, אִם לֹא עָקַר רַגְלָיו, חוֹזֵר לְבִרְכַּת הַשָּׁנִים, וְאִם עָקַר רַגְלָיו, חוֹזֵר לָרֹאשׁ. וְאִם הִשְׁלִים תְּפִלָּתוֹ וְאֵינוֹ רָגִיל לוֹמַר תַּחֲנוּנִים אַחַר תְּפִלָּתוֹ, הֲגַם שֶׁעֲדַיִן לֹא עָקַר רַגְלָיו, כַּעֲקוּרִים דָּמִי.
(קֶשֶׁר גּוּדָל, סִימָן טז, סְעִיף ה)
ב. אִם לֹא שָׁאַל מָטָר בִּימוֹת הַגְּשָׁמִים, אַף שֶׁשָּׁאַל טַל, חוֹזֵר. אֲבָל אִם שָׁאַל מָטָר וְלֹא טַל, אֵינוֹ חוֹזֵר.
(קֶשֶׁר גּוּדָל, סִימָן טז, סְעִיף ו)
<h3>מוּסָר</h3>
יִזָּהֵר לְהַסְתִּיר מַעֲשָׂיו הַטּוֹבִים וְלִמּוּדּוֹ. וְאִם יְשַׁבְּחוּהוּ, יִזְכֹּר שֶׁלֹּא עָשָׂה אֶחָד מִרִבּוֹא מֵחִיּוּבוֹ, וְלֹא יִתְגָּאֶה חַס וְשָׁלוֹם אֲפִלּוּ שֶׁמֶץ מִנֵּהוּ, וְלִבּוֹ יוֹדֵעַ שֶׁאִם עָשָׂה אֵיזֶה דָּבָר, עַל אַחַת כַּמָּה וְכַמָּה חָטָא וּבִטֵּל עֲבוֹדָה וְתַלְמוּדוֹ בַּתּוֹרָה, וַאֲפִלּוּ בְּמַעֲשָׂיו הַטּוֹבִים כַּמָּה מַחְשָׁבוֹת זָרוֹת עָלוּ עַל לִבּוֹ, וְכַמָּה קִצֵּר בְּאוֹתָן הַמַּעֲשִׂים בַּכַּוָּנָה וּבְיִחוּד וְכַיּוֹצֵא.
(מוֹרֶה בְּאֶצְבַּע, סִימָן א, סְעִיף טז)
<h3>חִדּוּשׁ עַל הַפָּרָשָׁה</h3>
<b>לָמָּה לֹא הִגַּדְתָּ לִּי כִּי אִשְׁתְּךָ הִיא -</b> פֵּרוּשׁ הִגַּדְתָּ לִי בְּסוֹד. "לָמָה אָמַרְתָּ אֲחוֹתִי הִיא וָאֶקַּח אוֹתָהּ לִי לְאִשָּׁה", כְּלוֹמַר דְּמָה שֶׁאָמַרְתָּ אֲחוֹתִי הִיא, מוֹרֶה שֶׁיִּקְפְּצוּ עָלֶיהָ, דְּכָּל הַנּוֹשֵׂא אִשָּׁה יִבְדֹק בְּאַחֶיהָ, וְאַתָּה אָדָם גָּדוֹל וְיֵשׁ לְךָ שֵׁם, וְחָזוּתְךָ מוֹכִיחַ, וְלָכֵן "וָאֶקַּח אוֹתָהּ לִי לְאִשָּׁה".
(חוֹמַת אֲנָךְ)
<h2>יוֹם ד'</h2>
<h3>הֲלָכוֹת</h3>
א. נִסְתַּפֵּק אִם אָמַר "בָּרְכֵנוּ" אוֹ "בָּרֵךְ עָלֵינוּ", בְּתוֹךְ שְׁלֹשִׁים יוֹם, חוֹזֵר (בֵּית דָוִד סִימָן מ"ז).
(קֶשֶׁר גּוּדָל, סִימָן טז, סְעִיף ז)
ב. יוֹם שִׁשִּׁים אַחַר תְּקוּפַת תִּשְׁרִי, אוֹמֵר בְּבִרְכַּת הַשָּׁנִים "וְתֵן טַל וּמָטָר", וְאִם לֹא שָׁאַל בְּיוֹם ס' שֶׁל תְּקוּפָה, אַף קֹדֶם שֶׁעָבְרוּ ס' יוֹם מֵעֵת לְעֵת, חוֹזֵר וּמִתְפַּלֵּל (מַחֲזִיק בְּרָכָה סִימָן קי"ז).
(קֶשֶׁר גּוּדָל, סִימָן טז, סְעִיף ח)
<h3>מוּסָר</h3>
יִזָּהֵר לִגְמֹל חֶסֶד בְּגוּפוּ וּבִדְּבָרָיו וַעֲצוֹתָיו וּמָמוֹנוֹ, וּלְהַצִּיל עָשׁוּק, אַךְ שֶׁלֹּא יִהְיֶה בְּמַחְלוֹקוֹת כְּלָל, כִּי יָצָא שְׂכָרוֹ בְּהֶפְסְדוֹ.
(מוֹרֶה בְּאֶצְבַּע, סִימָן א, סְעִיף יח)
<h3>חִדּוּשׁ עַל הַפָּרָשָׁה</h3>
<b>גַּם זַרְעֲךָ יִמָּנֶה -</b> סוֹפֵי תֵּבוֹת <b>"מַכָּה"</b>, דְאִם יִמָּנוּ יִהְיֶה מַכָּה בָּהֶם. רַבֵּנוּ אֶפְרַיִם ז"ל בְּפֵרוּשׁוֹ כְּתִיבַת יָד. וְאֶפְשָׁר לִרְמֹז בְּאֹפֶן אַחֵר שֶׁרָמַז שֶׁאִם יִמָּנוּ יִהְיֶה בָּהֶם נֶגֶּף וְיָמוּתוּ, וְזֶה "גַּם" לְשׁוֹן <b>גּוֹמְמוֹ</b> עִם הַשֶּׁפִי, כְּמוֹ שֶׁדָּרְשׁוּ רַבּוֹתֵינוּ זִכְרוֹנָם לִבְרָכָה בְּאֶסְתֵּר רַבָּתִי עַל פָּסוּק "<b>גַּם</b> וַשְׁתִּי הַמַּלְכָּה" שֶׁנֶּהֶרְגָה. עַיֵּן שָׁם.
(חוֹמַת אֲנָךְ)
<h2>יוֹם ה'</h2>
<h3>הֲלָכוֹת</h3>
א. בֵּן אֶרֶץ יִשְׂרָאֵל הַנִּמְצָא בְּעִירוֹ בְּז' בְּחֶשְׁוָן, וְשָׁאַל <b>[מָטָר]</b> כְּמִנְהָג אֶרֶץ יִשְׂרָאֵל בּוֹ בַּיּוֹם, וְאַחַר יָמִים מוּעָטִים יָצָא וְיָרַד מִצְרַיְמָה, וַאֲכַּתִּי פָּשׁוּ <b>[וַעֲדַיִן נוֹתְרוּ]</b> יָמִים רַבִּים עַד יוֹם ס' אַחַר הַתְּקוּפָה, כֵּיוָן דְכְּבָר הִתְחִיל לִשְׁאֹל בְּז' בְּחֶשְׁוָן בְּעוֹדוֹ בְּאֶרֶץ יִשְׂרָאֵל, יְהִי לוֹ מוֹשֵׁךְ <b>[יַמְשִׁיך]</b>, וְיִשְׁאַל כִּבְנֵי אֶרֶץ יִשְׂרָאֵל (בִּרְכֵּי יוֹסֵף סִימָן קי"ז).
(קֶשֶׁר גּוּדָל, סִימָן טז, סְעִיף ט)
ב. בֵּן אֶרֶץ יִשְׂרָאֵל שֶׁיָּצָא קֹדֶם ז' בְּחֶשְׁוָן מֵאֶרֶץ יִשְׂרָאֵל, וּבְז' בְּחֶשְׁוָן הוּא בִּתְחוּם חוּץ לָאָרֶץ וְעוֹדֶנּוּ בַּדֶּרֶךְ, יִשְׁאַל כִּבְנֵי חוּ"ל, אַף דְּלֹא הִגִּיעַ לָעִיר (בִּרְכֵּי יוֹסֵף שָׁם).
(קֶשֶׁר גּוּדָל, סִימָן טז, סְעִיף יוּד)
<h3>מוּסָר</h3>
מִשְׁנָה אוֹתִיּוֹת "נְשָׁמָה". וּכְשֶׁקּוֹרֵא סֵדֶר זְרָעִים, יְכַוֵּין לְתַקֵּן אֲשֶׁר פָּגַם בְּמַאֲכָלוֹת אֲסוּרוֹת וּבִבְרָכוֹת לְבַטָּלָה וְכַיּוֹצֵא. וּכְשֶׁקּוֹרֵא סֵדֶר מוֹעֵד, יְכַוֵּין לְתַקֵּן אֲשֶׁר חָטָא בְּחִילוּל שַׁבָּת וְיוֹם טוֹב. וּכְשֶׁקּוֹרֵא סֵדֶר נָשִׁים, יְכַוֵּין לְתַקֵּן מַה שֶּׁפָּגַם בַּעֲרָיוֹת וּשְׁבוּעוֹת וּנְדָרִים. וּכְשֶׁקּוֹרֵא סֵדֶר נְזִיקִין, יְכַוֵּין לְתַקֵּן מַה שֶׁחָטָא לָה' בְּמָה שֶׁהִזִּיק לַחֲבֵרוֹ, כִּי הַהֶזֵּק עַצְמוֹ בָּעֵי לְשַׁלּוּמֵי <b>[לַחֲבֵרוֹ, שֶׁאֵינוֹ מְכַפֵּר עַד שֶׁיְּרַצֶּה אֶת חֲבֵרוֹ]</b>. וּכְשֶׁקּוֹרֵא סֵדֶר קָדָשִׁים, יְכַוֵּין לְתַקֵּן נִשְׁמָתוֹ הַקְדוֹשָׁה אֲשֶׁר הוֹצִיאָהּ לְחֻלִּין, וַאֲשֶׁר לֹא נִזְהַר בִּשְׁחִיטָה וּבְדִיקָה, וּלְחִיּוּב כָּרֵת, וְלִתְפִלּוֹת בְּלִי כַּוָּנָה. וּכְשֶׁקּוֹרֵא סֵדֶר טַהֲרוֹת, יְכַוֵּין לְתַקֵּן מַה שֶׁפָּגַם בְּנִדָּה וְקֶרִי וּנְטִילַת יָדַיִם.
(מוֹרֶה בְּאֶצְבַּע, סִימָן ב, סְעִיף מא)
<h3>חִדּוּשׁ עַל הַפָּרָשָׁה</h3>
<b>וַיָּבֹא הַפָּלִיט וַיַּגֵּד לְאַבְרָם וְגוֹ' -</b> אָמְרוּ ז"ל: זֶה עוֹג, וּמִתְכַּוֵין שֶׁיֵּהָרֵג אַבְרָם וְיִשָּׂא אֶת שָׂרָי. וּבָזֶה פֵּרַשְׁתִּי וְרָמַזְתִּי בַּעֲנִיּוּתִי בַּפָּסוּק "וַיָבֹא הַפָּלִיט וַיַּגֵּד", לָשׁוֹן <b>גּוֹדוּ</b> אִילָנָא <b>[קָצְצוּ הָאִילָן]</b>, שֶׁכַּוָּנָתוֹ שֶׁיֵּהָרֵג אַבְרָם, וְזֶה שֶׁנֶּאֱמַר "<b>וַיַּגֵּד</b> לְאַבְרָם".
(מַרְאִית הָעַיִן בְּרָכוֹת דַּף נד)
<h2>יוֹם ו'</h2>
<h3>הֲלָכוֹת</h3>
א. בֵּן חוּץ לָאָרֶץ שֶׁשָּׁאַל גֶּשֶׁם בַּתְּפִלָה תּוֹךְ ס' לַתְּקוּפָה, אֵינוֹ חוֹזֵר.
(קֶשֶּׁר גּוּדָל, סִימָן טז, סְעִיף יא)
ב. בֵּן אֶרֶץ יִשְׂרָאֵל שֶׁלֹּא שָׁאַל מָטָר בְּלֵיל ז' בְּחֶשְׁוָן בְּאֶרֶץ יִשְׂרָאֵל, חוֹזֵר. וְהָרַב הַמַּגִּיהַּ בְּשַׁלְּמֵי צִבּוּר (דַּף ק"ל) כָּתַב, שֶׁהוּא חִדּוּשׁ שֶׁלֹּא הִזְכַּרְתִּי תְּשׁוּבַת הַלֶּקֶט (ח"א סִימָן ע"ג) דְפָּסַק לְהִפּוּךְ. ע"ש. וַאֲנִי אוֹמֵר דִתְשׁוּבָה שֶׁמַּזְכִּיר הָרַב יַד אַהֲרֹן, אֵין אַחֲרַיוּתָם עָלַי, וְכֵן נָהַג הָרַב יַד אַהֲרֹן בִּתְשׁוּבוֹתָיו שֶׁמַּזְכִּיר הָרַב כנה"ג כַּיָּדוּעַ. הֵן אֱמֶת דִּכְשֶׁהוּא דָּבָר הַנּוֹגֵעַ לְמָה שֶׁכּוֹתֵב, לִפְעָמִים מַזְכִּירָה, וְהַיְנוּ מִשּׁוּם דבכנה"ג ז"ל מַזְכִּירָהּ, אֲבָל כָּאן הַחִדּוּשׁ הוּא שֶׁהָרַב יַד אַהֲרֹן לֹא הִזְכִּירָה. ואכמ"ל.
(קֶשֶׁר גּוּדָל, סִימָן טז, סְעִיף יב)
<h3>מוּסָר</h3>
יִלְמוֹד סִפְרֵי מוּסָר תָּדִיר, וְאַשְׁרָיו מִי שֶׁיִקְבַּע לִמּוּד בַּסֵּפֶר הַקָּדוֹשׁ "רֵאשִׁית חָכְמָה", וּמִשָּׁם יַכִּיר פְּחִיתוּת מַעֲשָׂיו וְתֹקֶף חִיּוּבוֹ, וְיוֹם יוֹם יִתְבּוֹנֵן בְּעִנְיָנָיו.
(מוֹרֶה בְּאֶצְבַּע, סִימָן א, סְעִיף יז)
<h3>חִדּוּשׁ עַל הַפָּרָשָׁה</h3>
<b>וּמַלְכִּי צֶדֶק מֶלֶךְ שָׁלֵם הוֹצִיא לֶחֶם וָיָיִן -</b> אֶפְשָׁר בַּמֶּה שֶׁאָמְרוּ ז"ל וְהִזְכַּרְנוּהוּ לְעֵיל, דְּאַבְרָהָם וְשָׂרָה טוּמְטוּמִין הָיוּ, וּפָסַק הַרַמְבַּ"ם בַּעֲשִׂירִי דְּמַעֲשֶׂה הַקָּרְבָּנוֹת (ה"ט) דְטוּמְטוּם סָפֵק עָרֵל וְאָסוּר בַּאֲכִילַת קָדָשִׁים, וְזֶה שֶׁאָמַר: "וּמַלְכִּי צֶדֶק מֶלֶךְ שָׁלֵם" שֶׁנּוֹלַד מָהוּל, כְּמוֹ שֶׁאָמְרוּ ז"ל בִּבְרֵאשִׁית רַבָּה (פרשה מ"ג), "הוֹצִיא לֶחֶם וָיָיִן", מִדִי דְּשָׁרִי לְזָר, וְלֹא הוֹצִיא בְּשַׂר זְבַחִים. וְנָתַן טַעַם וְהוּא מַלְכִּי צֶדֶק מֶלֶךְ כֹּהֵן, לַאֲפוּקֵי אַבְרָהָם דְלֵיתֵיה בַּאֲכִילַת קָדָשִׁים וּפָסוּל, וּפְסַקוֹ הַרַמְבַּ"ם פ"ז דְּבִּיאַת מִקְדָּשׁ (ה"ח).
(רֹאשׁ דָוִד)