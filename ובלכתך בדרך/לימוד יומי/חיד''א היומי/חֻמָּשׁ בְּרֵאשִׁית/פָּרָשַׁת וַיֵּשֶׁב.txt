<h1>פָּרָשַׁת וַיֵּשֶׁב</h1>

<h2>יוֹם א'</h2>
<h3>הֲלָכוֹת</h3>
א. בִּימֵי חֲנֻכָּה, יִזָּהֵר מְאֹד בְּהַדְלָקָה בִּזְמַנָּהּ הוּא בְּעַצְמוֹ, וְאַל יִסְמֹך עַל יֶלֶד וּמְשָׁרֵת, דְּמִצְוָה בּוֹ.
(מוֹרֶה בְּאֶצְבַּע, סִימָן ט, סְעִיף רצט)
ב. נָכוֹן לְהַדְלִיק בְּשֶׁמֶן זַיִת מִצְוָה מִן הַמֻּבְחָר, וִיהַדֵר הַמִּצְוָה בְּנֵרוֹת נְקִיִּם וְנָאִים, וְהַכֹּל לְשֵׁם שָׁמַיִם.
(מוֹרֶה בְּאֶצְבַּע, סִימָן ט', סְעִיף ש')
<h3>מוּסָר</h3>
אִם לֹא חָשְׁכוּ הָרוֹאוֹת, לֹא יוֹצִיא הַיָּמִים הָאֵלֶּה הַמְקֻדָּשִׁים בִּשְׂחוֹק וְקַלּוּת רֹאשׁ, כִּי בִּימֵי נִסִּים שֶׁחַיָּבִים לְהוֹדוֹת לִשְׁמוֹ יִתְבָּרַךְ, בִּמְקוֹם הוֹדָאָה אֵיךְ יֶחֱטָא וְאָשֵׁם?! וּלְמִי שֶׁיֵּשׁ לוֹ לֵב יַסְפִּיק זֶה.
(מוֹרֶה בְּאֶצְבַּע, סִימָן ט, סְעִיף שג)
<h3>חִדּוּשׁ עַל הַפָּרָשָׁה</h3>
<b>וַיֵּשֶׁב יַעֲקֹב -</b> פֵּרֵשׁ רַשִׁ”י: בִּקֵּשׁ יַעֲקֹב לֵישֵׁב בְּשַׁלְוָה, קָפַץ עָלָיו רוּגְזוֹ שֶׁל יוֹסֵף. וְאֶפְשָׁר לִרְמֹז כִּי <b>וַיֵּשֶׁב יַעֲקֹב</b> הוּא רָאשֵׁי תֵּבוֹת וַ'יְבַקֵּשׁ יַ'עֲקֹב שֶׁ'בֶת בְּ'שַׁלְוָה, קָ'פַץ עָ'לָיו בִּ'לְבּוּל י'וֹסֵף. וּמִזְּקֵנִים אֶתְבּוֹנָן רַבֵּנוּ הָרֹקַח וְרַבֵּנוּ אֶפְרַיִם וְרַבֵּנוּ בַּעַל הַטּוּרִים, שֶׁרוֹמְזִים דִּבְרֵי רַבּוֹתֵינוּ זִכְרוֹנָם לִבְרָכָה בְּרָאשֵׁי תֵּבוֹת וְגִימַטְּרִיוֹת, וְהַשְׁבֶּחַ הִשְׁבִּיחַ מִילְתָּא כִּדנָא הָרַב מהר"ש בֵּן אֶלְקָבֵץ ז"ל בְּסֵפֶר מָנוֹת הַלֵּוִי. עַיֵּן שָׁם.
(פְּנֵי דָוִד)
<h2>יוֹם ב'</h2>
<h3>הֲלָכוֹת</h3>
א. מְאֹד יִזְדָּרֵז שֶׁלֹּא יִשְׁכַּח "עַל הַנִּסִּים" בַּתְּפִלָּה וּבְבִרְכַּת הַמָּזוֹן.
(מוֹרֶה בְּאֶצְבַּע, סִימָן ט, סְעִיף שא)
ב. אִם שָׁכַח עַל הַנִּסִּים וְחָזַר, וּבָאֶמְצַע נִזְכַּר שֶׁהַדִּין הוּא שֶׁלֹּא לַחֲזֹר, פּוֹסֵק אֲפִלּוּ בְּאֶמְצַע בְּרָכָה. מִכְתַּם לְדָוִד סִימָן כ"ב.
(בִּרְכֵּי יוֹסֵף סִימָן תרפ"ב)
<h3>מוּסָר</h3>
כָּל עִנְיְנֵי חֲנֻכָּה, הֵם לְהַזְהִיר עַל עִנְיָן הַמִּצְווֹת: אָסוּר לְהִשְׁתַּמֵּשׁ לְאוֹרָה - כִּי הַמִּצְוָה צָרִיךְ שֶׁיְּכַוֵּין לְשֵׁם שָׁמַיִם וְלֹא עַל מְנַת לְקַבֵּל פְּרָס. וְנֵר נוֹסָף שַׁרִי לְהִשְׁתַּמֵּשׁ, זֶה רֶמֶז לְתֵרוּץ הר"ש פְּרִימוֹ דְתוֹסֶפֶת שַׁרִי, אִם יָצָא יְדֵי חוֹבָתוֹ וּמוֹסִיף תּוֹסֶפֶת בַּמִּצְוָה, כְּגוֹן שֶׁכְּבָר יָצָא מִצְוַת צְדָקָה, וְאַחַר זֶה מוֹסִיף וְאוֹמֵר "סֶלַע זוֹ לִצְדָקָה", אָז שַׁרִי עַל מְנַת לְקַבֵּל פְּרָס, וְלְדַעַת הר"ן מוּכָח דְּאַף אִם יוֹסִיף בַּמִּצְוָה מִתּוֹרַת חֲסִידוּת, צָרִיךְ שֶׁיְּהֵא שֶׁלֹּא עַל מְנַת לְקַבֵּל פְּרָס, וְלָכֵן חֲסִידוּת שֶׁלֹּא לְהִשְׁתַּמֵּשׁ גַּם בְּנֵר נוֹסָף.
וְנֵרוֹת שֶׁמּוֹסִיף לְבֵית הִלֵּל כְּנֶגֶד יָמִים הַיּוֹצְאִים - רֶמֶז שֶׁיְּדַקְדֵּק בְּמָה הוֹצִיא יָמָיו, אִם הֵם מְאִירִים בְּנֵר מִצְוָה וְתוֹרָה אוֹר, וְאִי לָאו יַעֲשֶׂה תְּשׁוּבָה, כְּמוֹ שֶׁאָמְרוּ ז"ל אִם עָשָׂה חֲבִילוֹת שֶׁל עֲבֵרוֹת, יַעֲשֶׂה חֲבִילוֹת שֶׁל מִצְוֹת, וְהוּא הַדָּבָר, אִם עָבַר, וְרֶמֶז לְהוֹסִיף נֵרוֹת כְּנֶגֶד יָמִים הַיּוֹצְאִים לַעֲשׂוֹת חֲבִילוֹת שֶׁל מִצְוֹת לְתַקֵּן יָמָיו.
וּמִצְוָה לְהַנִּיחָהּ לְמַטָּה מֵעֲשָׂרָה - רֶמֶז שֶׁיַּעֲשֶׂה הַמִּצְוָה בְּצִנְעָה, וּמַעְלָה מִכ' אַמָּה פְּסוּלָה, רֶמֶז עַל יוּהֲרָא שֶׁהִיא פְּסוּלָה.
צָרִיךְ לְהוֹסִיף נֵרוֹת - רֶמֶז שֶׁיְּבַקֵּשׁ לְהוֹסִיף מַעֲשִׂים טוֹבִים תָּמִיד, וְלֹא יַסְפִּיק לוֹ בַּמֶה שֶׁעוֹשֶׂה.
זְמַנָּהּ בִּשְׁקִיעַת הַחַמָּה - הָרוֹמֶזֶת לִהְיוֹת בֵּין עֵינָיו הַמִּיתָה וּשְׁקִיעַת שִׁמְשׁוֹ וּלְהָאִיר נֵר מִצְוָה וּתְשׁוּבָה, וּכְמוֹ שֶׁאָמְרוּ ז”ל "יָשׁוּב הַיּוֹם שֶׁמֶּא יָמוּת לְמָּחָר, וְנִמְצָא כָּל יָמָיו בִּתְּשׁוּבָה".
"נֵר" בְּגִימַטְרִיָּא רמ"ח וּב' כּוֹלְלִים - יִרְאָה וְאַהֲבָה, וְהִתְקִינוּ דְמַדְלִיקִין ח' נֵרוֹת בְּח' יָמִים - רֶמֶז יְמֵי שְׁנוֹתֵינוּ ע' וְאִם בִּגְבוּרוֹת פ', לְהַאִירָם בְּמִצְוֹת.
(חַדְרֵי בָּטֶן, מִקֵּץ, רִאשׁוֹן ח-י"ד)
<h3>חִדּוּשׁ עַל הַפָּרָשָׁה</h3>
<b>כִּי בֶן זְקֻנִים הוּא לוֹ -</b> יֵשׁ לִרְמֹז, <b>זְקֻנִים</b> גִּימַטְרִיָּא <b>רָז</b>, שֶׁמָּסַר לוֹ רָזֵי תּוֹרָה. וְהוּא בִּכְלָל מַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה כָּל מַה שֶׁלָּמַד מִשֵּׁם וָעֵבֶר מָסַר לוֹ, שֶׁדָּרְשׁוּ זַ"ל זְקֵנִים כְּמוֹ הַשְׁעֲרָה אֶל הַזְּקֵנִים. וּמִסְתָּמָא וַדַּאי שֵׁם וָעֵבֶר גִּלּוּ לְיַעֲקֹב אָבִינוּ ע"ה רָזֵי תּוֹרָה, וְהוּא מְסָרָם לְבַּר חַכִּים <b>[לְבֵּן חָכַם, הַיְנוּ יוֹסֵף]</b>, כְּמוֹ שֶׁתִרְגֵּם אוּנְקְלוֹס, וּמִזְּקֵנִים אֶתְבּוֹנָן.
(פְּנֵי דָוִד)
<h2>יוֹם ג'</h2>
<h3>הֲלָכוֹת</h3>
א. יֵשׁ לִיזָהֵר לְהִתְפַּלֵּל מִנְחָה בְּעֶרֶב שַׁבָּת שֶׁל חֲנֻכָּה, וְאַחַר כָּךְ לְהַדְלִיק נֵר חֲנֻכָּה, כִּי תְּפִלַּת מִנְחָה נֶגֶד תָּמִיד שֶׁל בֵּין הָעַרְבַּיִם, וְנֵר חֲנֻכָּה זֵכֶר לָנֵס הַנַּעֲשֶׂה בְּנֵרוֹת הַמְּנוֹרָה הַנִּדְלָקוֹת אַחַר תָּמִיד שֶׁל בֵּין הָעַרְבַּיִם. מהר"ש אַבּוּהַב בַּעַל דְּבַר שְׁמוּאֵל בִּתְשׁוּבָה כְּתַב יָד.
(בִּרְכֵּי יוֹסֵף סִימָן תרע"ט אוֹת ב')
ב. בְּאוֹר שַׁבָּת יַדְלִיק נֵר חֲנֻכָּה קֹדֶם שֶׁל שַׁבָּת, וּבְמוֹצָאֵי שַׁבָּת קֹדֶשׁ, הַנָּכוֹן לְהַדְלִיק אַחַר הַבְדָּלָה, וְנַהֲרָא נַהֲרָא וּפַשְׁטֵיהּ.
(מוֹרֶה בְּאֶצְבַּע, סִימָן ט, סְעִיף שב)
<h3>מוּסָר</h3>
הַמְקַבֵּל חֶסֶד פְּרָטִי נוֹסָף עַל שְׁאָר בְּנֵי אָדָם, בַּעֵי לְאוֹדוּיֵי וּלְשַּׁבּוּחֵי <b>[צָרִיךְ לְהוֹדוֹת וּלְשַׁבֵּחַ]</b> וְשֶׁלֹּא לִהְיוֹת כְּפוּי טוֹבָה ח"ו. וּמִזֶּה יַשְׂכִּיל אֱנוֹשׁ בִּימֵי חֲנֻכָּה אֲשֶׁר קִבַּלְנוּ נִסִים וְנִפְלָאוֹת אֲשֶׁר הִגְדִּיל ה' לַעֲשׂוֹת עִמָּנוּ, וְהִצִּילָנוּ מִכַּף צַר אַנְטִיוֹכוּס וְשָׂרָיו בַּגְרִיס וְנִקָּנוֹר, וְהָיָה לְנֵס כַּמְפֻרְסָם. וְכַאֲשֶׁר תִּקְנוּ רַבּוֹתֵינוּ בְּנוּסַח עַל הַנִּסִים "מָסַרְתָּ גִּבּוֹרִים" וכו', מְחֻיָּבִים אָנוּ לְהוֹדוֹת לְאֱלוֹהֵינוּ מְרַחֵם, וְלֹא לְהוֹצִיא הַיָּמִים הַקְּדוֹשִׁים הָאֵלֶּה בִּשְׂחוֹק וְקַלּוּת רֹאשׁ וּמִשְׁתָּאוֹת שֶׁל רְשׁוּת וְיֵין עֲנוּשִׁים הַמּוּרָם מֵהֵם יוֹם וְלַיְלָה לִדְרוֹשׁ אֶל הַמֵּתִים גִּיעוּל הַקַּרְטִי"ן <b>[קְלָפִים]</b> לְהַפְסִיד מָמוֹן וְלִפְרֹק עֹל תּוֹרָה וּמִצְווֹת, וְאָדָם לֹא זָכָר אִם יֵשׁ תּוֹרָה בָּעוֹלָם, אוֹי לָהֶם כִּי גָּמְלוּ לְנַפְשָׁם רָעָה הַגְּמוּל הַזֶּה מִקְוֶה ה' תַּחַת אֲשֶׁר הִצִּילָנוּ, וְעָשָׂה נִסִים וְנִפְלָאוֹת לְאַבֵּד הַיָּמִים הָאֵלּוּ בִּשְׁאָט נֶפֶשׁ, בְּדָבָר שֶׁמַּכְעִיסִים בּוֹ לַאֲשֶׁר עָשָׂה לַאֲבוֹתֵינוּ וְלָנוּ הַנִּסִּים וּפֻרְקָן. וְאִם הָרִאשׁוֹנִים הָיוּ עוֹשִׂים סְעֻדּוֹת, הָיוּ מְעַטְּרִים אוֹתָם בְּשִׁרוֹת וְתִשְׁבָּחוֹת, כִּי כָּל שֻׁלְחָנָם מַלְּאוּ יִרְאַת ה' וְשִׂמְחַת הַנִּסִּים וְהַנִּפְלָאוֹת, וּבְפִיהֶם יִרְצוּ זֶה הַיּוֹם עָשָׂה נָגִילָה וְנִשְׂמְחָה בּוֹ, וְיִלְבַּשׁ כְּלָלַ"א דְּמִלְּתָא כִּי בִּימֵי חֲנֻכָּה וְחֹל הַמּוֹעֵד, יִזָּהֵר הָאָדָם לְשָׁמְרָם בִּקְדֻשָּׁה וְגִילוּ בִּרְעָדָה.
(לֵב דָוִד פֶּרֶק כ"ח)
<h3>חִדּוּשׁ עַל הַפָּרָשָׁה</h3>
<b>וַיֹּאמֶר הָאִישׁ נָסְעוּ מִזֶּה -</b> הִסִּיעוּ עַצְמָן מִן הָאַחֲוָה לִהְיוֹת בְּמִנְיָן שְׁנֵים עָשָׂר. "זֶה" בְּגִּימַטְרִיָּא י"ב. כָּךְ שָׁמַעְתִּי מִפִּי מהר"ר צִדְקִיָּה שֶׁיִּחְיֶה במוהר"ר אַבְרָהָם הָרוֹפֵא זצוק"ל (הוּא הָרַב שִׁבָּלֵי הַלֶּקֶט).
(פְּנֵי דָוִד, נִימוּקֵי רי"ד הַגָּהָה)
<h2>יוֹם ד'</h2>
<h3>הֲלָכוֹת</h3>
א. הַנּוֹתָר בַּיּוֹם הַשְּׁמִינִי מִן הַשֶּׁמֶן, עוֹשֶׂה לוֹ מְדוּרָה וְשׂוֹרְפוֹ, אִם בְּעוֹד הַשֶּׁמֶן הַנּוֹתָר בִּכְלִי שָׁרְתָה בְּרָכָה בַּשֶּׁמֶן, וּבַעַל הַבַּיִת הִרְגִּישׁ וְהָיָה מְמַלֵּא כֵּלִים שֶׁמֶן, וּכְבָר הָיָה לְעוֹלָמִים כַּאֲשֶׁר בְּאָזְנֵנוּ שָׁמַעְנוּ וַאֲבוֹתֵינוּ סִפְּרוּ לָנוּ הֵן הָיְתָה כָּזֹאת. וְאִם הָיָה דָּבָר מוּעָט בַּכְּלִי מִשֶּׁמֶן הַנּוֹתָר, וְנִתְמַלֵּא הַכְּלִי מִן הַבְּרָכָה הַעֶלְיוֹנָה, בְּאֹפֶן שֶׁנִּתְבַּטֵּל בְּשִׁשִּׁים הַכֹּל מֻתָּר, דְּכָל הָאִסּוּר הוּא מִטַּעַם דְהוּקְצָה לְמִצְוָתָהּ הַנִּצְרָך לְשִׁעוּר הַדְלָקָה, וְאִם כֵּן מֵהֵיכִי תֵּיתִי שֶׁיִּהְיֶה אָסוּר כָּל הַשֶּׁמֶן הַזֶּה, וְעוֹד דְּאַמְרִינָן בְּעָלְמָא לָא עָבִיד קוּדְשָׁא בְּרִיךְ הוּא נִיסָא לְשִׁקְרֵי. וְאִי ס"ד דְּכָּל הַשֶּׁמֶן הַמִּתְרַבֶּה לִשְׂרֵפָה אַזִּיל, לֹא הַוָה קוּדְשָׁא בְּרִיךְ הוּא עָבִיד נִיסָא שֶׁיֵּלֵךְ לְאִיבּוּד. וְהָא דְקַיְימָא לָן אֵין נֶהֱנִין מִמַּעֲשֶׂה נִסִּים, כְּבָר כָּתְבוּ הַמְפָרְשִׁים דְהוּא וּבְנֵי בֵּיתוֹ אֵין נֶהֱנִים אֲבָל לַאֲחֵרִים מֻתָּר.
(מַחֲזִיק בְּרָכָה סִימָן תרע"ז)
ב. מְנוֹרַת חֲנֻכָּה שֶׁל כֶּסֶף שֶׁיֵּשׁ בָּהּ צוּרַת חַצִי גּוּף אָדָם בּוֹלֶטֶת וּשְׁאָר צוּרוֹת, צָרִיךְ לְפוֹתְחָן. וְהֲגַם שֶׁהָיְתָה שֶׁל רַב גָּדוֹל, אֵין לָחוּס עַל כְּבוֹדוֹ, וְאַדְּרַבָּה זֶהוּ כְּבוֹדוֹ שֶׁלֹּא יִזָּכֵר שְׁמוֹ עַל תַּקָּלָה. שְׁאֵלַת יעב"ץ ח"ב סִימָן קי"ד. ועמ"ש הָרַב בֵּית דָוִד (י"ד סִימָן ע"ה) דְנַהֲגוּ לְקַיֵּם הַמְּנוֹרוֹת שֶׁמְּצֻיָּר רֹאשׁ אָדָם לְבַד, ע"פ מָרָן, אַף כִּי מהרימ"ט אוֹסֵר מִשּׁוּם שֶׁכְּבָר נָהֲגוּ הֵיתֶּר מִזְּמַן קַדְמוֹן. ע"ש.
(בִּרְכֵּי יוֹסֵף יו"ד סִימָן קמ"א)
<h3>מוּסָר</h3>
יִתְרַחֵק מִמִּדַּת אַכְזָרִיּוּת, כִּי הוּא מֵהַסִטְרָא אַחֲרָא, וְיִהְיֶה לִבּוֹ רַךְ וְרַחֲמָן. וְכֹל הַמְרַחֵם, מֵרַחֲמִין לוֹ (שַׁבָּת קנ"א ע"ב), וִידִיעַת הַהֲפָכִים אַחַת הִיא. וְגַם זוֹ מִסִּימָנֵי יִשְׂרָאֵל לִהְיוֹת רַחֲמָנִים (יְבָמוֹת ע"ט.).
(צִפֹּרֶן שָׁמִיר, סִימָן יא, סְעִיף קנט)
<h3>חִדּוּשׁ עַל הַפָּרָשָׁה</h3>
<b>וַיָּשָׁב רְאוּבֵן אֶל הַבּוֹר -</b> אָמְרוּ ז"ל: הֵיכָן הָיָה, שֶׁהָיָה יוֹשֵׁב בְּשַׂקּוֹ וְתַעֲנִיתוֹ. וְאֶפְשָׁר לִרְמֹז כִּי תֵּבַת "וַיָּשָׁב" הָרָאשֵׁי תֵּבוֹת נוֹטְרִיקוֹן שֶׁ'הָיָה י'וֹשֵׁב בְּ'שַׂקּוֹ וְ'תַעֲנִיתוֹ. וְטַעַם רְאוּבֵן, כִּי הוּא בִּלְבֵּל יְצוּעֵי אָבִיו בְּטַעֲנַת כִּי הַשְּׁבָטִים י"ב, וּלְמַה רוֹצֶה לְהוֹלִיד עוֹד, וְעַתָּה שֶׁנִּמְכַּר יוֹסֵף וְהוּא סָבַר שֶׁנֶּאֱבַד, גָּדוֹל צַעֲרוֹ וְהִכִּיר חֶטְאוֹ דְחָסְרוּ לְהוּ הַשְּׁבָטִים, וְאִם לֹא בִּלְבֵּל הוּא יְצוּעֵי אָבִיו, הָיָה מַשְׁלִים אוֹתוֹ הַיֶּלֶד הַנּוֹלָד מִבִּלְהָה, וְלָכֵן אָמַר "הַיֶּלֶד אֵינֶנּוּ וַאֲנִי אָנָה אֲנִי בָא" עַל חֶטְאִי.
(פְּנֵי דָוִד)
<h2>יוֹם ה'</h2>
<h3>הֲלָכוֹת</h3>
א. <b>[נוּסַח הַבְּרָכָה]</b> "לְהַדְלִיק נֵר חֲנֻכָּה". כֵּן מִנְהָגֵנּוּ, וְכֵן הוּא נוּסַח רַבֵּנוּ הָאֲרִ"י זַצַ"ל, אֲבָל בְּלֵיל שַׁבָּת נוּסַח הַבְּרָכָה "לְהַדְלִיק נֵר <b>שֶׁל</b> שַׁבָּת". וְהַטַּעַם כִּי נֵר חֲנֻכָּה אָסוּר לְהִשְׁתַּמֵּשׁ לְאוֹרָהּ, וְלָזֶה אוֹמֵר "נֵר חֲנֻכָּה", לְהוֹרוֹת כִּי הַנֵּר אֵינוֹ כִּי אִם לְמִצְוַת חֲנֻכָּה, מַה שֶּׁאֵין כֵּן נֵר שַׁבָּת הַכַּוָּנָה נֵר שֶׁאָנוּ מִשְׁתַּמְּשִׁים בּוֹ וְנֵרוֹ יָאִיר לְתוֹעַלְתֵּנוּ, וְזֶה הַנֵּר הַמֵּאִיר הוּא שֶׁל שַׁבָּת. וְדוֹק.
(בִּרְכֵּי יוֹסֵף סִימָן תרע"ו)
ב. שָׁלִיחַ צִבּוּר שֶׁטָּעָה בְּרֹאשׁ חֹדֶשׁ חֲנֻכָּה, וְקָרָא ד' בְּשֶׁל רֹאשׁ חֹדֶשׁ, אִם לֹא הוֹצִיאוּ סֵפֶר שֵׁנִי, אֵין צָרִיךְ לִקְרוֹת עוֹד, דְּאֵין מַשְׁגִּיחִין בְּחֲנֻכָּה כָּל עִקָּר אֲפִלּוּ בְּשַּׁבָּת, אֲבָל אִם הוֹצִיאוּ סֵפֶר שֵׁנִי, יִקְרְאוּ ה' בְּשֶׁל חֲנֻכָּה, וְאִם אָמְרוּ קַדִּישׁ בִּקְרִיאַת הַד' בְּשֶׁל רֹאשׁ חֹדֶשׁ, אֵין צָרִיךְ לוֹמַר קַדִּישׁ אַחֵר.
(לְדָוִד אֱמֶת סִימָן ט' אוֹת י"ז)
<h3>מוּסָר</h3>
יְקַבֵּל כָּל אָדָם בְּסֵבֶר פָּנִים יָפוֹת. וְאָמַר רַבִּי טוּבְיָה (בגמ' כְּתוּבוֹת קי"א ע"ב הַגִּירְסָא וא"ר יוֹחָנָן): טוֹב הַמַּלְבִּין שִׁנַּיִם לַחֲבֵרוֹ יוֹתֵר מִמַּשְׁקֵהוּ חָלָב, שֶׁנֶּאֱמַר (בְּרֵאשִׁית מט, יב) "וּלְבֶן שִׁנַּיִם מֵחָלָב".
(צִפֹּרֶן שָׁמִיר, סִימָן יא, סְעִיף קס)
<h3>חִדּוּשׁ עַל הַפָּרָשָׁה</h3>
<b>הַכֶּר נָא לְמִי הַחוֹתֶמֶת וְהַפְּתִילִים -</b> רָמַזְתִּי בְּנוֹשֵׂא "הַכֶּר נָא לְמִי הַחוֹתֶמֶת", עַל נֵס חֲנֻכָּה שֶׁמָּצְאוּ פַּךְ חָתוּם, מִי עָשָׂה כִּי אִם ה' יִתְבָּרַךְ. "וְהַפְּתִילִים", שֶׁלָּבְשׁוּ גְּבוּרָה יוֹחָנָן וּבָנָיו כְּמוֹ שֶׁמּוּבָא בִּמְגִלַּת אַנְטִיוֹכוּס, מִי שֶׁהִלְבִּישׁ הַפְּתִילִים בִּגְדֵי יֶשַׁע הָאֵלּוּ כִּי אִם ה' יִתְבָּרַךְ, וְהַמַּטֶּה שֵׁבֶט מַלְכוּת הַכֹּהֲנִים, מִי פָּעַל כִּי אִם ה', לְהוֹרוֹת כִּי נִמְחַל לָהֶם וְשָׁבוּ בָּנִים יְדִידִים.
(חַדְרֵי בָּטֶן)
<h2>יוֹם ו'</h2>
<h3>הֲלָכוֹת</h3>
א. יֵשׁ לִיזָהֵר שֶׁלֹּא תָּזוּז יוּד שֶׁל הַקֶּשֶׁר מֵהַתְּפִלָּה (שֻׁלְחָן עָרוּך סִימָן ז"ך). וְלֹא תָּזוּז לְעוֹלָם אֲפִלּוּ בִּהְיוֹתָם תּוֹךְ הַכִּיס (מהרי"י צֶמַח).
(קֶשֶּׁר גּוּדָל, סִימָן ג, סְעִיף יג)
ב. יַנִּיחַ שֶׁל יָד מִיֹּשֶב וְשֶׁל רֹאשׁ מֵעֹמֶד. וְיִכְרוֹךְ עַל אֶצְבָּעוֹ הַנִּקְרָא אָמָה ג' כְּרִיכוֹת, א' בְּפֶּרֶק ב', וּב' בְּפֶּרֶק ג' (הָאֲרִ"י זַצַ"ל).
(קֶשֶׁר גּוּדָל, סִימָן ג, סְעִיף יד)
<h3>מוּסָר</h3>
הִדּוּר מִצְוָה, שֶׁיְּהֵא שָׂמֵחַ הַרְבֵּה בָּעֲשִׂיָּיתָהּ. וְכָתְבוּ ז"ל דְנוֹטֵל שָׂכָר הַרְבֵּה עַל עֲשִׂיַּיתָהּ בְּשִׂמְחָה יוֹתֵר מֵהַמִּצְוָה גּוּפָהּ. וְאֶפְשָׁר דְנוֹטְרִיקוֹן "שִׂמְחָה" הוּא <b>שִׂ</b>מְחַת <b>מִ</b>צְוֹת <b>חִ</b>יּוּב <b>ה</b>וּא. וְיִצְדַּק מְאֹד דֶּרֶךְ הַמְפָרְשִׁים בַּמַּאֲמָר (בְּרָכוֹת ח.) "גָּדוֹל הַנֶּהֱנֶה מִיגִיעוֹ", שֶׁשָּׂמֵחַ בַּמִּצְווֹת, דְהַשִׂמְחָה לְבַד חוּץ מִגּוּף הַמִּצְוָה, הוּא "גָּדוֹל מִיְרֵא שָׁמַיִם", שֶׁעוֹשֶׂה הַמִּצְוֹת, דְהַשִׂמְחָה גְּדוֹלָה מֵהַמִּצְוָה. (עַיֵּן רֹאשׁ דָוִד פַּרַשַׁת עֵקֶב. צַוְּארֵי שָׁלָל בְּהַפְטָרַת בְּהַעַלוֹתְךָ).
(צִפֹּרֶן שָׁמִיר, סִימָן יא, סְעִיף קסא)
<h3>חִדּוּשׁ עַל הַפָּרָשָׁה</h3>
<b>וַתִּתְפְּשֵׂהוּ בְּבִגְדוֹ לֵאמֹר שִׁכְבָה עִמִּי -</b> אֶפְשָׁר לְפָרֵשׁ בַּמֶּה שֶׁאָמְרוּ זַ"ל דְרַאֲתָה בָּאִצְטַגְנִינוּת, דְּיֵשׁ לָהּ בָּנִים מִמֶּנּוּ, וְלֹא יָדְעָה שֶׁהוּא מִבִּתָּהּ, וְזֶהוּ שֶׁנֶּאֱמַר "לֵאמֹר" שִׁכְבָה עִמִּי, כְּלוֹמַר נֶאֱמַר לִי "שִׁכְבָה עִמִּי", כְּלוֹמַר שֶׁרָאֲתָה בָּאִצְטַגְנִינוּת דְּצָרִיךְ שֶׁיִּשְׁכַּב עִמָּהּ, כִּי רָאֲתָה דְּיֵשׁ לָהּ בָּנִים מִמֶּנּוּ, וְהַוֵי כְּאִלּוּ אֵלֶיהָ הָיָה הַדִּבּוּר בָּזֶה.
(פְּנֵי דָוִד)