<h1>פָּרָשַׁת תּוֹלְדוֹת</h1>

<h2>יוֹם א'</h2>
<h3>הֲלָכוֹת</h3>
א. קֹדֶם שֶׁיִכָּנֵס לְבֵית הַכְּנֶסֶת יִתְעַכֵּב בַּפֶּתַח, וִיכַוֵּין כִּי יָרֵא מְאֹד לְהִכָּנֵס בְּהֵיכַל הַמֶּלֶךְ, כִּי אִם בִּזְכוּת אָבוֹת. וְיֹּאמַר "וַאֲנִי בְּרוֹב חַסְדְּךָ (אַבְרָהָם) אָבֹא בֵיתֶךָ. אֶשְׁתַּחֲוֶה אֶל הֵיכַל קָדְשְׁךָ (יִצְחָק). בְּיִרְאָתֶךָ (יַעֲקֹב)". וְקֹדֶם שֶׁיִכָּנֵס, יֹאמַר פָּסוּק זֶה "בְּבֵית אֱלֹהִים נְהַלֵּךְ בְּרָגֶשׁ". וְהָאוֹמְרָם אַחַר שֶׁיִכָּנֵס בְּבֵית הַכְּנֶסֶת, טוֹעֶה (האר"י ז"ל).
(קֶשֶׁר גּוּדָל, סִימָן ז, סְעִיף כ)
ב. בַּאֲמִירַת "בְּרֹב חַסְדְּךָ", יְכַוֵּין כִּי אֵינוֹ רָאוּי לָבֹא בְּבֵית ה' וּלְבַקֵּר בְּהֵיכָלוֹ, כִּי "הֵיכָ"ל" גִּימַטְרִיָּא "אֲדֹנָי", אָמְנָם הוּא נִשְׁעַן בִּזְכוּת אַבְרָהָם הָרָמוּז בַּאֲמִירַת "בְּרֹב חַסְדְּךָ", וּבִזְכוּת יִצְחָק הָרָמוּז בַּאֲמִירַת "אֶשְׁתַּחֲוֶה אֶל הֵיכָל קָדְשֶׁךָ", כִּי יִצְחָק נִתְקַדֵּשׁ בְּהַר הַמּוֹרִיָה, וּבִזְכוּת יַעֲקֹב הָרָמוּז בְּתֵבַת "בְּיִרְאָתֶךָ", עַל שֵׁם (בְּרֵאשִׁית כח, יז) "וַיִּירָא וַיֹּאמַר מַה נּוֹרָא" וגו'.
(מוֹרֶה בְּאֶצְבַּע, סִימָן ג, סְעִיף סז)
<h3>מוּסָר</h3>
צָרִיךְ בְּכָל יוֹם לִקְרוֹת מוּסָר אֵיזֶה שִׁעוּר, וְרַבּוּ כְּמוֹ רַבּוּ סִפְרֵי מוּסָר. לָכֵן יִקְרָא בְּסֵפֶר אֶחָד שִׁעוּר בְּכָל יוֹם עַד תּוּמוֹ, וְאַחַר כָּךְ יִקַּח אַחֵר, וְכֵן עַל זֶה הַדֶּרֶךְ. וּבְכָל אֶחָד יִמְצָא הִתְעוֹרְרוּת חָדָשׁ, וִיקַיֵּם "הַחֲזֵק בַּמוּסָר אַל תֶּרֶף" (מִשְׁלֵי ד, יג). וְלֹא עוֹד אֶלָּא אֲפִלּוּ בְּסֵפֶר שֶׁקְרָאוֹ כַּמָּה פְּעָמִים, כְּשֶׁיַּחֲזֹר לִקְרוֹתוֹ יִתְעוֹרֵר בְּדָבָר שֶׁעֲדַיִן לֹא נִתְעוֹרֵר. ואע"פ שֶׁכְּבָר יָדַע הַדָּבָר הַהוּא, מִכָּל מְקוֹם הַזְּמַן וְהַמַּצָּב שֶׁעוֹמֶדֶת נַפְשׁוֹ בָּעֵת הַהִיא, עוֹשֵׂה חֲדָשׁוֹת, כַּאֲשֶׁר צַדִּיק יִבְחַן, וְיִזָּהֵר מְאֹד בָּזֶה, וְיִרְאֶה שֶׁלֹּא יְאַבֵּד זְמַנּוֹ וְתָבֹא עָלָיו הַמִּיתָה פִּתְאֹם, וְאָז הוּא בְּעַצְמוֹ יֵחָרֵט חֲרָטָה גְּדוֹלָה עַל שֶׁקִּלְקֵל מַעֲשָׂיו וְכִּלַּה בַּהֶבֶל כֹּחוֹ, וַעֲוֹנוֹתָיו כְּמַשָּׂא וְאֵין מוֹשִׁיעַ.
(צִפֹּרֶן שָׁמִיר, סִימָן ד, סְעִיף נג)
<h3>חִדּוּשׁ עַל הַפָּרָשָׁה</h3>
<b>אַבְרָהָם הוֹלִיד אֶת יִצְחָק -</b> כָּתַב רַשִׁ”י: לְפִי שֶׁהָיוּ לֵיצָנֵי הַדּוֹר אוֹמְרִים מֵאֲבִימֶלֶךְ נִתְעַבְּרָה שָׂרָה וכו'. צָרִיךְ לְהָבִין "שֶׁהָיוּ <b>רִשְׁעֵי</b> הַדּוֹר אוֹמְרִים" הָיָה לוֹ לוֹמַר? וּמָה הַלָּשׁוֹן אוֹמְרִין "<b>לֵיצָנֵי</b>"? וּפֵרֵשׁ מָר זְקֵנִי אב"י אָבִי כמוהר"ר יְשַׁעְיָה זלה"ה, דְּאֵלוּ לֹא הָיוּ רְשָׁעִים, וְיָדְעוּ כִּי יִצְחָק נוֹלַד מֵאַבְרָהָם, רַק כִּי בַּעֲבוּר שֶׁהִתְפַּלֵּל אַבְרָהָם אָבִינוּ ע"ה עַל אֲבִימֶלֶךְ, נִפְקְדָה שָׂרָה <b>[שֶׁכֵּן הַמִּתְפָּלֵל עַל חֲבֵרוֹ נַעֲנֶה תְּחִלָה]</b>. ְזֶה שֶׁאָמְרוּ "מֵאֲבִימֶלֶךְ" - מִסִּבַּת אֲבִימֶלֶךְ נִתְעַבְּרָה שָׂרָה, וּרְצוֹנוֹ לוֹמַר מֵאַבְרָהָם. אַךְ מַפְקֵי לָהּ בִּלְשׁוֹן לֵיצָנוּת, וּפְתָאִים עָבְרוּ וְסָבְרוּ שֶׁהוּא כִּפְּשָׁט הַדְּבָרִים, לָכֵן צַר קְלַסְתֵּר וכו'. עַד כָּאן שָׁמַעְתִּי כַּד הֲוִינָא טַלְיָא <b>[בִּהְיוֹתִי צָעִיר]</b>. וְאַחַר כַּמָּה שָׁנִים נִדְפַּס סֵפֶר "טִירַת כֶּסֶף" וְרָאִיתִי שֶׁפֵּרֵשׁ כָּךְ לְפִי הָרָשׁוּם בְּזִכְרוֹנִי.
(נַחַל קְדוּמִים)
<h2>יוֹם ב'</h2>
<h3>הֲלָכוֹת</h3>
א. לֹא יִתְפַּלֵּל בְּעַצְבוּת, רַק בְּהַכְנָעָה גְּדוֹלָה, בְּאֵימָה וְיִרְאָה, אַךְ בְּשִׂמְחָה, כְּעֶבֶד הַמְשַׁמֵּשׁ רַבּוֹ בְּשִׂמְחָה יְתֵירָה, וְעִיקָר הַמַּעֲלָה וְהַשְּׁלֵמוּת תָּלוּי בְּזֶה לִהְיוֹת שָׂמֵחַ זוּלָתִי בְּעֵת הַוִּדּוּי (הָאֲרִ"י זצ"ל).
(קֶשֶׁר גּוּדָל, סִימָן ז, סְעִיף ה)
ב. אַל תַּעַשׂ תְּפִלָּה קֶבַע, אֶלָּא רַחֲמִים וְתַחֲנוּנִים (אָבוֹת פ"ב מי"ג), וְדַע לִפְנֵי מִי אַתָּה מִתְפַּלֵּל.
(קֶשֶׁר גּוּדָל, סִימָן ז, סְעִיף ו)
<h3>מוּסָר</h3>
טוֹב מְאֹד שֶׁיַּרְגִּיל עַצְמוֹ בְּמַסֶּכֶת אָבוֹת, וּלְהָבִין מַה שֶּׁמּוֹצִיא מִפִּיו, כִּי מַסֶּכְתָּא זוֹ הִיא הָיְתָה אֵם לַבִּינָה וְאָב בְּחָכְמָה לְכָל מִין מוּסָר, דְּבָרִים קְצָרִים וְהֵם אַרְזֵי הַלְּבָנוֹן הָרָמִים וְהַנִּשָּׂאִים, וּדְבָרִים הַיּוֹצְאִים מִלֵּב קַדִישֵׁי עֶלְיוֹנִים. וְאִם יָשִׂים לִבּוֹ לְדִבְרֵיהֶם הַקְּדוֹשִׁים בַּדִּקְדּוּק, תִּתְעוֹרֵר נַפְשׁוֹ בְּנֹעַם מוּסָרָם, וְיָשׁוּב אֶל ה' וִירַחֲמֵהוּ.
(צִפֹּרֶן שָׁמִיר, סִימָן ד, סְעִיף נה)
<h3>חִדּוּשׁ עַל הַפָּרָשָׁה</h3>
<b>וַיֶּעְתַּר יִצְחָק להוי"ה -</b> רָאשֵׁי תֵּבוֹת וְסוֹפֵי תֵּבוֹת גִּימַטְרִיָּא "קָרְבָּן" עִם הַכּוֹלֵל, שָׁם רֶמֶז שֶׁהִקְרִיב קָרְבָּן כְּמוֹ שֶׁכָּתַב בַּזֹּהַר (דַּף קל"ז ע"א) "דְּקָרִיב קָרְבָּנָא וְצַלִי עָלַהּ". עַיֵּן שָׁם.
(פְּנֵי דָוִד)
<h2>יוֹם ג'</h2>
<h3>הֲלָכוֹת</h3>
א. לֹא יֹאמְרוּ הַזְּמִירוֹת <b>[פְּסוּקֵי דְזִמְרָא]</b> בִּמְרוּצָה, כִּי אִם בְּנַחַת (סִימָן נ"א).
(קֶשֶׁר גּוּדָל, סִימָן ז, סְעִיף יב)
ב. הַמּוֹחֶה לָאוֹמֵר זְמִירוֹת בְּנַחַת, וְעוֹשֶׂה שֶׁיֹּאמַר בִּמְרוּצָה, נֶעֱנַשׁ (סֵפֶר הַגַּן). צָרִיךְ לִתֵּן רֵיוַח בֵּין הַדְּבֵקִים בִּפְסוּקֵי דְּזִמְרָה כְּמוֹ בִּקְרִיאַת שְׁמַע (סִימָן ס"ה).
(קֶשֶׁר גּוּדָל, סִימָן ז, סְעִיף יג-יד)
<h3>מוּסָר</h3>
הַתַּאֲוָה, נִמְשְׁכוּ מִמֶּנָּה כַּמָּה אִסּוּרִים, וְסִימָּנָם גֵהִנָ"ם - <b>גַּ</b>זֶּל <b>ה</b>וֹנָאָה <b>נָ</b>שִׁים <b>מַ</b>אֲכָלוֹת. הֵן הֵנָּה ד' אָבוֹת נְזִיקִין, תַּקְלִין חַדְתִּין וְעַתִּיקִין.
(לֵב דָוִד פֶּרֶק ט"ז)
<h3>חִדּוּשׁ עַל הַפָּרָשָׁה</h3>
<b>לְנֹכַח -</b> גִּימַטְרִיָּא <b>גֵּיהִנָּם</b>, הָיָה מִתְיָרֵא שֶׁאִם לֹא הָיוּ לוֹ בָּנִים, הָיָה רוֹאֶה פְּנֵי גֵּיהִנָּם. וְכֵן אָמְרוּ רַבּוֹתֵינוּ זִכְרוֹנָם לִבְרָכָה בְּחִזְקִיָה, לְפִי שֶׁלֹּא הָיוּ לוֹ בָּנִים, נֶאֱמַר כִּי מֵת הוּא בָּעוֹלָם הַזֶּה וְלֹא יִחְיֶה לָעוֹלָם הַבָּא. רַבֵּנוּ אֶפְרַיִם בִּפְרִישָׁתוֹ <b>[בְּפֵרוּשׁוֹ]</b> כְּתִיבַת יָד. וְאַגַּב שִׁטְפֵיה <b>[וְדֶרֶךְ מֵרוּצָתוֹ]</b> כָּתַב כֵּן, דִּלְשׁוֹן הַשַּׁ"ס פֶּרֶק קַמָּא דִּבְרָכוֹת מִשּׁוּם דְּלָא עָסַקת בְּפִרְיָּה וְרִבְיָּה, וְהַיְנוּ שֶׁלֹּא נָשָׂא אִשָּׁה כַּמְבוֹאָר שָׁם. אִיבְרָא <b>[אָמְנָם]</b> דְּמִי שֶׁאֵין לוֹ בָּנִים, גַּם כֵּן מִילָתֵיה אֲמוּרָה בַּזֹּהַר הַקָּדוֹשׁ.
(נַחַל קְדוּמִים)
<h2>יוֹם ד'</h2>
<h3>הֲלָכוֹת</h3>
א. מִנְהָג הָאֲרִ"י זַ"ל לוֹמַר כָּל הַזְּמִירוֹת מִתּוֹךְ הַסִּדּוּר וְלֹא עַל פֶּה, וּבְנַחַת בְּהַכְנָעָה, וְכֹל פָּסוּק בִּטְעָמָיו, וּמִשְׁנָה בְּנִגּוּנָהּ, וּבְיוֹם שַׁבָּת מֵרִים קוֹלוֹ מְעַט יוֹתֵר מִבְּחוֹל בִּנְעִימָה לְכְבוֹד שַׁבָּת.
(קֶשֶׁר גּוּדָל, סִימָן ז, סְעִיף טוֹב)
ב. הַיָּרֵא אֶת דְּבַר ה', יֹאמַר בְּקוֹל שֶׁיּוּכַל לְבַטֵּא בִּשְׂפָתַיִם הָאוֹתִיּוֹת כְּתִקְנָן. (שְׁתֵּי יָדוֹת דַּף ק"ט).
(קֶשֶׁר גּוּדָל, סִימָן ז, סְעִיף חַי)
<h3>מוּסָר</h3>
הַשָּׂגַת הַחָכְמָה, לְמַעֵט בְּדִּבּוּר וּלְהַרְבּוֹת בִּשְׁתִיקָה, וּכְדִתְנַן (אָבוֹת פ"ג מי"ג) "סְיָג לַחָכְמָה שְׁתִיקָה". וּבְשׁוֹחֵר טוֹב (בְּאַלְפָא בֵּיתָא אוֹת מ') אָמְרוּ: הַתּוֹרָה מְשׁוּלָה לְחָבִית מְלֵאָה דְּבַשׁ, אִם נָתַתָּ לַחֲבִית רְבִיעִית מַיִם, יָצְאָה כְּנֶגְדָּהּ רְבִיעִית דְּבַשׁ מִתּוֹכָהּ, כָּךְ אִם נִכְנְסוּ דְּבָרִים אֲחֵרִים בְּתוֹךְ לִבְּךָ, יֵצְאוּ דִּבְרֵי תּוֹרָה. עכ"ל. וְזֶה בְּעֶצֶם סְיָג לַחָכְמָה, דְאִם מְדַבֵּר, יוֹצְאִים דִּבְרֵי הַתּוֹרָה, וְהַסְּיָג שֶׁלֹּא יֵצְאוּ, הִיא הַשְּׁתִיקָה מִדְּבָרִים בְּטֵלִים. וְכֹל בַּעַל נֶפֶשׁ יֵאֲנַח בְּשִׁבְרוֹן עַל זֶה. וְכָתְבוּ זַ"ל (עַיֵּן רֵאשִׁית חָכְמָה שַׁעַר הַקְּדֻשָּׁה פי"א) כִּי עַל יְדֵי הַשְּׁתִיקָה מִתְעַלֶּה מִפְּעֻלַּת ו' קְצָווֹת וְעוֹלֶה לִמְקוֹם הַמַּחְשָׁבָה, וְזֶהוּ "סְיָג לַחָכְמָ"ה שְׁתִיקָה", <b>[אוֹתִיּוֹת]</b> שָׁתַק יָ"הּ, וְנַעֲשֶׂה מֶרְכָּבָה לַשְּׁכִינָה. (עַיֵּן זְרוֹעַ יְמִין אָבוֹת פ"ג מי"ג).
(צִפֹּרֶן שָׁמִיר, סִימָן ד, סְעִיף נב)
<h3>חִדּוּשׁ עַל הַפָּרָשָׁה</h3>
<b>וַתַּהַר רִבְקָה אִשְׁתּוֹ -</b> "וַתַּהַר" אוֹתִיּוֹת "תּוֹרָה". אָמְרוּ בַּעֲלֵי הַסּוֹד כְּמִנְיָן לֵילוֹת שֶׁלוֹמְדִין בָּהֶן תּוֹרָה, כָּךְ יְמֵי הֵרָיוֹן שֶׁל אִשָּׁה, מט"ו בְּאָב עַד ט"ו אִיָּר, וְסִמָּנוֹ "זֶרַ"ע יַעַבְדֶנּוּ", כִּי ט' חָדְשֵׁי עִבּוּר, הֵם ר"ע יָמִים, והז' שֶׁל הַמִּילָה, וְאָז יַעַבְדֶנּוּ בְּמִצְוָה. רַבֵּנוּ אֶפְרַיִם בְּפֵרוּשׁוֹ כְּתִיבַת יָד.
(נַחַל קְדוּמִים)
<h2>יוֹם ה'</h2>
<h3>הֲלָכוֹת</h3>
א. קֹדֶם זְמִירוֹת וּתְפִלָּה, יְקַבֵּל עָלָיו מִצְוַת "וְאָהַבְתָּ לְרֵעֲךָ כָּמוֹךָ", וִיכַוֵּין לֶאֱהֹב כָּל אֶחָד מִיִּשְׂרָאֵל כְּנַפְשׁוֹ (הָאֲרִ"י זלה"ה).
(קֶשֶׁר גּוּדָל, סִימָן ז, סְעִיף יט)
ב. הָרַב הַלְבוּשׁ כָּתַב דְיֹאמַר מִזְמוֹרֵי תְּהִלִּים קֹדֶם תְּפִלָּה, וְיֵשׁ מִי שֶׁחָלַק עָלָיו, וְהָרַב אֵלִיָּה רַבָּה יָצָא לְיֵשַׁע בִּדְבָרַיו הַמֻּצְדָּקִים וַיִּתְיַצְּבוּ כְּמוֹ לְבוּ'שׁ <b>[רֶמֶז לְסֵפֶר הַלְּבוּשׁ]</b>. וּמָצָאתִי לַחַד מְרַבְּוָותָא קַמָּאֵי רַבֵּנוּ אֶפְרַיִם זַ"ל בִּפְרִישָׁתוֹ <b>[בְּפֵרוּשׁוֹ]</b> עַל הַתּוֹרָה (כְּתַב יָד) שֶׁכָּתָב כְּמוֹ הָרַב הַלְּבוּשׁ, דְיֹאמַר מִזְמוֹרֵי תְּהִלִּים בַּהַשְׁכָּמָה קֹדֶם תְּפִלָּה כְּשֶׁהוּא לָבוּשׁ טַלִּית, וְאַסְמָכֵיה אַקְרָא <b>["צִיצִת עַל כַּנְפֵי בִּגְדֵיהֶם" סוֹפֵי תֵּבוֹת "תִּלִּים"]</b>.
(שו"ת טוֹב עַיִן סִימָן ח"י אוֹת ג')
<h3>מוּסָר</h3>
יַטְרִיחַ בְּמַּחְשָׁבָה וְדִבּוּר וּמַעֲשֶׂה לַעֲשׂוֹת שָׁלוֹם בֵּין אִישׁ וּבֵין אָחִיו בֵּין אִישׁ לְאִשְׁתּוֹ, בְּפֶה רַךְ מֵחֶמְאָה מָתוֹק מִדְּבַשׁ, וְיַרְבֶּה שָׁלוֹם, וּבוֹ יִהְיֶה מַתְחִיל, שֶׁיִּהְיֶה לוֹ שָׁלוֹם בְּבֵיתוֹ וְשָׁלוֹם עִם מַכִּירָיו, וְאוּלַי יִזְכֶּה לַעֲשׂוֹת שָׁלוֹם בֵּין יֵצֶר הָרַע וּבֵין יֵצֶר הַטּוֹב, שֶׁיֵּהָפֵך הָרַע לְטוֹב, וְיַעֲשֶׂה שָׁלוֹם מִתּוֹךְ חוֹמֶ"ר שֶׁבּוֹ מְכַלְכֵּל אֶת הַצּוּרָ"ה, וּמַלְאָכֵי שָׁלוֹם יֵצְאוּ לִקְרָאתוֹ, וְיִהְיֶה שָׁלוֹם בִּמְנוּחָתוֹ.
(צִפֹּרֶן שָׁמִיר, סִימָן ט, סְעִיף קלד)
<h3>חִדּוּשׁ עַל הַפָּרָשָׁה</h3>
<b>וַיִּמְכֹּר אֶת בְּכֹרָתוֹ לְיַעֲקֹב -</b> אַבְרָהָם אָבִינוּ ע"ה הָיָה לוֹ חֶרֶב שֶׁחָקוּק עָלֶיהָ שֵׁם הַמְפוֹרָשׁ, וּנְתָנָהּ לְיִצְחָק וְיִצְחַק לְיַעֲקֹב. וְעֵשָׂיו כְּשֶׁהֻצְרַךְ לְהִלָּחֵם עִם נִמְרוֹד, מָכַר בְּכוֹרָתוֹ לְיַעֲקֹב בִּשְׁבִיל אוֹתוֹ חֶרֶב שֶׁהָיָה שָׁוֶה מָמוֹן הַרְבֵּה. וְהַלֶּחֶם וְהַעֲדָשִׁים שֶׁנָּתַן לוֹ, לֹא הָיָה אֶלָּא לְקַיֵּם הַמֵּכֶר (אִמְרֵי נֹעַם פָּרָשַׁת תּוֹלְדוֹת). וּבָזֶה יִתְפָּרֵשׁ "אֲשֶׁר לָקַחְתִּי מִיַּד הָאֱמֹרִי בְּחַרְבִּי".
(מִדְבַּר קְדֵמוֹת, עֵרֶךְ חֶרֶב)
<h2>יוֹם ו'</h2>
<h3>הֲלָכוֹת</h3>
א. שִׁעוּר הַטַּלִּית, שֶׁיַּקִּיף הָרֹאשׁ וְגוּף הָאָדָם פָּנִים וְאָחוֹר עַד הֶחָזֶה (בִּרְכֵּי יוֹסֵף סִימָן ט"ז).
(קֶשֶׁר גּוּדָל, סִימָן ב, סְעִיף א)
ב. יִלְבַּשׁ טַלִּית קָטָן עַל הֶחָלוּק וְיִישַׁן עִמּוֹ, וְלֹא יַסִּירֶנּוּ כִּי אִם בַּמֶּרְחַץ. (שָׁם סִימָן ח').
(קֶשֶׁר גּוּדָל, סִימָן ב, סְעִיף ב)
<h3>מוּסָר</h3>
יִזְהַר שֶׁהַצִּיצִיּוֹת יִהְיוּ כְּתִקְנָן, וְהַמְדַקְדְּקִים בּוֹדְקִים הַצִּיצִיוֹת תָּמִיד, פֶּן יִהְיֶה אֵיזֶה פְּסוּל וְתִהְיֶה בְּרָכָה לְבַטָּלָה, וְעוֹד רָעָה שֶׁלּוֹבֵשׁ בֶּגֶד בְּלִי צִיצִית.
(מוֹרֶה בְּאֶצְבַּע, סִימָן ג, סְעִיף סח)
<h3>חִדּוּשׁ עַל הַפָּרָשָׁה</h3>
<b>עֵקֶב אֲשֶׁר שָׁמַע אַבְרָהָם בְּקֹלִי -</b> אֶפְשָׁר לִרְמֹז דְסוֹפֵי תֵּבוֹת "עֵקֶב אֲשֶׁר שָׁמַע אַבְרָהָם", הוּא "מְעָרֵב", שֶׁהָיָה מְעָרֵב עֵרוּבֵי תַּבְשִׁילִין, כְּמוֹ שֶׁאָמְרוּ זַ"ל מִדְרָשׁ שׁוֹחֵר טוֹב עַל פָּסוּק זֶה. עַיֵּן שָׁם בְּרֹאשׁוֹ. עוֹד אֶפְשָׁר דְּרָמַז שֶׁשָּׁמַר עֲשֶׂרֶת הַדִּבְּרוֹת שֶׁבָּהֶם עק"ב תֵּבוֹת, כְּמוֹ שֶׁכָּתַב פַּעְנַחַ רָזָא פָּרָשַׁת עֵקֶב. וְזֶה רֶמֶז "עֵקֶב" כְּלוֹמַר עֲשֶׂרֶת הַדִּבְּרוֹת אֲשֶׁר שָׁמַע אַבְרָהָם בְּקוֹלִ"י, כִּי פִּי ה' דִּבֵּר עֲשֶׂרֶת הַדִּבְּרוֹת אֶל כֹּל יִשְׂרָאֵל.
(פְּנֵי דָוִד)