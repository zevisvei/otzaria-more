<h1>פָּרָשַׁת נֹחַ</h1>

<h2>יוֹם א'</h2>
<h3>הֲלָכוֹת</h3>
א. אִם הָיָה נֵעוֹר כָּל הַלַּיְלָה, לֹא יְבָרֵךְ עַל נְטִילַת יָדַיִם (בִּרְכֵּי יוֹסֵף סִימָן מ"ו).
(קֶשֶּׁר גּוּדָל, סִימָן ה, סְעִיף א)
ב. אִם לֹא עָשָׂה צְרָכָיו, לֹא יְבָרֵךְ בַּבֹּקֶר. וְאִם עָשָׂה וְעָבַר זְמַן מָה וְלֹא בֵּרֵךְ, שׁוּב לֹא יְבָרֵךְ.
(קֶשֶׁר גּוּדָל, סִימָן ה, סְעִיף ב)
<h3>מוּסָר</h3>
יִשְׁתַּדֵּל לְהַעֲבִיר עַל מִדּוֹתָיו, כִּי זֶה כָּל הָאָדָם. וְיָשִׂים אֶל לִבּוֹ כִּי הִרְבָּה לַחֲטֹא, וְכַמָּה פְּעָמִים לָאֲלָפִים, עָשָׂה נֶגֶד רְצוֹנוֹ יִתְבָּרַךְ, וְהַכֹּל עָלָיו לְתַקֵּן וּמִיָּדוֹ יְבוּקַּש, וּמַה יַסְפִּיק לַעֲשׂוֹת סִגּוּפִים, וּמָה כֹּחוֹ לְקַבֵּל יִסּורִין. וְזֹאת הָעֵצָה מִפּוּם מְמַלֶל רַבְרְבָן רַבֵּנוּ מֹשֶׁה קוֹרְדוֹבֵיר"וֹ זצ"ל, פִּנַּת יִקְרַת לְהַעֲבִיר עַל מִדּוֹתָיו, וּבָזֶה מִתְכַּפְּרִין פְּשָׁעָיו, וְטוֹב לוֹ יוֹתֵר מִן הַסִּגּוּפִים וְתַעֲנִיּוֹת. וְיֵשׁ בָּזֶה לְהַאֲרִיךְ, אֲבָל לְקַצֵּר אֲנִי צָרִיךְ, וְזוֹ הִיא מַרְגָּלִית שֶׁאֵין לְהַעֲרִיךְ, סַמָּא דְּכֹלָא <b>[תְּרוּפָה לַכָּל]</b> וְאָרִיךְ.
(מוֹרֶה בְּאֶצְבַּע סִימָן א' אוֹת ו')
<h3>חִדּוּשׁ עַל הַפָּרָשָׁה</h3>
<b>אִישׁ צַדִּיק תָּמִים -</b> בְּפֵרוּשׁ רַבֵּנוּ אֶפְרַיִם כְּתַב יָד כָּתַב: "אִישׁ צַדִּיק" הַכָּתוּב מֵעִיד עָלָיו שֶׁהָיָה נוֹתֵן צְדָקָה בַּסֵּתֶר, וְלָכֵן נִצּוֹל, שֶׁנֶּאֱמַר (מִשְׁלֵי כא, יד) "מַתָּן בַּסֵּתֶר יִכְפֶּה-אָף וְשֹׁחַד בַּחֵק חֵמָה עַזָּה", "עַזָּה" (עִם הַכּוֹלֵל) גִּימַטְרִיָּא "הַמַּבּוּל". עַד כָּאן לְשׁוֹנוֹ. וּלְפִי דְּבָרָיו אֶפְשָׁר לְפָרֵשׁ כָּל הַכָּתוּב: "אִישׁ צַדִּיק" – שֶׁהָיָה עוֹשֶׂה צְדָקָה. "תָּמִים" – שֶׁהָיָה צִדְקָתוֹ תְּמִימָה בְּשָׁלֵם שֶׁבִּפְנִים <b>[בַּסֵּתֶר]</b>, נוֹתְנָהּ וְאֵינוֹ יוֹדֵעַ לְמִי נוֹתְנָהּ וְכַיּוֹצֵא. וְעַל יְדֵי הַצְדָּקָה כְּמִצְוָתָהּ וּכְמִשְׁפָּטָהּ, "אֶת הָאֱלֹהִים הִתְהַלֵּךְ נֹחַ", אֲפִלּוּ אִם מִדַּת הַדִּין כְּמַשְׁמָעוּת "אֱלֹהִים", כִּי הַצְּדָּקָה מְהַפֶּכֶת מִדַּת הַדִּין לְמִדַּת רַחֲמִים, כְּמוֹ שֶׁאָמְרוּ ז"ל עַל פָּסוּק "הַשְׁקִיפָה מִמְּעוֹן קָדְשְּׁךָ וּבָרֵךְ", כָּל הַשְׁקָפָה לְרָעָה וְזוֹ לְטוֹבָה, כִּי גְּדוֹלָה מַתְּנַת עֲנִיִּים שֶׁמְּהַפֶּכֶת מִדַּת הַדִּין לְמִדַּת רַחֲמִים, וּכְמוֹ שֶׁכָּתְבוּ ז"ל.
(פְּנֵי דָוִד)
<h2>יוֹם ב'</h2>
<h3>הֲלָכוֹת</h3>
א. שָׁתָה סַם הַמְשַׁלְשֵׁל, יְבָרֵךְ בְּכָל פַּעַם (בִּרְכֵּי יוֹסֵף סִימָן ז').
(קֶשֶּׁר גּוּדָל, סִימָן ה, סְעִיף ג)
ב. הִטִּיל מַיִם וְנִמְלַךְ וְהִטִּיל פַּעַם אַחֶרֶת, לֹא יְבָרֵךְ רַק פַּעַם אַחַת. הִטִּיל וְנִמְלַךְ וְהִטִּיל, וְנִסְתַּפֵּק אִם בֵּרֵךְ, לֹא יְבָרֵךְ (שָׁם וּמַחֲזִיק בְּרָכָה, וְכֵן הִסְכִּים הָרַב הַמַּגִּיהַּ בְּשַׁלְּמֵי צִבּוּר דַּף מ"ה ע"ג).
(קֶשֶׁר גּוּדָל סִימָן ה, סְעִיף ד)
<h3>מוּסָר</h3>
בַּקֵּשׁ שָׁלוֹם וְרָדְפֵהוּ. וְזוֹ מִדַּת אַהֲרֹן הַכֹּהֵן, אוֹהֵב שָׁלוֹם וְרוֹדֵף שָׁלוֹם, וְהִיא סַמָּא דְּחַיֵּי <b>[סַם חֲיִים]</b>. וְאִם כָּךְ אָמְרוּ לְבַקֵּשׁ שְׁלוֹם אֲחֵרִים, הַדְּבָרִים קַל וָחֹמֶר לְבַקֵּשׁ שְׁלוֹם אַנְשֵׁי בֵּיתוֹ וּקְרוֹבָיו. וְדַע שֶׁבְּמָקוֹם שֶׁיֵּשׁ מַחֲלוֹקוֹת, הַשְּׁכִינָה מִסְתַּלֶּקֶת, חַס וְשָׁלוֹם, כִּי הִיא אִמָּא שָׁלוֹם, וּבַיִת שֶׁיֵּשׁ בּוֹ מַחֲלוֹקוֹת, הִיא מִשְׁכָּן סִטְרָא אַחֲרָא, חַס וְשָׁלוֹם.
(מוֹרֶה בְּאֶצְבַּע סִימָן א' אוֹת ח')
<h3>חִדּוּשׁ עַל הַפָּרָשָׁה</h3>
<b>אֵלֶּה תּוֹלְדוֹת נֹחַ -</b> דֶּרֶךְ הַלַצִיי אֶפְשָׁר לוֹמַר בְּפָסוּק "אֵלֶּה תּוֹלְדוֹת נֹחַ נֹחַ אִישׁ צַדִּיק תָּמִים הָיָה בְּדוֹרוֹתָיו אֶת הָאֱלֹהִים הִתְהַלֵּךְ נֹחַ", הַכַּוָּנָה <b>"אֵלֶּה תּוֹלְדוֹת"</b> בְּתוֹלְדוֹת בְּנֵי אָדָם אֲשֶׁר נִבְרְאוּ בְּכָל הָאָרֶץ יֵשׁ שְׁתֵּי סְבָרוֹת, <b>"נֹחַ נֹחַ"</b>, כְּלוֹמַר אוֹ לוֹמַר נֹחַ לוֹ לָאָדָם שֶׁנִּבְרָא, אוֹ נֹחַ לָאָדָם שֶׁלֹּא נִבְרָא, וְהַהַכְרָעָה בֵּין שְׁתֵּי סְבָרוֹת אֵלּוּ לָדַעַת אֲמִתּוּת הַדָּבָר, הוּא <b>"אִישׁ צַדִּיק תָּמִים הָיָה בְּדוֹרוֹתָיו"</b>, כְּלוֹמַר שֶׁרָאִינוּ דְּאִישׁ צַדִּיק תָּמִים הוּא מְצֻיָּן לְטוֹבָה וּלְשֶׁבַח, כִּי מַעֲטוּ הַצַּדִּיקִים הַשְּׁלֵמִים, וְלָכֵן צַדִּיק תָּמִים שָׁלֵם, הוּא נִזְכַּר וְשִׁבְחוֹ נִכָּר בְּדוֹרוֹתָיו, כִּי לֹא דַּי בְּדוֹרוֹ, אֶלָּא אַחֲרֵי כֵן בַּדּוֹרוֹת אַחֲרָיו נִזְכַּר לְשֶׁבַח, וְזֶה מוֹרֶה כִּי הָאָדָם קָרוֹב לְהֶפְסֵד. וְהֵן רַבִּים עַתָּה עַם הָאָרֶץ עוֹשִׂים מִצְווֹת וְגַם עֲבֵרוֹת, חוֹטְאִים וְעוֹשִׂים חֶסֶד הִגְדִּילוּ הַתַּעֲרוֹבוֹת, וּמֵאַחַר שֶׁכֵּן, הַדָּבָר מֻכְרָע דְּנֹחַ לָאָדָם שֶׁלֹּא נִבְרָא, יַעַן הוּא קָרוֹב לְהֶפְסֵד, וְזֶה שֶׁאָמַר <b>"אֶת הָאֱלֹהִים הִתְהַלֵּךְ"</b>, כְּלוֹמַר שֶׁלֹּא יִבָּרֵא וְיִשָּׁאֵר אֶת הָאֱלֹהִים נִשְׁמָתוֹ אֶל מְקוֹם אֵשׁ חוּצְבָה, וְזֶהוּ "נֹחַ" כְּלוֹמַר נֹחַ שֶׁלֹּא נִבְרָא וְנִשְׁמָתוֹ אֶת הָאֱלֹהִים הִתְהַלֵּךְ.
(רֹאשׁ דָוִד, עֵקֶב)
<h2>יוֹם ג'</h2>
<h3>הֲלָכוֹת</h3>
א. "אֱלֹהַי נְשָׁמָה", יְבָרֵךְ תֵּכֶף אַחַר אֲשֶׁר יָצַר (הָאֲרִ"י זלה"ה). אֵין לִמְחוֹת בְּיָד הַנּוֹהֲגִים שֶׁלֹּא לְסוֹמְכָהּ (הָרַב הַמַּגִּיהַּ בְּשַׁלְּמֵי צִבּוּר שָׁם).
(קֶשֶּׁר גּוּדָל, סִימָן ה, סְעִיף ו-ז)
ב. אֵין לוֹמַר "טְהוֹרָה הִיא", רַק טְהוֹרָה, אַתָּה בְרָאתָ<b>[הּ]</b> וכו'. כֵּן נָהַגְתִּי מִנְּעוּרַי, מִטַּעַם דְעַל הָרֹב חָטְאָה וְאֵינֶנָּהּ טְהוֹרָה. וְאַחַר זְמַן רַב נִדְפַּס שַׁלְּמֵי צִבּוּר וְרָאִיתִי לְהַרַב ז"ל (דַּף מ"ו) שֶׁכָּתַב לְדַלֵּג תֵּבַת "הִיא" מִטְּעָמִים אֲחֵרִים, וְלֹא כָּתַב בְּפֵרוּשׁ טַעַם כְּעִקָּר. ואכמ"ל.
(קֶשֶׁר גּוּדָל, סִימָן ה, סְעִיף ח)
<h3>מוּסָר</h3>
וּבְיוֹתֵר יִהְיֶה לוֹ שָׁלוֹם עִם אִשְׁתּוֹ, וְיִזָּהֵר לְכַבְּדָהּ. וִיכַוֵּן בְּכָל פְּרָט לִכְבוֹד הַשְּׁכִינָה, וְהַדְּבָרִים עַתִּיקִים. אַךְ בְּפֶה מָתוֹק יַדְּרִיכֶנָּהּ לַעֲבוֹדַת ה' וְלִצְנִיעוּת וְדֶרֶךְ אֶרֶץ, וְיַרְחִיקֶנָּהּ מִלָּשׁוֹן הָרַע וּשְׁאָר סֵדֶר נָשִׁים וְסֵדֶר נְזִיקִין, וְעָלָיו מֻטָּל לְהוֹכִיחָהּ וּלְהַדְרִיכָהּ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (שַׁבָּת נ"ד ע"ב).
(מוֹרֶה בְּאֶצְבַּע, סִימָן א, סְעִיף ח-ט)
<h3>חִדּוּשׁ עַל הַפָּרָשָׁה</h3>
<b>אָנֹכִי מַמְטִיר עַל הָאָרֶץ אַרְבָּעִים יוֹם וְאַרְבָּעִים לַיְלָה -</b> אֶפְשָׁר לוֹמַר דֶּרֶךְ דְּרָשׁ וְרֶמֶז, שֶׁהֵם חָטְאוּ בַּ<b>עֲ</b>בוֹדָה זָרָה <b>זְ</b>נוּת <b>גֶּז</b>ל, רָאשֵׁי תֵּבוֹת "גֶּזַע", וּבְעָווֹנוֹת אֵלּוּ אָבַד גִּזְעָם, גַּם "גֶּזַע" גִּימַטְרִיָּא שְׁמוֹנִים, וּלְזֶה הָיָה הַמַּבּוּל אַרְבָּעִים יוֹם וְאַרְבָּעִים לַיְלָה שֶׁהֵם שְׁמוֹנִים, וְהוּא כְּמִנְיָן "אַף" (עִם הַכּוֹלֵל), כִּי <b>אַף</b> ה' חָרָה בָּהֶם. וַיִשָּׁאֵר "אַךְ נֹחַ" עִם הַכּוֹלֵל גִּימַטְרִיָּא שְׁמוֹנִים, לְפִי שֶׁלֹּא חָטָא לֹא הוּא וְלֹא אֲשֶׁר אִתּוֹ בְּשָׁלֹשׁ עֲבֵרוֹת אֵלֶּה, רִחֵם ה' עֲלֵיהֶם בְּשֵׁם "אֶהְיֶה" גִּימַטְרִיָּא "אַךְ" לְהוֹשִׁיעָם מִצָּרָתָם, עַל דֶּרֶךְ שֶׁכָּתוּב "אֶהְיֶה עִמָּם בַּצָּרָה". וּבִזְכוּת שֶׁנִּשְׁמְרוּ מִשָּׁלֹשׁ אֵלֶּה, אֶהְיֶה הֱגֵּין לְנֹחַ. וְגִימַטְרִיָּא "אֶהְיֶה נֹחַ" (הוּא) שְׁמוֹנִים. וְרָאשֵׁי תֵּבוֹת "וַיִשָּׁאֵר אַךְ נֹחַ" גִּימַטְרִיָּא "אֵל הוי"ה", לְרַחֵם עֲלֵיהֶם בְּחֶסֶד וּבְרַחֲמִים.
(חוֹמַת אֲנָךְ)
<h2>יוֹם ד'</h2>
<h3>הֲלָכוֹת</h3>
א. אִם בֵּרֵךְ מְחַיֵּה הַמֵּתִים בִּמְקוֹם אֱלֹהַי נְשָׁמָה, יָצָא (פְּרִי חָדָשׁ סִימָן מ"ו).
(קֶשֶׁר גּוּדָל, סִימָן ה, סְעִיף ט)
א. מִי שֶׁאֵחֵר לָבוֹא לְבֵית הַכְּנֶסֶת, וְהֻכְרַח לְהִתְפַּלֵּל יוֹצֵר וַעֲמִידָה עִם הַצִּבּוּר, שֶׁאַחַר תְּפִלָּה אוֹמֵר בִּרְכּוֹת הַשַּׁחַר, לֹא יֹאמַר בִּרְכַּת אֱלֹהַי נְשָׁמָה, שֶׁכְּבָר יָצָא בְּבִרְכַּת מְחַיֵּה מֵתִים.
(קֶשֶׁר גּוּדָל, סִימָן ה, סְעִיף יוֹד)
<h3>מוּסָר</h3>
יִזָּהֵר מֵהַכַּעַס קָטָן וְגָדוֹל, שֶׁמַּחֲלִיף נַפְשׁוֹ הַקְּדוֹשָׁה בְּנֶפֶשׁ סִטְרָא אַחֲרָא, וְנַעֲשֶׂה הוּא עַצְמוֹ עֲבוֹדָה זָרָה טוֹרֵ"ף נַפְשׁוֹ, וְכֹל מַה שֶּׁטָּרַח כָּל יָמָיו, בְּהִסְתַּלֵּק נַפְשׁוֹ חָלַף הָלַךְ. וְכֹה דִּבֵּר הָאִישׁ קָדוֹשׁ רַבֵּנוּ הָאֲרִ"י ז"ל (עַיֵּן שַׁעֲרֵי קְדֻשָּׁה ח"ב שַׁעַר ד'), כִּי בַּעַל הַכַּעַס אֵין לוֹ תִּקּוּן עַד אֲשֶׁר יִשְׁתַּדֵּל מְאֹד שֶׁלֹּא יִכְעוֹס כְּלָל, וְאַז יַתְחִיל לְתַקֵּן.
(מוֹרֶה בְּאֶצְבַּע, סִימָן א, סְעִיף י)
<h3>חִדּוּשׁ עַל הַפָּרָשָׁה</h3>
<b>וַיִּמַח אֶת כָּל הַיְקוּם -</b> אָמְרוּ רַבּוֹתֵינוּ זִכְרוֹנָם לִבְרָכָה בִּבְרֵאשִׁית רַבָּה "זֶה קַיִן". עַיֵּן שָׁם. וְאֶפְשָׁר לִרְמֹז כִּי תֵּבַת "הַיְקוּם" גִּימַטְרִיָּא "קַיִן" עִם הַכּוֹלֵל. וְאַחַר זְמַן רַב רָאִיתִי שֶׁכֵּן כָּתוּב בְּסֵפֶר הַגִּלְגּוּלִים מִגּוּרֵי הָאֲרִ"י זצ"ל.
(פְּנֵי דָוִד)
<h2>יוֹם ה'</h2>
<h3>הֲלָכוֹת</h3>
א. "הַנּוֹתֵן לַשֶּׂכְוִי", יֵשׁ לְבָרְכָהּ אַחַר חֲצוֹת כְּשֶׁקָּם בְּאַשְׁמֹרֶת, אַף שֶׁלֹּא שָׁמַע הַתַּרְנְגוֹל, עִם שְׁאַר הַבְּרָכוֹת, אַף שֶׁלֹּא נִתְחַיַּב בָּהֶם (מַחֲזִיק בְּרָכָה סִימָן מ"ז). וְכֵן מָצָאתִי בְּסֵפֶר הַפַּרְדֵּס כְּתַב יָד שֶׁהֵשִׁיבוּ מִן הַשָּׁמַיִם לְרַבֵּנוּ יַעֲקֹב ממרו', שֶׁאֲפִלּוּ לֹא שָׁמַע תַּרְנְגוֹל וְכַיּוֹצֵא, יְבָרֵךְ.
(קֶשֶׁר גּוּדָל, סִימָן ה, סְעִיף יא)
ב. חֵרֵשׁ מְבָרֵךְ "הַנּוֹתֵן לַשֶּׂכְוִי" (אַחֲרוֹנִים). וְכֵן עִיקַר. וּדְלָא כְּמוֹר וּקְצִיעָה וּמַטֶּה יְהוּדָה שֶׁכָּתְבוּ אִיפְּכָא. סוֹמֵא, לְכוּלֵּי עָלְמָא יְבָרֵךְ "הַנּוֹתֵן לַשֶּׂכְוִי" (אַחֲרוֹנִים, וּפָשׁוּט).
(קֶשֶׁר גּוּדָל, סִימָן ה, סְעִיף יב-יג)
<h3>מוּסָר</h3>
מְאֹד יַזְהִיר לְאִשְׁתּוֹ שֶׁלֹּא תִּתְכַּעֵס, כִּי אָמְרוּ בַּזֹּהַר הַקָּדוֹשׁ (ח"ב קפב.): מָאן דְּאִתְחַבַּר בְּמָארֵי דְרוּגְזָא, כְּמָאן דְּאִתְחַבַּר לַעֲבוֹדָה זָרָה מַמָּשׁ <b>[פֵּירוּשׁ: מִי שֶׁמִתְחַבֵּר לְבַּעֲל רֹגֶז, הֲרֵי הוּא כְּמִי שֶׁמִתְחַבֵּר לַעֲבוֹדָה זָרָה מַמָּשׁ]</b>. וְאִם כֵּן, אַף אִם הָאָדָם קָדוֹשׁ, בִּהְיוֹת אִשְׁתּוֹ כַּעֲסָנִית, צַדִּיק מַה פָּעַל.
(מוֹרֶה בְּאֶצְבַּע, סִימָן א, סְעִיף יא)
<h3>חִדּוּשׁ עַל הַפָּרָשָׁה</h3>
<b>וַיִזְכּוֹר אֱלֹהִים אֶת נֹחַ -</b> אֶפְשָׁר לוֹמַר בַּמֶּה שֶׁכָּתְבוּ חַכְמֵי הַמּוּסָר וְדִבְרֵיהֶם מְיוּסָדִים עַל אַדְנֵי פָּז דִּבְרֵי רַבּוֹתֵינוּ זִכְרוֹנָם לִבְרָכָה, דְּצַדִּיק הַמּוֹכִיחַ לְרָשָׁע אִם הָרָשָׁע לֹא אָבָה שְׁמוֹעַ וְנָתַן כָּתֵף סוֹרֶרֶת, וִיהִי כִּמְצַחֵק בְּעֵינָיו הַצַּדִּיק, אָז הַצַּדִּיק אֵינוֹ מִן הַדִּין שֶׁיְּהֵא יְגִיעוֹ לָרִיק וְנִמְצָא בָּטֵל מִתּוֹרָה וּמִצְוֹת, וְהַצַּדִּיק אָבַד זְמַנּוֹ קֵרֵחַ מִכָּאן וּמִכָּאן ח"ו, רַק זְכֻיּוֹת הָרָשָׁע יִקַּח הַצַּדִּיק וְהָיָה שְׂכָרוֹ, וּבָזֶה נִשְׁלַם הַצַּדִּיק כִּי כְּמוֹ רֶגַע. אַךְ אִם יוֹם אוֹ יָמִים הוֹכִיחַ לָרָשָׁע, בָּא בִּשְׂכָרוֹ כָּל זְכֻיּוֹת הָרָשָׁע אֲשֶׁר עָשָׂה בְּכָל יָמָיו, וְזֶה רֵיוַח גָּדוֹל לַצַּדִּיק.
וְאֶפְשָׁר שֶׁזֶּה שֶׁנֶּאֱמַר "וְאָדָם לֹא זָכַר אֶת הַמִּסְכֵּן הַהוּא", וְקַרִי לֵיה "מִסְכֵּן", שֶׁהוֹכִיחָם וּדְבָרָיו לֹא יוֹעִילוּ לְהַחֲזִירָם בִּתְשׁוּבָה, וְהוּא אוֹמְרוֹ "אַתֶּם לֹא זְכַרְתֶּם אוֹתוֹ", שֶׁדְּבָרָיו לֹא עָשׂוּ בָּכֶם רֹשֶׁם, "אֲנִי אֶזְכֹּר אוֹתוֹ", כִּי לוֹ שֻׁלַּם בְּמַעֲשִׂים טוֹבִים מִזְּכֻיּוֹת שֶׁלָּכֶם, וְאַהֲנְיָא לֵיה לְהַצִּילוֹ לְזָכְרוֹ לְטוֹבָה.
וְזֶה שֶׁנֶּאֱמַר "וַיִזְכּוֹר אֱלֹהִים אֶת נֹחַ וַאֲשֶׁר אִתּוֹ בַּתֵּבָה", רְצוֹנוֹ לוֹמַר שֶׁזָּכַר אֶת נֹחַ צִדְקָתוֹ בְּעַצְמוֹ, וַאֲשֶׁר אִתּוֹ, וְהַזְּכֻיּוֹת אֲשֶׁר אִתּוֹ, בַּעֲבוּר הַתֵּבָה שֶׁהָיָה מוֹכִיחָן בָּעֲשִׂיָּיתָהּ, כְּמוֹ שֶׁאִיתָא בִּבְרֵאשִׁית רַבָּה (פָּרָשָׁה ל').
(רֹאשׁ דָוִד)
<h2>יוֹם ו'</h2>
<h3>הֲלָכוֹת</h3>
א. סוֹמֵא נַמִּי מְבָרֵךְ "פּוֹקֵחַ עִוְּרִים" (שִׁיּוּרֵי בְּרָכָה סִימָן מ"ו, וְכֵן הֶעֱלָה הָרַב הַמַּגִּיהַּ בְּשַׁלְּמֵי צִבּוּר דַּף מ"ח ע"ב ע"ש).
(קֶשֶׁר גּוּדָל, סִימָן ה, סְעִיף יד)
ב. הֵיכָא דְּבָעִי לוֹמַר "פּוֹקֵחַ עִוְּרִים", וְטָעָה וְאָמַר "מַלְבִּישׁ עֲרֻמִּים", וְתוֹךְ כְּדֵי דִּבּוּר אָמַר "פּוֹקֵחַ עִוְּרִים", יָצָא יְדֵי פּוֹקֵחַ עִוְּרִים (פָּנִים מְאִירוֹת ח"א סִימָן נ"ח, וְנֶעֱלַם מֵהָרַב הַמַּגִּיהַּ בְּשַׁלְּמֵי צִבּוּר דַּף מ"ח ע"ג, ואכמ"ל).
(קֶשֶׁר גּוּדָל, סִימָן ה, סְעִיף טו)
<h3>מוּסָר</h3>
יִזָּהֵר לָתֵת צְדָקָה בְּכָל יוֹם לְפָחוֹת פְּרוּטָה, וִיכַוֵּין לְיַחֵד שֵׁם הֲוָיָ"ה הַקָּדוֹשׁ, וִיכַוֵּין כִּי רוֹמֵז: זְרוֹעוֹ - ו, ה' אֶצְבְּעוֹתָיו - ה, פְּרוּטָה - י, ה' אֶצְבָּעוֹת עָנִי אוֹ גַּבַּאי - ה, וְהָיָה מַעֲשֶׂה הַצְּדָּקָה שָׁלוֹם.
(מוֹרֶה בְּאֶצְבַּע, סִימָן א, סְעִיף יב)
<h3>חִדּוּשׁ עַל הַפָּרָשָׁה</h3>
<b>אֶת קַשְׁתִּי נָתַתִּי בֶּעָנָן -</b> הַטַּעַם שֶׁהֶרְאָה הקב"ה לְדוֹר הַמַּבּוּל הַקֶּשֶּׁת יוֹתֵר מִכָּל שְׁאָר הַמַּזָּלוֹת כְּמוֹ טָלֶה אוֹ סַרְטָן וכו', הָעִנְיָן הוּא שֶׁהַמַּבּוּל הָיָה בְּחֹדֶּשׁ כִּסְלֵו שֶׁמַּזָּל קֶשֶּׁת מְשַׁמֵּשׁ בּוֹ. רַבֵּנוּ הָאֲרִ"י זצ"ל, הֶבִיאוֹ ה"ה מהרי"ד ז"ל בְּסֵפֶר צֶמַח דָוִד (דַּף מ' ע"ב), וְעַיֵּן שָׁם מַה שֶּׁפֵּרֵשׁ בָּזֶה.
(מִדְבָּר קְדֵמוֹת, עֵרֶךְ קֶשֶּׁת)