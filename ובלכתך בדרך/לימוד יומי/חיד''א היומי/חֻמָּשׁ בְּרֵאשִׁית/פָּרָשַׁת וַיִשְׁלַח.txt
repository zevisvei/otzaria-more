<h1>פָּרָשַׁת וַיִשְׁלַח</h1>

<h2>יוֹם א'</h2>
<h3>הֲלָכוֹת</h3>
א. יִלְבַּשׁ טַלִּית גָּדוֹל וְאַחַר כָּךְ יִלְבַּשׁ תְּפִלִּין, הֲגַם שֶׁטַּלִּית קָטָן כְּבָר הוּא עָלָיו תָּמִיד. (בִּרְכֵּי יוֹסֵף סִימָן כ"ה).
(קֶשֶׁר גּוּדָל, סִימָן ג' סְעִיף א')
ב. הַהוֹלֵךְ בַּדֶּרֶךְ, יִזָּהֵר לִלְבוֹשׁ תְּפִלִּין דְּיָד וְרֹאשׁ, וְלֹא יְבַטֵּל מִצְוָה גְּדוֹלָה וַחֲמוּרָה מִפְּנֵי לַעַג הַשַּׁאֲנַנִּים, אַךְ יַעֲשֶׂה כָּל הַבָּא בְּיָדוֹ שֶׁיִּהְיֶה בְּצִנְעָא. וְיֵשׁ מִי שֶׁכָּתַב דְיַנִּיחַ שֶׁל יָד לְבַד.
(קֶשֶׁר גּוּדָל, סִימָן ג', סְעִיף ב')
<h3>מוּסָר</h3>
יָרוּץ לִדְבַר מִצְוָה, בֵּין בְּלֶכְתּוֹ לְבֵית הַכְּנֶסֶת וּלְבֵית הַמִּדְרָשׁ, בֵּין בְּלֶכְתּוֹ לַעֲשׂוֹת שָׁלוֹם, אוֹ גְּמִילוּת חַסָּדִים, דִּכְתִּיב (מִשְׁלֵי יח, י) "בּוֹ יָרוּץ צַדִּיק וְנִשְׂגָּב". וּכְשֶׁיָּרוּץ לֹא יִהְיֶה בְּאֹפֶן שֶׁיַּלְעִיגוּ עָלָיו, רַק בְּדֶרֶךְ בֵּינוֹנִי.
(צִפֹּרֶן שָׁמִיר, סִימָן ט', סְעִיף ק"מ)
<h3>חִדּוּשׁ עַל הַפָּרָשָׁה</h3>
<b>וַיָּשֻׁבוּ הַמַּלְאָכִים אֶל יַעֲקֹב לֵאמֹר -</b> רָאשֵׁי תֵּבוֹת <b>אֵלִיָּהוּ</b>, אֶפְשָׁר שֶׁרָמְזוּ לוֹ הַמַּלְאָכִים שֶׁהָיוּ מַלְאָכִים מַמָּשׁ, דְּלֹא יִמָּלֵט מֵעֵשָׂו וְהוּא אוֹיֵב לָנֶצַח יְהֵא מוּנָח עַד שֶׁיָבֹא <b>אֵלִיָּהוּ</b> זָכוּר לַטּוֹב.
(פְּנֵי דָוִד)
<h2>יוֹם ב'</h2>
<h3>הֲלָכוֹת</h3>
א. אִם שָׁכַח וְלָבַשׁ תְּפִלָּה שֶׁל רֹאשׁ קֹדֶם שֶׁל יָד, אֵין צָרִיךְ לַהֲסִירָהּ, אֶלָּא יִלְבַּשׁ שֶׁל יָד.
(קֶשֶׁר גּוּדָל, סִימָן ג, סְעִיף ג)
ב. וְיִשְׁתַּדֵּל שֶׁבְּכִיס הַתְּפִלִּין יַנִּיחַ שֶׁל רֹאשׁ וְאַחַר כָּךְ שֶׁל יָד, כְּדֵי שֶׁיִּפְגַּע בְּשֶׁל יָד. וְהַנָּכוֹן שֶׁהַכִּיס יִהְיֶה רָחָב שֶׁיִּהְיֶה שֶׁל רֹאשׁ וְשֶׁל יָד פָּנִים בְּפָנִים, אַךְ שֶׁל יָד תִּהְיֶה יוֹתֵר מְיוּמֶנֶּת וּמְזֻמֶּנֶת (בִּרְכֵּי יוֹסֵף סִימָן כ"ח).
(קֶשֶׁר גּוּדָל, סִימָן ג, סְעִיף ד)
<h3>מוּסָר</h3>
יִשְׁתַּדֵּל לִהְיוֹת תּוֹכוֹ כְּבָרוֹ, וְיִתְרַחֵק מִתַּחְבּוּלוֹת וּמִרְמוֹת, דִּכְתִּיב (מִשְׁלֵי כ, ז) "מִתְהַלֵּךְ בְּתוּמוֹ צַדִּיק", בְּאֹפֶן שֶׁכֹּל יוֹדְעָיו יֹאמְרוּ שֶׁהוּא בָּר לֵבָב.
(צִפֹּרֶן שָׁמִיר, סִימָן ט, סְעִיף קַמא)
<h3>חִדּוּשׁ עַל הַפָּרָשָׁה</h3>
<b>וַיִּירָא יַעֲקֹב מְאֹד וַיֵּצֶר לוֹ -</b> אֶפְשָׁר בַּמֶּה שֶׁאָמְרוּ פֶּרֶק קַמא דִמְגִילָה "הָאַי מַאן דְמַבְעִית, אַף עַל גַּב דְּאִיהוּ לֹא חָזִי מַזָּלֵיהּ חָזִי" <b>[פֵּרוּשׁ: לַמְרוֹת שֶׁהָאָדָם אֵינוֹ רוֹאֶה, מַזָּלוֹ חָשׁ וְרוֹאֶה]</b>, וְיַעֲקֹב נִצְטַעֵר מְאֹד בָּזֶה וְצַר לוֹ. וּבַעֲבוּר זֶה נִתְיָרֵא יַעֲקֹב מְאֹד, וְנָתַן טַעַם "וַיֵּצֶר לוֹ", וּמִתּוֹךְ מַה שֶּׁרָאָה דְצַר לוֹ, לָכֵן נִתְיָרֵא, דְּאַף עַל גַּב דְּאִיהוּ לָא חַזִי, מַזָּלֵיהּ חַזִי.
(נַחַל קְדוּמִים)
<h2>יוֹם ג'</h2>
<h3>הֲלָכוֹת</h3>
א. כְּשֶׁמַּנִּיחַ תְּפִלִּין שֶׁל יָד עַל הַקִּבֹּרֶת מְקוֹם הַנַּחָתָן, יְבָרֵךְ וְאַחַר כָּךְ יְהַדְּקֵם (שֻׁלְחָן עָרוּך סִימָן כ"ה).
(קֶשֶּׁר גּוּדָל, סִימָן ג, סְעִיף ה)
ב. אָסוּר לְהַפְסִיק בְּדִבּוּר בֵּין שֶׁל יָד לְשֶׁל רֹאשׁ. וְאִם הִפְסִיק, מְבָרֵךְ עַל שֶׁל רֹאשׁ "עַל מִצְוַת תְּפִלִּין".
(קֶשֶׁר גּוּדָל, סִימָן ג, סְעִיף ו)
<h3>מוּסָר</h3>
לְעוֹלָם יְלַמֵּד סָנֵגוֹרְיָא עַל יִשְׂרָאֵל כְּלָל וּפְרָט יַצְדִּיק יִשְׂרָאֵל וְיִלְמוֹד עֲלֵיהֶם זְכוּת. וְגִדְעוֹן נִגְלָה עָלָיו ה' בַּעֲבוּר שֶׁלִמֵּד סָנֵגוֹרְיָא עַל יִשְׂרָאֵל, כמ"ש ז"ל (יַלְקוּט שִׁמְעוֹנִי שׁוֹפְטִים רֶמֶז ס"ב ע"ב).
(צִפֹּרֶן שָׁמִיר, סִימָן ט, סְעִיף קמב)
<h3>חִדּוּשׁ עַל הַפָּרָשָׁה</h3>
<b>הַצִּילֵנִי נָא מִיַּד אָחִי -</b> דּוֹרְשֵׁי רְשׁוּמוֹת אָמְרוּ הַ'צִּילֵנִי נָ'א מִ'יַּד רָאשֵׁי תֵּבוֹת "הָמָן", שֶׁהִתְפַּלֵּל עַל צָרַת הָמָן. וְכָתַבְנוּ בַּעֲנִיּוּתֵנוּ בְּקוּנְטְרֵס "כִּסֵּא דָוִד" שֶׁיִּצְדַּק מְאֹד לְפִי מַה שֶּׁכָּתְבוּ גּוּרֵי הָאֲרִ"י זַצַ"ל (בַּסֵּפֶר עֶרְכֵי הַכִּינוּיִם להרמ"ז שֶׁמָּרְדְּכַי הוּא גִּלְגּוּל יַעֲקֹב, וְהָמָן הוּא גִּלְגּוּל עֵשָׂו), דְּמָרְדְּכַי הָיָה בּוֹ נִיצוֹץ יַעֲקֹב אָבִינוּ עָלָיו הַשָּׁלוֹם, וְהוּא בְּעֶצֶם "הַצִּילֵנִי נָא מִיָּד", שֶׁיַצִּילֵהוּ לוֹ בְּעַצְמוֹ מֵהָמָן. וְאֶפְשָׁר לוֹמַר דְסוֹפֵי תֵּבוֹת "הַצִּילֵנִי נָא מִיַּד", הוּא בְּגִימַטְרִיָּא <b>יָ"הּ</b>, רֶמֶז זְכוּת ט"ו שָׁנִים שֶׁלָמְדוּ יַחַד הוּא עִם אַבְרָהָם וְיִצְחָק ע"ה, וּבָזֶה נִתְקַיֵּם הָעוֹלָם, כְּמוֹ שֶׁכָּתַבְנוּ בְּאֹרֶךְ בְּמָקוֹם אַחֵר. וְגַם עַתָּה רָמַז שֶׁזְּכוּת זֶה הַצֵּל יַצִּילֵהוּ מִיָּד עֵשָׂו הָרָשָׁע. וּלְהַזְכִּיר רִשְׁעָתוֹ שֶׁהוּא הָיָה גַּם כֵּן בּוֹ בַּפֶּרֶק וּפוֹשֵׁעַ מִבֶּטֶן קוֹרֵא לוֹ.
(נַחַל קְדוּמִים)
<h2>יוֹם ד'</h2>
<h3>הֲלָכוֹת</h3>
א. אַחַר שֶׁמְּהַדֵּק תְּפִלָּה שֶׁל יָד, יִקְשֹׁר הַיּוּ"ד עִם הַתְּפִלָּה, וּמַמְשִׁיךְ הָרְצוּעָה אֵצֶל הַזְּרוֹעַ, אֲבָל בַּקִּבֹּרֶת לֹא יַעֲשֶׂה שׁוּם כְּרִיכָה (בִּרְכֵּי יוֹסֵף סִימָן כ"ה).
(קֶשֶׁר גּוּדָל, סִימָן ג, סְעִיף ז)
ב. אַחַר שֶׁיִכְּרוֹךְ ז' כְּרִיכוֹת סָבִיב לַזְּרוֹעַ, יַנִּיחַ שֶׁל רֹאשׁ (בִּרְכֵּי יוֹסֵף שָׁם).
(קֶשֶׁר גּוּדָל, סִימָן ג, סְעִיף ח)
<h3>מוּסָר</h3>
כָּל הָעוֹסֵק בַּתּוֹרָה לִשְׁמָהּ, עֲווֹנוֹתָיו מִתְכַּפְּרִין, וְרַבּוּ מַעֲלוֹתָיו כְּמוֹ שֶׁאָמְרוּ פֶּרֶק קִנְיָן תּוֹרָה (אָבוֹת פ"ו מ"א).
(צִפֹּרֶן שָׁמִיר, סִימָן י, סְעִיף קנב)
<h3>חִדּוּשׁ עַל הַפָּרָשָׁה</h3>
<b>הַצִּילֵנִי נָא מִיַּד אָחִי מִיַּד עֵשָׂו -</b> אֶפְשָׁר, דְּיָדוּעַ דְעֵשָׂו הָיָה מְכַבֵּד לְאָבִיו הַרְבֵּה, וְעַתָּה הֵן בְּעוֹדֶנּוּ חַי יִצְחָק אָבִינוּ ע"ה, אֶפְשָׁר דְלִכְבוֹד יִצְחָק יִנְהוֹג קְצָת אַחֲוָה, אַךְ לְיָמִיִם עוֹד בְּהִסְתַּלֵּק יִצְחָק אָבִינוּ ע"ה, אָז יָסִיר כָּל מִין אַחֲוָה, וְיִהְיֶה עֵשָׂו הָרָשָׁע. וְזֶהוּ שֶׁאָמַר "הַצִּילֵנִי נָא" עַתָּה "מִיַּד אָחִי" כִּי עַתָּה לְכְבוֹד אַבָּא יִהְיֶה לוֹ קְצָת <b>אַחֲוָה</b>, "מִיַּד עֵשָׂו" אַחַר סִלּוּק אַבָּא, כִּי אָז יִהְיֶה <b>עֵשָׂו</b> כְּמוֹת שֶׁהוּא רַע וָמַר.
(פְּנֵי דָוִד)
<h2>יוֹם ה'</h2>
<h3>הֲלָכוֹת</h3>
א. אֵין לְהוֹצִיא תְּפִלָּה שֶׁל רֹאשׁ מֵהַתִּיק, עַד שְׁתֶּהֵא תְּפִלָּה שֶׁל יָד מוּנַחַת (שֻׁלְחָן עָרוּך).
(קֶשֶׁר גּוּדָל, סִימָן ג, סְעִיף ט)
ב. יַנִּיחַ קְצִיצָה שֶׁל רֹאשׁ מְיֻשֶּׁבֶת וּמֻשְׁכֶּבֶת, וּמֵהַתְחָלַת עִקְּרֵי שַׁעַר הַפַּדַּחַת יַנִּיחַ הַתִּיתוּרָא (שִׁיּוּרֵי בְּרָכָה סִימָן ז"ך).
(קֶשֶׁר גּוּדָל, סִימָן ג, סְעִיף י)
<h3>מוּסָר</h3>
כָּל הַמִּתְעַטֵּף בְּצִּיצִית וּמַנִּיחַ תְּפִלִּין וְקוֹרֵא קְרִיאַת שְׁמַע וּמִתְפַּלֵּל, מוֹחֲלִין לוֹ עַל כָּל עַווֹנוֹתָיו.
(צִפֹּרֶן שָׁמִיר, סִימָן י, סְעִיף קנג)
<h3>חִדּוּשׁ עַל הַפָּרָשָׁה</h3>
<b>וַיָבֹא יַעֲקֹב שָׁלֵם -</b> פֵּרֵשׁ רַשִׁ”י: שָׁלֵם בְּגּוּפוֹ, שָׁלֵם בְּמָמוֹנוֹ, שָׁלֵם בְּתוֹרָתוֹ. מִלְּבַד הַפְּשָׁט, יֵשׁ לִרְמֹז מוּסָר הַשְׂכֵּל, דְּאֶפְשָׁר דְּהַכַּוָּנָה שָׁלֵם בְּגּוּפוֹ שֶׁתָּדִיר נִרְאֶה בְּעֵינָיו כְּאִלּוּ שָׁלֵם בְּגּוּפוֹ, וְלֹא יַעַצְּרֶנּוּ הַגֶּשֶׁם וְקוֹר וָחֹם וְשׁוּם מֵחוּשׁ לַעֲבֹד ה'. שָׁלֵם בְּמָמוֹנוֹ, דְהָיָה מַחְסֹרוֹ לִצְדָקָה וּגְמִילוּת חַסָדִים, וְזִהוּ שְׁלֵמוּתוֹ, כְּמוֹ שֶׁאָמְרוּ זַ"ל "מֶלַח מָמוֹן חָסֵר" <b>[פֵּרוּשׁ: הַמָּמוֹן מִתְקַיֵּם כְּמֶּלַח, עַל יְדֵי שֶׁמֵּחֲסְּרִין מִמֶּנּוּ לִצְדָקָה]</b>. וְאַחַר דְהַנֵי בֵּי תְּרֵי - גּוּף וּמָמוֹן שְׁתַּיִם כְּהִלְכָתָן, אָז יִקָּרֵא שָׁלֵם בְּתוֹרָתוֹ, דְתוֹרָה וּמִצְוֹת בְּהַדֵי הֲדָדֵי <b>[יַחְדָיו]</b> הוּא הַשְּׁלֵמוּת הָאֲמִתִּי.
(פְּנֵי דָוִד)
<h2>יוֹם ו'</h2>
<h3>הֲלָכוֹת</h3>
א. הַשָּׁחֹר שֶׁבָּרְצוּעוֹת, יִהְיֶה לְצַד חוּץ וְלֹא יִתְהַפְּכוּ (שֻׁלְחָן עָרוּך סִימָן ז"ך). וְיֵשׁ מִי שֶׁכָּתַב שֶׁיַשְׁחִירֵם מִבַּיִת וּמִחוּץ.
(קֶשֶׁר גּוּדָל, סִימָן ג, סְעִיף יא)
ב. כְּשֶׁמַּנִּיחַ תְּפִלָּה שֶׁל יָד, יֵשׁ נוֹהֲגִין לְהַאֲפִיל בְּטַלִּית עַל הַזְּרוֹעַ. וְכֵן תְּפִלָּה שֶׁל רֹאשׁ צָרִיךְ לְכַסּוֹתָהּ (בִּרְכֵּי יוֹסֵף סִימָן ז"ך).
(קֶשֶׁר גּוּדָל, סִימָן ג, סְעִיף יב)
<h3>מוּסָר</h3>
יַרְגִּיל עַצְמוֹ לִהְיוֹת בַּיְשָׁן, כִּי הַבּוּשָׁה מְבִיאָה לִידֵי יִרְאַת חֵטְא. וְשָׁנִינוּ (אָבוֹת פ"ה מ"כ) "עַז פָּנִים לַגֵּיהִנָּם וּבֹשֶׁת פָּנִים לְגַן עֵדֶן". וְהַבּוּשָׁה אַחַת מִשְּׁלֹשָּׁה סִימָנֵי יִשְׂרָאֵל (יְבָמוֹת עט.) <b>[בַּיְשָׁנִים, רַחֲמָנִים וְגוֹמְלֵי חַסָּדִים]</b>.
(צִפֹּרֶן שָׁמִיר, סִימָן יא, סְעִיף קנח)
<h3>חִדּוּשׁ עַל הַפָּרָשָׁה</h3>
<b>וַיִּקֶן אֶת-חֶלְקַת הַשָּׂדֶה -</b> תֵּימָא וַהֲרֵי לֹא הָיָה עָתִיד שָׁם אֶלָּא לְפִי שָׁעָה, וְלָמָּה הֻצְרַךְ לִקְנוֹת, וְכִי בְּכֹל מָקוֹם שֶׁהָיָה נוֹטֶה אָהֳלוֹ הָיָה קוֹנֶה? יֵשׁ לוֹמַר לְפִי שֶׁבָּנָה שָׁם מִזְבֵּחַ, וְלֹא הָיָה רוֹצֶה שֶׁיַהַרְסוּהוּ, עַל כֵּן קָנָה הַמָּקוֹם. וּבִשְׁאָר מְקוֹמוֹת שֶׁבָּנָה הוּא וְאַבְרָהָם וְיִצְחָק לֹא הֻצְרְכוּ לִקְנוֹת, לְפִי שֶׁהָיָה מְקוֹם הֶפְקֵר דְּהַיְנוּ בְּהַר שֶׁאֵין שָׁם אָדוֹן.
(פְּנֵי דָוִד בְּשֵׁם נִימוּקֵי רי"ד)