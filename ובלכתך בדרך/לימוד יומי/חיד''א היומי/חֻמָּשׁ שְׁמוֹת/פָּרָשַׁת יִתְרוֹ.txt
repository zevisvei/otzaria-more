<h1>פָּרָשַׁת יִתְרוֹ</h1>

<h2>יוֹם א'</h2>
<h3>הֲלָכוֹת</h3>
א. אִם לֹא בָּא מִנְיָן וְהֵם מַמְתִּינִים עַד שֶׁיָּבוֹא, לֹא יֹאמַר "יִשְׁתַּבַּח", אֶלָּא יַמְתִּין עַד שֶׁיָבֹא מִנְיָן, וְאַחַר כָּךְ יֹאמַר יִשְׁתַּבַּח וְקַדִּישׁ (סִימָן נ"ג). וְזֶהוּ לִשְׁלִיחַ צִבּוּר, אֲבָל יָחִיד יֹאמַר יִשְׁתַּבַּח מִיָּד (מָגֵן אַבְרָהָם שָׁם).
(קֶשֶּׁר גּוּדָל, סִימָן ז, סְעִיף מד-מה)
ב. לֹא יֹאמַר "יִשְׁתַּבַּח" אִם לֹא אָמַר "בָּרוּךְ שֶׁאָמַר". וְהַשְּׁבַחִים שֶׁבּוֹ <b>[הַיְנוּ "שִׁיר וּשְׁבָחָה הַלֵּל וְזִמְרָה" וכו']</b>, נֶאֱמָרִים בְּלִי הֶפְסֵק (זֹהַר הַקָּדוֹשׁ). לֹא יֹאמְרֵם בִּנְשִׁימָה אַחַת, כִּי צָרִיך לְאָמְרָם בִּנְעִימָה כִּמְסַדֵּר שִׁבְחוֹ שֶׁל מֶלֶךְ (הָרַב יַעֲבֵ"ץ בְּסִדּוּרוֹ).
(קֶשֶּׁר גּוּדָל, סִימָן ז, סְעִיף מו-מז)
<h3>מוּסָר</h3>
הִפְלִיגוּ בַּזֹהַר הַקָּדוֹשׁ (עַיֵּן זֹהַר ח"ב קל"א ע"ב) בַּאֲמִירַת שִׁירַת הַיָּם וְסוֹדָהּ אַחַר פְּסוּקֵי דְּזִמְרָה, שֶׁהוּא עִלּוּי מְאֹד וְנַחַת רוּחַ לִשְׁכִינַת עוּזֵינוּ, וְעַל כֵּן צָרִיךְ לְאוֹמְרָהּ בְּשִׂמְחָה רַבָּה וּבִנְעִימָה. וִיצַיֵּר בְּדַעְתּוֹ כְּאִלּוּ עוֹמֵד בַּיַּבָּשָׁה בְּתוֹךְ הַיָּם, וְהַמִּצְרִים נִטְבָּעִים וְהוּא נִצּוֹל. וְהוּא סְגֻלָּה לְכַפָּרַת עַווֹנוֹתָיו כַּיָּדוּעַ (שמו"ר כד, ג).
(צִפֹּרֶן שָׁמִיר, סִימָן ב, סְעִיף כד)
<h3>חִדּוּשׁ עַל הַפָּרָשָׁה</h3>
<b>וַיִּשְׁמַע יִתְרוֹ כֹהֵן מִדְיָן -</b> מָצָאתִי בְּגִלְיוֹן רַשִׁ”י כְּתִיבַת יָד, "וַיִּשְׁמַע יִתְרוֹ כֹהֵן מִדְיָן" רָאשֵׁי תֵּבוֹת <b>וּ</b>מָה <b>יִ</b>תְרוֹ <b>שָׁ</b>מַע, <b>מִ</b>לְחֶמֶת <b>עֲ</b>מָלֵק, <b>יְ</b>הִי <b>תְּ</b>הוֹמוֹת <b>רְ</b>קוּעִים <b>וּ</b>גְזוּרִים, <b>כָּ</b>ל <b>הַ</b>מִּצְרִים <b>נֵ</b>עוֹרִים, <b>מֵ</b>אֲשֶׁר <b>דַּ</b>נּוּ <b>יִ</b>שְׂרָאֵל - <b>נִ</b>פְרְעוּ.
(נַחַל קְדוּמִים)
<h2>יוֹם ב'</h2>
<h3>הֲלָכוֹת</h3>
א. הַמְסַפֵּר בֵּין יִשְׁתַּבַּח לְיוֹצֵר, עֲבֵרָה הִיא (הַגָּהוֹת מַיְימוֹנִיּוֹת פ"ז מהל' תְּפִלָּה בְּשֵׁם הַיְרוּשַׁלְמִי, וכ"ה בְּטוּר או"ח סִימָן נ"א ובב"י סִימָן נ"ד).
(קֶשֶּׁר גּוּדָל, סִימָן ז, סְעִיף מח)
ב. אִם אָמְרוּ קַדִּישׁ וּבָרְכוּ בָּעֲשָׂרָה, וְהָלְכוּ קֹדֶם שֶׁיַּתְחִילוּ יוֹצֵר, מַשְׁלִימִין עַד הַתְּפִלָּה (מַטֶּה יוֹסֵף ח"ב סִימָן י"ב).
(קֶשֶּׁר גּוּדָל, סִימָן י, סְעִיף א)
<h3>מוּסָר</h3>
וְהִנֵּה זֶה דִּין פָּשׁוּט בְּשֻׁלְחָן עָרוּךְ א"ח (ריש סִימָן ס"א): יִקְרָא קְרִיאַת שְׁמַע בְּכַוָּנָה בְּאֵימָה וְרֵתֵת וָזִיעַ. וּבְסִימָן צ"ג: לֹא יַעֲמֹד לְהִתְפַּלֵּל אֶלָּא בְּאֵימָה וְהַכְנָעָה. וּבְסִימָן צ"ה: "וְעוֹמֵד כְּעֶבֶד לִפְנֵי רַבּוֹ בְּאֵימָה וְיִרְאָה וּבְפַחַד". ע"ש. וְאֵלּוּ הֲלָכוֹת קְבוּעוֹת שָׁנוּ כָּאן, וְכִי יִפְקֹד מָה נְשִׁיבֵהוּ?! וּבֶאֱמֶת הַמַּעֲמִיק בָּזֶה, יִהְיֶה נִבְזֶה בְּעֵינָיו נִמְאַס, וַחֲרָדָה יִלְבַּשׁ וְכֹל עַצְמוֹתָיו יֹאחֲזֵמוֹ רַעַד עַל כַּמָּה תְּפִלּוֹת וּבְרָכוֹת נִפְסְלוּ בַּיּוֹצֵא, וְיִגְדּוֹר גָּדֵר בְּעַצְמוֹ לְהִתְפַּלֵּל כְּדָת מַה לַּעֲשׂוֹת כְּעֶבֶד יִשְׁאַף אֶת פְּנֵי הָאָדוֹן אֱלֹהֵי עוֹלָם, וּבְדֶמַע לֵב יְבַקֵּשׁ מְחִילָה וּסְלִיחָה עַל מַה שֶׁעָבַר וְשָׁב וְרָפָא לוֹ.
(לֵב דָוִד פ' י"א)
<h3>חִדּוּשׁ עַל הַפָּרָשָׁה</h3>
<b>וַיִּשְׁמַע יִתְרוֹ -</b> רַבּוֹתֵינוּ זִכְרוֹנָם לִבְרָכָה אָמְרוּ שֶׁשָּׁמַע מִמִּלְחֶמֶת עֲמָלֵק וּבָא. וּפֵרְשׁוּ רַבָּנֵי אַשְׁכְּנַז דְּאָמְרוּ פֶּרֶק חֵלֶק שֶׁ'תִּמְנַע' הָאָבוֹת לֹא קִבְּלוּהָ, וְנַעֲשֵׂיתָ לְפִּלֶּגֶּשׁ לֶאֱלִיפַז, וּמִשּׁוּם הֲכִי יָצָא מִמֶּנָּה עֲמָלֵק דְצַעֲרִינְהוּ לְיִשְׂרָאֵל, דְּלָא אִבַּעֵי לְהוּ לְרָחְקָה. עַיֵּן שָׁם בַּגְּמָרָא. וְקֹדֶם זֶה הָיָה יִתְרוֹ בְּסָפֵק שֶׁמֶּא לֹא יְקַבְּלוּהוּ יִשְׂרָאֵל בְּעֵת גְּדֻלָּתָם, וְכִי שָׁמַע מִלְחֶמֶת עֲמָלֵק דָּלְקוּ עַל שֶׁרִחֲקוּ לְתִמְנַע, וְלָכֵן בָּא עַתָּה, וְלֹא יְרַחֲקוּהוּ כִּי כְּבָר רָאוּ מַה שֶּׁאֵרַע לָהֶם עַל תִּמְנַע.
(מִדְבָּר קְדֵמוֹת עֵרֶךְ יִתְרוֹ)
<h2>יוֹם ג'</h2>
<h3>הֲלָכוֹת</h3>
א. אִם טָעָה וְאָמַר "אֲשֶׁר בִּדְבָרוֹ מַעֲרִיב עֲרָבִים", וְנִזְכַּר תֵּכֶף וְאָמַר "יוֹצֵר אוֹר" וְסִיֵּם "יוֹצֵר הַמְּאוֹרוֹת", יָצָא (סִימָן נ"ט). אִם לֹא נִזְכַּר עַד שֶׁגָּמַר "אַהֲבַת עוֹלָם", לֹא יַפְסִיק, וְאוֹמֵר בִּרְכַּת "יוֹצֵר אוֹר" עַד אַחַר תְּפִלַּת י"ח (מִשְׁפָּט צֶדֶק ח"ב סִימָן ס"ב).
(קֶשֶּׁר גּוּדָל, סִימָן י, סְעִיף ג-ד)
ב. אִם נִסְתַּפֵּק אִם עוֹמֵד בְּ"הַגִּבּוֹר וְהַנּוֹרָא קָדוֹשׁ הוּא" שֶׁבְּיוֹצֵר, אוֹ בְּבִרְכַּת אַהֲבַת עוֹלָם "הַגִּבּוֹר וְהַנּוֹרָא בָּטַחְנוּ", אֵינוֹ חוֹזֵר לִבְרָכָה רִאשׁוֹנָה, וְיֹאמַר "בָּטַחְנוּ" (גו"ר סִימָן י"א. וְכֵן הִסְכִּים מהרח"א ב"ד בִּכְתַב יָד, דְּלָא כס' פְּרִי הָאָרֶץ, וְעַיֵּן שׁוּ"ת קִרְיַת חנ"ד סי"א).
(קֶשֶּׁר גּוּדָל, סִימָן י, סְעִיף ח)
<h3>מוּסָר</h3>
כָּל אָדָם יוֹדֵעַ גֹּדֶל הַחִיּוּב לְכַוֵין בַּתְּפִלָּה, לָדַעַת אֲשֶׁר מוֹצִיא מִפִּיו, וְנֶגֶד מִי מְדַבֵּר לִפְנֵי מֶלֶךְ מַלְכֵי הַמְּלָכִים הקב"ה. וּכְבָר יְשַׁעְיָה הַנָּבִיא דִּבֵּר בְּשֵׁם ה' עַל זֶה סִימָן כ"ט, "וַיֹּאמֶר אֲדֹנָי יַעַן כִּי נִגַּשׁ הָעָם הַזֶּה בְּפִיו וּבִשְׂפָתָיו כִּבְּדוּנִי וְלִבּוֹ רִחַק מִמֶּנִּי וַתְּהִי יִרְאָתָם אֹתִי מִצְוַת אֲנָשִׁים מְלֻמָּדָה" וגו'. וּפְשַׁט הַדְּבָרִים מוּבָן. וְיוּמְתַּק בְּמָשָׁל הָרַב הֶחָסִיד הַמְקֻבָּל מַהֲרַ"ם דִּי לוֹנְזַאנוֹ זלה"ה, לְמֶלֶךְ שֶׁצִּוָּה עֲבָדָיו לְבַשֵּׁל לְפָנָיו תַּבְשִׁיל הֶעָרֵב לוֹ, וּמֻכְרָח לְהָבִיא לִפְנֵי הַמֶּלֶךְ צָרְכֵי הַבִּשּׁוּל כִּירָה וַאֲפָרָה וּפֶחָמִין וְסַכִּין וְכַיּוֹצֵא אֵשׁ וּמַיִם וְכֹל הַנִּצְרָךְ, אֲשֶׁר כָּל אֵלּוּ הַדְּבָרִים בּוּשָׁה וּכְדַי בִּזָּיוֹן לְהָבִיא לִפְנֵי הַמֶּלֶךְ, הַאֻמְנָם לְקַיֵּם מִצְוַת הַמֶּלֶךְ שֶׁיְּבַשְּׁלוּ לְפָנָיו הֻתַּר הַכֹּל בְּהוֹרָאַת שָׁעָה, וְאִם עַבְדֵי הַמֶּלֶךְ הֵבִיאוּ כָּל הַצָּרִיךְ לַתַּבְשִׁיל אֵפֶר כִּירָה וּפֶחָם וכו' וְהַבָּשָׂר שֶׁהוּא הָעִקָּר הֵן לֹא הוּבָא וַיְּהַתְּלוּ בַּמֶּלֶךְ, וַדַּאי הֵרֵעוּ אֲשֶׁר עָשׂוּ וּמִשְׁפָּטָם חָרוּץ.
וְכַיּוֹצֵא בָּזֶה יִקְרֶה לָאִישׁ הַיִּשְׂרְאֵלִי כִּי הִנֵּה צִיוַנּוּ יוֹצְרֵנוּ יִתְבָּרַךְ "וּלְעָבְדוֹ בְּכָל לְבַבְכֶם", וּבָאָה הַקַּבָּלָה "אֵיזֶה עֲבוֹדָה שֶׁבַּלֵּב, זוֹהִי תְּפִלָּה". וְהִנֵּה הַלֵּב אֵין לוֹ פֶּה לְהִתְפַּלֵּל, וּמֻכְרָח לְהַקְרִיב הַגּוּף וּשְׂפָתָיו וּלְשׁוֹנוֹ לִפְנֵי הַמֶּלֶךְ, וּבְאֶמְצָעוּת כְּלֵי הַגּוּף וְכַיּוֹצֵא, הַלֵּב יְקַיֵּם מִצְווֹתָיו לְהִתְפַּלֵּל וְלַעֲבֹד ה'. וְאִם הָאָדָם יְתַקֵּן גּוּפוֹ וּלְבוּשׁוֹ וְסִפְרוֹ בְּיָדוֹ וּלְשׁוֹנוֹ תֶּהְגֶה הַשּׁוֹלֵחַ אִמְרָתוֹ בִּבְלִי דַּעַת כְּלָל וְלִבּוֹ בַּל עִמּוֹ כִּי יִצְרוֹ גָּנַב אֶת לִבּוֹ, וְזֶה דּוֹמֶה לְעַבְדֵּי הַמֶּלֶךְ הַמְבִיאִין פֶּחָמִין וכו' וְהַתַּבְשִׁיל לֹא הֵבִיאוּ, כֵּן הָאָדָם הַזֶּה כִּי כָּל יֶשַׁע וְכֹל חֵפֶץ בִּדְבָרִים שֶׁבַּלֵּב וְהִנֵּה אֵינֶנּוּ, וְזֶה בְּעֶצֶם יֹאמַר הַכָּתוּב "יַעַן כִּי נִגַּשׁ הָעָם הַזֶּה בְּפִיו וּבִשְׂפָתָיו כִּבְּדוּנִי", וְהֵם כְּמוֹ כְּלֵי הַתַּבְשִׁיל, וְלִבּוֹ שֶׁהוּא הַתַּבְשִׁיל רָחַק מִמֶּנִּי.
(כִּסֵּא דָוִד סוֹף דְּרוּשׁ ט"ז)
<h3>חִדּוּשׁ עַל הַפָּרָשָׁה</h3>
<b>בָּרוּךְ ה' אֲשֶׁר הִצִּיל אֶתְכֶם מִיַּד מִצְרַיִם -</b> פֵּרוּשׁ הַשַּׂר שֶׁקִּטְרֵג עֲלֵכֶם בַּיָּם, כְּמוֹ שֶׁאָמְרוּ זַ"ל: "וְהִנֵּה מִצְרַיִם נוֹסֵעַ אַחֲרֵיהֶם" עַל הַשַּׂר, "וּמִיָּד פַּרְעֹה" כְּמַשְׁמָעוֹ, "אֲשֶׁר הִצִּיל אֶת הָעַם" – הָעֶרֶב רַב, מִתַּחַת יַד מִצְרַיִם.
(נַחַל קְדוּמִים)
<h2>יוֹם ד'</h2>
<h3>הֲלָכוֹת</h3>
א. "קָדוֹשׁ קָדוֹשׁ קָדוֹשׁ", צָרִיךְ לוֹמַר מְיּוּשָׁב דַּוְקָא, וְאִם עָמַד, טוֹעֶה. וְאִם הָיָה עוֹמֵד, צָרִיךְ לֵישֵׁב (הָאֲרִ"י זַ"ל).
(קֶשֶּׁר גּוּדָל, סִימָן י, סְעִיף י)
ב. כְּשֶׁיֹּאמַר "מַהֵר וְהַבֵא עָלֵינוּ", יֹאחַז ד' צִיצִיוֹת בֵּין קְמִיצָה לְזֶרֶת בְּיָד שְׂמֹאל כְּנֶגֶד לִבּוֹ. וִיכַוֵּין בְּאוֹמְרוֹ "וְקֵרַבְתָּנוּ מַלְכֵּנוּ", לִזְכֹּר מַעֲמָד הַר סִינַי. "לְשִׁמְךָ הַגָּדוֹל", זְכִירַת שֶׁיִּמְחֶה עֲמָלֵק. "בְּאַהֲבָה לְהוֹדוֹת לָךְ", זְכִירַת מַעֲשֶׂה מִרְיָם, שֶׁהַפֶּה נִבְרָא לְהוֹדוֹת לַה' לְיַחֲדוֹ וכו' (הָאֲרִ"י ז"ל).
(קֶשֶּׁר גּוּדָל, סִימָן י, סְעִיף יד)
<h3>מוּסָר</h3>
אָמְרוּ רַבּוֹתֵינוּ זִכְרוֹנָם לִבְרָכָה שֶׁהַתְּפִלָּה חֲשׁוּבָה כְּקָרְבָּנוֹת. וְהַיּוֹם שֶׁבָּעֲווֹנוֹתֵינוּ אֵין אָנוּ יְכוֹלִים לְהַקְרִיב קָרְבָּנוֹת, צָרִיךְ לְהִזְדָּרֵז לְהִתְפַּלֵּל בִּזְמַנָּהּ, וּלְכַוֵין בְּמָה שֶׁמּוֹצִיא מִפִּיו, כִּי הַקָּרְבָּן חוּץ לִזְמַנּוֹ פָּסוּל. וּכְשֵׁם שֶׁהָיוּ מַחְשָׁבוֹת פּוֹסְלוֹת בַּקָּרְבָּן, כֵּן בִּתְפִלָּה צְרִיכָה בִּזְמַנָּהּ וּבְכַוָּנָה שְׁלֵימָה. וְהָעִקָּר הוּא הַלֵּב, כְּדִּכְתִיב "וּלְעָבְדוֹ בְּכָל לְבַבְכֶם".
("רוּחַ חַיִּים" סוֹף דְּרוּשׁ ה')
<h3>חִדּוּשׁ עַל הַפָּרָשָׁה</h3>
<b>וַיִּחַן שָׁם יִשְׂרָאֵל נֶגֶד הָהָר -</b> אֶפְשָׁר לוֹמַר בְּמָה שֶׁאָמְרוּ זַ"ל שֶׁהַשְּׁכִינָה כִּבְיָכוֹל שֶׁהָיְתָה בְּגָלוּת הִשְׁלִימָה ת' שָׁנָה. וְאֵין הַשְּׁכִינָה שׁוֹרָה אֶלָּא כְּשֶׁהֵם בְּאַחְדוּת, כְּמוֹ שֶׁנֶּאֱמַר (אִיּוֹב כ"ג) "וְהוּא בְאֶחָד". וְלָכֵן "וַיִּחַן" <b>[לָשׁוֹן יָחִיד מוֹרֵה עַל]</b> אַחְדוּת "נֶגֶד <b>הה"ר</b>" גִּימַטְרִיָּא <b>רד"ו</b>, שֶׁלֹּא נִשְׁתַּעֲבְּדוּ אֶלָּא רד"ו מִסִּבַּת הַשְּׁכִינָה, וְאֵינָהּ שׁוֹרָה אֶלָּא בְּאַחְדוּת.
(חַדְרֵי בָּטֶן)
<h2>יוֹם ה'</h2>
<h3>הֲלָכוֹת</h3>
א. מִצְוַת עַשֵׂה לִקְרוֹת שְׁמַע מְעַט קֹדֶם הָנֵץ הַחַמָּה, שֶׁיְּסַיֵּם קְרִיאַת שְׁמַע וּבִרְכוֹתֶיהָ עִם הָנֵץ הַחַמָּה, וְיִסְמֹך הַתְּפִלָּה עִם הָנֵץ הַחַמָּה. וּמִי שֶׁיּוּכַל לְכַוֵין לַעֲשׂוֹת כֵּן, שְׂכָרוֹ מְרוּבֶּה מְאֹד, (סִימָן ח"ן). אַךְ הוּא יְכַוֵּין לַעֲשׂוֹת מִצְוָה כְּתִקּוּנָהּ שֶׁלֹּא עַל מְנַת לְקַבֵּל פְּרָס. אִם לֹא קְרָאָהּ כַּאָמוּר, יְמַהֵר לִקְרוֹתָהּ בִּמְהֵרָה כָּל מַה שֶּׁיּוּכַל. וְנִמְשַׁךְ זְמַנָּהּ מֵעֲלוֹת הַשַּׁחַר עַד רְבִיעַ הַיּוֹם (שָׁם).
(קֶשֶּׁר גּוּדָל, סִימָן ו, סְעִיף א-ב)
ב. יֵשׁ מִתְעַצְּלִים וְקוֹרִים קְרִיאַת שְׁמַע לְבַד שֶׁלֹּא יַעֲבֹר זְמַנָּהּ, וְאַחַר כָּךְ יְשֵׁנִים, וְהֵם טוֹעִים, כִּי הֵם קוֹרִים קְרִיאַת שְׁמַע בְּלֹא תְּפִלִּין, וְהֵם מְעִידִים עֵדוּת שֶׁקֶר בְּעַצְמָם כמשחז"ל (בְּרָכוֹת י"ד ע"ב).
(קֶשֶּׁר גּוּדָל, סִימָן ו, סְעִיף ג)
<h3>מוּסָר</h3>
<b>[אִיתָא]</b> בפ"ק דְּסוֹטָה: אֵין תְּפִלָּתוֹ שֶׁל אָדָם נִשְׁמַעַת, אֶלָּא אִם כֵּן מֵשִׂים עַצְמוֹ כְּבָשָׂר, שֶׁנֶּאֱמַר "יָבוֹא כָל בָּשָׂר לְהִשְׁתַּחֲוֹת". וּפֵרֵשׁ רַשִׁ”י: בָּשָׂר רַךְ, וְלֹא כָּאֶבֶן שֶׁהוּא קָשֶׁה לְהִשְׁתַּחֲווֹת. אוֹתָם שֶׁהֵם כְּבָשָׂר, יָבוֹאוּ וְיִשְׁתַּחֲווּ וְיִתְפַּלְּלוּ לְפָנַי, אֲבָל אוֹתָם שֶׁהֵם גַּסֵּי רוּחַ לֹא יָבוֹאוּ. עכ"ל. וְטַעֲמוֹ "וּלְעָבְדוֹ בְּכָל לְבַבְכֶם", וּמֵהָכָא יַלְפִינָן מִצְוַת תְּפִלָּה, כמ"ש בְּסִפְרֵי "אֵיזֶה עֲבוֹדָה שֶׁבָּלֵב? זוֹ תְּפִלָּה", וכמ"ש הַרַמְבַּ"ם. וְיָדוּעַ דְעַל הָרֹב לֹא אֶפְשָׁר לָאָדָם שֶׁיְּכַוֵּין בְּכָל תְּפִלָּתוֹ כֻּלָּהּ כְּמוֹת שֶׁהִיא בְּכָל לִבּוֹ בְּלִי שׁוּם הִרְהוּר אוֹ רְעוּתָא דְלִבָּא בְּרָצוֹא וָשׁוֹב בִּדְבָרִים אֲחֵרִים. וְאִם יֵשׁ בּוֹ מְעַט גַּאֲוָה, אִם כֵּן סוֹבֵר "תוֹעֲבַת ה' כָּל גְּבַהּ לֵב" דַּוְקָא הַכֹּל, וְאִם כֵּן פֻּרְתָּא שַׁרִי. וּלְפִי זֶה גַּם "וּלְעָבְדוֹ בְּכָל לְבַבְכֶם", הַיְנוּ כָּל לִבּוֹ בְּלִי תַּעֲרֹבֶת כְּלָל וְעִקָּר. וְאִם כֵּן אָבְדָה תִּקְוָותוֹ וְאֵינָהּ נִשְׁמַעַת תְּפִלָּתוֹ, דִּבְּכָל לְבַבְכֶם כְּתִיב, וּבָעִי כָּל לִבּוֹ הַכֹּל, אֲבָל אִם הוּא עָנָיו וְרֵיחַ גַּאֲוָה לֹא עֲדַת בֵּהּ, אִם כֵּן סוֹבֵר כָּל גְּבַהּ לֵב אַף כָּל דְּהוּ, וּתְפִלָּתוֹ נִשְׁמַעַת אַף שֶׁלֹּא כִּיוֵן הַרְבֵּה בְּכָל לִבּוֹ כֻּלּוֹ, דְעַל פִּי מִדּוֹתָיו תְּקוּבַּל בְּרָצוֹן דְּקָרִי בָּהּ "וּלְעָבְדוֹ בְּכָל לְבַבְכֶם" אַף כָּל דְּהוּ.
(רֹאשׁ דָוִד פָּרָשַׁת נִצָּבִים וָיֵלֵךְ ד"ה וְאֶל זֶה)
<h3>חִדּוּשׁ עַל הַפָּרָשָׁה</h3>
<b>וַיִּתְיַצְּבוּ בְּתַחְתִּית הָהָר -</b> אָמְרוּ רַבּוֹתֵינוּ זִכְרוֹנָם לִבְרָכָה שֶׁכָּפָה עֲלֵיהֶם אֶת הַהַר כְּגִיגִית, וְכָתְבוּ הַמְפָרְשִׁים דְּכֵיוָן דְּדָמֵי לַאֲנוּסָה, אִם כֵּן לֹא יוּכַל לְשַׁלְּחָהּ כָּל יָמָיו, וְזֶה שֶׁאָמַר "וַיִּתְיַצְּבוּ", הָיָה לְיִשְׂרָאֵל עֲמִידָה וּמַצָּב עַל שֶׁהָיוּ אֲנוּסִים, "בְּתַחְתִּית הָהָר", וְעַל זֶה קָמָה וְגַם נִצָּבָה עֲדַת יִשְׂרָאֵל, וַאֲנַחְנוּ עַמּוֹ וְלֹא יִטֹּשׁ ה' עַמּוֹ, וְזֶה שֶׁאָמַר הַכָּתוּב "ה' בִּרְצוֹנְךָ", כְּלוֹמַר וְלֹא בִּרְצוֹנִי, "הֶעֱמַדְתָּה לְהַרְרִי עֹז", כָּפִיתָ הַהַר בִּשְׁבִיל "עֹז" (הַתּוֹרָה הַנִּקְרֵאת עֹז), וְאִם כֵּן הַיִינוּ אֲנוּסִים. עַל כֵּן "הִסְתַּרְתָּ פָנֶיךָ הָיִיתִי נִבְהָל", דְאֲנוּסָה לֹא יוּכַל לְשַׁלְּחָהּ כָּל יָמָיו (וְלָמָּה הִסְתַּרְתָּ פָנֶיךָ).
(נַחַל קְדוּמִים)
<h2>יוֹם ו'</h2>
<h3>הֲלָכוֹת</h3>
א. וְאִם אֵינוֹ יָכֹל לְהִתְפַּלֵּל עִם הַצִּבּוּר, כִּי רֹאשׁוֹ וְאֵבָרָיו כְּבֵדִים, יָקוּם וְיִלְבַּשׁ טַלִּית וּתְפִלִּין וִיבָרֵךְ בִּרְכּוֹת הַשַּׁחַר וְיִקְרָא קְרִיאַת שְׁמַע, וְשׁוּב יִישַׁן דֶּרֶךְ עֲרַאי. וְיִזָּהֵר שֶׁיָּקוּם קֹדֶם שָׁעָה ד', שֶׁאַחַר כָּךְ לִסְּבָרַת שֻׁלְחָן עָרוּךְ הִפְסִיד בִּרְכוֹת יוֹצֵר וּקְרִיאַת שְׁמַע.
(קֶשֶּׁר גּוּדָל, סִימָן ו, סְעִיף ד)
ב. מִי שֶׁאֵין לוֹ צִיצִית וּתְפִלִּין וְכִמְעַט שֶׁעוֹבֵר זְמַן קְרִיאַת שְׁמַע, אַף אִם אֶפְשָׁר שֶׁאַחַר כָּךְ יָבִיאוּ לוֹ טַלִּית וּתְפִלִּין, יִקְרָא קְרִיאַת שְׁמַע וּבִרְכוֹתֶיהָ, וְיִתְפַּלֵּל קֹדֶם שֶׁיַּעֲבֹר הַזְּמַן, וּכְשֶׁיָּבִיאוּ לוֹ טַלִּית וּתְפִלִּין יִלְבֵּשֵׁם וְיִקְרָא קְרִיאַת שְׁמַע אוֹ מִזְמוֹר (אַחֲרוֹנִים).
(קֶשֶּׁר גּוּדָל, סִימָן ו, סְעִיף ה)
<h3>מוּסָר</h3>
עִקָּר גָּדוֹל שֶׁקֹּדֶם שֶׁיִּתְפַּלֵּל, יְהַרְהֵר בִּתְּשׁוּבָה, וְיִכָּנַע לִשְׁאֹל מְחִילָה וּסְלִיחָה. וְאָז נִמְצָא בְּיָדוֹ תְּפִלָּה וּתְשׁוּבָה. וְהִנֵּה אִתְּמַר בִּי מִדְּרָשָׁא דְפַּלִיגֵי דְּמָר סָבַר תְּפִלָּה עוֹשָׂה מֶחֱצָה וּתְשׁוּבָה עוֹשָׂה הַכֹּל, וּמָר סְבָרָא אִיפְכָּא <b>[סָבַר הָפוּךְ]</b>, וּכְשֶׁיִּתְפַּלֵּל וְיַעֲשֶׂה תְּשׁוּבָה אַלִיבָּא דְּכוּלֵי עַלְמָא עוֹשֶׂה הַכֹּל יִשְׁמַע אֵל וְיַעֲנֵהוּ.
("בְּרִית עוֹלָם" עַל סֵפֶר חֲסִידִים)
<h3>חִדּוּשׁ עַל הַפָּרָשָׁה</h3>
<b>כַּבֵּד אֶת אָבִיךָ וְאֶת אִמֶּךָ -</b> אִיתָא בַּגְּמָרָא (קִדּוּשִׁין לֹ"א) בְּשָׁעָה שֶׁשָּׁמְעוּ אֻמּוֹת הָעוֹלָם אָנֹכִי וְלֹא יִהְיֶה לְךָ, אָמְרוּ לִכְבוֹד עַצְמוֹ הוּא דּוֹרֵשׁ, וּכְשֶׁאָמַר "כַּבֵּד אֶת אָבִיךָ וְאֶת אִמֶּךָ" חָזְרוּ וְהוֹדוּ לַמַּאֲמָרוֹת הָרִאשׁוֹנוֹת. וְיֵשׁ לִתֵּן טָעַם לָזֶה בְּמָה שֶׁאָמְרוּ זַ"ל (נִדָּה ל"א.) שְׁלֹשָּׁה שׁוּתָּפִין בָּאָדָם אָבִיו וְאִמּוֹ והקב"ה, דְהַגּוּף וְהָעֲצָמוֹת וְאֹדֶם וְלוֹבֵן מֵאָבִיו וְאִמּוֹ, וְהַנְּשָׁמָה וְהַיְדִיעָה וכו' הֵם מהקב"ה, וְלָכֵן כְּשֶׁשָּׁמְעוּ הָאֻמּוֹת אָנֹכִי וְלֹא יִהְיֶה לְךָ, אָמְרוּ לִכְבוֹד עַצְמוֹ, אַךְ אֹזֶן שֶׁשָּׁמְעָה "כַּבֵּד אֶת אָבִיךָ וְאֶת אִמֶּךָ" שֶׁהִיא מִצְוָה שִׂכְלִית, וְשֶׁגַּם אֻמּוֹת הָעוֹלָם מִסְּבָרָא מְקַיְּמִים אוֹתָהּ, נִתְעוֹרְרוּ הִתְעוֹרְרוּת גָּדוֹל, כִּי כְּבוֹד אָב וָאֵם הַיְנוּ מִטַּעַם שֶׁגּוּף הָאָדָם אֶל עַצְמוֹ וְאֶל בְּשָׂרוֹ בָּנוּי מֵהֶם, וְלָכֵן הַסְּבָרָא נוֹתֶנֶת וְהַשֵּׂכֶל מֵחַיֵּב לְכַבְּדָם, אִם כֵּן ק"ו שֶׁיֵּשׁ לָאָדָם לְכַבֵּד לָנוֹתֵן לוֹ חַיּוּת וִידִיעָה שֶׁהוּא הקב"ה, וְלָכֵן חָזְרוּ וְהוֹדוּ לַמַּאֲמָרוֹת הָרִאשׁוֹנוֹת, כִּי דִּין הוּא לְיַחֲדוֹ וּלְכַבְּדוֹ, שֶׁעִקָּר הָאָדָם הַחַיּוּת וְהַיְדִיעָה וְהַנְּשָׁמָה וכו' הֵם מִמֶּנּוּ יִתְבָּרַךְ וְחִיּוּבוֹ הוּא לְהַאֲמִין בּוֹ וְלֹא לְזוּלָתוֹ, וְהֵם דִּבְּרוֹת הָרִאשׁוֹנוֹת אָנֹכִי וְלֹא יִהְיֶה לְךָ.
(רֹאשׁ דָוִד קְדוֹשִׁים)