<h1>פָּרָשַׁת תְּצַוֶּה</h1>

<h2>יוֹם א'</h2>
<h3>הֲלָכוֹת</h3>
א. אִם נִזְדַּמֵּן לוֹ קַדִּישׁ וּקְדֻשָּׁה, צָרִיךְ לְהַמְתִּין בְּ"שִׁירָה חֲדָשָׁה" וְיַעֲנֶה, וְאַחַר כָּךְ יֹאמַר "שִׁירָה חֲדָשָׁה" (סִימָן סו). וּכְבָר נִתְבָּאֵר לְעֵיל (סִימָן ט אוֹת טז) דְּלְ"אָמֵן" דִּבְרָכוֹת לֹא יַפְסִיק כְּלָל לְדַעַת מר"ן ז"ל.
(קֶשֶּׁר גּוּדָל, סִימָן יא, סְעִיף כ)
ב. אִם בְּעוֹד שֶׁקָּרָא בִּרְכַּת "אֱמֶת וְיַצִּיב" הוֹצִיאוּ סֵפֶר תּוֹרָה, לֹא יֹאמַר פָּסוּק "וְזֹאת הַתּוֹרָה", כִּי לְדִידָן אֵין עוֹנִין אֲפִלּוּ שׁוּם אָמֵן דִּבְרָכוֹת בְּבִרְכוֹת קְרִיאַת שְׁמַע, וְיִפְסֹק בִּשְׁתִיקָה וְיִרְאֶה הַסֵּפֶר תּוֹרָה וְאַחַר כָּךְ יַחֲזֹר לִגְמֹר הַבְּרָכָה, וְיִסְמֹך גְּאֻלָּה לִתְפִלָּה כַּמִּשְׁפָּט (חַיִּים שָׁאַל סִימָן ס"ח).
(קֶשֶּׁר גּוּדָל, סִימָן יא, סְעִיף כא)
<h3>מוּסָר</h3>
יִזָּהֵר מְאֹד בַּאֲמִירַת אֱמֶת וְיַצִּיב כְּתִקְּנוֹ, הַתֵּבוֹת כְּמִשְׁפָּטָן שְׁלֵימוֹת וְנִפְרָדוֹת. וְאָמְרוּ בַּזֹּהַר כ"י הֶבִיאוֹ הָרַב הֶחָסִיד הַמְקֻבָּל מהר"ם נִיגְרִין בְּס' הַיִּרְאָה, כִּי אֶחָד חָלָה מֵעֵת לְעֵת וּמֵת פִּתְאֹם, וְאָמַר קֹדֶם מוֹתוֹ "הִנְנִי מֵת עַל שֶׁלֹּא נִזְהַרְתִּי בִּדְּבֵקִים שֶׁבֶּאֱמֶת וְיַצִּיב". עכ"ל.
(צִפֹּרֶן שָׁמִיר, סִימָן ב, סְעִיף כט)
<h3>חִדּוּשׁ עַל הַפָּרָשָׁה</h3>
<b>וְאַתָּה תְּצַוֶּה אֶת בְּנֵי יִשְׂרָאֵל -</b> אָמְרוּ רַבּוֹתֵינוּ זִכְרוֹנָם לִבְרָכָה דְבֵּפַּרָשָׁה זוֹ לֹא נִזְכַּר מֹשֶׁה מִשּׁוּם שֶׁאָמַר "מְחֵנִי נָא מִסִּפְרְךָ אֲשֶׁר כָּתַבְתָּ", וְנִתְקַיֵּם מִיהָא שֶׁלֹּא נִזְכַּר שְׁמוֹ בְּפָרָשָׁה זוֹ. וְאֶפְשָׁר דְּיַעַן דְּמֹשֶׁה רַבֵּנוּ ע"ה מָסַר עַצְמוֹ לְהַצָּלַת יִשְׂרָאֵל וְהִפְלִיא לַעֲשׂוֹת בְּעִדָּן רִתְחָא, לָכֵן דִּבּוּרוֹ נִתְקַיֵּם אֵיזֶה דָּבָר שֶׁלֹּא נִזְכַּר שְׁמוֹ בְּפָרָשָׁה זוֹ. וְגַם זֶה הַמְּעַט לִכְבוֹד מֹשֶׁה רַבֵּנוּ ע"ה, נֶאֶמְרָה פָּרָשָׁה זוֹ בַּלָּשׁוֹן הַזֶּה "וְאַתָּה תְּצַוֶּה", דְּנִרְאֶה שֶׁזֹּאת הַפָּרָשָׁה הִיא סִיּוּם פָּרָשַׁת תְּרוּמָה וְאֵינָהּ פָּרָשָׁה בִּפְנֵי עַצְמָהּ אֶלָּא הִיא מְחֻבֶּרֶת עִם פָּרָשַׁת תְּרוּמָה, וּכְבָר נִזְכַּר כַּמָּה זִמְנֵּי <b>[כַּמָה פְּעָמִים]</b> שְׁמוֹ הַטּוֹב בְּפָרָשַׁת תְּרוּמָה.
וְעַל פִּי זֶה אֶפְשָׁר לְיַשֵּׁב חֲקִירָה גְּדוֹלָה, כִּי אָמְרוּ רַבּוֹתֵינוּ זִכְרוֹנָם לִבְרָכָה בַּזֹּהַר וּבַמִּדְרָשִׁים כִּי הַפַּרְשִׁיוֹת הֵם גַּ"ן פַּרְשִׁיּוֹת, וְהָרַב עַיִר וְקַדִּישׁ <b>מַהֲרַ"ם זַכּוּת</b> ז"ל הוּקְשָׁה לוֹ דְּהֵם נ"ד פַּרְשִׁיּוֹת, וְהָרַב הֶחָסִיד <b>מהר"שׁ אַבּוּהַב</b> ז"ל תֵּרֵץ דְּפָּרָשַׁת וְזֹאת הַבְּרָכָה דַּל מֵהָכָא <b>[אֵינָה בַּחֶשְׁבּוֹן]</b>, דְּנִקְרֵאת בְּשִׂמְחַת תּוֹרָה וְעַל הָרֹב הוּא בַּחוֹל, וְאֵינָהּ כִּשְׁאָר פַּרְשִׁיּוֹת שֶׁנִּקְרוֹת בְּשַׁבָּתוֹת. עַד כָּאן דְּבָרָיו. וְלֹא רִיוָה צִמְאוֹנֵינוּ בָּזֶה וְאֵינוֹ טַעַם מַסְפִּיק. אָמְנָם לְפִי הָאָמוּר דְּלִכְבוֹד מֹשֶׁה רַבֵּנוּ ע"ה רָצָה הקב"ה דְּפָּרָשַׁת תְּצַוֶּה נֶחְשֶׁבֶת בְּסִיוּם פָּרָשַׁת תְּרוּמָה, יֵשׁ לוֹמַר דְּהַיְנוּ דְּאָמְרוּ רַבּוֹתֵינוּ זִכְרוֹנָם לִבְרָכָה שֶׁהֵם גַּ"ן פַּרְשִׁיּוֹת, דִּתְרוּמָה וּתְצַוֶּה נֶחְשָׁבוֹת אַחַת.
(חוֹמַת אֲנָךְ)
<h2>יוֹם ב'</h2>
<h3>הֲלָכוֹת</h3>
א. אֶחָד שֶׁקֹּדֶם הַגִּיעוֹ לְ"שִׁירָה חֲדָשָׁה" שָׁתַק לִרְאוֹת הַסֵּפֶר תּוֹרָה, וְנִתְבַּלְבֵּל אַחַר כָּךְ וְתֵכֶף הִתְחִיל תְּפִלַּת י"ח, וְלֹא סִיֵּם הַבְּרָכָה שְׁנִיָּה שֶׁל קְרִיאַת שְׁמַע, נִרְאֶה דְּאַחַר תְּפִלָּתוֹ יִקְרָא קְרִיאַת שְׁמַע וְיֹאמַר אֱמֶת וְיַצִּיב עַד גָּאַל יִשְׂרָאֵל, לְדַעַת מָרָן סִימָן ס' (בִּרְכֵּי יוֹסֵף סִימָן ס"ו).
(קֶשֶּׁר גּוּדָל, סִימָן יא, סְעִיף כב)
ב. כֹּהֵן שֶׁקְּרָאוּהוּ לְסֵפֶר תּוֹרָה אֲפִלּוּ בִּשְׁמוֹ, וְלֹא יֵשׁ <b>[ר"ל וְאֵין]</b> אַחֵר, וְהוּא קוֹרֵא קְרִיאַת שְׁמַע וּבִרְכוֹתֶיהָ, לֹא יַעֲלֶה (סִימָן סו וְהַפְּרִי חָדָשׁ) בִּקְרִיאַת שְׁמַע וְהוּא הַדִּין לְבִרְכוֹתֶיהָ, כמ"ש ע"ת. וְדַע שֶׁבְּקוּנְטְרֵיס לְדָוִד אֱמֶת (סִימָן ה' דִּין ב') נִשְׁמַע שָׁם דַּעְתִּי הַקָּצָר. וּבִפְסוּקֵי דְּזִמְרָה שָׁרִי <b>[מוּתָר]</b>.
(קֶשֶּׁר גּוּדָל, סִימָן יא, סְעִיף כג)
<h3>מוּסָר</h3>
אָנוּ אוֹמְרִים בֶּאֱמֶת וְיַצִּיב "אַשְׁרֵי אִישׁ שֶׁיִּשְׁמַע לְמִצְוֹתֶיךָ וְתוֹרָתְךָ וּדְבָרְךָ יָשִֹים עַל לִבּוֹ", שֶׁאֵין לַעֲשׂוֹת הַמִּצְווֹת עֲרָאִי כְּשֶׁתִּזְדַּמֵּן, רַק יִתְאַוֶּה וִיבַקֵּשׁ לַעֲשׂוֹתָן מִקֹּדֶם. וְיִשָּׂא קַל וְחֹמֶר מִמָּה שֶׁרוֹדֵף יוֹם וָלַיְלָה תָּמִיד אַחַר הַמָּמוֹן, וּמִתְאַוֶּה תָּמִיד לִהְיוֹת הוֹלֵךְ וְקֹבֶץ בְּחֵשֶׁק נִמְרָץ, וְיֶתֵּר עַל כֵּן הַרְבֵּה צָרִיךְ לִרְדֹּף אַחַר הַתּוֹרָה וְהַמִּצְוֹות, כְּמוֹ שֶׁאָמַר הַכָּתוּב (מִשְׁלֵי ב', ד') "אִם תְּבַקְשֶׁנָּה כַכָּסֶף וְכַמַּטְמוֹנִים תַּחְפְּשֶׂנָּה אָז תָּבִין יִרְאַת ה'". וְתָמִיד יְבַקֵּשׁ אֹפֶן שֶׁיּוּכַל לְהוֹסִיף בְּעֵסֶק הַתּוֹרָה וּבְקִיּוּם הַמִּצְוֹות, וְיַעֲשֶׂה הַמְצָאוֹת, וְכֹה יִהְיוּ מַחְשְׁבוֹתָיו כֵּיצַד יוּכַל לְקַיֵּם הַמִּצְוֹות, וּבְאֵיזֶה אֹפֶן יוּכַל לַעֲסֹק בַּתּוֹרָה, וְהַבָּא לִטָּהֵר מְסַיְיעִין אוֹתוֹ (יוֹמָא ל"ח ע"ב). וְהֶאֱרִיךְ בָּעִנְיָן וְתוֹעֶלֶת לִמּוּד הַמִּצְוֹות בְּצַוָּאוֹת הָרַב מהר"ר מֹשֶׁה. עַיֵּן שָׁם בְּאֹרֶךְ.
(צִפֹּרֶן שָׁמִיר, סִימָן יג, סְעִיף טו)
<h3>חִדּוּשׁ עַל הַפָּרָשָׁה</h3>
<b>וְאַתָּה תְּצַוֶּה אֶת בְּנֵי יִשְׂרָאֵל וְיִקְחוּ אֵלֶיךָ שֶׁמֶן זַיִת זַךְ וכו' -</b> שָׁמַעְתִּי בְּמָה שֶׁאָמְרוּ הָרָגִיל בְּנֵר שֶׁל שַׁבָּת הַוְיָן לוֹ בְּנִין רַבָּנָן <b>[תַּלְמִידֵי חֲכָמִים]</b>, וְיָדוּעַ כִּי כָּל תַּלְמִיד חָכָם אֲמִתִּי יֵשׁ בּוֹ נִיצוֹץ מִמֹּשֶׁה רַבֵּנוּ ע"ה, וְלָכֵן אָמְרוּ מֹשֶׁה שַׁפִּיר קָאָמַרְתְּ, יַעַן נִיצוֹץ מֹשֶׁה רַבֵּנוּ מִתְנוֹצֵץ בּוֹ. וְזֶה שֶׁנֶּאֱמַר "וְאַתָּה תְּצַוֶּה אֶת בְּנֵי יִשְׂרָאֵל", כְּלוֹמַר צַוֵּה אוֹתָם מִצְוָה (כָּזוֹ), שֶׁיִּקְחוּ אֵלֶיךָ, כְּלוֹמַר שֶׁיּוֹלִידוּ וָלָד שֶׁנִּיצוֹץ מִמְּךָ יָאִיר בּוֹ, וְנִמְצָא שֶׁהֵם לוֹקְחִים אֵלֶיךָ מַמָּשׁ. וְזֶה עַל יְדֵי "שֶׁמֶן זַיִת זַךְ", שֶׁיַּדְלִיקוּ נֵרוֹת שֶׁל שַׁבָּת, וּבָזֶה יִזְכּוּ לְבֵן חָכָם שֶׁיִתְנוֹצֵץ בּוֹ אוֹר מִנִּיצוֹצְךָ, וְנִמְצָא שֶׁהֵם לוֹקְחִים אֵלֶיךָ עַל יְדֵי מִצְוָה זוֹ וְדוֹק.
(פְּנֵי דָּוִד)
<h2>יוֹם ג'</h2>
<h3>הֲלָכוֹת</h3>
א. לֹא יַשְׁמִיעַ לְאָזְנָיו בִּתְפִלָּתוֹ, רַק שְׂפָתָיו נָעוֹת וְקוֹלוֹ לֹא יִשָּׁמֵעַ (בֶּדֶק הַבַּיִת סִימָן ק"א וּפְרִי חָדָשׁ). אֶפְשָׁר דַּאֲפִילוּ לַמִּתְפַּלֵּל עַל צָרָה פְּרָטִית שֶׁלּוֹ, לֹא יַשְׁמִיעַ קוֹלוֹ אֲפִלּוּ לְאָזְנָיו, וז"ש (זוה"ק וַיִּגַּשׁ דַּף ר"י.) דְּלֹא לִשְׁתַּמַע קָלֵיה בִּצְלוֹתֵיהּ <b>[שֶׁלֹא יִשָּׁמַע קוֹלוֹ בִּתְּפִילָתוֹ]</b> (בִּרְכֵּי יוֹסֵף סִימָן ק"א וּמַחֲזִיק בְּרָכָה שָׁם וסִימָן קמ"א ע"ש וסִימָן תקפ"ב, וְעַיֵּן פֶּתַח עֵינַיִם בְּרָכוֹת עַל דַּף ט"ו.
(קֶשֶּׁר גּוּדָל, סִימָן יב, סְעִיף ב-ג)
ב. יִשְׁהֶה מְעַט קֹדֶם שֶׁיַּתְחִיל לְהִתְפַּלֵּל. וּבְ"שִׁירָה חֲדָשָׁה" יַחְשֹּׁב גְּדֻלָּתוֹ יִתְבָּרַךְ וְנִפְלְאוֹתָיו שֶׁעָשָׂה עִמּוֹ, וַאֲשֶׁר הוּא עָנִי וְאֶבְיוֹן מִתּוֹרָה וּמִצְוֹות, וּבְקֶבֶר עָנִי אָפֵל שָׁפֶל גַּלְמוּד (זֹהַר וְאַחֲרוֹנִים). יַחְשֹּׁב שֶׁהוּא נֶגֶד אֶרֶץ יִשְׂרָאֵל וִירוּשָׁלַיִם וּבֵית הַמִּקְדָּשׁ וּבֵית קֹדֶשׁ הַקָדָשִׁים (סִימָן צד).
(קֶשֶּׁר גּוּדָל, סִימָן יב, סְעִיף ד-ה)
<h3>מוּסָר</h3>
יְכַוֵּן לְהִתְפַּלֵּל תְּפִלַּת י"ח בְּהַכְנָעָה. וְאִם אֶפְשָׁר לוֹמַר כָּל תְּפִלּוֹת חוֹל בִּבְכִיָּה, אַשְׁרָיו. וְיֵרָתַע כָּל גּוּפוֹ, כִּי מִי הוּא לְהִתְפַּלֵּל לִפְנֵי מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא, אֲשֶׁר כַּמָּה רַבּוּ רְבָבוֹת מַלְאָכֵי הַשָּׁרֵת מְהַלְּלִים שְׁמוֹ, וְכַמָּה מַלְאָכֵי הַשָּׁרֵת שֶׁלֹּא נִתַּן לָהֶם רְשׁוּת אֶלָּא פַּעַם אַחַת בִּשְׁמִטָּה וכו', וְהוּא יַתּוּשׁ מָלֵא חַטָּאוֹת נִתַּן לוֹ רְשׁוּת, הֲלֹא יִקְרַע סְגֹר לְבָבוֹ לְפָחוֹת לְהִכָּנַע וּלֵידַע מַה שֶּׁאוֹמֵר. וְיָשִׂים אֶל לִבּוֹ שֶׁהוּא מִתְפַּלֵּל נֹכַח אֶרֶץ יִשְׂרָאֵל וִירוּשָׁלַיִם וּבֵית הַמִּקְדָּשׁ וּבֵית קָדְשֵׁי הַקָדָשִׁים.
(מוֹרֶה בְּאֶצְבַּע, סִימָן ב, סְעִיף כד)
<h3>חִדּוּשׁ עַל הַפָּרָשָׁה</h3>
<b>וְאַתָּה תְּצַוֶּה אֶת בְּנֵי יִשְׂרָאֵל וְיִקְחוּ אֵלֶיךָ שֶׁמֶן זַיִת זָךְ כָּתִית לַמָּאוֹר לְהַעֲלֹת נֵר תָּמִיד (כז. כ) -</b> אֶפְשָׁר לְרַמֵּז שֶׁיְּצַיְּרוּ זִיו דְּמוּתְךָ לְנֶגְדָּם – שֶׁאַתָּה רַבָּן – בְּעוֹד שֶׁהֵם עוֹסְקִים בַּתּוֹרָה שֶׁהִיא "שֶׁמֶן זַיִת זַךְ". וְאִם עֲדַיִן קָשֶׁה לִמּוּדָם, אָז צָרִיךְ, "כָּתִית", לְהַכְנִיעַ עַצְמוֹ, "לַמָּאוֹר", מַעֲשִׂים טוֹבִים, כְּמוֹ שֶׁאָמְרוּ זַ"ל "אֶת הָאוֹר כִּי טוֹב", אֵלּוּ מַעֲשֵׂיהֶם שֶׁל צַדִּיקִים. וּבָזֶה, "לְהַעֲלוֹת נֵר", "נֵר" רָאשֵׁי תֵּבוֹת <b>נֶ</b>פֶשׁ <b>ר</b>וּחַ, "תָּמִיד", דִּבְּכָל יוֹם זוֹכֶה לְזַכֵּךְ נֵר שֶׁלּוֹ עַל יְדֵי הַתּוֹרָה וּמַעֲשִׂים טוֹבִים.
(דְּבָרִים אֲחַדִים דְּרוּשׁ יז)
<h2>יוֹם ד'</h2>
<h3>הֲלָכוֹת</h3>
א. צָרִיךְ לִהְיוֹת נָכוֹן בְּמַחְשָׁבָה וְדִבּוּר וְכַּוָּנָה בַּתְּפִלָּה, וְהֶאֱרִיךְ מְאֹד בַּזֶה וְאָסַף וְקִבֵּץ בְּמֵימַר קַדִישִׁין הָרַב שַׁלְּמֵי צִבּוּר מִדַּף ק"א וְהַנִּמְשָׁךְ, וְתִרְאֶה כִּי "תְּפִלָּה" גִּימַטְרִיָּא "בְּכַוָּנַת הַלֵּב" (סִדּוּר ה' יַעֲבֵ"ץ וְכֵן כָּתַב הָרַב אַבּוּדְרָהַם).
(קֶשֶּׁר גּוּדָל, סִימָן יב, סְעִיף ז)
ב. יִזָּהֵר מְאֹד בְּג' רִאשׁוֹנוֹת וג' אַחֲרוֹנוֹת לְכַוֵּן מַה שֶּׁמּוֹצִיא מִפִּיו, וּבִפְרָט בְּבִרְכַּת אָבוֹת יְכַוֵּן מְאֹד.
(מוֹרֶה בְּאֶצְבַּע, סִימָן ב, סְעִיף ל)
<h3>מוּסָר</h3>
כָּתַב הָרַב סֵפֶר חֲרֵדִים זַ"ל דְּהַמִבְחָן לָאָדָם אִם זַךְ וְיָשָׁר פָּעֳלוֹ, הוּא הַתְּפִלָּה, שֶׁאִם יָכוֹל לְכַוֵּן בְּכָל הָעֲמִידָה שֶׁמִּתְפַּלֵּל י"ח בְּרָכוֹת בְּלִי מַחְשָׁבָה אַחֶרֶת, אָז יֵדַע כִּי הוּא צַדִּיק, וְאִם תְּפִלָּתוֹ בְּפִיו וּבִשְׂפָתָיו, וְלִבּוֹ רָחוֹק, מוֹרֶה כִּי לֹא טָהוֹר וְנַפְשׁוֹ לֹא מְטוֹהֲרָה, וּלְפִי שִׁעוּר מַהוּת נַפְשׁוֹ כֵּן יִרְבֶּה עֵרֶךְ תְּפִלָּתוֹ, אִם כִּיוֵן בְּכֻלָּהּ אוֹ מִקְצָתָהּ וְכַיּוֹצֵא. וז"ש "מַצְרֵף לַכֶּסֶף וְכוּר לַזָּהָב", לְהוֹדִיעַ כַּמּוּתָם וְאֵיכוּתָם, וְאִישׁ נוֹדַע עֶרְכּוֹ וּמַהוּתוֹ לְפִי מַהֲלָלוֹ לָאֵל יִתְבָּרַךְ בִּתְפִלָּתוֹ אֲשֶׁר כְּפִי כַּוָנָתוֹ בִּתְפִלָּתוֹ, נוֹדַע אִם לִבּוֹ וְנַפְשׁוֹ טָהוֹר אִם לֹא כַּדָּבָר הָאָמוּר.
(דְּבַשׁ לְפִי מע' ת' ואַהֲבַת דָּוִד רֵישׁ דְּרוּשׁ יב)
<h3>חִדּוּשׁ עַל הַפָּרָשָׁה</h3>
<b>וְיִקְחוּ אֵלֶיךָ שֶׁמֶן זַיִת זַךְ כָּתִית לַמָּאוֹר לְהַעֲלֹת נֵר תָּמִיד -</b> אֶפְשָׁר לִרְמֹז עִנְיָן חֲנֻכָּה בְּרָאשֵׁי תֵּבוֹת: <b>וּ</b>בְהַשְׁמִיד <b>יְ</b>וָנִים <b>קָ</b>בְעוּ <b>חַ</b>נוּכָּה, <b>וְ</b>כָל <b>אִ</b>ישׁ <b>לֹ</b>א <b>יֵ</b>חָסֵר <b>כָּ</b>ל <b>שְׁ</b>מֹנָה <b>מְ</b>הַדְלָקַת <b>נֵ</b>רוֹת, <b>זֶ</b>רַע <b>יִ</b>שְׂרָאֵל <b>תִּ</b>הְיוּ <b>זְ</b>רִיזִים <b>כֻּ</b>לְּכֶם <b>כַּ</b>אֲשֶׁר <b>תַּ</b>דְלִיקוּ, <b>יִ</b>הְיֶה <b>תָּ</b>לוּי <b>לְ</b>מַעְלָה <b>מֵ</b>הַנֵּרוֹת <b>א</b>וֹר <b>וּ</b>בוֹ <b>רְ</b>אוּ <b>לַ</b>מִצְוֹת <b>הַ</b>מְהַדְּרִין <b>עָ</b>שׂוּ <b>לְ</b>הַדְלִיק <b>תָּ</b>דִיר <b>נֵ</b>רוֹת <b>תִּ</b>הְיֵינָה י<b>ַ</b>חַד <b>מד'</b>.
(פְּנֵי דָוִד)
<h2>יוֹם ה'</h2>
<h3>הֲלָכוֹת</h3>
א. מִנְהֲגֵי שָׁרְשֵׁי הַתְּפִלּוֹת, אֵין לְשַׁנּוֹת מִמִּנְהָג הַקָּדוּם, כִּי י"ב שְׁעָרִים כְּנֶגֶד י"ב שְׁבָטִים, וּתְפִלּוֹת כָּל אֶחָד עוֹלֶה בְּדֶרֶךְ אֶחָד, וּתְפִלַּת נוּסַח הַסְּפָרַדִּים עוֹלָה בְּכָל אֶחָד מִי"ב שְׁעָרִים (הָאֲרִ"י זַ"ל). לְעִנְיָן דִּינָא אַשְׁכְּנָזִים הַמִּתְפַּלְּלִים עִם סְפָרַדִּים, וּסְפָרַדִּים הַמִּתְפַּלְּלִים עִם אַשְׁכְּנָזִים, יָצְאוּ יְדֵי חוֹבַת תְּפִלָּה (שַׁעַר אֶפְרַיִם סִימָן י"ב).
(קֶשֶּׁר גּוּדָל, סִימָן יב, סְעִיף י)
ב. מִנְהָג סֵדֶר הַסְּפָרַדִּים הוּא הַנָּכוֹן, כִּי הַכֹּל בְּלָשׁוֹן צַח וּבָרוּר (מהרשד"מ מַשַּׂא מֶלֶךְ).
(קֶשֶּׁר גּוּדָל, סִימָן יב, סְעִיף יא)
<h3>מוּסָר</h3>
בִּתְחִלַּת הָעֲמִידָה, יַחְשֹׁב עַצְמוֹ עָנִי וְאֶבְיוֹן כִּי הוּא דַּל וָהֶלֶּךְ, וְאֵין עָנִי וְדַל גַּלְמוּד וְאָפֵל יָחִיד כְּעוֹמֵד בַּקֶּבֶר, וַחֲרָדָה יִלְבַּשׁ. וְהַגַם דִּבְרָכוֹת אֶמְצָעִיּוֹת פַּשְׁטָן שֶׁל דְּבָרִים לְצָרְכֵּנוּ, וְאוּלָם הַכֹּל הוּא רְמָזִים וְסוֹדוֹת, מְדֻבָּר בָּם נִכְבָּדוֹת, עֶשֶׂר יָדוֹת בְּמַעֲלוֹת הַמִּדּוֹ"ת הָעֶלְיוֹנוֹת. וְדֶרֶךְ כְּלָל יְכַוֵּן שֶׁהַכֹּל לְיַחֵד יִחוּד גָּדוֹל בַּמִּדּוֹת.
(מוֹרֶה בְּאֶצְבַּע, סִימָן ב, סְעִיף כו)
<h3>חִדּוּשׁ עַל הַפָּרָשָׁה</h3>
<b>וְאַתָּה הַקְרֵב אֵלֶיךָ -</b> וְעוֹד יִתָּכֵן לוֹמַר (לְבָאֵר הַמִּדְרָשׁ הַנִּזְכָּר לְעֵיל אוֹת כ') דֶּרֶךְ אַסְמַכְתָּא, דְּבִּירוּשַׁלְמִי פֶּרֶק "בָּא לוֹ" אִיכָּא פְּלֻגְתָּא <b>[יֵשׁ מַחְלוֹקֶת]</b> תָּדִיר וּמִקְדָשׁ הֵי מִינַיְהוּ <b>[אֵיזֶה מֵהֶם]</b> עָדִיף, וְהַשְׁתָּא <b>[וְעַכְשָׁיו]</b> יִתָּכֵן דְּמֹשֶׁה רַבֵּנוּ הַוָה ס"ד <b>[עָלָה בְּמַחְשַׁבְתוֹ]</b> דְּמִקְדָּשׁ עָדִיף, וְעַל כֵּן הֵרַע לוֹ שֶׁהוּא נִתְרַחֵק מֵהַכְּהֻנָּה כִּי לֹא זָכָה לְמַעֲלַת מְקֻדָּשׁ, וְלֹא שֶׁהֵרֵע לוֹ בִּגְדֻלַּת אַהֲרֹן ח"ו, אֶלָּא שֶׁהוּא לֹא זָכָה גַּם כֵּן לְהִתְקַדֵּשׁ כָּמוֹהוּ. וְזֶה שֶׁאָמְרוּ כְּשֶׁאָמַר הקב"ה לְמֹשֶׁה "וְאַתָּה הַקְרֵב אֵלֶיךָ אֶת אַהֲרֹן אָחִיךָ" וכו' לְקַדְּשׁוֹ וכו' הֵרַע לוֹ.
וְהֵשִׁיבוֹ הקב"ה דְּאֵין הַהֲלָכָה כֵּן, אַף דְּיֵשׁ סְבָרָא זוֹ בָּעוֹלָם וְאֵלּוּ וָאֵלּוּ דִּבְרֵי אֱלֹהִים חַיִּים, מִכָּל מָקוֹם הַהֲלָכָה הִיא דְּתָדִיר עָדִיף דְּהִיא סְבָרַת בֵּית הִלֵּל כַּמְבוֹאָר בִּירוּשַׁלְמִי, וּכְמוֹ שֶׁפָּסַק רַבֵּנוּ עוֹבַדְיָה זַ"ל פֶּרֶק כָּל הַתָּדִיר. וְעַל זֶה אָמַר לוֹ: תּוֹרָה הָיְתָה שֶׁלִּי וּנְתַתִּיהָ לְךָ וְהִיא תָּדִיר, וְתָדִיר עָדִיף מִמִּקְדָשׁ.
(פְּנֵי דָּוִד)
<h2>יוֹם ו'</h2>
<h3>הֲלָכוֹת</h3>
א. מִי שֶׁאֵין לוֹ יָד בַּקַּבָּלָה, אֵין לוֹמַר וּלְהַזְכִּיר וַאֲפִלּוּ לְהַרְהֵר הַסּוֹדוֹת הַכְּתוּבִים בְּסִדּוּר הָאֲרִ"י ז"ל בְּאֵין מֵבִין, וְהוּא קָרוֹב לְהֶפְסֵד רח"ל (מַחֲזִיק בְּרָכָה סִימָן רע"ד).
(קֶשֶּׁר גּוּדָל, סִימָן יב, סְעִיף יב)
ב. בְּשַׁחֲרִית יַעֲמֹד לְהִתְפַּלֵּל כְּשֶׁיֹּאמַר "תְּהִלוֹת לָאֵל עֶלְיוֹן", וּבְעַרְבִית כְּשֶׁמַּתְחִיל שַׁ"ץ הַקַּדִּישׁ (שִׁיּוּרֵי כה"ג סִימָן צ"ג).
(קֶשֶּׁר גּוּדָל, סִימָן יב, סְעִיף יד)
<h3>מוּסָר</h3>
וּבְעֵינַי הַדָּבָר פָּשׁוּט. שֶׁאִם כָּל יִשְׂרָאֵל הַיּוֹם הַזֶּה <b>[יוֹם פּוּרִים]</b>, אֲשֶׁר זֶרַע עֲמָלֵק לָטֶבַח יוּבַל, וְנָפַל הָמָן הָרַע הַזֶּה, רֹאשׁ מִבֵּית רָשָׁע, הָיוּ נוֹהֲגִים בְּסֵדֶר קְדֻשָּׁה, וְהַשִּׂמְחָה הָיְתָה מְקוּדֶּשֶׁת לַשָּׁמַיִם, וְיֶתֶר הַיּוֹם עוֹסְקִים בַּתּוֹרָה כָּל אֶחָד כְּפִי שִׁיעוּרוֹ, עַל כֵּן בִּשְׂכַר זֶה הָיִינוּ נִגְאָלִים גְּאֻלַּת עוֹלָם. וְיִמָּחֶה זֵכֶר עֲמָלֵק, כִּי הַיּוֹם הַזֶּה אֲשֶׁר הֵחֵל לִנְפֹּל וְנָפַל מֵהֶם רַב. הֵן עַם יִשְׂרָאֵל, אִם הָיִינוּ מִתְאַמְּצִים בְּתוֹרָה וּמִצְווֹת כְּהַיּוֹם הַזֶּה, רָעָה תָּבוֹא עֲלֵיהֶם לְזֶרַע עֲמָלֵק עַד כַּלּוֹתָם אוֹתָם, וּבָא לְצִיּוֹן גּוֹאֵל. וּמָה גַּם, אֲשֶׁר רֹב יִשְׂרָאֵל מַרְבִּים צְדָקָה הַיּוֹם הַזֶּה, עִם עֲמֵלֵי תּוֹרָה, וַעֲנִיִּים מְרוּדִים, וּבֵינוֹנִים אַשְׁרֶיךָ יִשְׂרָאֵל, כַּמָּה מֵאוֹת נְתוּנִים נְתוּנִים הֵמָּה לַמִּצְווֹת. וְהוּא אֲשֶׁר דִּבַּרְתִּי, כִּי בְּכֹחַ מַעֲשֶׂה הַצְדָקָה, אֲשֶׁר הִיא הָיְתָה אֵם לְכָל הַטּוֹבָה, לְכַפָּרָה וּלְבַטֵּל גְּזֵירוֹת רָעוֹת, וּלְהַחִישׁ תְשׁוּעָתֵנוּ, וּבְכֹחַ עֲבוֹדָתֵינוּ לַה' יִתְבָּרַךְ הַיּוֹם, אֵין סָפֵק שֶׁהָיְתָה מַפָּלַת עֲמָלֵק גְּמוּרָה וְתָפְרָה יֶשַׁע גְּאֻלָּה שְׁלֵימָה. וּמִכָּל מָקוֹם, הֶחָפֵץ בַּחַיִּים, לַעֲבֹד אֱלֹהִים חַיִּים, יְכַלְכֵּל דְּבָרָיו בְּמִשְׁפָּט הַיּוֹם הַזֶּה, לִהְיוֹת שָׂמֵחַ בְּשִׂמְחַת הַיּוֹם, כִּי גָּדוֹל בַּשָּׁמַיִם, יְאוֹרִי"ם בָּקַע, וִיקַיֵּם מִצְווֹת הַיּוֹם בְּגִילָה וּרְעָדָה, וְיִתְאַמֵּץ בְּמִצְוַת צְדָקָה הַיּוֹם בְּשֶׁפַע. וּכְבָר כָּתַב הַרַמְבַּ"ם בְּחִבּוּרוֹ הַקָּדוֹשׁ דְּיַרְבֶּה יוֹתֵר בְּמַתָּנוֹת לָאֶבְיוֹנִים, מֵרֹב מִשְׁתֶּה וּמָנוֹת.
(לֵב דָוִד פֶּרֶק כט)
<h3>חִדּוּשׁ עַל הַפָּרָשָׁה</h3>
<b>אַמָּה אָרְכּוֹ וְאַמָּה רָחְבּוֹ -</b> כָּל אַמָּה בַּת שִׁשָּׁה טְפָחִים, כְּנֶגֶד שִׁשָּׁה סִדְרֵי מִשְׁנָה, רַבֵּנוּ אֶפְרַיִם זַ"ל.
וְאֶפְשָׁר שֶׁרָמַז זֶה בְּמִזְבֵּחַ הַקְּטֹרֶת, כִּי קְטֹרֶת עוֹלָה תַּרְיָ"ג, כְּמוֹ שֶׁכָּתַב רַשִׁ"י סוֹף פָּרָשַׁת נָשֹׂא, לִרְמֹז כִּי תַּרְיָ"ג מִצְווֹת אֵין לָהֶם פֵּרוּשׁ אֶלָּא בַּתּוֹרָה שֶׁבְּעַל פֶּה שֶׁהֵם שִׁתָּא <b>[שִׁשָה]</b> סִדְרֵי מִשְׁנָה.
(נַחַל קְדוּמִים)