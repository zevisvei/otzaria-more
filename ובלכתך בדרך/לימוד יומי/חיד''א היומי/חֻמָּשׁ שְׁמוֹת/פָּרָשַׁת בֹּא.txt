<h1>פָּרָשַׁת בֹּא</h1>

<h2>יוֹם א'</h2>
<h3>הֲלָכוֹת</h3>
א. כְּשֶׁאוֹמֵר הַשַׁ"ץ "בָּרְכֵנוּ בַּבְּרָכָה הַמְּשׁוּלֶשֶּׁת", אֵין לַעֲנוֹת "אָמֵן", אֶלָּא "כֵּן יְהִי רָצוֹן", וְאֵין לִמְחוֹת בָּעוֹנִים "אָמֵן" (סִימָן קכ"ח וּמַחֲזִיק בְּרָכָה).
(קֶשֶּׁר גּוּדָל, סִימָן ט, סְעִיף כ)
ב. אֵין לַעֲנוֹת "אָמֵן" אַחַר בִּרְכוֹתָיו, אֶלָּא אַחַר ב' בְּרָכוֹת אוֹ יוֹתֵר שֶׁהֵם סוֹף בְּרָכוֹת, כְּשֶׁפּוֹסֵק יֹאמַר "אָמֵן" אֲפִלּוּ אַחַר בִּרְכַּת עַצְמוֹ, כְּגוֹן אַחַר "יְהַלְּלוּךָ" וְאַחַר "יִשְׁתַּבַּח", וְהוּא הַדִּין אַחַר בִּרְכַּת הַהַפְטָרָה (סִימָן רט"ו וּבִּרְכֵּי יוֹסֵף).
(קֶשֶּׁר גּוּדָל, סִימָן ט, סְעִיף אך)
<h3>מוּסָר</h3>
עַמֵּי הָאָרֶץ כְּמִדְבָּר שֶׁאֵינוֹ מְגַדֵּל פֵּרוֹת, וְיֵשׁ לָהֶם זְכוּת בִּשְׁבִיל שֶׁעוֹנִים "אָמֵן", וְזֶה "מִדְבָּרֵךְ נָאוֶה". אֲגַדְתָּא דִּבְּרֵאשִׁית בְּסֵפֶר שְׁתֵּי יָדוֹת להרמד"ל.
(מִדְבָּר קְדֵמוֹת מַעֲרֶכֶת ע' אוֹת ח')
<h3>חִדּוּשׁ עַל הַפָּרָשָׁה</h3>
<b>וּלְמַעַן תְּסַפֵּר בְּאָזְנֵי בִנְךָ וּבֶן בִּנְךָ וגו' וִידַעְתֶּם כִּי אֲנִי ה' -</b> אֶפְשָׁר רָמַז מַה שֶּׁאָמְרוּ דְּכָּל שֶׁהוּא וּבְנוֹ וּבֶן בְּנוֹ תַּלְמִיד חָכָם, אֵין הַתּוֹרָה פּוֹסֶקֶת מִזַּרְעוֹ, וְהַיְנוּ בְּרוֹאִין זֶה אֶת זֶה, כְּמוֹ שֶׁכָּתְבוּ הַתּוֹסְפוֹת. וְזֶה שֶׁנֶּאֱמַר "וּלְמַעַן תְּסַפֵּר בְּאָזְנֵי בִנְךָ וּבֶן בִּנְךָ", שֶכֻּלָם בְּרוֹאִין זֶה אֶת זֶה, אָז "וִידַעְתֶּם כִּי אֲנִי ה'" וַדַּאי, כִּי אֵין הַתּוֹרָה פּוֹסֶקֶת, וְרַבֵּנוּ אֶלְעָזָר מִגַרְמִיזַא ז"ל כָּתַב "וּלְמַעַן תְּסַפֵּר בְּאָזְנֵי" בְּגִימַטְרִיָּא "זֶהוּ שְׁלֹשִׁים יוֹם לִפְנֵי הַפֶּסַח", כְּמוֹ שֶׁאָמְרוּ זַ"ל, <b>אֵלֶּה בְּקִרְבּוֹ וּלְמַעַן תְּסַפֵּר</b> רָאשֵׁי תֵּבוֹת <b>אָבוֹת</b>, כִּי בִּזְכוּת הָאָבוֹת כָּל זֶה.
(נַחַל קְדוּמִים)
<h2>יוֹם ב'</h2>
<h3>הֲלָכוֹת</h3>
א. יֵשׁ לַעֲנוֹת "אָמֵן" בֵּין בִּרְכַּת "אֲשֶׁר קִדְּשָׁנוּ עַל דִּבְרֵי תּוֹרָה" לִ"וְהַעֲרֶב". אֵין לַעֲנוֹת "אָמֵן" בִּבְרָכָה רִאשׁוֹנָה דְהַפְטָרָה בֵּין "אֲשֶׁר בָּחַר" וכו' וּבֵין "הַבּוֹחֵר בַּתּוֹרָה" וכו', רַק בְּתַשְׁלוּם הַבְּרָכָה, דְּהַכֹּל בְּרָכָה אַחַת (מהריט"ץ).
(קֶשֶּׁר גּוּדָל, סִימָן ט, סְעִיף כה-כו)
ב. שַׁ"ץ שֶׁסִּיֵּם "מָגֵן אַבְרָהָם", וְתֵכֶף הִתְחִיל "אַתָּה גִּבּוֹר", לֹא יַעֲנֶה "אָמֵן" (בִּרְכֵּי יוֹסֵף סִימָן קכ"ד). וְעֹנֶשׁ בִּטּוּל "אָמֵן", אָז הוּא עַל הַשַּׁ"ץ (הרמד"ל).
(קֶשֶּׁר גּוּדָל, סִימָן ט, סְעִיף כט)
<h3>מוּסָר</h3>
אָמְרוּ רַבּוֹתֵינוּ זִכְרוֹנָם לִבְרָכָה (נִדָּה י"ג ע"ב) "הַמַּקְשֶׁה עַצְמוֹ לָדַעַת, יְהֵא בְּנִּדּוּי". וְיִזְכֹּר פֶּרֶק בְּהֵמָה הַמַּקְשָׁה כַּמָּה וְכַמָּה פְּעָמִים שֶׁנִּתְחַיֵּב נִדּוּי בְּבֵית דִּין שֶׁל מַעְלָה, וְכֹל שֶׁכֵּן וְקַל וְחֹמֶר אִם בָּא לִידֵי עָווֹן. לָאִישׁ אֲשֶׁר אֵלֶּה לוֹ, אֵיךְ יֹאכַל מַעֲדַנִּים, וְהוּא מוּכָן לְפֻרְעָנוּת, וְיִגְרֹס בְּחָצָץ שִׁנָּיו?! אֵיךְ יִלְבַּשׁ בִּגְדֵי מֶשִׁי, וְהוּא לָבוּשׁ בְּטֻמְאַת הַסִטְרָא אַחֲרָא, וּלְבוּשׁ נִשְׁמָתוֹ קָרוּעַ, הוּא בוֹצֵר הוּא גֵרוּ"ע, קְרַעִים קְרַעִים לְבוּשׁ הַבּוּ"ז וּמְעִיל סָרוּחַ?! אֵיךְ יִשְׂתָּרֵר עַל מְשָׁרְתָיו וְעַל הַסָּרִים לְמִשְׁמַעְתּוֹ, וְהוּא בָּזוּי מְאֹד לְפָנָיו יִתְבָּרַךְ, וְכֹל צְבָא הַשָּׁמַיִם נִתְאַב וְנֶאֱלָח בְּעֵינֵיהֶם?! אֵיךְ יִישַׁן עַל כַּ"ר נִרְחָב בִּיקַר כָּרִי"ם וּכְסָתוֹת, וּמוּכָן לְחַבֵּק אַשְׁפַּתּוֹת וְלָלֶכֶת מִדֶּחִי אֶל דֶּחִי בְּיַד מַלְאָכֵי חַבָּלָה אַכְזָרִים, מִיָּדוֹ נִגְזָרוּ וּבְפֹעַל כַּפָּיו נוֹצָרוּ?! אֵיךְ יִטְרַח וְכֹל מַאֲוַיֵּי נַפְשׁוֹ לְהַרְוִיחַ מָמוֹן, וְהוּא מַפְסִיד וּמַשְׁחִית נַפְשׁוֹ?! וְאֵיךְ יִשְׂמַח, וַעֲווֹנוֹ קָבַע לוֹ בְּכִיָּה לְדוֹרוֹת?! אֵיךְ יְתַקֵּן גּוּפוֹ וּבְגָדָיו שֶׁיִּהְיֶה נָקִי מְסֻדָּר וּמְהֻדָּר, וּמַלְאָכֵי חַבָּלָה מְתַקְּנִים וּמְסַדְּרִים מִינֵי עִצְבֵ"י בְשָׂמִים רֹא"שׁ וְלַעֲנָה, שֶׁיִּהְיֶה מְלֻכְלָך וּמְבֻלְבָּל דִּי לְעָלְמִין יִתְחַבָּל?! אֵיךְ מַנִּיחַ עִסְקֵי נַפְשׁוֹ וְקוֹבֵעַ עִתִּים לִשְׂחוֹק, בְּמָקוֹם קְבִיעוּת עֵת לְתוֹרָה וּתְשׁוּבָה, וּמַלְאָכֵי חַבָּלָה יַעֲשׂוּ שְׂחוֹק בְּנַפְשׁוֹ בַּעֲווֹנוֹתָיו וַחֲטֹאתָיו הָעֲתִידִים עוֹרֵר לִוְיָתָ"ן, זֶה רוֹדֶה וְזֶה מְרַדֶּה, זֶה מוֹרֵט וְזֶה פּוֹרֵק, זֶה מַכֶּה מַכַּת אַכְזָרִי וְזֶה יַעֲלֶה ג' סַלֵּי חוֹרִ"י, וְכַהֵנָּה וְכַהֵנָּה רַבּוֹת אַנְחוֹתָיו עַל פִּי מִדּוֹתָיו.
(צִפֹּרֶן שָׁמִיר, סִימָן ו, סְעִיף פא)
<h3>חִדּוּשׁ עַל הַפָּרָשָׁה</h3>
<b>וְעָבַרְתִּי בְּאֶרֶץ מִצְרַיִם בַּלַּיְלָה הַזֶּה וכו' -</b> וְעָבַרְתִּי אֲנִי וְלֹא מַלְאָךְ. וְתֵימַהּ וְהַכְּתִיב "וְלֹא יִתֵּן הַמַּשְׁחִית לָבֹא אֶל בָּתֵּיכֶם לִנְגּוֹף", אַלְמָא מַלְאָךְ הוּא. וְעוֹד כְּתִיב "וַיִּשְׁלַח מַלְאָךְ וַיֹּצִאֵנוּ מִמִּצְרָיִם"? וְיֵשׁ לוֹמַר שֶׁהַבְּכוֹרוֹת הִכָּה הוּא בְּעַצְמוֹ, אֲבָל הַשְּׁאָר הַמַּלְאָךְ הַמַּשְׁחִית.
(פְּנֵי דָוִד בְּשֵׁם נִימוּקֵי רי"ר)
<h2>יוֹם ג'</h2>
<h3>הֲלָכוֹת</h3>
א. הַשּׁוֹמֵעַ אֶחָד מִיִּשְׂרָאֵל מְבָרֵךְ אַחַת מִכָּל הַבְּרָכוֹת, אַף שֶׁלֹּא שָׁמַע כֻּלָּהּ, אַף שֶׁאֵינוֹ חַיָּב בְּאוֹתָהּ בְּרָכָה, חַיָּב לַעֲנוֹת "אָמֵן" (סִימָן רט"ו).
(קֶשֶּׁר גּוּדָל, סִימָן ט, סְעִיף כג)
ב. אֵין לַעֲנוֹת אָמֵן עַל בִּרְכַּת אֶפִּיקוֹרוֹס, אוֹ גּוֹי, אוֹ תִּינוֹק כְּשֶׁלּוֹמֵד הַבְּרָכָה לִפְנֵי רַבּוֹ, אוֹ יִשְׂרָאֵל הַמְשַׁנֶּה הַמַּטְבֵּעַ שֶׁל רַבּוֹתֵינוּ זִכְרוֹנָם לִבְרָכָה (שָׁם וּדְלֹא כְּמִי שֶׁמֵּקֵל).
(קֶשֶּׁר גּוּדָל, סִימָן ט, סְעִיף כד)
<h3>מוּסָר</h3>
הָרַב הַלְּבוּשׁ בְּבַחֲרוּתוֹ הָיָה בְּוִינִיצְיָא, וּפַעַם אַחַת עַל שֶׁלֹּא עָנָה "אָמֵן", נִדָּהוּ הָרַב אַבּוּהַב, וְאַחַר כָּךְ פִּיְסוֹ, וְסִפֵּר לוֹ אֵיךְ נֶהֱרַג חָסִיד אֶחָד עַל שֶׁלֹּא עָנָה אָמֵן לְבִרְכַּת כֹּמֶר אֶחָד לְמֶלֶךְ. שֶׁהָיָה הֶחָסִיד מִתְפַּלֵּל מִנְחָה בַּחֲצַר הַמֶּלֶךְ שֶׁהָיְתָה שָׁעָה עוֹבֶרֶת, וּלְכָךְ הִתְפַּלֵּל בְּזָוִית אַחַת. וְלָכֵן נִדָּהוּ שֶׁתְּכַפֵּר לוֹ מַה שֶּׁלֹּא עָנָה אָמֵן, כִּי הוּא עָווֹן חָמוּר, כמ"ש בְּזֹהַר הַקָּדוֹשׁ, וְגַם אַחַר שֶׁרָאִינוּ שֶׁאֲפִלּוּ בְּמֶלֶךְ בָּשָׂר וָדָם נִתְחַיַּב מִיתָה. וְזֶה תֹּרֶף קִצּוּר הַמַּעֲשֶׂה הַמּוּבָא בְּסֵפֶר מוּסָר קָטָן שֶׁנִּקְרָא "דֶּרֶךְ מֹשֶׁה".
(שֵׁם הַגְּדוֹלִים ח"ב מַעֲרֶכֶת לְבוּשׁ)
<h3>חִדּוּשׁ עַל הַפָּרָשָׁה</h3>
<b>וּשְׁמַרְתֶּם אֶת הַמַּצּוֹת -</b> אָמְרוּ רַבּוֹתֵינוּ זִכְרוֹנָם לִבְרָכָה אַל תִּקְרֵי מַצּוֹת אֶלָּא מִצְווֹת (בְּאַל תִּקְרֵי, שֶׁעַל יְדֵי הַמְסוֹרָה נִדְרֶשֶׁת יָפֶה הַמִּקְרָא) שֶׁאִם בָּאָה מִצְוָה לְיָדְךָ אַל תַּחְמִיצֶנָּה. וּלְפִי דַּרְכֵּנוּ "וּשְׁמַרְתֶּם אֶת הַמַּצּוֹת" - וְצָרִיךְ שֶׁתִּשְׁמְרוּ הַמִּצְווֹת, שֶׁלֹּא תִּהְיֶה מַצָּה שֶׁיֵּשׁ בָּהּ אִסּוּר לֹא גָּזֶּל וְלֹא שׁוּם אִסּוּר, דְּצָרִיךְ לְמַצּוֹת שֶׁתְּקַיְּמוּ מִצְווֹת, וְלֹא אֲהַנִי מַצָּה גְּזוּלָה וְאַחַר כָּךְ לְשָׁלֵם, כִּי בְּעֶצֶם הַיּוֹם הַזֶּה וכו' וְקָבוּעַ לָהּ זְמַן. וְלֹא מִיבָּעֲיא אִסּוּר תּוֹרָה, אֶלָּא אֲפִלּוּ אִסּוּר דְּרַבָּנָן, וְזֶה שֶׁנֶּאֱמַר "וּשְׁמַרְתֶּם אֶת הַיּוֹם הַזֶּה לְדֹרֹתֵיכֶם", גַּם לְדוֹרוֹת שֶׁיִּגְזְרוּ חֲכָמִים גַּם כֵּן תִּזָהֲרוּ בַּמִּצְווֹת שֶׁלֹּא יִהְיוּ אִיסוּרִין דְּרַבָּנָן.
(רוּחַ חַיִּים דְּרוּשׁ י"ח)
<h2>יוֹם ד'</h2>
<h3>הֲלָכוֹת</h3>
א. כְּשֶׁשְּׁנַיִם וג' אוֹמְרִים קַדִּישׁ יַחַד וְאֶחָד מַקְדִּים, יַעֲנֶה "אָמֵן" עַל הָרִאשׁוֹן וְיַעֲלֶה לְכֻלָּם וכו'. וְאִם יֵשׁ הֶפְסֵק, יַעֲנֶה עַל כָּל אֶחָד (הלק"ט חֵלֶק ב' סִימָן מ"ח).
(קֶשֶּׁר גּוּדָל, סִימָן ט, סְעִיף זך)
ב. כְּשֶׁמִּתְפַּלְּלִין בַּעֲזָרָה בְּב' אוֹ ג' מְקוֹמוֹת וְאֵינָן שָׁוִים, וְאִי אֶפְשָׁר לַעֲנוֹת לְכָל קַדִּישׁ, יַעֲנֶה עַל קַדִּישׁ רִאשׁוֹן (בִּרְכֵּי יוֹסֵף סִימָן נ"ו).
(קֶשֶּׁר גּוּדָל, סִימָן ט, סְעִיף כח)
<h3>מוּסָר</h3>
כָּל הָאוֹמֵר <b>[אָמֵן]</b> צ' פְּעָמִים בְּכָל יוֹם, אֵין הַמְכַשְּׁפוֹת יְכוֹלוֹת לְהַזִּיק לוֹ... כָּךְ מָצָאתִי בְּקוּנְטְרֵס יָשָׁן כְּתַב יָד מֵהָרַב הֶחָסִיד מהר"ר אֱלִיעֶזֶר נַחְמָן פּוּאָה זַ"ל.
(מִדְבַּר קְדֵמוֹת מע' א' אוֹת ל"ג)
<h3>חִדּוּשׁ עַל הַפָּרָשָׁה</h3>
<b>וּשְׁמַרְתֶּם אֶת הַמַּצּוֹת -</b> אֶפְשָׁר לִרְמֹז בַּמֶּה שֶׁכָּתְבוּ גּוּרֵי הָאֲרִ"י זַצַ"ל כִּי הַנִּזְהָר מֵחָמֵץ בְּפֶסַח בְּכָל שֶׁהוּא, מֻבְטָח לוֹ שֶׁלֹּא יֶחֱטָא כָּל הַשָּׁנָה. וְזֶה רֶמֶז "וּשְׁמַרְתֶּם אֶת הַמַּצּוֹת" - וּשְׁמַרְתֶּם אֶת <b>הַמִּצְווֹת</b>, שֶׁאִם תִּזְכּוּ לִשְׁמֹר <b>הַמַּצּוֹת</b> כְּהִלְכוֹת הַפֶּסַח, בִּטְחוּ בַּה' לְבִלְתִּי תֶּחֶטָאוּ, וּשְׁמַרְתֶּם אֶת <b>הַמִּצְווֹת</b>, וְאִם בָּאת מִצְוָה אַל תַּחְמִיצוּהָ.
(גְּאֻלַּת עוֹלָם)
<h2>יוֹם ה'</h2>
<h3>הֲלָכוֹת</h3>
א. שִׁכּוֹר שֶׁאֵינוֹ יָכוֹל לְדַבֵּר לִפְנֵי הַמֶּלֶךְ, אֵין מִצְטָרֵף לְמִנְיָן. יָשֵׁן, לְצָרְפוֹ יֵשׁ לְהַחְמִיר לְהָעִירוֹ וּלְצַעֲרוֹ עַד שֶׁיְּהֵא לְפָחוֹת מִתְנַמְנֵם (אַחֲרוֹנִים). קָטָן בֶּן י"ג שְׁלֵמִים, כֵּיוָן שֶּׁהִתְחִיל יוֹם שֶׁנּוֹלַד בּוֹ, מִקְרֵי גָּדוֹל, וְאֵין מְדַקְדְּקִין לִבְדֹק אִם הֵבִיא שְׁתֵּי שְׂעָרוֹת.
(קֶשֶּׁר גּוּדָל, סִימָן ח, סְעִיף ז, ח, י)
ב. מִי שֶׁעוֹמֵד אֲחוֹרֵי בֵּית הַכְּנֶסֶת וּמַרְאֶה לָהֶם פָּנָיו מִן הַחַלּוֹן, מִצְטָרֵף לַעֲשָׂרָה (עַיֵּן בְּמַחְזִיק בְּרָכָה סִימָן נ"ה). אוֹנֵן אֵינוֹ מִצְטָרֵף לַעֲשָׂרָה (אַחֲרוֹנִים).
(קֶשֶּׁר גּוּדָל, סִימָן ח, סְעִיף יב-יג)
<h3>מוּסָר</h3>
עִקָּר הַעֲבוֹדָה לֵאלֹהֵינוּ, הִיא הַכַּוָּנָה בְּלֵב שָׁלֵם וּבְדַעַת שְׁלֵימָה, וּבִפְרָט בִּתְפִלָּה וּבִבְרָכוֹת שֶׁיִּהְיוּ פִּיו לִבּוֹ שָׁוִין לְהָבִין דִּבְרֵי הַבְּרָכוֹת וְהַתְּפִלּוֹת, וְלָשִׂים אֶל לִבּוֹ כִּי הוּא מְדַבֵּר לִפְנֵי הקב"ה רִבּוֹן כָּל הָעוֹלָמִים, וכמ"ש ר' אֱלִיעֶזֶר לְתַלְמִידָיו בִּבְרָכוֹת (דַּף כ"ח) כְּשֶׁשְּׁאֵלוּהוּ לַמְּדֵּנוּ אוֹרְחוֹת חַיִּים וְנִזְכֶּה בָּהֶם לְחַיֵּי הָעוֹלָם הַבָּא. וְאָמַר לָהֶם הִזָּהֲרוּ בִּכְבוֹד חַבְרֵיכֶם, וּכְשֶׁאַתֶּם מִתְפַּלְּלִים, דְּעוּ לִפְנֵי מִי אַתֶּם מִתְפַּלְּלִים וכו' וּבִשְׁבִיל כָּךְ תִּזְכּוּ לְחַיֵּי הָעוֹלָם הַבָּא.
(אַהֲבַת דָוִד רֵישׁ דְּרוּשׁ ח')
<h3>חִדּוּשׁ עַל הַפָּרָשָׁה</h3>
<b>וַתֶּחֱזַק מִצְרַיִם עַל הָעָם לְמַהֵר לְשַׁלְּחָם מִן הָאָרֶץ -</b> אֶפְשָׁר בַּמֶּה שֶׁכָּתַב רַבֵּנוּ הָאֲרִ"י זצ"ל דְּגָלוּת מִצְרַיִם לְבָרֵר נִיצוֹצוֹת הַקְּדֻשָּׁה, וְגָדוֹל כֹּחָם כֹּחַ הַבּוֹרֵר, וִינַצְּלוּ אֶת מִצְרַיִם, וְנִיצוֹצֵי הַקְּדֻשָּׁה הֵם חַיּוּתָם, וְהָיוּ מַרְגִישִׁים בְּעַצְמָם שֶׁנִּטַּל חַיּוּתָם. וְזֶה שֶׁאָמְרוּ לְמַהֵר לְשַׁלְּחָם כִּי אָמְרוּ כֻּלָּנוּ מֵתִים, שֶׁיָּצָא מֵהֵם חַיּוּתָם הֵם נִיצוֹצֵי הַקְּדֻשָּׁה, וְאִם יֵשֶׁבוּ עוֹד מְעַט, לֹא יִשָּׁאֵר לָהֶם חַיּוּת כְּלָל אֲפִלּוּ כָּל שֶׁהוּא, לָכֵן צָרִיךְ לְמַהֵר לְשַׁלְּחָם אוּלַי יִשָּׁאֲרוּ קְצָת נִיצוֹצוֹת לְחִיּוּתָם.
(זְרוֹעַ יָמִין, הַגָּדָה)
<h2>יוֹם ו'</h2>
<h3>הֲלָכוֹת</h3>
א. יֵשׁ לוֹמַר קַדִּישׁ קֹדֶם הֹדּוּ. וְאִם לֹא יֵשׁ <b>[=אֵין]</b> מִנְיָן, יֹאמְרוּ הֹדּוּ, אֵל נְקָמוֹת, אֲרוֹמִמְךָ, ה' מֶלֶךְ, וְקֹדֶם בָּרוּךְ שֶׁאָמַר יֹאמְרוּ קַדִּישׁ (הָרַב הַמַּגִּיהַּ בְּשַׁלְּמֵי צִבּוּר דַּף ס"ד).
(קֶשֶּׁר גּוּדָל, סִימָן ז, סְעִיף כג)
ב. אֵין לְהַפְסִיק כָּל כָּךְ בֵּין אֲמִירַת פָּרָשַׁת הַתָּמִיד וכו' לְהֹדּוּ, דְּזֶה הַמִּזְמוֹר נִתְקַן עַל כִּי בְּתָמִיד שֶׁל שַׁחַר הָיוּ אוֹמְרִים מֵהֹדּוּ עַד "וּבִנְבִיאַי אַל תָּרֵעוּ", וּבַתָּמִיד שֶׁל בֵּין הָעַרְבַּיִם מִ"שִּׁירוּ לַה' כָּל הָאָרֶץ" עַד "וְהַלֵּל לַה'", וְלָכֵן אֵין לְהִתְעַסֵּק וּלְהַפְסִיק בֵּינְתַיִם כְּמוֹ שֶׁנּוֹהֲגִים (שָׁם).
(קֶשֶּׁר גּוּדָל, סִימָן ז, סְעִיף כד)
<h3>מוּסָר</h3>
מַה מְּאֹד הִפְלִיגוּ בַּאֲמִירַת "לַמְנַצֵּחַ בִּנְגִינוֹת" (מִזְמוֹר ס"ז) בְּצִיּוּר מְנוֹרָה, וְכָתְבוּ זַ"ל שֶׁשְּׂכָרוֹ רַב וְעָצוּם. וְרָאִיתִי קוּנְטְרֵיס בִּכְתַב יָד לָרִאשׁוֹנִים בְּזֶה בְּסוֹדוֹתָיו וְתוֹעֲלוֹתָיו (עַיֵּן מִדְבַּר קְדֵמוֹת מע' ד' אוֹת כ"ב בְּשֵׁם המהרש"ל), וּלְפָחוֹת לַעֲשׂוֹת נַחַת רוּחַ לְיוֹצְרֵינוּ, נֹאמַר אוֹתוֹ בְּכַוָּנָה בְּצִיּוּר מְנוֹרָה כָּתוּב עַל קְלָף.
(צִפֹּרֶן שָׁמִיר, סִימָן ב, סְעִיף ח"י)
<h3>חִדּוּשׁ עַל הַפָּרָשָׁה</h3>
<b>כִּי גֹרְשׁוּ מִמִּצְרַיִם וְלֹּא יָכְלוּ לְהִתְמַהְמֵהַ -</b> וְתֵימָא וַהֲלֹא פֶּסַח הָיָה, וְלֹא הָיוּ רַשָׁאִין לֶאֱכֹל חָמֵץ, וְהֵיאַךְ תְּגַלֶּה הַטַּעַם מִפְּנֵי שֶׁלֹּא יָכְלוּ לְהִתְמַהְמֵהַ, הָא אִם הָיוּ יְכוֹלִים לְהִתְמַהְמֵהַ הָיוּ אוֹכְלִים, הֲלֹא שִׁבְעָה יָמִים אֲסוּרִים לֶאֱכֹל חָמֵץ? וְיֵשׁ לוֹמַר שֶׁפֶּסַח מִצְרַיִם לֹא הָיָה אֶלָּא יוֹם אֶחָד, וְהֵם לֹא הֶחְמִיצוּ בְּצֵקָם לְצֵדָּה לַדֶּרֶךְ בַּעֲבוּר שֶׁגֹּרְשׁוּ (אח"י, עַיֵּן מַה שֶּׁכָּתַבְתִּי בְּסִפְרִי הַקָּטָן "דְּבָרִים אֲחַדִים" בְּאֹרֶךְ).
(פְּנֵי דָוִד בְּשֵׁם נִימוּקֵי רי"ר)