<h1>פָּרָשַׁת בְּשַׁלַח</h1>

<h2>יוֹם א'</h2>
<h3>הֲלָכוֹת</h3>
א. בָּרוּךְ שֶׁאָמַר, צָרִיךְ לוֹמַר הַנּוּסַח שֶׁל פ"ז תֵּבוֹת. וְהֲגַם שֶׁהַצִּבּוּר יֹאמְרוּ הַנֻּסַח אַחֵר, הַיָּרֵא אֶת דְּבַר ה' יֹאמַר בֵּינוֹ לְבֵין עַצְמוֹ הַנּוּסַח שֶׁל פ"ז תֵּבוֹת (מַחֲזִיק בְּרָכָה במ"א סִימָן נ"א).
(קֶשֶּׁר גּוּדָל, סִימָן ז, סְעִיף כה)
ב. אִם סִיֵּם "בָּרוּךְ שֶׁאָמַר" קֹדֶם הַחַזָּן, עוֹנֶה אַחֲרָיו "אָמֵן", אֲבָל אִם סִיֵּם בְּבַת אַחַת, לֹא יַעֲנֶה "אָמֵן" (סִימָן נ"א). אִם הַחַזָּן סִיֵּם בְּרָכָה אַחַת וְהוּא סִיֵּם עִמּוֹ בְּרָכָה אַחֶרֶת, מֻתָּר לַעֲנוֹת "אָמֵן" (מָגֵן אַבְרָהָם ובִּרְכֵּי יוֹסֵף שָׁם, וְכֵן הִסְכִּים הָרַב הַמַּגִּיהַּ הנז' (שַׁלְּמֵי צִבּוּר) דַּף ס"ז).
(קֶשֶּׁר גּוּדָל, סִימָן ז, סְעִיף כו-כז)
<h3>מוּסָר</h3>
שֶׁבַח "בָּרוּךְ שֶׁאָמַר" רָם וְנִשָּׂא וְגָּבֹהַ מְאֹד. וְצָרִיךְ לְאוֹמְרוֹ בְּנוּסָח שֶׁל פ"ז תֵּבוֹת, וְלֹא יִשְׁתַּנֶּה בְּשׁוּם זְמַן בַּל תּוֹסִיף וּבַל תִגְרַע. וְאִם הַקָּהָל יֹאמְרוּ נֻסַּח אַחֵר, הוּא יֹאמַר בְּצִנְעָא נוּסַח שֶׁל פ"ז תֵּבוֹת, כִּי יֵשׁ בּוֹ סוֹדוֹת עֲמֻקִּים כְּמוֹ שֶׁכָּתְבוּ גּוּרֵי הָאֲרִ"י זַצַ"ל.
(צִפֹּרֶן שָׁמִיר, סִימָן ב, סְעִיף יט)
<h3>חִדּוּשׁ עַל הַפָּרָשָׁה</h3>
<b>וַיַּרְא יִשְׂרָאֵל אֶת הַיָּד הַגְּדֹלָה אֲשֶׁר עָשָׂה ה' בְּמִצְרַיִם -</b> אֶפְשָׁר לוֹמַר "אֶת הַיָּד <b>הַגְּדוֹלָה</b> אֲשֶׁר עָשָׂה ה' בְּמִצְרַיִם", <b>שֶׁהִגְדִּילָם</b> עַד לְמַעְלָה, וּבְעוֹדָם בְּגַדְּלוּתָם נִשְׁמְדוּ, כִּי הֵם הָיוּ עוֹבְדִים לְמַזָּל טָלֶה שֶׁשּׁוֹלֵט בְּחֹדֶשׁ נִיסָן וּבִזְמַן גְּדֻלָּתוֹ וְתָקְפּוֹ, שָׁם נָפַל שָׁדוּד. וְגַם הָאֻמָּה הִגְדִּילָם לְמַעְלָה לְמַעְלָה וַיֹּאמֶר הַשְׁמֵד. וְזֶהוּ "הַיָּד הַגְּדוֹלָה אֲשֶׁר עָשָׂה ה' בְּמִצְרַיִם" אֲשֶׁר בְּתוֹקְפָם וּגְדֻלָּתָם כָּרְעוּ וְנָפָלוּ, וְאָז "וַיִּירְאוּ הָעַם אֶת ה'" וכו'.
(רֹאשׁ דָוִד)
<h2>יוֹם ב'</h2>
<h3>הֲלָכוֹת</h3>
א. מֻתָּר לַעֲנוֹת "אָמֵן" אַחַר "בָּרוּךְ שֶׁאָמַר" (הָאֲרִ"י זַ"ל). מִדְּבָרָיו מַשְׁמָע דִבְּאֶמְצַע "בָּרוּךְ שֶׁאָמַר" לֹא יַעֲנֶה "אָמֵן", וְנִרְאֶה דְּכַוָּנַת הָרַב הִיא עַל אָמֵן דִּבְרָכוֹת דְּלֹא יַעֲנֶה בָּאֶמְצַע, דְּבָרוּךְ שֶׁאָמַר נִתְקַן קֹדֶם הַתַּלְמוּד (בִּרְכֵּי יוֹסֵף סִימָן נ"א). אֲבָל יוּכַל לַעֲנוֹת קְדֻשָּׁה וּבָרְכוּ וְקַדִּישׁ, מִדִּי דְּהֲוָה אַקְרִיאַת שְׁמַע וּבִרְכוֹתֶיהָ דְעוֹנֶה בְּאֶמְצַע הַפֶּרֶק (הָרַב הַמַּגִּיהַּ בש"צ דַּף ס"ז ע"ב, וְדוֹק הֵיטֵב, ואכמ"ל).
(קֶשֶּׁר גּוּדָל, סִימָן ז, סְעִיף כח-ל)
ב. אֵין לְהַפְסִיק בְּדִבּוּר מִשֶּׁיַּתְחִיל "בָּרוּךְ שֶׁאָמַר" עַד סוֹף תְּפִלַּת י"ח, וְאֲפִילוּ לְצֹרֶךְ מִצְוָה אֵין לְדַבֵּר (סִימָן נ"א). וְגַם אֵין לְהַפְסִיק בִּשְׁתִיקָה. מִבָּרוּךְ שֶׁאָמַר לֹא יַפְסִיק אֲפִלּוּ לִקְרוֹת פָּסוּק שְׁמַע יִשְׂרָאֵל עִם הַצִּבּוּר, אֶלָּא יֹאמַר הַתֵּבוֹת שֶׁאוֹמֵר בְּשָׁעָה שֶׁהַצִּבּוּר אוֹמְרִים פָּסוּק שְׁמַע, בְּנִגּוּן הַצִּבּוּר, שֶׁיְּהֵא נִרְאֶה כְּאִלּוּ קוֹרֵא עִמָּהֶם (שֻׁלְחָן עָרוּך סִימָן ס"ה וּדְלָא כְּבַּ"ח וְטַ"ז).
(קֶשֶּׁר גּוּדָל, סִימָן ז, סְעִיף לא-לב)
<h3>מוּסָר</h3>
וּמִרְתַּע כֻּלֵּי גּוּפָא מִמַּאי דְּאִתְמָר בְּסֵדֶר אֵלִיָּהוּ רַבָּא, וְז"ל: כְּשֶׁבָּא סַנְחֵרִיב וְהִקִּיף אֶת יְרוּשָׁלַיִם, עָמַד חִזְקִיָהוּ בִּתְפִלָּה וכו', נִרְאֶה שֶׁהָיָה חִזְקִיָה מְדַבֵּר עִם הקב"ה כְּאָדָם שֶׁהוּא מְדַבֵּר עִם חֲבֵרוֹ, מִיָּד נָחָה רוּחַ אֱלֹהִים עַל יְשַׁעְיָהוּ הַנָבִיא, וְאָמַר לוֹ יְשַׁעְיָה לְחִזְקִיָה "אָדָם שֶׁהוּא מְדַבֵּר עִם מִי שֶׁגָּדוֹל מִמֶּנּוּ, מַרְתִּיעַ כָּל גּוּפוֹ וּמִזְדַעְזְעִין כָּל אֵבָרָיו, הַמְדַבֵּר לִפְנֵי מֶלֶךְ מַלְכֵי הַמְּלָכִים, עַל אַחַת כַּמָּה וְכַמָּה שֶׁיְּהֵא מְדַבֵּר בְּרֶתֶת וָזִיעַ". לְפִיכָךְ חָלָה חִזְקִיָהוּ חֹלִי גָּדוֹל וכו'. עש"ב. וּפֵרֵשׁ הָרַב הֶחָסִיד הַמְפָרֵשׁ בְּזִיקוּקִין דְּנוּרָא דְּמַפִּיק לָהּ מִדְּאִשְׁתְּכַּחַן דִכְּשֶׁהִתְפַּלֵל בַּחֲלוֹתוֹ כְּתִיב "וַיֵּבְךְּ חִזְקִיָּהוּ בְּכִי גָדוֹל", שְׁמַע מִינָהּ דִכְּשֶׁהָיָה מִתְפַּלֵּל עַל סַנְחֵרִיב, לֹא בָּכָה כְּלָל, וְיָדוּעַ שֶׁכָּל תְּפִלָּה שֶׁהִיא בִּבְכִיָּה, הִיא בָּאֵימָה וְיִרְאָה, אֲבָל כְּשֶׁאֵינוֹ מִתְפַּלֵּל בִּבְכִיָּה, מוּכָח דְּלֹא נִכְנַס בְּלִבּוֹ אֵימָה וכו'. ע"ש.
אוֹי וַאֲבוֹי לָעֵינַיִם שֶׁכָּךְ רוֹאוֹת מֶה עָלְתָה לְחִזְקִיָהוּ הַצַּדִּיק שֶׁחָלָה חֹלִי גָּדוֹל עַל שֶׁלֹּא הִתְפַּלֵּל בִּבְכִיָּה וְאֵימָה וְרֶתֶת וָזִיעַ, וַאֲנָן מַה נַּעֲנֶה בְּיוֹם שֶׁיְּדֻבַּר כַּמָּה תְּפִלּוֹת וּבְרָכוֹת בִּשְׁמִיעַת קוֹל וּבִטּוּי שְׂפָתַיִם לְבַד וְלֵב חוֹרֵשׁ מַחְשָׁבוֹת אֲשֶׁר נָשָׂא לִבָּן מִשּׁוֹּט בַּאֲרֶץ בְּהֶבְלֵי הַעוֹלָם הַזֶה. וְאִם חִזְקִיָהוּ הַמֶּלֶךְ ע"ה לְפִי שֶׁהָיָה מְדַבֵּר כְּאָדָם שֶׁהוּא מְדַבֵּר עִם חַבֵרוֹ, הֲגַם שֶׁהָיָה פִּיו וְלִבּוֹ שָׁוִין וְלֵב טָהוֹר מִמַּחְשֶׁבֶת חוּץ, עִם כָּל זֶה נֶעֱנַשׁ וּמָה יִצְדַּק אֱנוֹשׁ שֶׁמְּדַבֵּר לִפְנֵי מֶלֶךְ מַלְכֵי הַמְּלָכִים הקב"ה בְּפִיו וּשְׂפָתָיו וְלִבּוֹ רָחַק שֶׁזֶּה מַדְרֵגָּה לְמַטָּה מִמִּי שֶׁמְּדַבֵּר עִם חַבֵרוֹ, אוֹי לָנוּ מִיּוֹם הַדִּין אוֹי לָנוּ מִיּוֹם הַתּוֹכֵחָה!
(לֵב דָוִד פ' י"א)
<h3>חִדּוּשׁ עַל הַפָּרָשָׁה</h3>
<b>עָזִּי וְזִמְרַת יָהּ -</b> אֶפְשָׁר לוֹמַר בְּסִגְנוֹן אַחֵר, בְּמָה שֶׁמּוּבָא פֶּרֶק אֵין צָדִין, עַז בְּאֻמּוֹת יִשְׂרָאֵל, וְנִתְּנָה תּוֹרָה לְיִשְׂרָאֵל מִפְּנֵי שֶׁהֵן עַזִּין, וְאָמְרוּ שֶׁכָּל הַתּוֹרָה נִקְרֵאת "שִׁירָה" כְּמוֹ שֶׁאָמַר הַכָּתוּב "וְעַתָּה כִּתְבוּ אֶת הַשִּׁירָה", וּבִשְׁבִיל הַתּוֹרָה נִצּוֹלוּ כְּמוֹ שֶׁאָמְרוּ זַ"ל שֶׁהָיָה מַכְרִיז גַּבְרִיאֵל לַיָּם שֶׁיִּזָּהֵר דְּיִשְׂרָאֵל עֲתִידִין לְקַבֵּל הַתּוֹרָה. וְזֶה שֶׁנֶּאֱמַר <b>"עָזִּי"</b> תָּקְפִּי אַהֲנְיַא לִי שֶׁנָתַן הַתּוֹרָה, <b>"וְזִמְרַת יָהּ"</b> שֶׁהִיא הַתּוֹרָה "וַיְהִי לִי לִיְשׁוּעָה".
(פְּנֵי דָוִד)
<h2>יוֹם ג'</h2>
<h3>הֲלָכוֹת</h3>
א. הַנִּצְרַךְ לִנְקָבָיו אַל יִתְפַּלֵל, וְאִם יַעֲבוֹר זְמַן תְּפִלָּה בְּצִבּוּר וְיָכוֹל לַעֲמוֹד עַד פַּרְסָה, שָׁרִי (פֵּתַח עֵינַיִם דַּף ט'). וְאִם הוּצְרַךְ לִנְקָבָיו בְּתוֹךְ פְּסוּקֵי דְזִמְרָה וְחָזַר, יִטּוֹל וִיבָרֵךְ "אֲשֶר יָצַר", וְיַנִּיחַ צִיצִית וּתְפִילִין וִיבָרֵךְ עֲלֵיהֶם (גּו"ר).
(קֶשֶּׁר גּוּדָל, סִימָן ז, סְעִיף לג)
ב. וְיוּכַל לַעֲנוֹת כָּל אָמֵן בְּאֶמְצַע פְּסוּקֵי דְזִמְרָה (אֲחְרוֹנִים). וְכֹּהֵן שֶׁקְרָאוּהוּ לַעֲלוֹת לַתּוֹרָה וּלִנְשִׂיאַת כַּפָּיִם, עוֹלֶה וְקוֹרֵא וְנוֹשֵׂא כַּפָּיו (סִדּוּר הָרַב יַעֲבֵּץ).
(קֶשֶּׁר גּוּדָל, סִימָן ז, סְעִיף לד)
<h3>מוּסָר</h3>
אָמְרוּ בַּזוֹהַר הַקָּדוֹשׁ (ח"ב דַף ר"ה ע"ב), שֶׁצָּרִיךְ לְהִתְעוֹרֵר בַּאֲמִירַת פְּסוּקֵי דְּזִמְרָה לְיִרְאָה אֶת ה' בְּכָל לִבּוֹ.
(צִפֹּרֶן שָׁמִיר, סִימָן ב, סְעִיף כא)
<h3>חִדּוּשׁ עַל הַפָּרָשָׁה</h3>
<b>וּמִבְחַר שָׁלִשָׁיו טֻבְּעוּ בְיַם סוּף -</b> אֶפְשָׁר בַּמֶּה שֶׁכָּתַב בְּסֵפֶר דְּרוּשׁ שְׁמוּאֵל מִשֵּׁם רַבֵּנוּ בְּחַיֵּי שֶׁהָעוֹלָם שְׁלִישׁ יָם שְׁלִישׁ מִדְבָּר וּשְׁלִישׁ יִשּׁוּב, וְעָשָׂה ה' לְיִשְׂרָאֵל נִסִּים וְנִפְלָאוֹת בַּיָּם וּבַמִּדְבָּר וּבַיִּשּׁוּב, וְזֶה שֶׁנֶּאֱמַר "וְשָׁלִישִׁים עַל כֻּלּוֹ", "וְשָׁלִישִׁים" אוֹתִיּוֹת "וּשְׁלִישׁ יָם", לִרְמֹז וּשְׁלִישׁ יָם הוּא גָּדוֹל הַנֵּס עַל כֻּלּוֹ. עַד כָּאן דְּבָרָיו. וְזֶה רֶמֶז <b>"וּמִבְחַר שָׁלִשָׁיו"</b> הַמֻּבְחָר שֶׁבַּנִּסִים שֶׁנַּעֲשׂוּ בַּשָׁלִישִׁים, הוּא אֲשֶׁר <b>"טֻבְּעוּ בְיַם סוּף"</b>, כִּי זֶה נֵס גָּדוֹל עַל הַכֹּל, כִּי הָיָה הַקִּטְרוּג גָּדוֹל וּשְׁעַת סַכָּנָה.
(פְּנֵי דָוִד)
<h2>יוֹם ד'</h2>
<h3>הֲלָכוֹת</h3>
א. אִם לֹא הָיָה מִנְיָן וְלֹא אָמְרוּ קַדִּישׁ, יְכוֹלִים לוֹמַר קַדִּישׁ בְּתוֹךְ פְּסוּקֵי דְּזִמְרָה, וּלְכַתְּחִילָה צָרִיךְ לְהַמְתִּין קֹדֶם בָּרוּךְ שֶׁאָמַר שֶׁלֹּא יַתְחִילוּ עַד שֶׁיִּהְיֶה מִנְיָן וְיֹאמְרוּ קַדִּישׁ כנ"ל, וּדְלָא כְּמִי שֶׁאָסַר. וְהַיְנוּ דַּוְקָא קַדִּישׁ שֶׁאוֹמֵר לִפְנֵי הֹדּוּ, אֲבָל אִם זֶה הַקַּדִּישׁ הוּא עַל מַה שֶּׁאָמְרוּ תְּהִלִּים קֹדֶם זְמִירוֹת, לֹא יֹאמְרוּ קַדִּישׁ (פְּנֵי יְהוֹשֻׁעַ סִימָן ה').
(קֶשֶּׁר גּוּדָל, סִימָן ז, סְעִיף לה-לו)
ב. "מִזְמוֹר לְתוֹדָה" יֹאמַר בְּנִגּוּן (סִימָן נ"א). יוּכַל לוֹמַר "מִזְמוֹר לְתוֹדָה" מְיֻשָּׁב, דְּלָא כמהר"י סָרוּק ז"ל.
(קֶשֶּׁר גּוּדָל, סִימָן ז, סְעִיף לז-לח)
<h3>מוּסָר</h3>
פְּסוּקֵי "יְהִי כְבוֹד" נִתְקְנוּ בְּחָכְמָה עֲמֻקָּה נִפְלָאָה, וְכֵן כָּל תִּקּוּנֵי תְּפִלּוֹת (הָרַב יַעֲבֵ"ץ בְּסִדּוּרוֹ), וְזֶה מְבֹאָר לָרוֹאֶה כַּוָּנַת הָאֲרִ"י זַ"ל.
(קֶשֶּׁר גּוּדָל, סִימָן ז, סְעִיף לט)
<h3>חִדּוּשׁ עַל הַפָּרָשָׁה</h3>
<b>נָשַׁפְתָּ בְרוּחֲךָ כִּסָּמוֹ יָם -</b> סוֹפִי תֵּבוֹת "מַכּוֹת", שָׁם רָמַז דְּאֵינוֹ הַטְּבִיעָה לְבַד, כִּי כַּמָּה מַכּוֹת הוּכּוּ כַּמְפֹרָשׁ בָּאַגָּדָה, וּלְמָאן דְּאֲמַר דְעַל הַיָּם לָקוּ חֲמִשִּׁים מַכּוֹת הוּא מִסְפָּר <b>יָ"ם</b>.
(נַחַל קְדוּמִים)
<h2>יוֹם ה'</h2>
<h3>הֲלָכוֹת</h3>
א. אִם לֹא כִּיוֵן בְּפָסוּק "פּוֹתֵחַ אֶת יָדֶךָ", צָרִיךְ לַחֲזֹר וּלְאוֹמְרוֹ, וְאֵין צָרִיךְ לַחֲזֹר כָּל הַמִּזְמוֹר. בִּרְכֵּי יוֹסֵף סִימָן נ"א.
(קֶשֶּׁר גּוּדָל, סִימָן ז, סְעִיף מב)
ב. נִרְאֶה דְּוַדַּאי צָרִיךְ לְכַוֵין בְּכָל הַמִּזְמוֹר הַזֶּה, וְזֶה אֵין צָרִיךְ לְאוֹמְרוֹ, דְּוַדַּאי צָרִיךְ לְכַוֵין כְּמוֹ בְּכָל הַתְּפִלָּה, וּמָה גַּם בִּשְׁבָחָיו שֶׁל הקב"ה. אָמְנָם הַגְּאוֹנִים חִדְּשׁוּ דְפָּסוּק "פּוֹתֵחַ <b>[אֶת יָדֶךָ]</b>", צָרִיךְ לְכַוֵין בּוֹ בְּיוֹתֵר. וּמֵעַתָּה מ"שׁ מָרָן בַּשֻׁלְחָן עָרוּךְ "צָרִיךְ לְכַוֵין בְּפָסוּק פּוֹתֵחַ אֶת יָדֶךָ", הַיְנוּ כַּוָּנָה פְּרָטִית, כמ"ש הַטּוּר.
(פֶּתַח עֵינַיִם בְּרָכוֹת ד')
<h3>מוּסָר</h3>
אָמְרוּ רַבּוֹתֵינוּ זִכְרוֹנָם לִבְרָכָה (בְּרָכוֹת ד' ע"ב): כָּל הָאוֹמֵר "תְּהִלָּה לְדָוִד" ג' פְּעָמִים בְּכָל יוֹם, מֻבְטָח לוֹ שֶׁהוּא בֶּן הָעוֹלָם הַבָּא. לָכֵן צָרִיךְ לְכַוֵין וּלְהָבִין לְפָחוֹת פְּשָׁט הַדְּבָרִים וְשִׁבְחֵי הַשֵּׁם יִתְבָּרַךְ כִּבְיָכוֹל, שֶׁאִם אוֹמְרוֹ וְלִבּוֹ בַּל עִמּוֹ, וְקַל וְחֹמֶר אִם יֹאמְרוֹ בִּמְרוּצָה כְּבָלַע אֶת הַקֹּדֶּשׁ, בִּמְקוֹם רִנָּה תְּהֵא רְעָדָה, וְעָנֹשׁ יֵעָנֵשׁ ח"ו.
(צִפֹּרֶן שָׁמִיר, סִימָן ב, סְעִיף כ)
<h3>חִדּוּשׁ עַל הַפָּרָשָׁה</h3>
<b>וַיִּלָּחֶם עִם יִשְׂרָאֵל בִּרְפִידִם -</b> עֲמָלֵק. כָּתְבוּ ז"ל שֶׁבָּא מֵחֲמַת שִׂנְאַת חִנָּם, וְזֶהוּ "וַיִּלָּחֶם עִם-יִשְׂרָאֵל בִּרְפִידִם", קְרִי בֵּהּ פְּרִידִים <b>[מִלָּשׁוֹן פֵּרוּד]</b>.
(כִּסֵּא דָוִד דְּרוּשׁ י')
<h2>יוֹם ו'</h2>
<h3>הֲלָכוֹת</h3>
א. "וַיְבָרֶךְ דָּוִיד" יֹאמַר מְעֻמָּד, וּבְאוֹמְרוֹ "וְאַתָּה מוֹשֵׁל בַּכֹּל", בְּתֵבַת "בַּכֹּל" יִתֵּן ג' פְּרוּטוֹת, הב' בְּבַת אַחַת וְהַשְּׁלִישִׁית אַחַר כָּךְ (הָאֲרִ"י זַצַ"ל).
(קֶשֶּׁר גּוּדָל, סִימָן ז, סְעִיף מג)
ב. בַּשִׁירָה <b>[שִירת הַיָם]</b> יֹאמַר פָּסוּק "ה' יִמְלֹךְ" שְׁנֵי פְּעָמִים מִקְרָא וְאֶחָד תַּרְגּוּם. "כִּי בָּא סוּס פַּרְעֹה וכו' כִּי לַה' הַמְּלוּכָה וכו' וְהָיָה ה' לְמֶלֶךְ". וְלֹא יֹאמַר פָּסוּק "שְׁמַע יִשְׂרָאֵל" (הָאֲרִ"י זַ"ל).
(קֶשֶּׁר גּוּדָל, סוֹף הַסֵּפֶר, סְעִיף ו)
<h3>מוּסָר</h3>
בַּגְמָרָא (ב"ב י.) אָמְרוּ: רַבִּי אֶלְעָזָר יָהִיב פְּרוּטָה לֶעָנִי וְהָדַר מְצַלֵּי <b>[פֵּרוּשׁ: נוֹתֵן פְּרוּטָה לֶעָנִי וְאַחַר מִתְפַּלֵּל]</b>, דִּכְתִּיב (תְּהִלִּים יז, טו) "אֲנִי בְּצֶדֶק אֶחֱזֶה פָּנֶיךָ". וְיֵשׁ לִרְמֹז כִּי רָאשֵׁי תֵּבוֹת <b>"צֶדֶק לְפָנָיו יְהַלֵּךְ"</b> הוּא "צַלֵי" <b>[מִתפַּלֵל]</b>, כִּי בִּתְחִלָּה "צֶדֶק לְפָנָיו יְהַלֵּךְ" שֶׁיִּתֵּן צְדָקָה, וְאַחַר כָּךְ צַלֵי. אִי נָמֵי אֶפְשָׁר כִּי עַל יְדֵי הַתְּפִלָּה "צֶדֶק" שֶׁהִיא מַלְכוּת "לְפָנָיו יְהַלֵּךְ" פָּנִים בְּפָנִים "וְיָשֶׂם לַדֶּרֶ"ךְ פְּעָמָי"ו", וְהַמַּשְׂכִּיל יָבִין בְּסוֹד ישׁנה).
(צִפֹּרֶן שָׁמִיר, סִימָן ב, סְעִיף כג)
<h3>חִדּוּשׁ עַל הַפָּרָשָׁה</h3>
<b>וַיֹּאמֶר כִּי יָד עַל כֵּס יָהּ מִלְחָמָה לַה' בַּעֲמָלֵק מִדֹּר דֹּר -</b> רַבֵּנוּ הָאֲרִ"י זַצַ"ל בְּכַוָּנַת "עָלֵינוּ לְשַׁבֵּחַ" כָּתַב דִבְּאוֹמְרוֹ "שֶׁהֵם מִשְׁתַּחֲוִים לַהֶבֶל וָרִיק" וכו', שֶׁמַּזְכִּיר גְּנוּת הַקְּלִפּוֹת הוּא מַכְנִיעָם. וְאֶפְשָׁר שֶׁזֶּה טָעַם זְכִירַת עֲמָלֵק דִּכְתִּיב "כִּי יָד עַל כֵּס יָהּ מִלְחָמָה לַה' בַּעֲמָלֵק", דְּבָּזֶה הוּא מַכְנִיעַ קְלִפַּת עֲמָלֵק.
(חוֹמַת אֲנָךְ יְחֶזְקֵאל)