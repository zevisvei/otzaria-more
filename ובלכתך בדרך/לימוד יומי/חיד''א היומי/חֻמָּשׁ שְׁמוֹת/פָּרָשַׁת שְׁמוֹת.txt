<h1>פָּרָשַׁת שְׁמוֹת</h1>

<h2>יוֹם א'</h2>
<h3>הֲלָכוֹת</h3>
א. שָׁאוֹל שָׁאַל אִישׁ אֶחָד שֶׁהָיָה רוֹצֶה לְהִתְעַנוֹת שׁוֹבָבִי"ם, וַיַּרְא כִּי לֹא יָכֹל, כִּי יֵשׁ לוֹ חֳלָאִים, גַּם שֵׂיבָה זָרְקָה בּוֹ, וְלָכֵן בְּעַצְמוֹ צִעֵר, מַה יַּעֲשֶׂה לְתִקּוּן נַפְשׁוֹ? וְאָמַרְתִּי לוֹ, דְבַּמְצִיאוּת זֶה לְעֵת זִקְנָה וּבְסוֹבְלֵי חוֹלָאִים, יֵשׁ לוֹ תַּקָּנָה לִפְדוֹת כָּל יוֹם תַּעֲנִית בְּמָמוֹן.
(יוֹסֵף בְּסֵדֶר סִימָן ג', וְשָׁם הוֹסִיף תְּפִלָּה וְעוֹד. ע"ש)
ב. וְיֵדַע נֶאֱמָנָה, כִּי אִסּוּר גָּמוּר לְהִסְתַּכֵּל בְּנָשִׁים וּלְבוּשֵׁיהֶן וְתַכְשִׁיטֵיהֶן, וּכְמוֹ שֶׁאָמַר הַכָּתוּב (אִיּוֹב לא, א) "וּמָה אֶתְבּוֹנֵן עַל-בְּתוּלָה", וּפֵרְשׁוּ רַבּוֹתֵינוּ זִכְרוֹנָם לִבְרָכָה (עֲבוֹדָה זָרָה כ' ע"ב) שֶׁלֹּא נִסְתַּכֵּל אֲפִלּוּ בְּמַלְבּוּשׁ בְּתוּלָה הָעוֹמֵד בַּכֹּתֶל. וְקַל וְחֹמֶר לִיגַע בָּהֶן וּבִלְבוּשָׁן וְלִשְׂחוֹק עִמָּהֶן, כִּי כָּל זֶה גּוֹרֵם לְטָמֵא נַפְשׁוֹ, וַחֲבָלִים נָפְלוּ לוֹ חֶבְלֵי עֲבוֹתוֹת לִירַשׁ גֵּיהִנָּם, וּבִשְׁעַת פְּטִירָתוֹ מַלְאָכֵי חַבָּלָה יַרְאוּהוּ כָּל הַצּוּרוֹת הַהֵם וִיעַצְרוּהוּ וִיצַעֲרוּהוּ צַעַר בַּנֶּגַע.
(צִפֹּרֶן שָׁמִיר, סִימָן ו, סְעִיף פג-פד)
<h3>מוּסָר</h3>
עַל נְהַ"ר כְּבָר נִפְתְחוּ שַׁעֲרֵי קְדֻשָּׁה, בְּסִפְרָן שֶׁל צַדִּיקִים מְלֵאִים מְפִיקִים דֶּרֶךְ אֲרֻכָּה, בְּתַמְרוּק עֲוֹן פְּגָם הַבְּרִית וְתִקּוּנוֹ. וְאוּלָם נְקוֹט נַפְשָׁךָ בִּקְצִירֵ"י, קְצִירַת הָאוֹמֶר, קֶמַח סֹלֶת, כְּשֵׁם שֶׁאָנוּ רוֹקְדִין בְּנָפַּת הַקִּצּוּר קִמְחָא טְחִינָא מִיסוֹד רַבּוֹתֵינוּ זִכְרוֹנָם לִבְרָכָה קַמָּאֵי וּבַתְרָאֵי. וּכְשֵׁם שֶׁמִּי שֶׁיֵּשׁ לוֹ חֹלִי בְּגוּפוֹ, יְבַקֵּשׁ לְמַעַן דַּעַת בְּסִבַּ"ת עֲשׂוּיָה בָּא לוֹ הַחֹלִי, וְיִתְאַוֶּה לְרַפֹּאתוֹ, וְיִשְׁמֹר עַצְמוֹ מִן הוּא וַהַלְאָה מִדָּבָר הַגּוֹרֵם לְחֹלִי, כֵּן צָרִיךְ לְהַכִּיר חֹלִי הַנֶּפֶשׁ וְסִיבָּתָם וּרְפוּאָתָם וּשְׁמִירָתָם כְּדָת מַה לַּעֲשׂוֹת.
(צִפֹּרֶן שָׁמִיר, סִימָן ו, סְעִיף סט)
<h3>חִדּוּשׁ עַל הַפָּרָשָׁה</h3>
<b>וַיִּשְׁמַע פַּרְעֹה אֶת הַדָּבָר הַזֶּה וַיְבַקֵּשׁ לַהֲרֹג אֶת מֹשֶׁה -</b> יֵשׁ לַחֲקֹר קְצָת דְּמֹשֶׁה הָיָה כְּבֵן בַּתְיָה בִּתּוֹ שֶׁל מֶלֶךְ וְהָיָה לוֹ גְּדֻלָּה, וְאִם שַׂר אֶחָד קָרוֹב לַמַּלְכוּת יֹאמְרוּ עָלָיו שֶׁהָרַג הֶדְיוֹט אֶחָד, מִי יְבַקֵּשׁ דָמוֹ מִמֶּנּוּ. וְכֹל שֶׁכֵּן כְּשֶׁלֹּא יֵשׁ רְאָיָה גְּדוֹלָה וְעֵדִים בַּדָּבָר, וּכְשֶׁהָרַג הַמִּצְרִי לֹא הָיָה אִישׁ, דִּכְתִּיב "וַיַּרְא כִּי אֵין אִישׁ", וְאֵיךְ כְּשֶׁשָּׁמַע פַּרְעֹה, תֵּכֶף בִּקֵּשׁ לַהֲרֹג מֹשֶׁה הֶחָבִיב לְבִתּוֹ וְגָדוֹל בַּחֲצַר הַמַּלְכוּת, וּמִבְּלִי חֲקִירָה כְּלָל רַק בִּשְׁמִיעָה בְּעָלְמָא?
וְאֶפְשָׁר בַּמֶּה שֶׁאָמְרוּ זַ"ל שֶׁהָרָגוֹ בַּשֵׁם הַמְּפוֹרָשׁ, וְזֶה שֶׁנֶּאֱמַר "הַלְהָרְגֵנִי אַתָּה <b>אוֹמֵר</b>" דַּיְיקָא בָּאֲמִירָה, כְּמוֹ שֶׁאָמְרוּ זַ"ל. וְזֶה שֶׁנֶּאֱמַר "וַיִּשְׁמַע פַּרְעֹה אֶת <b>הַדָּבָר</b> הַזֶּה", לְשׁוֹן דִּבּוּר, דְאֲמִירָה לְחוּד, וּמִזֶּה נִתְפַּעֵל מְאֹד מְאֹד, כִּי יָכֹל לָבוֹא אֶצְלוֹ וּמִבְּלִי שׁוּם הַרְגָּשָׁה יַזְכִּיר הַשֵּׁם וְיַהַרְגֵהוּ, וּבִמְקוֹם סַכָּנָה כָּזוֹ, אֵין לְהַשְׁגִּיחַ בְּשׁוּם דָּבָר - "וַיְבַקֵּשׁ לַהֲרֹג אֶת מֹשֶׁה", כִּי פַּרְעֹה סָבַר שֶׁהוּא עָשָׂה רֹב פֶּשַׁע דִשְׁפִיכוּת דָּמִים, וְלָכֵן לֹא יוֹעִיל לוֹ חָכְמָתוֹ בְּיוֹם עֶבְרָה וּפְקֻדַּת חֶטְאוֹ מִמֶּלֶךְ הָאָרֶץ, וְלָכֵן בִּקֵּשׁ לְהוֹרְגוֹ.
(פְּנֵי דָוִד)
<h2>יוֹם ב'</h2>
<h3>הֲלָכוֹת</h3>
א. צָרִיךְ שֶׁקֹּדֶם אֲשֶׁר יֹאמְרוּ קַדִּישׁ לִפְנֵי הָעֵדָה, יֹאמַר דִּבְרֵי תּוֹרָה, כְּגוֹן בַּשַׁחַר "יִשְׁתַּבַּחַ", בְּמִנְחָה "אַשְׁרֵי", בְּלִמּוּד "רַבִּי חֲנַנְיָה" אוֹ אֵיזֶה מִזְמוֹר. (בֵּית דָוִד סִימָן ל' וְאַחֲרוֹנִים. וְעַיֵּן מַה שֶּׁכָּתַבְתִּי בְּשִׁיּוּרֵי בְּרָכָה סִימָן נ"ז מֵרַב עַמְרָם גָּאוֹן).
(קֶשֶּׁר גּוּדָל, סִימָן ח, סְעִיף א)
ב. נָהֲגוּ בְּסוֹף כָּל לִמּוּד לוֹמַר "רַבִּי חֲנַנְיָה" וכו', שֶׁיְּהֵא נֶחְשָׁב קַדִּישׁ עַל הָאַגָּדָה, הֲגַם שֶׁאוֹמֵר עַל תַּנַ"ךְ וּמִשְׁנָה וּגְמָרָא וְזֹהַר. (בִּרְכֵּי יוֹסֵף סִימָן נ"ה).
(קֶשֶּׁר גּוּדָל, סִימָן ח, סְעִיף ב)
<h3>מוּסָר</h3>
יֵשׁ לְהִשְׁתַּדֵּל וְלָרוּץ כְּדֵי לִשְׁמֹעַ קַדִּישׁ (שֻׁלְחָן עָרוּך סִימָן נ"ו). תַּרְתֵּי קָאָמַר "לְהִשְׁתַּדֵּל וְלָרוּץ". וּבִפְרָט בְּקַדִּישׁ שֶׁאַחַר דְּרָשַׁת אַגָּדָה לָעַם, בּוֹ יָרוּץ צַדִּיק וְנִשְׁגָּב, דְּאָמְרוּ בַּמִּדְרָשׁ שֶׁהקב"ה מוֹחֵל עֲווֹנוֹתֵיהֶם. וּכְבָר אָמְרוּ בְּסוֹטָה דְּקָאִים עַלְמָא אֲיְּהא שְׁמֵיהּ דְּאֲגַדְתָּא <b>[הָעוֹלָם עוֹמֵד בִּזְכוּת קַדִּישׁ הַנֶּאֱמָר עַל דִּבְרֵי אַגָּדָה]</b>.
(בִּרְכֵּי יוֹסֵף סִימָן נ"ה אוֹת ו')
<h3>חִדּוּשׁ עַל הַפָּרָשָׁה</h3>
<b>וַיִּתֵּן אֶת צִפֹּרָה בִתּוֹ לְמֹשֶׁה -</b> דּוֹרְשֵׁי רְשׁוּמוֹת אָמְרוּ כִּי "צִפֹּרָה" גִּימַטְרִיָּא "לְמֹשֶׁה".
(נַחַל קְדוּמִים)
<h2>יוֹם ג'</h2>
<h3>הֲלָכוֹת</h3>
א. אֵין לוֹמַר קַדִּישׁ, כִּי אִם הֵיכָא דְתַקּוּן בַּתְּפִלָּה אוֹ עַל לִמּוּד, אֲבָל עַל תְּפִלּוֹת שֶׁתִּקֵּן ר' סְעַדְיָא וּתְחִנּוֹת שֶׁל רַחֲמִים, לֹא יֹאמַר קַדִּישׁ (הַרַמְבַּ"ם בִּתְשׁוּבָה הַנִּקְרָא "פְּאֵר הַדּוֹר" סִימָן ק"ל). גַּם עַל הַמִּזְמוֹרִים אוֹמְרִים קַדִּישׁ, וְאַדְרַבָּא קַדִּישׁ עַל תְּהִלִּים, הוּא מְבַטֵּל הַקַּטֵיגוֹרִים וּמֵגִין מִמַּלְאָכֵי חַבָּלָה (בִּרְכֵּי יוֹסֵף שָׁם וְשִׁיּוּרֵי בְּרָכָה יו"ד סִימָן שע"ו).
(קֶשֶּׁר גּוּדָל, סִימָן ח, סְעִיף ג-ד)
ב. קַדִּישׁ בַּתְרָא, לֹא יֹאמְרֵנוּ אֶלָּא גָּדוֹל, אֲבָל שְׁאָר קַדִּישִׁים, יָכֹל לְאוֹמְרָם אֲפִלּוּ קָטָן שֶׁלֹּא הִגִּיעַ לְחִנּוּךְ (בֵּית יְהוּדָה סִימָן כ"ב)
(קֶשֶּׁר גּוּדָל, סִימָן ח, סְעִיף יא).
<h3>מוּסָר</h3>
מֶה עָצְמוּ וְגָדְּלוּ סְעִיפֵי שְׂרִיגֵי חֵטְא זֶה <b>[פְּגָם הַבְּרִית]</b>, בְּכַמָּה אֹפָנִים פָּנִים מִפָּנִים שׁוֹנִים כִּי בְּשַׁגַּם לֹא חָטָא בְּעֶרְוָה וְנִדָּה וְכַיּוֹצֵא, בְּפֹעַל אִם חָשַׁב וְהִרְהֵר וְעַל יְדֵי זֶה בָּא לְהַשְׁחִית בֶּהָקִיץ, גָּדוֹל עֲוֹן זֶה מְאֹד מְאֹד. וְלֹא זוֹ בֶּהָקִיץ, אֶלָּא אֲפִלּוּ בַּחֲלוֹם, אִם יְטַמְאוּהוּ, דְבַקַּתוֹ הֲרָעָה וְעָתִיד לִיתֵן אֶת הַדִּין, וְעָנוֹשׁ יֵעָנֵשׁ כִּי נֶפֶשׁ הוּא חוֹבֵל, נִבְרָאִים מַזִּיקִין כמ"ש רַבּוֹתֵינוּ זִכְרוֹנָם לִבְרָכָה "פִּרְיָמוֹ מֵאֶרֶץ תְּאַבֵּד וְזַרְעָ"ם מִבְּנֵי אָדָם".
(צִפֹּרֶן שָׁמִיר, סִימָן ו, סְעִיף עה-עו)
<h3>חִדּוּשׁ עַל הַפָּרָשָׁה</h3>
<b>וַיִּקְרָא אֶת שְׁמוֹ גֵּרְשֹׁם -</b> צִפּוֹרָה קָרְאָה אֶת שֵׁם בְּנָהּ גֵרְשׁוֹם. כָּךְ כָּתַב רַבֵּנוּ אֶפְרַיִם. וְאֶפְשָׁר בַּמֶּה שֶׁאָמְרוּ זַ"ל שֶׁהִתְנָה מֹשֶׁה רַבֵּינוּ עָ"ה עִם יִתְרוֹ שֶׁהַבֵּן הָרִאשׁוֹן יִהְיֶה לַעֲבוֹדָה זָרָה, וְכָתְבוּ הַמְפָרְשִׁים דְסָמַךְ מֹשֶׁה רַבֵּנוּ ע"ה עַל צִדְקַת צִפּוֹרָה שֶׁהִיא לֹא תִּתְרַצֶּה. וּלָזֶה הִיא קָרְאָה שֵׁם הַבֵּן הָרִאשׁוֹן, כְּלוֹמַר שֶׁאֵין לְבַעֲלָהּ רְשׁוּת, וּמָה שֶׁנִּתְרַצָּה הָיָה בְּעַל כָּרְחוֹ. וְזֶהוּ "כִּי אָמַר גֵּר הָיִיתִי בְּאֶרֶץ נָכְרִיָּה", וַאֲנִי אֵינִי מִתְרַצֶּה.
(דְּבַשׁ לְפִי עֵרֶךְ צִפּוֹרָה)
<h2>יוֹם ד'</h2>
<h3>הֲלָכוֹת</h3>
א. אִם הִתְחִיל קַדִּישׁ אוֹ קְדֻשָּׁה בָּעֲשָׂרָה וְיָצְאוּ קְצָת, גּוֹמֵר הַקַּדִּישׁ אוֹ קְדֻשָּׁה (סִימָן נ"ה).
(קֶשֶּׁר גּוּדָל, סִימָן י, סְעִיף ב)
ב. אִם הָיוּ עֲשָׂרָה בְּמָקוֹם אֶחָד וְאוֹמֵר קַדִּישׁ וּקְדֻשָּׁה, אֲפִלּוּ מִי שֶׁאֵינוֹ עִמָּהֶם יָכֹל לַעֲנוֹת, וְצָרִיךְ שֶׁלֹּא יְהֵא מַפְסִיק טִנּוּף אוֹ גּוֹי אוֹ גּוֹיָּה (סִימָן נ"ה וּבֵית דָוִד).
(קֶשֶּׁר גּוּדָל, סִימָן ט, סְעִיף בך)
<h3>מוּסָר</h3>
יִתְעוֹרֵר הָאָדָם שֶׁבִּפְגָם הַבְּרִית הוּא פּוֹגֵם מְאֹד בנר"ן <b>[נֶפֶשׁ רוּחַ נְשָׁמָה]</b> וּבְחוֹתָם הַמֶּלֶךְ, וּפוֹגֵם בְּשָׁרְשֵׁי נר"ן <b>[נֶפֶשׁ רוּחַ נְשָׁמָה]</b> לְמַעְלָה. בִּפְגָם זֶה מֵתוּ עֵר וְאוֹנָן (יְבָמוֹת ל"ד ע"ב), אַף שֶׁהָיוּ קְטַנִּים בְּנֵי שְׁמוֹנַת שָׁנִים (סד"ע רַבָּה פ"ב), וְעַל חֵטְא זֶה בָּא מַבּוּל לָעוֹלָם (סַנְהֶדְרִין ק"ח ע"ב). אֵין בְּשׁוּם עֲבֵרָה מִי שֶׁבּוֹרֵא גּוּף לַמַּזִיקִים כַּעֲבֵירַת פְּגָם הַבְּרִית. הוּא מְעַכֵּב הַגְּאֻלָּה, כִּי אֵין בֵּן דָוִד בָּא עַד שֶׁיִכְלוּ כָּל הַנְּשָׁמוֹת שֶׁבָּגוּף (יְבָמוֹת סג: נִדָּה יג ע"ב), וְזֶה מוֹרִיד מֵחָדָשׁ בַּקְּלִפּוֹת, וְזֶה צַעַ"ר הַשָּׁמַיִם וְצַעַר כָּל הָעוֹלָמוֹת שֶׁמְּעַכֵּב תְּשׁוּעַת ה'. וְאוֹי לוֹ וּלְרֹעַ מַזָּלוֹ אִם לֹא חָזַר בִּתְשׁוּבָה, כִּי אַחַר מוֹתוֹ נִפְרָעִין מִמֶּנּוּ עַל הַכֹּל, מִלְּבַד עוֹנְשׁוֹ עַל עֶצֶם הַעֲבֵירָה. בְּיוֹתֵר יֶחֱרַד חֲרָדָה גְּדוֹלָה, כִּי עַתָּה אֲנַחְנוּ בָּאֶלֶף הַשִּׁשִּׁי, וְהוּא כְּנֶגֶד הַיְסוֹד, וּמַעֲשָׂיו הַמְקֻלְקָּלִים עָרוּ עָרוּ עַד הַיְסוֹד בָּ"א.
(צִפֹּרֶן שָׁמִיר, סִימָן ו, סְעִיף ע-עד)
<h3>חִדּוּשׁ עַל הַפָּרָשָׁה</h3>
<b>וַיְהִי בַיָּמִים הָרַבִּים הָהֵם וַיָּמָת מֶלֶךְ מִצְרַיִם וַיֵּאָנְחוּ בְנֵי יִשְׂרָאֵל מִן הָעֲבֹדָה וַיִּזְעָקוּ וַתַּעַל שַׁוְעָתָם אֶל הָאֱלֹהִים מִן הָעֲבֹדָה -</b> יֵשׁ לְדַקְדֵּק דְהָיָה לֵיהּ לְמֵימַר "וַיֵּאָנְחוּ בְּנֵי יִשְׂרָאֵל וַיִּזְעָקוּ עַל הָעֲבֹדָה"? וְתוּ "מִן הָעֲבֹדָה" דִּכְתִּיב אַחַר כָּךְ יָתֶר, וְדַי בַּמֶּה שֶׁכָּתוּב "וַתַּעַל שַׁוְעָתָם אֶל-הָאֱלֹהִים", וּכְבָר נוֹדַע דִכְּבָר אָמַר "וַיֵּאָנְחוּ בְּנֵי יִשְׂרָאֵל מִן הָעֲבֹדָה" וְעָלַה קְאָמַר "וַתַּעַל" וכו'? וְאֶפְשָׁר דְרַבּוֹתֵינוּ זִכְרוֹנָם לִבְרָכָה אָמְרוּ: "וַיָּמָת מֶלֶךְ מִצְרַיִם", שֶׁנִּצְטַרַע וְהָיָה שׁוֹחֵט מֵאָה וַחֲמִשִּׁים תִּנּוֹקוֹת בַּבֹּקֶּר וּמֵאָה וַחֲמִשִּׁים בָּעֶרֶב, וְזֶה שֶׁנֶּאֱמַר "וַיָּמָת מֶלֶךְ מִצְרַיִם" שֶׁנִּצְטַרֵעַ וְהָיָה שׁוֹחֵט הַתִּנּוֹקוֹת, "וַיֵּאָנְחוּ בְּנֵי יִשְׂרָאֵל מִן הָעֲבֹדָה" אֲנָחָה נוֹשֶׁנֶת תַּדִּירִית, אַךְ "וַיִּזְעָקוּ" עַתָּה עַל הַשְּׁחִיטָה מִשְּׁלֹשׁ מֵאוֹת תִּנּוֹקוֹת בְּיוֹם. אַךְ בָּזֶה לֹא יָדְעוּ שֶׁהַתִּנּוֹקוֹת הָאֵלּוּ רְשָׁעִים גְּמוּרִים, וְלָא חֲשִׁיד קוּדְשָׁא בְּרִיךְ הוּא דַּעֲבִיד דִּינָא בְּלָא דִּינָא חַ"ו, וּלְכָךְ "וַתַּעַל שַׁוְעָתָם מִן הָעֲבֹדָה" דַּוְקָא וְלֹא עַל הַתִּנּוֹקוֹת.
(פֶּה אֶחָד)
<h2>יוֹם ה'</h2>
<h3>הֲלָכוֹת</h3>
א. יִזָּהֵר מְאֹד לִהְיוֹת אָזְנָיו קַשּׁוּבוֹת לַחֲזָרַת הַשְּׁלִיחַ צִבּוּר הַעֲמִידָה, כְּדֵי שֶׁיַּעֲנֶה קְדֻשָּׁה וְאַמֵנִים כְּתִקְנָן, וְלֹא יִהְיֶה אָמֵן יְתוֹמָה וכו'.
(מוֹרֶה בְּאֶצְבַּע, סִימָן ג, סְעִיף פב)
ב. בְּג' רִאשׁוֹנוֹת, עֲנִיַּית "אָמֵן" הוּא שֶׁאֱמֶת הַדָּבָר, וּבָאֶמְצָעִיּוֹת וְאַחֲרוֹנוֹת, כַּוָּנַת "אָמֵן", שֶׁכֵּן יִהְיֶה. בָּעֲנִיַּית אָמֵן דִּבְרָכוֹת, יְכַוֵּין "אָמֵן" גִּימַטְרִיָּא "יאהדונהי".
(מוֹרֶה בְּאֶצְבַּע, סִימָן ג, סְעִיף פג-פד)
<h3>מוּסָר</h3>
כָּל הַשּׁוֹמֵעַ אַגָּדָה מִפִּי הַדּוֹרֵשׁ וְעוֹנֶה "אָמֵן יְהֵא שְׁמֵיהּ רַבָּא", מְכַפְּרִין לוֹ עֲווֹנוֹתָיו (חֶסֶד לְאַבְרָהָם מַעֲיַין ב' נָהָר ל'. וְעַיֵּן מִדְבָּר קְדֵמוֹת מע' ד' אוֹת י"ד).
(צִפֹּרֶן שָׁמִיר, סִימָן י, סְעִיף קמו)
<h3>חִדּוּשׁ עַל הַפָּרָשָׁה</h3>
<b>וַיָּמָת מֶלֶךְ מִצְרַיִם -</b> אָמְרוּ רַבּוֹתֵינוּ זִכְרוֹנָם לִבְרָכָה שֶׁנִּצְטַרַע. וְצָרִיךְ לָדַעַת מִנָּא לְהוּ? וּפֵרֵשׁ הָרַב רַבֵּנוּ הֶעְשְׁל זצ"ל בָּמֶה שֶׁאָמְרוּ דִבְיוֹם סִלּוּקוֹ שֶׁל מֹשֶׁה רַבֵּינוּ, לֹא נִשְׁתַּמַּשׁ בַּחֲצוֹצְרוֹת, דְּאֵין שִׁלְטוֹן בְּיוֹם הַמָּוֶת, וְכֵן כְּתִיב "וַיִּקְרְבוּ יְמֵי-דָוִד לָמוּת" (וְלָא כְּתִיב "הַמֶּלֶךְ דָוִד"), וְהַיְנוּ דְּקַשְׁיָא לְרַבּוֹתֵינוּ זִכְרוֹנָם לִבְרָכָה דְּהָכָא כְּתִיב "וַיָּמָת מֶלֶךְ מִצְרַיִם", וְהַוֵה לֵיה לְמֵימָר "וַיָּמָת פַּרְעֹה", כִּי אֵין שִׁלְטוֹן בְּיוֹם הַמָּוֶת, לָזֶה אָמְרוּ "שֶׁנִּצְטַרַע", וּמִשּׁוּם הֲכִי כְּתִיב "מֶלֶךְ", דְעֲדַיִין הָיָה יוֹשֵׁב עַל כִּסֵּא מַלְכוּתוֹ וְעוֹסֵק בִּרְפוּאוֹת. ודפח"ח.
(פְּנֵי דָוִד)
<h2>יוֹם ו'</h2>
<h3>הֲלָכוֹת</h3>
א. אָמֵן יְהֵא שְׁמֵיהּ רַבָּא. "אָמֵן" קַאִי לְעֵיל, וּמַתְחִיל הַשֶּׁבַח יְהֵא שְׁמֵיהּ רַבָּא. וְיֵשׁ אוֹמְרִים שֶׁיַּפְסִיק מְעַט בֵּין אָמֵן לִיְהֵא שְׁמֵיהּ (אַחֲרוֹנִים סִימָן נ"א).
(קֶשֶּׁר גּוּדָל, סִימָן ח, סְעִיף טוֹב)
ב. יֹאמַר "יְהֵא שְׁמֵיהּ רַבָּא" בִּנְשִׁימָה אַחַת (אַחֲרוֹנִים שָׁם).
(קֶשֶּׁר גּוּדָל, סִימָן ח, סְעִיף חַי)
<h3>מוּסָר</h3>
עֲנִיַּית "אָמֵן" חוֹבָה וּמִצְוָה. וּמָה גַּם לְדִבְרֵי זֹהַר הַקָּדוֹשׁ (פָּרָשַׁת וַיֵּלֶךְ) וּלְדִבְרֵי רַבֵּנוּ הָאֲרִ"י זצ"ל דְחֲמוּר טוּבָא כַּנּוֹדַע, וְאַסְמָכֵיהּ אַקְרָא דְ"מַלֵּא פְּנֵיהֶם קָלוֹן" סוֹפֵי תֵּבוֹת "אָמֵן", דְהַוָּא עֹנֶשׁ מִי שֶׁאֵינוֹ <b>[עוֹנֶה]</b> "אָמֵן". וְהַדְּבָרִים עַתִּיקִים.
(שׁוּ"ת חַיִּים שָׁאַל סִימָן ס"ח)
<h3>חִדּוּשׁ עַל הַפָּרָשָׁה</h3>
<b>לֹא תִגְרְעוּ מִלִּבְנֵיכֶם דְּבַר יוֹם בְּיוֹמוֹ -</b> אֶפְשָׁר בַּמֶּה שֶׁאָמְרוּ בַּמִּדְרָשׁ שֶׁהָיָה חָסֵר לְאִישׁ יִשְׂרָאֵל לְבֵנָה וְלָקְחוּ בְּנוֹ וְהִנִּיחוּהוּ בַּבִּנְיָן. וְזֶה רָמַז לָהֶם "לֹא תִגְרְעוּ מִלִּבְנֵיכֶם דְּבַר יוֹם בְּיוֹמוֹ", שֶׁאִם יֶחְסְרוּ לְבֵנִים יוּשְׂמוּ בָּנִים בִּמְקוֹמוֹ, וְלָכֵן "לֹא תִגְרְעוּ מִלִּבְנֵיכֶם", שֶׁאִם לֹא תַּעֲשׂוּ מִנְיָן הַלְּבֵנִים, תַּשְׁלִימוּ מִבְּנֵיכֶם. וְדוֹק.
(נַחַל קְדוּמִים)