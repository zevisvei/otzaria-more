<h1>פָּרָשַׁת וָאֵרָא</h1>

<h2>יוֹם א'</h2>
<h3>הֲלָכוֹת</h3>
א. לֹא יַעֲנֶה אָמֵן חֲטוּפָה, דְּהַיְנוּ כְּאִלּוּ הָאָלֶ"ף נְקֻדָּה בַּחֲטָף, וְכֵן לֹא יַחְטֹּף לַעֲנוֹת קֹדֶם שֶׁיְּסַיֵּם הַמְבָרֵךְ. לֹא יַעֲנֶה אָמֵן קְטוּפָה שֶׁאֵינָהּ נִכֶּרֶת הַנּוּ"ן (סִימָן קכ"ד). לֹא יֹאמַר "אָמאֵין" אוֹ "אמני", וְאֵין הַנּוּ"ן דְּגוּשָׁה וְלֹא צְרוּיָ"ה (הרמד"ל ז"ל).
(קֶשֶּׁר גּוּדָל, סִימָן ט, סְעִיף ב-ד)
ב. לֹא יַעֲנֶה אָמֵן יְתוֹמָה שֶׁאֵינוֹ שׁוֹמֵעַ הַבְּרָכָה, וַאֲפִלּוּ יוֹדֵעַ בְּאֵיזוֹ בְּרָכָה עוֹמֵד, וַאֲפִלּוּ אֵינוֹ מְחֻיָּב, אִם הַבְּרָכָה הִיא לְהוֹצִיא הָרַבִּים יְדֵי חוֹבָתָם. אֲבָל בִּרְכַּת הַתּוֹרָה וּבִרְכַּת הַנֶּהֱנִין, אִם יוֹדֵעַ הַבְּרָכָה שֶׁהוּא מְבָרֵךְ, יָכֹל לַעֲנוֹת אָמֵן (ב"ח סִימָן קכ"ד).
(קֶשֶּׁר גּוּדָל, סִימָן ט, סְעִיף ה)
<h3>מוּסָר</h3>
אִי לַזֹּאת, בְּרֵישׁ כָּל מַרְאִי"ן, יֵשֵׁב בָּדָד וְיִדֹם לְהִסְתַּכֵּל יָפֶה יָפֶה מֵעֵת הֱיוֹתוֹ, מֶה הָיָה לוֹ וּמָה בְּיָדוֹ מֵחַטַּאת נְעוּרִים, בְּכָל פְּרָטֵי פְּרָטוּת מִינֵי חַטָאִים אֵלּוּ <b>[שֶׁל פְּגָם הַבְּרִית]</b>, כִּי עָצְמוּ מִסַּפֵּר, וּכְשֶׁיִּזְכֹּר וְיֵדַע רוּבָּם כְּכוּלָם, אָז תָּבִין וְתִשְׁקֹל בְּפֶלֶס עַד הֵיכָן מַגִּיעַ פְּגָם כָּל אֶחָד, וּכְשֶׁתַּגִּיעַ לָזֶה הֲלֹא תֵּבוֹשׁ הֲלֹא תִכָּלֵם, וְתִתְחָרֵט חֲרָטָה גְּדוֹלָה, וּפַלְגֵי מַיִם יֵרְדוּ עֵינֵיךָ, וּבִמְרִירוּת תֵּאָנַח אֲנָחָה שׁוֹבֶרֶת, מְקוּטֶרֶת מָ"ר עוֹבֵר, עַל אֲשֶׁר הִכְעַסְתָּ אֶת הַבּוֹרֵא יִתְבָּרַךְ, וְעָבַרְתָּ עַל כַּמָּה שְׁבוּעוֹת וּכְּרִיתוֹת שֶׁנִּכְרְתוּ עַל קִיּוּם הַתּוֹרָה וְהַמִּצְווֹת, וַאֲשֶׁר הִשְׁבִּיעוּךָ בְּחַדְרֵי בָּטֶן (נִדָּה ל' ע"ב), וּמָרִית אֶת פִּי הַמֶּלֶךְ אֲשֶׁר בְּטוּבוֹ הַגָּדוֹל יְצָרְךָ וֶהֱבִיאֲךָ לָעוֹלָם, וְהִרְבָּה לְהֵיטִיב עִמְּךָ מְאֹד מְאֹד אֲשֶׁר לֹא יְשׁוֹעָר. וְאִם תַּעֲמִיק הָעִיוּן בָּזֶה, אֵין סָפֵק כִּי תִּהְיֶה בָּזוּי בְּעֵינֵיךָ, נִמְאַס שָׁפֵל וְאָפֵל. אַדְּהָכִי וַהֲכִי עַיִן בְּמַר בּוֹכָה וְלֵב נִשְׁבַּר, כְּמוֹ חַי כְּמוֹ חָרוֹ"ן נֶאֱנַח בְּשִׁבְרוֹן, וְתֵכֶף תְּקַבֵּל עַל עַצְמְךָ לִגְדוֹר כַּמָּה גְּדָרִים וּסְיָיגִים שֶׁלֹּא תָּבֹא לִידֵי חֵטְא מֵהַיּוֹם וָהַלְאָה. וְעִקָּר הַכֹּל לְהִתְרַחֵק מִשְׂחוֹק וְקַלּוּת רֹאשׁ הַמַּרְגִילִין לְעֶרְוָה (אָבוֹת פ"ג מי"ג).
(צִפֹּרֶן שָׁמִיר, סִימָן ו, סְעִיף פב)
<h3>חִדּוּשׁ עַל הַפָּרָשָׁה</h3>
<b>שָׁמַעְתִּי אֶת נַאֲקַת בְּנֵי יִשְׂרָאֵל אֲשֶׁר מִצְרַיִם מַעֲבִידִים אוֹתָם -</b> יִתָּכֵן כִּי בְּאוֹמְרוֹ "שָׁמַעְתִּי אֶת נַאֲקַת בְּנֵי יִשְׂרָאֵל", מִדַּת הַדִּין תְּקַטְרֵג שֶׁאֵינָם רְאוּיִים לִגְאֻלָּה כִּי הֵם עוֹבְדֵי עֲבוֹדָה זָרָה, וּכְמוֹ שֶׁטָּעַן שַׂר שֶׁל מִצְרַיִם עַל יַם-סוּף כְּמוֹ שֶׁאָמְרוּ ז"ל. לָזֶה אָמַר "אֲשֶׁר מִצְרַיִם", הֵן בְּרִשְׁעָן מַעֲבִידִים אוֹתָם לַעֲבוֹדָה זָרָה, וְהֵם אַגַּב אוֹנְסַיְיהוּ עַל כָּרְחָם שֶׁלֹּא בְּטוֹבָתָם וּפְטוּרִים, וּכְמוֹ שֶׁהֵשִׁיב הוּא יִתְבָּרַךְ לַשַּׂר שֶׁל מִצְרַיִם כְּמוֹ שֶׁאָמְרוּ ז"ל, וּמֵאַחַר שֶׁכֵּן "וָאֶזְכֹּר אֶת בְּרִיתִי" וְאֵין מוֹנֵעַ גְּאוּלָתָם.
(פְּנֵי דָוִד)
<h2>יוֹם ב'</h2>
<h3>הֲלָכוֹת</h3>
א. אִם בְּעוֹד שֶׁהוּא מִתְפַּלֵּל סִיֵּם שְׁלִיחַ צִבּוּר בְּרָכָה, וְקֹדֶם שֶׁכָּלְתָה עֲנִיַּית "אָמֵן" מִפִּי רֹב הַצִּבּוּר סִיֵּם תְּפִלָּתוֹ, עוֹנֶה עִמָּהֶן "אָמֵן" (סִימָן קכ"ד).
(קֶשֶּׁר גּוּדָל, סִימָן ט, סְעִיף ו)
ב. הָעוֹנֶה "אָמֵן", לֹא יַגְבִּיהַּ קוֹלוֹ יוֹתֵר מֵהַמְבָרֵךְ. לֹא יַעֲנֶה אָמֵן קָצְרָה וְלֹא אֲרֻכָּה יוֹתֵר מִדַּאי (שָׁם).
(קֶשֶּׁר גּוּדָל, סִימָן ט, סְעִיף ז-ח)
<h3>מוּסָר</h3>
וְהָאִישׁ הַיָּרֵא אֶת דְּבַר ה', יִזְכֹּר אֲשֶׁר הוּא יְהוּדִי, וְיַאֲמִין בַּתּוֹרָה וּבְדִבְרֵי רַבּוֹתֵינוּ זִכְרוֹנָם לִבְרָכָה הַקְּדוֹשִׁים, וְלֹא יְשִּׂיאֶנּוּ יִצְרוֹ בְּמַשְׂאוֹת שָׁוְא וּמַדּוּחִים, וְיֵדַע שֶׁעַל הַכֹּל יָבֹא לְחֶשְׁבּוֹן, גַּם עַל אֲשֶׁר לֹא הֶאֱמִין בְּדִבְרֵי רַבּוֹתֵינוּ זִכְרוֹנָם לִבְרָכָה, וְכֹל הָאוֹמֵר הקב"ה וַתְּרָן וכו' (ב"ק נ.).
(צִפֹּרֶן שָׁמִיר, סִימָן ו, סְעִיף פח)
<h3>חִדּוּשׁ עַל הַפָּרָשָׁה</h3>
<b>אֲשֶׁר מִצְרַיִם מַעֲבִידִים אוֹתָם -</b> יִרְצֶה, כִּי עֲבוֹדַת פִּיתוֹם וְרַעַמְסֵס הֵם מֻטָּלוֹת עַל הַמִּצְרִיִים לַעֲבֹד אֶת מַלְכָּם וְהַצָּרִיךְ לְמַלְכוּתָם, וְלֹא דַּי שֶׁהֵם אֵינָם עוֹבְדִים, רַק מַעֲבִידִים אוֹתָם לְיִשְׂרָאֵל אֲשֶׁר לֹא עֲלֵיהֶם תִּהְיֶה מִשְׁפָּט עֲבוֹדָה זוֹ כִּי גֵּרִים הֵם.
(פְּנֵי דָוִד)
<h2>יוֹם ג'</h2>
<h3>הֲלָכוֹת</h3>
א. בְּבִרְכַת הַשֶּׁבַח, כְּגוֹן בָּרוּךְ שֶׁאָמַר וְיִשְׁתַּבַּח וג' רִאשׁוֹנוֹת, כַּוָּנַת "אָמֵן" - אֱמֶת הַדָּבָר. וּבָאֶמְצָעִיּוֹת וְכַיּוֹצֵא, כַּוָּנַת "אָמֵן" - אֱמֶת הוּא וְכָךְ יִהְיֶה.
(קֶשֶּׁר גּוּדָל, סִימָן ט, סְעִיף ט)
ב. יַעֲנֶה "אָמֵן יְהֵא שְׁמֵיהּ רַבָּה" בְּקוֹל בְּכַוָּנָה וְכֹחַ (סִימָן נ"ו מֵהַשַּׁ"ס וזוה"ק).
(קֶשֶׁר גּוּדָל, סִימָן ט, סְעִיף י)
<h3>מוּסָר</h3>
יֵשׁ שֶׁמֵּחַזְרִין לִהְיוֹת סַנְדָּק בִּימֵי הַשּׁוֹבָבִי"ם, כִּי הוּא מִכְּלָל תִּקּוּנֵי פְּגָם הַבְּרִית, וְאוֹכְלִים בִּסְעֻדַּת מִצְוָה, כִּי יוֹם טוֹב שֶׁלּוֹ הוּא. אַךְ יֵשׁ לְפַקְפֵּק שֶׁמֶּא לֹא יְחַשְּׁבוּ הַתַּעֲנִיּוֹת רְצוּפִים, כֵּיוָן שֶׁהוּא גָּרַם לְזֶה, אַף שֶׁכַּוָנָתוֹ לְתַקֵּן. וִירֵא שָׁמַיִם יִשְׁתַּדֵּל לִהְיוֹת סַנְדָּק אַחַר גְּמַר הַתִּקּוּן. אָמְנָם אִם אֲבִי הַבֵּן מֵאֵלָיו וּמֵעַצְמוֹ מְכַבְּדוֹ לִהְיוֹת סַנְדָּק, אֲפִלּוּ שֶׁיִּהְיֶה בְּאֶמְצַע שׁוֹבָבִי"ם, לֹא יִדְחֶה הַמִּצְוָה לֵיכֻל וְלֶחֱדֵי <b>[לֶאֱכֹל וְלִשְׂמֹחַ]</b> , כִּי שָׁמַיִם לוֹ זָכוּ, וְיוֹם טוֹב שֶׁלּוֹ הוּא, וּבְלִי סָפֵק נֶחְשָׁבִים הַתַּעֲנִיּוֹת רְצוּפִים, כֵּיוָן דְּאַתְיָא לוֹ מִמֵּילָא, וְלֹא טוֹב לִדְחוֹת הַמִּצְוָה, וְלֹא נָכוֹן לִימָנַּע מִסְּעֻדַּת מִצְוָה, וּבִפְרָט אִם נוֹהֵג לִהְיוֹת בִּסְעֻדַּת מִצְוָה כְּשֶׁהוּא סַנְדָּק.
(צִפֹּרֶן שָׁמִיר, סִימָן ו, סְעִיף ק)
<h3>חִדּוּשׁ עַל הַפָּרָשָׁה</h3>
<b>וְלֹא שָׁמְעוּ אֶל מֹשֶׁה מִקֹּצֶר רוּחַ וּמֵעֲבֹדָה קָשָׁה -</b> אֶפְשָׁר לְפָרֵשׁ בְּמַאֲמָרָם ז"ל דְּיִשְׂרָאֵל בְּמִצְרַיִם הָיוּ עוֹבְדֵי עֲבוֹדָה זָרָה, וּכְמוֹ שֶׁפֵּרֵשׁ מַהֲרַ"ם אַלְשִׁיךְ זַ"ל בַּפָּסוּק "וַיְמָרֲרוּ אֶת חַיֵּיהֶם בַּעֲבֹדָה קָשָׁה", כִּי חַיֵּיהֶם הִיא נִשְׁמָתָם, וְהֵמָּה מָרוּ וְעִצְּבוּ אֶת רוּחַ קָדְשָׁם בַּעֲבוֹדָה קָשָׁה עֲבוֹדָה זָרָה, לְהַטְעוֹתָם בְּגִלּוּלֵיהֶם, וְהִיא אֶצְלֵנוּ כַּוָּנַת הַכָּתוּב "וְלֹא שָׁמְעוּ אֶל מֹשֶׁה מִקֹּצֶר רוּחַ וּמֵעֲבֹדָה קָשָׁה", כִּי בַּמֶּה שֶׁהָיוּ נִטְמָעִים בַּעֲבוֹדָה זָרָה, קָצַר מִן הַמֵּצָר רוּחָם וְנַפְשָׁם הַטְּהוֹרָה, כָּל שָׁרְשָׁם וְגִזְעָם הַקָּדוֹשׁ נִכַּוֵץ וְנִצְטַמֵּק בְּגִלּוּלֵי מִצְרַיִם, וְלָכֵן לֹא הָיָה בָּהֶם הֲכָנַת קְדֻשָּׁה לִשְׁמֹעַ לְמֹשֶׁה רַבֵּנוּ ע"ה, וְזֶה שֶׁנֶּאֱמַר "וְלֹא שָׁמְעוּ אֶל מֹשֶׁה מִקֹּצֶר רוּחַ" הוּא נַפְשָׁם וְרוּחָם הַקָּדוֹשׁ שֶׁנִּתְקַצַּר בְּגִלּוּלֵי הָעַמִּים, "וּמֵעֲבוֹדָה קָשָׁה" - עֲבוֹדָה זָרָה שֶׁהָיוּ עוֹבְדִים. אָמְנָם כְּבָר נוֹדַע שֶׁהָיָה בְּאֹנֶס, כְּמוֹ שֶׁאָמְרוּ ז"ל.
(שִׂמְחַת הָרֶגֶל, הַגָּדָה)
<h2>יוֹם ד'</h2>
<h3>הֲלָכוֹת</h3>
א. מִי שֶׁנִּזְדַּמַּן לוֹ לַעֲנוֹת "אָמֵן" עַל שְׁנֵי דְּבָרִים, יֹאמַר "אָמֵן וְאָמֵן" (הֲלָכוֹת קְטַנּוֹת ח"א סִימָן פ"ה).
(קֶשֶּׁר גּוּדָל, סִימָן ט, סְעִיף יא)
ב. אֵין עוֹנִין "אָמֵן" כְּלָל אַחַר שׁוּם בְּרָכָה מִבִּרְכּוֹת קְרִיאַת שְׁמַע, אֶלָּא אוֹמְרִים עִם הַשְּׁלִיחַ צִבּוּר מִלָּה בְּמִלָּה כָּל בְּרָכָה וַחֲתִימָתָהּ, וְאֵין לָהֶם לַעֲנוֹת "אָמֵן" (ב"י סִימָן נ"ט). וּמִזֶּה תָּבִין שֶׁאֵין לַעֲנוֹת "אָמֵן" אַחַר יוֹצֵר הַמְּאוֹרוֹת נַמִי לְדִידָן (בִּרְכֵּי יוֹסֵף סִימָן ס"א, וּבֵית דָוִד סִימָן נ"ט, וּמַטֶּה יְהוּדָה סִימָן נ"ט).
(קֶשֶּׁר גּוּדָל, סִימָן ט', סְעִיף יב-יג)
<h3>מוּסָר</h3>
הָרוֹצֶה לְהִנָּצֵל מִקֶּרִי, לֹא יְטַמֵּא בְּרִית הַלָּשׁוֹן, וּבִפְרָט מִנִּבְלוּת הַפֶּה וְלָשׁוֹן הָרַע, כִּי הַלָּשׁוֹן וְהַמָּעוֹר מְכֻוָּנִים, וּמִי שֶׁפּוֹגֵם בַּלָּשׁוֹן, וַדַּאי יֶחֱטָא בַּמָּעוֹר. וְזֶה אֶפְשָׁר רֶמֶז הַפָּסוּק (תְּהִלִּים לט, ב) "אָמַרְתִּי אֶשְׁמְרָה דְרָכַי", דֶּרֶךְ גֶּבֶר, "מֵחֲטוֹא בִלְשׁוֹנִי". עוֹד יִזָּהֵר מִבְּרָכָה לְבַטָּלָה, שֶׁיֵּדַע בִּרְכַּת הַפְּרִי וְכַיּוֹצֵא שֶׁהוּא אוֹכֵל, וִיבָרֵךְ בְּנַחַת, וְלֹא יְדַלֵּג ה' אוֹ מֶלֶךְ הָעוֹלָם, אוֹ אֵיזֶה תֵּבָה מִנֻּסַּח הַבְּרָכָה, שֶׁאָז יִהְיֶה בְּרָכָה לְבַטָּלָה וְאוֹכֵל בְּלֹא בְּרָכָה. וְאִם אֵינוֹ מְדַקְדֵּק חַס וְשָׁלוֹם בָּזֶה, הוּא גּוֹזֵל לַה', וּכְשֵׁם שֶׁבְּמָמוֹן אִסּוּר גֶּזֶּל כָּל שֶׁהוּא לְכַתְּחִילָה, גַּם אוֹת אוֹ תֵּבָה מֵהַבְּרָכָה בְּסוּג גָּזֶּל, דְּאָמְרוּ רַבּוֹתֵינוּ זִכְרוֹנָם לִבְרָכָה (בְּרָכוֹת ל"ה ע"ב) "כָּל הַנֶּהֱנֶה מֵעוֹלָם הַזֶּה בְּלֹא בְּרָכָה, כְּאִילּוּ גּוֹזֵל להקב"ה", אִם כֵּן בְּחֶסְרוֹן תֵּבָה וָאוֹת הַוֵי בְּסוּג גֶּזֶּל. וַהֲמוֹן הָעַם אוֹמְרִים בִּמְקוֹם "ה' אֶלֹהֵינוּ מֶלֶךְ הָעוֹלָם" - "נַאיֵילֵינוּ מֶלִיכוֹלָם", וְאוֹי לָהּ לְאוֹתָהּ בּוּשָׁה, בִּמְקוֹם רְעָדָה לִהְיוֹת חָרֵד בְּהַזְכָּרָת ה' כְּמוֹ שֶׁאָמַר הַכָּתוּב (תְּהִלִּים לה, י) "כָּל עַצְמוֹתָי תֹּאמַרְנָה ה'", לֹא זוֹ אֲשֶׁר לֹא שָׂם לִבּוֹ הֵגֶא מִפִּיו יוֹצֵא, עוֹד בָּהּ שֶׁפּוֹגֵם בַּהַזְכָּרָה וּבְמַלְכוּתוֹ ח"ו, וְאוֹכֵל בְּלִי בְּרָכָה. וְגַם אִם אוֹמֵר "ה' אֶלֹהֵינוּ מֶלֶךְ הָעוֹלָם" כְּתִקְּנוֹ וּבוֹלֵעַ תֵּבָה בַּבְּרָכָה, אֶפְשָׁר דְבְּחֶסְרוֹן הַתֵּבָה הַהִיא לֹא תְּחַשֵּׁב בְּרָכָה וְאוֹכֵל בְּלֹא בְּרָכָה. וּמֵרָעָה אֶל רָעָה יֵצֵא שֶׁבָּא לִידֵי קֶרִי, וְעַל הַכֹּל עָנֹשׁ יֵעָנֵשׁ כַּאֲשֶׁר יָשִׁית עָלָיו גְּדָל הָעֵצָה.
(צִפֹּרֶן שָׁמִיר, סִימָן ז, סְעִיף קא)
<h3>חִדּוּשׁ עַל הַפָּרָשָׁה</h3>
<b>וַיִּבְלַע מַטֵּה אַהֲרֹן אֶת מַטֹּתָם -</b> פֵּרְשׁוּ רַבּוֹתֵינוּ זִכְרוֹנָם לִבְרָכָה (שַׁבָּת צ"ז.) לְאַחַר שֶׁנַּעֲשֶׂה מַטֶּה, חָזַר וּבָלַע כֻּלָּן. וְאֶפְשָׁר דְּעִנְיָן זֶה לִרְמֹז דְּכָּל עָרְמָתָם אֲשֶׁר הֶעֱרִימוּ כְּנָחָשׁ, הֶבֶל הֵמָּה מַעֲשֶׂה תַּעְתּוּעִים, וְכֹל חָכְמָתָם תִּתְבַּלָּע, וְיִגְּעוּ לָרִיק בַּעֲלִילוֹתָם וְתוֹעֲבוֹתָם לְהִתְחַכֵּם לְמוֹשִׁיעָן שֶׁל יִשְׂרָאֵל וּלְהִשְׁתַּדֵּל לְעַנּוֹת וּלְכַלוֹת יִשְׂרָאֵל, אֲשֶׁר בְּעָרְמוֹת אֵלּוּ דמיה"ם בָּם לְנָחָשׁ עֲקַלָּתוֹן, וְכֹל חָכְמָתָם הֶבֶל הֲבָלִים נִסְרְחָה חָכְמָתָם, וּלְרֶמֶז זֶה מַטֶּה אַהֲרֹן בָּלַע הַנְּחָשִׁים אֲשֶׁר עָשׂוּ בְּלָטֵיהֶם, רֶמֶז הָרוֹמֵז כִּי כָּל מַחְשְׁבוֹתָם בְּעָרְמוֹת הַנָּחָשׁ תִּבְלָעֵמוֹ אָרֶץ, וְלֹא יוֹעִילוּ וְלֹא יַצְלִיחוּ.
(רֹאשׁ דָוִד)
<h2>יוֹם ה'</h2>
<h3>הֲלָכוֹת</h3>
א. לְקַדִּישׁ וּקְדֻשָּׁה וּבָרְכוּ וְתֵבַת מוֹדִים, מַפְסִיק אֲפִלּוּ בְּאֶמְצַע פָּסוּק שֶׁבִּקְרִיאַת שְׁמַע (סִימָן ס"ו). אֲבָל לֹא יַפְסִיק לְבָרֵךְ בִּרְכַּת רְעָמִים (מַחֲזִיק בְּרָכָה). וְלֹא יַפְסִיק לַעֲנוֹת עַל שׁוּם אָמֵן דִּבְרָכוֹת (כֵּן הוּא דַּעַת מָרָן).
(קֶשֶּׁר גּוּדָל, סִימָן ט, סְעִיף יד-טז)
ב. אֵין לְהַפְסִיק בֵּין י"ח לְיִהְיוּ לְרָצוֹן, אֲבָל בֵּין יִהְיוּ לְרָצוֹן לִשְׁאָר תַּחֲנוּנִים, פּוֹסֵק לְקַדִּישׁ וּקְדֻשָּׁה וּבָרְכוּ וּלְאָמֵן דִּשְׁאַר בְּרָכוֹת (ט"ז, וְכֵן נ"ל וּדְלָא כְּחוֹלֵק עַל זֶה).
(קֶשֶּׁר גּוּדָל, סִימָן ט, סְעִיף טוֹב)
<h3>מוּסָר</h3>
מִי יְמַלֵּל עַד הֵיכָן מַגִּיעַ פְּגַם הַבְּרִית, וּכְבָר גּוּרֵי הָאֲרִ"י זַצַ"ל הִפְלִיאוּ לְדַבֵּר, וַתִסְמַר שַׂעֲרַת הָאָדָם מִפְּנֵי מַרְאִית הָעַיִן רוֹאֶה תֹּקֶף הַפְּגַם בְּקָדְשֵׁי שָׁמַיִם, תִּצַּלֵנָה אָזְנַיִם.
(צִפֹּרֶן שָׁמִיר, סִימָן ו, סְעִיף עט)
<h3>חִדּוּשׁ עַל הַפָּרָשָׁה</h3>
<b>בְּזֹאת תֵּדַע כִּי אֲנִי ה' -</b> אֶפְשָׁר לְפָרֵשׁ בַּמֶּה שֶׁכָּתַב הָרַב שִׂפְתֵי כֹּהֵן דְּשֵׁם "אֱלֹהִים" גִּימַטְרִיָּא פ"ו, וּבְרֹב רַחֲמָיו יִתְבָּרַךְ אָמַר "אֲנִי ה'" גִּימַטְרִיָּא פ"ז, אֶחָד יוֹתֵר עַל מִסְפָּר אֱלֹהִים, לִכְבֹּשׁ הַדִּין, וּבָזֶה הוֹצִיאָנוּ מִמִּצְרַיִם. וְזֶה שֶׁאָמַר "בְּזֹאת תֵּדַע כִּי אֲנִי ה'", וּבָזֶה כּוֹבֵשׁ הַדִּין, כִּי "אֲנִי ה'" גִּימַטְרִיָּא פ"ז, אֶחָד יוֹתֵר עַל "אֱלֹהִים", וּבָזֶה אֲנִי מוֹצִיאָם מִמִּצְרַיִם.
(נַחַל קְדוּמִים)
<h2>יוֹם ו'</h2>
<h3>הֲלָכוֹת</h3>
א. אִם נִזְדַּמֵּן לוֹ לַעֲנוֹת "אָמֵן יְהֵא שְׁמֵיהּ רַבָּה" וּמוֹדִים אוֹ קְדֻשָּׁה, וְאִם יַעֲנֶה זֶה יְבַטֵּל זֶה, יַעֲנֶה אָמֵן יְהֵא שְׁמֵיהּ רַבָּה דְעָדִיף (שׁוּ"ת שַׁי לַמּוֹרָא סִימָן ט').
(קֶשֶּׁר גּוּדָל, סִימָן ט, סְעִיף חַי)
ב. אִם הִתְחִיל לַעֲנוֹת קְדֻשָּׁה, לֹא יַפְסִיק מִפְּנֵי "אָמֵן יְהֵא שְׁמֵיהּ רַבָּה" (פְּרִי חָדָשׁ).
(קֶשֶּׁר גּוּדָל, סִימָן ט, סְעִיף יט)
<h3>מוּסָר</h3>
וְאִם חָשַׁב מַחְשָׁבוֹת רָעוֹת, הוּא אִסּוּר גָּדוֹל, וּמַמְשִׁיךְ נֶפֶשׁ רָעָה, וְהֵן הֵן פָּרִיצֵי הַדּוֹר, וְחוּצְפָּא יִסְגֵּא. גַּם אֶת הַכֹּל פֶּרַ"ע לוֹ יֵשַׁלֵּחוּ עַל מַה שֶּׁחָשַׁב וְעַל שֶׁגָּרַם לְבָנָיו שֶׁיִּהְיוּ רָעִים וְחָטָאִים, וְכֹל עֲבֵרָה אֲשֶׁר יַעֲשׂוּ בָּנָיו מִכָּל חַטֹּאוֹת הָאָדָם, הוּא נוֹטֵל חֵלֶק בְּרֹאשׁ בְּעֹנֶשׁ וְלַד הַטֻּמְאָה, וְקוֹרֵא לוֹ שֵׁם אָ"ב הַטֻּמְאָה.
(צִפֹּרֶן שָׁמִיר, סִימָן ו, סְעִיף עח)
<h3>חִדּוּשׁ עַל הַפָּרָשָׁה</h3>
<b>וְשַׂמְתִּי פְדֻת בֵּין עַמִּי וּבֵין עַמֶּךָ לְמָחָר יִהְיֶה הָאֹת הַזֶּה -</b> אֶפְשָׁר לוֹמַר דֶּרֶךְ רֶמֶז "פְדֻת" חָסֵר, שֶׁיֵּשׁ אַחֲרֶיהָ שִׁעְבּוּד שֶׁהַגְּאֻלָּה עַל יְדֵי בָּשָׂר וָדָם, "לְמָחָר" שֶׁהוּא רֶמֶז לִגְאֻלָּה עֲתִידָה, "יִהְיֶה הָאֹת הַזֶּה", כְּלוֹמַר אוֹת ו' הֶחָסֵר יִהְיֶה "פְדוּת" מָלֵא בוי"ו, כִּי הוּא עַל יָדוֹ יִתְבָּרַךְ וְאֵין אַחֲרֶיהָ שִׁעְבּוּד, כְּמוֹ שֶׁאָמְרוּ ז"ל עַל פָּסוּק "יִשְׂרָאֵל נוֹשַׁע בַּה' תְּשׁוּעַת עוֹלָמִים" (פֵּרוּשׁוֹ, אִם יִשְׂרָאֵל נוֹשַׁע בַּה', אָז הוּא תְּשׁוּעַת עוֹלָמִים). וְזֶה כַּוָּנַת הַכָּתוּב "לַה' הַיְשׁוּעָה עַל עַמְּךָ בִרְכָתֶךָ סֶּלָה" (פֵּרוּשׁוֹ, אִם הַיְשׁוּעָה עַל יְדֵי ה' בְּעַצְמוֹ, אָז עַל עַמְּךָ בִרְכָתֶךָ סֶּלָה וְאֵין אַחֲרֶיהָ שִׁעְבּוּד).
(פְּנֵי דָוִד)