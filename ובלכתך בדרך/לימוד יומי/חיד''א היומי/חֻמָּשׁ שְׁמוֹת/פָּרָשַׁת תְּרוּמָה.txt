<h1>פָּרָשַׁת תְּרוּמָה</h1>

<h2>יוֹם א'</h2>
<h3>הֲלָכוֹת</h3>
א. אִם שָׁכְחוּ הַצִּבּוּר לִקְרוֹת פָּרָשַׁת שְׁקָלִים, צְרִיכִים לַחֲזֹר וּלְהוֹצִיא סֵפֶר תּוֹרָה מֵהַהֵיכָל, וְלִקְרוֹתָהּ וּלְבָרֵךְ לְפָנֶיהָ וּלְאַחֲרֶיהָ. וְאִם עָבְרָה אוֹתָהּ שַׁבָּת, אֵין לָהּ תַּשְׁלוּמִין, אֲבָל אִם שָׁכְחוּ פָּרָשַׁת פָּרָה, יִקְרָאוּהָ בְּשַׁבָּת הַבָּא קֹדֶם פָּרָשַׁת הַחֹדֶשׁ (וְעַיֵּן שׁוּ"ת יוֹסֵף אֹמֶץ סִימָן כז).
(לְדָוִד אֱמֶת סִימָן ט' אוֹת ה')
ב. מִי שֶׁאֵרַע לוֹ נֵס בְּאֶחָד מֵהַיָּמִים שֶׁבְּאֲדָר בְּשָׁנָה פְּשׁוּטָה, וְקִבֵּל עָלָיו לַעֲשׂוֹת אוֹתוֹ הַיּוֹם מִדֵּי שָׁנָה בְּשָׁנָה יוֹם מִשְׁתֶּה וְשִׂמְחָה, כְּשֶׁיַּגִּיעַ שְׁנַת הָעִבּוּר, הֶעֱלָה מהר"שׁ הַלֵּוִי בַּתְּשׁוּבָה שֶׁיַּעֲשֶׂה אוֹתוֹ בְּאָדָר הָרִאשׁוֹן, אֲבָל אִם הַנֵּס נַעֲשֶׂה לוֹ בְּאָדָר שֵׁנִי, יַעֲשֵׂנוּ בִּשְׁנַת הָעִבּוּר בְּאָדָר שֵׁנִי, וְהֵבִיאוֹ הָרַב פְּרִי חָדָשׁ בְּדִין זֶה וְהָרַב כנה"ג בְּסִימָן תרפ"ו.
(בִּרְכֵּי יוֹסֵף סִימָן תרצ"ז)
<h3>מוּסָר</h3>
אָמְרוּ הַמְפָרְשִׁים שֶׁטַּעַם מַחֲצִית הַשֶּׁקֶל, לִרְמֹז שֶׁהָאָדָם תָּמִיד יִשְׁקֹל מַעֲשָׂיו וְיֵרָאֶה בְּעֵינָיו כְּאִלּוּ חֶצְיוֹ זַכַּאי וְחֶצְיוֹ חַיָּב, וְזֶהוּ <b>מַחֲצִית הַשֶּׁקֶל</b> <b>[הַיְנוּ שֶׁיִּשְׁקֹל וְיִרְאֶה מַחֲצִית]</b>.
(דְּבָרִים אֲחַדִים רֵישׁ דְּרוּשׁ יב)
<h3>חִדּוּשׁ עַל הַפָּרָשָׁה</h3>
<b>וְיִקְחוּ לִי תְּרוּמָה מֵאֵֹת כֹּל אִישׁ אֲשֶׁר יִדְּבֶנּוּ לִבּוֹ תִּקְּחוּ אֶת תְּרוּמָתִי -</b> אֶפְשָׁר לוֹמַר דֶּרֶךְ הַלַצִיי, דְּיֵשׁ נָדִיב דְּמַפְרִישׁ מַעֲשְׂרוֹ אוֹ נִדְבָתוֹ וְהוּא מְזֻמָּן אֶצְלוֹ, וּכְשֶׁיָּבֹא עָנִי אוֹ גַּבַּאי יִתֵּן לוֹ מִשָּׁם, וְהוּא דֶּרֶךְ נָקֵל וְטוֹב כַּיָּדוּעַ. וְהַתּוֹרָה הַקְּדוֹשָׁה כּוֹלֶלֶת כֹּל עֵצָה וּמִדָּה טוֹבָה, וְכֹל מִינֵי חָכְמָה וְהַנְהָגָה דְּכּוּלָא בָּהּ. וְזֶה רֶמֶז "וְיִקְחוּ לִי תְּרוּמָה", יַפְרִישׁוּ הַפְרָשָׁה בְּעֵת שֶׁדַּעְתָּם מְיֻשֶּׁבֶת וְלִבָּם נָכוֹן, וּבָזֶה יִהְיֶה נָקֵל "מֵאֵת כֹּל אִישׁ אֲשֶׁר יִדְּבֶנּוּ לִבּוֹ תִּקְּחוּ אֶת תְּרוּמָתִי" הֶעָנִי אוֹ הַגַּבַּאי מַה שֶּׁכְּבָר הִפְרִישׁ.
(חוֹמַת אֲנָךְ)
<h2>יוֹם ב'</h2>
<h3>הֲלָכוֹת</h3>
א. יֵשׁ נוֹהֲגִין לְהִתְעַנּוֹת בְּז' בְּאֲדָר שֶׁהוּא סִלּוּק מֹשֶׁה רַבֵּנוּ ע"ה, כמ"ש בְּסִימָן תק"פ. וְכָּתַב הָרַב מוֹר וּקְצִיעָה (בְּס' זֶה) מִשֵּׁם הַגָּאוֹן מָר אָבִיו זַ"ל שֶׁיַעֲשׂוּהוּ בְּאֲדָר שֵׁנִי, לְפִי שֶׁנֵּס פּוּרִים הָיָה בִּזְכוּת מֹשֶׁה רַבֵּנוּ ע"ה, מַה שֶּׁחָשַׁב הָמָן לְהֵפֶךְ. וּמִשּׁוּם הֲכִי נָכוֹן שֶׁיִּהְיוּ נוֹהֲגִין בְּחֹדֶשׁ אֶחָד, וְכָּתַב שֶׁהוּא טַעַם הָגוּן וּמְקֻבָּל. וְנִרְאֶה מִדְּבָרָיו שֶׁהוּא מַסְכִּים לְדִבְרֵי הַגָּאוֹן אָבִיו, כִּי הַשְׁבֵּ"חַ הִשְׁבִּי"חַ מְאֹד בִּשְׁנוֹת"וֹ אֶת טַעֲמ"וֹ <b>[ר"ל שֶׁשִּׁבֵּחַ מְאֹד אֶת טַעֲמוֹ]</b>, אֲבָל בִּשְׁאֵלַת יַעֲבֵ"ץ אַזִּיל בָּתַר אִיפְכָּא לְאַחְזִיקֵי שֶׁיִתְעֲנוּ בְּרִאשׁוֹן.
(מַחֲזִיק בְּרָכָה סִימָן תרפו אוֹת ד)
ב. כָּתַב מהרי"ל דְּנָכוֹן לִלְבוֹשׁ בִּגְדֵי שַׁבָּת וְיוֹם טוֹב בְּפּוּרִים, וְהֵבִיאוֹ מור"ם, וְהוּא מִנְהָג טוֹב, וּמָה גַּם לְשִׂמְחַת תּוֹרָה דְהַדּוּר קִבְּלוּהָ בִּימֵי אַחַשְׁוֵרוֹשׁ בְּרָצוֹן, וְכֵן נָהֲגוּ בעה"ק שְׁלֵמִים וְכֵן רַבִּים.
(מַחֲזִיק בְּרָכָה בקו"א סִימָן תרפז)
<h3>מוּסָר</h3>
לַיְהוּדִים הָיְתָה אוֹרָה וְשִׂמְחָה, אַךְ יִזָּהֵר מִשְׂחוֹק וְקַלּוּת רֹאשׁ, וְהֶחָכָם עֵינָיו בְּרֹאשׁוֹ כְּמוֹ שֶׁפֵּרְשׁוּ בַּזֹּהַר הַקָּדוֹשׁ, וְאַשְׁרֵי הַשָּׂם דְּרָכָיו כְּמוֹ שֶׁאָמְרוּ ז”ל (מוֹעֵד קָטָן ה.).
(מוֹרֶה בְּאֶצְבַּע, סִימָן ט, סְעִיף שה)
<h3>חִדּוּשׁ עַל הַפָּרָשָׁה</h3>
<b>וְיִקְחוּ לִי תְּרוּמָה מֵאֵת כָּל אִישׁ אֲשֶׁר יִדְּבֶנּוּ לִבּוֹ תִּקְּחוּ אֶת תְּרוּמָתִי -</b> אֶפְשָׁר בָּמֶה שֶׁאָמְרוּ פֶּרֶק קַמָא דְּבַתְרָא <b>[מַסֶּכֶת בָּבָּא בַּתְרָא]</b>: "רוֹדֵף צְדָקָה וָחֶסֶד יִמְצָא חַיִּים צְדָקָה וְכָבוֹד", מִשּׁוּם דְרוֹדֵף צְדָקָה יִמְצָא צְדָקָה? אֶלָּא לוֹמַר לְךָ כָּל הָרוֹדֵף צְדָקָה, הקב"ה מַמְצִיא לוֹ מָעוֹת לַעֲשׂוֹת מֵהֶם צְדָקָה. וְזֶה שֶׁנֶּאֱמַר "וְיִקְחוּ לִי תְּרוּמָה מֵאֵת כָּל אִישׁ אֲשֶׁר יִדְּבֶנּוּ לִבּוֹ" דְהוּא רוֹדֵף צְדָקָה, וְהָיָה שְׂכָרוֹ "תִּקְּחוּ אֶת תְּרוּמָתִי" מִכָּאן וָאֵילָךְ, שֶׁאֲנִי מַמְצִיא לוֹ מָעוֹת לַעֲשׂוֹת צְדָקָה.
(חוֹמַת אֲנָךְ)
<h2>יוֹם ג'</h2>
<h3>הֲלָכוֹת</h3>
א. יֵשׁ לָחוּשׁ שֶׁהָאִשָּׁה לֹא תִּקְרָא <b>[הַמְּגִלָּה]</b> בְּעַצְמָהּ, לְפִי מ"שׁ בְּמִדְרָשׁ הַנֶּעֱלָם (רוּת), דְּלֹא תִּקְרָא לְעַצְמָהּ רַק תִּשְׁמַע מֵאֲחֵרִים, וְכֵן הַמִּנְהָג דְּאַף אִשָּׁה שֶׁיּוֹדַעַת לִקְרוֹת בְּעַצְמָהּ שׁוֹמַעַת מֵאִישׁ.
(מַחֲזִיק בְּרָכָה סִימָן תרפ"ט אוֹת ג')
ב. נוֹהֲגִין לְעַכֵּב סֵפֶר תּוֹרָה בְּפוּרִים עַד אַחַר קְרִיאַת הַמְּגִלָּה וְסֵדֶר קְדֻשָּׁה, וְאִם יֵשׁ מִילָה, מָלִין בֵּין קְרִיאַת סֵפֶר תּוֹרָה לִמְגִלָּה. וְטַעַם יֵשׁ בַּדָּבָר דְהַדּוּר קִבְּלוּהָ וכו' וּכְתִיב "לַיְהוּדִים הָיְתָה אוֹרָה" זוֹ תּוֹרָה, "וְשָׂשׂוֹן" זוֹ מִילָה.
(לְדָוִד אֱמֶת סִימָן כו)
<h3>מוּסָר</h3>
יֵשׁ לִתְמֹהַּ דִּבְּכָל תְּפוּצוֹת יִשְׂרָאֵל עוֹשִׂים רַעַשׁ וּפִרְסוּם גָּדוֹל וּמַכִּין לְהָמָן וְכַיּוֹצֵא, וַתִּבָּקַע הָאָרֶץ לְקוֹלָם וְכַיּוֹצֵא מִינֵי שְׂחוֹק, וְרָאִיתִי לְאֶחָד חָכָ"ם (מהר"ר כְלִיפָא מַלְכָּה זלה"ה) בְּס' כַּף וְנָקִי כ"י שֶׁכָּתַב שֶׁהַטַּעַם שֶׁרָאוּ רַבּוֹתֵינוּ זִכְרוֹנָם לִבְרָכָה אֹרֶךְ הַגָּלוּת הַמַּר הַזֶּה, וְחַיְישִׁי שֶׁמֶּא יָקוּם מֶלֶךְ מֵאֻמּוֹת הָעוֹלָם, וְיִרְצֶה לִגְזֹר כִּגְזֵירַת הָמָן, לָכֵן הִנְהִיגוּ זֶה הַפִּרְסוּם וְשִׂמְחָה בְּהַפְלָגָה בָּרְחוֹבוֹת וּבַשְּׁוָקִים, לְמַעַן יִשְׁמְעוּ קוֹל רַעַשׁ גָּדוֹל וּדְבָרִים מְשֻׁנִּים, וְיִשְׁאֲלוּ מֶה רָאוּ עַל כָּכָה וּמָה הִגִּיעַ אֲלֵיהֶם, וְיוֹדִיעוּם עִנְיָן הָמָן וְיִקְחוּ מוּסָר.
(מַחֲזִיק בְּרָכָה בקו"א סִימָן תרפ"ז)
<h3>חִדּוּשׁ עַל הַפָּרָשָׁה</h3>
<b>וְיִקְחוּ לִי תְּרוּמָה -</b> לְפִי פְּשׁוּטוֹ אֶפְשָׁר לִרְמֹז כִּי "תְּרֻמָה" אוֹתִיּוֹת "הַמֻּתָּר", עַל דֶּרֶךְ "מִן הַמֻּתָּר בְּפִיךָ", שֶׁהַצְּדָקָה צָרִיךְ לַעֲשׂוֹתָהּ מִנְּכָסָיו שֶׁהִרְוִיחַ בְּמִשְׁפָּט וּבְיֹשֶׁר, וְלֹא מִגֶּזֶּל וְעֹשֶׁק, וְזֶה שֶׁאָמַר הַכָּתוּב בִּצְדָקָה תִּכּוֹנָנִי אַךְ רַחֲקִי מֵעֹשֶׁק וכו'.
(חוֹמַת אֲנָךְ)
<h2>יוֹם ד'</h2>
<h3>הֲלָכוֹת</h3>
א. יוֹם ט"ו שֶׁחָל לִהְיוֹת בְּשַׁבָּת, אוֹמְרִים "וְעַל הַנִּסִים". כֵּן הִסְכִּים הָרַדְבַּ"ז (בִּתְשׁוּבוֹת סִימָן תקח) דְאוֹמְרִים "וְעַל הַנִּסִים" בט"ו. וְאִם אָמַר "עַל הַנִּסִים" בי"ד, אֵין מַחֲזִירִין אוֹתוֹ, וְכֵן אִם אַמָרוֹ בְּב' הַיָּמִים, לֹא הִפְסִיד.
(בִּרְכֵּי יוֹסֵף שָׁם אוֹת י"ד)
ב. אָמַר "וְעַל הַנִּסִים" בְּשׁוּשָׁן פּוּרִים, לֹא יַחֲזֹר, דְּהַא מִיהָא שַׁיָּךְ לְיוֹם זֶה, וּבְדִיעֲבַד יֵשׁ לִסְמֹך עַל מָרָן וְסָפֵק בְּרָכוֹת לְהָקֵל.
(בִּרְכֵּי יוֹסֵף סִימָן תרצ"ג אוֹת ב')
<h3>מוּסָר</h3>
לֹא תְּהֵא כָּזֹאת לִשְׂחוֹק עִם נָשִׁים אֲפִלּוּ בְּפוּרִים וּלְטַיֵּל עִמָּהֶן, כִּי אִסּוּר הִסְתַּכְּלוּת בְּנָשִׁים וּקְרֵיבָתָן הוּא עָצוּם מִדִּינָא וְלֹא מִתּוֹרַת חֲסִידוּת, וּכְתִיב (מִשְׁלֵי יא, כ) "יָד לְיָד לֹא יִנָּקֶה רָע", וְדוֹרְשֵׁי רְשׁוּמוֹת אָמְרוּ (עַיֵּן "מְגַלֶּה עֲמֻקּוֹת" אֹפֶן רמ"ה) יָ"ד פְּעָמִים יָ"ד ג' קצ"ו כְּמִסְפָּר לֹ"א יִנָּקֶ"ה, וְזֶהוּ שֶׁאָמַר "יָ"ד לְיָ"ד" הַוֵי גִּימַטְרִיָּא "לֹא יִנָּקֶה". וְעוֹד אֶפְשָׁר לִרְמֹז כִּי תֵּבַת "יָד לְיָד לֹא יִנָּקֶה" גִּימַטְרִיָּא <b>רנ"ד</b>, הוֹסֵף עֲלֵיהֶם תֵּבַת "בְּיָד" גִּימַטְרִיָּא <b>רַ"ע</b>, כִּי נָפַל בְּיַד הַסִטְרָא אַחְרָא, וְהוּא תֵּבַת "בְּיָד" הַנּוֹסָף, וְזֶהוּ שֶׁאָמַר "יָד לְיָד לֹא יִנָּקֶה" הוּא רַע - רָעָה תָּבֹא אֵלָיו. וְסִימָנָךְ כִּי "יָד לְיַד לֹא יִנָּקֶה" עִם תֵּבַת <b>בְּיָ"ד</b> גִּימַטְרִיָּא <b>רַ"ע</b>.
וּבִכְלָל, אִסּוּר גָּדוֹל לִשְׁמֹעַ שִׁירֵי נָשִׁים הַמְשׁוֹרְרוֹת, דְּקוֹל בְּאִשָּׁה עֶרְוָה (בְּרָכוֹת כד.), וַאֲפִלּוּ בְּרִבּוּי דְּבָרִים, אָסְרוּ הַפּוֹסְקִים מִדִּינָא, וּמִשְׁנָה שְׁלֵמָה (אָבוֹת פ"א מ"ה): וְאַל תַּרְבֶּה שִׂיחָה עִם הָאִשָּׁה, בְּאִשְׁתּוֹ אָמְרוּ. כָּל זְמַן שֶׁמַּרְבֶּה שִׂיחָה עִם הָאִשָּׁה גּוֹרֵם רָעָה לְעַצְמוֹ, שֶׁהַסִטְרָא אַחְרָא הַנִּקְרֵאת "רָעָה" תִּדְבַּק בּוֹ, וְסוֹפוֹ יוֹרֵשׁ גֵּיהִנָּם הַנִּקְרֵאת "רָעָה", כְּמוֹ שֶׁאָמְרוּ ז”ל (נְדָרִים כב.-מ.), וּמֵרָעָה אֶל רָעָה יָצָאוּ. וּכְבָר קוֹרִין וּמַקְרִין הַפְּרָקִים בְּבֵית הַכְּנֶסֶת קְבַל עָם וּמְתַרְגְּמִינָן בְּלַעַ"ז, וְאֵין גַּם אֶחָד שֶׁיָּבִין בָּלֵב מַה שֶּׁאוֹמֵר וּמְשׁוֹרֵר הַפֶּרֶק, וּמָה יַעֲנוּ לְיוֹם פְּקֻדָּה, הַאִם יֹאמְרוּ לֹא יָדַעְנוּ שֶׁהוּא אִסּוּר, יוֹכִיחוּם עַל פְּנֵיהֶם הֲלֹא שְׁמַעְתֶּם הַפֶּרֶק בְּשִׁיר כַּמָּה שָׁנִים בָּרַבִּים! וְאִם יֹאמְרוּ שֶׁהֵם חֲסִידִים, דָמוּ עֲלַיְיהוּ כְּקָאקֵי (בְּרָכוֹת כ.) - יוֹדֵעַ נִסְתָּרוֹת יִגְעַר בָּהֶם וְיֵבשׁוּ, כִּי הָיָה לָהֶם הֲנָאָה בְּקוֹל וּמַרְאֶה וְרֵיחַ, וּמִי יוֹדֵעַ כַּמָּה נִכְשְׁלוּ, וַה' הַטּוֹב יְכַפֵּר בַּעֲדֵנוּ.
(מוֹרֶה בְּאֶצְבַּע, סִימָן ט, סְעִיף שח-שט)
<h3>חִדּוּשׁ עַל הַפָּרָשָׁה</h3>
<b>וְעָשׂוּ לִי מִקְדָּשׁ וְשָׁכַנְתִּי בְּתוֹכָם -</b> רֶמֶז מוּסָר הַשְׂכֵּל, דְּיֵשׁ כַּמָּה מִצְווֹת שֶׁאֵינוֹ יָכוֹל לְקַיֵּם, אָמְנָם יֵשׁ לְקַיֵּם אֵיזֶה עָנָף וְדִמְיוֹן הַמִּצְוָה, כְּגוֹן מִצְוַת בִּכּוּרִים לְהַקְרִיב דּוֹרוֹן לת"ח, וְלִהְיוֹת עָנָיו דְּהֲוֵי כְּמַקְרִיב קָרְבָּנוֹת. וְהוּא רֶמֶז "וְעָשׂוּ לִי מִקְדָּשׁ" כְּשֶׁתִּהְיוּ עֲנָוִים, אָז "וְשָׁכַנְתִּי בְּתוֹכָם", כְּמוֹ שֶׁכָּתוּב "אֲנִי אֶת דַּכָּא", וְאָז הַגּוּף דּוֹמֶה לְמִקְדָּשׁ שֶׁמַּקְרִיב כָּל הַקָּרְבָּנוֹת, וְהַיְנוּ "וְעָשׂוּ לִי מִקְדָּשׁ" שֶׁגּוּף טָהוֹר יִהְיֶה כְּמִקְדָּשׁ שֶׁמַּקְרִיבִים קָרְבָּנוֹת.
(יוֹסֵף תְּהִלוֹת קאפ' קי"ט)
<h3>הֲלָכוֹת</h3>
א. חַיָּב לִשְׁלֹחַ לַחֲבֵרוֹ ב' מָנוֹת. עִקָּר הַמִּצְוָה שֶׁיִּהְיֶה הַמָּנוֹת יִקְרוֹת הָעֵרֶךְ וַעֲרֵבוֹת. שְׂדֵה יְהוֹשֻׁעַ מְגִלָּה דַּף י"ז מִשֵּׁם מהראנ"ח.
(בִּרְכֵּי יוֹסֵף סִימָן תרצ"ה אוֹת ד')
ב. אִם עָשָׂה סְעֻדַּת פּוּרִים בְּלֹא לֶחֶם, יָצָא. אֶחָד קָדוֹשׁ בִּתְשׁוּבָה כ"י.
(בִּרְכֵּי יוֹסֵף שָׁם אוֹת א')
<h3>מוּסָר</h3>
יִהְיֶה נֶגֶד עֵינָיו דִּבְרֵי הַרַמְבַּ"ם (הל' מְגִלָּה פ"ב הי"ז) שֶׁיֵּשׁ לְהַרְבּוֹת בְּמַתָּנוֹת לָאֶבְיוֹנִים יוֹתֵר מֵרֹב מִשְׁתֶּה וּמָנוֹת. וְכֵן בְּדִין, דְמַתָּנוֹת לָאֶבְיוֹנִים הוּא הֲנָאָה לַנֶּפֶשׁ, קְדֻשָּׁה לִשְׁעָתָהּ וּקְדֻשָּׁה לְעָתִיד לָבֹא, כִּי הַקָּדוֹשׁ בָּרוּךְ הוּא זוֹרֵעַ צְדָקָה וְעוֹשֶׂה פְּרִי כְּמוֹ שֶׁאָמְרוּ ז”ל, וְהִיא שִׂמְחַת הַנֶּפֶשׁ, וְהַמִּשְׁתֶּה וְהַמָּנוֹת הֵם הֲנָאוֹת הַגּוּף הַנָּגוּף, וְרָאוּי לְהַרְבּוֹת בְּעִנְיְנֵי הַנֶּפֶשׁ הַקַּיֶּמֶת, וְלֹא בְּעִנְיְנֵי הַגּוּף הַכַּלֶּה. וְיִזָּהֵר לְקַיֵּם מִצְווֹת הַנּוֹהֲגוֹת בּוֹ, מִקְרָא מְגִלָּה בְּדִקְדּוּק, וְצַדִּיק יִבְחַן מִפְּלֵאוֹת תָּמִים דֵּעִים, כִּי כְּפֶּסַע בֵּין שֹוֹנְאֵי יִשְׂרָאֵל וכו' לוּלֵי ה' שֶׁהָיָה לָנוּ. מַתָּנוֹת לְאֶבְיוֹנִים הֲגוּנִים יִרְאֵי שָׁמַיִם מְלֹא חָפְנַיִם. מִשְׁלוֹחַ מָנוֹת מִינֵי מַאֲכָל לְרֵעֵהוּ. וְיִהְיֶה מֵסֵב בִּסְעֻדָּה שָׂשׂ וּמֵשִׂישׂ בְּחֶדְוַת ה', וְאֶת כָּ"ל הָעֹדֶף, וִיסַפֵּר תֹּקֶף הַנֵּס לִבְנֵי בֵּיתוֹ.
(מוֹרֶה בְּאֶצְבַּע, סִימָן ט, סְעִיף שו)
<h3>חִדּוּשׁ עַל הַפָּרָשָׁה</h3>
<b>וְעָשִׂיתָ בַדֵּי עֲצֵי שִׁטִּים וְצִפִּיתָ אֹתָם זָהָב –</b> "בַדֵּי עֲצֵי שִׁטִּים", אֵלּוּ הַמְסַיְּעִים לְעוֹסְקֵי הַתּוֹרָה, "וְצִפִּיתָ אֹתָם זָהָב" שֶׁבְּמָקוֹם שֶׁעָתִיד הקב"ה לַעֲשׂוֹת צֵל לְעוֹסְקֵי הַתּוֹרָה, עָתִיד לַעֲשׂוֹת לַמַּחֲזִּיקִים בָּהּ, שֶׁנֶּאֱמַר "כִּי בְּצֵל הַחָכְמָה" וכו', וְאוֹמֵר "עֵץ חַיִּים הִיא לַמַּחֲזִּיקִים" וכו'. פְּסִיקְתָא זוּטַרְתָּא לְרַבֵּנוּ טוּבִיָהוּ כְּתִיבַת יָד (שֶׁלֹּא נִדְפַּס אֶלָּא מִוַּיִקְרָא וָאֵילָךְ).
(מִדְבָּר קְדֵמוֹת עֵרֶךְ בַדֵּי)
<h2>יוֹם ו'</h2>
<h3>הֲלָכוֹת</h3>
א. אִם לֹא אָמַר "עַל הַנִּסִּים", אַף בְּמָה שֶׁאוֹכֵל לְשֵׁם סְעֻדַּת פּוּרִים אֵין מַחֲזִירִין אוֹתוֹ. מַהֲרַ"ל מִפְּרַג דְּלָא כְּמַהַרְשַׁ"ל.
(בִּרְכֵּי יוֹסֵף סִימָן תרצ"ה אוֹת ג')
ב. וְהַשְּׁתִיָּה כַדָּת לִבְסוּמֵי וְלֹא לְהִשְׁתַּכֵּר. וִיזָרֵז שֶׁלֹּא יְאַבֵּד בִּרְכַּת הַמָּזוֹן מִצְוַת עֲשֵׂה מִדְּאוֹרַיְיתָא, וְעַרְבִית בַּעֲשָׂרָה.
(מוֹרֶה בְּאֶצְבַּע, סִימָן ט, סְעִיף שז)
<h3>מוּסָר</h3>
בִּמְקוֹם גִּילָה שָׁם תְּהֵא רְעָדָה, לַעֲשׂוֹת מִצְווֹת הַיּוֹם בְּאֵימָ"ה רַבָּה וְשִׂמְחַת עוֹלָם, שִׂמְחָה שֶׁל מִצְוָה. וְלֹא תִּהְיֶה עֲדַת ה' אֶל גִּיל כָּעַמִּים, הַשּׁוֹטִי"ם בְּמִזְרְקֵי יַיִן, וּשְׂחוֹק וְקַלּוּת רֹאשׁ מְאֹד, מִבְּלִי מֵשִֹים יִרְאַת ה'. וְחַ"ו עָלָה עַל לִבָּם, כִּי בְּיוֹם הַפּוּרִים, הֻתְּרוּ הָאִסּוּרִים, וּמִצְוַת פְּרִיקָה - פְּרִיקַת עֹל תּוֹרָה וּמִצְווֹת, כְּהַיּוֹם הַזֶּה קִדַּמְתָּ. וְיֵשׁ אֲשֶׁר טָמְנ"וּ חֵפֶ"שׂ מְחוּפָּ"שׂ, הִתְחַפֵּשׂ וּבָא בְּצַלְמֵי הַפַּרְצוּפִין, יִלְבַּשׁ גֶּבֶר שִׂמְלַת אִשָּׁה, וְאִשָּׁה בְּכָל אֵלֶּה, קִשְּׁטָ"ה פָּנֶיהָ, כְּהִילְכַת גּוּבְרִין <b>[כְּדֶרֶךְ הַגְּבָרִים]</b>. אוֹי לָנוּ! אֵיךְ זֶרַע יִשְׂרָאֵל בְּנֵי אַבְרָהָם יִצְחָק וְיַעֲקֹב, וְנִשְׁמַת שַׁדַּי בְּקִרְבָּם, בְּלֶכְתָּם יֵלְכוּ בְּחֻקֵּי הַגּוֹיִם, וְנוֹתְנִים כֹּחַ לַיֵצֶר הָרַע וּפָרְקוּ עֹל תּוֹרָה וּמִצְוֹת בַּיּוֹם הַקָּדוֹשׁ הַזֶּה. הַיְאֻמַּן כִּי יְסֻפַּר שֶׁמִּצְוָה הוּא בַּיּוֹם הַזֶּה לַעֲבוֹר עַל דַּת מֹשֶׁה וְיִשְׂרָאֵל?! וְאֵיךְ נִשָּׂא פָּנֵינוּ לְשַׁלֵּם רָעָה תַּחַת טוֹבָה, כִּי בַּיּוֹם אֲשֶׁר כִּמְעַט אָבַדְנוּ, וּכְפֶּסַע בֵּינֵינוּ וכו'. וְה' בְּרַחֲמָיו הִצִּילָנוּ, וְאַדְרַבָּא הָיָה יוֹם טְבוֹחַ לְשֹוֹנְאֵי יִשְׂרָאֵל. בַּיּוֹם הַזֶּה אֲשֶׁר קִבַּלְנוּ הַחַסָּדִים וְהַטּוֹבוֹת לְהַפְלִיא, בּוֹ בַּפֶּרֶק אֵלּוּ עוֹבְרִין עַל רְצוֹנוֹ, וּכְדַאי בִּזָּיוֹן וָקָצֶף.
(לֵב דָוִד פֶּרֶק כ"ט)
<h3>חִדּוּשׁ עַל הַפָּרָשָׁה</h3>
<b>וְעָשִׂיתָ שְׁנַיִם כְּרֻבִים זָהָב -</b> יִמּוֹד בְּעַצְמוֹ שֶׁיִּהְיֶה כְּתִנּוֹק לַעֲבֹד וּלְמַשָּׂא, וְלִסְבֹּל עֹל הַתּוֹרָה עַל שִׁכְמוֹ כְּמוֹ שֶׁעַתָּה מַתְחִיל לִלְמוֹד. וְעוֹד כְּתִנּוֹק שֶׁיְּהֵא נָקִי מֵחֵטְא. וְזֶהוּ "שְׁנַיִם כְּרוּבִים", מֵעֵין דֻּגְמָא לְתִנּוֹק בִּשְׁנֵי אֹפָנִים, לִהְיוֹת מְקַבֵּל עֹל כְּתִנּוֹק, וְלִהְיוֹת נָקִי מֵחֵטְא כְּתִינוֹק. "זָהָב", שֶׁיִּרָא מִמִּדַּת הַדִּין הָרוֹמֵז לְזָהָב.
(נַחַל קְדוּמִים)