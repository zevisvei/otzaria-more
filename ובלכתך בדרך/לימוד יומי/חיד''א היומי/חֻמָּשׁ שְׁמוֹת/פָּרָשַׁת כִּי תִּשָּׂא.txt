<h1>פָּרָשַׁת כִּי תִּשָּׂא</h1>

<h2>יוֹם א'</h2>
<h3>הֲלָכוֹת</h3>
א. יִקְבַּע מָקוֹם לִתְפִלָּתוֹ, וְכֹל שֶׁהוּא תּוֹךְ ד' אַמּוֹת חָשׁוּב מָקוֹם אֶחָד. וְאִם מִתְפַּלֵּל בְּבֵיתוֹ, יִקְבַּע מָקוֹם שֶׁלֹּא יְבַלְבְּלוּהוּ (סִימָן צ' וְאַחֲרוֹנִים).
(קֶשֶּׁר גּוּדָל, סִימָן יב, סְעִיף חי)
ב. יִתְפַּלֵּל לְצַד מִזְרָח, וִיצַדֵּד לְדָרוֹם אוֹ לְצָפוֹן (סִימָן צ"ד וְאַחֲרוֹנִים).
(קֶשֶּׁר גּוּדָל, סִימָן יב, סְעִיף יט)
<h3>מוּסָר</h3>
<b>[שֻׁלְחָן עָרוּךְ או"ח]</b> סִימָן צ"ח: הַמִּתְפַּלֵּל צָרִיךְ שֶׁיְּכַוֵּין בְּלִבּוֹ וכו'. רָאִיתִי לְהָרַב עַיִּר וְקַדִּישׁ מהר"ר <b>אֱלִיעֶזֶר נַחְמָן פּוּאָה</b> זַ"ל בְּסִפְרוֹ "גֹּרֶן אָרְנַּן" כְּתַב יַד פ' וַאֶתְחַנָן וְז"ל בְּקִצּוּר: צָרִיךְ לְכַוֵין בַּתְּפִלָּה פֵּרוּשׁ הַמִּלּוֹת, וַאֲשֶׁר הוּא עוֹמֵד לִפְנֵי הַמֶּלֶךְ, וְלַעֲשׂוֹת תִּקּוּן הַתְּמִידִין, וּלְכַוֵין אֶל סוֹד הַתְּפִלָּה, וְהַמְּכַוֵּין בָּזֶה אֵינָם בָּאִים לוֹ מַחְשָׁבוֹת זָרוֹת, כִּי בְּמָקוֹם קָדוֹשׁ הַסִטְרָא אַחֲרָא עוֹמֶדֶת מְרָחוֹק, וְהַתִּקּוּן לְכָל אָדָם שֶׁיֹּאמַר כָּל בְּרָכָה בִּנְשִׁימָה אַחַת, וְלֹא יַנְשִׁים <b>[יִנְשׁוֹם]</b> בְּתוֹכָהּ. עכ"ל בְּקִצּוּר. וְכֵן שָׁמַעְתִּי מִשֵּׁם הָרַב הַגָּדוֹל ח"ק מהר"ר <b>יוֹסֵף קוּבּוֹ</b> אֲבַ"ד מק"ק שַׂלּוֹנִיקִי בַּדּוֹר שֶׁלִּפְנֵי פָנֵינוּ, שֶׁהָרוֹצֶה לִינָצֵל מִמַּחְשָׁבוֹת, יֹאמַר כָּל בְּרָכָה בִּנְשִׁימָה אַחַת.
(שׁוּ"ת יוֹסֵף אֹמֶץ סִימָן ע')
<h3>חִדּוּשׁ עַל הַפָּרָשָׁה</h3>
<b>כִּי תִּשָּׂא אֶת רֹאשׁ וגו' -</b> אֶפְשָׁר לִרְמֹז "כִּי תִּשָּׂא אֶת רֹאשׁ בְּנֵי יִשְׂרָאֵל" שֶׁתִּקַּח מֵהֶם צְדָקָה, וְהַצְּדָקָה נֶחְשָׁב "לִפְקֻדֵיהֶם" <b>[כְּמוֹ שֶׁקִּיְּמוּ כָּל הַפְּקוּדִים]</b>, כְּמוֹ שֶׁאָמַר הַכָּתוּב (נְחֶמְיָה י') "וְהֶעֱמַדְנוּ עָלֵינוּ מִצְווֹת", כַּמְבוֹאָר פֶּרֶק קַמָּא דְּבַתְרָא <b>[שֶׁשְּׁקוּלָה צְדָקָה כְּכָל הַמִּצְווֹת]</b>.
וְלֹא תָּחוּשׁ לְפִי שֶׁרָאִיתָ בַּעֲלֵי צְדָקָה שֶׁיָּרְדוּ <b>[מִנִּכְסֵיהֶם]</b>, דַּע "וְנָתְנוּ" לְמַפְרֵעַ "וְנָתְנוּ", כְּמוֹ שֶׁכָּתַב רַבֵּנוּ בַּעַל הַטּוּרִים, לוֹמַר שֶׁהַקָּדוֹשׁ בָּרוּךְ הוּא נוֹתֵן פַּעַם אַחֶרֶת, וְזֶה וַדַּאי, וּמָה שֶׁרָאִיתָ, טַעַם יֵשׁ.
וְכִי תֵּימָא אֲנִי רוֹצֶה לְהַנִּיחַ לְבָנַי, לָזֶה אָמַר "אִישׁ כֹּפֶר נַפְשׁוֹ", אֵיךְ תַּנִּיחַ נַפְשְׁךָ הַמְלֵאָה לָהּ עָווֹנוֹת וְלֹא תִּטּוֹל חֵלֶק אֶחָד לְפָחוֹת כְּמוֹ בֵּן בֵּין הַבָּנִים.
"לַה'", שֶׁיִּהְיֶה לְשֵׁם שָׁמַיִם, שֶׁהוּא צִוָּה עַל צְדָקָה, וְזֶהוּ "בִּפְקֹד אֹתָם", לְיִשְׂרָאֵל. וּצְדָקָה תַּצִּיל מִמָּוֶת, וְלֹא יִהְיֶה בָּהֶם נֶגֶף.
(כִּסֵּא דָּוִד דְּרוּשׁ ט)
<h2>יוֹם ב'</h2>
<h3>הֲלָכוֹת</h3>
א. לֹא יְהֵא דָּבָר חוֹצֵץ בֵּינוֹ לְבֵין הַקִּיר. וְדָבָר קָבוּעַ אָרוֹן וְתֵבָה, אֵין חוֹצְצִין. וְלֹא חָשׁוּב חֲצִיצָה אֶלָּא דָּבָר גָּבוֹהַּ עֲשָׂרָה וְרָחְבּוֹ ד'. וּמֻתָּר לְהִתְפַּלֵּל אֲחוֹרֵי אָדָם (סִימָן צ' וְאַחֲרוֹנִים).
(קֶשֶּׁר גּוּדָל, סִימָן יב, סְעִיף כ)
ב. לֹא יִתְפַּלֵּל כְּנֶגֶד בְּגָדִים הַמְצוּיָרִים אַף עַל פִּי שֶׁאֵינָם בּוֹלְטִים, וְאִם יִקְרָא נֶגֶד כֹּתֶל אוֹ בֶּגֶד מְצֻיָּר, יַעֲצִים עֵינָיו. אָסוּר לְהִתְפַּלֵּל נֶגֶד הַמַּרְאָה, אֲפִלּוּ עֵינָיו סְגוּרוֹת (הָרַדְבַּ"ז סִימָן ק"ז).
(קֶשֶּׁר גּוּדָל, סִימָן יב, סְעִיף כב)
<h3>מוּסָר</h3>
קְרִיאַת שְׁמַע, בַּזֹּהַר הַקָּדוֹשׁ הִפְלִיג בְּעֹנֶשׁ מִי שֶׁאֵינוֹ מְכַוֵּין, וְשֶׁבַח גָּדוֹל לַמְּכַוֵּין, כִּי פָּרָשָׁה רִאשׁוֹנָה מ"ב תֵּבוֹת, "וְהָיָה אִם שָׁמוֹעַ" עַד "וְשַׂמְתֶּם" ע"ב תֵּבוֹת, "אֶת דְּבָרַי" עַד "הָאָרֶץ" נ' תֵּבוֹת, "וַיֹּאמֶר" עַד סוֹף עִם חֲזָרַת שְׁלִיחַ צִיבּוּר (תֵּבוֹת ד' אֱלֹקֵיכֶם אֱמֶת) ע"ב תֵּבוֹת. וְשָׁם נֶאֱמַר כִּי יֵשׁ מָדוֹרִין וּמְמוּנִין בְּגַן עֵדֶן עַל זֶה בִּפְרָטוּת, וּכְנֶגְדָּן ח"ו, עַיֵּן בְּזֹהַר חָדָשׁ (אַחֲרֵי נ"ז ע"ב רוּת ק"י.) בְּאֹרֶךְ (עַיֵּן מוֹרֶה בְּאֶצְבַּע סִימָן ג' אוֹת ע"ח).
(צִפֹּרֶן שָׁמִיר, סִימָן ב, סְעִיף כח).
<h3>חִדּוּשׁ עַל הַפָּרָשָׁה</h3>
<b>כִּי תִּשָּׂא -</b> אִיתָא בַּגְּמָרָא (בָּבַּא בַּתְרָא דַּף יוּ"ד): אָמַר רַבִּי אַבְהוּ אָמַר מֹשֶׁה לִפְנֵי הקב"ה בְּמָה תְּרוֹמֵם קֶרֶן יִשְׂרָאֵל אָמַר לוֹ בְּכִי תִּשָּׂא. פֵּרֵשׁ רש”י זַ"ל קַח מֵהֶם כּוֹפֶר לִצְדָקָה. אֶפְשָׁר בַּמֶּה שֶׁאָמְרוּ לְקַמֵיהּ <b>[בַּהֶמְשֶׁך]</b> דִּשְׁקוּלָה צְדָקָה כְּכָל הַמִּצְווֹת, וְזֶה שֶׁשָּׁאַל: בְּמָה תָּרוּם קֶרֶן יִשְׂרָאֵל, דְּאֵיךְ יִתָּכֵן שֶׁיְּקַיְּמוּ תַּרְיָ"ג מִצְווֹת, וְאָמַר לוֹ בְּכִי תִּשָּׂא דִּצְדָקָה הַוֵי <b>[הִינָה]</b> כְּכָל הַמִּצְווֹת, וְכֵן רָאשֵׁי תֵּבוֹת שֶׁל "תִּשָּׂא אֶת רֹאשׁ בְּנֵי יִשְׂרָאֵל" גִּימַטְרִיָּא <b>תַּרְיָ"ג</b>.
(מַרְאִית הָעַיִן, בָּבַּא בַּתְרָא)
<h2>יוֹם ג'</h2>
<h3>הֲלָכוֹת</h3>
א. קֹדֶם שֶׁיִּתְפַּלֵּל יָסִיר כִּיחוֹ וְנִיעוֹ וְכֹל דָּבָר הַטּוֹרְדוֹ (סִימָן צ"ב). מֻתָּר לִירֹק בְּבֵית הַכְּנֶסֶת, וִיכַסֶּה בְּגֶמִי אוֹ יִדְּרֶסֶּנּוּ בְּרַגְלָיו (סִימָן צ'). וּבִתְפִלַּת י"ח אָסוּר לִירֹק, וְאִם אִי אֶפְשָׁר, מַבְלִיעוֹ בִּכְּסוּתוֹ, וְאִם הוּא אִסְטֶנִּיס, זוֹרְקוֹ לַאֲחוֹרָיו, וְאִם אִי אֶפְשָׁר, זוֹרְקוֹ לִשְׁמֹאלוֹ וְלֹא לִימִינוֹ, וְכֹל שֶׁכֵּן לְפָנָיו (סִימָן צ"ו). אֲפִלּוּ בַּתַּחֲנוּנִים שֶׁאַחַר תְּפִלָּה אָסוּר לִירֹק, דְּכָּל זְמַן שֶׁלֹּא פָּסַע ג' פְּסִיעוֹת הָוֵי לֵיה <b>[הָרֵי הוּא]</b> כְּעוֹמֵד לִפְנֵי הַמֶּלֶךְ, וְאִם אִי אֶפְשָׁר שָׁרִי <b>[מוּתָּר]</b> אַף לִימִינוֹ וּלְפָנָיו (אַחֲרוֹנִים).
(קֶשֶּׁר גּוּדָל, סִימָן יב, סְעִיף כג-כו)
ב. לֹא יְגַהֵק וְלֹא יְפַהֵק, וְאִם הֻצְרַךְ בְּאֹנֶס, יַנִּיחַ יָדוֹ עַל פִּיו.
(קֶשֶּׁר גּוּדָל, סִימָן יב, סְעִיף כז)
<h3>מוּסָר</h3>
וּכְבָר נוֹדַע מַעֲשֶׂה שֶׁאֵרַע בְּתַלְמִיד הָרַמְבַּ"ן זלה"ה שֶׁהָיָה לוֹמֵד תָּדִיר וּמְבַטֵּל תְּפִלָּה וּקְרִיאַת שְׁמַע וּמִצְווֹת, וְהָרַמְבַּ"ן הָיָה מוֹכִיחוֹ מְאֹד כִּי זְמַן תּוֹרָה לְחוּד וּזְמַן תְּפִלָּה וּקְרִיאַת שְׁמַע לְחוּד, וְלֹא שָׁמַע בְּקוֹלוֹ, עַד שֶׁבָּא <b>[עָלָיו צָרָה]</b>, וְאָמַר לוֹ הָרַמְבַּ"ן הֲלֹא הִזְהַרְתִּיךָ, וְהַכִי אַמְרִינָן בִּיבָמוֹת (דַּף ק"ט): כָּל הָאוֹמֵר אֵין לוֹ אֶלָּא תּוֹרָה, אֲפִלּוּ תּוֹרָה אֵין לוֹ. הָרְאֵתָ לָדַעַת דְּמַרְבֶּה בְּתוֹרָה לְבַד, וְאֵינוֹ רוֹצֶה לְקַיֵּם, אֲפִלּוּ תּוֹרָה אֵין לוֹ... וְאַל תְּשִׁיבֵנִי מֵרַשְׁבִּ"י וַחֲבֵירָיו, דִּלְפִי הַבַּבְלִי הָיוּ קוֹרִין קְרִיאַת שְׁמַע, וְלִירוּשַׁלְמִי הָיוּ מְקַיְּימִין מִצְווֹת הַתְּלוּיוֹת בִּזְמַן כְּגוֹן שׁוֹפָר וְסֻכָּה וְכַיּוֹצֵא, וְעוֹד שֶׁהֵם הָיוּ עוֹשִׂים מַעֲשֶׂה בְּרוּחָנִיּוּת וּבוֹנִים בַּשָּׁמַיִם עוֹשֵׂי אוֹרִים גְּדוֹלִים וְהַנַּח לַאֲבָהָן דְּעַלְמָא <b>[לְאָבוֹת הַעוֹלָם]</b>
(דְּבָרִים אֲחַדִים רֵישׁ דְּרוּשׁ כב)
<h3>חִדּוּשׁ עַל הַפָּרָשָׁה</h3>
<b>וְנָתְנוּ אִישׁ כֹּפֶר נַפְשׁוֹ לַה' -</b> רַבֵּנוּ בַּעַל הַטּוּרִים בְּפַּרְפְּרָאוֹתָיו כָּתַב "וְנָתְנוּ" גַּם לְמַפְרֵעַ "וְנָתְנוּ", כִּי מַה שֶּׁיִּתֵּן, יוּתַּן לוֹ מֵאֵת ה'.
וְאֶפְשָׁר לִרְמֹז בְּמַאי דִּתְנַן <b>[בְּמָה שֶׁכָּתוּב בַּמִּשְׁנָה]</b> "הֶווּ כַּעֲבָדִים הַמְשַׁמְּשִׁים אֶת הָרַב שֶׁלֹּא עַל מְנַת לְקַבֵּל פְּרָס". וְהַתּוֹסְפוֹת פֶּרֶק קַמָּא דְּרֹאשׁ הַשָּׁנָה רַמּוּ לַה מִירְמָא אַדְתַּנְיָא הָתָּם <b>[הִקְשׁוּ מֵהַנֶּאֱמָר בַּבְּרַיְיתָּא שָׁם]</b>: הָאוֹמֵר סֶלַע זוֹ לִצְדָקָה בִּשְׁבִיל שֶׁיִּחְיֶה בְּנִי אוֹ שֶׁאֶזְכֶּה לְעוֹלָם הַבָּא, הֲרֵי זֶה צַדִּיק גָּמוּר. וְהָרַב מהר"שׁ פְּרִימוֹ פָּרִיק לַה <b>[תֵּרֵץ הַקּוּשְׁיָא]</b> דְּמַתְנִיתִין אַיְירִי <b>[שֶׁהַמִשְׁנָה מְדַבֶּרֶת]</b> בְּגוּף הַמִּצְווֹת, אֲבָל אִם מוֹסִיף בְּדָבָר שֶׁאֵינוֹ חַיָּב הַתּוֹסֶפֶת, שָׁרֵי <b>[מוּתָר]</b> לוֹמַר בִּשְׁבִיל שֶׁאֶזְכֶּה לְעוֹלָם הַבָּא וּלְחַיֵּי בְּנִי וְכַיּוֹצֵא. דַּיְיקָא נַמִי דְּקָתָּנִי <b>[וּמְדוּיָק גַּם בִּלְשׁוֹן הַמִּשְׁנָה]</b> סֶלַע זוֹ לִצְדָקָה דִּכְבָר יָצָא יְדֵי חוֹבַת צְדָקָה כָּרָאוּי לוֹ, וְהוּא סוֹלֵ"עַ סֶלַע זוֹ עַל מְנַת וכו'.
וְזֶה רֶמֶז "וְנָתְנוּ", וְאִם אַחַר וְנָתְנוּ עוֹד יוֹסִיפוּ וְנָתְנוּ דָּבָר שֶׁאֵינוֹ חַיָּב, אָז מַצִי לְמֵימַר <b>[יָכוֹל לֹאמַר]</b> שֶׁאֶזְכֶּה לְעוֹלָם הַבָּא. וְזֶהוּ "אִישׁ כֹּפֶר נַפְשׁוֹ", דִּבְתוֹסְפוֹת שָׁרִי <b>[מוּתָר]</b>.
(פְּנֵי דָּוִד)
<h2>יוֹם ד'</h2>
<h3>הֲלָכוֹת</h3>
א. רַבֵּנוּ הָאֲרִ"י הָיָה מִתְפַּלֵּל י"ח בְּעֵינַיִם סְגוּרוֹת. וְאִם יוֹתֵר טוֹב לוֹ לְהִתְפַּלֵּל מִתּוֹךְ הַסִּדּוּר, כֹּה יַעֲשֶׂה, וְשָׁח <b>[וְיַשְׁפִּיל]</b> עֵינַיִם.
(קֶשֶּׁר גּוּדָל, סִימָן יב, סְעִיף כח)
ב. צָרִיךְ שֶׁלֹּא יִסָּמֵךְ עַל עַמּוּד שֶׁלְּפָנָיו אוֹ בְּצִדּוֹ. וְחוֹלֶה שֶׁאִי אֶפְשָׁר לוֹ כִּי אִם בִּסְמִיכָה, אִם יוּכַל לְכַוֵין כְּמוֹ אִם הָיָה יוֹשֵׁב, יַעֲמֹד וְיִסָּמֵךְ (בִּרְכֵּי יוֹסֵף סִימָן צ"ד). אַף בִּתְפִלָּה מְיֻשָּׁב צָרִיךְ לְהִזָּהֵר שֶׁלֹּא לִסָּמֵךְ לְאַחֲרָיו, וְלֹא יִהְיֶה מֻטֶּה לִצְדָדִין, וְאַל יִפְשֹׁט רַגְלָיו, וְלֹא יַרְכִּיבֵם זֶה עַל זֶה (עט"ז שָׁם סִימָן צה).
(קֶשֶּׁר גּוּדָל, סִימָן יב, סְעִיף כט-ל)
<h3>מוּסָר</h3>
הַמִּתְפַּלֵּל יְכַוֵּין בְּלִבּוֹ פֵּרוּשׁ הַמִּלּוֹת. וְיַחְשֹּׁב כְּאִלּוּ שְׁכִינָה כְּנֶגְדּוֹ. וְיָסִיר כָּל הַמַּחְשָׁבוֹת. וְיַחְשֹׁב שֶׁאִם לִפְנֵי מֶלֶךְ בָּשָׂר וָדַם מְדַבֵּר, הָיָה מְסַדֵּר דְּבָרָיו וּמְכַוֵּן יָפֶה, קַל וָחֹמֶר עַל אַחַת כַּמָּה וְכַמָּה לִפְנֵי מֶלֶךְ מַלְכֵי הַמְּלָכִים הקב"ה. וְיַחְשֹּׁב בִּדְבָרִים הַמַּכְנִיעִים אֶת הַלֵּב (סִימָן צ"ח עש"ב).
(קֶשֶּׁר גּוּדָל, סִימָן יב, סְעִיף לח)
<h3>חִדּוּשׁ עַל הַפָּרָשָׁה</h3>
<b>וַיֹּאמַר חַג לַה' מָחָר -</b> תֵּימָהּ גָּדוֹל בָּזֶה, וּכְבָר אָמְרוּ רַבּוֹתֵינוּ זִכְרוֹנָם לִבְרָכָה תֵּבַת "וַיִּבֶן מִזְבֵּחַ" שֶׁכַּוָנָתוֹ הָיְתָה לַשָּׁמַיִם, אַךְ הַחַג הַזֶּה מַה נֶּאֱמַר בּוֹ, וְאֵיךְ הַתּוֹרָה כָּתְבָה זֶה?
וְאָמְנָם הַסּוֹד הַנִּמְרָץ בָּזֶה שֶׁהֲלֹא הָעֵגֶל נַעֲשָׂה בְּי"ז בְּתַמּוּז וְנִשְׁתַּבְּרוּ הַלּוּחוֹת, וְעָתִיד הקב"ה לְהָפְכוֹ לְיוֹם טוֹב, וְנִמְצָא "חַג לַה' מָחָר" בְּעֶצֶם, וּ"מָחָר" זֶה לְאַחַר זְמַן. שִׁבֹּלֶת שֶׁל לֶקֶט להרמ"ז מִגּוּרֵי הָאֲרִ"י זַ"ל.
(נַחַל קְדומים)
<h2>יוֹם ה'</h2>
<h3>הֲלָכוֹת</h3>
א. לֹא יַרְאֶה עַצְמוֹ בַּתְּפִלָּה כְּעָיֵיף וְאֵינוֹ יָכֹל לַעֲמֹד וְכַיּוֹצֵא מִתְּנוּעוֹת, וּתְכַסֶּה בּוּשָׁה כִּי בָּרְחוֹבוֹת וּבַעֲסָקָיו הוּא בָּרִיא, וְלַעֲבֹד ה' רֹאשׁוֹ עָלָיו כַּכַּרְמֶל <b>[כָּבֵד כַּהַר]</b> (כנה"ג).
(קֶשֶּׁר גּוּדָל, סִימָן יב, סְעִיף לא)
ב. זָקֵן שֶׁאֵין יָכוֹל לַעֲמֹד, יוֹשֵׁב בִּמְקוֹמוֹ וּמִתְפַּלֵּל. וְחוֹלֶה מִתְפַּלֵּל אֲפִלּוּ שׁוֹכֵב עַל צִדּוֹ. וְהוּא שֶׁיּוּכַל לְכַוֵּן דַּעְתּוֹ, וְאִם לָאו יְהַרְהֵר בְּלִבּוֹ. וְאִם נִסְתַּלֵּק הָאֹנֶס, אֵין צָרִיךְ לַחֲזֹר וּלְהִתְפַּלֵּל, אֲפִלּוּ הִתְפַּלֵּל בְּהִרְהוּר, וְכֹל שֶׁכֵּן אִם הוּכְרַח לְהִתְפַּלֵּל מְיֻשָּׁב, כְּגוֹן שֶׁהָיָה בַּדֶּרֶךְ בְּקָרוֹן, כְּשֶׁבָּא לַבַּיִת אֵין צָרִיךְ לְהִתְפַּלֵּל (עַיֵּן בִּרְכֵּי יוֹסֵף סִימָן ס' וְסִימָן צ"ד).
(קֶשֶּׁר גּוּדָל, סִימָן יב, סְעִיף לב)
<h3>מוּסָר</h3>
לֹא יַעֲמֹד לְהִתְפַּלֵּל אֶלָּא בְּאֵימָה וְהַכְנָעָה, וְלֹא מִתּוֹךְ שְׂחוֹק וְקַלּוּת רֹאשׁ וּדְבָרִים בְּטֵלִים, אֶלָּא מִתּוֹךְ שִׂמְחָה, כְּגוֹן דִּבְרֵי תַּנְחוּמִים שֶׁל תּוֹרָה (סִימָן צ"ג).
(קֶשֶּׁר גּוּדָל, סִימָן יב, סְעִיף מ)
<h3>חִדּוּשׁ עַל הַפָּרָשָׁה</h3>
<b>סָרוּ מַהֵר מִן הַדֶּרֶךְ אֲשֶׁר צִוִּיתִם עָשׂוּ לָהֶם עֵגֶל מַסֵּכָה וגו' -</b> פֵּרוּשׁוֹ, כִּי הָאָדָם שֶׁרוֹצֶה חַ"ו לַעֲבוֹר עַל כָּל הַתּוֹרָה צָרִיךְ זְמַן, כְּגוֹן שֶׁיָּבוֹא פֶּסַח וְיֹאכַל חָמֵץ בְּפֶּסַח, וְיֹאכַל חָדָשׁ לִפְנֵי הָעֹמֶר, וְלֹא יִתְעַנֶּה בְּיוֹם הַכִּפּוּרִים, וְכַיּוֹצֵא לַעֲבוֹר עַל כָּל הַלָּאוִין וּלְהִמָּנַע מִלְּקַיֵּם הַעֲשִׂין צָרִיךְ זְמַן מָה אֲבָל הָעוֹבֵד עֲבוֹדָה זָרָה אֵין צָרִיךְ שׁוּם זְמַן, כִּי בָּרֶגַע הַהוּא עָבַר עַל כָּל הַתּוֹרָה, דְּהַמּוֹדֶה בַּעֲבוֹדָה זָרָה כְּאִלּוּ כּוֹפֵר בְּכֹל הַתּוֹרָה כּוּלָהּ.
וְזֶה שֶׁנֶּאֱמַר "סָרוּ מַהֵר" בְּלִי שׁוּם זְמַן "מִן הַדֶּרֶךְ אֲשֶׁר צִוִּיתִם". וְכִי תֵּימָא אֵיךְ אֶפְשָׁר דְּסָרוּ מַהֵר וכו' וַהֲלֹא צָרִיךְ זְמַן לַעֲבוֹר עַל כָּל הַתּוֹרָה? לָזֶה אָמַר "עָשׂוּ לָהֶם עֵגֶל מַסֵּכָה", וְכֹל הַמּוֹדֶה בַּעֲבוֹדָה זָרָה, כֹּפֶר בְּכָל הַתּוֹרָה כּוּלָהּ, וְיָפֶה אָמַרְתִּי "סָרוּ מַהֵר". מְפָרְשִׁים.
(נַחַל קְדוּמִים)
<h2>יוֹם ו'</h2>
<h3>הֲלָכוֹת</h3>
א. אָסוּר לְהַפִיחַ בְּתוֹךְ הַתְּפִלָּה. וְאִם אֵינוֹ יָכוֹל לְהַעֲמִיד עַצְמוֹ, הוֹלֵךְ אַחֲרָיו ד' אַמּוֹת וְתֵצֵא רוּחוֹ, וְאַחֲרֵי כִּכְלוֹת יְהַרְהֵר בְּלִבּוֹ נֻסַּח זֶה: "רִבּוֹן הָעוֹלָמִים, יְצַרְתָנוּ נְקָבִים נְקָבִים, חֲלוּלִים חֲלוּלִים, גָּלוּי וְיָדוּעַ לְפָנֶיךָ חֶרְפָּתֵינוּ וּכְלִימָתֵינוּ, חֶרְפָּה וּכְלִימָה בְּחַיֵּינוּ, רִמָּה וְתוֹלֵעָה בְּמִיתָתֵנוּ". וְחוֹזֵר לִמְקוֹמוֹ, וְחוֹזֵר לִמְקוֹם שֶׁפָּסַק (סִימָן ק"ג ושל"ה).
(קֶשֶׁר גּוּדָל, סִימָן יב, סְעִיף לג)
ב. לֹא יִגַּע בְּשׁוֹק וָיֶרֶךְ וּמְקוֹמוֹת הַמְּכוּסִים, וְלֹא יְחַכֵּךְ רֹאשׁוֹ בְּיָדוֹ, וְכֵן יִזָּהֵר שֶׁלֹּא יִגַּע בְּצוֹאַת הָאֹזֶן וְהָאַף (סִימָן ד' וסִימָן צ"ב וְעַיֵּן בְּמַחְזִיק בְּרָכָה שָׁם).
(קֶשֶּׁר גּוּדָל, סִימָן יב, סְעִיף לד)
<h3>מוּסָר</h3>
יְכַוֵּן לְקַיֵּם מִצְוַת מוֹרָא בֵּית הַכְּנֶסֶת וּמִצְוַת מוֹרָא מֵהַשְּׁכִינָה הַשּׁוֹרָה שָׁם, וְנָכוֹן לִיזָהֵר שֶׁלֹּא לְדַבֵּר בְּבֵית הַכְּנֶסֶת כְּלָל אַף שֶׁלֹּא בִּשְׁעַת הַתְּפִלָּה, כִּפְשָׁט לְשׁוֹן הַזֹּהַר הַקָּדוֹשׁ (ח"ב קל"א ע"ב).
(מוֹרֶה בְּאֶצְבַּע, סִימָן ג, סְעִיף עה)
<h3>חִדּוּשׁ עַל הַפָּרָשָׁה</h3>
<b>וְעַתָּה הַנִּיחָה לִּי -</b> פֵּרוּשׁ מַה שֶׁטָּעַנְתָּ "לִי צִוִּיתָ, לָהֶם לֹא צִוִּיתָ", גַּם מַה שֶּׁאָמַרְתִּי "וְאַתֶּם תִּהְיוּ לִי מַמְלֶכֶת כֹּהֲנִים", וְכֹל מָקוֹם שֶׁנֶּאֱמַר "לִי" אֵין לוֹ הֶפְסֵק וְהַכַּוָּנָה לְעוֹלָם, עַתָּה תַּנִּיחַ מִן הַצַּד טְעָנוֹת "לִי" וְיִחַר אַפִּי וכו'. מְפָרְשִׁים.
(נַחַל קְדוּמִים)
^ פָּרָשַׁת וַיַקְהֵל
<h2>יוֹם א'</h2>
<h3>הֲלָכוֹת</h3>
א. לֹא יֹאחַז בְּיָדוֹ שׁוּם דָּבָר כְּשֶׁהוּא מִתְפַּלֵּל, חוּץ מֵהַמַּחֲזוֹר <b>[מֵהַסִּדּוּר]</b>. וְאִם הִתְפַּלֵּל וְיָדוֹ אוֹחֶזֶת בְּאֵיזֶה דָּבָר, אֵין צָרִיךְ לַחֲזֹר וּלְהִתְפַּלֵּל (סִימָן צ"ו וְאַחֲרוֹנִים).
(קֶשֶּׁר גּוּדָל, סִימָן יב, סְעִיף לה)
ב. אִם רוֹצִים לוֹמַר נוּסַח אֵיזֶה תְּפִלָּה אוֹ וִדּוּי בְּשׁוֹמֵעַ תְּפִלָּה וְכַיּוֹצֵא, צָרִיךְ לִרְשֹׁם בַּסֵּפֶר אוֹתוֹ הַנּוּסָח, וְהַסֵּפֶר בְּחֵיקוֹ יִשָּׂא שֶׁיְּהֵא מוּכָן וּמְזֻמָּן בְּעִתּוֹ (בִּרְכֵּי יוֹסֵף שָׁם).
(קֶשֶּׁר גּוּדָל, סִימָן יב, סְעִיף לו)
<h3>מוּסָר</h3>
הִנֵּה נִמְצָא תַּלְמִידֵי חֲכָמִים שֶׁרוֹצִים לִלְמֹד וְיוֹשְׁבִים בַּלֵּילוֹת כַּמָּה שָׁעוֹת בְּתַלְמוּד תּוֹרָה, אַךְ לְמַחְסוֹר שֶׁמְּאַבְּדִים קְרִיאַת שְׁמַע בְּעוֹנָתָהּ וּתְפִלָּה בְּצִבּוּר וְלֹא אִכְפַּת לְהוּ <b>[לָהֶם]</b>, כִּי סָבְרוּ דִּטְפֵי <b>[שֶׁיוֹתֵר]</b> עָדִיף לִלְמֹד. וְגַם בַּיּוֹם אִם לוֹמְדִים וּזְמַן מִנְחָה עוֹבֵר אֵינָם שָׂמִים עַל לֵב, וְשָׁרוּ לְהוּ מָארַייְהוּ <b>[וְיִסְלַח לָהֶם ה']</b> כִּי כָּל אֵלּוּ הֵם עֲווֹנוֹת וּמָה גַּם לת"ח דִּשְׁגָגוֹת נֶחְשָׁבוֹת לִזְדוֹנוֹת, וְלֹא הַמִּדְרָשׁ הוּא הָעִקָּר אֶלָּא הַמַּעֲשֶׂה, וְהַיְנוּ דְּאָמַר <b>[וְזֶהוּ שֶׁאָמַר]</b> ר' יְהוּדָה אַשְׁרֵי מִי שֶׁעֲמָלוֹ בַּתּוֹרָה וְעוֹשֶׂה נַחַת רוּחַ לְיוֹצְרוֹ, דְלָא סַגִי <b>[שֶׁלֹא מַסְפִּיק]</b> עֲמָלָהּ שֶׁל תּוֹרָה לְחוּד, רַק צָרִיךְ שֶׁיַּעֲשֶׂה נַחַת רוּחַ לְיוֹצְרוֹ שֶׁלֹּא יַחֲטִיא הַשַּׂעֲרָה מִכָּל מִצְווֹת דְּאוֹרַיְיתָא וּדְרַבָּנָן.
(כִּסֵּא דָּוִד סוֹף דְּרוּשׁ יג אוֹת ב)
<h3>חִדּוּשׁ עַל הַפָּרָשָׁה</h3>
<b>שַׁבָּת שַׁבָּתוֹן -</b> וְזֶה אֶפְשָׁר רֶמֶז קְרָאִין <b>[הַפָּסוּק]</b> "שַׁבָּת שַׁבָּתוֹן", כְּלוֹמַר "שַׁבָּת" גּוּפֵיהּ, <b>[עַצְמוֹ]</b> "שַׁבָּתוֹן" קָטָן. רֶמֶז לְשָׁעָה אַחַת קֹדֶם. "כָּל הָעוֹשֶׂה בּוֹ" בְּשַׁבָּת – "מְלָאכָה יוּמַת", אֲבָל בִּשְׁעַת הַתּוֹסֶפֶת שֶׁהוּא שַׁבָּתוֹן, לֹא.
(כִּסֵּא דָּוִד דְּרוּשׁ יא)
<h2>יוֹם ב'</h2>
<h3>הֲלָכוֹת</h3>
א. אִם תִּינוֹק מַטְרִידוֹ, וְכֵן גְּדוֹלִים שֶׁהֵם מְדַבְּרִים, יָכוֹל לַעֲשׂוֹת תְּנוּעָה בַּקּוֹל לְהַשְׁתִּיקָם (מַחֲזִיק בְּרָכָה סִימָן ק"ד).
(קֶשֶּׁר גּוּדָל, סִימָן יב, סְעִיף לט)
ב. לֹא יַעֲמֹד לְהִתְפַּלֵּל מִתּוֹךְ פִּלְפּוּל, אֶלָּא מִתּוֹךְ הֲלָכָה פְּסוּקָה.
(קֶשֶּׁר גּוּדָל, סִימָן יב, סְעִיף מא)
<h3>מוּסָר</h3>
יְכַוֵּין בִּתְפִלַּת י"ח שֶׁהַכֹּל הוּא לְתַקֵּן הַמִּדּוֹת הָעֶלְיוֹנוֹת. וְיִזָּהֵר לְהִתְפַּלֵּל בְּלַחַשׁ, וְהָעִקָּר הוּא שֶׁגַּם הוּא עַצְמוֹ לֹא יִשְׁמַע קוֹלוֹ. וְיוֹצִיא בִּשְׂפָתָיו הַתֵּבוֹת כְּתִקְנָן, וְלָזֶה צָרִיךְ זְהִירוּת וְיִשּׁוּב.
(מוֹרֶה בְּאֶצְבַּע, סִימָן ג, סְעִיף פא)
<h3>חִדּוּשׁ עַל הַפָּרָשָׁה</h3>
<b>וּבַיּוֹם הַשְּׁבִיעִי יִהְיֶה לָכֶם קֹדֶשׁ -</b> רַבּוֹתֵינוּ זִכְרוֹנָם לִבְרָכָה פֵּרְשׁוּ כִּי כְּתִיב "לְךָ" אוֹ "לָכֶם" לַהַנָאַתְכֶם. וְזֶה יֹאמַר שֶׁאֲפִלּוּ בַּאֲכִילָה וּמַלְבּוּשׁ שֶׁל שַׁבָּת יִהְיֶה לָכֶם כַּוָּנָה שֶׁהוּא לִכְבוֹד שַׁבָּת דַּוְקָא, וְזֶה שֶׁנֶּאֱמַר "יִהְיֶה לָכֶם" אֲפִלּוּ מַה שֶּׁהוּא לַהַנָאַתְכֶם, יִהְיֶה "קֹדֶשׁ", שֶׁהַכֹּל לִכְבוֹד ה' שֶׁצִּיוָנוּ לְכַבֵּד הַשַּׁבָּת. סֵפֶר קָרַן אוֹר פְּנֵי מֹשֶׁה.
(נַחַל קְדוּמִים)
<h2>יוֹם ג'</h2>
<h3>הֲלָכוֹת</h3>
א. אָסוּר לֵישֵׁב בְּתוֹךְ ד' אַמּוֹת שֶׁל מִתְפַּלֵּל, בֵּין מִלְּפָנָיו בֵּין מִן הַצְדָדִין בֵּין מִלְּאַחֲרָיו, וְיַרְחִיק ד' אַמּוֹת, וְאִם עוֹסֵק בְּתִקּוּנֵי הַתְּפִלָּה אֲפִלּוּ בְּאֵיזֶהוּ מְקוֹמָן, אֵין צָרִיךְ לְהַרְחִיק, וְיֵשׁ מִי שֶׁמַּתִּיר גַּם אִם עוֹסֵק בַּתּוֹרָה, אֲבָל לֹא בִּמְהַרְהֵר. וְאִם הַיּוֹשֵׁב יָשַׁב כְּבָר וְעָמַד זֶה בְּצִדּוֹ, אִם אֵינוֹ בְּבֵית הַכְּנֶסֶת, אֵין צָרִיךְ לָקוּם, וְחוּץ לְד' אַמּוֹת, שָׁרֵי <b>[מוּתָר]</b> אֲפִלּוּ לְפָנָיו (סִימָן ק"ב וְאַחֲרוֹנִים).
(קֶשֶּׁר גּוּדָל, סִימָן יב, סְעִיף מב)
ב. אָסוּר לַעֲבוֹר נֶגֶד הַמִּתְפַּלְּלִים לִפְנֵיהֶם בְּתוֹךְ ד' אַמּוֹת, אֲבָל לְצִידֵיהֶן שָׁרֵי <b>[מוּתָר]</b>. וּבַזֹּהַר ח"א ד' קל"ב אָמְרוּ מָאן דְּצַלֵּי, אָסוּר לְמֵעֲבָר ד' אַמּוֹת סָמִיךְ לֵיה לְכָל סִטְרָא, בָּר לְקַמֵיהּ <b>[מִי שֶׁמִּתְפַּלֵּל, אָסוּר לַעֲבוֹר אַרְבָּע אָמוֹת סָמוּךְ לוֹ לְכֹל צַד וּמִלְפָנָיו]</b>. מִי שֶׁהִשְׁלִים תְּפִלָּתוֹ וְאַחֵר מִתְפַּלֵּל אַחֲרָיו וְלֹא הִשְׁלִים, אָסוּר לִפְסֹעַ ג' פְּסִיעוֹת עַד שֶׁיַּשְׁלִים תְּפִלָּתוֹ הָעוֹמֵד אַחֲרָיו, וַאֲפִלּוּ שֶׁהִתְחִיל הָאַחֵר לְהִתְפַּלֵּל אַחֲרָיו.
(קֶשֶּׁר גּוּדָל, סִימָן יב, סְעִיף מג-מד)
<h3>מוּסָר</h3>
יִזָּהֵר לִהְיוֹת בָּקִי בְּדִינִין הַנִּצְרָכִים כְּשֶׁהוּא מִתְפַּלֵּל, כְּגוֹן בְּדִין אִם טָעָה בְּמַשִּׁיב הָרוּחַ וּמוֹרִיד הַגֶּשֶׁם, וְהַשְּׁאֵלָה, אוֹ יַעֲלֶה וְיָבֹא, וְכַיּוֹצֵא, שֶׁאִם לֹא יֵדַע, מַה יַּעֲשֶׂה כְּשֶׁיִּקְרֶה לוֹ סָפֵק. וּמֵעִיקָרָא <b>[וּמִלְכַתְחִילָה]</b> יִזְכֹּר לְהִתְפַּלֵּל בְּתוֹךְ הַסֵּפֶר, וְיִזְדָּרֵז לְבַל יִשְׁכַּח וְיִצְטָרֵךְ לַחֲזֹר וְיִהְיוּ בִּרְכוֹתָיו לְבַטָּלָה.
(מוֹרֶה בְּאֶצְבַּע, סִימָן ג, סְעִיף פה)
<h3>חִדּוּשׁ עַל הַפָּרָשָׁה</h3>
<b>לֹא תְבַעֲרוּ אֵשׁ בְּכֹל מֹשְׁבֹתֵיכֶם בְּיוֹם הַשַּׁבָּת -</b> כְּלַפֵּי מַה שֶּׁהִקְדִּים שֶׁהַשַּׁבָּת שָׁלוֹם, וְעַל כֵּן וַיַקְהֵל מֹשֶׁה, לָזֶה אָמַר "לֹא תְבַעֲרוּ אֵשׁ בְּכָל מוֹשְׁבוֹתֵיכֶם בְּיוֹם הַשַּׁבָּת", שֶׁלֹּא תַּעֲשׂוּ מַחֲלֹקֶת וְכַעַס כְּמוֹ שֶׁאָמְרוּ בַּתִּקּוּנִים, וְאִם בְּכָל הַיָּמִים אָסוּר, ק"ו בְּיוֹם הַשַּׁבָּת שֶׁהוּא שָׁלוֹם, וְעַל זֶה עוֹמֵד הָעוֹלָם.
(כִּסֵּא דָּוִד דְּרוּשׁ יא)
<h2>יוֹם ד'</h2>
<h3>הֲלָכוֹת</h3>
א. יִכְרַע גּוּפוֹ כְּשֶׁאוֹמֵר "בָּרוּךְ", וּכְשֶׁיֹּאמַר "אַתָּה" יִשְׁחֶה רֹאשׁוֹ, וּכְשֶׁהוּא זוֹקֵף, זוֹקֵף בַּשֵׁם, הָרֹאשׁ, וְאַחַר כָּךְ הַגּוּף (זֹהַר רע"מ רֵישׁ עֵקֶב. וְעַיֵּן מַחֲזִיק בְּרָכָה סִימָן קיג). כְּשֶׁהוּא כּוֹרֵעַ, יִכְרַע בִּמְהִירוּת בְּפַעַם אַחַת דֶּרֶךְ הַכְנָעָה, וּכְשֶׁהוּא זוֹקֵף, יִהְיֶה בְּנַחַת (סִימָן קי"ג).
(קֶשֶּׁר גּוּדָל, סִימָן יג, סְעִיף ב-ג)
ב. הַכְּרִיעָה תִּהְיֶה עַד שֶׁיִתְפָּקְקוּ כָּל חֻלְּיוֹת שֶׁבַּשִּׁדְרָה. וְצָרִיךְ לִכְרֹעַ עַל בִּרְכָּיו (בִּרְכֵּי יוֹסֵף סִימָן קכא). וְזָקֵן שֶׁאֵינוֹ יָכוֹל, בְּהַרְכָּנַת רֹאשׁוֹ דַּי, וְהַבָּרִיא לֹא יִשְׁחֶה כָּל כָּךְ דְּמֶחֱזֵי כְּיוּהֲרָא (סִימָן קי"ג).
(קֶשֶּׁר גּוּדָל, סִימָן יג, סְעִיף ד)
<h3>מוּסָר</h3>
שְׂחוֹק וְקַלּוּת רֹאשׁ בְּכָל מָקוֹם וּבְכָל זְמַן אֲסוּרִים, כִּי מַעֲבִיר מוֹרָא שָׁמַיִם מֵעָלָיו, וסִימָן לַדָּבָר מִדְּבַר שֶׁקֶר תִּרְחַק, "שֶׁקֶר" רָאשֵׁי תֵּבוֹת <b>שְׂ</b>חוֹק <b>קַ</b>לּוּת <b>רֹ</b>אשׁ, וַאֲפִלּוּ עִם אִשְׁתּוֹ אָמְרוּ (חֲגִיגָה ה' ע"ב) "אֲפִלּוּ שִׂיחָה קַלָּה שֶׁבֵּין אִישׁ לְאִשְׁתּוֹ עָתִיד לִתֵּן אֶת הַדִּין", וכמ"ש (עָמוֹס ד, יג) "וּמַגִּיד לְאָדָם מַה שִּׂחוֹ", וּמָה גַּם אִם הִיא נִדָּה, כִּי אֲפִלּוּ לְהִסְתַּכֵּל בְּפָנֶיהָ, כָּתְבוּ חֲכָמֵינוּ זִכְרוֹנָם לִבְרָכָה שֶׁיַּרְחִיק עַצְמוֹ (עַיֵּן רַמְבַּ"ן בְּרֵאשִׁית לא, לה), וְכֵן מִלְּדַבֵּר עִמָּהּ, וְסִימָנִיךְ <b>נֶ</b>אֱלַמְתִּי <b>דּ</b>וּמִיָּה <b>הֶ</b>חֱשֵׁתִי' (תְּהִלִּים לט, ג) רָאשֵׁי תֵּבוֹת "נִדָּה". וְאַף כִּי בִּזְמַנֵּינוּ הוּא רָחוֹק זְהִירוּת זֶה, שֶׁהִיא מִצְטַעֶרֶת מְאֹד עַל זֶה, וּבָעֵי לְמֶעְבַּד לַהּ נַיְיחָא <b>[וְצָרִיך לַעֲשׂוֹת לָהּ רְצוֹנָה]</b>, מִכָּל מָקוֹם שְׂחוֹק וְקַלּוּת רֹאשׁ עִמָּהּ אָסוּר מִן הַדִּין, וְכַמָּה הַרְחֲקוֹת עֲבוּד רַבָּנָן <b>[עֲשׂוּ חֲכָמִים]</b>.
(מוֹרֶה בְּאֶצְבַּע, סִימָן ג, סְעִיף קט)
<h3>חִדּוּשׁ עַל הַפָּרָשָׁה</h3>
<b>וְכָל חֲכַם לֵב בָּכֶם -</b> רָאשֵׁי תֵּבוֹת "בַּחוֹל", לִרְמֹז כִּי אֵין מְלֶאכֶת הַמִּשְׁכָּן דּוֹחָה אֶת הַשַּׁבָּת, כְּמוֹ שֶׁאָמְרוּ פֶּרֶק קַמָּא דִּיבָמוֹת.
(פְּנֵי דָּוִד)
<h2>יוֹם ה'</h2>
<h3>הֲלָכוֹת</h3>
א. הַמִּתְפַּלֵּל יְכַוֵּין בְּכָל הַבְּרָכוֹת, וְאִם אֵינוֹ יָכוֹל לְכַוֵּן בְּכֻלָּן, לְפָחוֹת יְכַוֵּן בְּאָבוֹת.
(קֶשֶּׁר גּוּדָל, סִימָן יג, סְעִיף א)
ב. בֵּית הַכְּנֶסֶת שֶׁמְּרֻצָּף בְּאַבְנֵי שַׁיִשׁ, מֻתָּר לְהִשְׁתַּחֲווֹת כָּל דְלֵיכָּא <b>[שֶׁאֵין]</b> פִּשׁוּט יָדַיִם וְרַגְלַיִם, וּלְכַתְּחִילָה מֻתָּר לְרַצֵּף הַבֵּית הַכְּנֶסֶת בָּאֲבָנִים (הָרַב כנה"ג סִימָן קיג וסִימָן קל"א). בְּיוֹם הַכִּפּוּרִים בְּמָקוֹם שֶׁכּוֹרְעִים וּמִשְׁתַּחֲוִים בְּמוּסָף, נַהֲגוּ לְהַצִּיעַ מַצָּעוֹת וּמַחְצְלָאוֹת אוֹ עֲשָׂבִים (סִימָן קצ"א).
(קֶשֶּׁר גּוּדָל, סִימָן יג, סְעִיף ה-ו)
<h3>מוּסָר</h3>
וּמִן הָרָאוּי לָשִׂים נֶגֶד עֵינָיו, מַה שֶׁכָּתַב מָר זְקֵנֵנוּ הָרַב חֶסֶד לְאַבְרָהָם זלה"ה, כִּי בְּכָל שָׁנָה ל' יוֹם קֹדֶם הַפֶּסַח הקב"ה עוֹשֶׂה לְיִשְׂרָאֵל מַשׂוֹא פָּנִים בְּרֹב חֲסָדָיו, וּמַתְחִיל לְהוֹצִיא נַפְשׁוֹתָם מֵהֵיכָלוֹת הַטֻּמְאָה מְעַט מְעַט, שִׁעוּר חֶלֶק אֶחָד מל' בְּכָל לַיְלָה, בְּאֹפֶן שֶׁבְּלֵיל בִּעוּר חָמֵץ, כָּל פּוֹשְׁעֵי יִשְׂרָאֵל עוֹמְדִים בַּפֶּתַח מֵהֵיכָל הַחִיצוֹן מהנ' שִׁעוּר חֶלֶק אֶחָד מל' מִשִּׁעוּר הַכַּמּוּת שֶׁהָיוּ נִכְנָסִים לֵיל ל"א קֹדֶם הַפֶּסַח, וְלֵיל פֶּסַח אֵין נִכְנָסִים כְּלָל וְעִקָּר וְכֻלָּם פְּטוּרִין מִבְּנֵי חוֹרִין. זֶהוּ תֹּרֶף דְּבָרָיו בְּקִצּוּר (דַּף כ"ג ע"ד). ע"ש בְּאֹרֶךְ.
(לֵב דָּוִד פֶּרֶק שְׁלֹשִׁים)
<h3>חִדּוּשׁ עַל הַפָּרָשָׁה</h3>
<b>רְאוּ קָרָא ה' בְּשֵׁם -</b> רָאשֵׁי תֵּבוֹת "יִקְרַב", לְפִי שֶׁהוּא הָיָה מַקְרִיב עַצְמוֹ לִדַּבֵּק בּוֹ יִתְבָּרַךְ בַּתּוֹרָה וּבַמִּצְווֹת, לְכָךְ ה' קֵרְבוֹ, כְּמוֹ שֶׁאָמְרוּ הַבָּא לִיטָהֵר מְסַיְיעִין אוֹתוֹ.
(חוֹמַת אֲנָךְ)
<h2>יוֹם ו'</h2>
<h3>הֲלָכוֹת</h3>
א. עֲשָׂרָה מִתְעַנִּין בְּבֵית הַכְּנֶסֶת וְאֶחָד מֵהֶם כְּבָר הִתְפַּלֵּל, אֵין לוֹמַר "עֲנֵנוּ" (בֵּית דָּוִד סִימָן שמה). אִם יֵשׁ אֶחָד שֶׁאֵינוֹ מַשְׁלִים, לֹא יֹאמְרוּ "עֲנֵנוּ" (מָגֵן אַבְרָהָם סִימָן תקס"ו). הָא דְּבָּעֵי עֲשָׂרָה מִתְעַנִּין, הַיְנוּ דַּוְקָא בְּתַעֲנִית צִבּוּר שֶׁקִּבְּלוּ עֲלֵיהֶם עַל כָּל צָרָה שֶׁלֹּא תָּבֹא, אֲבָל בְּד' צוֹמוֹת, אֲפִלּוּ שֶׁאֵין שָׁם מִתְעַנִּים אֶלָּא ו' אוֹ ז' וְהַשְּׁאָר חוֹלִים אוֹ אֹנֶס אַחֵר, יְכוֹלִים לוֹמַר "עֲנֵנוּ" וְלִקְרוֹת "וַיְחַל" אַף שֶׁאֵין עֲשָׂרָה מִתְעַנִּים בְּבֵית הַכְּנֶסֶת (בר"י סִימָן תקס"ו).
(קֶשֶׁר גּוּדָל, סִימָן טו, סְעִיף ד-ו)
ב. כָּל שֶׁלֹּא יֵשׁ עֲשָׂרָה מִתְעַנִּין בְּבֵית הַכְּנֶסֶת בְּעֶרֶב רֹאשׁ חֹדֶשׁ וְכַיּוֹצֵא, אֵין לְהוֹצִיא סֵפֶר תּוֹרָה, וְלֹא יֹאמְרוּ עֲנֵנוּ בַּחֲזָרָה, אֲפִלּוּ בְּמִנְחָה, וַאֲפִלּוּ בְּשׁוֹמֵעַ תְּפִלָּה (מַחֲזִיק בְּרָכָה סִימָן תקס"ח).
(קֶשֶׁר גּוּדָל, סִימָן טו, סְעִיף ז)
<h3>מוּסָר</h3>
וְהַעֵינֵי בָּשָׂר לוֹ, יְכַוֵּן לִקְרַאת אֶלֹהֵינוּ, וְיֵיטִיב מַעֲשָׂיו ל' יוֹם קֹדֶם לַפֶּסַח וּבִפְרָט בְּלֵיל הִתְקַדֵּשׁ חַג, יְעוֹרֵר לִבּוֹ וְרַעְיוֹנָיו כִּי הַלַּיְלָה הַקְּדוֹשָׁה הַזּוֹ בַּחֲסָדָיו הָרַבִּים הוֹצִיאָנוּ מִשִּׁעְבּוּד הַסִטְרָא אַחֲרָא <b>[צַד הַטּוּמְאָה]</b>, וְהָיְתָה מְסִלָּה לִדַּבֵּק בּוֹ יִתְבָּרַךְ וּבְתוֹרָתוֹ. וְהוּא בְּעֶצֶם מַה שֶּׁאָמְרוּ זַ"ל חַיָּב אָדָם לִרְאוֹת אֶת עַצְמוֹ כְּאִלּוּ הוּא יָצָא מִמִּצְרַיִם, דְּמִלְּבַד הַטַּעַם הַפָּשׁוּט, כִּי אִלּוּ לֹא הוֹצִיא הקב"ה אֶת אֲבוֹתֵינוּ מִמִּצְרַיִם עֲדַיִן אָנוּ וּבָנֵינוּ וכו', וְאִם כֵּן הַוֵי <b>[הָרֵי]</b> כְּאִלּוּ אֲנַחְנוּ יָצָאנוּ מִמִּצְרַיִם, וּבִפְרָט כִּי עִקָּר נִשְׁמוֹת יִשְׂרָאֵל שִׁשִּׁים רִבּוֹא, וְעַל הָרֹב, גַּם נִשְׁמָתֵנוּ הָיְתָה הִיא בְּמִצְרַיִם בְּשִׁעְבּוּד קָשֶׁה וַיּוֹצִיאֵנוּ ה' אֶלֹהֵינוּ מִשָּׁם. וּמְדֻקְדָּק בְּיוֹתֵר ע"פ הַקְדָּמָה הַנִּזְכַּר, כִּי מַמָּשׁ אֲנַחְנוּ עַצְמֵנוּ הָיִינוּ מְשֻׁעְבָּדִים בַּסִּטְרָא אַחֲרָא, והקב"ה מִדֵּי שָׁנָה בְּשָׁנָה מוֹצִיאָנוּ מְעַט מְעַט מֵהַסִטְרָא אַחֲרָא וּמְבִיאֵנוּ לַקְּדֻשָּׁה, עַד כִּי בְּלֵיל פֶּסַח כֻּלָּנוּ בְּנֵי חוֹרִין. וְכֹל זֶה נִמְשַׁךְ מִיצִיאַת מִצְרַיִם, וְאַתִּי שָׁפִּיר <b>[וּמוּבָן הֵיטֵב]</b> דָּבָר שֶׁבַּחוֹבָה, לִרְאוֹת אֶת עַצְמוֹ כְּאִלּוּ הוּא יָצָא מִמִּצְרַיִם. וְנִתְגַלָּה טַעַם דִּבְרֵי רַבּוֹתֵינוּ זִכְרוֹנָם לִבְרָכָה "שׁוֹאֲלִים בְּהִלְכוֹת פֶּסַח קֹדֶם לְפֶסַח ל' יוֹם", כִּי הַנֵּי <b>[אֵלוּ]</b> ל' הֵם שַׁיָּכִים לְפֶּסַח, וּמִדֵּי שָׁנָה בְּשָׁנָה פָּעַל ה' לְמַעֲנֵהוּ כִּי בְּל' יוֹם הַלָּלוּ, הֵחֵלּוּ עוֹלִין לְאַט לְאַט, נַפְשׁוֹת יִשְׂרָאֵל מֵרְשׁוּת הַסִטְרָא אַחֲרָא.
(לֵב דָוִד פֶּרֶק שְׁלֹשִׁים)
<h3>חִדּוּשׁ עַל הַפָּרָשָׁה</h3>
<b>וְהַמְּלָאכָה הָיְתָה דַיָּם -</b> אֶפְשָׁר לוֹמַר עוֹד בַּמְּסוֹרָה הַנִּזְכַּר בְּמָה שֶׁאָמְרוּ ז"ל דִּלְיוֹם הַדִּין שׁוֹאֲלִים לָאָדָם עָסַקְתָּ בַּתּוֹרָה פִּלְפַּלְתָּ בֶּחָכְמָה? וְאִם לָמַד מִקְרָא מִשְׁנָה וכו' עַד מַעֲשֶׂה מֶרְכָּבָה וְשִׁעוּר קוֹמָה. וְיִּשְׁתּוֹמֵם הָאָדָם כִּי אַף גְדוֹלֵי הַדּוֹרוֹת הַלָּלוּ לֹא יַגִּיעוּ לִשְׁלִישׁ וּלְרָבִיעַ. אָמְנָם כָּתְבוּ זַ"ל דְאִם הָאָדָם עוֹסֵק בַּתּוֹרָה תָּדִיר בְּמָקוֹם שֶׁלִבּוֹ חָפֵץ יָצָא יְדֵי חוֹבָתוֹ, וְזֶהוּ שֶׁאָמַר: וְהַמְּלָאכָה הָיְתָה גְּדוֹלָה, מְלֶאכֶת הַתּוֹרָה אֲרֻכָּה מֵאֶרֶץ מִדָּה וּרְחָבָה מִנִּי יָם, וּמָה נַעֲשֶׂה כִּי יָקוּם אֵל וְכִי יִפְקֹד מָה נְשִׁיבֵנּוּ. לָזֶה אָמַר וְהַמְּלָאכָה לֹא לְיוֹם וְלֹא לְיוֹמַיִם, כְּלוֹמַר אִם יִשְׁקֹד עַל לִמּוּדוֹ יוֹם יוֹם וְעוֹשֶׂה תּוֹרָתוֹ קֶבַע וְלֹא לְיוֹם וְלֹא לְיוֹמַיִם כִּי אִם תָּדִיר, אָז, "וְהַמְּלָאכָה הָיְתָה דַּיָּם" וְיוֹצֵא יְדֵי חוֹבָתוֹ.
(פְּנֵי דָּוִד)