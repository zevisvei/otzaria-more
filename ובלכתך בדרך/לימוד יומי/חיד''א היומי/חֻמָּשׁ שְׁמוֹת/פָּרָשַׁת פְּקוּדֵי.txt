<h1>פָּרָשַׁת פְּקוּדֵי</h1>

<h2>יוֹם א'</h2>
<h3>הֲלָכוֹת</h3>
א. שָׁכַח שְׁלִיחַ צִבּוּר לוֹמַר עֲנֵנוּ בִּמְקוֹמָהּ, אוֹמְרָהּ בְּשׁוֹמֵעַ תְּפִלָּה, כְּיָחִיד שֶׁכּוֹלְלָהּ בְּשׁוֹמֵעַ תְּפִלָּה (סִימָן קי"ט ובִּרְכֵּי יוֹסֵף שָׁם). שָׁכַח שְׁלִיחַ צִבּוּר וְאָמַר רְפָאֵנוּ, אִם לֹא חָתַם רְפָאֵנוּ, יֹאמַר עֲנֵנוּ וְאַחֲר כֵּן יֹאמַר רְפָאֵנוּ (אַחֲרוֹנִים).
(קֶשֶּׁר גּוּדָל, סִימָן טו, סְעִיף ח-ט).
ב. אִם הַשְּׁלִיחַ צִבּוּר אוֹמֵר "עֲנֵנוּ" קֹדֶם "רְאֵה נָא בְּעָנְיֵנוּ", צָרִיךְ לְאוֹמְרוֹ פַּעַם שֵׁנִית בִּמְקוֹמוֹ (מָגֵן אַבְרָהָם).
(קֶשֶּׁר גּוּדָל, סִימָן טו, סְעִיף יו"ד)
<h3>מוּסָר</h3>
בְּבִרְכַּת אֶת צֶמַח דָּוִד כִּי לִישׁוּעָתְךָ קִוִּינוּ כָּל הַיּוֹם, יְכַוֵּין לְצַפּוֹת לִישׁוּעָה, כִּי עַל זֶה שׁוֹאֲלִים הִלְּכוּ בּוֹ לָעוֹלָם הַבָּא. יֵשׁ לְכַוֵין לְצַפּוֹת לִישׁוּעַת ה' שֶׁעוֹשֶׂה עִמָּנוּ לְהַצִּילֵנוּ מִכַּמָּה פְּגָעִים רָעִים בְּכָל יוֹם וּבְכָל רֶגַע, וּמָצָאתִי תּוֹעֶלֶת גָּדוֹל לְעִתּוֹת בְּצָרָה בָּזֶה (פְּרִי עֵץ חַיִּים דַּף נ"ג בְּשֵׁם מַהֲרִ"י צֶמַח זַ"ל).
(קֶשֶּׁר גּוּדָל, סִימָן טוֹב, סְעִיף י-יא)
<h3>חִדּוּשׁ עַל הַפָּרָשָׁה</h3>
<b>כָּל הַזָּהָב הֶעָשׂוּי לַמְּלָאכָה בְּכֹל מְלֶאכֶת הַקֹּדֶשׁ (לח. כד) -</b> פֵּרוּשׁ "כָּל הַזָּהָב הֶעָשׂוּי" וְהַנִּבְרָא בָּעוֹלָם, לֹא הָיָה אֶלָּא בַּעֲבוּר מְלֶאכֶת הַמִּשְׁכָּן, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה לֹא הָיָה רָאוּי לְהִשְׁתַּמֵּשׁ בַּזָהָב אֶלָּא וכו'. וְכֵן עֲצֵי שִׁטִּים עוֹמְדִים שֶׁעָמְדוּ בָּעוֹלָם לְזֶה הַתַּכְלִית. הָרַב הַגָּדוֹל מהר"ר וִידַאל צָרְפָתִי זַ"ל בְּפֵרוּשׁוֹ כְּתִיבַת יָד.
(חוֹמַת אֲנָךְ)
<h2>יוֹם ב'</h2>
<h3>הֲלָכוֹת</h3>
א. אִם רָצָה לְהוֹסִיף בְּכָל בְּרָכָה מֵהָאֶמְצָעִיּוֹת מֵעֵין הַבְּרָכָה, מוֹסִיף. וּבְשׁוֹמֵעַ תְּפִלָּה יָכוֹל לִשְׁאֹל כָּל צְרָכָיו, שֶׁהִיא כּוֹלֶלֶת (סִימָן קי"ט).
(קֶשֶּׁר גּוּדָל, סִימָן טוֹב, סְעִיף ד)
ב. יִזָּהֵר שֶׁלֹּא לְהַרְבּוֹת שְׁאֵלוֹת, רַק אַחַת כּוֹלֶלֶת, כְּמוֹ זֶרַע אֲנָשִׁים (בִּרְכֵּי יוֹסֵף). כְּשֶׁמּוֹסִיף בְּרָכָה לְצֹרֶךְ יָחִיד, לֹא יַאֲרִיךְ. וְהָאוֹמְרִים תְּפִלּוֹת וּוִידוּיִם בְּאֹרֶךְ בְּשׁוֹמֵעַ תְּפִלָּה, אֵינוֹ נָכוֹן (בִּרְכֵּי יוֹסֵף).
(קֶשֶּׁר גּוּדָל, סִימָן טוֹב, סְעִיף ה-ו)
<h3>מוּסָר</h3>
בִּשְׁמַע קוֹלֵנוּ בְּכָל תְּפִלּוֹת חוֹל יִתְוַדֶּה, וְכֹה יֹאמַר: מוֹדִים אֲנַחְנוּ לְפָנֶיךָ בְּבֹשֶׁת פָּנִים בְּחֶרְפָּה וּכְלִימָה. שֶׁחָטָאנוּ עָוִינוּ וּפָשַׁעְנוּ לְפָנֶיךָ. וְעָבַרְנוּ עַל מִצְווֹת דְּאוֹרַיְיתָא וּדְרַבָּנָן. וְהָרַע בְּעֵינֶיךָ עָשִׂינוּ. וַהֲרֵי אָנוּ מִתְחָרְטִים חֲרָטָה גְּמוּרָה. וַאֲנַחְנוּ רוֹצִים בְּלֵב שָׁלֵם לָשׁוּב בִּתְשׁוּבָה שְׁלֵמָה. וִיהִי רָצוֹן מִלְּפָנֶיךָ ה' אֶלֹהֵינוּ וֵאלֹהֵי אֲבוֹתֵינוּ, שֶׁתְּזַכֵּנוּ לָשׁוּב בִּתְשׁוּבָה שְׁלֵמָה. וְתִמְחוֹל וְתִסְלַח וּתְכַפֵּר לְכָל חֲטֹאתֵינוּ וַעֲוֹנוֹתֵינוּ וּפְשָׁעֵינוּ. וּתְמַלֵּא כָּל הַשֵּׁמוֹת שֶׁפָּגַמְנוּ בָּהֶם. וְתוֹצִיא לָאוֹר כָּל נִיצוֹצוֹת הַקְּדוֹשׁוֹת אֲשֶׁר נִתְפַּזְרוּ עַל יָדֵינוּ. וְיָשׁוּב הַכֹּל לְאֵיתָנוֹ הָרִאשׁוֹן. וּתְזַכֵּנוּ לְקַיֵּם כָּל מִצְוֹתֶיךָ. וְלַעֲסֹק בַּתּוֹרָה לִשְׁמָהּ. וְתַצִּילֵנוּ מִיֵּצֶר הָרַע. וּתְפַרְנְסֵנוּ פַּרְנָסָה טוֹבָה בְּהֵתֶּר וְנַחַת וְרֵיוַח לַעֲבוֹדָתְךָ. בִּזְכוּת שִׁמְךָ הַקָּדוֹשׁ הַמְמֻנֶּה עַל הַפַּרְנָסָה "דִיקָרְנוֹסָא" גִּימַטְרִיָּא "חֲתָךְ" עִם ג' אוֹתִיּוֹת. וּמִלְּפָנֶיךָ מַלְכֵּנוּ רֵיקָם אַל תְּשִׁיבֶנּוּ. וִיכַוֵּין בַּשֵּׁמוֹת וְלֹא יוֹצִיא מִפִּיו.
(מוֹרֶה בְּאֶצְבַּע, סִימָן ג, סְעִיף קכו)
<h3>חִדּוּשׁ עַל הַפָּרָשָׁה</h3>
<b>מְאַת כִּכַּר הַכֶּסֶף וגו'. וְאֶת הָאֶלֶף וּשְׁבַע הַמֵּאוֹת וַחֲמִשָּׁה וְשִׁבְעִים עָשָׂה וָוִים לָעַמּוּדִים וְצִפָּה רָאשֵׁיהֶם וְחִשַּׁק אֹתָם. וּנְחֹשֶׁת הַתְּנוּפָה שִׁבְעִים כִּכָּר וְאַלְפַּיִם וְאַרְבַּע-מֵאוֹת שָׁקֶל (לח. כז-כט) -</b> מֵאָה בְּרָכוֹת "וְאֶת הָאֶלֶף" אַלּוּפָה שֶׁל תּוֹרָה שֶׁנִּתְּנָהּ לְאֶלֶף דּוֹר. "וּשְׁבַע מֵאוֹת" אֵלּוּ שְׁבַע מֵאוֹת הֲלָכוֹת שֶׁנִשְׁתַּכְּחוּ וְהֶחֱזִירָם עָתְנִיאֵל בְּפִלְפּוּלוֹ. "וַחֲמִשָּׁה וְשִׁבְעִים", חֲמִשָּׁה חוּמְשֵׁי תּוֹרָה וְשִׁבְעִים פָּנִים שֶׁנִּדְרֶשֶׁת בָּהֶם. "עָשָׂה וָוִים לָעַמּוּדִים", כְּלוֹמַר לָעַמּוּדֵי שָׁמַיִם, שֶׁנֶּאֱמַר "אִם לֹא בְרִיתִי יוֹמָם וָלָיְלָה חֻקּוֹת שָׁמַיִם וָאָרֶץ לֹא שָׂמְתִּי". "וְצִפָּה רָאשֵׁיהֶם", כְּלוֹמַר כִּסָּה וְהֶעֱלִים מִן הָעוֹלָם רָאשֵׁי פַּרְשִׁיּוֹת הַסְּמוּכוֹת זוֹ לָזוֹ, שֶׁאִם הָיוּ יוֹדְעִים סִדְרָהּ שֶׁל תּוֹרָה וְשֵׁמוֹת הַיּוֹצְאִים מִמֶּנָּה הָיוּ בּוֹנִים עוֹלָמוֹת וּמַחֲרִיבִין עוֹלָמוֹת, לָכֵן אֵין מֻקְדָּם וּמְאֻחָר בַּתּוֹרָה. "וְאַלְפַּיִם" כְּנֶגֶד אַלְפַּיִם שָׁנָה שֶׁקָּדְמָה תּוֹרָה לָעוֹלָם. "וְאַרְבַּע מֵאוֹת" כְּנֶגֶד אֶרֶץ יִשְׂרָאֵל שֶׁהִיא אַרְבַּע מֵאוֹת פַּרְסָה עַל אַרְבַּע מֵאוֹת פַּרְסָה, וְהָא בְּהָא תַּלְיָא לֹא זָכוּ לִכָּנֵס לָאָרֶץ עַד שֶׁקִּבְּלוּ הַתּוֹרָה. וְלֹא זָכוּ בַּתּוֹרָה אֶלָּא בִּזְכוּת הָאָרֶץ. וְעוֹד הֶאֱרִיךְ רַבֵּנוּ אֶפְרַיִם זַ"ל בְּפֵרוּשׁוֹ כְּתִיבַת יָד.
(חוֹמַת אֲנָךְ)
<h2>יוֹם ג'</h2>
<h3>הֲלָכוֹת</h3>
א. בִּרְצֵה יָשִׂים עַצְמוֹ עֶבֶד עַד סוֹף י"ח.
(מוֹרֶה בְּאֶצְבַּע, סִימָן ב, סְעִיף כט).
ב. אִם דִּלֵּג אוֹ טָעָה בְּאֵיזוֹ בְּרָכָה מֵהָאֶמְצָעִיּוֹת, חוֹזֵר לְרֹאשׁ הַבְּרָכָה שֶׁטָּעָה אוֹ שֶׁדִּלֵּג, וּמִשָּׁם וָאֵילָךְ יַחֲזֹר עַל הַסֵּדֶר (סִימָן קי"ט).
(קֶשֶּׁר גּוּדָל, סִימָן טוֹב, סְעִיף ט)
<h3>מוּסָר</h3>
שׁוֹחִין בְּמוֹדִים. וְתֹקֶף מַעֲלָת הַהִשְׁתָחֲוָאָה הִפְלִיגוּ מְאֹד חֲזַ"ל (יל"ש שְׁמוּאֵל א' רֶמֶז פ'). כָּל קֳבַל דְּנָא <b>[לְעוּמַת זֹאת]</b> מָאן דְלָא כָּרַע בְּמוֹדִים עָנְשׁוֹ מְאֹד מְאֹד (בִּרְכֵּי יוֹסֵף סִימָן קכ"א).
(קֶשֶּׁר גּוּדָל, סִימָן טוֹב, סְעִיף יב)
<h3>חִדּוּשׁ עַל הַפָּרָשָׁה</h3>
<b>כֵּן עָשׂוּ וַיְבָרֶךְ אֹתָם מֹשֶׁה -</b> "עָשׂוּ וַיְבָרֶךְ אֹתָם מֹשֶׁה" גִּימַטְרִיָּא "תִּשְׁרֶה הַשְּׁכִינָה בִּמְלָאכָה זוֹ". רַבֵּנוּ אֶפְרַיִם זַ"ל.
(נַחַל קְדוּמִים)
<h2>יוֹם ד'</h2>
<h3>הֲלָכוֹת</h3>
א. קֹדֶם אֲמִירַת "אֱלֹהַי נְצֹר", יֵשׁ לוֹמַר "שִׁיר לַמַּעֲלוֹת אֶשָּׂא עֵינַי" (תְּהִלִּים קכ"א), וְאָז יִהְיֶה אָהוּב לְמַעְלָה וְנֶחְמָד לְמַטָּה. וְיֹאמְרֵנוּ בְּיִרְאָה גְּדוֹלָה וְלֹא יְצַפֶּה לְשׁוּם טוֹבָה חָלִילָה.
(צִפֹּרֶן שָׁמִיר, סִימָן ב, סְעִיף לא)
ב. אַחַר סִיּוּם י"ח מִיָּד יֹאמַר "יִהְיוּ לְרָצוֹן", וְאַחַר כָּךְ יֹאמַר תַּחֲנוּנִים. וּבְסוֹף תְּפִלָּתוֹ אֵין צָרִיךְ שֶׁיְּקַצֵּר בִּשְׁאֵלָתוֹ כְּמוֹ בְּשׁוֹמֵעַ תְּפִלָּה, אֶלָּא יָכוֹל לְהַאֲרִיךְ כְּמוֹ שֶׁיִּרְצֶה (בִּרְכֵּי יוֹסֵף סִימָן קי"ט). טוֹב שֶׁיֹּאמַר "יִהְיוּ לְרָצוֹן" פַּעַם אַחֶרֶת בְּסוֹף הַתַּחֲנוּנִים.
(קֶשֶּׁר גּוּדָל, סִימָן טוֹב, סְעִיף טו, טוֹב)
<h3>מוּסָר</h3>
כְּשֶׁיְּסַיֵּם, יְדַקְדֵּק בַּאֲמִירַת "אֱלֹהַי נְצֹר לְשׁוֹנִי מֵרַע", וְיָבִין מַה שֶּׁהוּא אוֹמֵר "וְלִמְקַלְלַי נַפְשִׁי תִּדּוֹם וְנַפְשִׁי כְּעָפָר לַכֹּל תִּהְיֶה", וְתֵבַת "לַכֹּל" כּוֹלֶלֶת בֵּין גָּדוֹל בֵּין קָטָן, בֵּין עָנִי וּבֵין עָשִׁיר, בֵּין חָכָם בֵּין טִפֵּשׁ, וְאֵיךְ יַקְפִּיד אַחַר כָּךְ וְיִכְעוֹס?! וְכָּתַב הָרַב סֵפֶר חֲרֵדִים דַּף ע"ט (מִצְוַת הַתְּשׁוּבָה פֶּרֶק ה) כָּל בַּעַל תְּשׁוּבָה יֹאמַר נְצֹר לְשׁוֹנִי וכו' בְּדִמְעָה וּבְכַוָּנָה גְּדוֹלָה.
(מוֹרֶה בְּאֶצְבַּע, סִימָן ב, סְעִיף לא)
<h3>חִדּוּשׁ עַל הַפָּרָשָׁה</h3>
<b>הוּקַם הַמִּשְׁכָּן -</b> "הוּקַם" אוֹתִיּוֹת "מִקְוֶה". אֶפְשָׁר לִרְמֹז מַה שֶּׁאָמְרוּ פֶּרֶק שֵׁנִי דִּבְּרָכוֹת לָמָּה נִסְמְכוּ אֹהָלִים לִנְחַלִים שֶׁמַעֲלִין לְטָהֳרָה, וְזֶה הָרֶמֶז שֶׁבֵּית הַמִּדְרָשׁ הוּא כְּמוֹ מִקְוֶה, וְאדי וְאדי מָטוּ אַהֲדָדֵי, מִקְוֶה, הַמִּשְׁכָּן. וְרַבֵּנוּ אֶפְרַיִם כָּתַב "הוּקַם הַמִּשְׁכָּן", רֶמֶז לַמִּקְדָּשׁ שֶׁהָיָה עָתִיד לְהִבָּנוֹת עַל יְדֵי דָּוִד וּשְׁלֹמֹה, כְּתִיב "הוּקַם הַמִּשְׁכָּן" וּכְתִיב הָתָּם "נְאוּם הַגֶּבֶר הוּקַם עַל".
(נַחַל קְדוּמִים)
<h2>יוֹם ה'</h2>
<h3>הֲלָכוֹת</h3>
א. יִפְסַע ג' פְּסִיעוֹת בְּהַכְנָעָה, וְיִשְׁתַּחֲוֶה כְּנִפְטָר מִלִּפְנֵי הַמֶּלֶךְ.
(מוֹרֶה בְּאֶצְבַּע, סִימָן ב, סְעִיף לב)
ב. יִפְסַע ג' פְּסִיעוֹת וְיַעֲמֹד שָׁם עַד קְדֻשָּׁה.
(קֶשֶּׁר גּוּדָל, סִימָן טוֹב, סְעִיף חַי)
<h3>מוּסָר</h3>
וְהָאִישׁ הַנִּלְבָּב אֲשֶׁר הוּא זָרִיז קָדִים בְּכָל דְּבָרָיו לַעֲבֹד עֲבוֹדַת ה' וְלֹא פָּנָה אֶל רְהָבִים וְשָׂטֵי כָּזָב הַסִטְרָא אַחֲרָא. בְּיוֹתֵר צָרִיךְ שֶׁיִּזְדָּרֵז בְּעִנְיְנֵי הֶחָמֵץ וּבְדִיקָתוֹ, וְחִפּוּשׂוֹ וּבִעוּרוֹ וּבִטוּלוֹ, שֶׁהוּא נִמְשָׁל ליצה"ר כִּמְדוּבָּר, וַיְּצַוֶּה לַאֲשֶׁר עַל בֵּיתוֹ, בְּנַחַת רוּחַ, וּבְשָׂפָה בְּרוּרָה, עַל כָּל פְּרָטֵי הֶחָמֵץ וִיפָרֵשׁ אִסּוּרוֹ בְּמַשֶּׁהוּ, וְאִסּוּרוֹ אִסּוּר כָּרֵת וְכַיּוֹצֵא וּבִפְרָט בְּמָה שֶׁמּוֹצִיא וְנוֹתֵן לְתוֹךְ פִּיו, בְּעִנְיְנֵי הַמַּצָּה וַעֲרִיכָתָהּ וַאֲפִיָיתָהּ. וְאִם אֶפְשָׁר, יֵלֵךְ הוּא עַצְמוֹ לַעֲמֹד עַל הַפּוֹעֲלִים וְיַתִּיר לָהֶם פִּסַּת יָד, לְהִתְכַּשֵּׁר בִּמְלַאכְתָּם בִּזְרִיזוּת וּמְהִירוּת הָאֶפְשָׁרִי.
(לֵב דָּוִד פֶּרֶק שְׁלֹשִׁים)
<h3>חִדּוּשׁ עַל הַפָּרָשָׁה</h3>
<b>וַיִּקַּח וַיִּתֵּן אֶת הָעֵדֻת אֶל הָאָרֹן -</b> לָמָּה אָמַר "וַיִּקַּח"? עַל שֵׁם "כִּי לֶקַח טוֹב נָתַתִּי לָכֶם". אֲרוֹן הָעֵדוּת, עֵדוּת שֶׁהַשְּׁכִינָה שׁוֹרָה עָלָיו, כִּי מְקוֹם אָרוֹן אֵינוֹ מִן הַמִּדָּה. לִקּוּטֵי גְּאוֹנֵי קַמָּאֵי קְדוֹשִׁים אֲשֶׁר בְּאֶרֶץ הַחַיִּים.
(חוֹמַת אֲנָךְ)
<h2>יוֹם ו'</h2>
<h3>הֲלָכוֹת</h3>
א. אִם הֶאֱרִיךְ בִּתְפִלָּתוֹ עַד שֶׁהִגִּיעַ שְׁלִיחַ צִבּוּר לִקְּדֻשָּׁה וְתֵכֶף פָּסַע, יָכוֹל לַחֲזֹר תֵּכֶף לִמְקוֹמוֹ לוֹמַר קְדֻשָּׁה (בִּרְכֵּי יוֹסֵף סִימָן קכ"ג).
(קֶשֶּׁר גּוּדָל, סִימָן טוֹב, סְעִיף יט).
ב. בְּסוֹף תְּפִלָּתוֹ יֹאמַר "וְהַטּוֹב בְּעֵינֶיךָ עֲשֵׂה", כִּי מַה שֶּׁשּׁוֹאֵל הָאָדָם וְסוֹבֵר שֶׁהוּא טוֹב לוֹ, אֶפְשָׁר שֶׁהוּא לְהֵפֶךְ, וְלָכֵן יֹאמַר "וְהַטּוֹב בְּעֵינֵיךָ עֲשֵׂה", כמ"ש מָרָן בְּכֶּסֶף מִשְׁנֶה בְּשֵׁם רַבֵּנוּ מָנוֹחַ זַ"ל.
(יוֹסֵף תְּהִלוֹת כ"ז)
<h3>מוּסָר</h3>
גַּם יְצַוֶּה לְנַקּוֹת הַדְּבָרִים שֶׁקּוֹנֶה לָחַג, מִקֹּאפִ"י וְכַיּוֹצֵא, וּבִפְרָט הַתַּרְנְגֹלוֹת שֶׁאוֹכֵל בָּחַג, שֶׁכַּמָּה יָמִים קֹדֶם יִקְנֵם וְיַאֲכִילֵם דֹּחַן וְכַיּוֹצֵא מְנוּקִים, כְּדֵי שֶׁלֹּא יִמְצָא בְּתוֹךְ הַמּוֹעֵד אֵיזֶה חִטָּה. וַאֲשֶׁר מֵקֵל בַּאֲכִילַת הָאֹרֶז בַּפֶּסַח, צָרִיךְ זְרִיזוּת בְּיוֹתֵר, לְצַוּוֹת לְנַקּוֹתוֹ כַּמָּה פְּעָמִים, כִּי אֵרַע מַעֲשֶׂה שֶׁנִּקּוּ אוֹתוֹ כַּמָּה פְּעָמִים, וְנִמְצָא חִטָּה מְבֻשָּׁל בְּתוֹכוֹ וְנֵאֶסַר הַכֹּל, וְהָיָה חָמֵץ בִּרְשׁוּתוֹ בְּפֶּסַח. וְהוּא הַדִּין אִם נִמְצָא מִמִּין זוּנִין בְּתוֹכוֹ, אוֹ בַּתַּרְנְגֹלֶת, שֶׁהוּא מִין חִטָּה וְאָסוּר, וּכְמוֹ שֶׁכָּתַבְנוּ בַּעֲנִיּוּתֵנוּ בְּמָקוֹם אַחֵר.
(לֵב דָּוִד פֶּרֶק שְׁלֹשִׁים)
<h3>חִדּוּשׁ עַל הַפָּרָשָׁה</h3>
<b>וַיַּרְא מֹשֶׁה אֶת כָּל הַמְּלָאכָה וגו' כֵּן עָשׂוּ וַיְבָרֶךְ אֹתָם מֹשֶׁה -</b> אָמְרוּ רַבּוֹתֵינוּ זִכְרוֹנָם לִבְרָכָה מַה בְּרָכָה בֵּרְכָם? יְהִי רָצוֹן שֶׁתִּשְׁרֶה שְׁכִינָה בְּמַעֲשֶׂה יְדֵיכֶם וִיהִי נֹעַם וכו'. אֶפְשָׁר דְּכָל הַדְּבָרִים צְרִיכִים מַחְשָׁבָה וְדִבּוּר מַעֲשֶׂה לִהְיוֹת הָעִנְיָן בְּתַכְלִית הַשְּׁלֵמוּת. וּמֹשֶׁה רַבֵּנוּ ע"ה רָאָה בְּאַסְפַּקְלַרְיָא שֶׁל קֹדֶשׁ דְּיֵשׁ כַּמָּה אֲנָשִׁים שֶׁלֹּא עָשׂוּ בַּכַּוָּנָה הָרְאוּיָה, וְזֶה שֶׁאָמַר "וַיַּרְא מֹשֶׁה אֶת כָּל הַמְּלָאכָה וְהִנֵּה עָשׂוּ אוֹתָהּ", דַּוְקָא בְּעִנְיָן הַמַּעֲשֶׂה כֵּן עָשׂוּ כְּמִצְוַת ה', אַךְ אִיכָּא בֵּינַיְיהוּ שֶׁאֵינוֹ בַּכַּוָּנָה הָרְאוּיָה, לָזֶה בֵּרְכָם שֶׁתִּשְׁרֶה שְׁכִינָה בְּמַעֲשֶׂה יְדֵיכֶם דַּיְיקָא, אַף שֶׁהָיָה מַעֲשֶׂה בְּלִי כַּוָּנָה, וִיהִי נֹעַם וכו' וּמַעֲשֶׂה יָדֵינוּ כּוֹנְנָהּ אַתָּה עָלֵינוּ כְּאִלּוּ עָשׂוּי בַּכַּוָּנָה הָרְאוּיָה, וְאַחַר שֶׁכְּבָר הוּא מְתֻקָּן מַעֲשֶׂה יָדֵינוּ כּוֹנְנָהּ לְעֵלָּא, כְּמוֹ שֶׁמּוּבָא בַּזֹּהַר הַקָּדוֹשׁ.
(פְּנֵי דָּוִד)