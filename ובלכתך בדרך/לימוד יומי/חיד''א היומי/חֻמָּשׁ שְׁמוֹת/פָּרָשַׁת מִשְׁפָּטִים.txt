<h1>פָּרָשַׁת מִשְׁפָּטִים</h1>

<h2>יוֹם א'</h2>
<h3>הֲלָכוֹת</h3>
א. בִּבְרָכוֹת דִּקְרִיאַת שְׁמַע, אִם קְרָאוּהוּ לְסֵפֶר תּוֹרָה, לֹא יַעֲלֶה.
(קֶשֶּׁר גּוּדָל, סִימָן י, סְעִיף טו)
ב. קָטָן שֶׁהִגִּיעַ לְחִנּוּךְ כְּבֶן ט' אוֹ י' שָׁנָה, חַיָּב בִּקְרִיאַת שְׁמַע (סִימָן ע'). שִׁכּוֹר אִם יָכוֹל לְדַבֵּר לִפְנֵי הַמֶּלֶךְ, קוֹרֵא (מור"ם סִימָן צט). וְיֵשׁ מֵקִילִין בִּקְרִיאַת שְׁמַע (הַלְּבוּשׁ). נָשִׁים פְּטוּרוֹת מִקְּרִיאַת שְׁמַע, וְנָכוֹן שֶׁיְּקַבְּלוּ עֹל מַלְכוּת שָׁמַיִם, וְיִקְרְאוּ פָּסוּק רִאשׁוֹן וּבָרוּךְ שֵׁם כְּבוֹד מַלְכוּתוֹ לְעוֹלָם וָעֶד (סִימָן ע). נָשִׁים פְּטוּרוֹת מִזְּכִירַת יְצִיאַת מִצְרַיִם. וְהָאֲנָשִׁים אֵינָם יוֹצְאִים יְדֵי חוֹבַת זְכִירַת יְצִיאַת מִצְרַיִם בְּהִרְהוּר.
(קֶשֶּׁר גּוּדָל, סִימָן יא, סְעִיף א-ד)
<h3>מוּסָר</h3>
יֹאמַר קְרִיאַת שְׁמַע בְּכַוָּנָה רַבָּה, וּבְיוֹתֵר בְּפָרָשַׁת שְׁמַע יִשְׂרָאֵל, כִּי מְאֹד עָמְקוּ רָזֵי דְּרָזִין יִחוּדוֹ יִתְבָּרַךְ. וְיִזָּהֵר בְּאָמְרוֹ תֵּבַת "אֶחָד" לְקַצֵּר בָּאָלֶף שֶׁלֹּא יִתְעַכֵּב בָּהּ כְּלָל, וְיַאֲרִיךְ בְּח' וד'. וִיכַוֵּין שֶׁהוּא מְקַבֵּל עֹל מַלְכוּת שָׁמַיִם בְּיִרְאָה וְשִׂמְחָה רַבָּה. וִיכַוֵּין לִמְסֹר עַצְמוֹ עַל קְדֻשַׁת הַשֵּׁם בֶּאֱמֶת וְלֵב שָׁלֵם וְשָׂמֵחַ.
(מוֹרֶה בְּאֶצְבַּע, סִימָן ב, סְעִיף כב)
<h3>חִדּוּשׁ עַל הַפָּרָשָׁה</h3>
<b>לַחָפְשִׁי -</b> <b>[בְּפָתַח תַּחַת הַלָּמֶ"ד]</b>, וְלֹא "לְחָפְשִׁי" בִּשְׁוָ"א, כִּי אֲפִלּוּ בְּעֵת שִׁעֲבּוּדוֹ, הוּא חָפְשִׁי, וְהַקּוֹנֶה עֶבֶד עִבְרִי כְּקוֹנֶה אָדוֹן לְעַצְמוֹ. <b>חִנָּם</b>. דְּאֲפִילוּ חָלָה בֵּינְתַיִם, יָצָא בְּלִי שִׁלּוּם.
(חוֹמַת אֲנָךְ)
<h2>יוֹם ב'</h2>
<h3>הֲלָכוֹת</h3>
א. מִצְווֹת צְרִיכוֹת כַּוָּנָה לָצֵאת יְדֵי חוֹבָה. וּבִקְרִיאַת שְׁמַע צָרִיךְ לְכַוֵין לְהָבִין מַה שֶּׁהוּא אוֹמֵר, וּבְיוֹתֵר בְּפָסוּק רִאשׁוֹן. וְאִם לֹא כִּיוֵן בְּפָסוּק אֶחָד <b>[ר"ל בְּפָסוּק רִאשׁוֹן]</b>, חוֹזֵר, כִּי לֹא יָצָא יְדֵי חוֹבָתוֹ. וְהַשְּׁאָר אִם לֹא כִּיוֵן, יָצָא. כְּשֶׁלֹּא כִּיוֵן בְּפָסוּק אֶחָד וְחוֹזֵר, יַמְתִּין קְצָת אוֹ יֹאמְרֶנּוּ בְּלַחַשׁ (אַחֲרוֹנִים).
(קֶשֶּׁר גּוּדָל, סִימָן יא, סְעִיף ה-ו)
ב. הַקּוֹרֵא קְרִיאַת שְׁמַע, לֹא יִרְמֹז בְּעֵינָיו, וְלֹא יִקְרֹץ בִּשְׂפָתָיו, וְלֹא יַרְאֶה בְּאֶצְבְּעוֹתָיו. וְאָסוּר לִרְמֹז אֲפִלּוּ לְצֹרֶךְ מִצְוָה בְּפָרָשָׁה רִאשׁוֹנָה, וּבַשְּׁנִיָּה יֵשׁ לְהָקֵל לְמִצְוָה. אֲבָל שֶׁלֹּא לְצֹרֶךְ מִצְוָה, אָסוּר גַּם בְּפָרָשָׁה שְׁנִיָּה (סִימָן ס"ג וְאַחֲרוֹנִים).
(קֶשֶּׁר גּוּדָל, סִימָן יא, סְעִיף ז)
<h3>מוּסָר</h3>
אָמְרוּ בְּמַסֵכֶת בְּרָכוֹת (י"ד ע"ב): כָּל הַקּוֹרֵא קְרִיאַת שְׁמַע בְּלֹא תְּפִלִּין, כְּאִלּוּ מֵעִיד עֵדוּת שֶׁקֶר בְּעַצְמוֹ, דְּהַא כְּתִיב בּוֹ "לְטוֹטָפוֹת". מִכָּאן אָנוּ לְמֵדִין כַּיּוֹצֵא בָּזֶה כָּל הַקּוֹרֵא קְרִיאַת שְׁמַע בְּלִי כַּוָּנָה, מֵעִיד שֶׁקֶר, דְּהַא כְּתִיב בָּהּ "בְּכָל לְבָבְךָ", וְהוּא הַדִּין לַתְּפִלָּה. וְאִם מְהַרְהֵר בְּעִנְיְנֵי הָעוֹלָם הוּא מְשַׁקֵּר "וּבְכָל מְאֹדֶךָ", שֶׁמַּחֲשִׁיב מָמוֹנוֹ מֵעֲבוֹדַת בּוֹרְאוֹ, וכ"ש אִם אֵין תּוֹעֶלֶת בְּאוֹתוֹ הִרְהוּר, דְּעֲלֵיהּ אִתְּמַר "אֹתִי עָזְבוּ מְקוֹר מַיִם חַיִּים לַחְצֹב לָהֶם בֹּארוֹת בֹּארֹת נִשְׁבָּרִים". סֵפֶר חֲרֵדִים דַּף ס"ה.
(יוֹסֵף לְחֹק פ' מִקֵּץ יוֹם א')
<h3>חִדּוּשׁ עַל הַפָּרָשָׁה</h3>
<b>אִם בְּגַפּוֹ יָבֹא בְּגַפּוֹ יֵצֵא -</b> דְּהַיְנוּ לְבַדּוֹ, שֶׁאִם לֹא נִתְבָּרֵךְ הַבַּיִת בִּגְלָלוֹ, אֵין לוֹ הַעֲנָקָה <b>[לְדַעַת רַבִּי אֶלְעָזָר בֵּן עֲזַרְיָה בְּמַסֶּכֶת קִדּוּשִׁין דַּף י"ז ע"ב</b>].
(חוֹמַת אֲנָךְ)
<h2>יוֹם ג'</h2>
<h3>הֲלָכוֹת</h3>
א. הַמְהַלֵּךְ בַּדֶּרֶךְ וְרוֹצֶה לִקְרוֹת קְרִיאַת שְׁמַע, עוֹמֵד בְּפָסוּק רִאשׁוֹן וּבָרוּךְ שֵׁם כְּבוֹד מַלְכוּתוֹ לְעוֹלָם וָעֶד. וְאִם עוֹמֵד כָּל הַפָּרָשָׁה, הַוֵי יוּהֲרָא. וּכְשֶׁהוּא יוֹשֵׁב, אֵין לוֹ לַעֲמֹד.
(קֶשֶּׁר גּוּדָל, סִימָן יא, סְעִיף ח)
ב. יָשֵׁן, מְצַעֲרִים אוֹתוֹ וּמְעִירִים אוֹתוֹ עַד שֶׁיְּהֵא עֵר מַמָּשׁ כְּשֶׁקּוֹרֵא פָּסוּק רִאשׁוֹן, מִכָּאן וַאֵילָךְ אֵין מְצַעֲרִים אוֹתוֹ הַרְבֵּה, וְסַגִי לִקְרוֹת מִתְנַמְנֵם (סִימָן סג). יֵשׁ מִי שֶׁאוֹמֵר דְּהַיְנוּ דַּוְקָא כְּשֶׁקָּרָא כְּבָר קְרִיאַת שְׁמַע וּבִרְכוֹתֶיהָ בְּצִבּוּר, וְעַתָּה קוֹרֵא קְרִיאַת שְׁמַע שֶׁעַל הַמִּטָּה, וּבָזֶה אָמְרוּ שֶׁאִם הָיָה אָנוּס בְּשֵׁנָה אֵין מְקִיצִין אוֹתוֹ (כנה"ג בְּשֵׁם ריא"ז).
(קֶשֶּׁר גּוּדָל, סִימָן יא, סְעִיף י-יא)
<h3>מוּסָר</h3>
אָמְרוּ: "כָּל הַקּוֹרֵא קְרִיאַת שְׁמַע בְּלֹא תְּפִלִּין, כְּאִלּוּ מֵעִיד שֶׁקֶר בְּעַצְמוֹ". וּמָה נַעֲנֶה אֲנָן יַתְמֵי דְּיַתְמֵי כִּי חַ"ו נִמְצָא מְעִידִין עֵדוּת שֶׁקֶר שֶׁלֹּא אִתָּנוּ יוֹדֵעַ וּמֵבִין דִּבְרֵי הַקְּרִיאַת שְׁמַע וְעִקָּר מִצְוַת צִיצִית וּתְפִלִּין אֲפִלּוּ לְפִי פְּשׁוּטָן, כִּי היצה"ר מַטְעֶה אוֹתָנוּ לְשַׁלֵּחַ פִּינוּ וּלְשׁוֹנֵנוּ בְּאֵין מֵבִין מֶה אָנוּ מְדַבְּרִים וּמָה אָנוּ עוֹשִׂין בְּמִצְווֹת אֵלּוּ, אוֹי מֶה הָיָה לָנוּ בְּדֹר יָתוֹם כָּזֶה. וּכְבָר כָּתְבוּ זַ"ל כִּי לֵב יִשְׂרָאֵל נִבְעַת בִּשְׁמוֹעַ פַּרְשִׁיּוֹת שֶׁל תּוֹכָחוֹת, וְלָמָּה לֹא יַעֲלֶה עַל לֵב כִּי בְּכָל יוֹם פַּעֲמַיִּם שָׁלֹשׁ אָנוּ קוֹרִין אָלוֹת הַבְּרִית בְּפָרָשַׁת וְהָיָה אִם שָׁמוֹעַ, הִשָּׁמְרוּ לָכֶם פֶּן יִפְתֶּה לְבַבְכֶם וכו', כִּי הָעוֹשֶׂה מִצְוָה וּמִתְפַּלֵּל וְלִבּוֹ הָלַךְ חֲשֵׁכִים חַ"ו, כְּעוֹבֵד עֲבוֹדָה זָרָה וּמְהַתֵּל חַ"ו, אוֹי לָנוּ, וְאֵין לְהַאֲרִיךְ בָּזֶה.
(דְּבָרִים אֲחַדִים דְּרוּשׁ ח')
<h3>חִדּוּשׁ עַל הַפָּרָשָׁה</h3>
<b>אַךְ אִם יוֹם אוֹ יוֹמַיִם יַעֲמֹד לֹא יֻקַּם כִּי כַסְפּוֹ הוּא -</b> לְפִי מַה שֶּׁכָּתַבְנוּ דְהַמִבְחָן אִם הַתְּשׁוּבָה הִיא לִכְבוֹד ה', הוּא אִם יַתְמִיד בַּתְּשׁוּבָה, וְזֶה שֶׁנֶּאֱמַר "אַךְ" מִעוּט, שֶׁ"אִם יוֹם אוֹ יוֹמָיִם" - כִּפּוּר וְרֹאשׁ הַשָּׁנָה "יַעֲמֹד" וְתוּ לֹא. "לֹא יוּקַם", לֹא תִּתְקַיֵּם הַתְּשׁוּבָה עוֹד, אָז בָּא הָאוֹת "כִּי כַסְפּוֹ הוּא" אֲשֶׁר עוֹרְרוֹ בִּתְשׁוּבָה <b>[שֶׁשָּׁב בִּתְשׁוּבָה כְּדֵי שֶׁיִּהְיֶה לוֹ כֶּסֶף]</b>, וְלֹא מְלָכוֹ לִכְבוֹד שָׁמַיִם, וְתִרְאֶה טְלָפַיִם, וְתַחְתֶּיהָ תַּעֲמֹד מַחְשָׁבוֹת רָעוֹת עַל דְּבַר הַכֶּסֶף.
(כִּסֵּא דָוִד דְּרוּשׁ יג)
<h2>יוֹם ד'</h2>
<h3>הֲלָכוֹת</h3>
א. אִם מֵחֲמַת חֹלִי אוֹ אֹנֶס אַחֵר קוֹרֵא קְרִיאַת שְׁמַע בְּלִבּוֹ יָצָא, וְכֹל שֶׁכֵּן אִם שָׁמַע מֵאַחֵר (סִימָן סב וְאַחֲרוֹנִים). וְאִם קְרָאָהּ בְּלִבּוֹ אוֹ שָׁמַע מֵאַחֵר מֵחֲמַת הַחֹלִי אוֹ הָאֹנֶס, וְאַחַר כָּךְ נִסְתַּלַּק הָאֹנֶס, אֵין צָרִיךְ לִקְרוֹתָהּ פַּעַם אַחֶרֶת (בִּרְכֵּי יוֹסֵף סִימָן פ').
(קֶשֶּׁר גּוּדָל, סִימָן יא, סְעִיף יב-יג)
ב. לֹא יַאֲרִיךְ בָּאָלֶ"ף שֶׁל אֶחָד, כְּדֵי שֶׁלֹּא יְהֵא נִרְאֶה חַ"ו אֵי חַד. וְלֹא יַחֲטֹף בַּחֵי"ת, וְיַאֲרִיךְ מְעַט. וְיַאֲרִיךְ בַּדָּלֵי"ת שִׁעוּר שֶׁיַּמְלִיכוּהוּ בְּד' רוּחוֹת הָעוֹלָם (סִימָן סא).
(קֶשֶּׁר גּוּדָל, סִימָן יא, סְעִיף יד)
<h3>מוּסָר</h3>
הֲלֹא מֵרֹאשׁ דִּין רִאשׁוֹן שֶׁל שֻׁלְחָן עָרוּךְ: יִתְגַּבֵּר כַּאֲרִי לַעֲמֹד בַּבֹּקֶּר לַעֲבֹד אֶת הַבּוֹרֵא, כְּדֵי שֶׁיְּהֵא מְעוֹרֵר הַשַּׁחַר, וְזֶהוּ יִרְאַת ה' בִּתְחִלַּת הַיּוֹם לַעֲמֹד בַּבֹּקֶר שֶׁלֹּא יַפְסִיד קְרִיאַת שְׁמַע בִּזְמַנָּהּ. וּבִפְרָט עַתָּה בִּימֵי הַקַּיִץ, שֶׁזְּמַן קְרִיאַת שְׁמַע הוּא מֵעַמּוּד הַשַּׁחַר עַד רְבִיעַ הַיּוֹם, וּדְלָא כְּהָרַב הַלְּבוּשׁ שֶׁכָּתַב שֶׁהוּא מֵהָנֵץ הַחַמָּה, דְּבָזֶה אֵין הֲלָכָה כְּמוֹתוֹ, כמ"ש אֶצְלִי הַהֶדְיוֹט, וְהָאַחֲרוֹנִים חוֹלְקִים עָלָיו. וְאִם יַתְחִיל לַעֲבוֹר הַדִּין הָרִאשׁוֹן מֵהַשֻּׁלְחָן עָרוּךְ, מֵרָעָה אֶל רָעָה יֵצֵא לְהַפְסִיד תְּפִלָּה בְּצִבּוּר וְקַדִּישׁ וּבָרְכוּ וּקְדֻשָּׁה, כִּי זֶה נִשְׁאַר לָנוּ בַּעֲבוֹדַת ה', כִּי אֵין לָנוּ ביהמ"ק וְקָרְבָּנוֹת לְכַפֵּר, וְאֵין בְּיָדֵינוּ אֶלָּא מִקְדָּשׁ מְעַט - בֵּית הַכְּנֶסֶת וּבֵית הַמִּדְרָשׁ.
(כִּסֵּא דָוִד רֵישׁ דְּרוּשׁ ח"י)
<h3>חִדּוּשׁ עַל הַפָּרָשָׁה</h3>
<b>כִּי תֵצֵא אֵשׁ וכו' -</b> אֶפְשָׁר לִרְמֹז תּוֹכַחֲת מוּסָר עַל הַמַּחְלֹקֶת, כִּי הֵן בַּעֲוֹן מֵהַמַּחְלֹקֶת נֵזֶק גָּדוֹל בָּא, אוֹ שֶׁחַ"ו יִהְיֶה סִבָּה לִפְטִירַת צַדִּיק, אוֹ אִבּוּד מָמוֹן, אוֹ אִבּוּד לִמּוּד.
וְזֶה שֶׁאָמַר <b>"כִּי תֵצֵא אֵשׁ"</b>, כַּאֲשֶׁר יִתְעוֹרֵר מַחְלֹקֶת וְיַתְחִיל הַתְחָלָה לְבַד, תֵּכֶף מִזְדַּמְּנִים כַּתּוֹת הַסִטְרָא אַחֲרָא וַדַּאי, וְזֶהוּ <b>"וּמָצְאָה קֹצִים"</b>, וְעַל יְדֵי זֶה <b>"וְנֶאֱכַל גָּדִישׁ"</b>, גּוֹרֵם מִתַּת צַדִּיקִים, כְּמוֹ שֶׁאָמְרוּ זַ"ל עַל פָּסוּק זֶה בְּבַבַּא קַמָא (דַּף ס' ע"א), <b>"אוֹ הַקָּמָה"</b>, רֶמֶז לַמָּמוֹן, עַל דֶּרֶךְ "וְאֶת כָּל הַיְקוּם", שֶׁעַל יְדֵי הַמַּחְלֹקֶת יִהְיֶה הֶפְסֵד מָמוֹן מִכַּמָּה אַנְפֵּי. <b>"אוֹ הַשָּׂדֶה"</b>, שֶׁהוּא כִּנּוּי לְתַלְמוּד, כְּמוֹ שֶׁאָמְרוּ זַ"ל, שֶׁיִּתְבַּטֵּל הַלִּמּוּד בַּשָּׂדֶה אֲשֶׁר בֵּרְכוֹ ה'.
וְהַגַם כִּי כָּל זֶה נִמְשַׁךְ אַחַר כָּךְ מִמֵּילָא, לָא תֵּימָא דְּמִי שֶׁהִתְחִיל בַּמַּחְלֹקֶת אֵין בּוֹ עֲוֹן עַל כָּל הַנִּמְשָׁךְ כִּי הוּא לֹא שִׁעֵר בַּהֲזָקוֹת הַלָּלוּ, וְהַוֵה לֵיה כְּאֹנֶס, לָזֶה אָמַר <b>"שַׁלֵּם יְשַׁלֵּם הַמַּבְעִיר אֶת הַבְּעֵרָה"</b>, כִּי אָנוּ יֵשׁ לָנוּ דִּין שׁוֹמֵר וּתְחִילָתוֹ בִּפְשִׁיעָה וְסוֹפוֹ בְּאֹנֶס חַיָּב, וְזֶה כֵּפֶל "שַׁלֵּם יְשַׁלֵּם", הֵן עַל רֹעַ מַעֲלָלָיו וְהֵן עַל הַנִּמְשָׁךְ, רַחֲמָנָּא לִיצְלַן.
(פְּנֵי דָוִד)
<h2>יוֹם ה'</h2>
<h3>הֲלָכוֹת</h3>
א. אִם לֹא אָמַר "בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד" בְּכַוָּנָה, צָרִיךְ לַחֲזֹר (לְבוּשׁ).
(קֶשֶּׁר גּוּדָל, סִימָן יא, סְעִיף טו)
ב. אֵין לִפְסֹק בְּאֶמְצַע פָּסוּק רִאשׁוֹן כְּלָל, וְלֹא בְּאֶמְצַע "בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד", אֲבָל בֵּין ב' פְּסוּקִים אֵלּוּ, דִּינוֹ כְּאֶמְצַע פֶּרֶק (מַחֲזִיק בְּרָכָה סִימָן סו בְּשֵׁם הרמ"ע). וְנִרְאֶה לְהַחְמִיר גַּם בֵּין שְׁמַע לְ"בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד" כְּמוֹ בְּפָסוּק רִאשׁוֹן.
(קֶשֶּׁר גּוּדָל, סִימָן יא, סְעִיף טז)
<h3>מוּסָר</h3>
יֹאמַר "בָּרוּךְ שֵׁם" וכו' בְּלַחַשׁ, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה (פְּסָחִים נו.), וְלֹא כְּאוֹתָם שֶׁאֵינָם מַקְפִּידִים לְאוֹמְרוֹ בְּלַחַשׁ. וְקֹדֶם "וְאָהַבְתָּ" יְקַבֵּל עָלָיו עֹל מִצְווֹתָיו יִתְבָּרַךְ, וּבִפְרָט עֲשֶׂרֶת הַדִּבְּרוֹת, וּבִפְרָט מִן הַפְּרָט "אָנֹכִי" "לֹא יִהְיֶה", רְמוּזִים בְּפָרָשַׁת שְׁמַע: "לֹא תִּשָּׂא" - רָמוּז בְּתֵבַת "וְאָהַבְתָּ". "לֹא תַּחְמֹד" - בְּתֵבַת בֵּיתֶךָ. "לֹא תִּגְנֹב" - בְּתֵבַת "דְּגָנְךָ". "לֹא תִּרְצַח" - בְּתֵבַת "וַאֲבַדְתֶּם". "כַּבֵּד אֶת אָבִיךְ וְאֶת אִמְּךָ" - בִּ"לְמַעַן יִרְבּוּ". "לֹא תִּנְאַף" - בְּתֵבַת "וְלֹא תָּתוּרוּ". "זָכוֹר אֶת יוֹם הַשַּׁבָּת" - בְּתֵבַת "וּזְכַרְתֶּם". "לֹא תַּעֲנֶה" - בְּתֵבַת "אֲנִי ה'". וִיכַוֵּין כִּי פָּרָשַׁת וְאָהַבְתָּ יֵשׁ בָּהּ מ"ב תֵּבוֹת כְּמִנְיָן שֵׁם מ"ב. פָּרָשַׁת "וְהָיָה אִם שָׁמוֹעַ" עַד "וְשַׂמְתֶּם" ע"ב תֵּבוֹת. "אֶת דְּבָרַי" עַד סוֹף הַפָּרָשָׁה ן' תֵּבוֹת כְּנֶגֶד ן' שַׁעֲרֵי בִּינָה. פָּרָשַׁת "וַיֹּאמֶר" ע"ב תֵּבוֹת. וּבַחֲזָרַת הַשַּׁ"ץ "ה' אֳלוֹהֵיכֶם", מַשְׁלִים רמ"ח, וִיכַוֵּין שֶׁיְּתֻקְּנוּ רמ"ח אֵבָרִים מִגּוּפוֹ, נַפְשׁוֹ, רוּחוֹ, וְנִשְׁמָתוֹ.
(מוֹרֶה בְּאֶצְבַּע, סִימָן ב, סְעִיף כג)
<h3>חִדּוּשׁ עַל הַפָּרָשָׁה</h3>
<b>אִם כֶּסֶף תַּלְוֶה אֶת עַמִּי אֶת הֶעָנִי עִמָּךְ -</b> הַכַּוָּנָה: "אִם כֶּסֶף תַּלְוֶה אֶת עַמִּי" שֶׁהֵם הַתַּלְמִידֵי חֲכָמִים, כְּמוֹ שֶׁאָמְרוּ זַ"ל "הַגֵּד לְעַמִּי פִּשְׁעָם" אֵלּוּ תַּלְמִידֵי חֲכָמִים, וְאָמְרוּ "אִם בִּקַּשְׁתָּ לַעֲשׂוֹת צְדָקָה עַשֵׂה עִם עֲמֵלֵי תּוֹרָה", וְזֶה "אִם כֶּסֶף תַּלְוֶה אֶת עַמִּי" הַתַּלְמִידֵי חֲכָמִים תֵּן לוֹ בְּתוֹרַת הַלְוָאָה, כִּי הַתַּלְמִיד חָכָם מִבְּנֵי הֵיכָלָא דְּמַלְכָּא <b>[הֵיכָל מַלְכּוֹ שֶׁל עוֹלָם]</b> מְמֻנֶּה עַל אוֹצָר מַרְגָּלִיוֹת הַמֶּלֶךְ הֵן הֵן גּוּפֵי תּוֹרָה, וְלָכֵן הוּא קֹדֶם. וְלֹא יֵרַע לְבָבְךָ כִּי הֲלֹא דַּע, אֶת הֶעָנִי עִמָּךְ, אֵינוֹ נִקְרָא שֶׁלְּךָ וּמָמוֹן שֶׁעִמָּךְ אֶלָּא מַה שֶּׁנָּתַתָּ לֶעָנִי, כִּי מָמוֹן זֶה הוּא עִמָּךְ, שֶׁהוּא גָּנוּז לְמַעְלָה, אַךְ שְׁאָר גִּנְזֵי אוֹצְרוֹתֶיךָ, מִי יוֹדֵעַ מִי יִשְׁתַּמֵּשׁ בָּהֶן וְאַנָּה יֵלְכוּ.
(דְּבָרִים אֲחַדִים דְּרוּשׁ ד)
<h2>יוֹם ו'</h2>
<h3>הֲלָכוֹת</h3>
א. צָרִיךְ לְדַקְדֵּק בְּאוֹתִיּוֹתֶיהָ <b>[שֶׁל קְרִיאַת שְׁמַע]</b> וּלְהַשְׁמִיעַ לְאָזְנָיו וְלִקְרוֹת בִּטְעָמִים הַכְּתוּבִים בַּתּוֹרָה, וּבְדִיעֲבַד בְּג' אֵלֶּה יָצָא (סִימָן סא וסִימָן סב).
(קֶשֶּׁר גּוּדָל, סִימָן יא, סְעִיף טוֹב)
ב. כְּשֶׁיַּגִּיעַ לְפָרָשַׁת "וַיֹּאמֶר", תִּקַּח הַצִּיצִיוֹת גַּם בְּיָדְךָ הַיְמָנִית וְשָׁרְשֵׁיהֶם בַּשְּׂמָאלִית, וְתַבִּיט וְתִסְתַּכֵּל בָּהֶם בְּכָל פָּרָשַׁת צִיצִית. וּכְשֶׁתֹּאמַר "וּרְאִיתֶם אוֹתוֹ", תַּעֲבִירֵם עַל גַּבֵּי עֵינֵיךָ וּתְנַשְׁקֵם, שֶׁזּוֹ מִצְוָה מִן הַתּוֹרָה לִרְאוֹת הַצִּיצִיוֹת. וּבְפָסוּק "אֲנִי ה' אֱלֹהֵיכֶם", יְכַוֵּין לְקַיֵּם מִצְוַת עֲשֵׂה שֶׁל זְכִירַת יְצִיאַת מִצְרַיִם.
(קֶשֶּׁר גּוּדָל, סוֹף הַסֵּפֶר, סְעִיף ט)
<h3>מוּסָר</h3>
יֶאֱזֹר חַיִל בִּקְרִיאַת שְׁמַע כְּכָל הַכָּתוּב לְעֵיל. וִיכַוֵּין לְקַיֵּם מִצְוַת עֲשֵׂה דִּקְרִיאַת שְׁמַע, וְאַהֲבַת ה', וְיִחוּד ה', וּמְסִירַת נַפְשׁוֹ עַל קְדֻשַׁת ה', וּזְכִירַת יְצִיאַת מִצְרַיִם, וּמִצְוַת "וּרְאִיתֶם אוֹתוֹ". וְהַקּוֹרֵא בְּזֹהַר חָדָשׁ (אַחֲרֵי נ"ז ע"ב רוּת דַּף קי.), בְּעֵינָיו יִרְאֶה גֹּדֶל וְעֹצֶם וְתֹקֶף הָעֹנֶשׁ לְמִי שֶׁאֵינוֹ מְכַוֵּין בִּקְרִיאַת שְׁמַע, וְכֹל קֳבֵל דְּנָא <b>[לְעוּמַת זֹאת]</b> רַב טוּב הַצָּפוּן הַפְלֵא וָפֶלֶא לִמְקַיֵים מִצְוַת קְרִיאַת שְׁמַע כַּהוֹגֵן.
(מוֹרֶה בְּאֶצְבַּע, סִימָן ג, סְעִיף עח)
<h3>חִדּוּשׁ עַל הַפָּרָשָׁה</h3>
<b>וּבֵרַךְ אֶת לַחְמְךָ -</b> רַבּוֹתֵינוּ זִכְרוֹנָם לִבְרָכָה אָמְרוּ אַל תִּקְרִי "וּבֵרַךְ" אֶלָּא "וּבָרֵךְ". וְיִרְאֶה בַּחֲקִירַת הַמְפָרְשִׁים דְּיַעֲקֹב וְעֵשָׂו חָלְקוּ, וְעוֹלָם הַזֶּה לְעֵשָׂו וְעוֹלָם הַבָּא לְיַעֲקֹב, וְאִם כֵּן אֵיךְ מָצָאנוּ יָדֵינוּ וְרַגְלֵינוּ לֵיהָנוֹת בָּעוֹלָם הַזֶּה, דְּכַּמָּה עֲשִׁירִים בְּיִשׂרָאֵל וְכַמָּה בֵּינוֹנִים שֻׁלְחָנָם מָלֵא דֶּשֶׁן? וְאֶחָד מִן הַתֵּרוּצִים הוּא בָּמֶה שֶׁאָמְרוּ, רַבִּי לֵוִי רָמִי כְּתִיב "לַה' הָאָרֶץ וּמְלוֹאָהּ" וּכְתִיב "הַשָּׁמַיִם שָׁמַיִם לַה' וְהָאָרֶץ נָתַן לִבְנֵי אָדָם"? לָא קַשְׁיָא כָּאן קֹדֶם בְּרָכָה כָּאן לְאַחַר בְּרָכָה. וּלְפִי זֶה קֹדֶם בְּרָכָה הוּא לַה', וּמָה יִזְכֶּה עֵשָׂו וְזַרְעוֹ כִּי לֹא חָפֵץ בַּבְּרָכָה, לֹא כֵּן זֶרַע יִשְׂרָאֵל בְּרוּכֵי מְבָרְכִינַן וְעַל יְדֵי הַבְּרָכָה אָנוּ קוֹנִים, דְה' נָתַן לִבְנֵי אָדָם.
וְזֶה שֶׁאָמְרוּ: אַל תִּקְרִי "וּבֵרַךְ", אֵין אַתָּה יָכוֹל לִקְרוֹת "וּבֵרַךְ אֶת לַחְמְךָ וְאֶת מֵימֶיךָ" דְּהַיְנוּ בְּשׁוֹפַע רַב, עַד אֲשֶׁר תִּקְרָא "וּבָרֵךְ", כִּי עַל יְדֵי הַבְּרָכָה מִשְׁמַיָּא מִיהָב יַהֲבֵי וְהוּא שֶׁלְּךָ, וְאֵין לְעֵשָׂו כְּלוּם כִּי לֹא חָפֵץ בַּבְּרָכָה, וּבְמָה יִזְכֶּה בָּעוֹלָם הַזֶּה הֲלֹא לַה' הָאָרֶץ וּמְלוֹאָהּ.
(פְּנֵי דָוִד)