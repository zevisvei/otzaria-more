<h1>זכרון טוב -מוסר לימי החודש</h1>

<h2>יוֹם א' [1] לַחֹדֶשׁ</h2>
אָחִי, תֵּן אֶל לִבְּךָ דָּבָר מֵרֵאשִׁיתוֹ תְּחִלַּת כָּל, מִיּוֹם הֱיוֹתְךָ, שֶׁעָבַדְתָּ עֲבוֹדָה בְּגוּפְךָ וְנִשְׁמָתְךָ, וּבְכֵן חֲרָדָה תִּלְבַּשׁ וְתֹאחַז רַעַד בְּכֹל עַצְמותְיךָ, כִּי לֹא נִבְרֵאתָ כִּי אִם לַעֲבֹד אֶת בּוֹרְאֲךָ, רַק כִּי אֵי אֶפְשָׁר לַגּוּף בְּלִי מִחְיָה וּמָזוֹן וּמַלְבּוּשׁ – מִצָּרְכֵי גּוּפְךָ, וְלֹא נִבְרֵאתָ לְהִתְעַשֵּׁר וְכָל יוֹם וָלַיְלָה לִהְיוֹת טָרוּד בְּפוֹעָלְךָ, וְעִקָּר מַה שֶּׁנִּבְרֵאתָ – לַעֲבֹד קוֹנְךָ. וּלְמַעַן צִדְקוֹ – הוּא צִוָּה לְךָ שֶׁתִּשְׁתַּדֵּל לְהַחֲיוֹת גּוּפְךָ. אֵיךְ אַתָּה עוֹשֶׂה עִקָּר טָפֵל וְהַטָּפֵל עִקָּר בַּעֲמָלְךָ, וְכָל מַחְשְׁבוֹתֶיךָ בְּמַשָּׂא וּמַתָּן, וְטִיּוּל, וְלִבְנוֹת בָּתִּים לְשׂוֹנְאֲךָ, וְתַרְחִיב פִּיךָ וּתְמַלֵּא כֶּסֶף וְזָהָב בִּטְנְךָ? אֵיזֶה תּוֹעֶלֶת תִּהְיֶה לְךָ אַחַר מִיתָתְךָ – לְהַנִּיחַ כָּל אֵלּוּ לַאֲחֵרִים? מִי יוֹדֵעַ אִם יִשָּׁאֵר לְאוֹהַבְךָ אוֹ לְשׂוֹנְאֲךָ? וְכָל עֲבֵירָה שֶׁיַּעֲשׂוּ עַל יְדֵי מָמוֹנְךָ לְהַכְעִיס חָלִילָה וְחַס יוֹצְרְךָ – יוֹסִיפוּ לְעַנּוֹתְךָ, וּכְדַי בִּזָּיוֹן וָקֶצֶף. אוֹי לְךָ לְאוֹתָהּ כְּלִמָּה, הֲלֹא כ"ד שָׁעוֹת בְּיוֹם וָלַיְלָה: כַּמָּה שָׁעוֹת עָסַקְתָּ בַּעֲבוֹדַת ה' יִתְבָּרַךְ? כִּי אֶפְשָׁר שֶׁבֵּין שָׁלֹש תְּפִלּוֹת – לֹא יַעֲלֶה שְׁתֵּי שָׁעוֹת, וְכַמָּה יַגִּיעוּ לְךָ בּוּשָׁה כַּאֲשֶׁר תַּעֲמִיק בָּזֶה - אִם אָמֹר יֹאמַר הָעֶבֶד לִפְנֵי הָאָדוֹן: 'אֵינִי רוֹצֶה לְעָבְדְּךָ כִּי אִם ב' שָׁעוֹת, וְכ"ב שָׁעוֹת הַנִּשְׁאָר – אֶעֱשֶׂה רְצוֹנִי בְּהֶבֶל וָרִיק וְטִיּוּלִים'?! וְעַל זֶה יִדְווּ הַדּוֹוִים! וְיִקַּח אָדָם מוּסָר מֵעַבְדּוֹ וְשִׁפְחָתוֹ וּמְשָׁרְתָיו וּפוֹעֲלָיו: אִם לֹא יַעַבְדוּ כָּל הַיּוֹם אוֹ רוּבּוֹ – הוּא מַבְלִיט עֵינָיו עֲלֵיהֶם וְקוֹצֵף, וְיָרִים קוֹלוֹ בְּפַחַד וְאֵימָה: 'מַדּוּעַ לֹא כִּלִּיתֶם חֻקְּכֶם?'. עַל זֶה נֶאֱמַר: "וְיִסַּרְתִּי אֶתְכֶם אַ"ף אֲנִי שֶׁבַע עַל חַטֹּאתֵיכֶם". וּמַה תַּעֲנֶה לְיוֹם פְּקֻדָּה: 'כַּמָּה שָׁעוֹת בְּיוֹם עָבַדְתָּ לְבוֹרְאֲךָ'? מַה נְּדַבֵּר וּמַה נִּצְטַדָּק? וְאִם נְדַקְדֵּק בִּשְׁתֵּי שְׁעוֹת שֶׁל תְּפִלּוֹת – כַּמָּה מַחְשָׁבוֹת זָרוֹת, וְכַמָּה חֲטָאוֹת, וְשִׂנְאַת חִנָּם, וּבִלְבּוּל דַּעַת – הָיָה בָּהֶם! לֵב טָהוֹר בְּרָא לָנוּ אֱלֹהִים וְרוּחַ נָכוֹן חַדֵּשׁ בְּקִרְבֵּנוּ, אָמֵן!
<h2>יוֹם ב' [2] לַחֹדֶשׁ</h2>
אָחִי, הֱוֵי צַדִּיק וְאַל תְּהִי רָשָׁע, וּשְׁמֹר שְׁבוּעָה שֶׁהֻשְׁבַּעְתָּ מִבֶּטֶן אִמְּךָ, וְנָתַן בְּךָ בּוֹרְאֲךָ סִימָן עָמֹק וְזִכָּרוֹן לִשְׁבוּעָה – בִּשְׂפָתְךָ עֶלְיוֹנָה, וְהִיא זִכָּרוֹן לַדָּבָר הַזֶּה, כְּמוֹ שֶׁנֶּאֱמַר בְּזֹהַר חָדָשׁ, דּוּק וְתִשְׁכַּח בְּכָל מַאֲמַצֵּי כֹּחֲךָ! וְהַכַּוָּנָה "הֱוֵי צַדִּיק וְאַל תְּהִי רָשָׁע", שֶׁרָמַז – יְקַיֵּם מִלַּת 'צַדִּי"ק': צ' - תִּשְׁעִים אֲמֵנִים, ד' – אַרְבַּע קְדֻשּׁוֹת, י' – עֲשָׂרָה קַדִּישִׁים, ק' – מֵאָה בְּרָכוֹת, וּבָזֶה תִּזְכֶּה לְשָׁלֹשה דְּבָרִים: בְּנֵי חַיֵּי וּמְזוֹנֵי – עִם הַכּוֹלֵל גִּימַטְרִיָּא צַדִּיק, רוֹצֶה לוֹמַר: 'צַדִּיק כַּתָּמָר יִפְרָח' - גִּימַטְרִיָּא רַחֲמִים, 'וְנָתַן לְךָ רַחֲמִים'. וְיָדוּעַ מַה שֶׁאָמְרוּ רַבּוֹתֵינוּ זִכְרוֹנָם לִבְרָכָה: 'בְּנֵי חַיֵּי וּמְזוֹנֵי – לָאו בִּזְכוּתָא תַּלְיָא מִלְּתָא'. הִקְשׁוּ: לָמָּה 'תַּלְיָא' וְלֹא תַּלְייָן? 'תַּלְיָא' – רוֹצֶה לוֹמַר – תָּלוּי זֶה בָּזֶה, 'תַּלְיָא' אוֹתִיּוֹת – 'אַיֶּלֶת' - גִּימַטְרִיָּא אֱמֶת יֶהְגֶה פִּיךָ. וְעִיקַּר רְצוֹן אָבִיךָ שֶׁבַּשָּׁמַיִם, וְלֹא יְבַקֵּשׁ אָדָם מֵה' אֶלָּא לֶחֶם חוּקּוֹ. וְדַע, כִּי תַּאֲוַת עוֹלָם הַזֶּה דּוֹמָה לִדְבַשׁ אֲשֶׁר נִבְלַל בְּתוֹכוֹ סַם הַמָּוֶת, וְכִמְעַט יָסִיר מְתִיקָה – וְיִשָּׁאֵר חֲנִיקָה, וְתִהְיֶה נֶפֶשׁ הַיְקָרָה – בְּיַד הָאַכְזָר עֲשׁוּקָה, וְתִפֹּל כַּעֲלוּקָה, וְלֹא יוֹעִיל שָׁם הַבְּכִיָּה וְהָאֲנָקָה, כִּי אִם בָּעוֹלָם הַזֶּה לָשׁוּב בִּתְשׁוּבָה, וּבַתּוֹרָה וּבַמִּצְוָה לְדָבְקָה – אָז יַצִּיל נַפְשׁוֹ מִכָּל צָרָה וְצוּקָה! כִּי כָּל זְמַן שֶׁאָדָם כָּלוּל בְּאַהֲבַת עוֹלָם הַזֶּה – הוּא רָחוֹק מֵעוֹלָם עִקָּרִי! אִם נֶעְדָּר הַשֶּׁמֶן מֵהַפְּתִילָה – נֶעְדָּר אוֹרָהּ, כְּשֵׁם שֶׁנֵּר אֵינוֹ מֵאִיר אֶלָּא עַל יְדֵי הַשֶּׁמֶן – גַּם כָּךְ הִתְחַבְּרוּת הַנְּשָׁמָה עִם הַגּוּף – עַל יְדֵי אֲכִילָה. וְהַדָּבָר הַזֶּה יֵשׁ לוֹ ב' סִיבּוֹת: אֶחָד – לְבָרֵר רפ"ח נִיצוֹצִין מִמַּאֲכָל, בְּסוֹד "צַדִּיק אוֹכֵל לְשֹׂבַע נַפְשׁוֹ" וְיוֹצִיא יָקָר מִזּוֹלֵל – כְּמוֹ שֶׁאָמַר הָאֲרִ"י זַ"ל. שֵׁנִית – שֶׁהָאָדָם נִמְשָׁל כִּבְהֵמָה – שֶׁלֹּא יִתְגָּאֶה, וְיַכִּיר חֶסְרוֹנוֹ – "וְעַל פַּת לֶחֶם יִפְשַׁע גָּבֶר", וּמַכְנִיס טוֹב וּמוֹצִיא רַע, וְיַשְׁפִּיל עַצְמוֹ וְלֹא יָרִים רֹאשׁוֹ, כִּי קוּפָּה שֶׁל שְׁרָצִים תְּלוּיָה לוֹ בֵּין עֵינָיו, וְלָזֶה יִכָּנַע כְּעֶבֶד אֶל אֲדוֹנָיו, אֲדוֹן הַכֹּל חַי וְקַיָּם לְעוֹלְמֵי עוֹלָמִים, שַׁלִּיט בְּעֶלְיוֹנִים וְתַחְתּוֹנִים.
<h2>יוֹם ג' [3] לַחֹדֶשׁ</h2>
אָחִי, בְּכָל יוֹם וְיוֹם הִתְפַּלֵּל לִפְנֵי בּוֹרְאֲךָ שֶׁתִּשְׁלֹט עַל יִצְרְךָ, וְתֹאמַר לְפָנָיו: יְהִי רָצוֹן מִלְּפָנֶיךָ שֶׁלֹּא אֶכְעֹס וְלֹא אַכְעִיסֶךָ. "שֹׁפְטִים וְשֹׁטְרִים תִּתֶּן-לְךָ בְּכָל-שְׁעָרֶיךָ" – וְהֵם אָזְנֶיךָ וְעֵינֶיךָ וְחָטְמְךָ וּשְׂפָתֶיךָ וְרֹאשׁ גְּוִיָּתְךָ, וְתֵן לִבְּךָ וְעֵינֶיךָ לֶאֱלֹהֶיךָ וְאָז תֵּלֵךְ לָבֶטַח וּלְיֹשָׁר דַּרְכְּךָ, כִּי הֵם עִקַּר רְמָ"ח אֵיבָרֶיךָ וְשְׁסָ"ה גִּידֶיךָ. בְּכָל עֵת וּזְמַן תְּעוֹרֵר בִּתְשׁוּבָה נַפְשְׁךָ – כִּי הוּא מַשְׁגִּיחַ עַל כָּל מַעֲשֶׂיךָ, וְאִם תִּתְוַדֶּה עַל עֲוֹנֶיךָ הוּא יְכַפֵּר פְשָׁעֶיךָ, וְאָז לֹא יִהְיֶה שׁוּם מָסָךְ בֵּינוֹ וּבֵינְךָ, וִימִינוֹ פְּשׁוּטָה לְקַבֵּל תְּשׁוּבָתְךָ, כִּי חַנּוּן וְרַחוּם נִקְרָא אֱלֹהֶיךָ, אַף עַל פִּי שֶׁרַבּוּ עֲוֹנֶיךָ שֶׁעָשִׂיתָ בִּימֵי בְּחוּרֹתֶיךָ, בִּפְרָט בַּעֲוֹן קֶרִי שֶׁשָּׁפַכְתָּ עַל מִטָּתְךָ, וּמַה שֶּׁהִרְהַרְתָּ הִרְהוּרִים רָעִים שֶׁרָאִיתָ בְּעֵינֶיךָ, וְאָז הַנֶּגַע וְסִטְרָא אַחֲרָא נִדְבְּקוּ בְּאֹהָלֶיךָ שֶׁאֵין אָדָם אַחֵר נִתְפָּס בְּצַעֲרֶךָ, וּתְפִלָּה וּטְבִילָה וְסִגּוּפִים אַל יֶחְסַר מִמֶּךָּ, תְּעָלָה וּתְרוּפָה תִמְצָאֵם וְתַעֲלֹזְנָה כִּלְיוֹתֶיךָ. וְאִם יִפְנֶה לְבָבְךָ מֵעֵסֶק הֲבָלֶיךָ – אָז בָּתֵּי כְּנֵסִיּוֹת וּבָתֵּי מִדְרָשׁוֹת יִהְיוּ פַּרְדְּסֶיךָ וְגִנּוֹתֶיךָ, וְתַרְבֶּה בְּכָל עֵת תְּחִנּוֹתֶיךָ כְּשֶׁתִּהְיֶה אַתָּה לְבַדְּךָ, וּתְקַיֵּם מִצְוַת 'וְאָהַבְתָּ לְרֵעֲךָ כָּמוֹךָ' – שֶׁלֹּא תִּהְיֶה שׁוּם שִׂנְאָה בֵּינוֹ וּבֵינֶיךָ. וְתִהְיֶה מֻרְגָּל לִתְחִנּוֹת "לְךָ אֵלִי תְּשׁוּקָתִי" בְּקְרִיאָתֶךָ, וְתֶהְגֶה תּוֹרַת ה' בְּפִיךָ בַּהֲרָמַת קוֹלְךָ, כִּי בַּדָּבָר הַזֶּה יַאֲרִיכוּ יָמֶיךָ וּשְׁנוֹת חַיִּים יוֹסִיפוּ שְׁלוֹמֶךָ, וְעֹשֶׁר וְכָבוֹד וּמַעֲלָה יַשִּׂיגוּךָ. וְתִזָּהֵר מְאֹד בְּכָל דָּבָר שֶׁתִּלְמֹד בַּחֹל וּבְשַׁבָּת קֹדְשֶׁךָ – תּוֹצִיא מִפִּיךָ 'לְשֵׁם יִחוּד קֻדְשָׁא בְּרִיךְ הוּא וּשְׁכִינְתֵּיהּ', בְּשִׁלּוּב הֲוָיָ"ה וְאַדְנוּ"ת וְזֶה יִהְיֶה עִקַּר כַּוָּנָתְךָ. וְ'כַבֵּד אָבִיךָ וְאִמֶּךָ' כָּל יְמֵי חַיֶּיךָ – 'לְמַעַן יַאֲרִיכוּן יָמֶיךָ', כָּל שֶׁכֵּן אַחַר פְּטִירָתָם – שֶׁיֹּאמְרוּ 'אַשְׁרֵי יוֹלַדְתֶּךָ'. וְהַמִּצְוָה הַזֹּאת חֲמוּרָה שֶׁבַּחֲמוּרוֹת שֶׁבַּעֲשָׂרָה דִּבְּרוֹתֶיךָ! וְתִזְכֶּה לְפָסוּק "הִנֵּה אָנֹכִי שׁוֹלֵחַ מַלְאָךְ לְפָנֶיךָ", וּפִתְאֹם תָּבוֹא אֶל הֵיכָלוֹ וְיִחְיוּ מֵתֶיךָ.
<h2>יום ד' [4] לַחֹדֶשׁ</h2>
אָחִי, שִׂים מַסְוֵה הַבּוּשָׁה עַל פָּנֶיךָ, וְיִהְיֶה לְךָ לֵב רַחֲמָן, שֶׁאִם תְּרַחֵם עַל הַבְּרִיּוֹת וַעֲנִיִּים – מִן הַשָּׁמַיִם יְרַחֲמוּ עָלֶיךָ! וְתִהְיֶה מִן רוֹדְפֵי צְדָקָה וָחֶסֶד וְרוֹדֵף לְהַטִּיל שָׁלוֹם בֵּין אִישׁ לְאִשְׁתּוֹ וּבֵין אָדָם לַחֲבֵרוֹ וְיִרְבֶּה שְׂכָרֶךָ, וְתֹאכַל מִּפֵּרוֹתַיִךְ בְּחַיֶּיךָ וְהַקֶּרֶן צָפוּן בְּאַחֲרִיתֶךָ. מְעֹרָב עִם הַבְּרִיּוֹת דַּעְתֶּךָ, וְאוֹיֵב אֶחָד אַל יִמְעַט בְּעֵינֶיךָ, וְאֶלֶף אוֹהֲבִים לֹא יוֹעִילוּ לְךָ בְּעֵת צָרוֹתֶיךָ, כִּי אִם רְצוֹן קוֹנְךָ. וְאַל תְּהִי בָּז לְכָל אָדָם מִיָּמֶיךָ, וְאִם תּוֹכִיחַ אוֹתָם – בַּסֵּתֶר תְדַבֵּר בְּחָכְמָתֶךָ. וְהִתְנָּאֵה בְּמִצְווֹת, בְּטַלִּית נָאָה, בְּלוּלָב נָאֶה וּסְפָרִים נָאִים כְּכָל מַלְבּוּשֶׁךָ. וְאַל תִּתְעַצֵּל בְּמִצְווֹת וְתֵלֵךְ אַחֲרֵי ה' אֱלֹהֶיךָ, רָץ כַּצְּבִי וְגִבּוֹר כָּאֲרִי לַעֲשׂוֹת רְצוֹן אֱלֹהֶיךָ. וְאַל תָּחוּשׁ לַכְּסִילִים שֶׁמַּלְעִיגִים עָלֶיךָ, וּמוֹרָא בְּנֵי אָדָם לֹא יַעֲלֶה עַל רֹאשֶׁךָ, כִּי ה' יִהְיֶה בְכִסְלֶךָ וְיִשְׁמֹר צֵאתְךָ וּבוֹאֶךָ, וְהוּא יִפְרֹק עֹל הָעוֹלָם מֵעַל צַוָּארֶךָ. בְּמִצְוַת בִּקּוּר-חוֹלִים וְנִחוּם-אֲבֵלִים וְשִׂמְחַת-חֲתָנִים תִּהְיֶה סְחוֹרָתֶךָ, אֲשֶׁר לִבָּם שְׂמֵחִים לִרְאוֹתְךָ, וְיֹאמְרוּ 'שָׁלוֹם בּוֹאֶךָ', יֵחָשֵׁב לְךָ כְּאִלּוּ בָּנִיתָ חָרְבוֹת יְרוּשָׁלֵם עִיר קָדְשֶׁךָ. וּמִסְּעֻדַּת מִצְוָה תֵּהָנֶה נַפְשֶׁךָ, וּתְעַטֵּר הַשֻּׁלְחָן בְּדִבְרֵי תּוֹרָה, וּבִזְמִירוֹת תָּרִים קוֹלֶךָ. וּבְמָקוֹם שֶׁמְּכַנְּסִין – פַּזֵּר, וְזֶהוּ כְּבוֹדֶךָ, בְּמָקוֹם שֶׁמְּפַזְּרִין – כַּנֵּס וְאַל תַּשְׁחִית דְּבָרֶךָ, וּלְשֵׁם-שָׁמַיִם תָּכִין לִבֶּךָ. וְ"אַל תּוֹכַח לֵץ – פֶּן יִשְׂנָאֶךָּ", אַךְ הוֹכֵחַ הֶחָכָם וְיֶאֱהָבֶךָּ, כִּי מִצְוָה יֵחָשֵׁב לְךָ וְעָוֹן לֹא יַשִּׂיגְךָ, וִיְהַלֶּלְךָ זָר וְלֹא פִיךָ. וְזוֹ הִיא דֶּרֶךְ יְשָׁרָה שֶׁיִּדְבַּק בָּהּ הָאָדָם כְּמוֹתֶךָ. וְיִהְיֶה לְךָ לֵב טוֹב, כִּי הוּא עִקָּר וְשֹׁרֶשׁ הַכֹּל וּבִרְשׁוּתְךָ, וְתִגְבַּר עַל יִצְרֶךָ!
<h2>יוֹם ה' [5] לַחֹדֶשׁ</h2>
אָחִי, אַל תִּדְאַג עַל פַּרְנָסָתְךָ בִּרְאוֹתְךָ עָשִׁיר יוֹתֵר מִמְּךָ, פֶּן תִּפְשֹׁט בְּגֵזֶל וְחָמָס יָדֶיךָ, כִּי פַּרְנָסָה קְצוּבָה מִיַּד ה' וְלֹא תְּלוּיָה בִּזְכוּתְךָ, אֶלָּא בְּמַזָּלְךָ, כְּמוֹ שֶׁנֶּאֱמַר: 'הַשְׁלֵךְ עַל ה' יְהָבְךָ וְהוּא יְכַלְכְּלֶךָ'. רַק בְּכָל עֵת תַּרְבֶּה תְּפִלָּה בִּ'שְׁמַע קוֹלֵנוּ', וְהָאֵל יְקַבֵּל תַּחֲנוּנֶיךָ, וְתִכְלֹל כָּל יִשְׂרָאֵל אַחֶיךָ, שֶׁלֹּא יָבוֹא רַע עָלֶיךָ וְעַל עֲדָתֶךָ, וּבִפְרָט עַל זַרְעֲךָ וְעַל זֶרַע זַרְעֶךָ, שֶׁלֹּא יָסוּרוּ מִתּוֹרָה וּמִמִּצְווֹת וְעֹשֶׁר וְכָבוֹד וְיִהְיוּ מְמַלְּאִים מְקוֹמֶךָ. וְעִקָּר הוּא, שֶׁתִּתְחַנֵּן לָאֵל מִקִּירוֹת לִבְּךָ וּבִדְמָעוֹת עֵינֶיךָ – שֶׁיֵּיטִיב לְאַחֲרִיתְךָ, שֶׁתֵּלֵךְ בְּכָבוֹד וּבְשֵׁם טוֹב לִמְנוּחָתֶךָ וּלְבֵית עוֹלָמֶךָ, וְיֹאמְרוּ כָּל הַנִּלְוִים אֵלֶיךָ: 'אַשְׁרֶיךָ מַה טוֹב חֶלְקֶךָ וּמַה נָּעִים גּוֹרָלֶךָ, בַּעֲשׂוֹתְךָ רְצוֹן קוֹנֶךָ, מַה יָּפָה מְאֹד יְרֻשָּׁתֶךָ'. וְאָז יַעַמְדוּ מַלְאָכִים לְהַמְלִיץ טוֹב עַל נִשְׁמָתֶךָ, בְּעָמְדְךָ לִפְנֵי אֱלֹהֶיךָ – לָתֵת דִּין וְחֶשְׁבּוֹן עַל מַעֲשֶׂיךָ. וּמִצְווֹת שֶׁקִּיַּמְתָּ בְּחַיֶּיךָ – הֵם הֵם חֵיְלוֹתֶיךָ, כִּדְאִיתָא בַּזֹּהַר הַקָּדוֹשׁ וּמִדְרַשׁ רוּת: עַל כָּל דִּבּוּר וְדִבּוּר שֶׁיָּצָא מִפִּיךָ, נִבְרָאִים מַלְאָכִים בֵּין טוֹב וּבֵין רַע, וְהַטּוֹבִים בְּנֹעַם ה' יִהְיוּ מְשָׁרְתֶיךָ, וְאָז לֹא יוּכְלוּ לְכַבּוֹת אֶת הָאַהֲבָה שֶׁבֵּינְךָ לְבֵין קוֹנֶךָ, וְהָלַךְ לְפָנֶיךָ צִדְקֶךָ כְּבוֹד ה' יַאַסְפֶךָ. וּמְקוֹם מְנוּחָתְךָ הַמֵּאִיר לְמָקוֹם – עַיִן לֹא רָאֲתָה זוּלָתֶךָ. וְספֶרי-מוּסַר וְסִפְרִי זה הַקָּטָן אַל יֵקַל בְּעֵינֶיךָ. וְתִהְיֶה מוֹדֶה עַל הָאֱמֶת אֲפִלּוּ לְקָטָן מֵעֶרְכֶּךָ. וּבְסִפְרֵי דִּינִים 'שֻׁלְחָן עָרוּךְ' 'אוֹרֵחַ חַיִּים' וְ'יוֹרֵה דֵּעָה' תֶּהְגֶה בָּהֶם כָּל יְמֵי חַיֶּיךָ, וּבְסֵפֶר זֹהַר הַקָּדוֹשׁ וְתִקּוּנִים תְּעַיֵּן – כִּי הֵם עִקַּר לִמּוּדֶךָ וְתִקּוּן לְנִשְׁמָתֶךָ. וּלְמַד כָּל שָׁבוּעַ בַּתַּנַ"ךְ אֲשֶׁר סִדְּרוּ לְפָנֶיךָ, וּפָרָשָׁה שְׁנַיִם מִקְרָא וְאֶחָד תַּרְגּוּם וּפֵרוּשׁ רַשִׁ"י וּמִשְׁנָה בִּנְעִימַת קוֹלֶךָ. בְּהַנְהָגָה כָּזֶה תֵּצֵא יְדֵי חוֹבָתֶךָ, וּתְלַמֵּד בְּדֶרֶךְ זֶה לְזַרְעֲךָ וּלְכָל אוֹהֲבֶיךָ, וְהֵם יַאֲזִינוּ לִדְבָרְךָ – כִּי הָאֵל יִהְיֶה בְּעֶזְרָתֶךָ וִימַלֵּא לְטוֹבָה כָּל מִשְׁאֲלוֹתֶיךָ, וִיבָרֶכְךָ ה' וְיִשְׁמְרֶךָ וְיִפְרֹק עֹל מֵעַל צַוָּארֶךָ.
<h2>יוֹם ו' [6] לַחֹדֶשׁ</h2>
דַּע אָחִי, אֵין לְךָ מִדָּה טוֹבָה מִמִּדַּת הַשְּׁתִיקָה, שֶׁהִיא 'סְיָג לַחָכְמָה שְׁתִיקָה', כְּמַאֲמַר הַתַּנָּא 'וְלֹא מָצָאתִי לַגּוּף טוֹב אֶלָּא שְׁתִיקָה', וְ'כָל הַמַּרְבֶּה דְּבָרִים – מֵבִיא חֵטְא'. הַתַּנָּא מְרַמֵּז: שְׁתִיקוֹתֶיךָ יָפָה לְךָ מִדִּבּוּרֶיךָ, הַנְּשָׁמָה אוֹמֶרֶת לַגּוּף: תְּעַיֵּן בְּעֵין שִׂכְלְךָ, כִּי פֶּשַׁע רַב יוֹצֵא מִן הַדִּבּוּר לְבַטָּלָה. מַדּוּעַ אוֹמֵר הַתַּנָּא 'מֵבִיא חֵטְא' וְלֹא אָמַר 'חוֹטֵא'? אֶלָּא, מְעַט מְעַט – מֵבִיא לִידֵי לָשׁוֹן הָרַע וְשֶׁקֶר וְשִׂנְאַת חִנָּם, וְגוֹרֵם גָּלוּת לְיִשְׂרָאֵל כְּמוֹ ד' גָּלֻיּוֹת, 'מֵבִי"א' נוֹטָרִיקוֹן - מִצְרַיִם בָּבֵל יָוָן אֱדוֹם, וְיִהְיֶה מוֹשָׁבוֹ מוֹשַׁב לֵצִים, מִתּוֹךְ זֶה יָבוֹא לִידֵי כִּתּוֹת שֶׁאֵינָם מְקַבְּלִים פְּנֵי הַשְּׁכִינָה. וּמֵבִיא לְעַצְמוֹ לִידֵי זֶרַע קֶרִי לְבַטָּלָה - מִי שֶׁפּוֹגֵם בִּבְרִית הַלָּשׁוֹן גַּם פּוֹגֵם בִּבְרִית הַמָּעוֹר, שֶׁהֵם מְכֻוָּנִים, וְגַם מֵבִיא הַשּׁוֹמְעִים לִידֵי חֵטְא, וַעֲבֵרָה גּוֹרֶרֶת עֲבֵרָה. וְיָדוּעַ שֶׁהַגּוּף רוֹצֶה לֶאֱכֹל וְלִשְׁתּוֹת וּלְדַבֵּר, אֲבָל הַנְּשָׁמָה רוֹצָה תּוֹרָה וּמִצְווֹת, וְזְהוּ שֶׁנֶּאֱמַר: 'לֹא מָצָאתִי לַגּוּף טוֹב' – שֶׁהִיא תּוֹרָה. אִם כֵּן, יוֹתֵר טוֹב לָאָדָם לִשְׁתֹּק, וְיָשִׂים עַצְמוֹ אִלֵּם. יָכוֹל אַף לְדִבְרֵי תּוֹרָה? לֹא! 'הַאֻמְנָם אֵלֶם', אֲבָל 'צֶדֶק תְּדַבֵּרוּן'. אָמְרוּ בַּגְמָרָא: 'כָּל פְּטִיטַיָּא בִּישִׁין, בַּר מִדְּאוֹרַיְתָא', וְעַל יְדֵי שְׁתִיקָה שֶׁתַּרְגִּיל עַצְמְךָ – יִגְדַּל שְׂכָרְךָ וּמַדְרְגָתְךָ.
<h2>יוֹם ז' [7] לַחֹדֶשׁ</h2>
אָחִי כְּנַפְשִׁי, הַרְגֵּל עַצְמְךָ בְּכָל עֵת וּזְמַן בְּמַאֲמַר שִׂכְלְךָ, וְיוֹעִילוּ לְךָ בִּמְקוֹם כַּמָּה תְּרוּפוֹת. הַרְחֵק עַצְמְךָ מִן הַשֶּׁקֶר, כִּי "שְׂפַת אֱמֶת תִּכּוֹן לָעַד". כִּי הַמְדַבֵּר שֶׁקֶר פּוֹגֵם חָלִילָה וְחַס בְּשֵׁם הֲוָיָ"ה וּפוֹגֵם בְּנַפְשׁוֹ, וְזֶה הָרֶמֶז – שֶׁקֶ"ר בְּמַלֵּא: שִׁי"ן קוֹ"ף רֵי"שׁ – ראשי-תיבות שֶׁקֶ"ר, וְאוֹתִיּוֹת אֶמְצָעִיּוֹת – גִּימַטְרִיָּא הֲוָיָ"ה, וְסוֹפֵי-תֵּבוֹת – נֶפֶ"שׁ עַל זֶה אָמַר דָּוִד הַמֶּלֶךְ עָלָיו הַשָּׁלוֹם: "הַצִּילָה נַפְשִׁי מִשְּׂפַת שֶׁקֶר". וְיָדוּעַ, שֶׁסּוֹף הַשֶּׁקֶר – יַכִּירוּ הַכֹּל וְיִוָּדַע הַדָּבָר שֶׁהוּא אָמַר שֶׁקֶר, בּוּשָׁה וּכְלִמָּה לוֹ, מִפְּנֵי שֶׁאֵין לַשֶּׁקֶר רַגְלַיִם. וְזֶה שֶׁרָמַז: "לֹא רָגַל עַל לְשׁוֹנוֹ", רוֹצֶה לוֹמַר - לְשׁוֹן שֶׁקֶר אֵין לוֹ רַגְלַיִם, וְהַמְּדַבֵּר שֶׁקֶר כְּמִי שֶׁמּוֹרֵד בַּמֶּלֶךְ. שֶׁקֶר – הוּא קֶשֶׁר, לְשׁוֹן 'מוֹרֵד', כְּמוֹ שֶׁנֶּאֱמַר בִּשְׁמוּאֵל ב' (סִימָן ט"ו): "אֲחִיתֹפֶל בַּקֹּשְׁרִים עִם-אַבְשָׁלוֹם". וְ"מָוֶת וְחַיִּים בְּיַד לָשׁוֹן". אוֹמֵר לוֹ, אַל תִּפְחַד אָב-שָׁלוֹם, רוֹצֶה לוֹמַר, בַּשֶּׁקֶר הַזֶּה תִּהְיֶה אָב וְשָׁלוֹם בָּךְ. אֲבָל הָאֱמֶת הוּא, חוֹתַם מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא. הוּא אֱמֶת וְתוֹרָתוֹ אֱמֶת וְחוֹתָמוֹ אֱמֶת. וַאֲנַחְנוּ מְצַפִּים לְשֵׁם "אֱמֶת מֵאֶרֶץ תִּצְמָח". וֶאֱמֶת עִקַּר לִמּוּד הַחָכְמָה וְהַתּוֹרָה, כְּמוֹ שֶׁנֶּאֱמַר: "אֱמֶת וּמִשְׁפַּט שָׁלוֹם שִׁפְטוּ בְּשַׁעֲרֵיכֶם" – זֶה שׁוֹמֵר פִּיו וּלְשׁוֹנוֹ, כְּמוֹ שֶׁנֶּאֱמַר: "שׁוֹמֵר פִּיו וּלְשׁוֹנוֹ שׁוֹמֵר מִצָּרוֹת נַפְשׁוֹ", אַל תִּקְרֵי 'מִצָּרוֹת' אֶלָּא מִצָּרַעַת נַפְשׁוֹ', שֶׁפּוֹגֵם בְּנַפְשׁוֹ כְּמִי שֶׁיֵּשׁ לוֹ צָרַעַת. וּרְפוּאָתוֹ – מַרְפֵּא לְשׁוֹנוֹ עֵץ חַיִּים, שֶׁאֱמֶת יֶהְגֶה פִּיו – שֶׁמּוֹסִיפִין לוֹ חַיִּים. וּדְבָרִים בְּטֵלִים וְשֶׁקֶר, הוּא בְּהִפּוּךְ – שֶׁמְּקַצְּרִין יָמָיו. אִם כֵּן, הַרְחֵק עַצְמְךָ מִדְּבַר שֶׁקֶר, כְּמוֹ שֶׁנֶּאֱמַר: "מִדְּבַר שֶׁקֶר תִּרְחָק" וְתִדְבַּק בָּאֱמֶת, שֶׁתִּזְכֶּה לְבִיאַת הַגּוֹאֵל, אָמֵן.
<h2>יוֹם ח' [8] לַחֹדֶשׁ</h2>
אָחִי, הִזָּהֵר בְּתִקּוּן לָשׁוֹן שֶׁמִּי שֶׁפּוֹגֵם בַּלָּשׁוֹן חָלִילָה וְחַס פּוֹגֵם בַּשְּׁכִינָה [עִם הַכּוֹלֵל] - גִּימַטְרִיָּא לָשׁוֹן, הַרְגֵּל עַצְמְךָ בְּבִרְכַּת הַנֶּהֱנִין וְעִקַּר הַכֹּל בְּבִרְכַּת הַמָּזוֹן תָּרִים קוֹלֶךָ, וַפַּת הָעֲשׂוּיָה חֲמִשָּׁה מִנִּין - כְּנֶגֶד חֲמִשָּׁה חֻמְּשֵׁי תּוֹרָה, שֶׁמְּבָרְכִין בִּרְכַּת הַמָּזוֹן, וְאַל תְּדַלֵּג שׁוּם תֵּבָה בִּשְׂפָתֶיךָ אָז תֵּצֵא יְדֵי חוֹבָתֶךָ, וּתְלַמֵּד לְשׁוֹנְךָ לְהִתְרַגֵּל בְּבִרְכַּת 'שֶׁהַכֹּל' וּ'בּוֹרֵא נְפָשׁוֹת' וּ'בוֹרֵא מִינֵי מְזוֹנוֹת' וְ'הָעֵץ' וְ'הָאֲדָמָה', דְּאָמְרִינַן בַּגְּמָרָא עַל כֻּלָּם אִם אָמַר 'שֶׁהַכֹּל' יָצָא. וְאַל תְּהִי מֵהַבּוּרִים שֶׁאוֹכְלִים בְּלִי בְּרָכָה וַעֲלֵיהֶם נֶאֱמַר "גּוֹזֵל אָבִיו וְאִמּוֹ וְאֹמֵר אֵין-פָּשַׁע חָבֵר הוּא לְאִישׁ מַשְׁחִית" הוּא יָרָבְעָם בֶּן נְבָט. וְעוֹד, אַל תִּנְהַג בְּקַלּוּת רֹאשׁ וְתַזְהִיר לִבְנֵי בֵּיתְךָ וְכָל שֶׁכֵּן לְאִשְׁתְּךָ שֶׁלֹּא תָּקֵל רֹאשָׁהּ, וְלֹא תַּרְגִּיל לַעֲמֹד בְּפֶתַח בֵּיתָהּ, כִּי הַרְבֵּה דְּבָרִים רָעִים מַגִּיעִים לָהּ, וְלֹא נָאֶה לִבְנוֹת יִשְׂרָאֵל אֶלָּא צְנִיעוּת וְהַבּוּשָׁה וְתִזָּהֵר מִלְּדַבֵּר אֲפִלּוּ עִם קְרוֹבֶיךָ וּשְׁכֵנֶיךָ. וְתִזָּהֵר עַל נִיקּוּר הַבָּשָׂר הֵיטֵב וְעַל שְׁרִיָּה וְעַל הַמְּלִיחָה וְעַל הַהֲדָחָה לַבָּשָׂר כַּדִּין וְכַהֲלָכָה, וּבְכָל יוֹם וָיוֹם תַּחֲזֹר וְתַזְכִּיר לָהּ, וְתִהְיֶה חָרֵד בְּאַזְהָרָתֶךָ, וְגַם עַל שְׁבוּעָה וְנַבְלוּת הַפֶּה לַגָּדוֹל וְלַקָּטָן תַּגִּיד לָהּ בִּדְבָרִים הַמּוֹשְׁכִים אֶת הַלֵּב, בְּסִפּוּר נָשִׁים צִדְקָנִיּוֹת כַּמָּה מַעֲלָתָהּ וּשְׂכַר מִצְוַת הַצִּדְקוּת, וְסוֹדְךָ אַל תְּגַלֶּה בֵּין טוֹב בֵּין רַע לְאֵשֶׁת חֵיקֶךָ, וְעַל יְדֵי זֶה בְּפָמַלְיָא שֶׁל מַעְלָה יַמְלִיצוּ טוֹב בַּעַדֶךָ, וְכָל מִלָּה וּמִלָּה מֵהַתּוֹכָחוֹת תָּשִׂים עֲטָרָה לְרֹאשֶׁךָ.
<h2>יוֹם ט' [9] לַחֹדֶשׁ</h2>
אָחִי, אִם תִּרְצֶה לִהְיוֹת אָהוּב לְמַעְלָה וְנֶחְמָד לְמַטָּה בְּעֵינֵי כָּל רוֹאֶיךָ, וּבֵין אֲבוֹת הָעוֹלָם וּנְדִיבִים יִהְיֶה מוֹשָׁבֶךָ, וּבְיוֹם אַחֲרוֹן יִמָּלֵא שְׂחוֹק פִּיךָ, וְעֹז וְהָדָר יִהְיוּ לְבוּשֶׁךָ, אַל תִּבָּהֵל לְהָשִׁיב נֶגֶד מַכְעִיסֶךָ, וְרוּחַ נְדִיבוּת תִּסְמְכֶךָ וְתַעַזְרֶךָ, הָאֱמֶת תַּגִּיד לְמַעַן כְּבוֹד תּוֹרָתֶךָ, וְסָמַכְתָּ עַל מַּאֲמַר רַבּוֹתֵינוּ זִכְרוֹנָם לִבְרָכָה: 'הַמִּתְפַּלֵּל עַל חֲבֵרוֹ הוּא נַעֲנֶה תְּחִלָּה', לָכֵן אֱזֹר נָא כְּגֶבֶר חֲלָצֶיךָ וְתִהְיֶה רָגִיל בְּמִזְמוֹר "לְדָוִד ה' מִי יָגוּר בְּאָהֳלֶךָ", וִיהִי כְּבוֹד חֲבֶרְךָ כְּשֶׁלְּךָ, וּמַאֲמַר הַתַּנָּא 'אֵיזֶהוּ מְכֻבָּד הַמְכַבֵּד אֶת הַבְּרִיּוֹת'. וְאַל יֵקַל שׁוּם אָדָם בְּעֵינֶיךָ, בֵּין קָטָן בֵּין גָּדוֹל. תַּחְשֹׁב: הַגָּדוֹל - מַעֲשָׂיו יוֹתֵר מִמַּעֲשֶׂיךָ, וְהַקָּטָן - עֲוֹנוֹ חָסֵר מֵעֲוֹנֶךָ, לְפִי שֶׁאֵין אַתָּה יוֹדֵעַ עֵרֶךְ כָּל אֶחָד וְאֶחָד, כִּי אַתָּה רוֹאֶה לָעֵינַיִם וְה' בּוֹחֵן לִבּוֹת וּכְלָיוֹת, וְלֹא תְּדַבֵּר גְּנַאי עַל שׁוּם אָדָם וְתִנְהַג בִּכְבוֹדָם כְּבָבַת עֵינֶיךָ, וְתִשָּׂא קַל וָחֹמֶר מִנְּבִיאֶיךָ מֹשֶׁה וְאֵלִיָּהוּ וְאַהֲרֹן כֹּהֲנֶיךָ. וְעַל כָּל רְשָׁעֵי יִשְׂרָאֵל וּפֹשְׁעֶי יִשְׂרָאֵל תַּרְבֶּה תְּפִלָּתְךָ, כְּאַהֲרֹן אוֹהֵב שָׁלוֹם וְרוֹדֵף שָׁלוֹם, שֶׁהָיָה אוֹהֵב אֶת הַבְּרִיּוֹת וּמְקָרְבָן לַתּוֹרָה. וְהִתְחַנֵּן לְפָנָיו יִתְבָּרַךְ, שֶׁיָּשִׁיב לִבָּם לַעֲבוֹדָתוֹ יִתְבָּרַךְ, וַיַּצִּיל מִצָּרָה וְצוּקָה בְּנֵי יִשְׂרָאֵל אַחֶיךָ, וּכְאִלּוּ נַעֲשֵׂיתָ שֻׁתָּף בִּבְרִיאַת הָעוֹלָם עִם קוֹנֶךָ. וְגַם חוֹב מֻטָּל עָלֶיךָ שֶׁתּוֹכִיחַ וּתְיַסֵּר בְּלָשׁוֹן רַכָּה לְאִשְׁתְּךָ וּלְבָנֶיךָ. וְאַל יִשְׁמַע שׁוּם אָדָם קוֹלֶךָ בְּהוֹכִיחַךָ, בֵּין עַל דִּין נִדָּה וּטְבִילָה וְטָהֳרָה וְגִלּוּי שַׂעֲרָהּ וַהֲרָמַת קוֹלַהּ וְחִנּוּךְ בָּנֶיךָ לְהַשְׁכָּמַת בֵּית-הַכְּנֶסֶת וְלַהֲלִיכַת בֵּית-הַמִּדְרָשׁ. בִּדְבָרִים אֵלּוּ תִּזְכֶּה הָאִשָּׁה לָעוֹלָם הַבָּא, דְּאָמְרִינַן בַּגְּמָרָא: נָשִׁים בְּמַאי זַכְיָן וְכוּ' וְהִקְשׁוּ: הֲרֵי יֵשׁ לָהֶם ג' מִצְווֹת נִדָּה חַלָּה וְהַדְלָקַת הַנֵּר, וְתֵרְצוּ: תַּלְמוּד-תּוֹרָה כְּנֶגֶד כֻּלָּם. וְלָזֶה מֵשִׁיב הַתַּלְמוּד דְּאַמַטְיָין בְּנַיְהוּ לְבֵי רַב וּמְנַטְּרָן לְגַבְרַיְהוּ עַד דְּאָתוּ מִבֵּי רַב וּמַפְגָּן בַּהֲדַיְיהוּ [= שֶׁמְּבִיאוֹת בְּנֵיהֶם לְבֵית הַמִּדְרָשׁ וּמַמְתִּינוֹת לְבַעֲלֵיהֶן עַד שֶׁיָּבוֹא מִבֵּית-הַמִּדְרָשׁ וְחוֹלְקוֹת עִמָּהֶן] – כְּאִלּוּ עָסְקוּ בַּתּוֹרָה וְקִיְּמוּ תַּרְיָ"ג מִצְווֹת, וְכָל שֶׁכֵּן לְהַזְהִיר בִּנְטִילַת יָדַיִם שַׁחֲרִית שָׁלֹשׁ פְּעָמִים בְּדִלּוּג בִּשְׁבִיל הָרוּחַ רָעָה, וְנִזְכֶּה לְבִנְיַן קָדְשֵׁנוּ וְתִפְאַרְתֵּנוּ, אָמֵן וְכֵן יְהִי רָצוֹן.
<h2>יוֹם י' [10] לַחֹדֶשׁ</h2>
אָחִי, מִי שֶׁשָּׂמֵחַ בְּחֶלְקוֹ, יָנוּחַ גּוּפוֹ וְרוּחוֹ, אָנֹכִי תָּמֵהַּ עַל מִי שֶׁלֹּא זִמֵּן לְכָל פֶּגַע סֶבֶל, וּלְכָל טוֹבָה הוֹדָאָה, הַדְּאָגָה עַל מַה שֶׁלֹּא הָיָה - הִיא רָעָה חוֹלָה, שְׁתִיַּת סַם הַמָּוֶת טוֹבַה מִן הַדְּאָגָה, כְּפִי הַלְּבָבוֹת יִהְיֶה יָגוֹן, כְּפִי הַגְּדֻלָּה תִּהְיֶה הַנְּפִילָה, הַסֶּבֶל טוֹב שֶׁבָּעִנְיָנִים, וְהָעֲנָוָה טוֹב שֶׁבַּדְּבָרִים, אִם לֹא נִצַּח הָאֵבֶל בַּסֶּבֶל יַאֲרִיךְ יְגוֹנוֹ. בְּסַבְלָנוּת יִמְצָא שָׁלוֹם וּבִפְזִיזוּת חָרְטָה. הַסַבְלָנוּת - עֹשֶׁר וְהַפַּחְזוּת – רִישׁ. אַשְׁרֵי מִי שֶׁשּׁוֹבֵר תַּאֲוָתוֹ, אַשְׁרֵי מִי שֶׁמַּגְבִּיר הַסֶּבֶל בְּעֵת צָרָתוֹ. מִי הוּא מְכֻבָּד אֵצֶל הַבּוֹרֵא? מִי שֶׁהוּא בְּצָרוֹת וְיִסְבֹּל אֶת הַבָּאוֹת. הִסְתַּפְּקוּת טוֹבָה מִן הַשֵּׂכֶל, וְתָבִיא לָאָדָם לִידֵי מְנוּחָה. אַל תִּתֵּן לִבְּךָ לְכָל דִּבְרֵי בְּנֵי אָדָם אֲפִלּוּ מְהַלְּלִים אוֹתְךָ. אָמַר הֶחָכָם: הִזָּהֵר בְּמִדַּת הַבּוּשָׁה כִּי הַבּוּשָׁה שׁוֹרָה עַל פְּנֵי הַנָּדִיב, הַבּוּשָׁה וְהָאֱמוּנָה נִצְמָדוֹת, כְּשֶׁתְּסַלֵּק הָאַחַת תִּסְתַּלֵּק חֲבֶרְתָּהּ. מִי שֶׁנִּמְשָׁךְ אַחַר שִׂכְלוֹ יְיַשְּׁרֵהוּ, וּמִי שֶׁנּוֹטֶה אַחַר תַּאֲוָתוֹ - תַּטְעֵהוּ וּתְאַבְּדֵהוּ. מִי שֶׁיְּרֵא אֱלֹהִים - טוֹבָה יִהְיֶה אַחֲרִיתוֹ. דַּע כִּי הַתַּאֲוָה אוֹיֶבֶת הַשֵּׂכֶל. מִי שֶׁחוֹמֵד לְתַאֲוָתוֹ - יַפְסִיד, הַתַּאֲוָה תְּבִיאֲךָ אֶל מַה שֶּׁיֵּשׁ בּוֹ חֶסְרוֹנְךָ וְגֶרְעוֹנְךָ. מִי שֶׁיִּשָּׁמַע לְתַאֲוָתוֹ - כָּפַר בְּיוֹצְרוֹ, כִּי הַתַּאֲוָה מוֹצִיאָה אוֹתוֹ מֵהָעוֹלָם, וְהִיא שֻׁתָּפוּת לַעִוָּרוֹן, רָאוּי לַמַּשְׂכִּיל שֶׁיִּשְׁמֹר אֶת תַּאֲוָתוֹ וּלְשׁוֹנוֹ, וְיִתְעַסֵּק לֶאֱכֹל מִיְּגִיעַ כַּפָּיו וְיִהְיֶה שָׂמֵחַ בְּחֶלְקוֹ.
<h2>יוֹם י''א [11] לַחֹדֶשׁ</h2>
דַּע אָחִי, כִּי חֶבְרַת הַשּׁוֹטֶה סַכָּנָה, וְשִׂנְאָתוֹ שִׂמְחָה. הַסְבָּרַת פָּנִים מַרְבָּה חֹזֶק הָאַהֲבָה, וְזַעַם פָּנִים קַלְקָלַת הַחֲבֵרִים, אֵין כְּבוֹדוֹ שֶׁל אָדָם אֶלָּא עִם אִישׁ יְשִׁיבָתוֹ. מִי שֶׁמַּכְנִיס עַצְמוֹ לִפְנֵי אָדָם רַע יַשִּׂיגֵהוּ הַחֲשָׁד. וְאַל תֵּשֵׁב עִם מְתֵי פּוֹעֲלֵי אָוֶן, כִּי חֲלַקְלַקּוֹת דַּרְכָּם וּמַעַלְלֵיהֶם. מַה טּוֹב לָאָדָם שֶׁיִּהְיֶה חֶלְקוֹ וְגוֹרָלוֹ עִם אַנְשֵׁי תָּמִים, כְּמוֹ שֶׁנֶּאֱמַר: 'הוֹלֵךְ אֶת חֲכָמִים יֶחְכַּם עוֹד', מַה טּוֹב לָאָדָם הַשֵּׂכֶל וְאִם אֵין לוֹ שֵׂכֶל אָז הַקֶּבֶר טוֹב לוֹ. מִי שֶׁלִּבּוֹ צַר לְשׁוֹנוֹ רְחָבָה וְכֵן בְּהֶפֶךְ. מַעְיַן הַשְּׁתִיקָה - פְּרִי הַשָּׁלוֹם. הָהָר קַל נֶגֶד הַמַּרְבֶּה דְּבָרִים. דִּבּוּר בַּשֵּׂכֶל כְּמֶלַח בַּתַּבְשִׁיל. הַשֵּׂכֶל כְּאוֹר לָעֵינַיִם, וְהַסִּכְלוּת כְּפַח לָרַגְלַיִם. דַּעַת בְּלִי שֵׂכֶל כְּמִנְעָלִים בְּלִי רַגְלַיִם. עֹשֶׁר בְּלִי שֵׂכֶל כְּתָפֵל בְּלִי מֶלַח. שֵׂכֶל בְּלִי עֹשֶׁר לֹא יִתְהַלֵּךְ בְּיֹשֶׁר. אֵין מַעֲלַת הָאָדָם בִּבְגָדִים הַחֲמוּדוֹת, אֶלָּא בִּזְכוּת הַדֵּעוֹת. דַּעַת חָכְמַת הַתּוֹרָה, טוֹב בְּיִרְאָה וּבְטָהֳרָה, לְכָל רֶגַע דְּרוּשָׁה, לְכָל נֶגַע רְפוּאָה. מִי שֶׁחֲנָנוֹ ה' נֶפֶשׁ טוֹבָה, הוּא בֶּן הָעוֹלָם הַבָּא, וְכָל יָמָיו יִהְיֶה בְּדַעַת צְלוּלָה, וְכָל שֶׁכֵּן בִּתְפִלָּה וּבְלִמּוּד מִשְׁנָה וּגְמָרָא, וְדַעְתּוֹ נוֹחָה בְּשִׂמְחָה וְאַהֲבָה וְנָסוּ יָגוֹן וַאֲנָחָה. בְּסִבַּת הָאַהֲבָה יָבוֹא מָשִׁיחַ וְאֵלִיָּה, וְיִבָּנֶה בֵּית-הַמִּקְדָּשׁ וִירוּשָׁלַיִם הַבְּנוּיָה, וְשָׁם יַעֲלוּ שְׁבָטִים שִׁבְטֵי יָהּ.
<h2>יוֹם י''ב [12] לַחֹדֶשׁ</h2>
אָחִי, שְׁנֵי דְּבָרִים אֵין בָּעוֹלָם אֶלָּא מְעַט מֵהֶם, וּבְכָל יוֹם יוֹסִיף מִעוּטָם, מָמוֹן מֵהֶתֵּר שֶׁתּוֹצִיא אוֹתוֹ לְשֵׁם ה', וְאוֹהֵב נֶאֱמָן שֶׁתִּבְטַח בּוֹ. בְּאַלּוּפְךָ יְהִי נִכָּר שִׂכְלְךָ, אַלּוּף נְעוּרֶךָ - שָׁמְרֵהוּ כְּאִישׁוֹן עֵינֶיךָ. הַקְּרוֹבִים אַל תִּשְׁכַּח, כִּי יֵשׁ אוֹהֵב דָּבֵק מֵאָח. אַל תַּחֲלִיף אֶת אַלּוּפְךָ שֶׁבְּחַנְתּוֹ בְּאִישׁ שֶׁלֹּא יְדַעְתּוֹ. לֹא תּוֹעִיל פְּתִיחַת הָעַיִן כַּאֲשֶׁר יִהְיֶה עִוֵּר. וְלֹא יוֹעִיל כְּרִיַּת הָאֹזֶן וְגֹדֶל הַגּוּף וְאָרְכּוֹ כַּאֲשֶׁר יִהְיֶה הַלֵּב רֵיק מִשֵּׂכֶל. דַּע אָחִי, כִּי הַמּוֹכִיחַ אֶת אֲשֶׁר לֹא נוֹכָח, וְהַמְלַמֵּד אֶת מִי שֶׁאֵינוֹ לָמֵד, כְּמִי שֶׁמְּנַגֵּן לִפְנֵי הַמֵּתִים, אוֹ כְּצוֹעֵק אֶל הָאִלְּמִים. לְפִיכָךְ כְּשֶׁתִּרְאֶה שֶׁאֵין מַטִּין אֶת הָאֹזֶן לְקוֹלְךָ חָדַל מֵהֶם, כְּמוֹ שֶׁאָמְרוּ רַבּוֹתֵינוּ זִכְרוֹנָם לִבְרָכָה: 'בְּמָקוֹם שֶׁמְּפַזְּרִים – כַּנֵּס'. דַּע אָחִי, כִּי הַמּוּסָר – מְזוֹן הַשֵּׂכֶל, וְהַשְּׁתִיקָה – כּוֹלֶלֶת כָּל חָכְמָה. הַחָכְמָה – נַחֲלָה טוֹבָה, וְהַכָּזָב – מַפְתֵּחַ הָאֲשֵׁמִים. הָאֱמֶת – אוֹר לָעֵינַיִם, וְהַכָּזָב – כֶּבֶל לָרַגְלַיִם, וְהַחוֹנֵף – גּוֹרֵם רָעָה. וְהַפְּזִיזוּת – מַחְלֶשֶׁת כֹּחַ וְעֵצָה. חֶבְרַת הַטּוֹבִים – מוֹסִיפָה שֵּׂכֶל, וּמְחַיָּה אֶת הַלֵּב, וּמְזַכֶּכֶת אֶת הַדַּעַת, וּמְאִירָה פָּנִים, וּמְפַרְסֶמֶת הַטּוֹב. וְהַמַּשְׂכִּיל - פְּאֵר לְעַצְמוֹ וּבְרָכָה לְנַפְשׁוֹ, וְכָבוֹד לְבֵיתוֹ וְתִפְאֶרֶת לַחֲבֵרוֹ וִיקָר לְמִשְׁפַּחְתּוֹ. וְהַמַּשְׂכִּיל – אִם יִהְיֶה רָשׁ, עִם כָּל זֹאת - יֵשֵׁב עִם הַגְּדוֹלִים וְהַשָּׂרִים, וִישַׁבְּחוּהוּ כָּל הַסְּגָנִים. וְעָזוֹב נְקִימָה וּנְטִירָה, וְאֱחֹז בִּמְחִילָה וּסְלִיחָה וְהַסְבָּרַת פָּנִים לְדַלִּים וְאֶבְיוֹנִים. וְאַל תִּשְׂמַח בִּנְפֹל אוֹיְבֶךָ, כִּי לֹא תֵּדַע מַה יְּבוֹאֶךָ. וְשִׂים אֱמֶת תָּמִיד לְעֻמָּתְךָ, וְתִהְיֶה לְעוֹלָם מִבְּנֵי חוֹרִין, דַּע כִּי הָאֱמוּנָה יִרְאַת הָאֱלֹהִים.
<h2>יוֹם י''ג [13] לַחֹדֶשׁ</h2>
אָחִי, אַל תִּתְרַשֵּׁל בְּמִצְוָה, אִם בָּא לְיָדְךָ - תַּעֲשֶׂנָּה לְשֵׁם-שָׁמַיִם בְּלֹא עִכּוּב. אַל תִּתֵּן בִּלְבָבְךָ קִנְאָה, שֶׁהִיא חוֹלָה רָעָה, שֶׁאֵין לָהּ רְפוּאָה. הַרְחֵק מִלָּשׁוֹן הָרַע וּרְכִילוּת וַחֲנֻפָּה וּמֵהוֹצָאַת דִּבָּה עַל שׁוּם אָדָם. הַשְׁפֵּל עַצְמְךָ כְּדֵי שֶׁיְּנַשְּׂאֲךָ הָאֱלֹהִים. הַחֵשֶׁק מַטְעֶה הַשֵּׂכֶל וּמַחֲלִיף הַנְּשָׁמָה. אַל תַּעֲמֹד לִפְנֵי אָדָם כּוֹעֵס, וְלֹא בִּפְנֵי נָהָר שֶׁהוּא שׁוֹטֵף. מִי שֶׁקּוֹפֵץ יָדוֹ מִן הַדַּלִּים, יֻתַּן מָמוֹנוֹ לְאוֹיְבִים. מִי שֶׁנִּקָּה מִן הַכַּעַס, יַגִּיעַ אֶל הַיְּקָר. מִי שֶׁנִּקָּה מִן הָעֲבֵרוֹת, יַגִּיעַ אֶל הַכָּבוֹד. אֵין עֹשֶׁר כִּבְרִיאוּת הַגּוּף, וּמַה יּוֹעִיל לְעָשִׁיר אֲשֶׁר אָסוּר בְּתַחֲלוּאִים. וְאֵין נְעִימוֹת בַּתַּעֲנוּגִים, כְּמוֹ לֵב טוֹב וְשָׂמֵחַ. מִי שֶׁמְּתַקֵּן מִדּוֹתָיו וְעִנְיְנֵי אַחֲרִיתוֹ, יְתַקֵּן הַבּוֹרֵא עוֹלָמוֹ וּמְנוּחָתוֹ. דַּע, כִּי הַבְטָחָה בָּעוֹלָם הַזֶּה – שִׁגָּעוֹן. וּבְדֹּק הֶעָנָו בְּעֵת כַּעֲסוֹ וּבִרְדִיפַת הַכָּבוֹד וּבִשְׁעַת הַמִּלְחָמָה, וְהָאוֹהֵב - בְּעֵת צֹרֶךְ אֵלָיו. אֵין חֲסִידוּת כְּיִרְאָה, וְלֹא יֹפִי כְּדַעַת נוֹחָה. הַכֹּל תָּלוּי בַּמַּעֲשֶׂה, כְּמַאֲמַר 'בִּרְצוֹת ה' דַּרְכֵי-אִישׁ גַּם-אוֹיְבָיו יַשְׁלִם אִתּוֹ'. אֵין רָאוּי לְחָכָם שֶׁיִּשְׂמַח בְּרֹב מָמוֹן, וְלֹא יִדְאַג עַל מִעוּט מָמוֹן. אֲבָל רָאוּי שֶׁיִּשְׂמַח בְּשִׂכְלוֹ וּבְמַעֲשָׂיו הַטּוֹבִים לִפְנֵי אֱלֹהָיו. מִי שֶׁרוֹצֶה לְהַעֲשִׁיר - דְּאָגָה שֶׁאֵין לָהּ סוֹף, כִּי אָדָם שֶׁחֶשְׁקוֹ בָּעוֹלָם הַזֶּה וּבְתַאֲוָתוֹ, דּוֹמֶה לְכֶלֶב רָעֵב שֶׁמּוֹצֵא עֶצֶם וְלוֹעֵס בְּשִׁנָּיו, וּמֵרֹב לַעֲסוֹ יֵצֵא הַדָּם מִפִּיו, וְהוּא מוֹצֵץ הַדָּם, וְחוֹשֵׁב כִּי הוּא מֵהָעֶצֶם וְהוּא מִדָּמוֹ. פְּרִישׁוּת מִן הָעוֹלָם - מְנוּחָה לַגּוּף, וּמִי שֶׁיִּבְטַח בַּאֵל לֹא יִדְאַג לַחִסָּרוֹן, טִרְדַּת הָעוֹלָם הַזֶּה מְשַׁבֶּרֶת הָעֲצָמוֹת וּמְכַלָּה הַמֹּחַ. וְלָזֶה אָחִי אַל תָּשִׂים דַּאֲגָתְךָ אֶלָּא אַחַר עֲבוֹדַת הַבּוֹרֵא, אַשְׁרֵי הַגֶּבֶר אֲשֶׁר שָׂם ה' מִבְטָחוֹ.
<h2>יוֹם י''ד [14] לַחֹדֶשׁ</h2>
אָחִי, אַל תֹּאמַר עַל שׁוּם מִצְוָה 'אֶעֱשֶׂה אוֹתָהּ לְמָחָר', כִּי מִי יוֹדֵעַ מַה יּוֹלֵד מָחָר. אַל תַּלְבִּין פְּנֵי חֲבֶרְךָ בָּרַבִּים, כִּי הַמַּלְבִּין פְּנֵי חֲבֵרוֹ בָּרַבִּים אֵין לוֹ חֵלֶק לָעוֹלָם הַבָּא. אִם יָבוֹאוּ עָלֶיךָ יִסּוּרִין - פַּשְׁפֵּשׁ בְּמַעֲשֶׂיךָ, וְאִם לֹא מָצָאתָ - תְּלֵה עֲוֹנֶךָ בְּבִטּוּל תּוֹרָתֶךָ, כִּי אֵין צַדִּיק בָּאָרֶץ אֲשֶׁר יַעֲשֶׂה טוֹב וְלֹא יֶחֱטָא, וְהָשֵׁב עַל לִבְּךָ, וּתְקַבְּלֵם בְּשִׂמְחָה רַבָּה, כִּי עַל יָדָם נִמְחֲלוּ עֲוֹנוֹתֶיךָ. וְדַע כִּי תַּלְמוּד-תּוֹרָה כְּנֶגֶד תַּרְיָ"ג מִצְוֹת, "וְהָגִיתָ בּוֹ יוֹמָם וָלַיְלָה", כְּמַאֲמַר נְבִיאֶךָ, אָז תַּצְלִיחַ אֶת דְּרָכֶיךָ, וְשִׁנַּנְתָּם לְבָנֶיךָ כְּפִי יְכָלְתֶּךָ, שֶׁלֹּא יִמָּצֵא פְּסוּל בְּזֶרַע זַרְעֲךָ. וּנְהֹג בָּהֶם מִנְהַג דֶּרֶךְ אֶרֶץ, שֶׁקָּדְמָה לַתּוֹרָה, אַתָּה וְאַנְשֵׁי בֵּיתְךָ. וְכָל עִקְּשׁוּת הַרְחֵק מִמְּךָ. בְּמַשָּׂא וּבְמַתָּן תַּרְבֶּה אֱמוּנָתֶךָ. וּזְכֹר יוֹם מִיתָתֶךָ, וּמִשֶּׁקֶר הַרְחֵק מוֹצָא שְׂפָתֶיךָ. אַל תִּיגַע בְּמָמוֹן שֶׁאֵינוֹ מָמוֹנֶךָ, שֶׁל כָּל בְּרִיָּה בֵּין יִשְׂרָאֵל בֵּין גּוֹי, שֶׁסְּתָם כָּתוּב 'לֹא תִגְנֹב'. שְׁמֹר מִצְוַת אֱלֹהֶיךָ. וּכְתִיב "לֹא תִּשָּׂא אֶת שֵׁם ה' אֱלֹהֶיךָ לַשָּׁוְא", כִּי גָּדוֹל עֹנֶשׁ עֲוֹנוֹת אֵלּוּ שֶׁהִזְכַּרְתִּיךָ, וּבְכָל דְּרָכֶיךָ תָּמִים תִּהְיֶה עִם ה' אֱלֹהֶיךָ, וְאָז תִּזְכֶּה לְשֵׁם טוֹב וְכָל הָעָם יְשַׁבְּחוּךָ, וְהֵם יִלְמְדוּ מִמַּעֲשֶׂיךָ, וְיֹאמְרוּ 'אַשְׁרֵי יוֹלַדְתֶּךָ'. וְתִנָּשֵׂא מַעֲלָה וּמַדְרֵגָה וּקְדֻשָּׁה לְבוֹרְאֶךָ. וְתִהְיֶה עָלוּב מִכָּל אָדָם, וַאֲפִלּוּ עִם בְּנֵי בֵיתֶךָ, וְיִרְאַת שָׁמַיִם תִּקְבַע בְּלִבֶּךָ, כִּי אֱלֹהִים בּוֹחֵן כִּלְיוֹתֶיךָ, אֲשֶׁר עֵינָיו פְּקוּחוֹת עַל כָּל דְּרָכֶיךָ, וְלֹא תַחְמֹד אֵשֶׁת רֵעֶךָ וּבֵית רֵעֶךָ, וְלֹא תִשְׂנָא אֶת אָחִיךָ בִּלְבָבֶךָ, וְאָהַבְתָּ לְרֵעֲךָ כָּמוֹךָ, וְלֹא תַּעֲלֶה קִנְאַת אָדָם עַל לִבֶּךָ, וּבְרַח מִן הַשְּׂרָרָה וְהַכָּבוֹד, שֶׁיַּאֲרִיכוּן יָמֶיךָ, בִּזְכוּת אֲבוֹתֶיךָ, שֶׁיְּקַבֵּל ה' אֶת תְּחִנּוֹתֶיךָ, שֶׁלֹּא יַחְזְרוּ בְּיָד רֵיקָם תְּפִלָּתְךָ.
<h2>יוֹם ט''ו [15] לַחֹדֶשׁ</h2>
אָחִי, כַּבֵּד אֶת ה' מֵהוֹנֶךָ מַה שֶׁחֲנָנְךָ, וְאַל יִקְשֶׁה בְּעֵינֶיךָ לְהוֹצָאוֹת שַׁבָּת וְיוֹם-טוֹב בְּכָל הַצֹּרֶךְ, כְּמַאֲמַר "הַשְׁלֵךְ עַל ה' יְהָבְךָ וְהוּא יְכַלְכְּלֶךָ", וְכַבְּדֵהוּ בִּלְבוּשׁ וּנְקִיּוּת הַגּוּף וּנְקִיּוּת הַמָּקוֹם, שֶׁבּוֹרְאֲךָ הוּא אֻשְׁפִּיזְךָ, וּלְהִתְעַנֵּג בָּהֶם בָּאֲכִילָה וּשְׁתִיָּה וּבְלִמּוּד תּוֹרָה וּתְפִלָּה עִם שְׁכֵנֶךָ. לַעֲרֹךְ שֻׁלְחָן וְלֶחֶם וְיַיִן וְנֵרוֹת שֶׁהִדְלִיקָה אִשְׁתֶּךָ, וְתֵשֵׁב בְּנַחַת וּבְשַׁלְוָה עִם אַנְשֵׁי בֵיתֶךָ, וְתָרִים קוֹלְךָ לְשׂוֹרֵר וּלְזַמֵּר לְשֵׁם קוֹנֶךָ, וּמַלְאֲכֵי שָׁלוֹם הַבָּאִים עִמְּךָ וּמְבָרְכִים אוֹתְךָ וּמִשְׁפַּחְתְּךָ, וּמְחַלְּקִים שֶׁפַע וּבְרָכָה לְכָל שֵׁשֶׁת יְמֵי מַעֲשֶׂךָ, כְּשֶׁרוֹאִים שֶׁיֵּשׁ שָׁלוֹם וְאַהֲבָה בֵּינְךָ לְבֵין אִשְׁתְּךָ, כְּמוֹ שֶׁנֶּאֱמַר: "וְיָדַעְתָּ כִּי-שָׁלוֹם אָהֳלֶךָ וּפָקַדְתָּ נָוְךָ". וְאָז אוֹמְרִים: יְהֵא רַעֲוָא שֶׁיִּהְיֶה כֵן כָּל שַׁבְּתוֹת קָדְשֶׁךָ, וְהוּא יְמַלֵּא מִשְׁאֲלוֹת לִבֶּךָ, כְּמוֹ שֶׁנֶּאֱמַר: "וְהַאֲכַלְתִּיךָ נַחֲלַת יַעֲקֹב אָבִיךָ". וּתְמַלֵּא מִפֵּרוֹת וּמְגָדִים וִירָקוֹת שֻׁלְחָנֶךָ, כְּפִי הַשָּׂגַת יָדֶיךָ, וְאַל תִּדְאַג מַה שֶּׁהִלְוִיתָ מֵאָחִיךָ, כְּמוֹ שֶׁנֶּאֱמַר: "לְווּ עָלַי וַאֲנִי פּוֹרֵעַ" מַה שֶּׁצִּוִּיתִיךָ, כְּמוֹ שֶׁקִּיֵּם לְיוֹסֵף מוֹקִיר שָבִּי [=שַׁבָּת] חֲסִידֶךָ, הִתְעַנֵּג בְּדֶשֶׁן וְטוֹב בְּשַׁבָּתוֹת וּמוֹעֲדֶיךָ. אָחִי, אַל תִּפְחַד וּשְׁמֹר שַׁבָּתְךָ וּמוֹעֲדֶךָ כַּדִּין וְכַהֲלָכָה כָּל יְמֵי חַיֶּיךָ, כְּדֵי שֶׁתִּזְכֶּה לִמְנוּחָתֶךָ, בַּעֲבוּר דָּוִד עַבְדֶּךָ אַל תָּשֵׁב פְּנֵי מְשִׁיחֶךָ. תָּשֵׁב אוֹתִיּוֹת שַׁבָּת 'אִם יִשְׁמְרוּ יִשְׂרָאֵל שְׁתֵּי שַׁבָּתוֹת כְּהִלְכָתָן – מִיָּד הֵן נִגְאָלִין' וְזוֹכִין לִרְאוֹת פְּנֵי מָשִׁי"חַ - רָאשֵׁי תֵּבוֹת: שַׁבָּת מוֹעֵד יום-טוב חֹדֶשׁ. וּבִזְכוּת שְׁמִירַת שַׁבַּת קָדְשֶׁךָ יָבוֹא בִּמְהֵרָה מְשִׁיחַ צִדְקֶךָ.
<h2>יוֹם ט''ז [16] לַחֹדֶשׁ</h2>
אָחִי, הִתְוַדֵּה בְּכָל לַיְלָה קֹדֶם שֶׁתִּישַׁן, חוּץ מִלֵּילֵי שַׁבָּת וְיוֹם טוֹב שֶׁאָסוּר לְהִתְוַדּוֹת. וְכָל שֶׁכֵּן שֶׁבָּזֶה תִּנָּצֵל מִקֶּרִי, כְּמַאֲמַר "וְשָׂבֵעַ יָלִין בַּל-יִפָּקֶד רָע", אֵין 'רַע' אֶלָּא קֶרִי, כְּמוֹ שֶׁנֶּאֱמַר: "וַיְהִי עֵר בְּכוֹר יְהוּדָה רַע בְּעֵינֵי ה'". וְעָוֹן זֶה בָּא מִכַּמָּה סִבּוֹת: מִי שֶׁפּוֹגֵם פִּיו וּלְשׁוֹנוֹ בְּנִבּוּל וְלָשׁוֹן הָרַע וְשֶׁקֶר וּשְׁבוּעַת שָׁוְא וּבְרָכָה לְבַטָּלָה, וּמְגַלֵּה רָזֵי תּוֹרָה לְמִי שֶׁאֵינוֹ הָגוּן, וּמְקַלֵּל בְּהַזְכָּרַת ה', וְאֵינוֹ נִזְהָר בַּעֲנִיַּת אָמֵן, וְהַמִּסְתַּכֵּל בְּנָשִׁים, וְהַמִּסְתַּכֵּל בְּעוֹפוֹת וּבִבְהֵמוֹת כְּשֶׁנִּזְקָקִין. יֵשׁ מֵרִבּוּי הָאֲכִילָה וּשְׁתִיַּת יַיִן. יֵשׁ מִי שֶׁיָּשֵׁן בְּחֶדֶר לְבַדּוֹ, [אין לומר שם זה בפה:] לִילִי"ת שׁוֹלֶטֶת בּוֹ, יֵשׁ מִי שֶׁמַּרְבֶּה בִּדְאָגָה וְעַצְבוּת עַל הֶבְלֵי עוֹלָם הַזֶּה. יֵשׁ מֵרֹב טֹרַח, יֵשׁ מִסִּבַּת קֹר, יֵשׁ מֵחֲמִימוּת שֶׁכֶּסֶת נוֹתֵן עַל רַגְלָיו, יֵשׁ שֶׁשּׁוֹכֵב אַפְּרַקְדָּן, שֶׁפָּנָיו לְמַעְלָה, וְאֵינוֹ שׁוֹכֵב עַל צִדּוֹ. יֵשׁ מֵחֲמַת הַפַּחַד. כָּל אֵלּוּ גּוֹרְמִים לַעֲוֹן קֶרִי. אֲבָל זֶרַע לְבַטָּלָה הוּא בְּמֵזִיד שֶׁמֵּבִיא עַצְמוֹ לִידֵי קִשּׁוּי וּמוֹצִיא זֶרַע. כָּל אֵלּוּ אִם נִכְתֹּב עָנְשָׁם מִי יָכוֹל לַעֲמֹד, כְּמַאֲמַר "אִם עֲוֹנוֹת תִּשְׁמֹר יָהּ ה' מִי יַעֲמֹד", שֶׁמַּאֲרִיךְ גָּלוּת יִשְׂרָאֵל. וּבְיַד הַחִיצוֹנִים מוֹסֵר נִשְׁמָתוֹ חָלִילָה וְחַס אֵינוֹ זוֹכֶה לִרְאוֹת פְּנֵי הַשְּׁכִינָה, וְדָנִין אוֹתוֹ בְּצוֹאָה רוֹתַחַת וְנִקְרָא שׁוֹפֵךְ דַּמִּים וּמַעֲלִים עָלָיו שֶׁהָרַג יְלָדָיו, וְנִקְרָא רַע לַמָּקוֹם וְלַבְּרִיּוֹת, וְיָבוֹא בַּר מִינַן לִידֵי עֲנִיּוּת. כָּל אֵלּוּ הָעוֹנְשִׁים אִם לֹא שָׁב בִּתְשׁוּבָה שְׁלֵמָה. אֲבָל אֵין לְךָ דָּבָר הָעוֹמֵד לִפְנֵי הַתְּשׁוּבָה כִּי יְמִינוֹ פְּשׁוּטָה לְקַבֵּל שָׁבִים. וְהַתִּקּוּן הוּא: אַשְׁרֵי חֶלְקוֹ כָּל מִי שֶׁיָּכוֹל לְהִתְעַנּוֹת שָׁבוּעַ שֶׁיַּעֲלֶה לס"ה אֶלֶף תַּעֲנִיּוֹת, כְּמוֹ שֶׁנֶּאֱמַר בְּסֵּפֶר 'עֲשָׂרָה מַאֲמָרוֹת', וְיוֹעִיל לוֹ לְכָל מִינֵי תְּשׁוּבָה. אוֹ הַפְסָקָה ג' יָמִים אוֹ שְׁנֵי יָמִים. וְאִם לֹא יָכוֹל, יִתְעַנֶּה פ"ד תַּעֲנִיּוֹת מְפֻזָּרוֹת בְּשׁוֹבָבִי"ם בְּחֶבְרַת שֻׁתָּפִים, וְאִם לֹא יָכוֹל - יִפְדֶה תַּעֲנִיתוֹ בָּזֶה שֶׁיִּתֵּן מָעוֹת לְאִישׁ אַחֵר שֶׁיִּתְעַנֶּה בִּמְקוֹמוֹ. וְיִטְבֹּל בְּמִקְוֶה בְּאוֹתוֹ יוֹם וּבַיּוֹם שֶׁמִּתְעַנֶּה. וְיַרְבֶּה בִּצְדָקָה. וְיִשְׁתַּדֵּל שֶׁיַּעֲלֶה לְסֵפֶר-תּוֹרָה וְיֹאמַר 'בְּרִיךְ שְׁמֵיהּ', וְיִהְיֶה גַּבַּאי לַעֲנִיִּים, וְיִּתְמֹךְ בְּתַלְמִידֵי חֲכָמִים וְתַלְמוּד-תּוֹרָה וְיִטְרַח בְּצָרְכֵי שַׁבָּת וְיוֹם-טוֹב וַאֲפִיַּת מַצָּה וְהַגְעָלָה בְּזֵעָה. וְיִקְרָא בְּכָל יוֹם י''ח פְּרָקִים מִשְׁנָיוֹת בִּנְעִימָה. וְיִהְיֶה מֵעֲשָׂרָה רִאשׁוֹנִים. וְיִזָּהֵר בַּעֲנִיַּת אֲמֵנִים. וְיִזָּהֵר בְּטַלִּית קָטָן וְצִיצִית וּתְפִלִּין. וְיִזָּהֵר בִּקְרִיאַת-שְׁמַע בְּעוֹנָתָהּ. וְיֹאמַר בְּכָל יוֹם ד' מִזְמוֹרִים רִאשׁוֹנִים שֶׁל תְּהִלִּים שֶׁיֵּשׁ לָהֶם שַׁ"י תֵּבוֹת כְּמִנְיַן קֶרִ"י. וְיִבְחַר בְּמִדַּת הָעֲנָוָה. וְיֹאכַל מִשִּׁיוּרֵי 'הַמּוֹצִיא' מַה שֶּׁנִּשְׁאַר. וִיכַוֵּן בְּרֹאשׁ הַשָּׁנָה בִּשְׁעַת תְּקִיעַת שׁוֹפָר. וְאִם תַּשִּׂיג יָדוֹ, יְגַדֵּל יְתוֹמִים בְּבֵיתוֹ. וְיִקְרָא שְׁנַיִם מִקְרָא וְאֶחָד תַּרְגּוּם בִּטְעָמִים. וְיִזָּהֵר בִּקְרִיאַת תְּהִלִּים וְשִׁירַת הַיָּם בְּכַוָּנָה. כָּל הַדְּבָרִים הַנִּזְכָּרִים יָפִים לְתִקּוּן קְרִי. וְיִזָּהֵר שֶׁלֹּא יָבוֹא עוֹד לִידֵי קֶרִי, וְיִהְיֶה יָקָר שְׁמוֹ, וּבָזֶה יִמָּחֲלוּ עֲוֹנוֹתָיו. וְנִזְכֶּה לְבִיאַת הַגּוֹאֵל וִיתַקֵּן יְסוֹד הָעוֹלָם, "וַעֲשֵׂה טוֹב שְׁכָן אֶרֶץ וּרְעֵה אֱמוּנָה" וַה' יִהְיֶה בְּעֶזְרוֹ וְלֹא יָמוּשׁוּ מִזַּרְעוֹ וּמִזֶּרַע זַרְעוֹ עַד עוֹלָם.
<h2>יוֹם י''ז [17] לַחֹדֶשׁ</h2>
אָחִי, מַעֲלַת הַטְּבִילָה בְּמִקְוֵה מ' סְאָה, הִיא תּוֹעֶלֶת גְּדוֹלָה לְכָל מִינֵי עֲוֹנוֹת, הִיא טַהֲרַת הַלֵּב וְהַנֶּפֶשׁ וַעֲזִיבַת הַחֵטְא, וּבִפְרָט לַעֲוֹן קֶרִי וְשִׁכְבַת זֶרַע לְבַטָּלָה שֶׁהִזְכַּרְנוּ, וַעֲוֹן הַכַּעַס וְהַגַּאֲוָה. וְאֵין דָּבָר בָּעוֹלָם שֶׁגּוֹרֵם קְדֻשַּׁת הַנְּשָׁמָה עִם הַגּוּף וּמַעֲבִיר עֲוֹנוֹת מֵעַל מֵצַח כְּמוֹ הַטְּבִילָה, וְכָל שֶׁכֵּן בְּעֶרֶב שַׁבָּת וְגַם שַׁבָּת בַּבֹּקֶר, כְּמַאֲמַר הָאֲרִ"י זַ"ל. כִּי עַל יְדֵי הַטְּבִילָה תִּתְעַלֶּה נֶפֶשׁ הָאָדָם לְמַעְלָה מָקוֹם הָעֶלְיוֹן וְטוֹבְלִין נַפְשׁוֹ וְרוּחוֹ וְנִשְׁמָתוֹ בִּנְהַר דִּינוּר, וְנִקְרָא 'יִשְׂרָאֵל' וּמְקָרֵב הַגְּאֻלָּה, כְּמַאֲמַר "מִקְוֵה יִשְׂרָאֵל ה' מוֹשִׁיעוֹ בְּעֵת צָרָה", פּוּק וְחָזֵי [= צֵא וּרְאֵה] כַּמָּה גְדֹלָה מַעֲלַת הַטְּבִילָה, כִּי הַגֵּר אֵינוֹ נִכְנָס בְּדַת יִשְׂרָאֵל אֶלָּא עַל יְדֵי הַטְּבִילָה. וְטֻמְאַת הַנִּדָּה, שֶׁאֶלֶ"ף וְק"ך מִינֵי טֻמְאוֹת תְּלוּיִים בָּהּ, שֶׁאֵין טֻמְאָה בָּעוֹלָם כְּטֻמְאַת הַנִּדָּה, וְעַל יְדֵי הַטְּבִילָה נִטְהֶרֶת. וְלָמָּה מ' סְאָה? כְּדֵי לְשַׁבֵּר קְלִפַּת סָמֶ"ךְ-מֵ"ם. וְאִיתָא בִּ'מְגַלֵּה עֲמֻקּוֹת' תתק"ס לוֹגִין שִׁעוּר מִקְוֶה כְּנֶגֶד מִשְׁקַל לוּחוֹת שֶׁהֵם מ' סְאָה, כְּנֶגֶד יְצִירַת הַוָּלָד לְמ' יוֹם שֶׁהֵם תתק"ס שָׁעוֹת, וּכְנֶגֶד מֹשֶׁה רַבֵּנוּ עָלָיו הַשָּׁלוֹם שֶׁהָיָה בָּהָר מ' יוֹם, שֶׁהֵם תתק"ס שָׁעוֹת. וּמִקְוֶה אוֹתִיּוֹת "קוּמָה ה' וְיָפוּצוּ אוֹיְבֶיךָ" דְּהַיְנוּ סָמֶ"ךְ-מֵ"ם. וְאוֹתִיּוֹת ק"מ ו"ה, שֵׁם י"ה בְּו"ה מִתְחַבֵּר עַל יְדֵי טְבִילָה. מִקְוֶה - גימטריא קנ"א מִלּוּי אֶהְיֶ"ה בְּהֵהִי"ן [אָלֶ"ף הֵ"ה יוֹ"ד הֵ"ה]. וְעַל יְדֵי טְבִילָה יִהְיֶה לְאָדָם לֵב חָדָשׁ, כְּמוֹ שֶׁנֶּאֱמַר: "לֵב טָהוֹר בְּרָא" – רָאשֵׁי תֵּבוֹת טָבַ"ל – סוֹפֵי תֵּבוֹת בְּאֵ"ר. בְּאֵר-מִרְיָם יִמְצָא בָּהּ רְפוּאָה לְאֵבָרָיו. בְּאֵר – אוֹתִיּוֹת אֵבֶר. וְ"רוּחַ נָכוֹן חַדֵּשׁ" - רָאשֵׁי תֵּבוֹת חָרוֹ"ן - סוֹפֵי תֵּבוֹת נָחָ"שׁ, שֶׁיִּכָּנַע חֲרוֹן אַף וּקְלִפָּה נָחָשׁ. "בְּקִרְבִּי" - גִּימַטְרִיָּא שַׁדַּ"י, יָאִיר שַׁדַּ"י וְיִבְרְחוּ סִטְרָא-אָחְרַא, וְכֵן כָּתַב הָרַב ר"ח דַּף קל"ג בְּאֹרֶךְ עַל עִנְיַן הַטְּבִילָה. וְכָל זֶה מִי שֶׁיָּכוֹל לִטְבֹּל אָמְרִינַן, וְאִם אֵינוֹ יָכוֹל לִטְבֹּל - דַּי לוֹ בְּט' קַבִּין מַיִם אֲפִלּוּ חַמִּין, שֶׁאָמְרוּ בַּגְּמָרָא, כָּל הַשּׁוֹפֵךְ עָלָיו ט' קַבִּין מַיִם כְּאִלּוּ טָבוּל בְּכָל מֵימֵי בְּרֵאשִׁית, וְרַחֲמָנָא לִבָּא בָּעֵי. וְגַם מוֹעִיל לְכַעַס, כִּי מִקְוֶה גִּימַטְרִיָּא כַּעַס עִם הַכּוֹלֵל, כְּמוֹ שֶׁמּוֹעִיל צִיצִית לְכַעַס, כְּמוֹ שֶׁנֶּאֱמַר: "כָּנָף" – גִּימַטְרִיָּא כַּעַס, טַלִּית קָטָן שֶׁמֵּנִיחַ בְּחֵיקוֹ וְנוֹשֵׁק בִּקְרִיאַת שְׁמַע – כְּאִלּוּ טָבַל בְּמִקְוֶה.
<h2>יוֹם י''ח [18] לַחֹדֶשׁ</h2>
אָחִי, אַל תִּדְמֶה לְכַמָּה בְּנֵי אָדָם שֶׁמְּאַבְּדִים כָּל זְמַנָּם בִּשְׂחוֹק וְקַלּוּת רֹאשׁ בְּסִפּוּר עִנְיָנִי עוֹלָם-הַזֶּה הֲבֵל הֲבָלִים, וְכַמָּה רָעוֹת גּוֹרְמִים, שֶׁמַּפְסִיקִים שֶׁפַע וְטוֹבָה לִקְהָלְךָ וְטוֹבַת עוֹלָמְךָ, מְהַפְּכִים שֶׁפַע לְפֶשַׁע-יַעֲקֹב, כָּל זֹאת מְעַט מְעַט מְשַׂחֲקִים בְּקֻבִּיּוֹת. לָכֵן הִזָּהֵר אַתָּה פֶּן תִּתְחַבֵּר לְאַנְשֵׁי רֶשַׁע וְתִשְׁכַּח אֵל מְחוֹלְלֶךָ, וְתַעֲזֹב אֵשֶׁת נְעוּרֶיךָ. אַךְ בְּכָל יוֹם, בְּיִרְאַת ה' וּבַתּוֹרָה יֶהְגֶּה לִבֶּךָ, וְאַל תַּחֲטִיא אֶת בְּשָׂרֶךָ, כִּי זֶה הוּא עִקַּר בִּיאָתְךָ לָעוֹלָם. וְאַל תַּעֲזֹב רֵעַ אָבִיךָ, אֶלָּא הִתְבּוֹנֵן בְּהַשְׁגָּחַת הַבּוֹרֵא וְיֶעֱרַב לְךָ, וְתַגִּיעַ לְרוֹמְמוּת הַיִּרְאָה בְּכָל לִבֶּךָ, בִּרְאוֹתְךָ כַּמָּה אֲלָפִים שֶׁמֵּתִים בְּכָל יוֹם, וְכַמָּה נוֹלָדִים, כַּמָּה שְׂמֵחִים, כַּמָּה עֲצֵבִים, כָּל אֶחָד בְּהַנְהָגָה אַחַת, וְהוּא מַשְׁגִּיחַ עֲלֵיהֶם בְּכָל רֶגַע. וְהִתְבּוֹנֵן וְהִכּוֹנֵן בְּפֹעַל ה' בַּיָּם וּבַיַּבָּשָׁה בַּשָּׁמַיִם וּבָאָרֶץ, כְּמוֹ שֶׁאָמְרוּ רַבּוֹתֵינוּ זִכְרוֹנָם-לִבְרָכָה בְּמַסֶּכֶת בַּתְרָא. וְיִרְאוּ עֵינֶיךָ בַּגַּלְגַּלִּים וּבַכּוֹכָבִים וְחַמָּה וּלְבָנָה מְאוֹרֹתְךָ, וּמִגְּדֻלּוֹת הָעֶבֶד – גְּדֻלַּת הָאָדוֹן נוֹדַעַת כְּפִי חָכְמָתֶךָ, וְאָז תֶּעֱרַב לְךָ כָּל מִדָּה טוֹבָה וְיָקֵל טִרְחֲךָ. וֶהֱיֵה טוֹב עִם הַבְּרִיּוֹת וְתָמִים עִם אֱלֹהֶיךָ. הִתְנַהֵג בְּדֶרֶךְ בֵּינוֹנִי כָּל יְמֵי שְׁנֵי חַיֶּיךָ, וְאַל תֵּלֵךְ בְּדֶרֶךְ הַקְּצָווֹת, כִּי כָּל הַקְּצָווֹת רָעוֹת וּמְבַלְבְּלוֹת דֵּעוֹת, וְיִכְבַּד עֻלֶּךָ. וְתִתֵּן תְּרוּפָה וּתְעָלָה לְכָל מַכּוֹתֶיךָ, רַק לְעִנְיַן הַכַּעַס וְהַגַּאֲוָה מַתִּישִׁים חֵילֶךָ, וּמֵהֶם לֹא מִינֵיהּ וְלֹא מִקְּצָתֵהּ. וְהַעֲבֵר רָעָה מִבְּשָׂרֶךָ, וְהָיָה קָדוֹשׁ מַחֲנֶךָ, לֹא תִּשְׁלֹט רָעָה בְּךָ לְאַחַר מִיתָתֶךָ, וְתִזְכֶּה לַטּוֹב הַצָּפוּן לְךָ וְלִשְׁנֵי כְּתָרֶיךָ.
<h2>יוֹם י''ט [19] לַחֹדֶשׁ</h2>
אָחִי, תִּדְבַּק בָּאֱמוּנָה כִּי דֶּרֶךְ אֱמוּנָה אֵין כָּמוֹהוּ, כְּמַאֲמַר "וְצַדִּיק בֶּאֱמוּנָתוֹ יִחְיֶה" רוֹצֶה לוֹמַר - בִּזְכוּת אֱמוּנָה יִחְיוּ הַמֵּתִים, וּכְמוֹ שֶׁאָמַר דָּוִד "בְּטַח בַּה' וַעֲשֵׂה-טוֹב שְׁכָן-אֶרֶץ וּרְעֵה אֱמוּנָה". אָמְרוּ רַבּוֹתֵינוּ זִכְרוֹנָם לִבְרָכָה בְּדֶרֶךְ רֶמֶז: 'מִי שֶׁלֹּא אָמַר אֱמֶת וְיַצִּיב שַׁחֲרִית וֶאֱמֶת וֶאֱמוּנָה עַרְבִית לֹא יָצָא יְדֵי חוֹבָתוֹ'. וְעוֹד נְתִיב הַתְּבוּנָה יִהְיֶה לְךָ לְמָנָה, תֵּן שֶׁבַח וְהוֹדָאָה לָאֵל יִתְבָּרַךְ שֶׁחָנָן לְךָ דַּעַת וְחָכְמָה, וְאַל יַטְעְךָ יִצְרְךָ שֶׁהָעֹשֶׁר וְהַכָּבוֹד מַנִּיחַ לְךָ לָעוֹלָם הַבָּא. וְאַל יְסִיתְךָ בַּעֲצָתוֹ וּמְלִיצָתוֹ, כִּי אֹהֲבֵי עָשִׁיר הֵם רַבִּים וְסוֹבְבִים אוֹתוֹ. דַּע שֶׁהַקָּדוֹשׁ בָּרוּךְ-הוּא זָן וּמְפַרְנֵס הַכֹּל בְּעִתּוֹ, כְּמוֹ שֶׁנֶּאֱמַר: "וְאַתָּה נוֹתֵן לָהֶם אֶת אָכְלָם בְּעִתּוֹ". כָּל הֲנָאוֹת עוֹלָם הַזֶּה כְּרֶגַע קָטָן, וְאַל תָּמִיר בְּעוֹלָם-עוֹבֵר עוֹלָם-עוֹמֵד, וְעוֹלָם הַבָּא אֵין לוֹ תְּמוּרָה, וְעִמֵּיהּ שָׁרְיָא נְהוֹרָא [= וְעִמּוֹ שׁוֹרֶה הָאוֹר], וְעוֹלָם הַזֶּה נִקְרָא עוֹלַם הָעֲבוֹדָה לַתּוֹרָה וְלַתְּעוּדָה, וְזוֹ תִּפְאֶרֶת בְּנֵי יִשְׂרָאֵל וִיהוּדָה. וְעוֹלָם הַבָּא – לִגְמֹל לְמִי שֶׁקִּיֵּם הַתּוֹרָה וְהַמִּצְוָה, אַשְׁרֵי לְמִי שֶׁגּוּפוֹ וְנִשְׁמָתוֹ מִפְּנִינִים יְקָרָה, אֲשֶׁר תַּחַת כִּסֵּא הַכָּבוֹד מְחִיצָתוֹ וּמְנוּחָתוֹ שָׁמָּה, כִּי בַּת מֶלֶךְ פְּנִימָה תּוֹרָה הַנְּעִימָה וּבְיוֹם דִּין הַנּוֹרָא לֹא יִהְיֶה לוֹ כְּלִמָּה, אֲשֶׁר בְּחַיָּיו דָּבַק בַּיִּרְאָה וּבָאֱמוּנָה, וְעַל זֶה תָּנוּחַ נַפְשׁוֹ בְּהַשְׁקֵט וּבְשַׁלְוָה, וְנוֹתְנִים לָהּ פְּרִי יָדֶיהָ וּמַעֲשֶׂיהָ. וְיִזְכֹּר, כִּי אַחַר פְּטִירָתוֹ מַשְׁלִיכִים אֶבֶן אַחֲרֶיהָ. אֶלָּא, כָּל מַה שֶּׁמּוֹלִיךְ עִמּוֹ לְכַסְפָּהּ וּלְסַחְרָהּ, כְּמוֹ שֶׁנֶּאֱמַר: "כִּי טוֹב סַחְרָהּ מִסְּחַר-כָּסֶף".
<h2>יוֹם כ' [20] לַחֹדֶשׁ</h2>
אָחִי, הִזָּהֵר כָּל יוֹם וְיוֹם בְּמֵאָה בְּרָכוֹת, שֶׁתִּנָּצֵל מִצ"ח קְלָלוֹת וְ"גַם כָּל חֹלִי וְכָל מַכָּה אֲשֶׁר לֹא כָּתוּב" בְּסִפְרְךָ, וְתַשְׁלִים סִימַן צַדִּי"ק: צ - תִּשְׁעִים אֲמֵנִים, ד' – אַרְבַּע קְדֻשּׁוֹת, י' – עֲשָׂרָה קַדִּישִׁים, ק' – מֵאָה בְּרָכוֹת. חַכְמֵי הַמַּדָּע רְמָזוּךָ, וְהָעִקָּר הִיא כַּוָּנָתֶךָ, בַּעֲנִיַּת אֲמֵנִים בְּכָל כֹּחֶךָ, אָז יִמָּחוּ כָּל עֲוֹנוֹתֶיךָ. וְיִקָּרַע רֹעַ גְּזַר דִּינֶךָ, וְתִזְכֶּה שֶׁתִּכָּנֵס לְגַן-עֵדֶן וְיִפָּתְחוּ שְׁעָרָיו לְפָנֶיךָ, וְאֵין שׁוֹמֵר יָכוֹל לִמְנֹעַ אוֹתְךָ בְּלֶכְתֶּךָ. אִם כֵּן, תִּשְׁמַע מִמֶּנִּי: בְּשָׁלֹשׁ תְּפִלּוֹת הָרֵם קוֹלֶךָ, אֲשֶׁר תִּקְּנוּ אֲבוֹת אֲבוֹתֶיךָ, וּבִפְרָט בְּבִרְכַּת הַנֶּהֱנִין בְּקוֹל רָם בָּרֵךְ לְשֵׁם אֱלֹהֶיךָ בְּכַוָּנַת לִבְּךָ, אָז נֶחְשָׁב כְּאִלּוּ הִתְעַנֵּיתָ כָּל יָמֶיךָ, 'עֲנִיַּת' הוּא לְשׁוֹן 'תַּעֲנִית' וְ'עִנּוּי'. רַק אִם תְּכַוֵּן בְּתִקּוּן נִיצוֹצוֹת מִן הַקְּלִפּוֹת אֶל הֵיכַל קָדְשֶׁךָ, וְאָז תִּזְכֶּה לְרָזֵי תּוֹרָתֶךָ אֲשֶׁר קִבְּלָה נִשְׁמָתֶךָ, וְתִגְדַּל לִפְנֵי כָּל הַבְּרִיּוֹת מַעֲלָתֶךָ, תִּשְׂמַח כִּי זֶהוּ הַתַּכְלִית לְכָל עֲבוֹדָתֶךָ, וְאַל תְּהִי חָכְמָתְךָ רַבָּה עַל מַעֲשֶׂיךָ, שֶׁמֶּא תִּדְמֶה כְּעַרְעָר בָּעֲרָבָה, אֶלָּא יֹשֶׁר דְּרָכֶיךָ. אַךְ אָחִי, שְׁמַע בְּקוֹלִי אִיעָצְךָ וִיהִי אֱלֹהִים עִמְּךָ, כַּאֲשֶׁר הָיָה עִם אֲבוֹתֶיךָ, שֶׁלֹּא יַרְפְּךָ וְלֹא יַעַזְבֶךָ, כִּי בִּיצִירָתְךָ נָתַן ה' הַבְּחִירָה בְּיָדֶיךָ, אִם טוֹב וְאִם רַע אֲשֶׁר תֶּאֱוֵה נַפְשֶׁךָ, וְאֵין אִישׁ שֶׁמּוֹנְעֶךָ, כְּמוֹ שֶׁנֶּאֱמַר: "רְאֵה נָתַתִּי לְפָנֶיךָ הַיּוֹם אֶת הַחַיִּים וְאֶת הַטּוֹב וְאֶת הַמָּוֶת וְאֶת הָרָע". וְהוֹכֵחַ תּוֹכִיחַ אֶת עֲמִיתֶךָ, וּמִבְּאֵר שַׁחַת תַּצִּיל אֶת נַפְשֶׁךָ. תִּקְבַּע עִתִּים לַתּוֹרָה וְיִבָּנֶה בֵּית עוֹלָמֶךָ, וְאַל תְּאַבֵּד יָמֶיךָ בְּסִפּוּרִים אֲשֶׁר לֹא יוֹעִילוּךָ, פֶּן תִּכָּשֵׁל בָּאֶבֶן רַגְלֶךָ, וְאָז לֹא תִּרְאֶה פְּנֵי אָבִיךָ וְאִמֶּךָ, זֶה הַקָּדוֹשׁ בָּרוּךְ הוּא וּכְנֶסֶת יִשְׂרָאֵל נִקְרְאוּ 'עֲטֶרֶת רֹאשֶׁךָ', וְיִחְיוּ מֵתֶיךָ.
<h2>יוֹם כ''א [21] לַחֹדֶשׁ</h2>
אָחִי, יַסֵּר בִּנְךָ כִּי יֵשׁ תִּקְוָה, וְאֶל הֲמִיתוֹ אַל תִּשָּׂא נַפְשֶׁךָ. אַל תְּהִי כַּאֲנָשִׁים שֶׁאֵינָם שָׂמִים עַל לֵב לְהוֹכִיחַ אֶת בְּנֵיהֶם וְהֵם חוֹשְׁבִים שֶׁאוֹהֲבִים אוֹתָם, וְאַדְרַבָּא – הֵם שׂוֹנְאִים אוֹתָם וְעוֹבְרִים עַל דִּבְרֵי שְׁלֹמֹה הַמֶּלֶךְ עָלָיו-הַשָּׁלוֹם – "חוֹשֵׂךְ שִׁבְטוֹ שׂוֹנֵא בְנוֹ וְאֹהֲבוֹ שִׁחֲרוֹ מוּסָר". הַקָּטָן, מִשָּׁעָה שֶׁיֵּשׁ לוֹ שֵׂכֶל לְהָבִין גְּעָרָה – אָבִיו וְאִמּוֹ חַיָּבִים לִגְעֹר בּוֹ אִם עוֹשֶׂה אֵיזֶה דָּבָר שֶׁלֹּא כַּהֹגֶן. וְעַתָּה בַּזְּמַן הַזֶּה בַּעֲווֹנוֹתֵינוּ הָרַבִּים לֹא דַּי שֶׁאֵינָם גּוֹעֲרִים בּוֹ, אֶלָּא שְׂמֵחִים וּמִתְפָּאֲרִים עַל חָכְמַת הַיֶּלֶד שֶׁיּוֹדֵעַ לְהָרַע, וּמְלַמְּדִים אוֹתוֹ לְקַלֵּל וּלְדַבֵּר דְּבָרִים רָעִים, וּמְמַלְּאִים רְצוֹן הַקָּטָן, הֵן בַּאֲכִילָה וּשְׁתִיָּה, הֵן בִּשְׁאָר דְּבָרִים. וְנוֹתְנִים בְּיָדוֹ סֵפֶר לְשַׂחֵק בּוֹ, וְקוֹרֵעַ סִפְרֵי קֹדֶשׁ. וְזֶה עָוֹן פְּלִילִי! הֵם עוֹשִׂים בִּזָּיוֹן בְּסִפְרֵי הַקֹּדֶשׁ! אֵינָם מַשְׁגִּיחִים – עַד שֶׁנַּעֲשֶׂה בֶּן שְׁמוֹנֶה אוֹ תֵּשַׁע שָׁנִים, וְאָז רוֹצִים לְתַקֵּן אֲשֶׁר עִוְּתוּ – אֵינָם יְכוֹלִים עוֹד, כְּמוֹ שֶׁנֶּאֱמַר: "מְעֻוָּת לֹא יוּכַל לִתְקֹן", כִּי הַנַּעַר מְבַקֵּשׁ לִמּוּדוֹ, וְאִם לֹא יַעֲשׂוּ רְצוֹנוֹ – אָז יְקַלֵּל אָבִיו וְאִמּוֹ. וּמִי גָּרַם כָּל אֵלּוּ? אָב וָאֵם, שֶׁרַחֲמָנוּת שֶׁלָּהֶם לֹא לְשֵׁם-שָׁמַיִם הָיְתָה, וְאַדְּרַבָּה – רַחֲמָנוּת נֶהְפְּכָה לְשִׂנְאָה וְאַכְזָרִיּוּת, וְאֵין לָהֶם יְכֹלֶת לְיַסֵּר אוֹתוֹ. וְאִם אֶחָד יִשְׁאַל אוֹתָם: 'מַדּוּעַ אַתֶּם מוֹנְעִים מוּסָר מִן הַיֶּלֶד?', מְשִׁיבִים: 'הַזְּמַן אֵינוֹ טוֹב', 'יֵשׁ קְרִירוּת', 'יֵשׁ חֲמִימוּת', 'יֵשׁ חוֹלָאִים', וְ'יֵשׁ מַחֲלַת אֲבַעְבּוּעוֹת', וְ'יֵשׁ כְּאֵב רֹאשׁ'. וּמִסִּבָּה זֹאת אֵינָם מְקַיְּמִים כִּבּוּד אָב וָאֵם וְעוֹבְרִים עַל עֲשֶׂרֶת הַדִּבְּרוֹת! עָוֹן תָּלוּי בְּצַוָּארָם – הֵם הִמְרִידוּ אוֹתָם – כְּמִי שֶׁמְּחַדֵּד סַכִּין וְנוֹתֵן בְּיַד שׂוֹנְאוֹ לַהֲרֹג אוֹתוֹ, כְּמַאֲמַר: "אוֹיְבֵי אִישׁ אַנְשֵׁי בֵיתוֹ". וְעַל זֶה אָמַר שְׁלֹמֹה הַמֶּלֶךְ: "אִוֶּלֶת קְשׁוּרָה בְלֶב-נָעַר – שֵׁבֶט מוּסָר יַרְחִיקֶנָּה מִמֶּנּוּ", וְכָתוּב: "חֲנֹךְ לַנַּעַר עַל-פִּי דַרְכּוֹ – גַּם כִּי יַזְקִין לֹא יָסוּר מִמֶּנָּה". הַרְבֵּה פְּסוּקִים נֶאֶמְרוּ עַל מוּסַר הַנַּעַר אִם אֵינוֹ מֻרְגָּל בְּמוֹרָא וּבְמוּסָר מִקַּטְנוּתוֹ, גַּם לְאַחַר שֶׁיִּגְדַּל – לֹא יַחֲלֹק מוֹרָא וְכָבוֹד, לֹא לְאָבִיו שֶׁבַּשָּׁמַיִם וְלֹא לְאָבִיו וּלְאִמּוֹ. וְאֵיךְ יִזְכֶּה לְאֹרֶךְ יָמִים, כְּמוֹ שֶׁנֶּאֱמַר: "כַּבֵּד אֶת-אָבִיךָ וְאֶת-אִמֶּךָ לְמַעַן יַאֲרִכוּן יָמֶיךָ". וְכָל זֶה צָרִיךְ יִשּׁוּב דַּעַת וְשֵׂכֶל טוֹב, שֶׁתְּחִלַּת הַכֹּל יְדַבֵּר עַל לֵב אִמּוֹ בְּנַחַת, שֶׁיְּקַבֵּל מִמֶּנָּה. אֶלָּא מְעַט מְעַט יִגְעַר בּוֹ, וְיַצִּיל נַפְשׁוֹ מִיַּד שְׁאוֹל, כְּמוֹ שֶׁנֶּאֱמַר: "דִּבְרֵי חֲכָמִים בְּנַחַת נִשְׁמָעִים", וְנֶאֱמַר: "הוֹכֵחַ לְחָכָם - וְיֶאֱהָבֶךָ וגו'".
<h2>יוֹם כ''ב [22] לַחֹדֶשׁ</h2>
אָחִי, הִשָּׁמֵר בְּמַה שֶּׁאָמְרוּ רַבּוֹתֵינוּ זִכְרוֹנָם לִבְרָכָה: 'אַל יַטִּיל אָדָם אֵימָה יְתֵירָה בְּתוֹךְ בֵּיתוֹ'. וְדַע בֶּאֱמֶת בְּכָל מָקוֹם שֶׁיֵּשׁ שָׁם רֹגֶז וְכַעַס – שָׁם הַמַּזִּיקִין מוּכָנִים לְהַזִּיק. הַשֵּׁם יִתְבָּרַךְ יַצִּילֵנוּ מִכָּל רַע, וּבִפְרָט – הַמַּכֶּה בְּכַעַס, מַכַּת מַגֵּפָה מִתְדַבֶּקֶת עִם הַמַּכָּה הַהִיא. וְלָכֵן כָּל אָדָם יִהְיֶה מוֹשֵׁל בְּרוּחוֹ, וְיִזָּהֵר מִן הַכַּעַס מְאֹד. וְאִם צָרִיךְ לְהַטִּיל מוֹרָא עַל בְּנֵי בֵיתוֹ – יַרְאֶה עַצְמוֹ כְּמִי שֶׁכּוֹעֵס, אֲבָל דַּעְתּוֹ תִּהְיֶה מְיֻשֶּׁבֶת עָלָיו. וְיִזָּהֵר שֶׁלֹּא יְקַלֵּל אֶת אִשְׁתּוֹ וּבְנֵי בֵיתוֹ, שֶׁדּוֹמֶה לְמִי שֶׁזּוֹרֵק אֶבֶן וְאֵינוֹ יוֹדֵעַ לְמִי יַכֶּה – וּפִתְאֹם יַכֶּה לְמִי שֶׁאֵינוֹ רוֹצֶה לְהַכּוֹת. וְכֵן אָסוּר לְהַכּוֹת אִשְׁתּוֹ, שֶׁהִיא כְּגוּפוֹ! דַּי לַנָּשִׁים שֶׁיֵּשׁ לָהֶן צַעַר הֵרָיוֹן וְלֵדָה וְצַעַר גִּדּוּל בָּנִים, וַעֲלֵיהֶן מֻטָּל עֹל צָרְכֵי הַבַּיִת, וְאֵין רָאוּי לְצַעֲרָן יוֹתֵר עַל מַה שֶּׁיֵּשׁ לָהֶן כְּבָר. וְאִם הִיא עוֹשָׂה דָּבָר שֶׁאֵינוֹ יָשָׁר בְּעֵינֵי בַּעֲלָהּ, יֹאמַר לָהּ בִּדְבָרִים רַכִּים שֶׁמּוֹשְׁכִין אֶת הַלֵּב, וְלֹא מוֹעִיל בְּהַכָּאָה וּבִקְלָלָה, כִּי אִשְׁתּוֹ כְּגוּפוֹ! וְאִם הִיא מְקַלֶּלֶת אֶת הַמְשָׁרֶתֶת אוֹ אֶת בְּנֵי הַבַּיִת – יִגְעַר בָּהּ, שֶׁלֹּא יְהֵא פִּיהָ מֻרְגָּל בִּקְלָלָה. וְלֹא תִּהְיֶה נַדְרָנִית, לְפִי שֶׁהַשָּׂטָן מְקַטְרֵג בִּשְׁעַת הַסַּכָּנָה. וְה' יַצִּילֵנוּ מִכָּל קְלָלוֹת וּמִשָּׁעוֹת רָעוֹת, וִיקַיֵּם בָּנוּ כָּל הַבְּרָכוֹת הַכְּתוּבוֹת בַּתּוֹרָה. בִּזְכוּת נָשִׁים צִדְקָנִיּוֹת - נִגְאֲלוּ אֲבוֹתֵינוּ מִמִּצְרַיִם, וּבִזְכוּת נָשִׁים צִדְקָנִיּוֹת – עֲתִידִין לְהִגָּאֵל, שֶׁמַּדְרִיכוֹת וּמַנְהִיגוֹת בְּנֵיהֶן לְתוֹרָה וְדֶרֶךְ אֶרֶץ, וְאֵינָן מַנִּיחוֹת שֶׁיֵּצֵא לְתַרְבּוּת רָעָה. וְיֵשׁ נָשִׁים שֶׁאוֹמְרוֹת לַמּוֹרֶה שֶׁלֹּא יַכֶּה אֶת בְּנֵיהֶן וְלֹא יִגְעַר בָּהֶם, וְחוֹשְׁבוֹת בְּדַעְתָּן שֶׁזֶּה דָּבָר טוֹב. אֵין טוֹב, אֶלָּא רַע! וְהַקָּטָן שׁוֹמֵעַ שֶׁאֵין רְשׁוּת לְרַבּוֹ לְהַכּוֹתוֹ – אָז הוּא מוֹסִיף זָדוֹן עַל זְדוֹנוֹ. אֲבָל אִם הָאֵם אוֹמֶרֶת לַמּוֹרֶה שֶׁיּוֹכִיחַ אֶת בְּנָהּ – בָּזֶה נִזְכֶּה אֲנַחְנוּ וְאָב וָאֵם וְהַיֶּלֶד וְרַבּוֹ לְאֹרֶךְ יָמִים וּשְׁנוֹת חַיִּים, וְהַכֹּל יֹאמְרוּ: בָּרוּךְ שֶׁזֶּה יָלַד, וּבָרוּךְ שֶׁזֶּה גִּדֵּל, וּבָרוּךְ רַבּוֹ שֶׁלִּמֵּד אוֹתוֹ תּוֹרָה וְדֶרֶךְ אֶרֶץ וְדֶרֶךְ הַחַיִּים.
<h2>יוֹם כ''ג [23] לַחֹדֶשׁ</h2>
אָחִי, הִזָּהֵר לְהִתְרַחֵק מִגַּאֲוָה, שֶׁנֵּזֶק הַרְבֵּה מַגִּיעַ לָאָדָם מִמִּדַּת הַגַּאֲוָה, וְהוּא אֵינוֹ מַרְגִּישׁ. וְדַע, כִּי הַגַּאֲוָה הִיא פֶּתַח וְהַתְחָלָה לְכָל הַמִּדּוֹת הָרָעוֹת! בַּעַל גַּאֲוָה אֵינוֹ עוֹשֶׂה שׁוּם דְּבַר מִצְוָה לְשֵׁם-שָׁמַיִם, רַק כַּוָּנָתוֹ הִיא לְיוּהֲרָא, וְתָמִיד הוּא חָס עַל כְּבוֹדוֹ וְלֹא עַל כְּבוֹד הַבּוֹרֵא יִתְבָּרַךְ שְׁמוֹ, וְכָל שֶׁכֵּן שֶׁאֵינוֹ חָס עַל כְּבוֹד הַבְּרִיּוֹת. אֲבָל הוּא מִשְׁתַּדֵּל לִהְיוֹת מִתְכַּבֵּד בִּקְלוֹן חֲבֵרוֹ, וּמֻרְגָּל לְהוֹצִיא דִּבָּה וְשֵׁם רַע עַל כָּל אָדָם. וְכָל דִּבּוּרוֹ בְּגֵאוּת וְגַאֲוָה, וְאֵינוֹ רוֹצֶה לִרְאוֹת אֶת הֶעָנִי וְהָאֶבְיוֹן, כִּי 'גֵּאוּת לָבֵשׁ'. אֲפִלּוּ שֶׁאֵין לוֹ תַּאֲוָה – גּוֹנֵב וְגוֹזֵל, לְמַלֵּא מִשְׁאֲלוֹתָיו. וְרוֹדֵף אַחֲרֵי הַשְּׂרָרָה תָּמִיד, וְרוֹצֶה שֶׁיָּדוֹ תִּהְיֶה עַל הָעֶלְיוֹנָה, וּמִתּוֹךְ כָּךְ יָבוֹא לִידֵי קִנְאָה וְשִׂנְאָה. צֵא וּלְמַד מִקֹּרַח - שֶׁהָיָה מִתְגָּאֶה בְּעָשְׁרוֹ, וְרוֹדֵף אַחֲרֵי הַשְּׂרָרָה - יָרַד חַיִּים שְׁאוֹלָה, הוּא וְכָל נְכָסָיו. בּוֹא וּרְאֵה כַּמָּה קָשֶׁה עֹנֶשׁ גַּאֲוָה, שֶׁקֹּרַח הָיָה מִנּוֹשְׂאֵי אֲרוֹן הַקֹּדֶשׁ(!) וּמִגַּאֲוָתוֹ וּמִמַּחְלֹקְתוֹ – אֲפִלּוּ יוֹנְקֵי שַׁדַּיִם שֶׁלֹּא פָּשְׁעוּ – אָבְדוּ עִמּוֹ. אָמַר הֶחָכָם: הַזּוֹרֵעַ גַּאֲוָה וּקְטָטָה – יִקְצֹר דְּאָגָה וַחֲרָטָה. וְאָמַר: אִם תִּקֹּם – תִּדְאַג, וְאִם תִּסְלַח – תִּשְׂמַח. הָרוֹדֵף אַחַר הַכָּבוֹד – בּוֹרֵחַ מִמֶּנּוּ הַכָּבוֹד. לְעוֹלָם בַּעַל גַּאֲוָה אֵינוֹ מוֹדֶה עַל הָאֱמֶת, וְעוֹבֵר גַּם עַל 'לֹא תִשָּׂא', וְנִשְׁבָּע בִּשְׁבוּעַת-שָׁוְא לְקַיֵּם דְּבָרָיו, כֻּלּוֹ עַל מִדַּת גַּאֲוָה. וְחָלִילָה וְחַס פּוֹגֵם בְּשֵׁם יָ"הּ – גִּימַטְרִיָּא גַּאֲוָה. וּבוֹרֵא עוֹלָם אוֹמֵר עָלָיו: אֵין אֲנִי וְהוּא יְכוֹלִין לָדוּר בְּמָקוֹם אֶחָד, כְּמוֹ שֶׁנֶּאֱמַר: "גְּבַהּ-עֵינַיִם וּרְחַב לֵבָב – אֹתוֹ לֹא אוּכָל", אַל תִּקְרִי 'אֹתוֹ' בְּחוֹלֵ"ם, אֶלָּא 'אִתּוֹ' בְּחִירֵ"ק. וּלְעוֹלָם יְקַבֵּל אָדָם עָלָיו מִדַּת הָעֲנָוָה וְהַשִּׁפְלוּת, שֶׁיִּהְיֶה מֶרְכָּבָה לַשְּׁכִינָה.
<h2>יוֹם כ''ד [24] לַחֹדֶשׁ</h2>
אָחִי, מִדַּת הָאַהֲבָה וְהָעֲנָוָה הוּא כְּמוֹ סֻלָּם, לַעֲלוֹת בָּהּ לְמַעְלָה מִמַּדְרֵגָה לְמַדְרֵגָה. וְהִיא רֹאשׁ וְהַתְחָלָה לַתּוֹרָה. הַקָּדוֹשׁ בָּרוּךְ הוּא הִתְחִיל לְהַרְאוֹת עֲנָוָה לְכָל הָעוֹלָם, שֶׁהוּא נִמְלַךְ בְּמַלְאָכִים יְצִירֵי כַּפָּיו, וְאָמַר לָהֶם: "נַעֲשֶׂה אָדָם". וְכָל שֶׁכֵּן אָדָם שֶׁשָּׁפֵל מִכָּל בְּרִיָּה, שֶׁיַּתּוּשׁ קָדַם לִבְרִיאָתוֹ. רֵאשִׁית הַכֹּל – "עֵקֶב עֲנָוָה יִרְאַת ה'", וִיסוֹד הָעֲנָוָה הוּא – שֶׁיַּשְׁפִּיל וְיַכְנִיעַ עַצְמוֹ לִפְנֵי בּוֹרֵא עוֹלָם בִּימֵי בַּחֲרוּתוֹ בְּעוֹדוֹ בְּכֹחוֹ, וְיִהְיֶה שָׂמֵחַ בְּחֶלְקוֹ. וְאִם הוּא עָשִׁיר – יִתֵּן שֶׁבַח וְהוֹדָאָה לַה' שֶׁנָּתַן לוֹ 'כֹּחַ לַעֲשׂוֹת חַיִל', וְיַכִּיר הַחֶסֶד וְהַטּוֹבוֹת שֶׁעָשָׂה עִמּוֹ תָּמִיד, וּמַשְׁגִּיחַ עָלָיו בְּעֵין חֶמְלָתוֹ כְּשׁוֹמֵר – שֶׁלֹּא יִכְלֶה עָשְׁרוֹ, כְּמוֹ שֶׁנֶּאֱמַר: "הֲתָעִיף עֵינֶיךָ בּוֹ וְאֵינֶנּוּ", שֶׁשָּׁמַעְנוּ בְּאָזְנֵינוּ וּבְעֵינֵינוּ רָאִינוּ – כַּמָּה עֲשִׁירִים שֶׁנִּתְדַּלְדְּלוּ וְהָיוּ נוֹפְלִים בָּרָעָב כְּמוֹ אִיּוֹב וְהַרְבֵּה כְּמוֹתוֹ. וּמִדַּת עָנָו – אִם עוֹשֶׂה מִצְווֹת וּמַעֲשִׂים טוֹבִים הַרְבֵּה – אֵינוֹ מִתְפָּאֵר, וְאֵינוֹ מַחֲזִיק טוֹבָה לְעַצְמוֹ, וּמְכַחֵשׁ – 'שֶׁלֹּא עָשִׂיתִי כְּלָל וְאֵין זֶה עִסְקִי'. אִם מְשַׁבְּחִין אוֹתוֹ – מִצְטַעֵר עַל זֶה, לְפִי שֶׁיּוֹדֵעַ שֶׁטּוֹבוֹת שֶׁהוּא עוֹשֶׂה אֵינָן מַסְפִּיקוֹת לוֹ צֵידָה לְדַרְכּוֹ, וְכָל מַעֲשָׂיו מוּעָטִים לְעֵינָיו. וְאֵינוֹ רוֹדֵף אַחַר הַכָּבוֹד וְלֹא עַל הֲנָאַת הַגּוּף וַאֲכִילָה וּשְׁתִיָּה וּמִשְׁגָּל, רַק תָּמִיד הוּא מְכַוֵּן לְהַשֵּׁם יִתְבָּרַךְ, וַאֲכִילָתוֹ וּשְׁתִיָּתוֹ – כְּדֵי שֶׁיִּהְיֶה לוֹ כֹּחַ לַעֲבֹד אֶת ה'. וְנוֹשֵׂא אִשָּׁה – לְקַיֵּם מִצְוַת ה'. וְלוֹבֵשׁ מַלְבּוּשׁ – לִכְבוֹד ה'. וְכָל מַעֲשָׂיו – לְשֵׁם שָׁמַיִם. שׁוֹמֵעַ חֶרְפָּתוֹ – וְאֵינוֹ מֵשִׁיב. וְכַאֲשֶׁר עוֹלְבִים אוֹתוֹ בְּנֵי אָדָם – אֵינוֹ נֶעֱלָב, כִּי אֵינוֹ מַקְשִׁיב לְקוֹלָם, כְּמַאֲמַר: "וַאֲנִי כְחֵרֵשׁ לֹא אֶשְׁמָע וּכְאִלֵּם לֹא יִפְתַּח-פִּיו". יֵשׁ אָדָם שֶׁמַּרְאֶה עַצְמוֹ חָסִיד, וְשֶׁבַע תּוֹעֵבוֹת בְּלִבּוֹ, סוֹף סוֹף ה' יְגַלֶּה עֲוֹנוֹ, רוֹצֶה לוֹמַר - עָנְיוֹ, וְאֶרֶץ מִתְקוֹמָמָה לוֹ, וְתִגָּלֶה רָעָתוֹ לַכֹּל, וְיִהְיֶה לְלַעַג וָקֶלֶס. וּמִדַּת הֶעָנָו – מוֹחֵל עַל עֶלְבּוֹנוֹ, וִיקַבֵּל יִסּוּרִין בְּאַהֲבָה, וּמְשַׁבְּחִין אוֹתוֹ – וְהוּא מִצְטַעֵר, וְכָל אֲשֶׁר הוּא עוֹשֶׂה – מַצְלִיחַ, שֶׁהוּא – כַּוָּנָתוֹ לְשֵׁם שָׁמַיִם, מוֹדֶה עַל הָאֱמֶת וּמַלְבּוּשׁוֹ בְּמִידַת עֲנָוָה, הֲרֵי סִימָן לְשִׁשָּׁה דְּבָרִים אֵלּוּ: אָדָם עָנָו. עוֹד כַּמָּה מַעֲלוֹת אֲחֵרוֹת, כְּמַאֲמַר הַתַּנָּא דְּפִרְקֵי אָבוֹת.
<h2>יוֹם כ''ה [25] לַחֹדֶשׁ</h2>
אָחִי, מַה שֶּׁהִזְהַרְתִּיךָ עַל מִדַּת עֲנָוָה, גַּם הִיא דְּבוּקָה עִם מִצְוַת בִּקּוּר חוֹלִים. כַּמָּה גְּדוֹלָה מַעֲלַת בִּקּוּר חוֹלִים, שֶׁהַשֵּׁם יִתְבָּרַךְ בִּכְבוֹדוֹ בָּא לְבַקֵּר אֶת אַבְרָהָם אָבִינוּ עָלָיו הַשָּׁלוֹם בְּיוֹם שְׁלִישִׁי לְמִילָתוֹ, כְּמוֹ שֶׁנֶּאֱמַר: "וַיֵּרָא אֵלָיו ה' בְּאֵלֹנֵי מַמְרֵא", שֶׁמַּמְרֵא חִזֵּק וְזֵרֵז אוֹתוֹ לְמִצְוַת מִילָה, וְנָתַן לוֹ עֵצָה שֶׁיְּזָרֵז עַצְמוֹ. הַשֵּׁם יִתְבָּרַךְ בּוֹחֵן לִבּוֹת וּכְלָיוֹת וְיוֹדֵעַ מַחְשָׁבוֹת – רָאָה שֶׁצֹּרֶךְ אַבְרָהָם אָבִינוּ עָלָיו הַשָּׁלוֹם הָיָה בְּאוֹרְחִים, שֶׁלֹּא הָיָה אוֹכֵל בִּלְתִּי עִם אוֹרֵחַ, וְתֵכֶף שָׁלַח מַלְאֲכֵי מָרוֹם בִּדְמוּת אֲנָשִׁים – לְהַרְאוֹתוֹ שֶׁאוֹכְלִים עִמּוֹ, כְּדֵי לַעֲשׂוֹת רְצוֹן אוֹהֲבוֹ, כְּמוֹ שֶׁנֶּאֱמַר: "אַבְרָהָם אֹהֲבִי". כָּל זֶה לַעֲשׂוֹת רְצוֹן יְרֵאָיו, וּלְמַלֵּא מִשְׁאֲלוֹת לִבּוֹ שֶׁל חוֹלֶה. אִם כֵּן, מִי שֶׁהוֹלֵךְ לְבַקֵּר אֶת הַחוֹלֶה, אַל יַכְבִּיד בִּדְבָרִים לַחוֹלֶה, מִפְּנֵי שֶׁיֵּשׁ לוֹ כְּאֵב רֹאשׁ וּכְאֵב לֵב. אֶלָּא יְבַקֵּר וְיִרְאֶה אֵיזֶה צֹרֶךְ יֵשׁ לַחוֹלֶה – בֵּין לְכֶסֶף לְהוֹצָאוֹת, אוֹ לַאֲכִילָתוֹ, אוֹ לְרוֹפֵא שֶׁיְּרַפֵּא לוֹ, שֶׁיּוֹצִיא מִלִּבּוֹ דְּאָגָה. וְלֹא הַהֲלִיכָה מִצְוָה, אֶלָּא בִּקּוּר – מִצְוָה! שֶׁיְּבַקֵּר אֵיזֶה צֹרֶךְ יֵשׁ לַחוֹלֶה, וִישַׁלֵּם מִכַּסְפּוֹ וִימַלֵּא חֶסְרוֹנוֹ, וְיַעֲשֶׂה רְצוֹנוֹ, וְלֹא כְּאוֹתָם בּוּרִים שֶׁמַּרְבִּים לְדַבֵּר דְּבָרִים – וּמִתּוֹךְ כָּךְ יֶחֱרֶה אַפּוֹ שֶׁל חוֹלֶה, כְּמוֹ שֶׁקָּרָה - פַּעַם אַחַת הָלַךְ אִישׁ אֶחָד לְבַקֵּר חוֹלֶה, וַיִּשְׁאָלֵהוּ עַל חָלְיוֹ, וַיַּעַן הַחוֹלֶה: 'כָּךְ וְכָךְ כְּאֵבִי'. אָמַר לוֹ: 'בְּחֹלִי זֶה מֵת בּוֹ אָבִי'. וַיִּחַר לַחוֹלֶה מְאֹד וְנִתְעַצֵּב אֶל לִבּוֹ, הוּא וְכָל הָאֲנָשִׁים אֲשֶׁר הָיוּ סְבִיבָיו, וְהִכְבִּיד אֶת מַחֲלָתוֹ. אִם לֹא הָיָה הוֹלֵךְ לְבַקֵּר – יוֹתֵר טוֹב הָיָה מִשֶּׁהָלַךְ. וְאֵלּוּ מִן הַמִּצְוֹת שֶׁאוֹכְלִין פֵּירוֹתֵיהֶן בָּעוֹלָם הַזֶּה וְהַקֶּרֶן הַקַּיֶּמֶת לָעוֹלָם הַבָּא, כְּמוֹ שֶׁנֶּאֱמַר: 'בִּקּוּר חוֹלִים וְהַכְנָסַת אוֹרְחִים', יֵשׁ שַׁיָּכוּת זֶה לָזֶה, שֶׁהַקָּדוֹשׁ בָּרוּךְ הוּא עָשָׂה לְאַבְרָהָם אָבִינוּ עָלָיו-הַשָּׁלוֹם. וְכָל צַדִּיק יַעֲשֶׂה מִצְוַת בִּקּוּר חוֹלִים, וְלֹא יֹאמַר הַיּוֹם: 'וּמָחָר', מִי יוֹדֵעַ מַה יּוֹלֵד מָחָר? כְּמוֹ שֶׁנֶּאֱמַר: "הַיּוֹם לַעֲשׂוֹתָם" – בָּעוֹלָם הַזֶּה, "וּמָחָר לְקַבֵּל שְׂכָרָם" עִם הַקֶּרֶן – בָּעוֹלָם הַבָּא.
<h2>יוֹם כ''ו [26] לַחֹדֶשׁ</h2>
אָחִי, תֵּן הוֹדָאָה לֶאֱלֹהִים, וְכַבְּדֵהוּ מִמַּה שֶּׁחֲנָנְךָ, וּזְכֹר חַסְדּוֹ כָּל יָמֶיךָ, עַל שֶׁהִצִּילְךָ וּמַצִּילְךָ מִכָּל מִינֵי חוֹלָאִים וּמַכְאוֹבִים, הֲלֹא הֵמָּה מְסֻדָּרִים לְפָנֶיךָ, לַמָּוֶת תּוֹצָאוֹת. וְכַמָּה מִקְרִים אֲשֶׁר רָאוּ עֵינֶיךָ – כַּמָּה בְּנֵי אָדָם שֶׁשָּׁכְבוּ עַל מִטָּתָם, וּבַר מִינַן, לֹא הֵקִיצוּ מִשְּׁנָתָם. הַבֵּט נָא וּרְאֵה בְּטוֹבַת אֱלֹהֶיךָ עָלֶיךָ, שֶׁעֲשָׂאֲךָ שָׁלֵם בְּכָל גּוּפְךָ, כִּי יֵשׁ כַּמָּה וְכַמָּה בְּנֵי אָדָם, מִינִים מִמִּינִים שׁוֹנִים, בַּר-מִינַן מְשֻׁגָּעִים וּמְצֹרָעִים וְחֵרְשִׁים וְאִלְּמִים וּפִסְּחִים וּמְחֻסָּרֵי אֵבָרִים וְנִכְפִּים, מְחַכִּים לַמָּוֶת מִמַּכְאוֹבִים וְחוֹלָאִים רָעִים. כַּמָּה וְכַמָּה שֶׁאֵין מִסְפָּר - מֵעֲלִילוֹת דְּבָרִים, מִנְּחָשִׁים וְעַקְרַבִּים בְּמִיתוֹת מְשֻׁנּוֹת וּפִתְאוֹמִיּוֹת. הָרַחֲמָן יַצִּילֵנוּ מִכֻּלָּם. אִם כֵּן, חַיָּבִים אֲנַחְנוּ לְהוֹדוֹת לִשְׁמוֹ – בַּיָּמִים וּבַלֵּילוֹת לִפְנֵי נוֹרָא עֲלִילוֹת, כִּי הוּא בּוֹחֵן לִבּוֹת וּכְלָיוֹת, וְשׁוֹמֵעַ תְּפִלּוֹת וּתְחִנּוֹת, בִּזְכוּת כֹּהֲנִים שֶׁהָיוּ מַקְרִיבִים קָרְבָּנוֹת. וּמִשֶּׁנֶּחֱרַב בָּתֵּי מִקְדָּשׁוֹת – שִׂיחַ שִׂפְתֵי רְנָנוֹת, לִפְנֵי אֵל הַהוֹדָאוֹת אֲדוֹן הַנִּפְלָאוֹת. הִתְפַּלֵּל לָאֵל אָב רַחֲמָן, שֶׁיְּרַחֵם עָלֶיךָ וְיַצִּילְךָ מִכָּל צָרָה וְצוּקָה, שֶׁאַל יֶחְסַר מְזוֹנְךָ, וּבָרָא לְךָ כָּל צָרְכְּךָ. וּמֻכְרָח אַתָּה לוֹמַר: "מָה רַבּוּ מַעֲשֶׂיךָ... מָלְאָה הָאָרֶץ קִנְיָנֶךָ". אִם תֵּלֵךְ בְּדֶרֶךְ אֱמֶת כְּפִי כֹּחֲךָ – תִּזְכֶּה לְשַׁ"י עוֹלָמוֹת, "עַיִן לֹא רָאֲתָה אֱלֹהִים זוּלָתֶךָ", "וְשָׁכַבְתָּ וְעָרְבָה שְׁנָתֶךָ", וְכַאֲשֶׁר קִיַּמְתָּ מִצְוֹת תּוֹרָה, שֶׁהִיא חֶרֶב גַּאֲוָתְךָ, וְתַחַת כִּסֵּא הַכָּבוֹד מְקוֹם מְנוּחָתֶךָ, וְנִשְׁמָתְךָ תִּהְיֶה צְרוּרָה בִּצְרוֹר הַחַיִּים אֶת ה' אֱלֹהֶיךָ.
<h2>יוֹם כ''ז [27] לַחֹדֶשׁ</h2>
אָחִי, אַל תַּחְסִיר אֶת הַמֶּלַח מִמָּמוֹנְךָ, כְּמוֹ שֶׁאָמַר הֶחָכָם: הַקּוֹמֵץ יָדוֹ מִנְּתִינַת צְדָקָה וְנוֹתֵן רַק כְּשֶׁרוֹאֶה הֶפְסֵד בְּמָמוֹנוֹ – דּוֹמֶה כְּמִי שֶׁמְּכַבֶּה הָאֵשׁ בְּקַשּׁוֹ וְתִבְנוֹ. אֶלָּא – "וְהָלַךְ לְפָנֶיךָ צִדְקֶךָ"! "וְהַצְנֵעַ לֶכֶת עִם אֱלֹהֶיךָ"! כְּמוֹ שֶׁנֶּאֱמַר: "מַתָּן בַּסֵּתֶר יִכְפֶּה-אָף", כְּמוֹ שֶׁאָמַר מֹשֶׁה רַבֵּנוּ עָלָיו-הַשָּׁלוֹם: "כִּי יָגֹרְתִּי מִפְּנֵי הָאַף". וְלֹא לְהִתְגָּאוֹת נֶגֶד בְּנֵי עַמְּךָ, כִּי רַחֲמָנָא לִבָּא בָּעֵי [=הקב"ה רוֹצֶה אֶת הַלֵּב] בְּכָל מַעֲשֶׂיךָ, כְּמוֹ שֶׁנֶּאֱמַר: "וְלֹא תִקְפֹּץ יָדְךָ", "וְלֹא תַּעֲלִים עֵינֶיךָ", אַךְ יִשְׂמַח לִבְּךָ עַל אֶבְיוֹנֵי עַמֶּךָ, כְּמוֹ שֶׁנֶּאֱמַר: "אֲשֶׁר תַּשִּׂיג" בְּמַתְּנַת יָדֶיךָ, וְאֵין ה' מְקַפֵּחַ שְׂכָרְךָ, כִּי נֶאֱמָן הוּא בַּעַל מְלַאכְתֶּךָ, וְנוֹתֵן לְךָ כְּנַפְשְׁךָ שֹׂבְעֶךָ, וְהֵם יוֹעִילוּ לְךָ לְאַחֲרִיתֶךָ. לָכֵן, פְּקַח עֵינֶיךָ וְתַקֵּן דְּרָכֶיךָ, וְהַעֲלֵה אֲרוּכָה וּתְרוּפָה לְנַפְשֶׁךָ, וְאֵין מַקֵּל וּמִשְׁעָן וְחֶרֶב וַחֲנִית בְּיָדֶךָ, אֶלָּא הַצְּדָקוֹת וְהַתּוֹכָחוֹת הַנִּלְוִים אֵלֶיךָ, וְהַמַּפְתֵּחַ הַזֶּה תִּקַּח בְּיָדֶיךָ, שֶׁאֵין מְלַוִּין לְךָ לֹא כַּסְפֶּךָ וּזְהָבֶךָ, אֶלָּא מַעֲשֶׂיךָ! וְכַמָּה מְקַטְרְגִים יִרְדְּפוּ אַחֲרֶיךָ, אַל תִּפְחַד, כִּי מַלְאֲכֵי מָרוֹם בָּאִים לִקְרָאתֶךָ, וְיִבְדְּקוּ וְיִרְאוּ שֶׁטּוֹבוֹת מִדּוֹתֶיךָ, וְיַמְלִיצוּ טוֹב בַּעַדֶךָ, לִפְנֵי אֱלֹהֵי קָדְשְׁךָ וְתִפְאַרְתֶּךָ, וִיבַקְּשׁוּ מָנוֹחַ לְנַפְשֶׁךָ, וְיֹאמְרוּ: 'אַשְׁרֶיךָ שֶׁעָסַקְתָּ בַּתּוֹרָה כָּל יְמֵי חַיֶּיךָ'! כִּי הִיא חַיֶּיךָ וְאֹרֶךְ יָמֶיךָ, "בָּרוּךְ אַתָּה בְּבֹאֶךָ וּבָרוּךְ אַתָּה בְּצֵאתֶךָ", אַשְׁרֶיךָ שֶׁזָּכַרְתָּ אֶת בּוֹרְאֲךָ בִּימֵי בְּחוּרוֹתֶיךָ.
<h2>יוֹם כ''ח [28] לַחֹדֶשׁ</h2>
אָחִי, קְרָא בִּנְעִים זְמִירוֹת חַסְדֵי דָּוִד מְשִׁיחֶךָ, בִּזְמִירוֹת תָּרִים קוֹלֶךָ, יָדוּעַ לַכֹּל כַּמָּה מַעֲלוֹת גְּדוֹלוֹת לַקּוֹרֵא בְּכָל יוֹם תְּהִלִּים, כְּמַאֲמַר: "וְאַתָּה קָדוֹשׁ יוֹשֵׁב תְּהִלּוֹת יִשְׂרָאֵל". וְכָל שֶׁכֵּן קֹדֶם תְּפִלּוֹת, שֶׁיַּצִּיל מִכָּל צָרוֹת וּגְזֵרוֹת קָשׁוֹת, וּמַבְרִיחִים כָּל מִינֵי מַזִּיקִין וְשֵׁדִין וְרוּחוֹת, וְכָל מִלָּה וּמִלָּה יַגִּיעַ לַעֲרָבוֹת, לְמֵתִים וְחַיִּים וּבְרִיאוּת וּרְפוּאוֹת לְהַחֲיוֹת. אַשְׁרֵי מִי שֶׁעוֹסֵק בָּהֶם בַּיּוֹם וּבַחֲצוֹת לֵילוֹת, וּבִפְרָט לַקּוֹרֵא בִּטְעָמִים וּבְדִקְדּוּקִים וּבִנְעִימוֹת, וְיֵחָשֵׁב כְּלוֹמֵד בִּנְגָעִים וְאֹהָלוֹת, לִפְנֵי מֶלֶךְ שֶׁבָּרָא עוֹלָמוֹת. וּמֵתִים עֲתִידִים לְהֵחָיוֹת, בִּזְכוּת דָּוִד הַמֶּלֶךְ נְעִים זְמִירוֹת. וְיַעַמְדוּ שְׁלֹשָׁה אָבוֹת, לְהִתְחַנֵּן לִפְנֵי שׁוֹכֵן עֲרָבוֹת, וִיכַפֵּר לָנוּ עַל כָּל עֲוֹנוֹת, עַל שְׁגָגוֹת וְגַם עַל זְדוֹנוֹת, וִיתַקֵּן כָּל זֶרַע שֶׁנָּפְלוּ בַּקְּלִפּוֹת, וְיַחֲזִיר אִתָּם כָּל נִיצוֹצֵי הַקְּדֻשּׁוֹת. וְנַעֲשֶׂה תִּקּוּן עַל אָדָם הָרִאשׁוֹן שֶׁהִתְעַנָּה תְּשַׁע-מֵאוֹת וּשְׁלֹשִׁים תַּעֲנִיּוֹת. וּבִזְכוּת אַהֲרֹן הַכֹּהֵן מַקְרִיב קָרְבָּנוֹת, שֶּׁיִּבְנֶה בִּמְהֵרָה בְּיָמֵינוּ בָּתֵּי מִקְדָּשׁוֹת, וְנָשִׁיר שִׁירוֹת חֲדָשׁוֹת. וִיכַוֵּן בְּכָל פַּעַם שֶׁיַּעֲשֶׂה תִּקּוּן לְכָל עֲוֹנוֹת שֶׁעָשָׂה. וְיָדוּעַ לַכֹּל, שֶׁמְּתַקְּנִים תִּקּוּנִים לְתַעֲנִית הַדִּבּוּר – לֹא בִּקְרִיאַת הַתּוֹרָה, אֶלָּא בִּקְרִיאַת תְּהִלִּים ג' פְּעָמִים עִם ח' מִזְמוֹרִים רִאשׁוֹנִים – וְיִהְיֶה נח"ת מִזְמוֹרִים, כְּדֵי שֶׁיִּהְיֶה נַחַת רוּחַ לְיוֹצְרֵנוּ, כְּמוֹ חָתָן שֶׁמּוֹחֲלִים לוֹ כָּל עֲוֹנוֹתָיו בְּיוֹם חֲתֻנָּתוֹ וּבְיוֹם שִׂמְחַת לִבּוֹ. וַאֲמִירַת הַמִּזְמוֹרִים בְּלִי שׁוּם דִּבּוּר, אֲפִלּוּ בִּלְשׁוֹן-הַקֹּדֶשׁ כָּל ג' פְּעָמִים – שֶׁאֵין שׁוֹאֲלִים שְׁאֵלַת שָׁלוֹם וְאֵין מְשִׁיבִים. וְתִקּוּן זֶה יוֹתֵר מְשֻׁבָּח וּמְסֻגָּל בִּימֵי שׁוֹבָבִי"ם, וְיַעֲלֶה עָלָיו כְּאִלּוּ הִתְעַנָּה כָּל הַשָּׁבוּעַ תַּעֲנִית הַפְסָקָה מִשַּׁבָּת לְשַׁבָּת. וְיִהְיֶה תִּקּוּן לִשְׁפִיכַת זֶרַע לְבַטָּלָה וּלְחִלּוּל הַשֵּׁם וּלְחִלּוּל שַׁבָּתוֹת וְכוּ', "עַל כָּל פְּשָׁעִים - תְּכַסֶּה אַהֲבָה", כְּמַאֲמַר: "וְאָהַבְתָּ לְרֵעֲךָ כָּמוֹךָ".
<h2>יוֹם כ''ט [29] לַחֹדֶשׁ</h2>
אָחִי, זְכֹר חַסְדֵי אֱלֹהֵי אָבִיךָ בְּכָל רֶגַע, וְהִתְפַּלֵּל וְהִתְחַנֵּן לְפָנָיו בְּלֵב טוֹב וְנִשְׁבָּר וְנִדְכֶּה, וְאַל תִּמְסֹר עַצְמְךָ לְיַד יִצְרְךָ הָרַע, אֶלָּא לְיַד יִצְרְךָ הַטּוֹב – כִּי הוּא יַרְאֶה לְךָ דֶּרֶךְ יָשָׁר. אֲבָל יֵצֶר הַשֵּׁנִי הוּא כְּסִיל, כְּמַאֲמַר: "לֵב חָכָם – לִימִינוֹ, וְלֵב כְּסִיל – לִשְׂמֹאלוֹ", וְהוּא אוֹיֵב לְנַפְשְׁךָ מִנְּעוּרֶיךָ. אֶלָּא הִתְלַהֵב בְּכָל לְבָבְךָ וּבְכָל נַפְשְׁךָ בְּרמ"ח אֵיבָרֶיךָ לַעֲשׂוֹת רְצוֹן קוֹנְךָ, "הוּא עָשְׂךָ וַיְכֹנֲנֶךָ". וּבְכָל יוֹם זְכֹר מִקְרֵה הַזְּמַן אֲשֶׁר רָאִיתָ בְּזוּלָתֶךָ, וְתֵן לָאֵל תְּהִלָּתֶךָ – שֶׁהִצִּילְךָ מִכָּל קוֹרוֹת זְמַנֶּיךָ, שֶׁכָּל אָדָם הוּא תַּחַת הַמִּקְרֶה וְאֵין לוֹ בָּעוֹלָם כִּי אִם רֶגַע אֲשֶׁר הוּא בּוֹ, כְּמַאֲמַר הֶחָכָם שֶׁאָמַר: 'מַה שֶּׁעָבַר – כְּאַיִן, וּמַה שֶּׁעָתִיד – עֲדַיִן, וּמַה שֶּׁהֹוֶה – כְּהֶרֶף עַיִן'. לֵךְ אֶל הַשּׁוּעָל וְשִׂים לִבְּךָ: כְּמוֹ שֶׁנִּכְנַס – כֵּן יָצָא, כִּדְאִיתָא בַּסֵּפֶר 'מָסֹרֶת הַבְּרִית': מָשָׁל לְשׁוּעָל אֶחָד שֶׁהָיָה מְהַלֵּךְ בַּמִּדְבָּר, וְהָיָה רָעֵב מְאֹד, וְלֹא הָיָה לוֹ שׁוּם דָּבָר לֶאֱכֹל. לְיָמִים, רָאָה פַּרְדֵּס אֶחָד נָאֶה מְאֹד וְחוֹמוֹתָיו גְּבוֹהוֹת וְנִשְׂגָּבוֹת, וְלֹא מָצָא בּוֹ פֶּתַח אֶלָּא חוֹר קָטָן. מֶה עָשָׂה? הִתְעַנָּה אוֹתוֹ שׁוּעָל כַּמָּה יָמִים עַד שֶׁנֶּחֱלַשׁ וְהָיָה כָּחוּשׁ מְאֹד, וְנִכְנַס בְּאוֹתוֹ פַּרְדֵּס - בַּחוֹר הַהוּא, וְלֹא מָצָא שָׁם בַּעַל הַפַּרְדֵּס. אָכַל וְהִשְׁחִית כַּמָּה מִינֵי פֵּרוֹת, וְנַעֲשָׂה שָׁמֵן מְאֹד. לְיָמִים נָתַן דַּעְתּוֹ: אִם יָבוֹא בַּעַל הַפַּרְדֵּס – יַעֲשֶׂה בִּי נְקָמוֹת. בָּא לָצֵאת מִן הַחוֹר, וְלֹא הָיָה יָכוֹל לָצֵאת. הִתְעַנָּה כַּמָּה יָמִים עַד שֶׁנִּהְיָה כָּחוּשׁ וְרָזֶה כְּבַתְּחִלָּה, וְיָצָא מִן הַחוֹר הַהוּא. כָּךְ הָאָדָם בָּעוֹלָם הַזֶּה, כְּמוֹ שֶׁאָמַר אִיּוֹב: "עָרֹם יָצָאתִי מִבֶּטֶן אִמִּי" וגו', הֲפֹךְ בַּמָּשָׁל הַזֶּה וַהֲפֹךְ בּוֹ – כִּי הַכֹּל בּוֹ. וְהַקָּדוֹשׁ בָּרוּךְ הוּא יִמְחֹל לָנוּ עַל כָּל חַטֹּאתֵינוּ וְיִשְׁלַח לָנוּ מְשִׁיחַ צִדְקֵנוּ, בִּמְהֵרָה בְּיָמֵינוּ, אָמֵן.