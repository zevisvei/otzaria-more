<h1>ספר החינוך</h1>

<h2>מצוה א בראשית מצות פריה ורביה</h2>
יש בה מצות עשה אחת והיא מצות פריה ורביה שנאמר (בראשית א' כ"ח) ויברך אותם אלהים ויאמר להם אלהים פרו ורבו
משרשי מצוה זו כדי שיהיה העולם מיושב שהשם ברוך הוא חפץ בישובו כדכתיב (ישעי' מ"ה י"ח) לא תהו בראה לשבת יצרה. והיא מצוה גדולה שבסיבתה מתקיימות כל המצות בעולם כי לבני אדם ניתנו ולא למלאכי השרת
דיני המצוה מתי חייב אדם לעסוק בה וכמה בנים יהיו לו ויפטר ומאי זה מצוות הוא פטור בעסקו בזו ויתר פרטיה מבוארים ביבמות בפרק ששי (דף ס"א ע"ב ואילך) ובברכות (דף ט"ז ע"א)
ונוהגת בכל מקום ובכל זמן. וחייב אדם להשתדל בה משהוא ראוי לה והוא הזמן שנתנו חכמים זכרונם לברכה לישא אשה ומצוה זו אינה מוטלת על הנשים. והמבטלה ביטל עשה וענשו גדול מאוד שמראה בעצמו שאינו רוצה להשלים חפץ השם ליישב עולמו
<h2>מצוה ב לך לך מצות מילה</h2>
יש בה מצות עשה אחת והיא מצות מילה שנאמר (בראשית י"ז י') זאת בריתי אשר תשמרו ביני וביניכם ובין זרעך אחריך המול לכם כל זכר ונכפלה בסדר אשה כי תזריע דכתיב (ויקרא י"ב ג') וביום השמיני ימול בשר ערלתו. והרבה מצות כמו כן נכפלו במקומות הרבה בתורה וכולן לצורך כמו שפירשום חכמים זכרונם לברכה
וענין מצוה זו הוא שחותכין הערלה המחפה ראש הגויה ופורעין קרום רך שלמטה ממנה כדי שתתגלה ראש העטרה שבאותו אבר. כי ידוע למבינים שתשלום צורת האדם בהסיר ממנו אותה ערלה שהיא תוספת בו
משרשי מצוה זו לפי שרצה השם יתברך לקבוע בעם אשר הבדיל להיות נקרא על שמו אות קבוע בגופם להבדילם משאר העמים בצורת גופם כמו שהם מובדלים מהם בצורת נפשותם אשר מוצאם ומובאם איננו שוה ונקבע ההבדל בגולת הזהב לפי שהוא סיבה לקיום המין מלבד שיש בו תשלום צורת הגוף כמו שאמרנו. והעם הנבחר חפץ השם יתברך להשלים תכונתו ורצה להיות ההשלמה על ידי האדם ולא בראו שלם מבטן לרמוז אליו כי כאשר תשלום צורת גופו על ידו כן בידו להשלים צורת נפשו בהכשר פעולותיו
דיני המצוה על מי מוטלת מילת הקטנים וכן מילת העבדים יליד בית ומקנת כסף והחילוק שביניהם.
ובאי זה ענין דוחין בשבילה שבת ויום טוב ואי זה קטן משהין מילתו יותר משמונה ימים ויתר פרטיה מבוארים בפרק י"ט משבת (דף ק"ל ע"א ואילך) ובפרק ד' מיבמות (דף מ"ז ע"ב). ושם בשבת (דף קל"ז ע"ב) יתבאר כי המל מברך ברוך אתה ד' אלהינו מלך העולם אשר קדשנו במצותיו וציונו על המילה. ואבי הבן או בית דין במקום שאין אב מברכין ברוך אתה ד' אלהינו מלך העולם אשר קדשנו במצותיו וציונו להכניסו בבריתו של אברהם אבינו. והעומדים שם עונין כשם שזכה לברית כן יזכהו האל לתורה ולחופה ולמעשים טובים
ונוהגת בכל מקום ובכל זמן. ואין הנשים חייבות במילת בניהן אלא האב או בית דין במקום שאין להם אב
ועובר על מצוה זו ולא מל עצמו משהגיע לכלל עונשין שהוא י"ג שנה ויום אחד (בכל יום שיעבור עליו משיגדל ולא ימול עצמו מבטל מצות עשה. ואם מת והוא ערל במזיד) חייב כרת אבל אין לאב חיוב כרת במילת בנו אלא שעובר על עשה. ואין בכל התורה מצות עשה שחייבין בביטולה כרת כי אם זו ושחיטת הפסח
<h2>מצוה ג וישלח יעקב שלא לאכול גיד הנשה</h2>
יש בה מצות לא תעשה אחת והיא אזהרת גיד הנשה שנאמר (בראשית ל"ב ל"ג) על כן לא יאכלו בני ישראל את גיד הנשה. והאי לא יאכלו לא נאמר על דרך סיפור כלומר מפני שאירע דבר זה באב נמנעים הבנים מלאכול אותו הגיד אלא אזהרת השם יתברך שלא יאכלוהו
משרשי מצוה זו כדי שתהיה רמז לישראל שאף על פי שיסבלו צרות רבות בגליות מיד העמים ומיד בני עשו שיהיו בטוחים שלא יאבדו אלא לעולם יעמוד זרעם ושמם ויבוא להם גואל ויגאלם מיד צר. ובזכרם תמיד ענין זה על יד המצוה שתהיה לזכרון יעמדו באמונתם ובצדקתם לעולם. ורמז זה הוא לפי שאותו מלאך שנלחם עם יעקב אבינו שבא בקבלה שהיה שרו של עשו רצה לעקרו ליעקב מן העולם הוא וזרעו ולא יכול לו וציערו בנגיעת הירך וכן זרע עשו מצער לזרע יעקב ולבסוף תהיה להם ישועה מהם כמו שמצינו באב שזרחה לו השמש לרפואתו ונושע מן הצער כן יזרח לנו השמש של משיח וירפאנו מצערנו ויגאלנו אמן במהרה בימינו
דיני המצוה מהו הגיד האסור והחטוט שאנו חייבין לחטט אחריו ובאי זו בהמה נוהג ומי נאמן על ניקורו ויתר פרטיה מבוארים בפרק שביעי מחולין (דף פ"ט ע"ב)
ונוהגת מצוה זו בכל מקום ובכל זמן בזכרים ובנקבות. ועובר עליה ואכל גיד אחד אפילו הוא פחות מכזית או שאכל כזית מגיד הנשה גדול לוקה
מצות ד' בא /קידוש החודש/
לקדש חדשים ולעבר שנים בבית דין גדול בחכמה סמוך בארץ ולקבוע מועדי השנה על פי אותו קידוש שנאמר (שמות י"ב ב') החדש הזה לכם ראש חדשים כלומר כשתראו חדושה של לבנה תקבעו לכם ראש חדש או אפילו לא תראוה מכיון שהיא ראויה להראות על פי החשבון המקובל
וכן תכלול מצוה זו מצות עיבור השנה לפי שיסוד מצות קידוש החדש כדי שיעשו ישראל מועדי השם במועדם וכמו כן מצות עיבור השנה מזה היסוד היא. ואולם מלבד זה המקרא באו הערות בכתובי התורה יורו על מצות העיבור והוא מה שכתוב (שם י"ג י') ושמרת את החוקה הזאת למועדה וכן (דברים ט"ז א') שמור את חדש האביב
וענין המצוה כן שבאים שני ישראלים כשרים לפני הבית דין ומעידין בפניהם שראו הלבנה בחדושה וקובעים ראש חדש על פיהם שאומרים היום מקודש. וטעם שאין מצוה זו אלא בסמוכין לפי שבא בפירוש החדש הזה לכם גדולים וסמוכים כמותכם כי למשה ואהרן נאמר. ועוד דרשו הדבר מדסמך לו (שמות י"ב ג') דברו אל כל עדת ישראל (מכילתא) כלומר שיהא להם לאותן שיקדשו החדש רשות כל ישראל כלומר חכמים גדולים שבישראל כגון בית דין הגדול. וכן כל מי שהוא חכם גדול בישראל ונסמך בארץ ישראל והסמיכות ידוע איך עושין אותו יש לו רשות לעשות מצוה זו אפילו בחוצה לארץ והוא שלא הניח כמותו בארץ. וכן מצינו (בברכות דף ס"ג ע"א) שעשו כן חנניה בן אחי רבי יהושע ועקיבה בן יוסף שהיו בענין זה. אבל בלתי תנאים אלו אין רשות לשום אדם מישראל לקבוע חדשים ולעבר שנים
ואם תשאל אם כן היאך אנו עושים היום שאין לנו חכמים סמוכים. דע שכך קבלנו שרבי הלל הנשיא בנו של רבי יהודה הנשיא שהיה גדול בדורו ונסמך בארץ והוא החכם שתיקן לנו חשבון העיבור הוא קידש חדשים ועיבר שנים העתידים לבוא עד שיבוא אליהו ועל זה אנו סומכים היום
זה שאמרנו הוא על דעת הרמב"ם זכרונו לברכה. והרמב"ן זכרונו לברכה יחשוב קידוש החודש מצוה אחת ועיבור שנים מצוה אחת וראיותיו בספר המצות שלו וכן בעל הלכות גם כן. והפסוק המורה על מצות העיבור כלומר שנחשוב התקופות כדי שנעשה המועדים בזמן הקבוע להם הוא ושמרת את החקה הזאת למועדה (שמות י"ג י') וכן שמור את חדש האביב (דברים ט"ז א') כמו שכתבנו
משרשי מצוה זו כדי שיעשו ישראל מועדי השם בזמנן שהשם יתברך צוה לעשות פסח בזמן שהתבואה באביב כמו שכתוב (שם) שמור את חדש האביב ועשית פסח וחג הסוכות בזמן האסיף כמו שכתוב (שמות ל"ד כ"ב) וחג האסיף תקופת השנה. ואלולי עיבור השנים יבואו המועדים שלא בזמנים אלו לפי שישראל מחשבים חדשיהם ומועדיהם לימי שנת הלבנה שהם שנ"ד יום ח' שעות תתע"ו חלקים והיא הסרה משנת החמה י' ימים כ"א שעות ר"ד חלקים סימן יכ"א ר"ד ובישול התבואות והפירות בכחה של חמה נמצא שאלולי העיבור שאנו משוים בו שנות הלבנה בשנות החמה לא יבוא הפסח בזמן האביב והסוכות בזמן האסיף. ונתקן הדבר להעשות בגדולי הדור לפי שהוא ענין חכמה גדולה גם יאמרו כי ממנו יוודע מקרה השנה בתבואות ואין ראוי למוסרו אלא לגדולים וחסידים
דיני המצוה כגון חקירת עדות החדש ואיום העדים לפעמים ודין חלול שבת בעדות זו כיצד ועל מה מעברין את השנה ועל מה אין מעברין אותה ואי זה חדש היו מעברין והוא אדר וכמו שדרשו זכרונם לברכה (מכילתא דרשב"י) ושמרת את החקה הזאת למועדה מלמד שאין מעברין את השנה אלא בפרק הסמוך למועד. ועוד דרשו זכרונם לברכה (שם) בפסוק זה מנין שאין מעברין את החדש אלא ביום תלמוד לומר מימים ימימה ועוד דרשו זכרונם לברכה (מגילה דף ה' ע"א) לחדשי השנה חדשים אתה מחשב לשנה ואי אתה מהשב ימים. ועוד אמרו (שם) בענין זה חדש ימים (במדבר י"א כ') ימים אתה מחשב לחדש ואי אתה מחשב שעות. ויתר פרטיה מבוארים במסכת ראש השנה (דף י"ח ע"א ואילך) ובראשון של סנהדרין (דף י' ע"ב ואילך) ובברכות (דף ס"ג ע"א) כמו כן
ונוהגת בכל מקום ובכל זמן שיהיו לנו חכמים סמוכים בתנאים שכתבנו. ועובר עליה ולא עשאה אם הוא חכם שראוי לה ביטל עשה וענשו גדול מאד שגורם קלקול המועדות. ועכשיו בעונותינו שאין אנו מעברין שנים על פי סמוכים אנו סומכים בחשבוננו על החשבון המקובל מרבי הלל כמו שאמרנו
<h2>מצוה ד בא מצות קידוש החודש</h2>
לקדש חדשים ולעבר שנים בבית דין גדול בחכמה סמוך בארץ ולקבוע מועדי השנה על פי אותו קידוש שנאמר (שמות י"ב ב') החדש הזה לכם ראש חדשים כלומר כשתראו חדושה של לבנה תקבעו לכם ראש חדש או אפילו לא תראוה מכיון שהיא ראויה להראות על פי החשבון המקובל.
וכן תכלול מצוה זו מצות עיבור השנה. לפי שיסוד מצות קידוש החדש כדי שיעשו ישראל מועדי השם במועדם וכמו כן מצות עיבור השנה מזה היסוד היא. ואולם מלבד זה המקרא באו הערות בכתובי התורה יורו על מצות העיבור והוא מה שכתוב (שם י"ג י') ושמרת את החוקה הזאת למועדה וכן (דברים ט"ז א') שמור את חדש האביב.
וענין המצוה כן שבאים שני ישראלים כשרים לפני הבית דין ומעידין בפניהם שראו הלבנה בחדושה וקובעים ראש חדש על פיהם שאומרים היום מקודש. וטעם שאין מצוה זו אלא בסמוכין לפי שבא בפירוש החדש הזה לכם גדולים וסמוכים כמותכם כי למשה ואהרן נאמר. ועוד דרשו הדבר מדסמך לו (שמות י"ב ג') דברו אל כל עדת ישראל (מכילתא) כלומר שיהא להם לאותן שיקדשו החדש רשות כל ישראל כלומר חכמים גדולים שבישראל כגון בית דין הגדול. וכן כל מי שהוא חכם גדול בישראל ונסמך בארץ ישראל והסמיכות ידוע איך עושין אותו יש לו רשות לעשות מצוה זו אפילו בחוצה לארץ והוא שלא הניח כמותו כארץ. וכן מצינו (בברכות דף ס"ג ע"א) שעשו כן חנניה בן אחי רבי יהושע ועקיבה בן יוסף שהיו בענין זה. אבל בלתי תנאים אלו אין רשות לשום אדם מישראל לקבוע חדשים ולעבר שנים.
ואם תשאל אם כן היאך אנו עושים היום שאין לנו חכמים סמוכים. דע שכך קבלנו שרבי הלל הנשיא בנו של רבי יהודה הנשיא שהיה גדול בדורו ונסמך בארץ והוא החכם שתיקן לנו חשבון העיבור הוא קידש חדשים ועיבר שנים העתידים לבוא עד שיבוא אליהו ועל זה אנו סומכים היום.
זה שאמרנו הוא על דעת הרמב"ם זכרונו לברכה. והרמב"ן זכרונו לברכה יחשוב קידוש החודש מצוה אחת ועיבור שנים מצוה אחת וראיותיו בספר המצות שלו וכן בעל הלכות גם כן. והפסוק המורה על מצות העיבור כלומר שנחשוב התקופות כדי שנעשה המועדים בזמן הקבוע להם הוא ושמרת את החקה הזאת למועדה (שמות י"ג י') וכן שמור את חדש האביב (דברים ט"ז א') כמו שכתבנו.
משרשי מצוה זו כדי שיעשו ישראל מועדי השם בזמנן שהשם יתברך צוה לעשות פסח בזמן שהתבואה באביב כמו שכתוב (שם) שמור את חדש האביב ועשית פסח וחג הסוכות בזמן האסיף כמו שכתוב (שמות ל"ד כ"ב) וחג האסיף תקופת השנה. ואלולי עיבור השנים יבואו המועדים שלא בזמנים אלו לפי שישראל מחשבים חדשיהם ומועדיהם לימי שנת הלבנה שהם שנ"ד יום ח' שעות תתע"ו חלקים והיא חסרה משנת החמה י' ימים כ"א שעות ר"ד חלקים סימן יכ"א ר"ד ובישול התבואות והפירות בכחה של חמה נמצא שאלולי העיבור שאנו משוים בו שנות הלבנה בשנות החמה לא יבוא הפסח בזמן האביב והסוכות בזמן האסיף. ונתקן הדבר להעשות בגדולי הדור לפי שהוא ענין חכמה גדולה גם יאמרו כי ממנו יוודע מקרה השנה בתבואות ואין ראוי למוסרו אלא לגדולים וחסידים.
דיני המצוה כגון חקירת עדות החדש ואיום העדים לפעמים ודין חלול שבת בעדות זו כיצד ועל מה מעברין את השנה ועל מה אין מעברין אותה ואי זה חדש היו מעברין והוא אדר וכמו שדרשו זכרונם לברכה (מכילתא דרשב"י) ושמרת את החקה הזאת למועדה מלמד שאין מעברין את השנה אלא בפרק הסמוך למועד. ועוד דרשו זכרונם לברכה (שם) בפסוק זה מנין שאין מעברין את החדש אלא ביום תלמוד לומר מימים ימימה ועוד דרשו זכרונם לברכה (מגילה דף ה' ע"א) לחדשי השנה חדשים אתה מחשב לשנה ואי אתה מחשב ימים. ועוד אמרו (שם) בענין זה חדש ימים (במדבר י"א כ') ימים אתה מחשב לחדש ואי אתה מחשב שעות. ויתר פרטיה מבוארים במסכת ראש השנה (דף י"ח ע"א ואילך) ובראשון של סנהדרין (דף י' ע"ב ואילך) ובברכות (דף ס"ג ע"א) כמו כן.
ונוהגת בכל מקום. ובכל זמן שיהיו לנו חכמים סמוכים בתנאים שכתבנו. ועובר עליה ולא עשאה אם הוא חכם שראוי לה ביטל עשה וענשו גדול מאד שגורם קלקול המועדות. ועכשיו בעונותינו שאין אנו מעברין שנים על פי סמוכים אנו סומכים בחשבוננו על החשבון המקובל מרבי הלל כמו שאמרנו.
<h2>מצוה ה בא מצות שחיטת הפסח</h2>
לשחוט ביום ארבעה עשר בניסן בין הערבים שה תמים זכר בן שנה או גדי בבית הבחירה. וזה נקרא קרבן הפסח. שנאמר (שמות י"ב ו') ושחטו אותו כל קהל עדת ישראל בין הערבים
וענין המצוה הוא שמתקבצין אנשים מישראל לחבורות ולוקחין מן השוק או מביתם גדי אחד או שה תמים זכר בן שנה ושוחטין אותו בעזרת בית המקדש ביום ארבעה עשר בניסן בין הערבים ואחר כך לערב אוכלין אותו בין כולם אחר מאכלם שמצותו לאוכלו על השובע
משרשי מצוה זו כדי שיזכרו היהודים לעולם הניסים הגדולים שעשה להם השם יתברך ביציאת מצרים
דיני המצוה כגון זמן שחיטתו ביום אימת ושהוא נשחט בשלש כתות בעזרה וכי דוחין שבת עליו ודיני מנויו וקריאת ההלל עליו ותקיעת חצוצרות ויתר פרטיה מבוארים במסכת פסחים (דף נ"ה ע"א ואילך)
ונוהגת בזכרים ובנקבות בזמן הבית והעובר עליה במזיד ולא עשה פסח חייב כרת בשוגג אינו מביא קרבן לפי שהוא אחד משלשה חטאים שבזדונן כרת ואין בשגגתן חטאת והן זה ומגדף ומבטל מילה
<h2>מצוה ו בא מצות אכילת בשר הפסח</h2>
לאכול בשר הפסח בליל חמישה עשר בניסן על פי תנאים שבכתוב שנאמר (שמות י"ב ח') ואכלו את הבשר בלילה הזה
ומשרשי מצוה זו מה שכתבנו בשחיטתו כדי לזכור הנסים הגדולים שעשה לנו האל שהוציאנו מעבדות
דיני המצוה כמה חייב כל אחד לאכול ממנו לכל הפחות והנמנין עליו איך יתנהגו עד שיאכלוהו שלא לצאת מן החבורה ושלא ישנו ויתר פרטיה מבוארים בפסחים (דף ס"ו ע"א ואילך)
ונוהגת בזכרים ובנקבות והעובר עליה ביטל עשה. וכלל גדול בכל התורה לכל שאומר שיבטל מצות עשה שכופין אותו בית דין אם יש כח בידם עד שיקיימנו
<h2>מצוה ז בא שלא לאכול הפסח נא ומבושל</h2>
שלא לאכול בשר הפסח נא ובשל כי אם צלי אש שנאמר (שמות י"ב ט') אל תאכלו ממנו נא ובשל מבושל במים כי אם צלי אש. הענין הזה שלא יאכל אותו קודם גמר בישולו ואפילו בצלי וזהו פירוש נא שהבשר שהתחיל בו מעשה האור ונצלה מעט ואינו ראוי לאכילת אדם עדייז נקרא נא. אבל כשהוא חי לגמרי שלא התחיל בו האור כלל אין זה בכלל לאו דנא ללקות עליו משום אל תאכלו ממנו נא אבל אסור מדאוריתא שכל שאינו צלי אש אסרה התורה דרך כלל. ופירוש בשל שבישלו במים או בכל משקה או במי פירות שנאמר ובשל מבושל ריבה הכל
משרשי מצוה זו מה שכתוב בשחיטתו לזכור נס יציאת מצרים. וזהו שנצטוינו לאכלו צלי דוקא לפי שכך דרך בני מלכים ושרים לאכול בשר צלי לפי שהוא מאכל טוב ומוטעם אבל שאר העם אינם יכולים לאכול מעט בשר שתשיג ידם כי אם מבושל כדי למלא בטנם. ואנו שאוכלים הפסח לזכרון שיצאנו לחירות להיות ממלכת כהנים ועם קדוש ודאי ראוי לנו להתנהג באכילתו דרך חירות ושרות. מלבד שאכילת הצלי יורה על החפזון שיצאו ממצרים ולא יכלו לשהות עד שיתבשל בקדרה
דיני המצוה כגון אם עשהו צלי קדירה או סכו במשקין או במי פירות או במים או בשמן תרומה מה דינו ויתר פרטיה מבוארים בפסחים (דף מ' ע"ב)
ונוהגת בזכרים ונקבות בזמן הבית. והעובר עליה ואכל נא או מבושל לוקה. וכן אם אכל שניהם כאחת לוקה מלקות אחת ששניהם לאו אחד לדעת הרמב"ם זכרונו לברכה. והרמב"ן זכרונו לברכה מנה אותן שני לאוין וכתב (בהשגותיו לשורש התשיעי) שלוקין עליהן על כל אחד ואחד דכיון דכתיב אל תאכלו כי אם צלי אש מיפרט בנא ומבושל למה לי שמע מינה ללקות על כל אחד ואחד מן הפרטים
ואמר זכרונו לברכה כי בכל המצות יהיה המנין כן שכל הנפרטים בתורה אחד אחד והם דברים חלוקים נמנה כל אחד למצוה אחת בחשבון המצות כגון זה דנא ומבושל וכן אתנן ומחיר ושאור ודבש וזולתם.
ואמנם בענין המלקות יש חילוק בהם שכל הנפרטים בלאו אחד אין לוקין עליהם אלא מלקות אחת כגון אתנן זונה ומחיר כלב ושאור ודבש משפט גר יתום וכיוצא בהן כולן אבל הלאוין שיש בהן כלל ופרטים בתחילה או בסוף כגון זה הלאו שפורט נא ומבושל וכולל אל תאכלו כי אם צלי אש וכן בנזיר כולל מכל אשר (יצא) (יעשה) מגפן היין לא יאכל (במדבר ו' ד') ואחר כך פורט חרצנים וזג וענבים לחים ויבשים באלו וכיוצא בהן לוקין עליהן על כל אחד ואחד כי ריבוי הפרט שלא היה צריך יורה על המלקות על כל אחד ואחד כמו שאמרנו. והרבה הרב ראיותיו על זה בעיקר התשיעי בספר המצות שלו שאין חשבון הלאוין כחשבון המלקיות
וזה שאמרתי שהרמב"ן זכרונו לברכה ימנה כל הנפרטים בשמם אחד אחד מצוה בפני עצמה דוקא כשהם חלוקים בענין כמו שכתבנו כגון שאור ודבש אתנן ומחיר אבל במקום שהענין אחד אף על פי שנפרטין בשמות חלוקים לא נמנה זה כי אם מצוה אחת כגון כל הבכור אשר יולד בבקרך ובצאנך (דברים ט"ו י"ט) שאין זה אלא צואה אחת להקדיש כל בכור והפרט אינו אלא ביאור. וכן וכל מעשר בקר וצאן (ויקרא כ"ז ל"ב) שאין זה אלא צואה אחת להפריש ולתת מעשר מבהמות אלו. וכן שופטים ושוטרים (דברים ט"ז י"ה) שאין זה אלא שנעשה דין על פי אנשים אלה וצואה אחת היא. וכן מאזני צדק אבני צדק איפת צדק והין צדק (ויקרא י"ט ל"ו) שהכל צואה אחת שלא נשקר המדות
<h2>מצוה ח בא שלא להותיר מבשר הפסח</h2>
שלא להותיר כלום מבשר הפסח למחרתו שהוא יום חמשה עשר בניסן שנאמר (שמות י"ב י') ולא תותירו ממנו עד בקר
משרשי מצוה זו מה שכתוב בשחיטתו לזכור ניסי מצרים. וזה שנצטוינו שלא להותיר ממנו הענין הוא כדרך מלכים ושרים שאינם צריכים להותיר מתבשילם מיום אל יום ועל כן אמר שאם יותר ממנו שישרף כדבר שאין חפץ בו כדרך מלכי אדמה. וכל זה לזכור ולקבוע בלב שבאותו זמן גאלנו השם יתברך מעבדות ונעשינו בני חורין וזכינו למלכות ולגדולה
דין המצוה בפסחים (דף פ"ד ע"א)
ונוהגת בזכרים ובנקבות בזמן הבית ועובר עליה והותיר עבר על לאו אבל אין לוקין על לאו זה לפי שהוא ניתק לעשה שנאמר (שם) והנותר ממנו עד בוקר באש תשרפו והלכה היא לאו שניתק לעשה אין לוקין עליו
<h2>מצוה ט בא מצות השבתת חמץ</h2>
להסיר כל לחם חמץ ממשכנותינו ביום ארבעה עשר בניסן שנאמר (שמות י"ב ט"ו) אך ביום הראשון תשביתו שאור מבתיכם ופירוש ראשון קודם לפסח
משרשי מצוה זו כדי שנזכור הנסים שבמצרים כמו שכתוב בקרבן פסח
דיני המצוה כגון שעת ביעורו מן היום מתי ומה היא השבתתו ובאי זה מקום צריך לחפשו ובאי זה מקום אינו צריך ומאימתי מוטלת המצוה עליו אם יוצא לדרך ואם חל ארבעה עשר בניסן בשבת איך יהיה דינו והביטול בפה שצריך לעשות נוסף על הביעור ויתר פרטיה מבוארים בפסח ראשון (פסחים פרק א' וב')
ונוהגת בכל מקום ובכל זמן בזכרים ונקבות והעובר עליה ולא השביתו ביטל עשה דתשביתו. ואם יש חמץ במשכנותיו עובר גם כן על לא תעשה שנאמר (שמות י"ב י"ט) שאור לא ימצא בבתיכם אבל אין לוקין על לאו זה אם לא עשה בו מעשה שהלכה היא לאו שאין בו מעשה אין לוקין עליו
<h2>מצוה י בא מצות אכילת מצה</h2>
לאכול לחם מצה בליל חמשה עשר בניסן העשוי ממין דגן שנאמר (שמות י"ב י"ח) בערב תאכלו מצות.
ופירושו ליל חמשה עשר בניסן בין בזמן שיהיה שם פסח או בזמן שלא יהיה שם
משרשי מצוה זו מה שכתוב בקרבן הפסח
דיני המצוה כגון שימור הצריך למצות וענין לישתן ובאי זה מים נילושות ושיעור אכילתן לכל הפחות ויתר פרטיה מבוארים בפסח ראשון (פסחים פרקים ב' וג')
ונוהגת בכל מקום ובכל זמן בזכרים ונקבות. ועובר עליה ביטל עשה. וכבר אמרנו (במצוה ו') שבית דין כופין על ביטול עשה
<h2>מצוה יא בא שלא ימצא חמץ ברשותנו בפסח</h2>
שלא ימצא חמץ ברשותנו כל ימי הפסח שנאמר (שמות י"ב י"ט) שבעת ימים שאור לא ימצא בבתיכם.
וביארו חכמינו זכרונם לברכה לאו דוקא ביתו אלא כל שברשותו. ולאו דוקא שאור שהוא מחמץ דהוא הדין לחמץ דשאור וחמץ חד הוא לענין איסורו
משרשי המצוה כדי שנזכור לעולם הנסים שנעשו לנו ביציאת מצרים כמו שכתוב בשה הפסח. ונזכור שאירע לנו כענין זה שמתוך חפזון היציאה אפינו העיסה מצה כי לא יכלו להתמהמה עד שיחמיץ כמו שכתוב (שמות י"ב ל"ט) ויאפו את הבצק וגו'
דיני המצוה כגון אם הפקיד חמצו ביד אחרים מה דינו או אחרים בידו וכן חמץ הקדש בידו או של גוי באחריות ושלא באחריות ודין גוי אלם שהפקיד לו חמץ ודין תערובת חמץ אם עוברין עליו והפת שעפשה מה דינו ויתר פרטיה מבוארים בפסח ראשון (פסחים פר' א' ג')
ונוהגת בזכרים ונקבות בכל מקום ובכל זמן ועובר עליה ונמצא חמץ ברשותו במזיד עבר על שני לאוין משום בל יראה ובל ימצא ולוקה כל זמן שעשה בו מעשה כגון שחימץ עיסה והניחה בביתו או שלקח חמץ והצניעו בביתו. אבל אם לא עשה בו שום מעשה אלא שנשאר בבית מקודם הפסח אין לוקה עליו שהלכה היא לאו שאין בו מעשה אין לוקין עליו כמו שאמרנו
<h2>מצוה יב בא שלא לאכול מכל דבר שיש בו חמץ</h2>
שלא לאכול מדברים שיש בהן חמץ ואף על פי שאין עיקר הדבר חמץ כגון כותח הבבלי וכיוצא בו שנאמר (שמות י"ב כ') כל מחמצת לא תאכלו. ופירשו זכרונם לברכה שענין הכתוב הזה יורה בזה שכך קבלו הפירוש בו
ודעת הרמב"ם זכרונו לברכה (בספר המצוות כאן) שאם יש במאכלים אלו כזית חמץ בכדי אכילת פרס אסור מן התורה בלאו כלומר למלקות אבל לא לכרת מכיון שנתערב ברוב. ואם לא יהיה בהם כזית חמץ בכדי אכילת פרס לא יהיה בו מלקות אלא מכת מרדות לפי שאינו אסור מן התורה אלא מדרבנן. וכן כתב בחיבורו הגדול. ואם כן לדעתו יבוא הלאו הזה דכל מחמצת להיכא שנתערב כזית חמץ בכדי אכילת פרס שיהיה בו לאו כלומר מלקות ולא כרת
והרמב"ן זכרונו לברכה (בהשגותיו כאן) כתב הפך מזה ואמר שהלאו הזה איננו נחשב בכלל הלאוין אלא שהוא מן הלאוין הרבים שבאו בחמץ ובשאור. וזה הלאו בא להורות על מה שאמרו חכמים בגמרא (פסחים דף מ"ג ע"א) אין לי אלא שנתחמץ מאליו חימצו על ידי דבר אחר מנין תלמוד לומר כל מחמצת. אבל בענין חמץ שנתערב כל זמן שיהיה בו כזית בכדי אכילת פרס בזה אין צריך לאו בפני עצמו דהרי הוא כאלו הוא בעין ויש בו כרת כמו בכל חמץ שהוא בעין ואם לא יהיה בתערובת כזית בכדי אכילת פרס האוכלו פטור אבל אסור שהלכה כדברי חכמים שאמרו (שם) על חמץ דגן גמור ענוש כרת וכל שהוא כזית בכדי אכילת פרס דגן גמור נקרא ועל עירובו כלומר שהוא פחות מכזית בכדי אכילת פרס בלא כלום. ודלא כרבי אליעזר דפליג עליהו בגמרא ואמר על עירובו בלאו
משרשי מצוה זו מה שכתבנו בשאור. ואולם לחזק הדבר בלבנו הרחיקתנו התורה ממנו כל כך
דיני המצוה כגון הדברים שנכללו באיסור זה מה הן ומה שמם ויתר פרטיה בפסחים (פרק ג')
ונוהגת בזכרים ונקבות בכל מקום ובכל זמן והעובר עליה לוקה ובתנאי שיהיה בהן כזית בכדי אכילת פרס כמו שאמרנו אבל אין בו כרת לדעת הרמב"ם זכרונו לברכה ולדעת הרמב"ן זכרונו לברכה יש בו כרת. ואם אין בו כזית בכדי אכילת פרס אין בו חיוב מלקות אלא דינו כדין חצי שעור שאסור מן התורה ואין לוקין עליו ובזה יודו שניהם זכרונם לברכה
<h2>מצוה יג בא שלא נאכיל מן הפסח לישראל משומד</h2>
שלא נאכיל מן הפסח לישראל משומד שנאמר (שמות י"ב מ"ג) כל בן נכר לא יאכל בו ובא הפירוש עליו בן ישראל שנתנכרו מעשיו לאביו שבשמים וכן תרגם אונקלוס
משרשי מצוה זו מה שכתוב בשחיטתו לזכר ניסי מצרים ועל כן ראוי שלא יאכל בו משומד אחר שאנו עושין אותו לאות ולזכרון שבאנו באותו הזמן לחסות תחת כנפי השכינה ונכנסנו בברית התורה והאמונה אין ראוי שנאכיל ממנו למי שהוא הפך מזה שיצא מן הכלל וכפר באמונה. ועל כיוצא בזה נאמר בתלמוד לפעמים סברא הוא כלומר ואין צריך ראיה אחרת
ונוהגת בזכרים ונקבות בזמן הבית שיש שם פסח ועובר עליה והאכיל ממנו לבן נכר עובר על לאו ואין בו מלקות לפי שאין בו מעשה
<h2>מצוה יד בא שלא נאכיל מן הפסח לגר ותושב</h2>
שלא להאכיל מבשר הפסח לגר ולתושב שנאמר (שמות י"ב מ"ה) תושב ושכיר לא יאכל בו. והתושב הוא אדם מן האומות שקיבל עליו שלא לעבוד עבודה זרה ואוכל נבילות. ושכיר הוא גר שמל ולא טבל שכן פירשו חכמים זכרונם לברכה
משרשי מצוה זו מה שכתבנו באחרות לזכור יציאת מצרים. ובעבור שקרבן זה לזכר חירותנו ובואנו בברית נאמנה עם השם יתברך ראוי שלא יהנו בו רק אותם שהשלימו באמונה והם ישראלים גמורים ולא אלו שעדיין לא באו בברית שלם עמנו. וענין הרחקת הערל מאכילתו גם כן מזה השורש
ונוהגת בזמן הבית בזכרים ונקבות ועובר עליה והאכיל לאלו עובר על לאו ואין לוקין עליו שאין בו מעשה
<h2>מצוה טו בא שלא להוציא מבשר הפסח חוצה</h2>
שלא להוציא מבשר הפסח ממקום החבורה שנאמר (שמות י"ב מ"ו) לא תוציא מן הבית מן הבשר חוצה
משרשי מצוה זו מה שכתבנו לזכר ניסי מצרים ומפני שנעשינו אדונים באה המצוה עליו שיהא נאכל במקום החבורה ולא נוציאהו לחוץ כדרך מלכי ארץ שכל המוכן להם נאכל בהיכלם ברוב עם שלהם.
ודלת הארץ בעת יכינו סעודה גדולה ישלחו ממנה לחוץ מנות לרעיהם לפי שהוא חדוש אצלם
דיני המצוה כגון מה דינו של בשר כשיצא חוץ וההיקף שצריכה החבורה לעשות ודין מחיצה שנפרצה בין החבורות ויתר הפרטים מבוארים בפסחים (דף פ"ה פ"ו)
ונוהגת בזמן הבית בזכרים ונקבות. ועובר עליה והוציא מן הבשר לחוץ עבר על לאו ולוקין עליו והוא שיעשה בה עקירה מן הבית והנחה לחוץ כדין הידוע בהוצאה של שבת
<h2>מצוה טז בא שלא לשבור עצם מן הפסח</h2>
שלא לשבור עצם מכל עצמות הפסח שנאמר (שמות י"ב מ"ו) ועצם לא תשברו בו
משרשי המצוה לזכור ניסי מצרים כמו שכתבנו באחרות. וגם זה גזעו מן השורש הנזבר שאין כבוד לבני מלכים ויועצי ארץ לגרר העצמות ולשברם ככלבים לא יאות לעשות ככה כי אם לעניי העם הרעבים. ועל כן בתחלת בואנו להיות סגולת כל העמים ממלכת כהנים ועם קדוש ובכל שנה ושנה באותו הזמן ראוי לנו לעשות מעשים המראים בנו המעלה הגדולה שעלינו לה באותה שעה. ומתוך המעשה והדמיון שאנחנו עושין נקבע בנפשותינו הדבר לעולם
ואל תחשוב בני לתפוש על דברי ולומר ולמה זה יצוה אותנו השם יתברך לעשות כל אלה לזכרון אותו הנס והלא בזכרון אחד יעלה הדבר במחשבתנו ולא ישכח מפי זרענו כי לא מחכמה תתפשני על זה ומחשבת הנער ישיאך לדבר כן. ועתה בני אם בינה שמעה זאת והטה אזנך ושמע אלמדך להועיל בתורה ובמצוות. דע כי האדם נפעל כפי פעולותיו ולבו וכל מחשבותיו תמיד אחר מעשיו שהוא עושה בהם אם טוב ואם רע ואפילו רשע גמור בלבבו וכל יצר מחשבות לבו רק רע כל היום אם יערה רוחו וישים השתדלותו ועסקו בהתמדה בתורה ובמצוות ואפילו שלא לשם שמים מיד ינטה אל הטוב ובכח מעשיו ימית היצר הרע כי אחרי הפעולות נמשכים הלבבות. ואפילו אם יהיה אדם צדיק גמור ולבבו ישר ותמים חפץ בתורה ובמצות אם אולי יעסק תמיד בדברים של דופי כאילו תאמר דרך משל שהכריחו המלך ומינהו באומנות רעה באמת אם כל עסקו תמיד כל היום באותו אומנות ישוב לזמן מן הזמנים מצדקת לבו להיות רשע גמור כי ידוע הדבר ואמת שכל אדם נפעל כפי פעולותיו כמו שאמרנו
ועל כן אמרו חכמים זכרונם לברכה (מכות דף ב"ג ע"ב) רצה המקום לזכות את ישראל לפיכך הרבה להם תורה ומצות כדי להתפיס בהן כל מחשבותינו ולהיות בהן כל עסקינו להטיב לנו באחריתנו כי מתוך הפעולות הטובות אנחנו נפעלים להיות טובים וזוכים לחיי עד. ורמזו זכרונם לברכה על זה באמרם (מנחות דף מ"ג ע"ב) כל מי שיש לו מזוזה בפתחו וציצית בבגדו ותפלין בראשו מובטח לו שלא יחטא לפי שאלו מצות תמידיות ונפעל בהן תמיד
לכן אתה ראה גם ראה מה מלאכתך ועסקיך כי אחריהם תמשך ואתה לא תמשכם. ואל יבטיחך יצרך לומר אחרי היות לבי שלם ותמים באמונת אלהים מה הפסד יש כי אתענג לפעמים בתענוגי אנשים לשבת בשווקים וברחובות להתלוצץ עם הלצים ולדבר צחות וכיוצא באלו הדברים שאין מביאין עליהם אשמות וחטאות הלא גם לי לבב כמוהם קטני עבה ממתניהם ומדוע ימשכוני הם אחריהם. אל בני השמר מפניהם פן תלכד ברשתם רבים שתו מתוך כך כוס תרעלתם ואתה את נפשך תציל. ואחר דעתך זה אל יקשה עליך מעתה ריבוי המצוות בענין זכירת ניסי מצרים שהן עמוד גדול בתורתנו כי ברבות עסקינו בהם נתפעל אל הדבר כמו שאמרנו
דיני המצוה כגון שובר עצם ממנו אפילו אחר זמן אכילתו ודין אם יש כזית בשר עליו מה דינו ודין הסחוסים וגידים הרכים שסופן להתקשות ויתר פרטיה מבוארים בפסחים (רף פ"ד ע"א ואילך)
ונוהגת בזכרים ונקבות בזמן הבית ועובר עליה ושובר עצם בפסח טהור לוקה
<h2>מצוה יז בא שלא יאכל ערל מן הפסח</h2>
שלא יאכל הערל מן הפסח שנאמר (שמות י"ב מ"ה) וכל ערל לא יאכל בו והוא הערל שמתו אחיו מחמת מילה ואין צריך לומר משומד לערלות. ובו הוא דאינו אוכל אבל אוכל הוא במצה ומרור וכן תושב ושכיר גם כן
משרשי מצוה זו מה שכתבנו בתושב ושכיר
דיני המצוה כגון מילת בניו ועבדיו אם מעכבין אותו לשחוט ולאכול
הפסח ויתר פרטיה בפסחים (דף צ"ו ע"א ויבמות פרק ח'). ונוהגת בזמן הבית. ועובר עליה כגון ערל שאכל כזית ממנו לוקה
<h2>מצוה יח בא מצות קידוש בכורות</h2>
לקדש הבכורות כלומר שיהיו כל הוולדות הנולדים בראשונה כלומר יוצא ראשון מרחם הנקבה בין באדם בין בבהמה הזכרים קודש לשם שנאמר (שמות י"ג ב') קדש לי כל בכור פטר כל רחם בבני ישראל באדם ובבהמה לי הוא. ודוקא בהמה דהיינו שור וכשב ועז אבל לא חיה ומכל בהמה טמאה חמור לבד במצוה זו
וענין המצוה בבהמה טהורה כן שמצוה על הבעלים להקדישו ולומר הרי זה קודש. וחייבים לתת אותו בכור לכהנים ויקריבו חלבו ודמו על המזבח והם אוכלים הבשר בירושלים. ואינו נותנו לו מיד שיוולד אלא מטפל בו בבהמה דקה שלשים יום ובגסה חמשים יום. ובחוצה לארץ שאין לנו מקדש נועל דלת בפניו ומת מאליו כדעת קצת המפרשים. ומהן שאמרו שממתין לו לעולם ואם נפל בו מום יאכל במום בכל מקום ולכל אדם שירצה הכהן ליתנו דכחולין הוא נחשב וכמו שכתוב (דברים ט"ו כ"ב) (תאכלנו) הטמא והטהור (יאכלנו) (יחדיו) כצבי וכאיל. וכן כתב הרמב"ן זכרונו לברכה בהלכות בכורות שלו (סוף פרק ה')
ובכור אדם ופטר חמור נפרש עניינם במצות הפדיה שבכל אחד בעזרת השם והם בסדר זה עשה ח' (מצוה כ"ב) ובסדר ויקח קרח עשה ב' (מצוה שצ"ב)
משרשי מצוה זו שרצה השם לזכותנו לעשות מצוה בראשית פרינו למען דעת כי הכל שלו ואין לו לאדם דבר בעולם רק מה שיחלק לו השם יתברך בחסדיו. ויבין זה בראותו כי אחר שיגע האדם כמה יגיעות וטרח כמה טרחים בעולמו והגיע לזמן שעשה פרי וחביב עליו ראשית פריו כבבת עינו מיד נותנו להקדוש ברוך הוא ומתרוקן רשותו ממנו ומכניסו לרשות בוראו. ועוד לזכור הנס הגדול שעשה לנו השם יתברך בבכורי מצרים שהרגם והצילנו מידם
דיני המצוה באי זה מקום נשחט ונאכל ועד אי זה זמן מצוה להם לאכלו וענין המומין הפוסלין בו ואי זה מום קבוע או מום עובר והחילוק שביניהם ומי נאמן על מומיו אם נפלו בו לדעת ואי זה חכם ראוי להורות במומיו ודין בכור השותפין ישראלים או שותף גוי ובאי זה ענין נפטרה הבהמה מן הבכורה או לא נפטרה ובכור ספק מה דינו וענין יוצא דופן וטומטום ואנדרוגינוס ויתר פרטיו מבוארים במסכת בכורות
ונוהגת מצוה זו של קדוש בכור בהמה טהורה מדאוריתא בארץ ישראל בלבד בכל זמן וכמו שדרשו רבותינו זכרונם לברכה (תמורה כ"א ע"ב) מדכתיב (דברים י"ד כ"ג) ואכלת לפני ה' אלהיך וגו' מעשר דגנך וגו' ובכורות בקרך מקיש וכו'. ומדרבנן אף בחוצה לארץ. ובזכרים ובנקבות בין בישראלים בין בכהנים ולויים. ואף על פי שהבכור שנולד לכהן שלו הוא מכל מקום חייב להקריב חלבו ודמו ויאכל הבשר בתורת בכור ובכור אדם ופטר חמור אינו נוהג בכהן ולוי כמו שנכתוב בגזירת הבורא וזאת מן המצוות שחיובה בסיבת דבר
<h2>מצוה יט בא שלא לאכול חמץ בפסח</h2>
שלא לאכול חמץ בפסח שנאמר (שמות י"ג ג') ולא יאכל חמץ. משרשי מצוה זו מה שכתבנו בשאר מצוות הפסח
דיני המצוה כגון מה הם הדברים שנאסר בהן חמץ והם חמשת מיני דגן ודין הלש אותן במי פירות ודין לתיתה ותבשיל שנמצא בו חמץ (ודין כלים שנשתמש בהן חמץ) בחמין או בצונן ויתר פרטיה מבוארים בפסחים (פרק ב' ג')
ונוהגת בכל מקום ובכל זמן בזכרים ונקבות ועובר עליה ואכל כזית חמץ בפסח במזיד חייב כרת בשוגג חייב חטאת קבועה
<h2>מצוה כ בא שלא יראה לנו חמץ בפסח</h2>
שלא יראה חמץ בכל מושבותינו כל שבעת ימי הפסח שנאמר (שמות י"ג ז') ולא יראה לך חמץ ולא יראה לך שאור בכל גבולך שבעת ימים. ואין אלה שני לאוין בשני ענינים אבל הם בענין אחד כמו שאמרו זכרונם לברכה (ביצה ז' ע"ב) פתח הכתוב בחמץ וסיים בשאור לומר לך הוא חמץ הוא שאור כלומר אין הפרש בין החמץ עצמו ובין דכר המחמץ
משרשי המצוה מה שכתבנו בשאר מצוות הפסח
דיניה מבוארים בפסחים (פרק א' ג')
ונוהגת בכל מקום ובכל זמן בזכרים ונקבות ועובר עליה ולקח חמץ בפסח והניחו ברשותו לוקה. אבל אם לא הוציאו מקודם הפסח מביתו אינו לוקה עליו לפי שאין בו מעשה ואין לוקין עליו כמו שאמרנו (מצוה ט')
<h2>מצוה כא בא מצות סיפור יציאת מצרים</h2>
לספר בענין יציאת מצרים בליל חמשה עשר בניסן כל אחד כפי צחות לשונו ולהלל ולשבח השם יתברך על כל הנסים שעשה לנו שם שנאמר (שמות י"ג ח') והגדת לבנך וגו'. וכבר פירשו הכמים דמצות הגדה זו היא בליל חמשה עשר בניסן בשעת אכילת מצה ומה שאמר הכתרב לבנך דלאו דוקא בנו אלא אפילו עם כל בריה
וענין המצוה שיזכור הניסים והענינים שאירעו לאבותינו ביציאת מצרים ואיך לקח האל יתברך נקמתינו מהן. ואפילו בינו לבין עצמו אם אין שם אהרים חייב להוציא הדברים בפיו כדי שיתעורר לבו בדבר כי בדבור יתעורר הלב
משרשי מצוה זו מה שכתוב בקרבן הפסח. ואין מן התימה אם באו לנו מצוות רבות על זה מצוות עשה ומצוות לא תעשה כי הוא יסוד גדול ועמוד חזק בתורתנו ובאמונתנו. ועל כן אנו אומרים לעולם בברכותינו ובתפלותינו זכר ליציאת מצרים לפי שהוא לנו אות ומופת גמור בחידוש העולם וכי יש אלוה קדמון הפץ ויכול פועל כל הנמצאות אל היש שהם עליו ובידו לשנותם אל היש שיחפוץ בכל זמן מן הזמנים כמו שעשה במצרים ששינה טבעי העולם בשבילנו ועשה לנו אותות מחודשים גדולים ועצומים הלא זה משתק כל כופר בחידוש העולם ומקיים האמונה בידיעת השם יתברך וכי השגהתו ויכלתו בכללים ובפרטים כולם
דיני המצוה כגון הסדר שחייבין ישראל לעשות בלילה הזה בענין סעודתן והכוסות של יין שחייבין לשתות ושיעורן ומזיגתן וסידורן והנני כותב לך בני הסדר בקצרה כאשר שמעתיו מפי חכמי הדור בדיוק
בתחילה מביאין מים ונוטלין יד אחת בשביל כוס קידוש שצריכין ליטול והכי איתא בברכות פרק כיצד (דף מ"ג ע"א) שבכוס מספיק נטילת יד אחת ואין מברכין על נטילה זו. ואם רצה ליטול שתי ידיו לכוס נוטל בלא ברכה. ואחר כך מברך על היין ומקדש ואינו מברך על היין לאחריו
ואחר כך נוטל שתי ידיו ומברך על נטילת ידים ומטבל בירק ומברך עליו בורא פרי האדמה לפניו ולאחריו אינו מברך בורא נפשות וכו' לפי שימתין עד שיאכל המרור ואז יברך בורא נפשות על המרור ועל הירק ואין כל מה שעשה בינתים הפסקה כמו שנפרש ואחר שאכלו מן הירק בחרוסת מוזגין כוס שני וקורין ההגדה עם שני פרקים מן ההלל ונוטלין היד האחת ומברך אשר גאלנו וכו' על כוס השני ושותין אותו ואין מברכין עליו בורא פרי הגפן ולא אחריו על הגפן ואחר ששתו כוס שני נוטלין לידים ומברכין על נטילת ידים ונוטלין חצי מצה ומניחין אותה על השלימה ומברכין על החצי המוציא ולאכול מצה
ונוטלין חזרת ומברכין לאכול מרור ואוכלין ממנו בטיבול בחרוסת ואין מברכין עליה בורא פרי האדמה לפי שנפטרה בברכה שברכו בירק תחלה דהכי מתוכח בגמרא (פסחים דף ק"ג ע"ב) דלא הוי הפסקה לעולם שנצטרך לחזור ולברך אלא אם כן יש בדבר שני ענינים שיעקור האדם דעתו מן הענין כגון דאמרי הב וניבריך וכיוצא בזה וכן שלא יהא באפשר לעשות שני הדברים ביהד כגון מה שאמרו זכרונם לברכה (חולין דף פ"ז ע"א) משתי וברוכי בהדי הדדי לא איפשר. ואחר שאוכלין מן המרור בטיבול כורכין ממנו על גבי מצה ואוכלין ואחר כך אוכלין סעודתן. ואחר כך אוכל כל אחד ואחד מעט מצה זכר לפסח שהיה נאכל על השובע. ואין אוכלין עוד כל הלילה שלא לסלק טעם המצה מן הפה כדכתיב (תהילים קי"ט ק"ג) מדבש לפי אבל מים ודאי שותין שאין המים מפיגין הטעם. וכן שותין גם כן תרי כסי דמצוה כי לא נדחה מצוה מטעם זה ואחר כך נוטלין לידים ואין מברכין על נטילת ידים ומוזגין כוס שלישי ומברכין עליו ברכת המזון ובורא פרי הגפן אבל לא לאחריו על הגפן ואחר כך מוזגין כוס רביעי וגומרין עליו את ההלל ואין מברכין עליו בורא פרי הגפן אבל אחריו מברכין על הגפן והוא שלא יהא דעתם לשתות עוד כוס חמישי
נמצא לפי זה שאין מברכין בורא פרי הגפן אלא תרי זמני על כוס הקידוש ועל כוס הברכה ועל הגפן פעם אחת אחר כל הכוסות. וארבע הכוסות ומצה דמצוה צריכין הסיבה
ויתר הפרטים מבוארים בסוף פסחים (פרק עשירי) ונוהגת בזכרים ונקבות בכל מקום ובכל זמן. ועובר עליה ביטל עשה
<h2>מצוה כב בא מצות פדיון פטר חמור</h2>
לפדות ולד חמור זכר שנולד ראשון שנאמר (שמות י"ג י"ג) וכל פטר חמור תפדה בשה
וענינה הוא שלוקח הישראל שה אחד ונותנו לכהן בפדיון בכור החמור שהוא לשם יתברך מן הטעם שכתבנו למעלה והוא ברוך הוא נתנו לכהן ולפיכך פודהו הישראל ממנו כי השם יתברך רצה שיהיה לו פדיון בשה. ואם אין לו שה פודהו בדמי שה ולפי שאין דמי השיות שוין אמרו רבותינו זכרונם לברכה (בכורות דף י"א ע"א) עין יפה בסלע רעה בחצי סלע ובינונית בשלשה זוזים. וזמן הפדיון עד שלשים יום.
והשה חולין ביד כהן והחמור ביד ישראל
משרשי מצוה זו כדי שיזכרו היהודים לעולם הנס שעשה להם האל ביציאת מצרים שהרג כל בכוריהם שנמשלו לחמורים (יחזקאל כ"ג כ') כמו שכתוב (שמות י"ג י"ד ט"ו)
דיני המצוה כגון שותפות הנכרי או מקבל חמור ממנו להטפל בו ודין גוי שהפריש פטר חמור מה דינו ודין חמור שילדה כמין סוס ודין לוקח חמור מגוי וענין ספק אם ביכרה מה דינו ודין נותן החמור בעצמו לכהן ויתר פרטיה מבוארים במסכת בכורות (פרק ראשון) ונוהגת בכל מקום ובכל זמן בזכרים ובנקבות ישראלים ולא בכהנים ולוים ועובר עליה ביטל עשה
<h2>מצוה כג בא מצות עריפת פטר חמור</h2>
לערוף פסר חמור אם לא רצה לפדותו שנאמר (שמות י"ג י"ג) ואם לא תפדה וערפתו
וענינה שהורג ולד החמור אם לא רצה לפדותו וגזר השם יתברך שלא יהנה בו מכיון שלא פדהו ואפילו הנבילה אסורה לו בהנאה
משרשי מצוה זו מה שכתוב בפדייה
מדיני המצוה מה שאמרו (בכורות דף י"ג ע"א) דמצות פדייה קודמת לעריפה ושאסור בהנאה אם מת קדם פדיון ויקבר וכי מצוה להרגו בקופיץ ולא בדבר אהר ויתר פרטיה מבוארים גם כן בבכורות (פרק א'). ונוהגת בכל כמו הפדייה
<h2>מצוה כד ויהי בשלח שלא נצא בשבת חוץ לתחום</h2>
יש בה מצות לא תעשה אחת והיא שנמנענו שלא ללכת בשבת חוץ לגבולים ידועים שנאמר (שמות ט"ז כ"ט) אל יצא איש ממקומו ביום השביעי ובא הפירוש עליו שמקומו נקרא כל שאינו מרחיק יותר משלש פרסאות חוץ לעיר. והפרסה ארבעה מילין והמיל אלפיים אמה. ומודדין משפת הבית החיצון שבעיר אפילו היתה גדולה כנינוה זהו לדין תורה אלא שחכמים גדרו גדר ואסרו שלא לילך יותר מאלפיים אמה חוץ לעיר
משרשי מצוה זו שנזכור ונדע שהעולם מחודש ולא קדמון כמו שכתוב בפירוש במצות שבת (שם כ' י"א) כי ששת ימים עשה ה' את השמים ואת הארץ את הים ואת כל אשר בם וינח ביום השביעי על כן לזכור הדבר ראוי לנו שננוח במקום אחד כלומר שלא נלך בדרך רחוק רק דרך טיול ועונג ובהליכת שנים עשר מילין אין בו טורח רב
דיני המצוה כגון שובת במדבר או במערה מה דינו וכן מי שיצא חוץ לתחום לרצונו או לאונסו או ברשות בית דין. ואם הוקף במחיצה בשבת מה דינו. ובית היוצא יותר משאר בתי העיר שבעים אמה ושיריים ובית הכנסת שיש בו דירה לחזנים ובית עבודה זרה שיש בה דירה לכומרים ואוצרות שיש בהן דירה ושלש מחיצות שאין עליהן תקרה ומעזיבה מה דינן עם העיר. ועיר ארוכה מרובעת עגולה עשויה כמין גם או כקשת מהיכן מודדין לה. ובאי זה חבל מודדין וכמה שיעורו של חבל. והגיע לגיא או להר או לכותל כיצד מודד. ובמי סומכין במדידה ומי נאמן להעיד על התחומין ויתר פרטיה מבוארים במסכתא הבנויה על זה והיא עירובין
ונוהגת בכל מקום ובכל זמן בזכרים ונקבות ועובר עליה והלך אפילו אמה אחת יותר משלש פרסאות לוקה. וכן אם הלך אפילו אמה חוץ לאלפיים אמה סמוך לעיר לוקה מכת מרדות דרבנן
והרמב"ן ז"ל (בהשגותיו לספר המצוות) כתב כי מה שאמר הרמב"ם ז"ל בספר המצוות שלו דאיסור תחומין דאורייתא הוא ביותר מאלפיים אמה וכן מה שאמר בחיבורו הגדול (פרק כ"ז מהלכות שבת הל' א') שחזר מזה וכתב שהשיעור של תורה הוא שלש פרסאות כי הכל טעות שאין לנו איסור תחומין דאורייתא כלל וכן מתבאר במקומות הרבה מן הגמרא שלנו שהיא גמרת בבל שאנו סומכין עליה בכל דברינו והרבה הרב ראיותיו על זה במצוה (שי"ג) (שכ"א) מן הלאוין. והוא יפרש אל יצא כמו אל יוציא כמו שיש במסכת עירובין (דף י"ז ע"ב) מאן דמשמע ליה הכי
<h2>מצוה כה יתרו מצות האמנה במציאות השם יתברך</h2>
להאמין שיש לעולם אלוה אחד שהמציא כל הנמצא ומכחו וחפצו היה כל מה שהוא ושהיה ושיהיה לעדי עד וכי הוא הוציאנו מארץ מצרים ונתן לנו התורה שנאמר בתחילת נתינת התורה אנכי ה' אלהיך אשר הוצאתיך מארץ מצרים וגו' (שמות כ' ב') ופירושו כאלו אמר תדעו ותאמינו שיש לעולם אלוה כי מלת אנכי תורה על המציאות. ואשר אמר אשר הוצאתיך וגו' לומר שלא יפתה לבבכם לקחת ענין צאתכם מעבדות מצרים ומכות המצרים דרך מקרה אלא דעו שאנכי הוא שהוצאתי אתכם בחפץ ובהשגחה כמו שהבטיח לאבותינו אברהם יצחק ויעקב
שורש מצוה זו אין צריך ביאור ידוע הדבר ונגלה לכל כי האמונה הזאת יסוד הדת ואשר לא יאמין בזה כופר בעיקר ואין לו חלק וזכות עם ישראל
וענין ההאמנה הוא שיקבע בנפשו שהאמת כן ושאי אפשר חילוף זה בשום פנים. ואם יושאל עליו ישיב לכל שואל שזה יאמין לבו ולא יודה בחילוף זה אפילו יאמרו להרגו שכל זה מחזיק וקובע האמנת הלב כשמוציא הדבר מן הכח אל הפועל רצוני לומר כשמקיים בדברי פיו מה שלבו גומר. ואם יזכה לעלות במעלות החכמה ולבבו יבין ובעיניו יראה במופת נחתך שהאמונה הזאת שהאמין אמת וברור אי אפשר להיות דבר בלתי זה אז יקיים מצות עשה זו מצוה מן המובחר
דיני מצוה זו כגון מה שמחויב עלינו להאמין עליו שכל היכולת וכל הגדולה והגבורה והתפארת וכל ההוד וכל הברכה וכל הקיום בו ושאין בנו כח ושכל להשיג ולהגיד גדלו וטובו כי לרוב מעלתו והודו לא יושג רק לעצמו ולשלול ממנו בכל כחנו כל חסרון וכל מה שהוא הפך כל שלמות וכל מעלה והענינים היוצאים מזה כגון לדעת שהוא נמצא שלם בלתי גוף ולא כח בגוף כי הגופים ישיגום החסרונות והוא ברוך הוא לא ישיגהו מין ממיני החסרון כמו שאמרנו ושאר דברים רבים הנאמרים בענין זה כלם מבוארים בספרי יודעי חכמת האלהות אשרי הזוכים אליה כי אז יקיימו מצוה זו על בוריה ונוהגת בכל מקום ובכל זמן בזכרים ונקבות. ועובר עליה אין לו חלק וזכות עם ישראל כמו שאמרנו וזאת מן המצוות שאין להם זמן ידוע שכל ימי האדם חייב להיות במחשבה זו
<h2>מצוה כו יתרו שלא נאמין אלוהות בלתי השם לבדו</h2>
שלא נאמין אלהים זולתי השם יתברך לבדו שנאמר (שמות כ' ג') לא יהיה לך אלהים אהרים על פני ופירושו לא תאמין אלוה אחר זולתי. וכתב הרמב"ן ז"ל (בפירוש התורה כאן ובהשגותיו לסה"מ ל"ת ה') לא תמצא לעולם שיאמר הכתוב אלהים אחרים רק על האמנת הלב אבל על העשיה לא יאמר לעולם לא תעשה אלהים אחרים כי לא תפול בלשון עשיה אחרים. ויפה דקדק זכרונו לברכה דברי פי חכם חן
וזאת המצוה היא העיקר הגדול שבתורה שהכל תלוי עליו כמו שאמרו זכרונם לברכה (ספרי ראה י"א כ"ח) כל המודה בעבודה זרה כאילו כופר בכל התורה כולה. ואחד המקבל באלוה לשום דבר זולתי השם יתברך לבדו או העובד אותו דבר כדרך עבודתו כלומר כדרך שעובדין אותו המאמינים בו או אפילו שלא כדרך עבודתו אם יעבדנו בארבע עבודות ידועות שהן זיבוח וקיטור וניסוך והשתחואה עבר על לא יהיה לך. וניסוך וזורק דבר אחד הוא ומתהייבין בזריקה כמו בניסוך
שורש מצוה זו נגלה וידוע פרטיה בגון מה שאמרו שאם קבל באלוה אחד מכל הנבראים ואפילו מודה שהקדוש ברוך הוא שולט עליו ועל אלוהו עבר על לא יהיה. ומה הדבר שנקרא דרך עבודתו ושלא כדרך עבודתו ואם עבדהו דרך ביזוי ועבודתו בכך מה דינו. וארבע עבודות האסורות בכל האלוהות עד היכן מתפשט איסורן כענין מה שאמרו זכרונם לברכה (עבודה זרה דף נ"א ע"א) דשיבר מקל לפניה בכלל זיבוח הוא וכן מה שאסרו זכרונם לברכה (שבת דף קמ"ט ע"א) לקרות בספרי עובדי עבודה זרה המחוברים בעניני עבודותיה או בדברים אחרים שלה כל שגורמין להאמין בה בשום צד. ואיסור הרהור הלב אחריה.
ודין ישראל שעבדה אפילו פעם אחת מה דינו. ואם קיבלו באלוה וחזר תוך כדי דיבור חייב שלא נאמר בזה תוך בדי דיבור כדיבור והוא הדין בענין קידושין. והעובדה מאהבה שחיבב אותה צורה לרוב יפיה או מיראה שלא תריע לו ולא שיקבלה באלוה. וכן העושה לה כבודות כגון חיבוק נישוק סך מלביש מנעיל מה הוא דין איסורו. ודיני ביטולי עבודה זרה כיצד והחילוק שבין עבודה זרה דישראל לעבודה זרה דגוי בענין ביטולה. ואיסורי הנאה של עבודה זרה עד היכן והחילוק שבין תלוש הנעבד למחובר מעיקרו. ומאימתי היא נעשית עבודה זרה. ודין משמשי עבודה זרה ואם ביטל היא מה יהא במשמשיה. ותקרובת שלה מה דינו. ועבודה זרה שהניחוה עובדיה וההרחקה מעובדיה ביום עבודתה וסמוך לו. והדברים האסורים לנו למכור להם לעולם מפני חשש קלונה. והרחקת עיר שיש עבודה זרה בתוכה ויתר רוב פרטיה מבוארים במסכתא הבנויה על זה והיא עבודה זרה
ונוהגת בזכרים ונקבות בכל מקום ובכל זמן והעובר עליה ועבד עבודה זרה כדרך עבודתה או שלא כדרך עבודתה בארבע עבודות שכתבנו בעדים והתראה נסקל ובשגגה חייב להביא חטאת קבועה
וזאת המצוה היא מכלל השבע מצוות שנצטוו כל בני העולם בכללן. אבל מכל מקום חילוקין יש בפרטים בין ישראל לשאר האומות והכל מבואר שם בעבודה זרה. ומן החילוקין שבין ישראל לשאר האומות בענין המצוות המוטלות על הכל הוא שישראל לא יתחייב לעולם בלא עדים והתראה ושאר האומות אין צריכין התראה לפי שאין חילוק בהן בין שוגג למזיד. וכן יתחייבו גם כן בהודאת פיהם מה שאין כן בישראל שצריך עדים. ועוד יש חילוק אחר כי האומות בעוברם על כל אחת ממצוותם יתחייבו לעולם מיתה וזהו אמרם זכרונם לברכה (סנהדרין דף נ"ז ע"א) אזהרתן זו היא מיתתן וישראל יתחייב פעמים קרבן פעמים מלקות פעמים מיתה ופעמים אינו מתחייב בכל אלה אלא שהוא כעובר על מצות מלך ונשא עונו
<h2>מצוה כז יתרו שלא לעשות פסל</h2>
שלא נעשה צלמים שיעבדו ואפילו לא עבדם העושה אותם העשיה לבד אסורה להרחיק המכשול ואין הפרש בין שיעשה בידו או יצוה לעשות שנאמר (שמות כ' ד') לא תעשה לך פסל וכל תמונה והמצוה לעשותה הוא הגורם העשיה זהו דעת הרמב"ם ז"ל. ודעת הרמב"ן ז"ל (בהשגותיו לספר המצוות ל"ת ה') שאין האזהרה בכאן אלא שלא יעשה צלמים על דעת לעבדם. גם כתב שאין לנו למנות לאו זה מן המקרא הזה כי לא יזהיר בזה הכתוב רק באיסור עבודת עבודה זרה שהוא במיתה ובעשיית צלמים כל זמן שלא עבדם אין בדבר אלא מלקות. והוא זכרונו לברכה כתב שכל פסוק זה דלא יהיה לך נחשב ללאו אחד יזהיר שלא נודה האלהות לזולתו בין שיקבלנו באלוה כלומר שיאמר לו אלי אתה או שישתחוה לו או יעבדנו באחת מארבע עבודות האסורות או בעבודתו המיוחדת לו. אבל המניעה בעשיית הצלמים וקיומם כתב הוא דנפקא לן מפסוק דאל תפנו אל האלילים ואלהי מסכה לא תעשו לכם (ויקרא י"ט ד')
ותמיה אני על הרמב"ם ז"ל שכתב שאין הפרש בין שיעשם בידו או יצוה לעשותם שהרי מצוה משלח הוא וקיימא לן (קידושין דף מ"ב ע"ב) משלח פטור
שורש מצוה זו ידוע שהוא להרחיק עבודה זרה
דיני המצוה כגון העושה צורות אי זו צורה אסורה לעשות ואי זו מותרת והחילוק שבין בולטת לשוקעת ודין טבעת שיש עליה חותם ויתר פרטיה מבוארים במסכת עבודה זרה (דף מ' ע"ב מ"ג ע"ב)
ונוהגת בכל מקום ובכל זמן בזכרים ונקבות ועובר עליה ועשה צלמים הנעבדים במזיד לוקה
<h2>מצוה כח יתרו שלא להשתחוות לעבודה זרה</h2>
שלא להשתחוות לעבודה זרה ועבודה זרה היא כל שיעבד זולתי האל ברוך הוא שנאמר (שמות כ' ה') לא תשתחוה להם ולא תעבדם. ואין פירוש הכתוב לא תשתחוה על מנת לעבוד שנלמוד ממנו שהשתחואה לבד שלא לכוונת עבודה שלא יהא אסור שהרי במקום אחר נאמר בתורה כי לא תשתחוה לאל אחר (שמות ל"ד י"ד) שאסרה ההשתחואה בלבד בשום צד. ואמנם סמך אליה ולא תעבדם לומר שההשתחואה היא אחת מדרכי העבודה ולמדנו מכאן עם סיוע כתובים אחרים שארבע עבודות הם שהקפידה התורה בהן בכל עבודה זרה שבעולם ואפילו אין דרך עבודתה בכך (חייבין עליהן ואחת מהן השתחואה)
שורש מצוה זו ידוע
דיני המצוה כגון מה היא השתחואה אם בפישוט ידים ורגלים או משעה שיכבוש פניו בקרקע והרחקת הענין כגון מה שאמרו שאם ישב לו קוץ ברגלו או נתפזרו לו מעות בפני עבודה זרה שאין רשאי לשוח וליטלם מפני שנראה כמשתחוה ויתר פרטיה מבוארים במסכת עבודה זרה (דף י"ב ע"א)
ונוהגת בכל מקום ובכל זמן בזכרים ונקבות ועובר עליה והשתחוה לשום עבודה זרה בעולם או זיבח והקטיר ונסך או זרק במזיד חייב כרת ובעדים נסקל ובשוגג חייב חטאת
וביאור משפטי העונש בפרק שביעי מסנהדרין (דף ס' ע"ב ואילך)
<h2>מצוה כט יתרו שלא לעבוד עבודה זרה</h2>
שלא נעבוד שום עבודה זרה בעולם בדברים שדרכה שעובדים אותה המאמינים בה ואף על פי שאין עבודתה באחת מארבע עבודות שאמרנו למעלה מכיון שעבדה במה שדרכה להעבד חייב ואף על פי שעבודתה דרך בזיון כגון הפוער לפעור וזורק אבן למרקוליס ומעביר שערו לכמוש שנאמר (שמות כ' ה') ולא תעבדם כלומר במה שדרכן להעבד אי זו עבודה שתהיה
שרשה ידוע
דיניה כגון מי שעובדה דרך עבודתה לכוונת בזיון מה דינו ושאר פרטיה מבוארים במסכת (עבודה זרה) (סנהדרין דף ס"ד ע"א)
ונוהגת בכל מקום ובכל זמן בזכרים ונקבות ועובר עליה במזיד ויש עדים נסקל ומבואר דין זה גם כן בפרק שביעי מסנהדרין (דף ס' ע"ב)
שתי מצוות אלו שימנה הרמב"ם ז"ל שהן השתחואה לעבודה זרה וכן שלא לעבדה במה שדרכה לעבדה יכללם הרמב"ן ז"ל בלאו דלא יהיה לך כמו שכתבנו למעלה (מצוה כ"ז) נמצא שיסלק שתי מצוות בכאן מחשבונו של הרמב"ם ז"ל
<h2>מצוה ל יתרו שלא לישבע לשוא</h2>
שלא נשבע לבטלה שנאמר (שמות כ' ז') לא תשא את שם ה' אלהיך לשוא. וענין הבטלה הוא בארבע צדדין כגון שנשבע על דבר ידוע שאינו כן כגון על עמוד של שיש שהוא של זהב וכן כל כיוצא בזה. הצד השני כגון שנשבע על הידוע שהוא כן כגון על האבן שהוא אבן ועל העץ שהוא עץ וכן כל כיוצא בזה. הצד השלישי שנשבע לבטל מצוה או מצוות שחייבנו השם ברוך הוא בהן שגם זה לבטלה לגמרי הוא שאין בידו לישבע על מה שכבר חייבו האל וכמי שנשבע בדבר ידוע שאינו כן הוא. הצד הרביעי שנשבע לעשות דבר שאין בו כח לעשותו כגון שלא יישן שלשה ימים רצופים או שלא יאכל שבעה ימים רצופים וכן כל כיוצא בזה
משרשי מצוה זו לדעת בני אדם ולקבוע בנפשותם ולחזק האמונה בלבותם כי האל ברוך הוא אשר בשמים ממעל חי וקיים לעד אין קיום כקיומו וראוי ומחויב עלינו בזכרינו שמו הגדול על מעשינו ועל דבורינו לזוכרו באימה ביראה ברתת ובזיע ולא כמהתלים ומדברים בדבר קל כמו הדברים ההווים ונפסדים ואינם נשארים בקיומם כמונו אנחנו בני אדם
ושאר דברי העולם השפל על כן לקבוע הענין הזה בלבבנו ולהיות יראתו על פנינו לחיותנו ולזכותנו חייבנו במצוה הזאת לבל נזכיר שמו הקדוש לבטלה וענש מלקות על המקיל ועובר עליה
ומזה השורש בעצמו הוא ענין שבועת שקר כלומר נשבע לקיים דבר ולא קיימו שהיא נקראת שבועת ביטוי שבא עליה לאו אחר בפני עצמו בסדר קדושים תהיו כמו שנאמר (ויקרא י"ט י"ב) ולא תשבעו בשמי לשקר כי הנשבע בשם הגדול לאמת דבר שהיה והוא יודע ששקר בפיו הנה הוא מקיל ביראת אלהים כאומר בלבו שאין אמת תאלמנה שפתיו
וכן הנשבע לעשות דבר ואחר כך לא יעשנו הנה הוא גם כן במורדי אור מכחישי האמת. כי פירוש נשבע הוא לפי דעתי שגומר האדם בלבו ואומר בפיו להיות מקיים אותו דבר שנשבע עליו ולא ישנהו לעולם כמו שהשם ברוך הוא קיים ולא ישתנה לעדי עד. וזהו שלשון שבועה יבוא לעולם בלשון נפעל כלומר שנפעל בדבריו להיותו קיים במה שאמר בקיומו ברוך הוא
ובענין הנדר דרך אחרת יש בו שהוא כמכניס דבר המותר בגדר האסור וכאלו יאמר דבר פלוני שהוא מותר יהא אסור עליו כקרבן שאסר השם יתברך. ואמרו זכרונם לברכה (נדרים דף י"ד ע"א) דדוקא כשהוא נודר בדבר הנידר יהא חל הנדר ולא בענין אחר שאם יאמר הרי דבר פלוני אסור עלי כקרבן בזה יחול הנדר אבל אם יאמר כבשר חזיר אין זה נדר שהתורה אמרה (במדבר ל' ג') כי ידור נדר כלומר כי ידור בדבר הנידר. וכן מי שיאסור דבר על חבירו או על עצמו כענין זה הוא שהוא כאילו אומר דבר פלוני יהא אסור עליו או על חבירו כמו הדברים של קרבן שאסר לנו השם יתברך
וזה הענין שיש בנו כח לאסור המותר לפי שהתורה למדתנו בכך מדכתיב (שם שם) לאסור איסר על נפשו לא יחל דברו. וענין זה הוא דומה להקדש שמצאנו בתורה שיש כח באדם להקדיש את שלו בדברי פיו ויהיה אסור מיד לו ולכל העולם כדכתיב (ויקרא כ"ז י"ד) ואיש כי יקדיש את ביתו קודש וכמו כן יש לו כח על עצמו לאסור דברים על גופו. וזהו אמרם זכרונם לברכה לעולם בלשון הנדרים הרי עלי או פי לדיבור כלומר שהוא מרחיק אותו דבר ממנו וכח יש לו לקשור עצמו באסור אותו דבר כמו שיש לו כח בנכסיו לאסרם
וזהו הדין והטעם בעצמו שהשבועה חלה על דבר שיש בו ממש ועל שאין בו ממש (נדרים דף י"ג ע"ב) כי על גוף האדם תפול השבועה כלומר שגופו נתקיים לעשות אותו דבר והרי הגוף יש לו ממש. אבל הנדר אינו חל אלא על דבר שיש בו ממש לפי שהוא כמכניס דבר בגדר איסור שאר דברים כלומר דבר פלוני יהא עליו בגדר קרבן שהוא אסור עליו ואם אין ממש במה שהוא מכניס תוך הגדר לא עשה ולא כלום. וכן מן הטעם הזה אין שבועה חלה על שבועה ונדר חל על נדר (שם דף י"ז ע"א) שהרי בשבועה כיון שנכנס האדם בעצמו במחיצת הקיום כמו שאמרנו אפילו יכפול הדיבור אלף פעמים שהוא נכנס שם כניסת גופו במקום אחד בפעם אחת היא נעשית ואין זה אחר מיכן אלא ככופל דברים לבטלה אבל הנדר שהוא כמקבל על עצמו להיות לו דבר המותר כאלו נאסר בכל עת שהוא שונה בקבלתו מוסיף על עצמו איסור אם יבטל קבלותיו ולפיכך הוא חייב על כל אחת ואחת. שאתה אסור בזה הדבר כן אהיה אני אסור בו ובכך יספיק אליו. אבל בשבועה שאנו מדמים הראשון כאילו הפעיל גופו בדבריו כמו שאמרנו לא שהרחיק דבר אחר מגופו לא ראו זכרונם לברכה שיהיה זה האחרון בכלל הפעלות זה באמרו אף אני כמוך עד שיוציא בפיו ממש לשון הפעלות על עצמו כגון שיאמר אף אני כמוך נשבע או שישמע מפי אחר שיפעילהו לאותו דבר והוא יקיים ויודה שחפץ באותו הפעלות כגון שיאמר לו אדם אחר משביעך אני והוא יענה אמן. כללו של דבר לשון השבועה צריך לומר בפיו על עצמו או שיזכירנו אחר עליו ממש והוא יקבל אבל מכח הפעלות אדם אחר איננו נפעל מכיון שגופו צריך הפעלות מה שאין בן בנדר. או אפשר לומר כי מחומר הנדר שהוא חמור מן השבועה שהרי דימו אותו לחיי המלך החמירו בו להיות נתפש במהרה יותר מן השבועה
ומן הטעם הזה שכתבנו בשבועה שענינה הוא שהאדם גומר לקיים דבריו ולאמת כמו שהוא מאמין בקיום אלהי היה לנו ללמוד שלא תתבטל שבועה בשום צד אלא שהיה מחסדי האל עלינו בדעתו חולשת בנין גופנו ומיעוט דעותינו והתמדת שינוי רצוננו לתת לנו עצה לצאת ממאסר השבועה בהתחדש עלינו הרצון בכל עת שאפשר לנו לתלות בענין השבועה טענת אונס או שגגה כמו שמפורש במקומו בשבועות (דף כ"ו ע"א) ונדרים (דף כ' ע"ב)
ואולם לא הרשנו לצאת ממנו בשאט בנפש רק בתחבולה ובעצת חכם שיבוא הנשבע לפני איש חכם ונבון בדרכי התורה ויתודה אליו כי מחסרון ידיעתו שלא היה יודע בשעה שנשבע דבר שידע אחר כך הוא רוצה לבטל מה שנשבע עליו וכי הוא מכיר כי הביטול מיעוט דעתו וחסרונו גורם אותו לא דבר אחר ומחשבה חיצונית שיהיה בלבו חלילה ואחר הודאת פיו על זה ויכיר החכם ויראה כי יש ממש בדבריו שנתחדש אליו דבר שאילו הסכים עליו בשעה שנשבע לא היה נשבע ועל כן הוא מתחרט יקבל וידויו ויתירנו משבועתו.
וזהו אמרם זכרונם לברכה (ברכות דף ל"ב ע"א) הוא אינו מיחל אבל אחרים מוחלין לו. על כן לעולם אי אפשר להתיר שבועה כי אם כסיבת שום חידוש לנשבע כגון שיאמר אילו הייתי יודע דבר פלוני לא הייתי נשבע מעולם שזה כעין אונס הוא אבל אם יאמר התירוני משבועתי בלא טענה אין כח באדם להתירו
ומכח זה הענין אמרו זכרונם לברכה (נדרים דף ס"ד ע"א) שאין פותחין בנולד שאינו מצוי לפי שאינו אומר להדיא שהוא ניחם כשנשבע שנחשבהו כאנוס אלא שרצונו היום כמו שהיה תחילה אלא שרוצה עכשיו בהיתר כיצד נשבע שלא יהנה בפלוני ונעשה סופר העיר או טבח והוא אומר רצוני קיימת שלא הייתי חפץ ליהנות בו ולא הייתי רוצה שיעשה סופר או טבח אין מתירין לו עד שיאמר אהר שאני רואה שזה האיש נעשה סופר מתנחם אני על שנשבעתי על הנאתו מעולם ומי יתן שלא נשבעתי בענין זה מתירין לו שהרי מודה שנשתנה חפצו ומתחרט על מעשיו לגמרי בחסרון ידיעתו שאילו ידע בעת השבועה מה שהוא יודע היום לא היה נשבע מעולם וכאנוס הוא ודרשינן (שבועות דף כ"ו ע"א) האדם בשבועה (ויקרא ה' ד') פרט לאנוס. ומזה היסוד גם כן כשתולה שבועתו בדעת אחרים קשה להתירו דמכיון דסילק דעתו מן הדבר ונתלה בדעת אחרים אין טענת אונס ושגגה מצויה אצלו אחר כן וזהו שאמרו (גיטין דף ל"ו ע"א) שהנשבע על דעת אחרים אין לו הפרה. ומכל מקום לדבר מצוה הסכימו חכמים להיתר לפי שכל שיעשה האדם והוא דבר גורם לביטול מצוה או שתעשה מצוה בהמנע אותו מעשה לב כל ישראל הוא שיבטל המעשה של הדיוט ותעשה מצוה ואנו רואים כאילו באו כל הרבים שנשבע על דעתם עמו לפניו ואמרו שאילו ידעו הם בשבועתו ביטול מצוה לא תסכים דעתם עמו והרי יש לנו טענת אונס ושגגה ולפיכך אמרו רבותינו זכרונם לברכה (שם) אבל לדבר מצוה יש לו הפרה. ואל תחשוב להקשות עלי על הנחת טעם זה שאמרתי שעיקר ההיתר בהתחדש באדם דבר שאילו היה יודע בו מתחילה לא היה נשבע שהרי הוא כעין אנוס או מוטעה ותאמר והרי מצינו לגבי שבועות השם יתברך היתר כמו שדרשו זכרונם לברכה (ברכוח דף ל"ב ע"א) בויחל משה (שמות ל"ב י"א) כביכול שהתירו מן השבועה ועל ענין זרובבל בן שאלתיאל שאמרו ז"ל (סנהדרין דף ל"ה ע"א) שנשאל אל משבועתו וחלילה להיות שנוי רצון אתו. כי יש להשיבך והדין דין אמת כי כל מה שבא בכתובים כיוצא בענינים אלו הכל נאמר על צד המקבלים שהם בני אדם כי חלילה לאל ומלבבנו להאמין שיצטרך אדון הכל להשבע בדבר אף כי להתירו ולבטלו אחרי כן אבל יאמר אותו דבר על צד קבלת העונש הנופל על הנענש שאם נתחייב אדם לגודל חטאו להענישו על כל פנים עד שאין ראוי לתת לו מקום לתשובה יפול על ענין האיש הלזה שבועה אצל השם כלומר חזק עונשו וגזירתו עליו כאילו יש שבועה בדבר וכן לענין הטובה אם זכה האדם מרוב חשיבותו לקבל טובה הוא וזרעו יאמר הכתוב גם כן כי השם יתברך נשבע להיטיב לו ועל זה וכיוצא בו אמרו זכרונם לברכה כדי לשבר את האוזן מה שהיא יכולה לשמוע שאין לדמות לבני אדם חוזק דבר וקיומו רק במה שהם מחזקים ומקיימים דבריהם. ועל הדרך הזה בעצמו דרשו זכרונם לברכה היתר על שבועת השם יתברך רצונם לומר כי חנון ורחום הוא ארך אפים ורב חסד ומכפר על החוטאים ואף על פי שגדל חטאם וחזק עד שראוי שאם יחטא איש לאיש כל כך לישבע שלא למחול לעולם. ועל הדרך הזה אמרו זכרונם לברכה כי משה התירו כלומר שבזכות תפילתו הטובה גרם שהשם יתברך שהוא שומע תפלה סלח לעוונם. וזהו שלא תמצא לרבותינו זכרונם לברכה שידרשו ענין ההיתר אצל שבועתו ברוך הוא כי אם בחטא גדול שכל השומע יגזור שאינו ניתן לכפרה כלומר וראוי לישבע עליו שלא לכפר אותו ורחמיו ברוך הוא גדלו על כל מחשבותינו ומכפר אל כל השבים אליו בכל לב ואם רב עוונם מנשוא לפי דעתינו. והראיה לדברינו אלה מה שאמרו בראש השנה (דף י"ח ע"א) גבי גזר דין שיש עמו שבועה דמסיק רבא התם דבזבח ומנחה אינו מתכפר אבל מתכפר הוא בדברי תורה ואין זכר להם שם שיצטרך האל לישאל עליה כי ידועים וברורים הדברים לכל רואי השמש שהכל נאמר על צד המשל אל המקבלים. ומפני כן הארכתי בזה עד הנה לפנות לך הדרך במקומות רבים. ומה שאמרתי לך שיכנו חכמים זכרונם לברכה לשון היתר בשבועת השם יתברך לא תמצא זה לעולם אלא במקום שיכנו לו שבועה לחייב בריה אבל במקום שיכנו לו שבועה לזכות בריה לא יזכרו שם לעולם היתר כי רב החסד מטה כלפי חסד ולא ישיב דברו הטוב ריקם רצוני לומר כי מאחר שנראה האדם שעה אחת לפני המקום ראוי לקבל הטובה בל כך שהוא כאילו הקדוש ברוך הוא נשבע עליו על הגמול הטוב כענין שנאמר (תהילים קל"ב י"א) נשבע ה' לדוד וכיוצא בו לא יסתלק ממנו הזכות עוד גם כי יחטא הרבה וזה ממדותיו היקרות ברוך הוא. דיני המצוה כגון כינויי שבועה שאמרו זכרונם לברכה (נדרים דף ב' ע"א) שהן כשבועה. ופירוש כינוי הוא לשונות הרבה שהן בין בני אדם לפי המקומות כעין מה שאמרו זכרונם לברכה (שם דף י' ע"א) שבותה שקוקה וכו'. וכן דין אלה וארור אם הן כשבועה. והאומר לאו בהזכרת השם יתברך וכן ימין ושמאל. ודין פיו ולבו שוין ומה שלמדנו מדין זה דפיו ולבו שוין שנודרין להרגין ולחרמין (שם דף כ"ח ע"א) כגון שיאמר יאסרו כל פירות שבעולם עליו אם יהיה כן וכן ויהי בלבו שלא יאסרו כי אם היום ואף על פי שמן הסתם משמע לעולם. וכגון זה דוקא שאין דברי פיו סותרין לגמרי מחשבת לבו הותר לנו שנדור להרגין ולחרמין ולא בצד אחר ויתר רובי פרטיה בשבועות ובנדרים
ונוהגת בכל מקום ובכל זמן בזכרים ונקבות. ועובר עליה ונשבע על עמוד של שיש שהוא של זהב או של זהב שהוא של זהב או לבטל מצוה או לעשות דבד שאין כח אדם יכול לעשותו במזיד לוקה ואף על פי שאין שם מעשה לרוב חומר הענין חייבתו התורה מלקות ובשוגג פטור בזו מקרבן. אבל בשבועת שקר והוא הנקרא שבועת ביטוי חייבה התורה קדבן לשוגג כמו שנכתוב בעזרת השם
<h2>מצוה לא יתרו מצות קידוש שבת בדברים</h2>
לדבר דברים ביום שבת בהכנסתו וכן ביציאתו שיהיה בהם זכר גדולת היום ומעלתם והבדלתם לשבח משאר הימים שלפניו ואחריו שנאמר (שמות כ' ח') זכור את יום השבת לקדשו כלומר זכרהו זכר קדושה וגדולה. ובפירוש אמרו לנו חכמינו (פסחים דף ק"ו ע"א) שדברים אלה מצווים אנו לאומרן על היין שכן בא הפירוש זכרהו על היין
והענין הוא שנותנין כבוס רביעית יין חי או מזוג או יותר מרביעית אבל לא פחות מזה והמזיגה ידועה שהיא על חלק אחד של יין חי וטוב שלשה חלקי מים ומברכין עליו קדוש שבת כמו שידוע הנוסח בין היהודים. וכן ביציאת שבת גם כן מברכין על היין לכבוד היום ואותה ברכה של מוצאי שבת נקראת הבדלה
משרשי מצוה זו כדי שנתעורר מתוך מעשה זה לזכור גדולת היום ונקבע בלבבינו אמונת חידוש העולם כי ששת ימים עשה השם וגו' ועל כן נתחייבנו לעשות המעשה עם היין לפי שטבע האדם מתעורר בו הרכה שהוא סועד ומשמח ובבר אמרתי לך כי לפי התעוררות האדם ומעשהו יתפעל אל הדברים לעולם. ומזה השורש אמרו זכרונם לברכה בגמרא (פסחים דף ק"ו ע"ב) שאם הפת חביב על אדם יותר שיקדש על הפת כי אז מתעורר טבעו יותר למה שהוא תאב. ואף על פי שביציאת היום לא אמרו כן אלא שחייבו להבדיל ביין על כל פנים גם בזה צדקו כי הם זכרונם לברכה גם התורה השלמה יבחרו לעולם ברוב ובאמת כי רוב העולם יתאוו אל השתיה במוצאי שבת יותר מן האכילה לפי שכבר קבעו סעודה גדולה ביום לכבוד השבת ואין צורך לתת טעם על חייבם אותנו שיהיה בכוס רביעית דפחות מזה השיעור אינו ראוי ולא יתעורר לב האדם עליו. ואשר חייבונו בהדחת הכוס ושלא לטעום כלום עד שיקדש ושיקדש במקום סעודה כל זה ענפי שורש ההתעוררות שאמרתי
דיני המצוה כגון נוסח הקידוש וההבדלה איזה הוא ואיזה יין ראוי לקדש עליו ואי זה אינו ראוי ואם מקדשין או מבדילין בשכר והאוכל בערב שבת וקדש עליו שבת או בשבת ויצא שבת וכן נוסח קידוש ימים טובים והבדלתן ודיני הברכה שאנו חייבין לברך על הנר במוצאי שבת ויום הכפורים ודיני הברכה שאנו חייבים לברך על הבשמים במוצאי שבת ואיזו בשמים הן הראוין לברך עליהן או שאינם ראויין ויתר פרטיה מבוארים בסוף פסחים (דף ק' ע"א ואילך) ובמקומות מברכות (דף מ"ג ע"א נ"א ע"ב)
ונוהגת בכל מקום ובכל זמן בזכרים וכנקבות ואף על פי שהיא מן המצוות שהזמן גרמא שכן למדונו רבותינו זכרונם לברכה (ברכות דף כ' ע"ב) שהנשים חיבות בקדוש והבדלה. ועובר עליה ולא קדש השבת בדכרים ביטל מצות עשה. ואם קידשו בדברים בלא יין ובלא פת דיעבד יצא ידי תורה
<h2>מצוה לב יתרו שלא לעשות מלאכה בשבת</h2>
שלא לעשות מלאכה ביום השבת אנחנו ולא נניח לעשות לבנינו ועבדינו ובהמותינו שנאמר (שמות כ' י') לא תעשה כל מלאכה וגו'. ואין ספק כי אף על פי שהכתוב הוציא איסור המלאכה בנו ובבנים ובעבדים ובבהמות בלאו אחד שאין הענין שוה כי העושה מלאכה בגופו יתחייב מיתת בית דין אם הוא מזיד ובמלאכת אחרים אף על פי שמוזהר עליהם בלאו לא יתחייב עליהן אפילו מלקות שאין מלקות לעולם במעשה אחרים
ומלשון הרמב"ם זכרונו לברכה (הל' שבת פ"כ ה"ב) משמע שהוא סובר כי הלאו הזה דלא תעשה כל מלאכה אתה וגו' ובהמתך יבוא למחמר אחר בהמתו וכגון שחורש בה וכלי המחרישה בידו דאילו במחמר לבד לפי דעתו אין בו אלא איסור עשה ועל כן אמרו בגמרא (שבת דף קנ"ד ע"א) לפי דעתו שזה הלאו דמחמר הוא לאו שניתן לאזהרת מיתת בית דין כלומר שאדם נהרג על זה ואין לוקין עליו
והרמב"ן זכרונו לברכה (בהשגותיו לשורש י"ד) יתפוש עליו הרבה בפירושו זה ואמר כי לאו זה של מחמר אינו אלא בהולך אחר בהמתו הטעונה משאוי אבל האדם לא יעשה שום מעשה בידיו ולכן לא יבוא עליו לעולם לא מלקות ולא מיתה וכדקיימא לן (סנהדרין דף ס"ג ע"ב) כל לאו שאין בו מעשה אין לוקין עליו וכמו שדרשו זכרונם לברכה (שבת דף קנ"ד ע"ב) אתה וגו' ובהמתך ליכתוב קרא לא תעשה כל מלאכה ובהמתך אתה למה לי הוא ניהו דכי עביד מלאכה מיחייב. אבל על מלאכת בהמתו לא מיחייב אלא שמוזהר עליה בלאו כמו במלאכת בנו הקטן ועבדו הכנעני אבל במלאכת עצמו ממש בזה לא היה צריך לומר שחייב שהרי עונשו מפורש כל העושה בו מלאכה יומת (שמות ל"ה ב') ומה שאמרו בגמרא (שם) בלאו דמחמר שהוא לאו שניתן לאזהרת מיתת בית דין פירושו לפי דעת הרמב"ן זכרונו לברכה כי מפני שהוא כולל שאר מלאכות גם כן שהם באזהרת מיתת בית דין אף על גב דבמחמר ודאי אין בו אלא לאו גרידא דאפילו מלקות נמי אין בו אף על פי כן נקרא הלאו הזה לאו שניתן לאזהרת מיתת בית דין מפני אותן דברים שהוא כולל שיש בהן מיתת בית דין. וכעין זה אמרו זכרונם לברכה בראשון של עירובין (דף י"ז ע"ב) בלאו דאל יצא איש ממקומו (שמות ט"ז כ"ט) דכיון שהוא כולל אף מוציא מרשות לרשות וכדרשה שדרשו בו אל יוציא דהוי ליה מעתה לאו שניתן לאזהרת מיתת בית דין במקצת ענינו. וכיון שכן אית לן למימר בזה בכל עניניו שאין לוקין עליו. ועל הדרך הזה בעצמו נפרש בלאו דמחמר בכאן
משרשי מצוה זו שנהיה פנויים מעסקינו לכבוד היום לקבוע בנפשותינו אמונת חדוש העולם שהיא חבל המושכת כל יסודי הדת. ונזכור ביום אחד בכל שבוע ושבוע שהעולם נברא בששה ימים חלוקים ובשביעי לא נברא דבר ובכל יום ויום נבראו ענינים חלוקים להורות על הרצון הפשוט שלא כדעת המתפלספים הנמאסים לנו בדעתם זה שחושבין לאמר שעם היותו ברוך הוא היה הכל. ובמנוחתינו בשביעי זכר לנו בחדושו של עולם כי כשישבתו בני אדם כולם ביום אחד בשבוע וישאל כל שואל מה עילת זאת המנוחה ויהיה המענה כי ששת ימים עשה ה' וגו' (שמות כ' י"א) כל אחד יתחזק מתוך כך באמונה האמיתית
ומלבד זכירת חדוש העולם יש בו זכירת נס מצרים שהיינו עבדים שם ולא היינו יכולים לנוח בעת חפצנו במנוחה והאל הצילנו מידם וצונו לנוח בשביעי ועל כן זכר במשנה תורה זה השורש השני שיש לנו במנוחה ואמר שם (דברים ה' ט"ו) במצות שבת וזכרת כי עבד היית בארץ מצרים וגו' על כן צוך ה' אלהיך לעשות את יום השבת
דיני המצוה כגון מה הן הדברים שנקראים עיקר המלאכות לחייב בהן העושה אותן כגון ארבעים מלאכות חסר אחת שמנו חכמים ותולדותיהן והמלאכות הקלות שאסרו הם לגדר והדברים גם כן הנקראים שבותים ומה שלמדו זכרונם לברכה (יומא דף פ"ה ע"א) מן הכתוב כי דוחין הכל להצלת נפשות וכי הזריז לחלל את השבת בשביל הצלת נפשות משובח והטעם לפי שסבת עשיית המצוה הוא האדם וקיום הסיבה הוא קיום הכל. ומפני כן אמרו זכרונם לברכה (שם דף פ"ג ע"א) שנאמן כל חולה לומר צריך אני שתחללו שבת עלי וכל חולה בקדחת שוכב על ערש דוי בכלל סכנה הוא לחלל שבת עליו ויתר רובי פרטיה מבוארים במסכת שבת ויום טוב
ונוהגת בכל מקום ובכל זמן בזכרים ונקבות. ועובר עליה במזיד נסקל והוא שיהיו שם עדים והתראה שכלל זה בידך לעולם שאין מיתה או מלקות אלא בעדים והתראה וההתראה לעולם להבחין בין שוגג למזיד. ודע זה העיקר בכל מקום ולא תשאל ממני להחזירו. ואם עשה מלאכת מחשבת בשוגג מביא חטאת קבועה
<h2>מצוה לג יתרו מצות כיבוד אב ואם</h2>
לכבד האב והאם שנאמר (שמות כ' י"ב) כבד את אביך ואת אמך וגו' ובא הפירוש (קידושין דף ל"א ע"ב) אי זהו כיבוד מאכיל ומשקה מלביש ומכסה מכניס ומוציא
משרשי מצוה זו שראוי לו לאדם שיכיר ויגמול חסד למי שעשה עמו טובה ולא יהיה נבל ומתנכר וכפוי טובה שזו מידה רעה ומאוסה בתכלית לפני אלהים ואנשים. ושיתן אל לבו כי האב והאם הם סיבת היותו בעולם ועל כן באמת ראוי לו לעשות להם כל כבוד וכל תועלת שיוכל כי הם הביאוהו לעולם גם יגעו בו כמה יגיעות בקטנותו. וכשיקבע זאת המדה בנפשו יעלה ממנה להכיר טובת האל ברוך הוא שהוא סיבתו וסיבת כל אבותיו עד אדם הראשון ושהוציאו לאויר העולם וסיפק צרכו כל ימיו והעמידו על מתכונתו ושלימות אבריו ונתן בו נפש יודעת ומשכלת שאלולי הנפש שחננו האל יהיה כסוס בפרד אין הבין ויערוך במחשבתו במה וכמה ראוי לו להזהר בעבודתו ברוך הוא
דיני המצוה כגון כבוד זה מנכסי מי חייב לעשותו אם משל אב או משל עצמו והלכה משל אב אם יש לו נכסים לאב ואם לאו יחזר הכן אפילו על הפתחים ויאכיל אביו וכיבוד אב ואם אי זה קודם ועד היכן כבוד אב ואם ואם מחל על כבודו אם יהיה מחול ואם יראנו עובר על דברי תורה באי זה לשון ימנעהו ואם יצוהו אביו לעבור על דברי תורה שלא יאמינהו בזה וכי חייב לכבדו בחייו ובמותו וכיצד הוא הכיבוד במותו ויתר פרטיה מבוארין בקידושין (דף ל' ע"ב ואילך) וקצת מהן במקומות מהתלמוד
ונוהגת בכל מקום ובכל זמן בזברים ובנקבות כל זמן שאפשר להן כלומר בכל עת שלא ימנעו אותן בעליהן. ועובר עליה בטל עשה ועונשו גדול מאד שנעשה כמתנכר לאביו שבשמים. ואם יש כח בבית דין כופין אותו כמו שכתבנו למעלה (מצוה ו') שבביטול עשה כופין בית דין
<h2>מצוה לד יתרו שלא להרוג נקי</h2>
שלא להרוג נפש שנאמר (שמות כ' י"ג) לא תרצח
שורש מצוה זו ידוע ונגלה לכל רואי השמש כי השם יתברך בנה העולם וצונו לפרות ולרבות כדי ליישבו לפניו ומנענו שלא נחריבהו בידינו להרוג ולאבד הבריות שהן המיישבות העולם. ואולם הרשעים הגמורים כגון המינין והמלשינים אינן מיישבי עולם ועליהם אמר הכתוב (משלי י"א י') ובאבוד רשעים רנה לפי שהן לא יושיבו העולם אבל יחריבוהו בכל כוחם. וזהו מה שאמר חכם מחכמינו זכרונו לברכה באבדו הרשעים קוצים אני מכלה מן הכרם (בבא מציעא דף פ"ג ע"ב) כלומר באבדן אלה יתיישב העולם יותר כמו שפירות הכרם מתרבים וטובים יותר בסלוק הקוצים ממנו
מדיני המצוה מה שאמרו זכרונם לברכה שאחד ההורג את הבריא או את החולה נטוי למות ואפילו הגוסס בחולי בידי שמים נהרג עליו. ודין משפט הרוצח כיצד ויתר פרטיה מבוארין בפרק ט' מסנהדרין (דף ע"ז ע"ב ואילך) ושני ממכות
ונוהגת בכל מקום ובכל זמן בזכרים ונקבות ועובר עליה ורצח במזיד ויש עדים שהתרו בו הורגין אותו בסייף בשוגג למטה נכתוב דינו בעזרת השם בסדר אלה מסעי (מצוה ת"י)
<h2>מצוה לה יתרו שלא לגלות ערות אשת איש</h2>
שלא לבוא על אשת איש שנאמר (שמות כ' י"ג) לא תנאף ובא הפירוש שלשון ניאוף סתם משמע באשת איש כמו שאמרו זכרונם לברכה אין ניאוף אלא באשת איש. ונכפל זה הלאו בסדר אחרי מות (ויקרא י"ח כ') שכתוב שם בפירוש ואל אשת עמיתך לא תתן שכבתך לזרע לטמאה בה
משרשי מצוה זו כדי שיתיישב העולם כאשר חפץ השם והשם ברוך הוא רצה שיהיו כל עניני עולמו עושין פירותיהן כל אחד ואחד למינהו ולא שיתערבו מין במין אחר וכן רצה שיהיה זרע האנשים ידוע של מי הוא ולא יתערבו זה עם זה. ועוד ימצאו כמה הפסדין בניאוף שתהיה סיבה לבטל כמה ממצוות האל עלינו שצונו בכבוד האבות ולא יוכרו לבנים עם הניאוף. ועוד יהיה כשלון במה שנצטוינו גם כן לא לבוא על האחות ועל הרבה נשים והכל יעקר בסיבת הניאוף שלא יכירו בני אדם קרובותיהן מלבד שיש בענין הניאוף עם אשת איש צד גזל שהוא דבר ברור שהשכל מרחיקו גם כי הוא סיבה לאיבוד נפשות כי ידוע הדבר בטבע בני איש שמקנאים על ניאוף בת זוגם עם אחרים ויורדין עם הנואף עד לחייו וכמה תקלות מלבד אלה
דיני המצוה כגון הרחקת הענין שלא להתיחד עמהן ומשפט הנואף והנואפת גם כן שגם היא באיסור ובדין ויתר פרטיה מבוארים במסכת סנהדרין (דף פ"ט ע"א ואילך) ובמקומות בתלמוד
ושם בסנהדרין (דף נ' ע"א) מתבאר שהנואף עם אשת איש גמורה שניהם בחנק והנואף עם נערה מאורסה שניהם בסקילה ואם הנערה המאורסה בת כהן היא תשרף והוא יחנק
ואיסור אשת איש הוא מן המצוות שהן על כל בני העולם בכלל בין ישראל בין גוי אבל יש חילוק קצת בענין שאין אישות לגוי אלא על ידי בעילה וישראל קונה אותה אפילו בקידושין
<h2>מצוה לו יתרו שלא לגנוב נפש מישראל</h2>
שלא לגנוב נפש מישראל שנאמר (שמות ב' י"ג) לא תגנוב ובא הפירוש (מכילתא סנהדרין דף פ"ו ע"א) שבגונב נפשות הכתוב מדבר
שורש המצוה נגלה הוא
דיני המצוה כגון מה שאמרו (שם דף פ"ה ע"ב) אין חלוק בין גדול לקטן ובין איש לאשה דנפש מכל מקום משמע ודין האב הגונב בנו או הרב את תלמידו ויתר פרטיה מבוארין בפרק י"א מסנהדרין
ואיסורה נוהגת בכל מקום בזכרים ונקבות ועובר עליה וגנב נפש חייב חנק והוא שמכר אותו נפש שכן בא הפירוש (שם) שאין החיוב חל עליו עד שימכור שכתוב אחר מגלה עליו דכתיב (שמות כ"א ט"ז) וגונב איש ומכרו וגו' מות יומת
<h2>מצוה לז יתרו שלא להעיד בשקר</h2>
שלא להעיד עדות שקר שנאמר (שמות כ' י"ג) לא תענה ברעך עד שקר ונכפל במקום אחר בלשון אחר (דברים ה' י"ז) עד שוא
שורש מצוה זו נגלה כי השקר נמאס ונאלח לעין כל משכיל גם כי בעדות אמת העולם עומד שכל דברי ריבות בני אדם מתבטלים בעדות אנשים ואם כן עדות שקר סיבה לחורבן הישוב
דיני המצוה כגון ממי מקבלין עדות וממי אין מקבלין ובמה יפסלו בני אדם להעיד וכיצד קבלת העדות וכי יש בני אדם שאין מעידין לכל אדם מרוב מעלתן ודרישת העדות והחקירה והחילוקין שבין עדות ממון לעדות נפשות והחילוק שבין דרישה לבדיקה והחילוק שבין עדות בשטר לעל פה ויתר רובי פרטיה מבוארין בסנהדרין (דף י"ח ע"א ואילך) ובמקומות בתלמוד
ונוהגת בכל מקום ובכל זמן בזכרים אבל לא בנקבות שאין הנשים בתורת עדות שהעדות צריך כיוון וישוב הדעת הרבה והעובר על לאו זה והעיד עדות שקר בחבירו שם הכתוב גבול עונשו לעשות לו כאשר חשב לעשות לחבירו ויש בו מלקות כמו כן. ושם בסנהדרין גם כן מתבאר
<h2>מצוה לח יתרו שלא לחמוד</h2>
שלא להעלות במחשבתנו לעשות תחבולה לקחת לנו מה שהוא לזולתנו מאחינו שנאמר (שמות כ' י"ד) לא תחמוד בית רעך וגו'. וכבר הוכיחו זכרונם לברכה מפסוק אחר דכתיב (דברים ז' כ"ה) לא תחמוד וגו' ולקחת לך שאיסור לאו דלא תחמוד אינו נגמר עד שיעשה בו מעשה. ואפילו נתן הדמים לחבירו על החפץ עובר גם כן על לאו דלא תחמוד שאין לאו דלא תחמוד נתקן בנתינת הדמים כל זמן שדרך הכרח לקחו ממנו כן הוא הפירוש האמיתי לרבותינו זכרונם לברכה
משרשי מצוה זו לפי שמחשבה רעה היא זו וגורמת לאדם תקלות הרבה שאחר שיקבע במחשבתו לקחת ממנו אותו הדבר שחמד מתוך אותה תאוה רעה לא ישגיח בשום דבר ואם לא ירצה חבירו למכרו יאנוס אותו ממנו ואם יעמוד כנגדו אפשר שיהרגנו כאשר מצינו בנבות שנהרג על כרמו שחמד ממנו אחאב
דיני המצוה איך ראוי להתרחק הרבה מן המדה הרעה הזאת מבוארים במקומות בתלמוד בפיזור ובמדרשות
ונוהגת בכל מקום ובכל זמן בזכרים ובנקבות. ועובר עליה וחמד ואפילו עשה בו שום מעשה אינו חייב מלקות לפי שהוא דבר שניתן להשבון שהרי אפילו אנסו ממנו להשבון ניתן. ומכל מקום הרי הוא כעובר על מצות מלך יתעלה וכמה שלוחים יש למלך יתעלה ליטול נקמתנו ממנו
<h2>מצוה לט יתרו שלא לעשות צורות אפילו לנוי</h2>
שלא לעשות צורת אדם משום דבר הן ממתכות הן מעץ ואבן וזולתם ואפילו לנוי שנאמר (שמות כ' כ') לא תעשון אתי ודרשו זכרונם לברכה (ראש השנה דף כ"ד ע"ב) לא תעשון אותי כלומר לא תעשון דמיון אותה צורה דהיינו גוף אדם שכתבתי עליה בתורתי (בראשית א' כ"ו) נעשה אדם בצלמנו. והכונה בכתוב מצד השכל שנתן בו. ומה שאמר בצלמנו על חלק השכל שבאדם מפני שהשכל כולו הוא בו ברוך הוא אבל אין שום דמיון אחר בינו ברוך הוא ובין שום בריה מנבראיו חלילה
ולאו דלא תעשה לך פסל שקדם ענינו שלא נעשה שום צורה שתעבד וזה הלאו מיוחד לצורת אדם שלא נעשה אותו כלל אפילו לנוי וזה להרחיק עבודה זרה
דיני המצוה כגון העושה צורת אדם חסר אבר אחד או יותר מה דינו ויתר פרטיה מבוארים בפרק שלישי מעבודה זרה (דף מ' ע"ב ואילך). ובמסכת סנהדרין (דף ז' ע"ב) אמרו זכרונם לברכה שהלאו הזה הוא כולל ענינים אחרים. אמנם עיקר הלאו במה שזכרנו וכן אמרו במכילתא
ונוהגת בכל מקום ובכל זמן בזכרים ונקבות ועובר עליה ועשה צורת אדם אפילו לנוי עבר על מצות מלך כלומר ואין בה חיוב מלקות
<h2>מצוה מ יתרו שלא לבנות אבני מזבח גזית</h2>
שלא נבנה מזבח מאבנים שיגע בהן ברזל שנאמר (שמות כ' כ"ב) לא תבנה אתהן גזית פירוש גזית הוא כשפוסלין מן האבן בכלי ברזל. ואם נבנה באבני גזית פסול
משרשי מצוה זו שנקבע בנפשותינו מיום עשותו שבסיבתו תבוא לנו מחילת העון והברכה והשלום אחרי כן ועל כן לזכור זה הדבר נצטוינו שלא לעשות בו דבר כלל בכלים המוכנים להשחתה וזהו הברזל שכורת ומוכן תמיד לשפוך דם. וכבר הקדמתי לך בתחילה כי האדם נפעל כפי פעולותיו ומחשבותיו הולכות לעולם אחרי מעשיו על כן ראוי לנו לעשות דמיונות הפעולות כפי כונת הדברים. והסכל המהביל דברים אלה לא ידע ולא יבין
דיני המצוה כגון מהיכן היו מביאין אותן האבנים שבונין בהן המזבח שאמרו זכרונם לברכה (עיין מידוח פ"ג מ"ד) מן בתולת קרקע או מן הים הגדול היו מביאין אותן ודין אם נגע ברזל באבן אחר שנבנית במזבח אם פוסלת הכל או היא לבדה פסולה ומה שאמרו זכרונם לברכה (שם) כשמלבנין את המזבח פעמים בשנה שלא ילבנוהו בכלי שיהא בו ברזל כדי שלא יגע הברזל באבן ויתר פרטיה מבוארים במסכת מידות (פרק שלישי)
ונוהגת בזמן הבית בזכרים ונקבות והעובר עליה ובנה אבן שנגע בה ברזל במזבח או בכבש לוקה
<h2>מצוה מא יתרו שלא לפסוע על המזבח</h2>
שלא לעלות על המזבח במדרגות כדי שלא יעשה פסיעות גסות בעלותו שנאמר (שמות כ' כ"ג) ולא תעלה במעלות על מזבחי אשר לא תגלה ערותך עליו. אלא כשהוא עולה שם מהלך בנחת וביראה עקב בצד גודל וכן נאמר במכילתא
משרשי מצוה זו מה שכתבנו במצוה הקודמת לה לקבוע בנפשותינו יראת המקום וחשיבותו ועל כן הוזהרנו שלא לנהוג שם קלות ראש בשום ענין. והכל יודעין שהאבנים לא יקפידו בשום בזיון שאינן רואות ולא שומעות אלא כל הענין לתת ציור בלבנו ביראת המקום וחשיבותו וכבודו הגדול כי מתוך הפעולה הלב נפעל כמו שכתבתי
דיני המצוה כיצד עושין הכבש כדי שלא יבואו לעבור עליו בלאו זה וצורתו וכל ענינו מבוארים בפרק שלישי ממדות (משנה ג' ד')
ונוהגת בזמן הבית בזכרים ובנקבות והעובר עליה ופסע פסיעה גסה על המזבח עד שנגלה ערותו במזיד לוקה. וענוים ישכנו ארץ
<h2>מצוה מב משפטים מצות דין עבד עברי</h2>
לדון בדין עבד עברי כמו שכתוב בפרשה שנאמר (שמות כ"א ב') כי תקנה עבד עברי וגו' כלומר שנעשה לו הדברים שנצטוינו בהן כגון לשלחו בשביעית או בתוך שש אם פגע בו יובל או בגרעון כסף או במיתת אדון שלא הניח בן זכר ולנרצע גם כן בדינו הכתוב בו הכל כמו שלמדונו רבותינו זכרונם לברכה מתוך הכתוב כמו שמפורש בפרק ראשון מקידושין (דף י"ד ע"ב)
משרשי מצוה זו שרצה האל שיהיה עמו ישראל אשר בחר עם קדוש מלא ומעוטר בכל מדות טובות ומעולות כי מתוך כך תחול הברכה עליהם והחסד והרחמים מן המדות המשובחות שבעולם. ועל כן הזהירנו לרחם על אשר הוא תחת ידינו ולגמול לו חסד כאשר כתוב בפרשה וכמו שידענו גם כן בקבלה
דיני המצוה כגון החילוקין שבין מוכר עצמו למכרוהו בית דין והדברים שהוא נקנה בהם ושהוא יוצא כהן לחירות ושאר דיניו מבוארים שם בקידושין (דף י"ד ע"ב ואילך)
ונוהגת מצוה זו בזכרים אבל לא בנקבות שאין האשה קונה עבד עברי. ודוקא בזמן שישראל שרויין על אדמתן שכן בא הפירוש המקובל שאין עבד עברי נוהג אלא בזמן שהיובל נוהג (ערכין דף כ"ט ע"א) ומפורש הוא שדין היובל אינו אלא בארץ ועובר עליה ולא עשה לעבד מה שכתוב בו ביטל עשה וגם מלמד נפשו להיות אכזרי וכמעט שמעיד על עצמו שאינו מבני ישראל כי הם רחמנים בני רחמנים
<h2>מצוה מג משפטים מצות יעוד של אמה עבריה</h2>
לייעד אמה העבריה כלומר שאותו ישראל שקנה אמה העבריה שישאנה לו לאשה או יתננה לבנו לאשה שנאמר (שמות כ"א ח') אם רעה בעיני אדוניה אשר לא יעדה והפדה ואמרו זכרונם לברכה כאן רמז לך שמצוה ביעוד ובפירוש אמרו זכרונם לברכה (מכילתא משנה בכורות דף י"ג ע"א) מצות יעוד קודמת למצות פדיה
משרשי מצוה זו שריחם האל על העניה הנמכרת ועל אביה שנצטרך למכרה וצוה הקונה אותה לישא אותה לאשה ולעשותה גברת כי אל רחום וחנון הוא. ואם אין הקונה חפץ בה לעצמו שישיאנה לבנו כי גם עם בן אדוניה תשמח ותגל או שיגרע פדיונה מכל מקום ויסייענה שתצא מעבדות. ולא שיגרום על כל פנים שתעמוד תחת ידו עד זמן המכר גם אם ישרה בעיניו עבודתה הרבה. וכל זה מחסדי האל על ברואיו וממדותיו המעולות
דיני המצוה כגון עד מתי הבת נמכרת ושאינה נמכרת על ידי אדון כלומר דאפילו עבר ומכרה אין המכירה כלום ושהאב יכול למכרה כמה פעמים והדברים שהיא נקנית בהן ושהיא יוצאת בהן לחירות ובכמה יציאות היא יתירה על העבד ודיני הבוגרת וזמן האיילונית ויתר פרטיה מבוארים בראשון של קידושין (דף י"ד ע"ב ואילך)
ונוהגת בזמן שהיובל נוהג דוקא והעובר על זה ולא יעדה לא לו ולא לבנו ולא סייע בפדיונה לא קיים מצוה זו אבל אין לכופו לפי הדומה על קיום זו המצוה שהרי כתוב שם בפירוש ואם שלש אלה לא יעשה לה מכלל שהתורה הניחה הדבר ברצונו. ומכל מקום אם עשה כן קיים מצוה ועשה כראוי ותבוא עליו ברכה ובנים טובים וכשרים ראויים לצאת מזיווגם
<h2>מצוה מד משפטים מצות פדיון אמה העבריה</h2>
לפדות אמה העבריה שנאמר (שמות כ"א ח') והפדה וזו מצות עשה כלומר שיסייע האדון הקונה אותה בפדיונה ויתן לה מקום לשוב לבית אביה כמו שאמרו זכרונם לברכה (קידושין דף י"ד ע"ב) שמגרע פדיונה ותצא כלומר שאם לקחה בששים דינרים לשש שנים ועבדה שלש וקבצה שלושים דינרים שיקחם וישלחנה ולא יטעון עליה שתשלים שנות עבודתה על כל פנים או שיאמר מעותי היו בטלות אצלה תוסיף לי ריוח אם תרצה לצאת שאין זה כי אם רוע לב ולבני ישראל שהם בני מלכים רחמנים בני רחמנים ראוי להם לעשות חסד עם הבריות אף כי לאשר עבדום ואפילו יום אחד
משרשי המצוה מה שכתבנו ביעוד ופרטיה גם כן שם בקידושין
<h2>מצוה מה משפטים שלא ימכור אמה העבריה הקונה אותה מיד האב</h2>
שכל מי שיקנה אמה עבריה לא ימכרנה לאדם אחר לעולם שנאמר (שמות כ"א ה') לעם נכרי לא ימשול למכרה בבגדו בה. ופירושו כתרגומו לגבר אוחרן ולהרחיק הדבר נאמר בלשון זה כלומר שדומה לעניה הקטנה אם מוכרה לאדם אחר שנית כאילו ימכרנה לעם נכרי
משרשי המצוה שרצה האל לזכותינו וציונו להתנהג במדת החמלה האהובה לפניו
דיני המצוה כתוב למעלה במצות יעוד
<h2>מצוה מו משפטים שלא לגרוע שאר כסות ועונה</h2>
שכל קונה אמה העבריה ויעדה שלא יגרע לה שארה כסותה ועונתה (שמות כ"א י'). ופירוש שאר מזון וכסות כמשמעו ועונה דרך ארץ
ובכלל לאו זה כל בנות ישראל גם כן שלא לגרוע להן דבר מאלה וקל וחומר הדברים אם לזו לא יגרע כל שכן לאחרות בנות חורין. וזה שכתוב (שם ט') כמשפט הבנות יעשה לה אמרו במכילתא שהוא בא ללמד ונמצא למד שהבנות למדות ממנה
מדיני המצוה מה שאמרו זכרונם לברכה (בתובות דף נ"ו ע"ב) המתנה עם אשתו על מנת שאין לך עלי שאר כסות ועונה מה דינו. ומה שאמרו (שם דף ס"א ע"א) שהאשה עולה עם הבעל ואינה יורדת ולפיכך מחשבין מזונותיה וכסותה לפי מעלתו. וענין חילוק העונות שהוא לפי כובד אומנות האיש עד שאמרו זכרונם לברכה (שם דף ס"א ע"ב) שעונת הספן פעמים בשנה והגמל פעם בחדש ותלמיד חכם פעם בשבוע וראוי לו שתהיה ליל שבת. ויתר פרטיה מבוארים בסדר נשים בפיזור
ונוהגת מצוה זו לענין בת חורין בכל מקום ובכל זמן בזכרים ועובר עליה וגרע לאשתו אחת משלש אלה מרצונו על צד שיכוין להכאיבה עבר על לאו והוא כעובר על אזהרת מלך אבל אין לוקין על לאו זה לפי שאין בו מעשה
<h2>מצוה מז משפטים מצות בית דין להרוג בחנק המחויב</h2>
שנצטוינו להמית העוברים על קצת מצות שבתורה בחנק שנאמר (שמות כ"א י"ב) מכה איש ומת מות יומת וזו של מכה איש אחת מהן שמיתתן בחנק שהרי כתוב בו מות יומת ובפירוש אמרו זכרונם לברכה (סנהדרין דף נ"ב ע"ב) כל מיתה האמורה בתורה סתם אינה אלא חנק. (למדנו לחייבי מיתות שאינן בתשלומין שנאמר אין כסף מכה איש ומת מכילתא)
שורש מצוה זו נגלה לכל כי מלך במשפט יעמיד ארץ שאלולי יראת המשפט יהרגו בני אדם זה את זה על כן ציונו האל ברוך הוא להמית הרוצח ובחכמתו ברוך הוא ראה שראוי לענוש אותו במיתת חנק והדבר נאות גם לדעתנו אנו כי כאשר עשה כן יעשה לו והרוצח כונתו להמית הנרצח במהרה כי מפחדו אליו ימהר מיתתו בכל כוחו וכמו כן הקלה התורה במשפטו להמיתו בחנק שהיא מיתה ממהרת ולא בשריפה וסקילה שהן בצער רב. ואולם במשפטי הזימה שנהנו העוברים בעבירה ונמשכה הנאתן קצת תבוא בהן פעמים שריפה פעמים סקילה
דיני המצוה כיצד בגון מה שאמרו זכרונם לברכה שמשקיעין את המחוייב בזבל עד ארכובותיו וכורכין סודר קשה לתוך הרכה על צוארו זה מושך אצלו וזה מושך אצלו עד שנפשו יוצאה ויתר פרטיה מבוארים בפרק ז' מסנהדרין (דף נ"ב ע"ב)
ומצוה זו אינה נוהגת אלא בארץ שאין דנין דיני נפשות אלא בארץ. ומי שבידו לעשות דין ואינו עושה ביטל עשה זה וענשו גדול שאלמלא מוראת הדין איש את רעהו חיים בלענו
הרמב"ן ז"ל לא ימנה זאת המצוה בחשבונו וכן כל ארבע מיתות של בית דין שהן סקילה שריפה הרג וחנק שימנה הרמב"ם ז"ל לארבע מצות לא ימנה הוא אותן ואמר (בסוף השגתו לשורש י"ד) כי בפסוק של ובערת הרע מקרבך (דברים י"ג ו') ציותה התורה דרך כלל שנבער כל עושי הרע מבינינו ובו נכללו כל הדינין וכשיפרט הכתוב אחר כן חילוק המשפטים לפי העונשין אין זה נחשב למצוה שאינו כי אם ביאור ענין. והחכם יבור לו הישר בעיניו
<h2>מצוה מח משפטים שלא להכות אב ואם</h2>
שלא יכה הבן האב והאם ואפילו אם הם יכו אותו הכאה רבה בכל זמן שלא ישאו נפשם להמיתו שנאמר (שמות כ"א ט"ו) ומכה אביו ואמו מות יומת
ואף על פי שלא הזהיר הכתוב בפירוש על זה שיאמר אל תכו האבות אלא שכתב עונש המכה אותם ודרך התלמוד לעולם לשאול בענין כזה ולומר עונש שמענו אזהרה מנין. גם בזה יש לנו אזהרה שהרי אנו מוזהרין על כל איש מישראל שלא להכותו שכתוב במי שנתחייב מלקות ארבעים יכנו לא יוסיף (דברים כ"ה ג') וכל שכן למי שלא נתחייב והאב בכלל ישראל הוא. ואזהרתו מהכא ואף על פי שלאו זה של לא יוסיף נחשב לאו בפני עצמו. מכל מקום הרי כלל בידינו שכל שיש בו כרת או מיתה יש בו לאו חוץ מפסח ומילה ובהכאת אב ואם הרי יש בו כרת בלא עדים ומיתה בעדים ועל כן יש לנו לומר עכ"פ שנלמד האזהרה בו מקרא דלא יוסיף אחר שלא מצאנוה במקום אחר ותהיה עיקר האזהרה לישראל ובכללה נלמד למכה אב ואם
וענין חיוב המיתה במכה אמרו זכרונם לברכה (סנהדרין דף פ"ה ע"ב) שהוא כשהוציא מהם דם דוקא מה שאין כן בשאר כל אדם שאפילו הוציא מהן דם ניתן לחיוב ממון
משרשי המצוה ליסר הנבלים והמוסרים שהרימו יד במי שהביאם לעולם ברצון האל ועשה להם כמה טובות ומלך במשפט יעמיד ארץ
דיני המצוה כגון מכהו לאחר מיתה שפטור והכהו על אזנו וחרשו שחייב מיתה שאי אפשר שלא יצא טיפת דם בפנים והעושה בו חבורה לרפואה שפטור ולכתחילה לא יעשה לו רפואה שמביאה לחבורה אם אפשר על ידי אחר ודין שתוקי שחייב על אמו ולא על אביו ודין גר שהורתו שלא בקדושה שאין חייב בשניהם ודין גר שאסור לו להכות אביו גוי דרבנן ודין מי שהיו אביו ואמו רשעים גמורים מפורסמים שפטור על הכאתן עד שיעשו תשובה אבל אסור הוא מכל מקום אפילו קודם תשובה ולכל אין נעשה הבן שליח בית דין ליסר אביו חוץ ממסית ויתר פרטיה בסוף סנהדרין (שם)
ונוהגת בכל מקום ובכל זמן בזכרים ונקבות וטומטום ואנדרוגינוס ועובר עליה והכה אותם הכאה שיש בה חבורה בעדים והתראה מיתתו בחנק ובלא חבורה חייב עליהם כשאר כל אדם שהמכה חבירו הכאה שיש בה תשלומין של שוה פרוטה משלם ואינו לוקה ואם אין בה תשלומין של שוה פרוטה לוקה ואינו משלם שהלכה היא אין אדם מת ומשלם וכן אין לוקה ומשלם
<h2>מצוה מט משפטים מצות דיני קנסות (חובל בחבירו)</h2>
שנצטוינו כדין חובל בחכירו לענשו כמו שכתוב בתורה בפרשה (שמות כ"א י"ה) וכי יריבון אנשים. וזה נקרא דיני קנסות. ובפסוק אחר כולל משפטי הקנסות כולם והוא שכתוב (ויקרא כ"ד י"ט) כאשר עשה כן יעשה לו ירצה לומר שילקח מממונו מה שיצערהו בכדי מה שציער הוא את חבירו כמו שבאה הקבלה בו.
ואפילו לא הכהו אלא שביישו בלבד יצערוהו בית דין בממונו שישלם למתבייש כפי השיעור ההוא. ואלה הדינין שנקראין דיני קנסות כגון נזקי אדם באדם ושור בשור ושור באדם ואדם בבהמה אין דנין אותן אלא בבית דין הסמוכין בארץ ישראל
שורש מצוה זו ובכלל כל מה שבא בתורה בענין הדין איני צריך ליגע אחר טעמו של דבר כי דבר מושכל הוא שאם אין משפט לא יתיישבו בני אדם ולא יעמדו יחדיו לעולם ואי אפשר לארץ בלתי המשפט
דיני המצוה כגון החובל בחבירו שחייב בחמישה דברים הידועים וכיצד מחשבין אותן ודין הבושת שהכל לפי המבייש והמתבייש ודין ישן שבייש או שביישוהו ואם מת מתוך בושתו מה דינו עם יורשיו ומבייש שוטה או חרש או קטן מה דיניהם ומבייש גר ועבד והמבייש בדברים והחילוק שבין תלמיד חכם לשאר בני אדם ודין הבועט בחברו ברגלו או שתקעו בכפו או סטרו על פניו צרם אזנו תלש שערו רקק והגיע לו הרוק ויתר פרטיה מבוארים בבבא קמא פרק החובל (דף פ"ג ע"ב ואילך)
ושם (דף פ"ד ע"ב) מתברר שיש חילוק בדיני קנסות בין מילתא דשכיחא ואית בה חסרון כיס דבהא עבדינן שליחותייהו למילתא דלא שכיחא ואף על גב דאית בה חסרון כיס אי נמי דשכיחא ולית בה חסרון כיס דבהני לא עבדינן שליחותיהו. וכתב רבנו אלפסי ז"ל (שס) מנהג שתי ישיבות שאף על פי שאין גובין קנס מנדין ליה עד שמפייס לבעל דיניה וכד יהיב ליה שיעור מאי דחזי ליה שרו ליה לאלתר בין איפיים ליה מריה דדינא בין לא איפייס
ונוהגת מצוה זו שאנו חייבין לדון ולענוש החובל בזכרים כי להם ניתן לעשות דין ולא בנקבות שאינן דנות אבל הן מכל מקום בכלל דין התשלומין בין שביישו או שנתביישו. וגם שם מתבאר תשלומי נזק האשה הנשואה היאך נחלקים
<h2>מצוה נ משפטים מצות בית דין להרוג בסייף המחוייב</h2>
שנצטוינו להרוג העוברים על קצת מצוות התורה בסייף וזה הדין נקרא לרבותינו ז"ל הרג והיא מיתה קלה ומכל מקום חנק קלה יותר ממנה. ואחד מן המומתים במיתה זו המכה עבדו אפילו כנעני והוא שמת תחת ידו שנאמר (שמות כ"א כ') נקום ינקם ובא הפירוש שיהרג מכהו בסייף
כבר כתבתי למעלה שהרמב"ן ז"ל לא ימנה ארבע מיתות בית דין לארבע מצוות כמו הרמב"ם ז"ל
משרשי מצוה זו שרצה האל לעקור מתוך אומתו הקדושה רוע הלב והאכזריות הגדולה ועל כן צוותה שכל מי שיגבר עליו כעס גדול כל כך שיכה הכאת מות עבדו שהוא בביתו ואין לו מושיע שיומת העושה זה אף על פי שהעבד קנין כספו ואיבד את ממונו במותו אף על פי כן יהרג אחר שהגביר כעסו על נפשו כל כך ודין ראוי וכשר הוא משפטי ה' אמת צדקו יחדיו
דיני המצוה כגון דין יום או יומיים ויתר פרטיה מבוארים בבבא קמא (דף צ' ע"א) והעובר עליה ולא עשה בו דין אם יש כח בידו ביטל עשה ועונשו גדול שגורם תקלות לבני אדם
<h2>מצוה נא משפטים מצות בית דין לדון בנזקי (קרן) בהמה</h2>
לדון בדין שור המזיק בין שהזיק אדם כמו שכתוב בפרשת וכי יגח (שמות כ"א כ"ח) בין שהזיק ממון כמו שכתוב בפרשת וכי יגוף (שם שם ל"ה). ועיקר פירושו של יגוף ידחוף ומיהו בין שהזיקו בגופו או ברגליו או נשך בשיניו או אפילו הזיק בקרניו כולן בכלל לשון נגיפה משמע. אבל נגיחה לא משמע אלא בקרן וכבר נתרבו נזקי שור באדם מדכתיב בפרשת כי יגח והמית דמשמע והמית מכל מקום בין בנגיחה בין בשאר דברים. ולאו דוקא שור אלא אפילו כל בהמה וחיה ועוף שהזיקו חייבין אלא שדיבר הכתוב ברגיל
כבר אמרנו שכל המצוות הבאות לנו על דבר המשפט שורש אחד להן ודבר מושכל הוא ואיני צריך לחזור אותו בכל אחת ואחת
דיני המצוה כגון אי זהו המועד והתם והחילוק שביניהן והדברים שהבהמה מועדת בהם בתחילה ושאינה מועדת בהן עד שנראה אותה מורגלת בהן והרגל זה באי זה ענין יהיה שנחזיקנה במועדת ובאי זה ענין תניח ההרגל שתחזיר לתמותה וחמישה מיני חיות המועדות מתחילתן וחילוק הרשויות שתזיק בתוכן ומה שנקרא אבות בנזיקין ומה שנקרא תולדות והחילוק שביניהן באחת ודיני השמירה שאדם חייב לשמרן כדי שלא יזיקו וכיצד יתחייב או יפטר בהן ויתר רובי פרטיה מבוארים בששה פרקים ראשונים מן בבא קמא
ואלה הדינין הנקראין דיני קנסות כבר אמרנו שאין דנין אותן אלא בית דין הסמוכין ובארץ ישראל. אבל המזיק חייב לשלם בדיני שמים בכל מקום ואם תפש הניזוק אין מוציאין מידו בשום מקום
<h2>מצוה נב משפטים שלא לאכול שור הנסקל</h2>
שלא נאכל בשר שור הנסקל אפילו נשחט כראוי מכיון שנגמר דינו בשרו אסור כן מפורש במכילתא (כאן) שנאמר (שמות כ"א כ"ה) ולא יאכל את בשרו ולאו דוקא שור אלא אף כל המזיקין בהמה חיה ועוף אלא שידבר ברגיל
משרשי המצוה כדי להסכים בדעתנו שכל מי שבאה תקלה על ידו מרוחק ונמאס עם אלהים ועם אנשים ואפילו שוגג כמו הבהמה שאין לה דעת וכל שכן מזיד. ובתתנו דעתנו על דבר זה יביאנו להזהר הרבה בכל מעשינו עד שלא תצא תקלה מתחת ידינו לעולם
מדיני המצוה מה שביארו זכרונם לברכה שבין תם בין מועד נסקל על כל בריה שממית בין איש או אשה או קטן או עבד ושאין גומרין דינו אלא בפני בעליו אם יש לו בעלים וכן מה שאמרו (בבא קמא דף מ"א ע"א) שיש צדדין הרבה שהשור ממית ואינו נסקל ויתר פרטיה מבוארים בקמא (דף מ"א ואילך)
ונוהגת מצות איסור בשרו בזכרים ונקבות ובארץ ישראל דוקא נוהג דין שור הנסקל על פי סמוכין ובבית דין של כ"ג. ועובר עליה ואכל כזית מבשרו במזיד לוקה
<h2>מצוה נג משפטים מצות בית דין לדון בנזקי הבור</h2>
לדון בדיני הפותח בור במקום שהוא כשלון לבני אדם שנאמר (שמות כ"א ל"ג) וכי יפתח איש בור וגו' כמו שכתוב בפרשה. ולאו דוקא בור אלא אפילו שיח ומערה ולא נאמר בור אלא ללמד שיהא בו כדי להמית דהיינו עשרה טפחים
שורשה כבר נכתב
דיניה כגון מה שאמרו (בבא קמא דף נ"ג ע"ב) שור ולא אדם חמור ולא כלים חופר בור ברשותו והפקיר רשותו ולא בורו שחייב הפקיר בורו גם כן פטור לפי שברשות חפר מה שאין כן בחופר ברשות הרבים שאינו חופר ברשות מתחילה ולפיכך חייב בו בכל צד. וכן החופר בור ברשותו סמוך לרשות הרבים ממש ולא הפקיר בורו ואין שום דבר מפסיק בין הבור ורשות הרבים כגון אלו החופרים לאושין פרוש יסודות לכתליהם פטור ומפני כן פטור אף על פי שאי אפשר לרבים להשמר אחר שהוא סמוך לדרך כל כך שאי אפשר לישוב הארץ בלתי שיעשו כל אחד יסודות לבתיהם. ודין המגלה בור אף על פי שלא חפרו שאמרו זכרונם לברכה (שם דף מ"ט ע"ב) שחייב דמכל מקום בעל התקלה הוא. וחילוק הדינין הבאין בענין הגילוי לפי כיסויו של בור בחלשו וחוזקו. ודין בור של שותפין בענין הכיסוי. ודין בור שחפרוהו שנים זה אחר זה על מי מהן חיובו. ודיני חיוב שיש לו לאדם בהרחקת הנזק כדי שלא יבוא הנזק לבני אדם במימיו וקוציו וזכוכיותיו ויתר פרטיה מבוארים בפרק שלישי (דף כ"ז ע"א ואילך) וחמישי (דף מ"ט ע"ב ואילך) מקמא ובתרא (דף ס' ע"א)
ונוהגת בזכרים שעליהם לעשות דין ולא בנקבות שהן אינן דנות אבל מכל מקום בכלל דין התשלומין הן בין הזיקו או הוזקו
<h2>מצוה נד משפטים מצות בית דין לדון גנב בתשלומין או במיתה</h2>
לדון בדיני הגנב כמו שכתוב בפרשה (שמות כ"א ל"ז) כי יגנוב איש וגו'. וענין הגניבה הוא הלוקח דבר ממון חברו מביתו או מכיסו בעת שלא יראה בעל הבית ולא ידע וכל כיוצא בזה
שורש מצוות המשפט ידוע
דיניה כגון תשלומי כפל וארבעה וחמישה ודין להרוג הגנב הבא במחתרת או למכרו בגניבתו ודיני הגניבה שהשביחה בבית הגנב מאליה או מחמת הוצאה ודין גניבה שהוקרה שמשלם קרן כעין שגנב ותשלומי הכפלים כשעת העמדה בדין ודין גנב שגנב מיד הגנב שאין משלם כפל לאחד מהן אפילו קודם יאוש ודין גנב נכסי הקדש או נכסי גוי או הגונב עבדים ושטרות וקרקעות והגונב בשבת ובא עליו חיוב חילול שבת וגניבה כאחד מה דינו לענין התשלומין ומאי זה מנכסיו מגבין בית דין ממנו התשלומין ואם נמכר בגניבתו שצריך שיהו דמיו כדמי הגניבה או פחות אבל היו יותר אינו נמכר ודיני שומר שגנב או שנגנב מביתו ודין איסור קנית גניבה מיד גנב ומי שקנה מהן מה דינו עם הבעלים ויתר פרטיה מבוארים בפרק שביעי מקמא (דף ס"ב ע"ב) ובפרק שמיני מסנהדרין (דף ע"ב ע"א) ובשלישי ממציעא (רף ל"ג ע"ב ואילך) ובמקומות מעטים מכתובות (דף ל' ע"ב) וקדושין (דף נ"ה ע"ב) ושבועות (דף מ"ב ע"ב)
ונוהגת בזכרים שעליהם לעשות דין. ובכל מקום שיש בית דין סמוכין בארץ מחייבין לשלם תשלומי ארבעה וחמישה ואם אין סמוכין אין להן כח לחייב אלא להחזיר הגניבה או דמיה. אבל מכירת הגנב עצמו אינה נוהגת אפילו בסמוכין אלא בזמן שהיובל נוהג
<h2>מצוה נה משפטים מצות בית דין לדון בנזקי הבער (והם שן ורגל)</h2>
לדון בנזקי שן ורגל כלומר מי שהזיק לחברו נזק הבא מחמת השן או מחמת הרגל כגון שהכניס בהמתו בשדה חברו ואכלה שם או הפסידה יונקותיו בעברה שם ברגליה שיש עלינו לחייבו בתשלומין מן העידית שלו כל מה שהפסיד שנאמר (שמות כ"ב ד') כי יבער איש וגו' ופירשו זכרונם לברכה דהיינו שן ומה שכתוב אחר כן ושילח את בעירה וגו' פירשו זכרונם לברכה (בבא קמא דף ב' ע"ב) דהיינו רגל ונאמר על שניהם מיטב שדהו ומיטב כרמו ישלם
שורש מצות המשפט ידוע
דיניה כגון מה הם המקומות שחייבין שם על השן והרגל ומה הן שאין חייבין בהן וחילוק הדין באוכלת מה שראוי לה לאכול למה שאינו ראוי וכן מה שראוי לה על ידי הדחק כגון פרה שאכלה שעורים וחמור שאכל כרשינין או דגים וחזיר שאכל בשר וכלב שלקלק את השמן וחתול שאכל תמרים ואם נהנית שמשלמת מה שנהנית ויתר פרטיה בגיטין (דף מ"ה ע"ב) ובקמא. והתם אמרינן פרק החובל (דף פ"ד ע"ב) כי קא אמר רבא השור בשור גובין אותו (בבבל) בשן וברגל דמועדין מתחילתן נינהו
ונוהגת בזכרים שעליהן לעשות הדין ומכל מקום הנקבות בכלל דין התשלומין בין הזיקו או הוזקו
ובית דין העובר עליה ולא דן דין זה כמו שכתוב ביטל עשה
<h2>מצוה נו משפטים מצות בית דין לדון בנזקי האש</h2>
לדון ולחייב לשלם מי שהזיק חברו באש כגון שהדליק את גדישו או שרף לו שום דבר שנאמר (שמות כ"ב ה') כי תצא אש וגו' פירוש תצא משמע אפילו יצאה מעצמה ובא להזהיר שאפילו המדליק בתוך שלו ויצאה מעצמה והזיקה שחייב לפי שלא שמר גחלתו שהאדם חייב לשמור אשו שלא תצא ותזיק שדרך האש ללכת מעצמה אף על פי שאינו בעל חיים
שורשה ידוע כמו שאמרנו
דיניה כגון שיעור ההרחקה שמרחיקין בערה מן המצר שהוא לפי גובהה של דליקה ודין השולחה ביד חרש שוטה וקטן או פקח ודין הרבים שאחד הביא האור ואחד הביא עצים ואחד ליבה וליבה וליבתו הרוח ודין כלים טמונים בגדיש או טמונים בבירה ודין גמל עובר טעון פשתן ודלקה בנר חנוני מה דינו או בנר חנוכה ויתר פרטיה מבוארים בפרק שני (דף כ"ב ע"א) ושישי (דף נ"ט ע"ב ואילך) מן קמא
ונוהגת בזכרים כי להם לעשות דין ובית דין העובר עליה ולא דן המזיק בתשלומין כמו שכתוב ביטל עשה
<h2>מצוה נז משפטים מצות בית דין לדון בדין שומר חנם</h2>
לדון בדין שומר חנם שנאמר (שמות כ"ב ו') כי יתן איש אל רעהו כסף או כלים לשמור וגו' ובא הפירוש שפרשה זו נאמרה בשומר חנם ולפיכך פטר בו את הגניבה. ופירוש חינם הוא שלא קיבל הנפקד שום שכר על שמירת הפקדון
השורש ידוע
דיניה כגון הטוען טענת גנב בפקדון ונשבע ואחר כך באו עדים שהוא ברשותו וחזר וטען טענת גנב ונשבע ואחר כך באו עדים שהוא ברשותו מה דינו ודין טוען טענת אבדה וחזר וטען טענת גנב ונשבע ואחר כך באו עדים שהוא ברשותו ודין טוען טענת גנב בפקדון של קטן ויתר פרטיה מבוארים בפרק תשיעי מן קמא (דף ק"ז ע"ב) ושלישי ממציעא (דף ל"ג ע"ב ואילך) ושמיני משבועות (דף מ"ט ע"א)
ונוהגת בכל מקום ובכל זמן ובית דין העובר עליה ביטל עשה
<h2>מצוה נח משפטים מצות בית דין לדון בדין טוען וכופר</h2>
שנצטוינו לדון בדין טוען ונטען כלומר שנעשה דין לכל מי שתובע את חברו בשום דבר או שהלוהו או הפקידו או גזלו או עשקו או חמסו שנאמר (שמות כ"ב ח') על כל דבר פשע וגו' אשר יאמר כי הוא זה. ובא הפירוש על לשון זה של כי הוא זה שאין נשבעין מן התורה אלא אם כן יודה הנתבע במקצת ההלואה.
אבל אם יאמר לא היו דברים מעולם או החזרתי הכל במלוה ואפילו בפקדון פטור משבועה מן התורה וזהו שאמרו זכרונם לברכה בגמרא (בבא קמא דף ק"ו ע"ב) דכי כתיב כי הוא זה אמלוה הוא דכתיב כלומר על טענת מלוה שהיא פרעתיך או לא היו דברים מעולם אבל על טענת שומרים שהיא טענת אונס או גניבה אפילו אם לא יודה מקצת אלא יאמר הכל נאנס חייב לישבע. ובפסוק זה נכללו כל התביעות שבין בני אדם שיכנס ביניהם ההודאה וההכחשה
שורש הדינין ידוע
דיניה כגון מודה מקצת שנשבע מדאורייתא פירוש מודה בפרוטה וכופר בשתי מעין כסף דפחות מכן אינו נשבע מדאורייתא אלא אם כן עד מעיד כנגדו שנשבע אפילו כשכופר בפחות משתי מעין אבל בפהות מפרוטה אינו נשבע לעולם אלא אם כן טענו כלים שבכלים אפילו טענו שתי מחטין והודה באחת וכפר באחת נשבע וכשנשבע בהודאת מקצת כשטענו בדבר שבמדה או מנין או משקל ודין כופר בכל והודאה ממין הטענה והודאת בעל דין ודיני שומרים ומחוייב שבועה דאורייתא או דרבנן ודיני נשבע ונפטר ונשבע ונוטל ודין חשוד על השבועה והיפוכי השבועה ובאי זה עכירה נעשה חשוד ואיזו תשובה יוציאנו מן החשד ומי שלא נודע שהוא חשוד וזכה בממון בשבועתו ואחר כך באו עדים שחשוד היה שחייב להחזיר הממון ומחוייב שבועה שאינו יכול לישבע מה דינו ודיני מיגו ודיני ברי ושמא ודיני גלגול שבועה בין ברי על ברי או על שמא ואפילו שמא על שמא בכל ענין שבועה מגלגלין ובכל ענין שבועה יש גלגול בין דאורייתא או דרבנן ואפילו שהיא תקנת אחרונים ודיני הטענות שאנו דנין הנתבע כמשיב אבידה והדברים שאין נשבעין עליהם דין תורה ופירות שהגיעו לכתפים אם דינן כקרקע לענין שבועה. והאומר לחברו שטר בידך וזכות יש לי בו אם כופין אותו להוציאו ודין הבא ליפרע שלא בפני המלוה ודין מלוה על המשכון ואבד המשכון אם חולקין זה עם זה במנין מעות המלוה ודין המלוה בישוב ורצה לפרעו במדבר ודין לוה אומר פרעתי מחצה והעדים מעידין שפרעו כולו ודין לוה מודה בשטר שכתבו וטוען שפרעו אם צריך לקיימו המלוה ודין שטר שלוה בו ופרעו ודין שולח מנה ביד שליח למי שנתחייב לו ובא לחזור בו ודין טענת פרוע בשטר שביד שליש ודין שטר שאין בו מקום או זמן אם כשר ודין אחריות טעות סופר בכל השטרות חוץ משטרי מתנה ודין משעבד מטלטלין שלו והעושה שדהו או עבדו אפותיקי סתם או מפורש ודין טריפת שבח ופירות בין בנגזל בין בבעל חוב ודין מי שאבד שטרו או נמחק ודין מי נותן שכר כתיבת השטר ודין שומא דהדרא לעולם אלא אם כן זבנה או אורתה או יהבה במתנה ודין הדברים שאין שבועה בהם אלא חרם סתם ושאין נשבעין על טענת חרש שוטה וקטן והדינין היוצאין מהם עם הגדולים ושאין מקבלין עדות אלא בפני בעל דין וקטן אפילו בפניו כאילו אינו והסומא שהוא כבריא לכל דבר חוץ מעדות ודיני חנוני על פנקסו ומעמד שלשתן קונה והיא הילכתא בלא טעמא וכל התלוי בזה הענין ודין מורשה עם מי שהורשה עליו ועם מי שהרשהו ולשון ההרשאה שהוא דון וזכה ואפיק לנפשך ודין האומר לא לויתי כאומר לא פרעתי ודיני מי שהוחזק כפרן ודין מי שאמרו לו בית דין צא תן לו ואמר פרעתי או חייב אתה ליתן לו ודין האומר אל תפרעני אלא בעדים או בפני פלוני ופלוני ואם הלכו למדינת הים מה יהיה עליו ודין המאמין המלוה בשטר כשני עדים אם יועילו לו עדי פרעון ודין באי זה ענין יכול אדם לומר משטה הייתי בך או אין יכול לומר ודין המוציא מחברו והדברים שיש להן חזקה שנקרא התובען מוציא ודיני חזקות ודיני גביות באי זה ענין יורדין לנכסיו ודיני ערבות ודיני מחאות ודין האנשים שאין מחזיקין עליהן ולא הם על אחר וכל דיני מצרנות ויתר רובי פרטיה מבוארים בקמא ועיקר בפרק ג' ממנו (דף ל"ה ע"ב) ובמציעא ועיקר בפרק ראשון (דף ב' ע"ב ואילך) ושמיני דבתרא (דף קכ"ה ע"ב) ובשבועות פרק חמישי ושישי ושביעי (דף ל"ה ע"ב) ובהרבה מקומות מן התלמוד בפיזור קצת מן הדינין
ונוהגת מצוה זו שאנו חייבין לדון בזכרים אבל לא בנקבות שאינן דנות אבל מכל מקום הן בתורת דינין לתשלומין ולכל דבר אלא שיש חילוק קצת בטענות הנשואות בענינים ידועים כמו שמפורש במקומות שזכרנו וגם כן נוהגת בכל מקום ובכל זמן. ובית דין העובר עליה ולא עשה דין אם יש כח בידו ביטל עשה ועונשו גדול מאוד שגורם חורבן לארץ שאין הארץ מתיישבת אלא בדין וכמו שאמרו זכרונם לברכה (אבות פ"א מי"ה) על שלשה דברים העולם עומד ואחת מהן הוא הדין וזאת אחת מן המצוות שנצטוו עליה כל בני העולם בכללם לפי שאי אפשר לישוב העולם זולתה
<h2>מצוה נט משפטים מצות בית דין לדון בדין נושא שכר ושוכר</h2>
לדון בדין נושא שכר והשוכר. ופירוש נושא שכר שומר פקדון בשכר שנותנין לו על השמירה ושוכר הוא כמשמעו ששכר בהמה מחבירו לרכוב או לעשות בה מלאכה או ששכר ממנו מטלטלין. ונפל מחלוקת בין השוכר והמשכיר או בין בעל הפקדון והשומר אותו בשכר שמצוה עלינו לדון ביניהם כמו שכתוב בפרשה זו (שמות כ"ב ט') כי יתן איש אל רעהו חמור או שור או שה וכל בהמה לשמור וגו'
שורש הדינין ידוע
דיניה כגון מה שאמרו זכרונם לברכה (בבא מציעא דף צ"ג ע"א) שנשבעין על האונסין הגדולים ומשלמין הגניבה והאבידה לפי שיש בזה קצת פשיעה וקצת אונס ומפני השכר שנוטלין על זה חייבין לשלם מה שאין כן בשומר חינם שפטור על הכל חוץ מפשיעה ודיני שכירות פועלים ושכירות בהמות ובתים ודין האומן שקילקל ומראה דינר לחנוני ונמצא רע ודין שוכר בבעלים שפטור ודין תחילתו בפשיעה וסופו באונס ודין שומר שמסר לשומר והוסיף השני או גרע בשמירה וענין כל המפקיד שעל דעת אשתו ובניו הגדולים הוא מפקיד ומה שאמרו זכרונם לברכה (גיטין דף כ"ט ע"א) שאין השוכר רשאי להשכיר וכתב הדמב"ם ז"ל (פ"ה מהלכות שכירות ה"ה) שלא אמרו זה אלא במטלטלין לפי שאין רצונו שיהא פקדונו ביד אחר אבל בשוכר בית ורצה להשכירו לאחר רשאי ובלבד שיהו האחרונים כמנין הראשונים וכן בספינה ויש חולקין עליו ויתר פרטיה מבוארים בפרק שישי (דף נ"ו ע"ב) שביעי (דף ס"ב ע"ב ואילך) מן קמא ושלישי (דף ל"ה ע"ב) ושישי (דף ע"ח ע"א ואילך) ממציעא ובשמיני משבועות (דף מ"ט ע"א)
ונוהגת בזכרים בכל מקום ובכל זמן. ואם עובר עליה ולא דן אם ראוי לכך ביטל עשה ואף על פי שנצטוינו דרך כלל לדון בדין טוען ונטען ריבתה התורה צווי בשומרים בפרט לפי שהן ענינים רגילין בישובי בני אדם
<h2>מצוה ס משפטים מצות בית דין לדון בדין השואל</h2>
לדון בדין השואל כלומר אדם ששאל מחברו שום חפץ או בהמה והשאלה היא בלא שכר כלל אלא שנתחסד עמו לעשות לו טובה זו ואחר כך אם נפל מחלוקת ביניהם על הדבר שנדון ביניהם הדין שנאמר על זה כמו שכתוב בפרשה זו (שמות כ"ב י"ג) וכי ישאל איש מעם רעהו וגו'
ובדין השואל חייבה התורה אפילו האונסין לפי שבאחריותו היא אחר ששאלה ולא הוציא עליה דבר משלו והרי זה כעין לוה מעות שאם נאנסו ממנו לא יפטר מן המלוה בטענת אונס
ועל ענין שאלה בבעלים שפטור נוכל לומר לפי הפשט שהתורה לא חייבה השואל אחר שבעל הכלי או הבהמה עמו דמכיון שהוא לשם ישמור הוא את שלו. ואף על פי שהשואל פטור אף לאחר שהלכו הבעלים מכיון שהיו שם בשעת שאלה אפשר לתרץ בזה שלא רצתה התורה לתת הדכרים לשיעורין ולומר אם ישהו לשם הבעלים הרבה יהא פטור השואל ואם מעט יהא חייב וציותה התורה דרך כלל דכל שהבעלים לשם בשעת שאלה יהא פטור. וזהו הטעם שאמרו זכרונם לברכה (בבא מציעא דף צ"ה ע"ב) שאם היה עמו בשעת שאלה אף על פי שלא היה עמו בשעת שבירה ומיתה פטור אבל היה עמו בשעת שכירה ומיתה ולא היה עמו בשעת שאלה חייב כי בתחילת המעשה הענין תלוי. וזה הטעם בעצמו מספיק לנו בשכירות בבעלים שגם כן פטור
דיני המצוה מה שאמרו רבותינו זכרונם לברכה (שם דף צ"ו ע"ב) שאם מתה הבהמה מחמת מלאבה וכן אם נשבר הכלי מחמת המלאכה שפטור ואם שינה מן הדרך שציוהו הבעלים אפילו מתה מחמת מלאכה שחייב ואם הוליכה כמקום שהרואים מצויים חייב להביא ראיה על טענתו שטען שמחמת מלאכה מתה וכשמשלם מי שחייב לשלם שמין לו תשלומיו כמו בנזקין ושחייב השואל במזונותיה משמשכה עד סוף השאלה ודין הניח להם אביהם פרה שאולה ומתה ודין האומר לחברו השאילני דבר פלוני בטובתך שמשתמש בו לעולם ומחזיר לו שבריו והשואל סתם לכמה זמן משמע והחילוק שיש בדברים רבים בענין זה ואי זה רב נשאל לתלמידיו ואי זהו שהם שאולים לו ודין האומר לשלוחו צא והשאל עם פרתי והשואל מן האשה ונשאל לבעלה או השואל מאשתו ושותפין ששאלו זה מזה או מאחר ונשאל לאחד מהם ודיני השואל פרה ושלחה המשאיל במצות השואל או שלא במצותו ומה שאמרו (גיטין רף כ"ט ע"א) שאין השואל רשאי להשאיל ויתר פרטיה מבוארים במציעא פרק שמיני (רף צ"ד ע"א ואילך) ובשבועות גם כן פרק שמיני (דף מ"ט ע"א)
ונוהגת בזכרים שעליהם לעשות דין. ובית דין העובר עליה ולא דן ביטל עשה
<h2>מצוה סא משפטים מצות בית דין לדון בדין מפתה</h2>
לדון בדין מפתה כלומר מי שפיתה בתולה שנדין אותו כמשפטו הכתוב עליו בפרשה שנאמר (שמות כ"ב ט"ו) וכי יפתה איש בתולה וגו'. וענין הפיתוי הוא שאומר לה דברים של שקר או של אמת עד שמתרצה אליו
שורש הדין ידוע. ואל תתמה כאן בהיות כל כבודה בת מלך פנימה נמכרת לבועל בחמישים כסף בין עשירה בין עניה שאין הקנס רק דמי הנאת השכיבה בלבד אבל מצד אחר חייב השובב אותה לתת בושת ופגם לפי יחוסה וחשיבותה וכל מצוות השם אמונה
דיני המצוה כתב הרמב"ם ז"ל (הלכות נערה בתולה פ"א ה"ב) כל שבעיר בחזקת פתוי עד שיעידו עדים שהוא אונס וכל שבשדה בחזקת אונס ואמרו זכרונם לברכה (כתובות דף ל"ט ע"ב) שנישואי מפותה תלויים ברצון האב והבת והמפתה ואם כנסה אין שם קנס ודין כהן גדול שפיתה או אנס ודין קנס בנבעלה כדרכה וזמן הקנס אינו אלא משלש שנים עד שתבגר ומה שכתוב לאביה דוקא לאביה אבל אין לה אב אין דין קנס עליה דפיתוי מדעתה הוא מה שאין כן באונס וכמו שנכתוב במקומו בעזרת השם והנשים שאין להן קנס ועשר הן ויתר פרטיה מבוארים בפרק שלישי ורביעי מכתובות (דף כ"ט ע"א ואילך)
ונוהגת בכל מקום שיש בית דין סמוכין שאין דנין דיני קנסות אלא בסמוכין ועובר עליה ולא עשה דין בזה ביטל עשה
<h2>מצוה סב משפטים שלא להחיות מכשף</h2>
שלא נחיה מכשפה אלא נמיתה שנאמר (שמות כ"ב י"ז) מכשפה לא תחיה ולאו דוקא מכשפה אלא כל מי שיעשה כישוף אלא שידבר ברגיל שהנשים כשפניות יותר מן האנשים
משרשי המצוה שידוע כי ענין הכשוף דבר רע עד מאוד וגורם כמה תקלות לבני אדם איני צריך להאריך בו שידועים הדברים. ועל כן נצטוינו לסלק מן העולם המשתדל בזה לפי שהוא בא כנגד חפץ השם שהוא חפץ בישובו ושיתנהג הכל בדרך הטבע שהוטבע בתחילת הבריאה וזה בא לשנות הכל
וענין הכישוף הוא לפי דעתי כן שהשם ברוך הוא שם בתחילת הבריאה לכל דבר ודבר מדברי העולם טבע לפעול פעולתו טובה וישרה לטובת בני העולם אשר ברא וציוה כל אחד לפעול פעלו למינהו כמו שכתוב בפרשת בראשית (א' י"ב ואילך) למינהו על הנבראים וגם על כל אחד ואחד המשיל כח מלמעלה להכריחו על מעשהו כמו שאמרו זכרונם לברכה (בראשיח רבה פרשה י' ו') אין לך עשב מלמטה שאין לו מזל מלמעלה שאומר לו גדל. ומלבד פעולתן שעושה כל אחד ואחד בטבעו יש להם פעולה אחרת בהתערבם מין מהן עם מין אחר ובמלאכת התערובות יש בה צדדין שלא הורשו בני אדם להשתמש בהן כי יודע אלהים שסוף המעשה היוצא לבני אדם באותן צדדין רע להן ומפני זה מנעם מהם. וזהו אמרם זכרונם לברכה דרך כלל כל שיש בו משום רפואה אין בו משום דרכי האמורי (שבת דף ס"ז ע"א) כלומר אין לאסרו מפני צד כישוף אחר שיש תועלת בו מצוי בנסיון באמת אין זה מן הצדדין האסורין כי לא נאסרו רק מצד הנזק שבהן. ועוד יש באותן צדדי התערובות והתחבולות האסורות לעשות ענין אחר שנאסרו בעבורו לפי שכח אותו התערובת עולה כל כך שמבטל מפעולתו לפי שעה כח המזל הממונה על שני המינין והמשל על זה כמו שאתה רואה שהמרכיב מין בשאינו מינו יחדשו לברוא מין שלישי נמצא שביטלה ההרכבה כח שניהם. ועל כן נמנענו מהעלות על רוחנו אף כי נעשה בידינו דבר שמראה בנו רצון להחליף דבר במעשי האל השלמות. ואפשר שיעלה בידינו מזה רמז משרשי כלאי זרעים ובהמה ושעטנז.
ובמקומם נאריך בם בעזרת השם. וזהו שאמרו זכרונם לברכה (סנהדרין דף ס"ז ע"ב) למה נקרא שמם כשפים שמכחישין פמליא של מעלה ושל מטה כלומר שכוחן עולה לפי שעה יותר מכח הממונים עליהם וראה כיוון דבריהם ז"ל שאמרו פמליא של מעלה ולא אמרו גזירת מעלה לפי שהשם ברוך הוא הוא גזרו ורצה מתחילת הבריאה להיות הפעולה הזאת יוצאת מבין שניהם בהתערבם ובו תוכחת מגולה אל הממונים עליהם אבל אמרו שכח הפמליא מוכחש מכל מקום. ומי שקרבת שכלו באור פני מלך וכח זכותו יעלה על כח הממונים לא יירא המעשה הזה והכחשותיו כמו שמצינו בגמרא במסכת שבת שאמר החכם אל המכשפה
וידיעת חילוק ענינים אלה אי זה תערובת הותר לנו ואין בו צד כישוף ואי זה הוא שיש בו צד כישוף ואסור בחכמת הכישוף ידוע. ואל תחשוב כי מלאכת הכישוף והשדים דבר אחד שהרי בפירוש אמרו זכרונם לברכה (סנהדרין שם) בלטיהם (שמות ז' כ"ב) מעשה שדים בלהטיהם (שם שם י"א) מעשה כשפים משמע מזה שענין הכשוף אפשר להעשות בלתי מעשה שדים. ואמנם גם עם השדים יעשו לפעמים אותן ואותן השדים שמשתמשים בהם למלאכת הכשוף נקראים מלאכי חבלה כן פירש רש"י ז"ל לפי שענין הכשוף לעולם אינו נעשה רק לחבל
ובפרטי דיני הכשוף בלאו דמכשף (לקמן מצוה תקי"א) נאריך בו יותר בעזרת השם כי שם מקומו שאין כאן אלא אזהרת הדיין כלומר שלא נמחול להם אבל נמיתם
ונוהגת מצוה זו לעשות דין במכשפים בזכרים כי להם יאות וניתן לעשות משפט אבל לא לנקבות. ודוקא בארץ ישראל ובסמוכין ובבית דין של כ"ג
ובית דין העובר עליה אם יש בו כח לעשות משפט עבר על לאו זה מלבד שביטל מצות עשה שהוא לעשות דין במהויבין דרך כלל. ואין בזה מלקות לפי שאין בו מעשה וכל לאו שאין בו מעשה אין לוקין עליו חוץ מנשבע וממיר ומקלל חבירו בשם
<h2>מצוה סג משפטים שלא להונות הגר בדברים</h2>
שנמנענו מלהונות הגר אפילו בדברים והוא אחד מן האומות שנגייר ונכנס בדתינו שאסור לנו לבזותו אפילו בדברים שנאמר (שמות כ"ב כ') וגר לא תונה. ואף על פי שאנו מוזהרים בזה בישראל וזה כיון שנכנס בדתינו הרי הוא כישראל הוסיף הכתוב לנו אזהרה בו וגם נכפלה האזהרה עליו דכתיב (ויקרא י"ט ל"ג) לא (תוננו) (תונו אותו) פעם אחרת לפי שענין האונאה אליו קרובה יותר מבישראל כי הישראל יש לו גואלים שתובעין עלבונו. ועוד טעם אחר בו שיש חשש בו שלא יחזור לסורו מכעס הבזיונות. ואמרו בספרא (ויקרא שם) שלא תאמר לו אמש היית עובד עבודה זרה ועכשיו נכנסת תחת כנפי השכינה
משרשי המצוה מלבד מה שכתבנו כדי לכוף את יצרנו לעולם לבל נעשה כל אשר נמצא בכחנו לעשות לרעה על כן הזהירתנו בזה האיש שהוא בינינו בלי עוזר וסומך ויש כח ביד כל אחד ואחד ממנו עם אוהביו עליו לבל נעביר עליו את הדרך כלל אפילו בדברים כאילו הוא כאחד ממנו ומתוך גדרים כאלו נקנה נפש יקרה ומסולסלת מעוטרת המדות הראויה לקבלת הטוב ויושלם בנו חפץ השם יתברך שחפץ להטיב
דיני המצוה כגון רוב האזהרות שהזהירונו זכרונם לברכה עליו והודיעונו להזהירנו עוד בדבר שבעשרים וארבע מקומות הזהירה התורה עליו וכתבו גם כן לחזוק המצוה שבאותו לשון שנצטוינו באהבת המקום נצטוינו כאהכת הגר שבאהבת המקום כתיב (דברים ו' ה') ואהבת את ה' ובאהבת גר כתיב (שם י' י"ט) ואהבתם את הגר והרבה דברים באלו במדרשים ובקצת מקומות בתלמוד
ונוהגת בכל מקום ובכל זמן בזכרים ובנקבות ועובר עליה וביזהו עבר על לאו ואין לוקין עליו לפי שאין בו מעשה
<h2>מצוה סד משפטים שלא לחונות הגר בממון</h2>
שנמנענו שלא להונות הגר בממון שאם יהיה לנו עמו משא ומתן שלא להונות אותו שנאמר (שמות כ"ב כ') ולא תלחצנו ואמרו במכילתא (כאן) ולא תלחצנו בממון. וזה הלאו נוסף על הלאו שיכללהו עם ישראל כולם שהם בלאו דאונאת ממון ונזהרנו עליו בדברים ובממון מן הטעם שכתבנו
כל משפטיה במצוה הקודמת לזו
ובלאו דאונאת ממון בישראל נכתוב קצת פרטי ההונאה בעזרת השם
<h2>מצוה סה משפטים שלא לענות יתום ואלמנה</h2>
שנמנענו מהכביד במעשה או אפילו בדיבור על היתומים והאלמנות שנאמר (שמות כ"ב כ"א) כל אלמנה ויתום לא תענון אבל כל משאו ומתנו של אדם עמהם יהיה בנחת ובחסד ובחמלה
משרשי המצוה מה שכתבתי בסמוך בענין הגר לפי שאלו הן תשושי כח שאין להם מי שיטעון טענותם בכל נפש כמו שהיה עושה איש האלמנה אביהן של יתומים אם היה קיים ועל כן הזהירתנו תורתנו השלמה לקנות מדת חסד ורחמים בנפשינו ונהיה ישרים בכל מעשינו כאילו יש כנגדינו טוען בכח הטענה בהפכינו ונחוס ונחמול עליהם ונראה זכותם בכל דבר יותר משהיינו עושים אם היה האב קיים
מדיני המצוה מה שאמרו זכרונם לברכה שאפילו אלמנתו של מלך ויתומיו באזהרה זו והיאך נוהגין עמהם שלא נדבר אליהם אלא רכות ולא ינהג אדם בהם אלא מנהג כבוד ולא יכאיב גופן בעבודה ולא ילבינם בדברים ויחוס על ממונם יותר מממון עצמו ומפני כן אמרו זכרונם לברכה (שבועות דף מ"ה ע"א) שהבא ליפרע מממונם אף על פי שיש בידו שטר מקויים לא יפרע אלא בשבועה מה שאין כן באחר ועוד אמרו זכרונם לברכה (גיטין דף נ"ח ע"ב) שאם יש להם ריב עם שום אדם שבית דין חייבין לטעון בשבילם כנגד התובע אותם וטוענין לתועלתם כל מה שיחשבו שהיה יכול אביהם לטעון ואם יש להם מעות שמכריחין בית דין כל מי שימצאו שהוא עשיר מנכסים שיש להם אחריות ויהיה איש נאמן ואוהב שלום וכשר ומפקידין לו מעות היתומים להתעסק בהן בענין שיהיה קרוב לשכר אל היתנמים ורחוק להפסד מה שלא התירו באדם אחר משום איסור ריבית דרבנן ומכריחים גם כן כל אדם שהוא טוב להם שיפקח עינו על נכסיהם אם לא הניח להם אביהם שום אפטרופא
ועוד אמרו בהם (שם דף נ"ב ע"א) שכל משא ומתן שיהיה להם עם כל אדם יהיה ידם על העליונה כמו הקדש ויותר מהקדש באחת כיצד יתומים שמכרו פירות ומשכן מהם הלוקח ולא נתן להם הדמים עדיין והוקרו בינתיים חוזרין בהן שאין נכסיהן נקנין אלא בכסף כהקדש שכתוב בו ונתן הכסף וקם לו (ע"פ ויקרא כ"ז י"ט) הוזלו הפירות אין יכולין הלוקחים לחזור בהם שלא יהא כח הדיוט חמור מכחם וכן אם לקחו הם פירות ומשכו אותם ולא נתנו הדמים והוקרו אין המוכר יכול לחזור שלא יהא כח הדיוט שקונה במשיכה גדול מכחם ואם הוזלו היו יכולין לחזור אלא מפני תקנתם אמרו שלא יהו יכולין לחזור כדי שימצאו מי שימכור להם פירות בהקפה נתנו הם דמים למוכר בשביל פירות ולא משכו הפירות והוזלו הפירות חוזרין בהם וזו היא האחת שאמרנו שיתרים הם על ההקדש כי ההקדש אינו חוזר בזו מכיון שיש בכיוצא בזה מי שפרע להדיוט לא רצו חכמים להטיל פחיתות מדה בשביל מעט ריוח לגבי הקדש אבל לגבי יתומים די להם להיות כשאר העם וכיון ששאר העם יכולים לחזור בהם מן הדין בזו אלא שיש עליהם מי שפרע יתומים שאין להם דין מי שפרע בדין הוא שיחזרו בהם נתנו היתומים הדמים ולא משכו פירות והוקרו אם רצו המוכרים לחזור בהם חוזרים ומקבלים מי שפרע וזו תקנה היא להם שאם יהיה דינם שיקנו בנתינת המעות ויהיו שלהם לגמרי שלא יהא המוכר יכול לחזור בו יאמר להם המוכר נשרפו או אבדו באונס ואם שמא תאמר יהיו ברשותם לכל תועלתם שאם ירצו יקחו אותם על כל פנים ואם לא ירצו לא יקחו אותם כדי שלא יטעון המוכר דבר זה תשובתך כי כל זה אי אפשר לעשות להם שאין בדין שניתן להם נכסי בני אדם די להם כי אנחנו מעמידים אותם זימנין אדינא דאורייתא זימנין אדינא דרבנן לתועלתם אבל לפנים מכל זה אינו בדין לתת להם ממון העולם. וכעין מה שאמור עליהם בגמרא (בבא מציעא דף ע' ע"א) יתמי דאכלי דלאו דידהו ליזלו בתר שבקיהו לקחו היתומים דמים על פירותיהם ולא משכם מהם הלוקח והוזלו יכולים הלוקחים לחזור בהם מן הדין ומקבלים מי שפרע שאם אתה אומר נעמידם על דין תורה ומכיון שנתנו הלוקחים המעות זכו בפירות ולא יוכלו לחזור הלוקחים יהיה זה רעה ליתומים שלא ימצאו לעולם מי שיקדים להם מעות על פירותיהם ואולי יצטרכו למעות לפי שעה ונמצא להם בתקנה זו הפסד גדול לפעמים ועל כן עיינו בכל צדדי תועלתם שהיה אפשר ותיקנו להם ולעולם אין היתומים מקבלים מי שפרע בכל שיעשה האפטרופא ולא האפטרופא גם כן לפי שמכחם הוא חוזר בו וכן הדין בעלמא לענין שליח הנושא ונותן לדעת משלחו ששניהם אין מקבלין מי שפרע
ומכל מקום אמרו בהם שמותר לענותם קצת לתועלתם כגון הרב לתלמידו של תורה או של אומנות אבל אפילו לתועלתם מצוה להקל בהם יותר משאר כל אדם. ואמרו גם כן שברית כרותה להם שנענין מצעקתם שנאמר (שמות כ"ב כ"ב) שמוע אשמע צעקתו ושהם נקראים יתומים לענין מצוה זו עד שלא יהו צריכין בעסקיהם לאדם גדול אלא עושין כל צרכי עצמן כשאר כל הגדולים. ויתר פרטיה מבוארים במקומות מפוזרים בתלמוד ובמדרשות
ונוהגת מצוה זו בכל מקום ובכל זמן בזכרים ובנקבות שחייבין בני אדם לנהוג עמהם דרך נחת וכבוד.
ועובר עליה והכעיסן או הקניטן או רדה בהם או איבד ממונם וכל שכן אם הכה אותן הרי זה עובר בלא תעשה. ואף על פי שאין לוקין על לאו זה לפי שאין העינוי דבר מסוים כדי להלקות עליו כי לעולם יוכל המענה רשע לטעון בשקר כי מן הדין עינם או לטובתם השם יתברך שהוא בוחן לבבות תובע צערן והרי עונשו מפורש בתורה שנאמר (שם שם כ"ג) והרגתי אתכם בחרב כלומר מדה כנגד מדה שתהינה נשי המענים אלמנות ובניהם יתומים ולא ימצאו מרחם שבמדה שאדם מודד בה מודדין לו (סוטה דף ח' ע"ב) ואם נקבה היא המענה תמות ואישה ישא אחרת שתענה בניה. ודרשו זכרונם לברכה והיה כי יצעק אלי (שמות שם כ"ו) בן קובל לאביו אשה לבעלה אלמנה ויתום אלי ושמעתי כי חנון אני
והרמב"ן ז"ל (בהשגות לספר המצוות כאן) ימנה אזהרת יתום ואלמנה בשני לאוין מן הטעם שכתבנו למעלה
<h2>מצוה סו משפטים מצות הלואה לעני</h2>
להלוות לעני כהשגת היד כפי מה שצריך לו למען הרחיב לו ולהקל מעליו אנחתו. וזאת המצוה של הלואה היא יותר חזקה ומחוייבת ממצות נתינת הצדקה שמי שנתגלה ונודע דחקו בין בני אדם וגילה פניו לשאול מהן אין דחקו ואפילתו כמי שעדיין לא בא לאותה בושה וירא מהכנס בה ואם יהיה לו מעט סעד של הלואה במה שירווח מעט אולי לא יצטרך לבא לשאלה לעולם וכשירחמנו האל בריוח ישלם נשיו ויחיה בנותר. ועל כן הזהירתנו תורתנו השלימה על זה לסעוד המך בהלואה טרם יצטרך לבוא אל השאלה שנאמר (שמות כ"ב כ"ד) אם כסף תלוה את עמי ואמרו זכרונם לברכה במכילתא (כאן) כל אם ואם שבתורה רשות חוץ משלשה שהם חובה וזה אחד מהם ויכריחו הדבר מדכתיב במקום אחר בתורה דרך צואה והעבט תעביטנו (דברים ט"ו ח')
שורש המצוה שרצה האל להיות ברואיו מלומדים ומורגלים במדת החסד והרחמים כי היא מדה משובחת ומתוך הכשר גופם במדות הטובות יהיו ראויים לקבלת הטובה כמו שאמרנו שחלות הטוב והברכה לעולם על הטוב לא בהפכו ובהיטיב השם יתברך לטובים יושלם חפצו שחפץ להיטיב לעולם.
ואם לאו מצד שורש זה הלא הוא ברוך הוא יספיק לעני די מחסורו זולתנו אלא שהיה מחסדו ברוך הוא שנעשינו שלוחים לו לזכותנו. ועוד טעם אחר בדבר שרצה האל ברוך הוא לפרנס העני על ידי בני אדם מגודל חטאו כדי שיוכח במכאוב בשני פנים בקבלת הבושת מאשר כגילו ובצמצום מזונו. וכענין זה שאמרנו כדי לזכותנו השיב חכם מחכמינו למין אחד ששאלו אם אלהים אוהב עניים שהרי ציוה עליהם למה אינו מפרנסן וכו' כמו שבא במסכת (עבודה זרה) (בבא בתרא דף י' ע"א)
דיני המצוה כגון איזה עני קודם במצוה זו והאזהרות הרבה שהזהירונו זכרונם לברכה עליה שאמרו (כתובות דף ס"ח ע"א) שהאדם מרוחק ונמאס ונתעב ונאלח ומשוקץ עד שקרוב להיות מיאוסו כמיאוס עבודה זרה אם יש לו ומושך ידו ממצוה זו וכמה נחמד ונאהב ומרוחם ומתברך בכמה ברכות המחזיק בה הכל מבואר במקומות מכתובות (דף ס"ז ע"א) ובבתרא (דף ח' ע"א ואילך) ובמקומות רבים מן התלמוד
<h2>מצוה סז משפטים שלא נתבע חוב מעני שאין לו במה לפרוע</h2>
שנמנענו מלתבוע החוב מן הלווה בעת שנדע שאינו יכול לפרוע חובו לפי שאין לו שנאמר (שמות כ"ב כ"ד) לא תהיה לו כנושה. ודע כי זאת המניעה תכלול גם כן שלא להלוות ברבית לישראל
משרשי המצוה לקנות לנו מדת החסד והחנינה והחמלה וכשיהיו קבועות לנו אז נהיה ראויין לקבלת הטובה ויושלם חפץ השם יתברך בנו שחפץ השם יתברך להטיב בעולם הזה ובעולם הבא
מדיני המצוה מה שאמרו זכרונם לברכה (בבא מציעא דף ע"ה ע"ב) מנין לנושה בחברו מנה ויודע שאין לו שאסור לעבור לפניו שנאמר לא תהיה לו כנושה ומה שאמרו גם כן במכילתא (כאן) לא תהיה לו כנושה שלא יראה לו בכל זמן ודברים אחרים הנאמרים בענין הזה במציעא (שם) ובמקומות בתלמוד
ונוהגת בזכרים ונקבות בכל מקום ובכל זמן והעובר עליה ותבע הלואתו לחברו ויודע שאין לו ותובעו כדי לצערו עובר על לאו זה והוא כעובר על מצות מלך
<h2>מצוה סח משפטים שלא נשית יד בין לוה למלוה ברבית</h2>
שלא נתעסק במלוות ריבית בין הלוה והמלוה כלומר שלא נעשה להם ערבות ולא נעיד אליהם ולא נכתוב ביניהם שטר שיש בו הזכרת ריכית שנאמר (שמות כ"ב כ"ד) לא תשימון עליו נשך. ובא הפירוש במציעא (דף ע"ה ע"ב) שהלאו הזה נאמר על המתעסקים בענין כגון ערב ועדים וסופר. ושם נאמר גם כן שהמלוה נכלל עמהם בלאו זה מלבד הלאוין האחרים שמיוחדין בו. וכלל הענין שאמר אביי שם שהמלוה עוכר על ששה לאוין והלוה בשנים והמתעסקין באחד
משרשי המצוה כי האל הטוב חפץ בישוב עמו אשר בחר ועל כן צוה להסיר מכשול מדרכם לבל יבלע האחד חיל חברו מבלי שירגיש בעצמו עד שימצא ביתו ריקן מכל טוב כי כן דרכו של ריבית ידוע הדבר ומפני זה נקרא נשך. ובהמנע מן המעשה הזה ערב וסופר ועדים ימנעו כני אדם ממנו
ויתר פרטיה מבוארים במציעא (דף ע"ה ע"ב)
ונוהגת בכל מקום ובכל זמן בזכרים ונקבות והעובר על זה ונעשה סופר או ערב או עד במלוה עבר על לאו זה אבל אין לוקין עליו שאפילו המלוה אינו במלקות שהרי נתן להשבון ואינו בדין דהני דאתי מחמתיה יתחייבו במלקות
<h2>מצוה סט ע משפטים שלא לקלל הדיין לאו דברכת השם</h2>
שלא לקלל הדיינים שנאמר (שמות כ"ב כ"ז) אלהים לא תקלל ופירושו לדיינים כמו (שם כ"ב ח') אשר ירשיעון אלהים. והוציאן הכתוב בלשון אלהים כדי שיהא נכלל עם הלאו הזה לאו אחר והוא לאו דברכת השם יתברך כמו שאמרו זכרונם לברכה במכילתא ובספרי אזהרה לברכת השם מדכתיב אלהים לא תקלל ומה שכתוב במקום אחר (ויקרא כ"ד ט"ז) ונוקב שם ה' מות יומת זהו העונש אבל האזהרה היא מכאן כי לא יספיק לנו הזכרת העונש במצוה מבלי אזהרה. וזהו שיאמרו רבותינו ז"ל תמיד עונש שמענו אזהרה מנין והענין הוא מפני שאם לא תבוא לנו בדבר מניעת האל אלא שיאמר עושה דבר פלוני יענש בכך היה במשמע שיהיה רשות ביד כל הרוצה לקבל העונש ולא יחוש לצערו לעבור על המצוה ולא יבוא בזה כנגד חפץ השם יתברך ומצותו ויהזור דבר המצוה כעין מקח וממכר כלומר הרוצה לעשות דבר פלוני יתן כך וכך ויעשהו או יתן שכמו לסבול כך ויעשהו ואין הכוונה על המצוות בכך אלא שהאל לטובתנו מנענו בדברים והודיענו במקצתן העונש המגיע לנו מיד מלבד העברת רצונו שהיא קשה מן הכל. וזהו אמרם ז"ל בכל מקום לא ענש אלא אם כן הזהיר כלומר לא יודיע האל העונש הבא עלינו על העברת המצוה אלא אם כן הודיענו תחילה שרצונו הוא שלא נעשה אותו הדבר שהעונש כא עליו
משרשי המצוה להסיר מעל הדיינין יראת הנדון וקללתו כדי שיוציאו הדין לאמיתו ועוד הזהיר על זה גם בן במקום אחר בתורה. ועוד נמצא תועלת אחר במצוה כי בקללת הדיין תקלות רבות כי המון העם בסכלותם שונאים אותו ואם לא יוזהרו על קללתו אולי יקללוהו ויתעוררו מתוך כך לקום עליו כמו שאמר החכם למלך על המון העם הזהר שלא יאמרו שאם יאמרו יעשו ויהיה בזה רעה רבה כי הוא במשפט יעמיד ארץ
מדיני המצוה בדיינין מה שאמרו שאין חיוב הלאו אלא על המקלל הדיין בשם משמות השם יתברך כגון יה או שדי ואלקים וכיוצא בהן או בכינוי כגון חנון קנוא וכיוצא בהן אבל בלא שם וכינוי כגון ארור פלוני או אל יהי ברוך אין בו חיוב לאו אבל אסור הוא ומה שפירשו ז"ל גם כן בענין זה שהחיוב אינו במקללו בלשון הקודש דוקא אלא אפילו בכל לשון וכי צריך עדים והתראה בזה ככל הייבי לאוין ויתר פרטיה מבוארין בסנהדרין (דף ס"ו ע"א)
ונוהגת בכל מקום ובכל זמן (בזכרים ונקבות) ועובר עליה וקילל הדיין בשם או בכינוי לוקה שתי מלקיות אחת לפי שהוא ככל אחד מישראל הכשרים שהם בכלל איסור זה כמו שנכתוב בסדר קדושים תהיו ואהת מפני שהוא דיין
<h2>מצוה ע משפטים לאו דברכת השם</h2>
ומשרשי המצוה בברכת השם לפי שמתרוקן האדם במאמר הרע ההוא מכל טובה וכל הוד נפשו נהפך למשהית והנה הוא נחשב כבהמות כי באותו דבר ממש שהבדילו השם יתברך לטובה ובו נעשה אדם והוא הדיבור שנבדל בו ממיני הבהמות מבדיל הוא את עצמו לרעה ומוציא עצמו לגמרי מכל גדר הדעת ונעשה כשרץ נמאס ונאלח ולמטה ממנו ועל כן הזהירתנו התורה על זה כי האל הטוב יחפוץ בטובתנו וכל דיבור ודיבור הגורם מניעת הטובה ממנו יבוא כנגד חפצו ברוך הוא
מדיני המצוה כגון מה שפירשו שאין החיוב עד שיפרש את השם המיוחד שהוא יו"ד ה"א וי"ו ה"א או של אל"ף דל"ת נו"ן יו"ד כדעת קצת מפרשים. ומה שאמרו שבכל יום ויום שואלין את העדים בכינוי יכה יוסי את יוסי נגמר הדין מוציאין כל האדם לחוץ ושואלין את הגדול שבעדים ואומרין לו אמור מה ששמעת בפיך והוא אומר והדיינין עומדין על רגליהם וקורעין ולא מאחין והעד השני אומר אף אני כמוהו שמעתי ואם היו עדים רבים כולם אומרין כן. ומה שאמרו זכרונם לברכה שמגדף אף על פי שחזר תוך כדי דיבור נסקל ומי שגידף השם בשם מעבודה זרה קנאין פוגעין בו ואם לא פגעו בו ובא לבית דין אינו נסקל עד שיברך בשם מן השמות המיוחדין והטעם שאינו נסקל לפי שהוא בעצמו מכיר אפילו בעת הכעס שאין דבריו אלא שטות גמור ומכל מקום פוגעין בו קנאין אחר שהשחית והתעיב והעז פניו לדבר דברים רעים כאלה. ומה שאמרו שכל השומע ברכת השם מפי ישראל חייב לקרוע אבל השומע מן הגוי אינו חייב לקרוע ולא קרעו אליקים ושבנא אלא מפני שרבשקה מומר היה. וכל העדים והדיינין סומכין ידיהם אחד אחד על ראש המגדף ואומרים לו דמך בראשך שאתה גרמת לך ואין בכל הרוגי בית דין מי שסומכין עליו אלא מגדף בלבד שנאמר (ויקרא כ"ד י"ד) וסמכו כל השומעים את ידיהם על ראשו ויתר פרטיה מבוארים בסנהדרין פרק ז' (דף נ"ה ע"ב)
ונוהג איסור זה בכל מקום ובכל זמן. והעובר על זה וברך השם בענין שאמרנו נסקל בארץ על פי סמוכין.
ועכשיו בחוצה לארץ שאין לנו סמובין מרחיקין כל ישראל ממנו ומחרימין אותו
<h2>מצוה עא משפטים שלא לקלל הנשיא</h2>
שלא לקלל את הנשיא שנאמר (שמות כ"ב כ"ז) ונשיא בעמך לא תאור ובא הפירוש שהנשיא זה המלך ואמנם זה הלאו כולל כמו כן הנשיא שבישראל והוא ראש סנהדרי גדולה שנקרא נשיא גם כן לפי שכונת הכתוב להזהירנו על כל מי שהוא ראש שררה על ישראל בין ממשלת מלכות בין ממשלת תורה
משרשי המצוה לפי שאי אפשר לישוב בני אדם מבלי שיעשו אחד מביניהם ראש על האהרים לעשות מצותו ולקיים גזרותיו מפני שדעות בני אדם חלוקין זה מזה ולא יסכימו כולם לעולם לדעת אחת לעשות דבר מכל הדברים ומתוך כך יצא מביניהם הביטול והאסיפה בפעולות ועל כן צריכין לקבל דעת אחד מהם אם טוב ואם רע למען יצלחו ויעסקו בעסקו של עולם פעם ימצא בעצתו וחפצו תועלת רב ופעם ההיפך וכל זה טוב מן המחלוקת שגורם ביטול גמור. ומאחר שהממונה לראש סיבה אל התועלת שאמרנו הן שהוא גדול להדריכנו בדרכי הדת או גדול במלכות לשמור איש מרעהו שתקיף ממנו ראוי הדבר וכשר שלא נקל בכבודו וגם שלא לקללו אפילו שלא בפניו וכל שכן בפני עדים כדי שלא נבוא מתוך כך לחלוק עמו לפי שההרגל הרע שאדם מרגיל עצמו בינו לבין עצמו הוא סוף מעשהו והמחלוקת עליו כבר אמרנו ההפסד הנמצא בשבילו
מדיני המצוה מה שאמרו זברונם לברכה שאין חייב עליו אלא המקללו כשם או בכינוי ושהמקללו לוקה שלש מלקיות משום אלהים לא תקלל ומשום ונשיא בעמך לא תאור ומשום לא תקלל חרש (ויקרא י"ט י"ד) שהוא לאו כולל כל ישראל ויתר פרטיה מבוארין בסנהדרין (דף ס"ו ע"א)
ונוהגת בזכרים ונקבות בארץ ובכל מקום שנהיה עם מלכנו או עם ראש סנהדרי גדולה ועובר עליה וקללו בשם או בכנוי לוקה שלש מלקיות. ואם בן הנשיא קללו לוקה ארבע שלש שאמרנו ואחד משום מקלל אביו (שמות כ"א י"ז)
<h2>מצוה עב משפטים שלא להקדים חוקי התבואות</h2>
שלא נקדים חוקי התבואה קצתם על קצתם אלא שנוציאם בסדר. וביאור ענין זה הוא שהחטה כשתודש ותנקה היא טבל ופירוש טבל היא תבואה שלא הותרמה והחיוב עלינו בה להוציא ממנה תחילה תרומה גדולה ומן התורה אפילו חטה אחת פוטרת הכרי אבל חכמים אמרו שהיא חלק אחד מחמשים ואחר כך ממה שנשאר החיוב עלינו להוציא ממנה מעשר והוא נקרא מעשר ראשון ואחר כך ממה שנשאר יש לנו להוציא מעשר אחר והוא מעשר שני ותנתן תרומה לכהן ומעשר ראשון ללוי ומעשר שני יאכלוהו בעליו בירושלים. ועל זה הסדר אנו חייבים שנפריש מן התבואה חלקים אלה ובאה לנו המניעה בזה שלא נקדים מזה מה שראוי לאחר ולא לאחר מה שראוי להקדים שנאמר (שמות כ"ב כ"ה) מלאתך ודמעך לא תאחר והוא כאילו אמר לא תאחר ממלאתך ודמעך מה שראוי להקדימו
משרשי המצוה כי בהעשות הדברים על סדרן לא יבוא בהם הערבוב והטעות וכשאינן נעשים כן יהיה הטעות נמצא בהן תמיד ובהיות התרומות והמעשרות דבר גדול בקיום הדת כמו שנפרש בעזרת השם בסדר ראה ושופטים ציונו השם יתברך להזהר בהם הרבה שלא לבוא בחשבונן לידי טעות לעולם.
ובשמענו טוב מזה מן המקובלים נקבל
מדיני המצוה מה שאמרו זכרונם לברכה (תרומוח פ"ג מ"ו) שאם עבר והקדים בענין זה מה שאינו ראוי להקדים מה שעשה עשוי ולא נחייבנו לחזור ולערב הכל ויפרישם פעם שניה. וכן מה שדרשו במסכת תרומה ובמכילתא (כאן) מלאתך אלו הבכורים הניטלין מן המלאי כלומר קודם שניטל מן הדבר כלום זהו לשון מלאי כלומר שהוא כדבר שלם לגמרי ודמעך זו תרומה לא תאחר שלא תקדים תרומה לבכורים וכו' ויתר פרטיה במסכת תרומה (שם)
ונוהגת בזכרים ונקבות בארץ ישראל ובזמן שישראל שם כדעת הרמב"ם זכרונו לברכה שכתב (פ"א מתרומות הכ"ו) שמצות תרומה ומעשרות מן התורה אינה אלא בזמן שארץ ישראל בישובה
והעובר עליה והקדים דברים אלו זו לזו דינו כעובר על מצות מלך אבל אין לוקין עליו שכך נתבאר שם בתרומה שאין בזה הלאו מלקות
<h2>מצוה עג משפטים שלא לאכול טריפה</h2>
שלא לאכול מן הטריפה שנאמר (שמות כ"ב ל') ובשר בשדה טריפה לא תאכלו ומשמעות הנגלה בכתוב זה הוא להזהירנו על בהמה שטרפה זאב או ארי בשדה ושטרפה בענין שהיא נטויה למות בטרף ההוא דודאי אין במשמע שאם נגע בראש אזנה או תלש מצמרה שתקרא טריפה בכך אלא ודאי המשמעות הנכון והקבלה מסייעת בכך הוא שנטרפה בכדי שתמות לשעה או לזמן קרוב בשביל הטרף ההוא ואמרו זכרונם לברכה (חולין דף נ"ז ע"ב) שזמן זה הוא שנה אחת. ועוד יש להבין לכל מבין כי לא תקפיד התורה כשהגיע לה טרפות זה על ידי זאב או ארי או דוב אלא שתאסור כל בהמה המוכה מכה המביאה אותה לידי מות על כל פנים והם המכות שמנו אותן חכמים שהם ממיתות וכמו שבא במשנה (שם דף מ"ב ע"א) זה הכלל כל שאין כמוה חיה טריפה וזה שאמר הכתוב בשדה לאו דוקא אלא שדרך הכתוב לדבר לעולם בהווה ובשדות דרך בהמות לטרוף. וכן הוא במכילתא (כאן) דיבר הכתוב בהווה
וגם כן נצרך לכתוב בשדה כדי ללמד בו עוד דברים אחרים רבים כי דברי התורה נדרשים לכמה פנים יתלבשו מבחוץ לבוש מלכות שש ומשי ורקמה טהורים ומבפנים יש זהב ורב פנינים ולבוש זה הפסוק הנגלה והנראה בו יותר בתחילת העיון הוא ללמד על הטריפה לבד כמו שכתבנו ועל בשר מן החי שבכלל טריפה הוא ומה שבפנים בו הוא שמלמד על כל בשר שיצא חוץ ממחיצתו שאסור ונעשה כטריפה כגון בשר (קדשי) קדשים שיצא חוץ לעזרה ובשר קדשים קלים שיצא חוץ לחומה ובשר הפסח שיצא חוץ לחבורה וכן העובר שיצא חוץ למעי אמו ומשמעותו של מקרא יבוא כן כאילו אמר ובשר בשדה טריפה הוא כלומר בשר שיצא חוץ למחיצתו שזהו לשון שדה שאין לו מחיצות טריפה הוא. וכל אלה שזכרנו יצאו חוץ למחיצתן ודינן כטריפה ומי שאכל מהן כזית לוקה
משרשי מצוה זו לפי שהגוף כלי לנפש ובו תעשה פעולתה וזולתו לא תשלם מלאכתה לעולם ועל כן באה בצילו ולא לרעתה באמת כי האל לא יריע אבל ייטיב לכל נמצא כי הגוף בין ידיה כמו הצבת ביד הנפח אשר עמו יוציא כלי למעשהו ובאמת כי בהיות הצבת חזק ומכוון לאחוז בו הכלים יעשם האומן טובים ואם לא יהיה הצבת טוב לא יבואו לעולם הכלים מכוונים ונאים וכמו כן בהיות בגוף שום הפסד מאי זה ענין שיהיה תתבטל פעולת השכל כפי אותו הפסד ועל כן הרחיקתנו תורתנו השלמה מכל דבר הגורם בו הפסד. ועל הדרך הזה לפי הפשט נאמר שבא לנו האיסור בתורה בכל מאכלות האסורות ואם יש מהם שאין נודע לנו ולא לחכמי הרפואה נזקן אל תתמה עליהן כי הרופא הנאמן שהזהירנו בהן חכם יותר ממך ומהם וכמה נסכל ונבהל מי שחשב שאין לדברים נזק או תנעלת אלא במה שהשיג הוא ויש לך לדעת כי לתועלתנו לא נתגלה סיבתן ונזקן פן יקומו אנשים מחזיקים עצמן כחכמים גדולים ויתחכמו לומר נזק פלוני שאמרה התורה שיש בדבר פלוני איננו כי אם במקום פלוני שטבעו כן או באיש פלוני שטבעו כן וכן ופן יתפתה לדבריהם אחד מן הפתאים על כן לא נתגלה טעמן להועיל לנו מן המכשול הזה. וידוע הדבר מדרכי הרפואה שבשר כל הטריפות האסורות לנו מוליד הפסד אל גוף אוכלו מחמת שהטריפות מורה חולי בבהמה. ואל תקשה עליך ותאמר מה הפסד אפשר להיות בבהמה שנטרפה מיד ונשחטה כי לא מחכמה תקשה על זה הלא ידעת כי לכל דבר התחלה ואם תודה אלי כי באורך הזמן ימצא ההפסד בה מחמת הטרפות תתחייב להודות כי ברגע הראשון הותחל ההפסד אלא שהוא מועט בהתחלה ואין ספק כי מן הנזק רע אפילו מיעוטו ועוד שכל דיני תורה וכל דבר שיש לו קיימא בגדר כזה יתחייב להיות שאם תתן דבריך לשיעורין לא יתקיים דבר בידך לעולם
דיני המצוה כגון הטרפיות שנמסרו לו למשה בסיני והן שמונה אבות דרוסה נקובה חסרה נטולה פסוקה קרועה נפולה שכורה והדרוסה היא הטריפות החמור בכולן לפי שהוא מפורש בתורה לפיכך אמרו זכרונם לברכה שכל ספק הבא לנו עליו אסור ובשאר הטריפות יש בהן ספקין מותרין. וכל אחד ואחד מאלו אבות יש לו כמה וכמה תולדות כמו שכא פרטן בגמרא (חולין דף מ"ב ע"א ואילך) וחשבון כלל הטרפיות שאפשר שימצאו בבהמה וחיה ועוף העולה בידינו בפרטן לפי הדומה מדברי הגמרא הם ע"ב עם טרפות אחד שיש בעוף יתר על הבהמה ועליהן אין להוסיף ומהן אין לגרוע לפי שכל מכה שתארע לבהמה או לחיה או לעוף חוץ מאלו שמנו חכמים בדורות הראשונים והסכימו עליהם בתי דיני ישראל אפשר שתחיה ואפילו נודע לנו מדרך הרפואה שאין סופה לחיות וכל אלו המכות שמנו ואמרו שהן טורפות אף על פי שנראה בדרכי הרפואה שבידינו שמקצתן אין ממיתין ואפשר שתחיה מהן אין לך אלא מה שמנו חכמים שנאמר (דברים י"ז י"א) על פי התורה. וכל אחד מן הע"ב טרפיות שאמרנו מפורש בארוכה עם כל תנאיו במסכת חולין (דף מ"ב ע"א ואילך)
וכל טרפיות אלו שמנו חכמים בבהמה ובעוף אין אדם צריך לחזר אחריהן ולבדוק אותם טרם שיאכל בשר הבהמה והעוף מפני שחזקתן שכשרים הם כי רוב בעלי חיים בחזקת בריאים אנו מחזיקים אותן זולתי באחת מהן שהצריכו חכמים לבדוק טרם שנאכל הבשר מפני שזה הטריפות מצוי הרבה והוא טריפות הריאה שמצויין בה רירין הנקראין סרכות ויש לחוש בהן שלא ימשכו קרום הריאה וינקבוהו. לפיכך צריך אדם לראות לעולם באי זה צד יהיו אותן רירין בריאה טרם שיאכל מן הבהמה ואם ימצא אותן בענין שאפשר כי בתנועתם ינקבו הריאה טריפה שאנו אומרין כל העומד לינקב על כל פנים כנקוב השבינן ליה וכאילו מתה היא אחר שאי אפשר לה להינצל מן המות וידוע הוא כי אותו החולי הגומל אותן רירין במקומות העתידין לינקב התחלת חולי המביא לידי מות הוא אחר שבאותן מקומות נעשו הרירין. ואלו הן המקומות שהרירין טורפין לפי הכלל העולה בידינו מדברי הגמרא (שם דף מ"ו ע"ב ואילך) עם הפירושים הטובים כל מקום בעולם שהאומה סרוכה טריפה ואינה ניתרת בבדיקה זולתי בענין אחד אם סרוכה לדופן ויש מכה בדופן והסירכא כולה יוצאת ממקום המכה שבזו נאמר תבדק ויש מתירין בלא בדיקה.
ויש מוציאין מכלל זה אם סרוכה לאונה שבצידה מחיתוך לחיתוך וכן מנהגנו היום להתר
כל מקום שבעולם שהעינוניתא דורדא שהיא מצד ימין סרוכה טריפה ואונות הריאה הם חמש מלבד העינוניתא ויש מהן שלשה מצד ימין הבודק בשעה שהבהמה תלויה ברגליה האחרונים כדרך שתולין אותה הטבחים ושתים מצד שמאל אם סרוכות או סמוכות זו אצל זו והסירכא יוצאת מחיתוך לחיתוך וכן אם סרוכות אל צלעות הבהמה שהן רבוצות בתוכן והסירכא יוצאת מגב האונות אל הצלעות ותופשת בצלעות ובבשר שבין הצלעות וכל שכן בבשר לבד כל זה דנין אותו להיתר. אבל אם הסירכא יוצאת ביניהן מחתוך האונה לגב חברתה או מגב לגב וכן אם יוצאת מן האונות אל הצלעות ואינה תופשת כי אם בעצמות לבד וכן כל מקום אחר בעולם שבבהמה שתהיינה האונות סרוכות שם או סמוכות דנין אותו לאיסור. והרמב"ם זכרונו לברכה הוציא מכלל זה כל זמן שסרוכות לחזה ולשמנונית דחזה ודן להיתר ולא כן אנו נוהגין. סירכא התלויה בכל מקום בין באונות בין באומה כשרה ויש שטורפה ואנו נוהגין בה היתר.
נמצאו האונות שלא כסדר הזה או חסרות מחשבון זה טריפה והעינוניתא דורדא משלמת חסרון אחד.
ואם נמצאו יתירות מחשבון זה הרבה אין בכך כלום ובלבד שלא ימצא היתרון מצד גבן דאילו מצד גבן אפילו אחת קטנה כעלה הדס או יותר קטנה אוסרת ויש מתירין כשהיא קטנה יותר מעלה הדס
ויתר רובי פרטי מצוה זו מבוארים בפרק ג' מחולין (רף מ"ב ע"א ואילך) ובפרק זה בעצמו כמו כן ובפרק אחרון ממכות (דף י"ה ע"א) וראשון מבכורות יתבארו דיני שאר האיסורין שכתבנו למעלה שנשמעין בלשון
הכתוב בפנים שלו ונכפלה אזהרה זו בנביאים בספר יחזקאל (מ"ד ל"א) בכהנים לבד שכתוב עליהם כל נבילה וטריפה (וגו') לא יאכלו הכהנים והודיעונו חכמים (מנחות דף מ"ה ע"א) שמפני זה נכפלה בהן לפי שהכתוב ציום לאכול חטאת העוף במליקה ואף על פי שאסורה לישראל כנבילה ואולי תחשוב מתוך כן שיותר להם אפילו בחולין מליקה או שחיטה נפסדת שלא תקפיד תורה בהן דמכיון שיצאו מן הגדר בדבר אחד יצאו לגמרי בכל ענין השחיטה ולפיכך הזהיר הנביא בהם בפירוש להודיענו שלא הותרו רק במליקה לבד בקרבן אבל בחולין נשארים הם באיסורן כמו ישראלים
ונוהגת מצוה זו בכל מקום ובכל זמן בזכרים ונקבות והעובר עליה ואכל כזית מן הטריפה ומכל אלו שנשמעים בפירוש הכתוב שיצאו חוץ למחיצתן לוקה. ואל יקשה עליך ואיך לוקה והא קיימא לן (פסהים דף כ"ד ע"א) אין לוקין על לאו שבכללות והרי זה שכלל כמה דברים במו שאמרנו כי פירוש ענין זה כבר בארוהו בספר המצוות בעיקר התשיעי שני גדולי הדור והם הרמב"ם זכרונו לברכה והרמב"ן זכרונו לברכה והרחיבו שם פירושיהם וראיותיהם בזה לברר הדבר יפה ויאריך הענין על כן הנחתיו כפי מנהגי בספר ומכל מקום יש לך לדעת כי העולה מדברי שניהם שאין זה מכלל לאו שבכללות
<h2>מצוה עד משפטים שלא לשמוע טענת בעל דין שלא בפני בעל דינו</h2>
שלא ישמע הדיין טענת האחד שלא בפני בעל דינו שנאמר (שמות כ"ג א') לא תשא שמע שוא והטעם לפי שבני אדם ידברו דברי שוא שלא בפני בעל דינם וצווה הדיין על זה כדי שלא יכניס בנפשו כזביו של אחד מהם וכן בא במכילתא (דרשב"י כאן) שאזהרה זו של לא תשא וגו' על זה נאמרה. ועוד אמרו שם שהיא אזהרה גם לבעל הדין שלא יטעון גם הוא טענותיו לדיין שלא בפני בעל דינו ואפילו ירצה לשמוע אותן הדיין ועל זה נאמר גם כן (כאן ז') מדבר שקר תרחק. ועוד אמרו זכרונם לברכה (מבות דף כ"ג ע"א) שזה הלאו כולל מספר לשון הרע ומקבלו ומעיד עדות שקר
שורש המצוה ידוע כי השקר נתעב ונאלח בעיני הכל אין דבר מאוס ממנו והמארה והקללות בבית כל אוהביו מפני שהשם יתברך אל אמת וכל אשר אתו אמת ואין הברכה מצויה וחלה אלא במתדמים אליו במעשיהם להיותם אמיתיים כמו שהוא אל אמת ולהיותם מרחמים כמו שידוע שהוא רחום ולהיותם גומלי חסדים כמו שהוא רב החסד אבל כל מי שמעשיו בהפך מדותיו הטובות והם בעלי השקר שהם בהפך מדותיו ממש כמו כן תנוח עליהם לעולם מה שהוא הפך מדותיו והפך מדת הברכה שהיא בו היא המארה והקללה והפך שמחה והשלום והתענוג שהם אתו הוא הדאגה והקטטה והצער כל אלה חלק אדם רשע מאלהים ועל כן הזהירתנו התורה להרחיק מן השקר הרבה כמו שכתוב מדבר שקר תרחק והנה הזכירה בו לשון ריחוק לרוב מיאוסו מה שלא הזכירה כן בכל שאר האזהרות ומצד הריחוק הזהירתנו שלא נטה אוזננו כלל לשום דבר שנחשוב שהוא שקר ואף על פי שאין אנו יודעין בבריא שיהא אותו הדבר שקר וכעין מה שאמרו זכרונם לברכה (הולין דף מ"ד ע"ב) הרחק מן הכיעור ומן הדומה לו.
ובאמרי מדות בהקדוש ברוך הוא יתעלה אני נמשך בדבר אחר דברי רבותינו זכרונם לברכה שיחסו אליו ברוך הוא שם מדות על צד המקבלים אבל הוא ברוך הוא לגדלו ויחודו מצד עצמו אין לייחס אליו מדות כי הוא וחכמתו וחפצו ויכלתו ומדותיו אחד בלי שום שיתוף ופירוד בעולם
מדיני המצוה מה שאמרו זכרונם לברכה (שבועות דף ל' ע"ב) שכל דיין שיודע בדין שהוא מרומה שחייב להסתלק ממנו ולא יאמר אחתכנו ויהא קולר תלוי בצואר העדים והשבחים הגדולים שמשבחים חכמים בבקשת האמת והרחקת השקר בדין ויתר רובי הפרטים מבוארים בסנהדרין ובמדרשים כמו כן
ונוהגת בכל מקום ובכל זמן בזכרים אבל לא בנקבות לפי שאינן דנות ולכך אינן בכלל אזהרה זו שלא לקבל טענת בעל דין אחד שלא בפני בעל דינו אבל מכל מקום בכלל לאו זה הן שלא יטעימו טענותן לדיין שלא בפני בעל הדין וכן מוזהרות להרחיק מכל שקר כמו האנשים
ועובר עליה הרי הוא כעובר על מצות מלך אבל אין לוקין על לאו זה לפי שאין בו מעשה
<h2>מצוה עה משפטים שלא יעיד בעל עבירה</h2>
שלא נקבל עדות איש חוטא ולא נעשה בשביל עדותו שום דבר שנאמר (שמות כ"ג א') אל תשת ידך עם רשע להיות עד חמס ובא הפירוש אל תשת רשע עד אל תשת חמס עד כלומר בעל חמם להוציא את החמסנין ואת הגזלנין שהם פסולין לעדות שנאמר (רברים י"ט ט"ז) (לא) (כי) יקום עד חמס באיש
שורש מצוה זו נגלה שכל מי שעל עצמו לא חס ולא יחוש על מעשיו הרעים לא יחוש על אחרים ועל כן אין ראוי להאמינו בדבר
מדיני המצוה מה שאמרו ז"ל שעשרה הם הפסולין לעדות מן התורה ואלו הן נשים ועבדים וקטנים חרשים שוטים סומים רשעים ואנשים הבזויין ביותר וקרובים ונוגעים בעדות הרי אלו עשרה. וטומטום ואנדרוגינוס בכלל נשים ומי שחציו עבד בכלל עבדים הנכפה בעת כפייתו בכלל שוטה וגם שלא בעת כפייתו צריך הדיין להתיישב בדבר אם דעתו מבולבלת מצד החולי וכן הפתאים ביותר שאינם מבינין דברים הסותרין זה את זה וכן אנשים מבוהלים ונחפזים בדעתן ומשתגעין ביותר כל אלו בכלל שוטים.
וכן מה שאמרו זכרונם לברכה (סנהדרין דף כ"ד ע"ב) אי זהו הנקרא רשע שפסול מן התורה ואי זהו רשע שפסול מדבריהם כגון העובר על גזל של דבריהם שהוא פסול מדבריהם ומכללם הוא משחק בקוביא שאין לו אומנות אלא הוא ומפריחי יונים בישוב ומגדלי בהמה דקה. והחילוק שהוא בין פסול מדאורייתא לפסול מדבריהם שבפסול מן התורה אמרו זכרונם לברכה (שם דף כ"ו ע"ב) העיד עדותו בטלה אפילו קודם שהכריזו עליו והפסול דרבנן עדותו קיימת עד שיכריזו עליו. ואי זו תשובה מחזירו לכשרותו והוא כמו שאמר רב אידי בפרק זה בורר (שם דף כ"ה ע"א) דאמר רב אידי בר אבין החשוד על הטריפות אינו יוצא מחזקתו עד שילך למקום שאין מכירין אותו ויחזיר אבידה בדבר חשוב או יוציא טריפה מתחת ידו בדבר חשוב ומשלו וכמו כן נאמר בחשוד על עבירה אחרת לפי הדומה ויתר פרטיה מבוארים שם בסנהדרין
ונוהגת מצוה זו בכל מקום ובכל זמן בזכרים אבל לא בנשים שאין דנות שיצטרכו לקבל עדות
ועובר עליה וקבל עדות איש רשע ועשה דבר בשביל עדותו עבר על לאו ואין לוקין על לאו זה לפי שאין בו מעשה ואפילו עשה בו מעשה בכל דבר שבממון לפי שניתן להשבון אין לוקין עליו
<h2>מצוה עו משפטים שלא לנטות אחרי רבים בדיני נפשות בשביל אחד</h2>
שלא ילך הדיין אחר דעת הרוב בדיני נפשות כשיהיה התוספת איש אחד לבד וביאור זה כי כשתהיה מחלוקת בין הדיינין בדין אדם אחד ויאמרו קצתם שהוא חייב מיתה וקצתם שאינו חייב והיו המחייבין יותר על המזכין אחד שלא יעשה הדיין בחוטא כדברי המחייבין שנאמר (שמות כ"ג ב') לא תהיה אחרי רבים לרעות כלומר לא תלך אחר הרוב שיזדמן לחתוך משפט מות וזהו לשון הכתוב שאמר לרעות כלומר לחיוב מיתה וזה כשיהיה רוב מצומצם כלומר שההכרע אינו אלא מחמת איש אחד אבל כשיהיה ההכרע בשנים אפילו לרעות מטין על פיהם ובמכילתא הטייתך לטובה על פי עד אחד ולרעה על פי שנים
משרשי מצוה זו לפי שנצטוינו להדמות במעשינו למדות השם ברוך הוא וממדותיו שהוא רב חסד כלומר שעושה עם בני אדם לפנים משורת הדין וגם אנחנו נצטוינו בכך שיהיה הזכות בדיני נפשות יותר על החיוב לפי שהוא דבר שאין לו תשלומין
ומשפטי המצוה בפרק ד' מסנהדרין כמו שכתבתי למעלה במצות עשה של אחרי רבים להטות
והעובר עליה וחייב ברוב המוכרע באחד עבר על מצות מלך ועונשו גדול מאוד שגורם לאיבוד נפש שלא כדין
<h2>מצוה עז משפטים שלא ילמד חובה מי שלימד זכות תחילה בדיני נפשות</h2>
שלא ילך אחד מן הדיינין אחר דעת דיין אחד גדול או אפילו אחר דעת הרוב על צד שיאמינהו לחיוב או לזיכוי מבלי שיהיה הדבר מובן אצלו בשכלו ואם הוא דין התלוי בגזירת הכתוב או מצד גזירה שוה או היקש שיהא יודע אותו הוא ולא יסמוך ויבטח על אחד מן הדיינין ולא על הרוב שנאמר (שמות כ"ג ב') ולא תענה על ריב לנטות רוצה לומר לא תאמר על הריב דבר לנטות כלומר מצד הנטיה לבד אחר דברי דיין אחד גדול או אחר הרוב ולא מצד הבנתך או שתרצה להחריש ממה שבלבך על הדין ולהטות אחר דבריהם לא תעשה כן. ולשון מכילתא לא תענה על ריב לנטות שלא תאמר דיי שאהיה כרב פלוני אלא אמור מה שלפניך יכול אף דיני ממונות כן תלמוד לומר אחרי רבים להטות
ובזה הלאו בעצמו נכלל שהמלמד זכות בדיני נפשות לא יחזור וילמד הובה במה שאמר לא תענה על ריב לנטות כלומר לא יהיה דברך להטות אותו לחובה
וכמו בן נכלל בו אין פותחין בדיני נפשות לחובה ויבוא הפירוש כן לא תענה על ריב לנטות כלומר לא יהיה פתח דבריך להסות אותו לחובה כי על כרחנו בתחילת הדין יש לנו לפרש אותו שאי אפשר לומר שבכל הדין יזהיר שלא תענה בו לחובה שאם כן לא יהיה שום אדם נידון לעולם
וכמו כן שמענו מזה הלאו שאין מתחילין בדיני נפשות מן הגדול אלא שלמטה הימנו יגיד תחילה דעתו וזה לא תענה על ריב כמו על רב כי בלא יו"ד הוא נכתב כלומר לא תענה על גדול אלא הוא יענה אליך שאתה תדבר תחילה והענין הוא כדי שלא יסמכו על דברי הגדול
כל אלה הדברים למדנו מלא תענה על ריב לנטות וענין זה מכח חכמת התורה שיש להבין מדבר אחד ממנה כמה דברים זהו שאמרו זכרונם לברכה (במדבר רבה פר' י"ג ט"ז) שבעים פנים יש לתורה ולפי שיודע אלהים כי העם מקבלי התורה בהתנהגם על הדרך שנצטוו כה יהיו נכונים אל החכמה ואל התבונה ויבינו בה בל הצריך להם אל הנהגת העולם סתם להם הדברים במקומות ומסר להם הפירוש על יד הסרסור הגדול אשר ביניהם ובינו ולא נתנה במלות רחבות יותר לפי שכל מלותיה גזורות ומחויבות בחשבונן וכצורתן להיות בכה כי מלבד משמעות מצוותיה היקרות שאנו מבינין בה נכללו בה חכמות גדולות ומפוארות עד שהעלו רבותינו זכרונם לברכה גודל החכמה שהניח האל ברוך הוא בתוכה שאמרו עליה (בראשית רבה פר' א' א') שהביט הקדוש ברוך הוא בה וברא את העולם
משרשי מצוה זו כמו שאמרנו תחילה שלא ילך אהד מן הדיינין אחר חבריו אלא יבין הדברים מעצמו הטעם מפני שאפשר שמתוך כך יבא הדין כולו לפעמים על דעת אחד מהם הבן הדבר כי כן הוא ולא רצה השם יתברך למסור דין נפש לדעת אחד אבל בדין ממון שניתן להשבון אין חוששין לכל זה ואפילו לשלשה מוסרין אותו לכתחילה על סמך דאי אפשר דליכא בהו חד דגמיר. ושאר הדברים שנלמדו ממנו כגון מלמד זכות שלא ילמד חובה ושאין פותחין לחובה ואין מתחילין מן הגדול כל זה לחמלת השם יתברך על בריותיו כאדם החומל על בניו דרך משל כמו שכתוב (דברים י"ד א') בנים אתם לה' אלהיכם וגו'. והגע עצמך על דרך משל אם יוליד איש מאה ובנה להם עיר והושיבם שם וראה שלא יתקיימו בישוב אלא אם כן יגזור עליהם שכל המכה רעהו יענש בממונו ואם ימיתהו יומת וקם האחד ועבר על גזירתו אם ימחול לו הרי הישוב בטל שלא תשאר מורא על הנשארים מה יש לו לעשות ואל יראה במות בנו השני יחזר על כל פנים בכל צד שיוכל לפוטרו מן הדין אם יוכל מוטב ואם אי אפשר בשום צד יצוה להמיתו כדי לקיים ישוב האחרים וכן הדבר הזה והבינהו
מדיני המצוה מה שאמרו זברונם לברכה (סנהדרין דף י"ז ע"א) שאם פתחו כולם לחובה שפטור ואם המחייבים והמזכים שוים שמוסיפין עליהם ועד כמה מוסיפין ואם אומר אחד איני יודע מה יהא בכך ומה שאמרו (שם דף ל"ד ע"א) שהמלמד זכות אינו חוזר ומלמד חובה דוקא בשעת משא ומתן נאמר אבל בגמר דין חוזר להמנות עם המחייבין ואם פתח ואמר אחד יש לי ללמד זכות ונשתתק או מת שהוא כמי שאינו והמזכה ומת רואין אותו בגמר דין כאילו הוא במקומו ותלמיד הבא ללמד חובה משתקין אותו ואם אמר ללמד זכות מעלין אותו עם סנהדרין ואם יש ממש בדבריו שומעין לו ואינו יורד משם לעולם ואם אין ממש בדבריו אינו יורד משם כל אותו היום דרך מוסר והנידון בעצמו שאמר יש לי ללמד על עצמי זכות שומעין לו והוא שיש ממש בדכריו ויתר פרטיה מבוארים בפרק (ז') (רביעי) מסנהדרין (דף ל"ב ואילך)
ונוהגת מצוה זו בזכרים אבל לא בנשים שאינן דנות כמו שאמרנו למעלה בהרבה מקומות. ולא יקשה בעיניך מה שכתוב בדבורה הנביאה (שופטים ד' ד') (ו)היא שופטה את ישראל שאפשר לנו לתרץ שלא היה הדין נחתך על פיה אבל היתה אשה חכמה ונביאה והיו נושאים ונותנים עמה אפילו בדברים של איסור והיתר ודינין גם כן ולכן כתוב עליה (ו)היא שופטה את ישראל או נאמר שקבלוה לדון עליהם ראשי ישראל ואחריהן כל אדם ידון על פיה דבקבלה ודאי הכל כשרים דכל תנאי שבממון קיים. ומכל מקום כל זה שאמרנו שאינן דנות הוא כדעת קצת המפרשים וכדעת הירושלמי (שבועות פ"ד ה"א סנהדרין פ"ג ה"ט) שכן נמצא שם מפורש אבל לדעת קצת מן המפרשים כשרות הן לדון ואמרו כי מקרא מלא הוא שנאמר (ו)היא שופטה ומה שאמרו בסנהדרין (דף ל"ד ע"ב) דכל שאינו כשר להעיד אינו כשר לדון ונשים ודאי אינן כשרות להעיד כדמוכח שם (ב"ק דף פ"ח ע"א שבועות דף ל' ע"א) אפשר שיאמרו לפי דעתם זה לפי שאין למדין מן הכללות (עירובין דף כ"ז ע"א). והנראה מן הדברים ומן הסברא שאינן בתורת דין כדאיתא בירושלמי וכדמשמע לפי גמרין דרך פשיטות
ונוהגת מצוה זו בארץ ישראל בלבד שאין דנין דיני נפשות אלא שם והעובר על זה ולא רצה ללמד בדין מה שרואה בדעתו וסומך על חבריו או שפתח לחובה או שחזר ולימד חובה אחר הזכות או גדול שפתח תחילה עברו על לאו. ואין לוקין עליו לפי שאין בו מעשה
<h2>מצוה עח משפטים מצות הטיה אחרי רבים</h2>
לנטות אחרי רבים והוא בשיפול מחלוקת בין החכמים בדין מדיני התורה כולה וכמו כן בדין פרטי כלומר בדין שיהא בין ראובן ושמעון על דרך משל כשתהיה המחלוקת בין דייני עירם שקצתם דנין לחיוב וקצתם לפטור לנטות אחר הרוב לעולם שנאמר (שמות כ"ג ב') אחרי רבים להטות ובביאור אמרו זכרונם לברכה (הולין דף י"א ע"א) רובא דאורייתא
ובחירת רוב זה לפי הדומה הוא בששני הכיתות החולקות יודעות בחכמת התורה בשוה שאין לומר שכת חכמים מועטת לא תכריע כת בורים מרובה ואפילו כיוצאי מצרים אבל בהשוית החכמה או בקרוב הודיעתנו התורה שריבוי הדעות יסכימו לעולם אל האמת יותר מן המיעוט. ובין שיסכימו לאמת או לא יסכימו לפי דעת השומע הדין נותן שלא נסור מדרך הרוב. ומה שאני אומר כי בחירת הרוב לעולם הוא בששני הכיתות החולקות שוות בחכמת האמת כי כן נאמר בכל מקום חוץ מן הסנהדרין שבהם לא נדקדק בהיותם חולקין אי זו כת יודעת יותר אלא לעולם נעשה כדברי הרוב מהם והטעם לפי שהם היו בחשבון מחויב מן התורה והוא כאילו ציותה התורה בפירוש אחר רוב של אלו תעשו כל עניניכם ועוד שהם כולם היו חכמים גדולים
ומשרשי מצוה זו שנצטוינו בזה לחזק קיום דתינו שאילו נצטוינו קיימו התורה כאשר תוכלו להשיג כוונת אמיתתה כל אחד ואחד מישראל יאמר דעתי נותנת שאמיתת ענין פלוני כן הוא ואפילו כל העולם יאמרו בהפכו לא יהיה לו רשות לעשות הענין בהפך האמת לפי דעתו ויצא מזה חורבן שתעשה התורה ככמה תורות כי כל אחד ידין כפי עניות דעתו. אבל עכשיו שבפירוש נצטוינו לקבל בה דעת רוב החכמים יש תורה אחת לכולנו והוא קיומנו גדול בה ואין לנו לזוז מדעתם ויהי מה ובכן בעשותינו מצוותם אנו משלימין מצות האל ואפילו אם לא יכוונו לפעמים החכמים אל האמת חלילה עליהם יהיה החטאת ולא עלינו. וזהו הענין שאמרו זכרונם לברכה בהוריות (דף ב' ע"א) שבית דין שטעו בהוראה ועשה היחיד על פיהם שהם בחיוב הקרבן לא היחיד כלל זולתי בצדדים מפורשים שם
דיני המצוה כגון החילוקים שיש ברוב זה בין דיני ממונות לדיני נפשות שבדיני נפשות צריך שיהא הרוב יותר ניכר וכמה אנשים צריכים לדיני נפשות מחמת שאנו מצווין לעשות כדברי הרוב ואין ראוי להמית איש אחד בשני דיינין שהם רוב כנגד אחד וכן מה שאמרו זכרונם לברכה (סנהדרין דף ל"ז ע"א) שצריכין גם כן אלו העושים רוב בדיני נפשות להיות סמוכין והסמיכה עדות להם שהם חכמים ונבונים ושלמים שראויים לעשות כל דבר על ידם ולא נמית אנשים על פי אנשים חסרי חכמה פן יטעו בדין ולמיתה אין תשלומין ושבדיני נפשות המלמדים זכות אין חוזרין ומלמדין חובה ובדיני ממונות אינו כן ושפותחין בזכות בדיני נפשות והנה נסתלק הפותח בכך מכת המחייבת ושהכל מלמדין זכות בין רב בין תלמיד ויתר פרטיה מבוארין בסוף סנהדרין
ונוהגת בכל מקום ובכל זמן בזכרים ונקבות ועובר עליה ולא נטה אחריהם ביטל עשה ועונשו גדול מאוד שהוא העמוד שהתורה נסמכת בו
<h2>מצוה עט משפטים שלא לרחם על עני בדין</h2>
שלא יחמול הדיין על החלש והדל בשעת הדין אלא שידין דינו לאמיתו לא על צד החמלה עליו אבל ישוה בין העשיר והדל להכריחו לפרוע מה שהוא חייב שנאמר (שמות כ"ג ג') ודל לא תהדר בריבו. ונכפל זה הענין במקום אחר שנאמר (ויקרא י"ט ט"ו) לא תשא פני דל ולשון ספרא (קדושים פ"ד ב') שלא תאמר עני הוא זה ואני והעשיר חייבים לפרנסו אזכנו ונמצא מתפרנס בנקיות תלמוד לומר לא תשא פני דל
ושורש המצוה ידוע שהשכל מעיד בהשוית הדין שדבר ראוי וכשר הוא
ונוהגת בכל מקום ובכל זמן בזכרים ועובר עליה והיטה הדין לחמלתו על הדל עבר על מצות מלך. ואין בה מלקות שאין בה מעשה
<h2>מצוה פ משפטים מצות פירוק משא</h2>
להסיר המשא מעל הבהמה שיגעה במשאה בדרך שנאמר (שמות כ"ג ה') כי תראה חמור שונאך וגו'.
והשונא זה פירושו ישראל ואף על פי שכתוב (ויקרא י"ט י"ז) לא תשנא את אחיך בלבבך דהיינו ישראל אמרו חכמים (פסהים דף קי"ג ע"ב) שענין זה הוא כגון שראהו עובר עבירה ביחיד והתרה בו ולא חזר שזה מותר לשנאותו. ומה שאמר חמור לאו דוקא חמור אלא כל בהמה אלא שדיבר הכתוב בהווה שהחמורים למשא. וכתיב עזוב תעזוב עמו כלומר עזרהו מלשון ויעזבו ירושלים (נהמיה ג' ח') שהוא לשון חוזק
משרשי המצוה ללמד נפשנו במידת החמלה שהיא מידה משובחת ואין צריך לומר שחובה עלינו לחמול על האיש המצטער בגופו אלא אפילו המצטער באבידת ממונו מצוה עלינו לחמול עליו ולהצילו
דיני המצוה כגון אם הבהמה של גוי ומשאוי של ישראל או בהפך ודין הפוגע באוהבו ישראל ובשונאו שמצוה בשונא לכוף היצר ואפילו אוהב לפרוק ושונא לטעון. ושונא זה אינו כשונא שזכרנו מחמת עבירה אלא שאין לבו שלם עמו. ופירוש כי תראה מאימת הוא החיוב ושיערו הכמים (בבא מציעא דף ל"ג ע"א) שהוא אחד משבעה ומחצה במיל וזהו ריס אבל רחוק מזה השיעור אין חייב להטות הדרך אליו והעושה לפנים מן השורה תבוא עליו ברכה ודין זקן או נכבד ואינה לפי כבודו שהכל נידון לפי מה שיהא עושה בשלו ודין פריקה בחינם וטעינה בשכר ושמדדה עמו עד פרסה ונוטל שכר על הלויה כמו שמבואר הכל בפרק שני ממציעא (דף ל"ב ע"א ואילך)
ונוהגת בכל מקום ובכל זמן בזכרים ונקבות ועובר עליה ביטל עשה ומראה בעצמו מדת האכזריות שהיא מדה מכוערת וכל שאינו מרחם אין מרחמין עליו מן השמים שאין ראוי גופו לקבל הרחמנות
<h2>מצוה פא משפטים שלא לחטות משפט חוטא מפני רשעו</h2>
שלא להטות הדין על אחד מבעלי הדין כשידע שהוא רשע בעל עבירות שנאמר (שמות כ"ג ו') לא תטה משפט אביונך בריבו. ופירושו שהוא אביון במצוות שאין במשמע שיהא אביון בממון שאין צריך לומר שלא יטו עליו הדין לגזול ממנו בעניו אלא נצטוינו שאף על פי שהוא רשע לא יאמר הדיין הואיל ורשע הוא אטה עליו את הדין כי המשפט ברשעים לאלהים הוא ולא לו. וכן הוא במכילתא (כאן) רשע וכשר עומדין לפניך בדין שמא תאמר וכו'
שורש השווית הדין בכל אדם דבר מושכל הוא
ונוהגת בכל מקום ובכל זמן בזכרים אבל לא בנקבות שאינן דנות ועובר עליה והטה הדין על הרשע עבר על מצות מלך
<h2>מצוה פב משפטים שלא לחתוך הדין באומד הדעת</h2>
שלא יהרגו בית דין הנידון כי אם בעדים מעידין על אותו ענין שהוא נהרג עליו שראוהו שעשה אותו בעיניהם ממש (לא) שיעידו עליו מצד אותות חזקות ועל זה נאמר (שמות כ"ג ז') ונקי וצדיק אל תהרוג כלומר הזהר עד מאד לבל תהרוג אדם שיהא באפשרות שלא עשה מה שאמרו עליו שעשה. וכן הוא מפורש במכילתא שאמרו שם ראוהו רודף אחר חברו להרגו והתרו בו ישראל הוא בן ברית הוא אם הרגת אותו תהרג והעלימו עיניהם שלא ראו בהכותו אותו ומצאוהו מיד הרוג ומפרפר והסייף מנטף דם מיד ההורג שומע אני יהא חייב תלמוד לומר ונקי וצדיק אל תהרוג. הרי שמפני שהעלימו עיניהם בעת ההכאה נפטר זה. וכשר הדבר וראוי להיות כן שאילו התירה התורה להקים גבולי העונש באפשרות הקרוב יצא מן הענין לפעמים להקים גבולי העונש באפשרות רחוק עד שנמית בני אדם לפעמים על מה שלא עשו כי יש לאפשרות רוחב גדול. ודע זה והבינהו כי דבר ברור הוא ולפיכך סגר יתעלה זה השער וצוה אותנו על זה ובל פקודי השם יתברך ישרים
ועוד נכלל בכלל לאו זה מי שהעידו עליו שני עדים שראוהו שעבר עבירה אחת כגון שהאחד מעיד עליו שעשה מלאכה בשבת והאחד שעבד עבודה זרה שזה אינו נדון בעדותם שנאמר ונקי וצדיק אל תהרוג. וכן אמרו זכרונם לברכה (מכילתא כאן) היה אחד מעידו שראהו עובד לחמה ואחד ללבנה שומע אני יצטרפו תלמוד לומר ונקי וצדיק אל תהרוג
שורש המצוה נגלה הוא כמו שאמרנו
דיניה כגון מה שאמרו זכרונם לברכה (מכות דף ו' ע"ב) שאין עדותן מצטרפת אפילו מעידים בעבירה אחת עד שיראו שניהם כאחד ועוד שיהו רואין זה את זה בשעת המעשה להוציא אם האחד ראהו מחלון זה והאחר מחלון אחר ואין יכולין לראות זה את זה ושהמתרה מצרפן אם ראה שניהם ויתר פרטיה בסנהדרין (דף ל"ז ע"ב)
ונוהגת בארץ ישראל בזכרים כמו שאמרנו לפי שבהם המשפט כמו שאמרנו כמה פעמים אבל לא בנקבות לפי שאינן דנות. והעובר עליה ודן על פי עדות שאינה מכוונת כמו שאמרנו עבר על מצות מלך ועונשו גדול מאד שגורם להרוג נפשות שלא כדין
והרמב"ן זכרונו לכרכה (בהשגותיו למצוה זו) חשב זה המקרא בשני לאוין ולענין אחר והוא שנפטור בדיני נפשות בצדדין שנחייב בדיני ממונות וסמך על מה שאמרו בגמרת סנהדרין (דף ל"ג ע"ב) תנו רבנן מנין ליוצא מבית דין חייב ואמר אחד יש לי ללמד עליו זכות שמחזירין אותו שנאמר ונקי וצדיק אל תהרוג כלומר וזה נקי הוא דשמא זה ילמד שהוא נקי ומנין ליוצא מבית דין זכאי ואמר אחד יש לי ללמד עליו חובה שאין מחזירין אותו תלמוד לומר וצדיק אל תהרוג וזה צדיק הוא שכבר יצא צדיק הנה ידקדקו המקרא לשני לאוין. וכל ענינים אלה מן השורש שכתבתי שרצה האל שנהפוך בכל זכות הנדון שמא עשה תשוכה וניחם על רעתו שעשה ויהיה עדיין ממיישבי עולם והוא ברוך הוא חפץ בישובו
<h2>מצוה פג משפטים שלא ליקח שוחד</h2>
שלא יקח הדיין שוחד מבעלי הדין אפילו לדון דין אמת שנאמר (שמות כ"ג ה') ושוחד לא תקח ונכפל הלאו בתורה בזה הענין במקום אחר (דברים ט"ז י"ט) וכן אמרו בספרי (שם) (ו)לא תקח שוחד אפילו לזכות זכאי ולחייב חייב
משרשי המצוה שנאסר עלינו ליקח השוחד אפילו לדון את הדין לאמיתו כדי להסיר מבינינו ההרגל הרע פן נבוא מתוך כך לדון בשוחד דיני שקר ודבר ברור הוא אין צריך מופת
מדיני המצוה מה שאמרו זכרונם לברכה שהנותן והמקבל עוברין בלאו הנותן משום ולפני עור לא תתן מכשול (ויקרא י"ט י"ד) ואם קיבלו שהוא בכלל ארור וחייב להחזירו ושאסור לדיין להגדיל מעלתו לכוונה כדי להרבות שכר לסופריו ושאפילו שוחד דברים אסור ליקח אלא יראה עצמו כאלו אינו משים לבו כלל אל הדברים אם אולי יכבדוהו בעלי הדין בדברים כללו של דבר אסור לדיין לקבל הנאה מבעלי הדין כלל בשביל דיניו אבל אם הדיין הוא בעל מלאכה התירו לו חכמים לשאול מבעלי הדין שכר בטלתו ממלאכתו בעוד שיעסוק בדינם והוא שיהא הדבר ניכר שהוא שכר הבטלה בלבד ולא יותר ויטול משניהם בשוה ויתר פרטיה בסנהדרין
ונוהגת בכל מקום ובכל זמן בזכרים שהם דנים והעובר עליה וקבל שוחד עבר על מצות מלך ואינו לוקה לפי שניתן להשבון
<h2>מצוה פד משפטים מצות שמיטת קרקעות</h2>
להפקיר כל מה שתנציא הארץ בשנה השביעית שהיא נקראת מפני המעשה הזה שנתחייבנו בה שנת השמיטה ויזכה בפירותיה כל הרוצה לזכות שנאמר (שמות כ"ג י"א) והשביעית תשמטנה ונטשתה ואכלו אביוני עמך ויתרם תאכל חית השדה כן תעשה לכרמך לזיתך. ולשון מכילתא (דרשב"י כאן) והלא הכרם והזית בכלל היה כלומר שראש הפסוק שאמר תשמטנה ונטשתה יכלול כל מה שיצמח בארץ בין פירות אילן או פירות אדמה ולמה פרטן הכתוב שני אלה להקיש לכרם שאר מיני אילן ללמד שכמו שיש בכרם עשה ולא תעשה שהרי בפירוש נכתב עליו (ויקרא כ"ה ה') ואת ענבי נזירך לא תבצור כמו כן כל שאר האילן יש בהן עשה ולא תעשה ולפיכך פרט כרם וזית ללמד על ענין זה כי כוונת הכתוב דלאו דוקא זית לבד אלא הוא הדין לכל שאר פירות האילן אלא שהזכיר אחד מהם והוא מלמד לכולן שזה מן המדות שהתורה נדרשת בהן. ומצוה זו שהיא להפקיר כל פירותיה והמצוה האחרת שציונו האל לשבות בה כמו שכתוב בכי תשא (שמות ל"ד ב"א) בחריש ובקציר תשבות קשר אחד להן
משרשי המצוה לקבוע בלבנו ולצייר ציור חזק במחשבתנו ענין חדוש העולם כי ששת ימים עשה ה' את השמים ואת הארץ (שמות כ' י"א) וביום השביעי שלא ברא דבר הכתיב מנוחה על עצמו. ולמען הסיר ולעקור ולשרש מרעיונינו דבר הקדמות אשר יאמינו הכופרים בתורה ובו יהרסו כל פנותיה ויפרצו חומותיה באה חובה עלינו להוציא כל זמנינו יום יום ושנה שנה על דבר זה למנות שש שנים ולשבות בשביעית ובכן לא יתפרד הענין לעולם מבין עינינו תמיד והוא כענין שאנו מוציאין ימי השבוע בששת ימי עבודה ויום מנוחה. ולכן ציוה ברוך הוא להפקיר כל מה שתוציא הארץ בשנה זו מלבד השביתה בה כדי שיזכור האדם כי הארץ שמוציאה אליו הפירות בכל שנה ושנה לא בכוחה וסגולתה תוציא אותם כי יש אדון עליה ועל אדוניה וכשהוא חפץ הוא מצוה אליו להפקירם
ועוד יש תועלת נמצא בדבר לקנות בזה מדת הותרנות כי אין נדיב כנותן מבלי תקוה אל הגמול. ועוד יש תועלת אחר נמצא בזה האדם שיוסיף האדם בטחון בשם ברוך הוא כי כל המוצא עם לבבו לתת ולהפקיר לעולם כל גדולי קרקעותיו ונחלת אבותיו הגדלים בכל שנה אחת ומלומד בכך הוא וכל המשפחה כל ימיו לא תחזק בו לעולם מדת הכילות הרבה ולא מיעוט הבטחון
מדיני המצוה מה הן הדברים מעבודות הארץ שהן לנו בחיוב שביתה זו מן התורה כגון זריעה זמירה קצירה בצירה ואשר הן אסורות מדרבנן כגון מזבל וחופר ועבודות שבאילן כגון חותך ממנו יבלת פורק ממנו עלין או בדין יבשין מאבק באבק או מעשן תחתיו להמית התולעת סך הנטיעות קוטם או מפסג האילנות ומה שהתירו לעשות כגון סוקרין בסיקרא ועודר תחת הגפנים ודין עבודת בית השלחין ושלא יעשה אשפה בתוך שדהו עד שיעבור זמן הזיבול ואחר כך שתהא גדולה ולא יהא נראה כמזבל ושיעורה ממאה וחמישים סאה זבל ולמעלה ומה שאמרו (מועד קטן דף ג' ע"ב) שהחיוב להמנע מעבודת הארץ שלשים יום קודם שנה שביעית והיא הלכה למשה מסיני ודין שדה אילן כמה זמן אסור בעבודה משנה ששית ומהו נקרא שדה אילן ואסור הברכה והרכבה (ואם עבר ועשה) מה יהא בנטיעותיו ופירות שביעית מה דינן דכל שהוא מיוחד למאכל אדם כגון חטים ושעורים ופירות אין עושין מהן מלוגמא או רטיה שנאמר בהן לאכלה (ויקרא כ"ה ו') ושאינו מיוחד למאכל אדם כגון קוצים ודרדרים עושין מהן מלוגמא לאדם ולא לבהמה ושאינו מיוחד לאדם ולבהמה כגון פואה ואזוב וקורנית הרי הוא תלוי במחשבת האדם חשבן לאכילה דינן כמאכל חשבן לעצים דינן כעצים ויתר רובי פרטיה כולן מבוארים במסכתא הבנויה על זה והיא מסכת שביעית
ונוהגת בזכרים ונקבות בארץ ישראל בלבד ובזמן שישראל שם שנאמר עליה (שם שם ב') כי תבואו אל הארץ ומדרבנן נוהגת אפילו בזמן הזה בארץ דוקא. וכל מקום שהחזיקו בו עולי בבל עד כזיב ולא כזיב בכלל אסור בעבודה וכל הספיחין הצומחין שם אסורין באכילה כי הם קידשו המקומות שהחזיקו בהן לעולם. והמקומות שהחזיקו בהן כבר עולי מצרים ולא עולי בבל שהן מכזיב ועד הנהר ועד אמנה אף על פי שהן אסורין היום מדרבנן בעבודה בשביעית שהחמירו בהן הספיחין שצומחים שם מותרין באכילה אחר שלא נתקדש בעולי בבל. ומן הנהר ואמנה והלאה מותר בעבודה. סוריא והוא מן המקומות שכבש דוד קודם שנכבשה ארץ ישראל כולה וזהו הנקרא לרבותינו זכרונם לברכה כבוש יחיד והארץ הזאת היא כנגד ארם נהרים וארם צובא כל יד פרת עד בבל כגון דמשק ואחלב וחרן ומקומות אחרים סמוכין לאלו אף על פי שאין שביעית נוהגת בהן מן התורה גזרו עליהן שיהיו אותן מקומות אסורין בעבודה כארץ ישראל. אבל עמון ומואב ומצרים ושנער אף על פי שהן חייבין במעשר אין שביעית נוהגת בהן וכל שכן שאין נוהגת בשאר חוצה לארץ
ועובר עליה ונעל כרמו או שדהו בשביעית או אסף כל פירותיו לביתו בזמן שישראל על אדמתן ביטל עשה. ומכל מקום מותר לאסוף מהן מעט מעט אל הבית ולאכול ובלבד שתהא יד הכל שוה בהן כאלו אין לקרקע בעלים ידועים
<h2>מצוה פה משפטים מצות שביתה בשבת</h2>
לשבות ממלאכה ביום השבת שנאמר (שמות כ"ג י"ב) וביום השביעי תשבות
כל ענינה כתוב למעלה בלאו הבא על זה ונכפלה מצות שבת עד י"ב פעמים
<h2>מצוה פו משפטים שלא לישבע בעבודה זרה</h2>
שלא נשבע בשם עבודה זרה אפילו לעובדיה ולא נשביע לגוי בה שנאמר (שמות כ"ג י"ג) ושם אלהים אחרים לא תזכירו. ובכלל האזכרה שמענו בין נשבע בין משביע ויש מפרשים שעיקר לאו זה אינו בא אלא בעוסק עם הגוי ביום אידו ומרויחו דאזיל ומודה וקא עבר על לא תזכירו כלומר שלא יזכירום אחרים על דרך הזכרה האסורה להם דהיינו על דעת לעבדם שהוא אסור אף להם גם כן מן התורה שבני נח מוזהרים על עבודה זרה' ועוד הוסיפו זכרונם לברכה הרחקה ואמרו בסנהדרין (דף ס"ג ע"ב) שלא יאמר אדם לחבירו שמור לי בצד עבודה זרה פלונית
משרשי המצוה להרחיק כל ענין עבודה זרה בין במעשה בין בדיבור עד שלא יעלה זכרה בלבבינו לעולם.
והשגיחו רבותינו זכרונם לברכה ואמרו שבמ"ד מקומות הזהירתנו התורה עליה לרוב מיאוסה צא וחשוב
מדיני המצוה מה שאמרו שאפילו להזכיר שם עבודה זרה שלא בדרך שבועה אסור ושכל עבודה זרה הכתובה בספרי הקדש מותר להזכיר שמה כגון פעור ובל ונבו וכיוצא בהן ושאסור לגרום לאחרים שידרו ויקיימו בשם עבודה זרה אבל אינו לוקה אלא הנודר והמקיים בשמה דהיינו הנשבע בעצמו ולא המשביע ואף על פי שהמשביע כמו כן בכלל הלאו הוא לפי דעת הרמב"ם זכרונו לברכה ויתר פרטיה מבוארים בפרק ז' מסנהדרין (דף ס' ע"ב וס"ג ע"ב)
ונוהגת בכל מקום ובכל זמן בזכרים ונקבות והעובר עליה ונשבע בדבר מכל הנבראים שיאמינו בם הכופרים הסכלים על צד הגדולה חייב מלקות כן כתב הרב זכרונו לברכה ואף על פי שאין בו מעשה מרוב חומר עבודה זרה הוא
<h2>מצוה פז משפטים שלא להדיח בני ישראל אחר עבודה זרה</h2>
שלא יקרא אדם בני אדם לעבודת עבודה זרה ויזרז אותם על כך ואף על פי שזה הקורא לא יעבדנה ולא יעשה לה פעולה מן הפעולות רק הקריאה לבד וזהו נקרא מדיח וכן אמרו בסנהדרין (דף ס"ג ע"ב) לא ישמע על פיך (שמות כ"ג י"ג) אזהרה למדיח וכן אמרו גם במכילתא
שורש המצוה ידוע
דיניה בפרק עשירי מסנהדרין (דף קי"א ע"ב)
ומי שלא הדיח בענין זה אלא אדם אחד אינו נקרא מדיח אלא מסית ובסדר ראה אנכי נכתוב אזהרת מסית בעזרת השם בלאו כ"א (מצוד תס"ב) אבל כשמדיח שני אנשים או יותר נקרא מדיח
וזה שאתה מוצא כל הרחקות אלו בעבודה זרה וגודל העונש בה עד שנכפלה במ"ד מקומות בתורה ושתכנה התורה לשם ברוך הוא קנא על עובדיה אל יעלה בלבך שקנאת האל והרחקות אלו נכתבו זולתי מצד העובדים כי השם ברוך הוא וברוך שמו בין שיעבדו אותו בני אדם או יעבדו מלאך או גלגל או כוכב או אחד מכל ברואיו אין שום צד תוספת וגירוע נופל בזה בכבודו ברוך הוא כי תכלית הכבוד וההוד לא נוסף ולא נגרע בשביל דבר אף כי במעשיו אנחנו פעולותיו אנשי הגופות. אך תדע באמת כי כל ענינים אלה נאמרים על צד המקבלים יאמר כי בעת שהאדם מוציא עצמו לגמרי ומתפשט מאמונת השם ברוך הוא ומוליך גופו ומתפיס מחשבותיו אחרי ההבל לא יהיה ראוי כלל להניח בו שום ברכה ושום טובה אבל יהיה ראוי להניח עליו כל מה שהוא הפך הברכה והוא הקללה והמארה והחלאים וכל רעות כי הוא תרחק תכלית הריהוק מכל גבולי הטוב ועל כן לא תשיגהו כי אם רע מכל צדדיו ועל דרך המשל יאמר עליו כאילו השם יתברך שהוא אדון הטובה נעשה לו לאויב ועצר ממנו כל הטובות וכאילו הוא מקנא בו בהניחו עבודתו ועובד את אחרים. ואולם האל ברוך הוא לא אויב לבריה לא יקנא לבן אדם כי בידו להחזירם כולם עם כל העולם לתוהו ובוהו בהנחת חפצו בבטול כאשר בראם בהנחת חפצו בבריאה אבל יכנו שמו ברוך הוא בקנא על דרך מעשה
בני האדם לפי שאין ביניהם שנאה גדולה כמי שמקנא באיש על שום דבר או מקנא באשתו בזנותה עם אחרים ועל כן נכתבו בתורה דמיונות אלו אצלו ברוך הוא כדי שיבינם אוזן השומע
ונוהג איסור זה בכל מקום ובכל זמן בזכרים ונקבות. אבל דין העובר עליה בין איש ואשה שהן בסקילה אינו אלא במקום הראוי למשפט שהוא הארץ הנבחרת
<h2>מצוה פח משפטים מצות חגיגה ברגלים</h2>
לחוג ברגלים והוא שנצטוינו לעלות לרגל למקדש שלש פעמים בשנה והן סמוך לפסח ושבועות וסוכות כדי שנחוג שם שנאמר (שמות כ"ג י"ד) שלש רגלים תחוג לי בשנה. ומענין החגיגה הוא שנעלה שם בקרבן ונקריבהו שלמים לכבוד החג. ונכפלה מצוה זו פעמים בתורה ואמרו זכרונם לברכה במסכת חגיגה (דף ו' ע"א) שלש מצות נצטוו ישראל ברגל חגיגה ראיה שמחה
משרשי מצוה זו לפי שאינו בדין לבוא בידים ריקניות לפני המקום ברוך הוא ואף על פי שהאמת כי אינו צריך דבר מידינו כמו שכתוב (תהילים נ' י"ב) אם ארעב לא אומר לך אף על פי כן בדמיון מחשבתנו אנחנו רואין כאלו נעמוד לפניו והאמת שהנפשות קרובות אל הטוב במקום ההוא יותר משאר מקומות ואור פני מלך נוגה עליהם שם ועל כן ראוי לנו לעשות מעשה הקרבן בעת ההיא כי בפעולת הקרבן נתכן לקבלת הטובה ותתעלה נפשותינו מעלה מעלה כמו שנכתוב בעזרת השם
מדיני המצוה מה שאמרו זכרונם לברכה שקרבנות אלו אין להן שעור אלא אפילו אחד יספיק בין בהמה בין עוף תור או גוזל ושחייב לעלות לירושלים על כל פנים בקרבן בידו או בכסף שיקנה בו קרבן בירושלים אבל בשוה כסף אינו פטור ואם לא הקריב קרבנו ביום ראשון שיש לו תשלומין כל שבעה ובלבד שיהיה הוא שם ביום ראשון ויתר פרטיה מבוארים במסכת חגיגה
ונוהגת בזמן הבית בזכרים אבל לא בנקבות ולא כל הזכרים שחיגר וסומא אפילו באחת מעיניו וחולה וזקן וענוג הרבה שאינו יכול לעלות ברגליו כולן פטורין ובן טומטום ואנדרוגינוס ועבדים אבל כל שאר הזכרים חייבין ואפילו יש להן אומנות מכוער כגון מקמץ ומצרף ועבדן מטהרין גופן ומלבושן ועולין לפני השם יתברך והם מקובלין לפניו כשאר ישראל שטינוף הנפש הוא הממאיס בני אדם לפני המקום ולא האומנות כל זמן שעושין אותו בנאמנות
ועובר עליה ונראה בעזרה ביום ראשון של חג ולא הביא קרבן ביטל עשה וגם עבר על לאו שנאמר על זה (שמות כ"ג ט"ו) (ו)לא יראו פני ריקם
<h2>מצוה פ''ט משפטים /שלא נשחוט שה הפסח בארבעה עשר בניסן בעוד שהחמץ ברשותנו/</h2>
שלא נשחוט שה הפסח בארבעה עשר בניסן בעוד שיהיה חמץ ברשותינו עד שנוציאנו וזמן ביעורו עד חצי היום כמו שדרשו זכרונם לברכה (פסחים דף ה' ע"א) אך חלק שנאמר (שמות כ"ג י"ה) לא תזבח על חמץ דם זבחי ובא הפירוש בו (במכילתא כאן) לא תשחט שה הפסח ויהיה עדיין חמץ קיים ברשותך. ונכפלה זאת המניעה בלשון אחר בתורה. וגם כן שמענו בכלל הפירוש שלא יהיה חמץ אצל השוחט אותו ולא אצל הזורק דמו ולא אצל המקטיר חלבו ולא אצל אחד מבני החבורה הנמנין עליו
משרשי המצוה לפי שקביעות זמן בכל הענינים הוא קיום עשייתן ידוע הדבר אצל כל אדם ועל כן בדבר הפסח שהוא דבר גדול אצלינו בקיום הדת כמו שכתבנו למעלה (מצוד כ"א) צוה האל ברוך הוא שנעשה ענינו בסדר ובקביעות זמן לכל דבר ודבר מדבריו ולא תבוא מצוה ממצוות ענין המועד הזה בגבול חברתה ועל כן נזהרנו להשבית החמץ הנמאס בעינינו לשעתו תחילה ואחר כך להתחיל בקרבן הפסח שהוא התחלת שמחת המועד הטוב. ועוד אם שמענו טוב מזה נחזיק בו
מדיני המצוה מה שאמרו (פסחים דף ס"א ע"א) שזמן שחיטתו אחר חצות ואם שחטו קודם חצות שפסול ואף על פי שאחר חצות הוא זמנו אינו נשחט לכתחילה אלא אחר תמיד של בין הערבים אחר שמקטירים קטורת של בין הערבים גם לאחר שמיטיב את הנרות ויתר פרטיה בפסחים (פרק המישי)
ונוהגת בזמן הבית בזכרים ובנקבות והעובר עליה והניח מדעתו כזית חמץ ברשותו בשעת הקרבתו אחד שוחט או זורק או מקטיר האימורין או אפילו אחד מכל בני החבורה הנמנין באכילתו לוקה והפסח כשר מכל מקום
<h2>מצוה פט משפטים שלא נשחוט שה הפסח בארבעה עשר בניסן בעוד שהחמץ ברשותנו</h2>
שלא נשחוט שה הפסח בארבעה עשר בניסן בעוד שיהיה חמץ ברשותינו עד שנוציאנו וזמן ביעורו עד חצי היום כמו שדרשו זכרונם לברכה (פסחים דף ה' ע"א) אך חלק שנאמר (שמות כ"ג י"ח) לא תזבח על חמץ דם זבחי ובא הפירוש בו (במכילתא כאן) לא תשחט שה הפסח ויהיה עדיין חמץ קיים ברשותך. ונכפלה זאת המניעה בלשון אחר בתורה. וגם כן שמענו בכלל הפירוש שלא יהיה חמץ אצל השוחט אותו ולא אצל הזורק דמו ולא אצל המקטיר חלבו ולא אצל אחד מבני החבורה הנמנין עליו.
משרשי המצוה לפי שקביעות זמן בכל הענינים הוא קיום עשייתן ידוע הדבר אצל כל אדם ועל כן בדבר הפסח שהוא דבר גדול אצלינו בקיום הדת כמו שכתבנו למעלה (מצוה כ"א) צוה האל ברוך הוא שנעשה ענינו בסדר ובקביעות זמן לכל דבר ודבר מדבריו ולא תבוא מצוה ממצוות ענין המועד הזה בגבול חברתה ועל כן נזהרנו להשבית החמץ הנמאס בעינינו לשעתו תחילה ואחר כך להתחיל בקרבן הפסח שהוא התחלת שמחת המועד הטוב. ועוד אם שמענו טוב מזה נחזיק בו.
מדיני המצוה מה שאמרו (פסחים דף ס"א ע"א) שזמן שחיטתו אחר חצות ואם שחטו קודם חצות שפסול. ואף על פי שאחר חצות הוא זמנו אינו נשחט לכתחילה אלא אחר תמיד של בין הערבים אחר שמקטירים קטורת של בין הערבים גם לאחר שמיטיב את הנרות ויתר פרטיה בפסחים (פרק חמישי).
ונוהגת בזמן הבית בזכרים ובנקבות.
והעובר עליה והניח מדעתו כזית חמץ ברשותו בשעת הקרבתו אחד שוחט או זורק או מקטיר האימורין או אפילו אחד מכל בני החבורה הנמנין באכילתו לוקה והפסח כשר מכל מקום.
<h2>מצוה צ משפטים שלא נניח אימורי הפסח ליפסל בלינה</h2>
שלא להניח אימורין של פסח עד הבקר שלא יקריבו אותו והן נפסלין בשהייה זו ונקראין נותר שנאמר (שמות כ"ג י"ח) ולא ילין חלב חגי עד בוקר והוא הדין לשאר אימורין ולשאר קרבנות. ולשון מכילתא (כאן) ולא ילין חלב בא הכתוב ללמד על החלבים שנפסלין בלינה. וכבר נכפלה זאת המניעה במקום אחר שנאמר (שם ל"ד כ"ה) ולא ילין לבקר זבח חג הפסח
משרשי המצוה כי כבוד הקרבן להקריבו כזמנו הקבוע אליו והמעביר המועד נראה כמתייאש ומשליך הדבר אחרי גוו ואיננו מתעורר ומתפיס כוונותיו אל העבודה יפה ומפני כן נפסלין בכך
מדיני המצוה מה שאמרו (פסחים דף ס"ד ע"ב) שמצוה להקטיר אימורי כל זבח וזבח בפני עצמו ומה שאמרו (שם דף ס"ח ע"ב) שמצות הקטרתן אחר שחיטה סמוך ואם לא הקטיר כן מקטירן כל הלילה עד שיעלה עמוד השחר ודוקא בשחל ארבעה עשר בניסן להיות בשבת שחלבי שבת קריבין ביום טוב אבל אם חל ארבעה עשר בניסן בחול אין מקטירין בלילה שאין מקטירין חלבי חול ביום טוב דיום טוב עשה ולא תעשה ודוחה לאו דלא ילין ויתר פרטיה בפסחים (דף נ"ט ע"ב)
ונוהגת בזמן הבית בזכרים כהנים והעובר ולא הקריבן אינו לוקה לפי שאין בו מעשה
<h2>מצוה צא משפטים מצות הבאת ביכורים</h2>
להביא ביכורים למקדש והוא הפרי הראשון שמתבשל באילן שחייבין אנו להביאו שם וליתנו לכהנים ולא כל האילנות במצוה זו מן התורה אלא שבעת המינין בלבד שנשתבחה הארץ בהן והם חיטה ושעורה גפן ותאנה ורמון זיתים ותמרים שנאמר (שמות כ"ג י"ט) ראשית ביכורי אדמתך תביא וגו' ובא הפירוש שלא נאמר אלא על ז' פירות אלו. ולפי הדומה כי בדרך זו למדו זכרונם לברכה לומר כן כי אחר שלא הוזכרו פירות אחרים חוץ מאלו בתורה בשום מקום וציונו ברוך הוא להביא מארצינו ביכורי פירות סתם באמת יש לדון כי על הפירות שהודיענו בתורה שהן בארץ וששיבחה בהן על אותן ציוונו. ואפשר כי יש לרבותינו זכרונם לברכה עוד הכרח הכתוב בענין או שמא דברי קבלה הם
וכן היה דרכם להביא אותן הסמוכין לירושלים מביאין אותן רכים והרחוקים מייבשים אותן
משרשי המצוה כדי להעלות דבר השם יתברך על ראש שמחתינו ונזכור ונדע כי מאיתו ברוך הוא יגיעו לנו כל הברכות בעולם על כן נצטוינו להביא למשרתי ביתו ראשית הפרי המתבשל באילנותיו ומתוך הזבירה וקבלת מלכותו והודאתינו לפניו כי הפירות ויתר כל הטובה מאיתו יבואו נהיה ראויין לברכה ויתברכו פירותינו
מדיני המצוה מה שאמרו זכרונם לברכה (ביכורים פ"ב מ"א) שהן אסורין לזר כתרומה משנכנסו לירושלים ומאי זה פירות מביאין מהם ביכורים מדרבנן ושניתנין הביכורים לאנשי משמר ושטעונין כלי והוא לכהן אם הוא של עץ ושלא יביאם אדם בעירבוב אלא בדרך נוי כגון שמשים הוצין או עלין בסל בין כל מין ומין ומקיף אשכולות ענבים לסל של תאנים על שפתו ומביאין תורים ובני יונה לכבוד הביכורים ונותנין אותן לכהנים וכיצד היו מעלין אותם והשמחה שהיו עושין עליהן המביאין אותן והיוצאים לקראתם והמזמורים שהיו קורין סמוך לעיר ויתר פרטיה מבוארים במסכת ביכורים
ונוהגת בזמן הבית בזכרים ובפירות ארץ ישראל וסוריא ועבר הירדן אבל לא בפירות חוצה לארץ. ועובר עליה ביטל עשה
<h2>מצוה צב משפטים שלא לבשל בשר בחלב</h2>
שלא נבשל בשר בהמה בחלב שנאמר (שמות כ"ג י"ט) לא תבשל גדי בחלב אמו ובא הפירוש דלאו דוקא גדי אלא אפילו כל בשר בהמה במשמע שאין לשון גדי אלא לשון בהמה והוציאו בלשון גדי לפי שהבשר דבר רך כגדי. ואיך אתה למד כן ממה שאתה מוצא בכמה מקומות בתורה שכתוב גדי והוצרך לפרש גדי עיזים הא למדת שבמקום שנאמר גדי סתם לאו דוקא גדי עזים אלא אף כל בשר בהמה כיוצא בו במשמע
משרשי מצוה זו לפי הדומה שהוא כענין מה שכתבנו במצות מכשפה כי יש בעולם דברים שנאסר לנו תערובתן בסיבת הענין שאמרנו שם ואפשר שתערובת הבשר עם החלב כמעשה הבישול יהיה סיבת איסורו מן היסוד ההוא. וקצת ראיה לזה לפי שבא האיסור לנו במעשה התערובת אף על פי שלא נאכלנו שנראה בזה שאין איסורו מחמת נזק אכילתו כלל רק שלא נעשה פעולת אותו התערובת להרחקת אותו ענין שאמרנו. והזהירנו גם כן במקום אחר שאם אולי נעשה התערובת לבל נאכלהו ולא נהנה בו להרחק הענין ואפילו אכלו מבלי שנהנה ממנו כלל לוקה מה שאין כן בשאר כל איסורי המאכלות וכל זה מורה שיסוד טעמו הוא מחמת התערובת וכענין שאמרנו בכשוף. זה נאמר מתוך הדחק ועדיין צריכים אנו למודעי המקובל. והרמב"ם זכרונו לברכה כתב בענין טעם אחר אמר כי יש עוכדי עבודה זרה יעבדוה במעשה תערובת בשר עם חלב ולכן הרחיקה התורה אותו התערובת וכל זה איננו שווה לי
דיני המצוה נכתוב בעזרת השם בקיצור כמנהגנו במצות איסור האכילה וההנאה בסדר כי תשא
ונוהגת בכל מקום ובכל זמן בזכרים ונקבות ועובר עליה ובישל בשר בחלב ואף על פי שלא אכלן לוקה
<h2>מצוה צג משפטים שלא לכרות ברית לשבעה עממים וכן לכל עובד עבודה זרה</h2>
שלא נכרות ברית כלומר שלא נבטיח באהבתנו אל העם הרע הכופרים שהם שבעה עממים שבתורה שהיו מחזיקים בארצנו טרם בואנו שם והן החתי והאמורי וכו' שנאמר (שמות כ"ג ל"ב) לא תכרות להם ולאלהיהם ברית כלומר שלא נעשה עמהם שלום ונניח אותם לעבוד העבודה זרה
משרשי מצוה זו לאבד עבודה זרה וכל משמשיה מן העולם ואלו השבעה עממים היו עיקר עבודה זרה ויסודה הראשון ועל כן נעקרו מארצם ונצטוינו לשרש אחריהם ולאבד זכרם לעולם וכמו שכתוב עליהם בתורה (דברים כ' י"ז) החרם תחרימם והיא מצות עשה בסדר ואתחנן ושם אאריך במצוה בעזרת השם ונגיד סיבת היות בעולם האומות הרעות למה וכי מצוה זו בכלל המצוות הנוהגות
ומן האזהרה בהם נשמע אזהרה שלא נכרות ברית לכל עובדי עבודה זרה אבל יש חילוק בין שבעה עממים לשאר האומות עובדי עבודה זרה כי שאר האומות אם אין נלחמים עמנו אין מצוה עלינו להרגם אלא שלא ישבו בארצנו עד שיעזבו עבודת עבודה זרה ואילו השבעה עממים נצטוינו להרגם בכל מקום שנוכל להם אלא אם כן יניחו עבודה זרה והענין לפי שהם היו עיקר העבודה זרה ויסודה הראשון כמו שכתבתי. וכל מי שבא לידו אחד מהם ויכול להרגו בלא סכנה ולא הרגו עובר בלאו
וזה שאמרנו שעובדי עבודה זרה בשאין נלחמים עמנו שלא נהרגם דוקא עובדי עבודה זרה מן האומות אבל ישראל עובד עבודה זרה כגון המינין והמשומדין והאפיקורסין מצוה עלינו להרגם לפי שהם מצירים לישראל ומוטב יאבדו אלף כיוצא בם ולא ישראל אחד כשר
מדיני המצוה מה שאמרו (סוטה דף ל"ה ע"ב) שמקבלין אותן אם רצו לחזור בתשובה ויתר פרטיה מבוארין בסנהדרין
<h2>מצוה צד משפטים שלא להושיב עובד עבודה זרה בארצנו</h2>
שלא לשכן עובדי עבודה זרה בארצנו שנאמר (שמות כ"ג ל"ג) לא ישבו בארצך פן יחטיאו אותך לי
משרשי המצוה מה שנגלה בכתוב בשביל שלא נלמוד מכפירתם
מדיני המצוה כגון מה שאמרו זכרונם לברכה שאילו רצו להניח עבודה זרה אף על פי שעבדוה מתחילתן שמותרין לשכון בארצנו וזהו הנקרא גר תושב כלומר שהוא גר לענין שהותר לישב בארצנו כמו שאמרו זכרונם לברכה (ע"ז דף ס"ד ע"ב) אי זהו גר תושב זה שקבל שלא לעבוד עבודה זרה. ואם לא הניח עבודה זרה אין צריך לומר שאין מוכרין לו קרקע שישכון בארצנו אלא אפילו (לשכור) (להשכיר) לו אסור כל זמן שישכור לדירה לפי שמכניס שם עבודה זרה אבל לסחורתו מותר ובלבד שלא ישכיר לשלשה בני אדם לפי ששלשה דבר קביעות הוא ואין ראוי לקובעם. וחילוק הדינין שאמרו זכרונם לברכה (עבודה זרה דף כ"א ע"א) שיש בענין זה בין בתים לשדות וכרמים ובין סוריא לארץ ישראל ויתר פרטיה מבוארין בסנהדרין ועבודה זרה (שם)
ונוהגת בזכרים ונקבות בארץ ועובר עליה ומכר להם קרקע או שכרו להם במקום שאינו רשאי עבר על מצות מלך ואינו לוקה לפי שאפשר למכור להם קרקע או להשכיר בלא עשיית מעשה
<h2>מצוה צה תרומה מצות בנין בית הבחירה</h2>
לבנות בית לשם ה' כלומר שנהיה מקריבים שם קרבנותינו אליו ושם תהיה העליה לרגל וקיבוץ כל ישראל בכל שנה שנאמר (שמות כ"ה ה') ועשו לי מקדש. וזאת המצוה כוללת עמה הכלים הצריכים בבית אל העבודה כגון המנורה והשלחן והמזבח וכל שאר הכלים כולם
משרשי מצוה זו מה שתראה בסוף דברי. ואכן מיראתי להתקרב אל משכן השם כי ידעתי כל הקרב הקרב אם לא התקדש למדי לא יראה הבית וחי גם הכהנים הנגשים אל ה' לעבודה יתקדשו בבואם אל הקודש לפני והלויים אחי הטהרו וינף אהרן אותם תנופה טרם יתנו קולם בהיכל השם אמרתי גם אני אגיד עצתי ואערוך התנצלותי נגד זקני וארחץ בנקיון כפי טרם אעלה בית ה'
ידוע הדבר ומפורסם בינינו העם מקבלי המצוות כי שבעים פנים לתורה ובכל אחת מהן שרשים גדולים ורבים ולכל שורש ושורש ענפים כל אחד ישא אשכול גדול של פירות נחמדים להשכיל לבות יום יום יוציאו פרח לשוקדים עליהם פרחי חכמה ושכל טוב כל עינים מאירות ורחבה ונסבה עומק חכמתה עד שאין כח באדם להשיג תכליתה כמו שהעיד המלך החכם (קהלת ז' כ"ג) אמרתי אחכמה והיא רחוקה ממני ועם כל זה אין להרפות ידי העוסק בה כי אם מעט ואם הרבה ממנה יאכל כולה מתוקה ואם יש כמה אשר מפרי עץ הגן לא תשיג ידם לקחת יקחו להם עלהו לתרופה. ואנכי עם דעתי גודל ערכה ורוב עמקה וכי פליאה ממני נשגבה פערתי פי לדבר בה ואסמוך במה שלמדוני רבותי (ע"ז דף י"ט ע"א) ליגרוס איניש ואף על גב דלא ידע מאי קאמר שנאמר (תהיליס קי"ט כ') גרסה נפשי לתאבה
דע בני כי כל אשר יגיע אצל השם יתברך בעשות בני אדם כל מצוותיו איננו רק שחפץ השם יתברך להיטיב לנו ובהיות האדם מוכשר ומוכן בעשיית אותם המצוות לקבל הטובה אז ייטיב אליו השם ועל כן הודיעם דרך טוב להיותם טובים והיא דרך התורה כי בה יהיה האדם טוב נמצא שכל המקיים מצוותיו השלים חפצו באשר הוא ראוי אז לקבל טובתו וכל שאינו מכין עצמו לכך רעתו רבה שיודע חפץ השם יתברך במה והוא יעשה מעשיו כנגד חפצו. ופרשה אחת נכתבה בתורה להודיענו עיקר זה לבד והיא מה שכתוב בסדר והיה עקב (דברים י' י"ב) ועתה ישראל מה ה' אלהיך שואל מעמך וגו' עד לטוב לך כלומר איננו שואל מעמך דבר בעשותך מצוותיו רק שרצה בטובו הגדול להיטיב לך וכמו שכתוב אחריו (שם י"ד) הן לה' אלהיך השמים ושמי השמים הארץ וכל אשר בה כלומר ואינו צריך למצוותיך רק מאהבתו אותך לזכותך
ויש בעושי המצוות ישימו מגמת פניהם אל הטובה המעותדת אליהם בעשייתן לבד כי ידעו שבסיבתן תנוח עליהם הברכה והטוב ואל הכוונה ההיא יתעסקו בהן לעולם ואלה חלקם בחיים וזוכין לעדן גן אלהים ואולם לא הגיעו אל תכלית הכוונה הטובה. אבל יש אשר זכו ונתן להם השם יתברך לב לדעת ולהכיר במדותיו המעולות ומתוך הכרתם יתקשרו מורשי לבבם באהבתו קשר חזק ואמיץ עד שישימו כל כוונת הכנת גופם כדי להשלים חפץ השם יתברך לרוב חשקם אותו ואל התועלת המעותד להם בעסק ההוא לא ישיתו לב והיא המעלה הגדולה שעלו אליה האבות הקדושים השלשה והרבה מבניהם אחריהם זכר כלם לברכה וזאת היא המדרגה העליונה שאפשר לבן אדם לעלות
ומעתה בהיות הנחת דעתינו על זה בענין מצוותיו ברוך הוא תחייב אותנו לאמר כי בנין בית לשם יתברך ועשותינו בה תפלות וקרבנות אליו הכל להכין הלבבות לעבודתו יתעלה לא מהיותו צריך לשבת בין אנשים ולבוא בצל קורותם ואם ארזי לבנון יבנוהו או ברותים כי השמים ושמי השמים לא יכלכלוהו וברוחו יעמודו אף כי הבית אשר בנו בני האדם צריך כבודו חלילה הלא ידועים הדברים וברורים שהכל להכשר גופותינו כי הגופות יוכשרו על ידי הפעולות וברבות הפעולות הטובות ורוב התמדתן מחשבות הלב מטהרות מתלבנות מזדקקות. והשם חפץ בטובתן של בריות כמו שאמרנו ועל כן ציונו לקבוע מקום שיהיה טהור ונקי בתכלית הנקיות לטהר שם מחשבות בני איש ולתקן לבבם אליו בו והוא ברוך הוא בחר אותו המקום והכינו אל הטובה לבני אדם אולי מהיותו אמצעות העולם בכיוון והאמצעות נבחר מן הקצוות או מן הטעם שיהיה ברוך הוא היודע. ומתוך הכשר המעשה וטהרת המחשבה שיהיה לנו שם יעלה שכלינו אל הדבקות עם השכל העליוני ועל דרך הפשט על הצד הזה נפרש שריית השכינה במקום ההוא. ואף על פי שהאמת כי אמרו זכרונם לברכה (מגילה כ"ה ע"א) קדושתן עליהם אפילו כשהן שוממין שמשמע בזה שאין כל סיבת שריית השכינה שם מצד העובדים אפשר לומר כי אותו המקום בחרו האל לברך בני האדם אשר ברא ממנו כמו שאמרנו וכמו שהיה חפצו לשלוח לבני אדם נביא להורותם דרך ילכו בה ויזכו לקיום נפשותם כמו כן חפץ בחסדיו הגדולים לקבוע להם מקום בארץ שיהיה נכון אל טובת הבריות וזכותם וכל זה מחסדיו על בריותיו. ומכל מקום לעולם תתרבה שם הברכה והקדושה לפי הפעולות הטובות שיעשו שם בני אדם ואז עם הפעולות הטובות יפתחו מעיינות הטוב כנגדו כי באמת אינו דומה קדושת המקום בחורבנו לקדושתו בישובו
והנחת הטעם הזה בענין הבית תחייב אותנו גם כן לסמוך אל הטעם הזה בעצמו לפי הפשט ענין הקרבנות ושבט עובד וכלים יקרים ידועים. הלא אמרנו כי עיקרי הלבבות תלויין אחר הפעולות ועל כן כי יחטא איש לא יטוהר לבו יפה בדבר שפתים לבד שיאמר בינו ולכותל חטאתי לא אוסיף עוד אבל בעשותו מעשה גדול על דבר חטאו לקחת ממכלאותיו עתודים ולטרוח להביאם אל הבית הנכון אל הכהן וכל המעשה הכתוב בקרבני החוטאים מתוך כל המעשה הגדול ההוא יקבע בנפשו רוע החטא וימנע ממנו פעם אחרת. וכעין טעם זה מצאתי לרמב"ן זכרונו לברכה על צד הפשט שכתב בשם אחרים וזה לשונו כי בעבור שמעשה בני אדם נגמרים במחשבה ובדבור ובמעשה צוה השם יתברך כי כאשר יחטא יביא קרבן ויסמוך עליו ידיו כנגד המעשה ויתודה בפיו כנגד הדיבור וישרוף באש הקרב והכליות שהם כלי המחשבה והתאוה וכרעים כנגד ידיו ורגליו של אדם העושים כל מלאכתו ויזרוק הדם על המזבח כנגד דמו בנפשו כדי שיהשוב אדם בעשותו כל אלה כי חטא לאלהים בגופו ונפשו וראוי לו שישפך דמו וישרף גופו לולי חסד הבורא שלקח ממנו תמורה וכופר הקרבן שיהיה דמו תחת דמו נפש תחת נפש וראשי אברי הקרבן כנגד ראשי אבריו והמנות להחיות בהן מורי התורה שיתפללו עליו וקרבן התמיד בעבור שלא ינצלו הרבים מחטוא תמיד ואלה דברים מתקבלין מושכין הלב כדברי הגדה עד כאן. והאריך הוא עוד בענין וכתב ועל דרך האמת יש בקרבנות סוד נעלם וכו' כמו שכתוב בפרושיו בפרשת ויקרא
ועוד נוסיף דברים על צד הפשט ונאמר כי מזה השורש ציונו האל להקריב לעולם מהדברים שלב אדם הומה בהן כמו הבשר והיין והפת כדי שיתעורר הלב יותר עם העסק בהם ולעני הייב להביא ממעט קמחו אשר עיניו ולבו עליו כל היום. ועוד יש התעוררות אחר ללב בקרבן הבהמות מצד הדמיון שגוף האדם והבהמה ידמו בכל עניניהם לא יתחלקו רק שבזה נתן השכל ולא בזה ובהיות גוף האדם יוצא מגדר השכל בעת החטא יש לו לדעת שנכנס בעת ההיא בגדר הבהמות אחר שלא יחלקם רק הוא לבדו ועל כן נצטוה לקחת גוף בשר כגופו ולהביאו אל המקום הנבחר לעלוי השכל ולשרפו שם ולהשכיח זכרו כליל יהיה לא יזכר ולא יפקד תחת גופו כדי לצייר בלבבו ציור חזק שכל ענינו של גוף בלי שכל אבד ובטל לגמרי וישמח בחלקו בנפש המשכלת שחננו האל שהיא קיימת לעולם וגם לגוף השותף עמה יש קיום בתחיה בסיבתה בלכתו בעצתה כלומר שישמר מן החטא ובקבעו ציור זה בנפשו יזהר מן החטא הרבה והבטיהה התורה שבמעשה הגדול הזה ובהסכמת עושהו שיתנחם על חטאו מלב ומנפש תכופר אליו שגגתו' אבל הזדונות לא יספיק לכפרם דמיון זה כי הזד לא יוכח בדמיונות ודברים שבט לגו כסילים
ואל יקשה עליך בהנחת טעם זה איך נביא קרבן נדבה לעולם כי טעמנו זה יסבול גם הנדבות שאחר שאמרנו שהקרבן דמיון להשפלת הגופות ולעלוי הנפשות אף בלא חטא ידוע ימצא בו המקריב תועלת לקחת מוסר
ובקרבן עזאזל שנשלח חי אל מקום החורבן והכליון נאמר בפשט הענין לבל ידמה החוטא הגמור שאחר שתקבל נפשו עונש על חטאיה תשוב לעמוד במקום הטובים או תהיה לה השארות וטובה קצת ואפילו יהיה כירבעם בן נבט וחבריו כמו שהוא רואה כל השנה כולה שיש לגוף הבהמה שהוא לדמיון גוף החוטא השארות קצת בית השם יתברך באפר שנשאר שם כעת השריפה לא יוציאוהו מן הבית עד אחר זמן הרבה על כן בשעיר החי הנושא כל העוונות יראו רמז כי החוטא שעוונותיו מרובין כמו האפיקורוסין ושכפרו בתורה ובתחיית המתים וכל המצירים לישראל בכלל לא יראו בטובה לעולם ותולעתם לא תמות ואשם לא תבבה כמעשה השעיר כנשאו רבוי עוונות כל ישראל יושלך לגמרי אל ארץ גזירה לא ימצא בית השם לא לשחיטה ולא לזריקה זכרו יאבד מני ארץ. וזהו שאמרו זכרונם לברכה (ירושלמי יומא פ"ו ה"ג) כי בשעה שישראל מרוצין לא הגיע לחצי ההר עד שנעשה אברים אברים להודיען דמיון החוטא הגמור כי כן יאבד מהרה ויהיה כלה כליון גמור למען ילמדו ויקחו מוסר וייטיבו דרכיהם וזהו הסימן הטוב להם שאין מלמד מוסר אלא האוהב כמו שכתוב (משלי י"ג כ"ד) ואוהבו שוחרו מוסר
ובענין חילוק הקרבנות בשחיטתן ובמתנות הדם ובחלק הכהנים ויתר פרטיהן רבים אם נאמר לפי הפשט שהיה כן להיות מחשבת העובד מכוונת אל העבודה הרבה כי החילוקין יכריחו כיוון המחשבה בדבר לא נעלה בידינו רק דברי נערות. וכלל הדברים כי גם בפשטים לא נמצא ידינו ורגלינו בלתי סעד המקובלים ואליהם נכרע אפים ויפתחו לנו ככל אלה העינים
ואולם אין לקרותינו מכת הכסילים בהוציאנו כל רוחנו בדברים כי בפסולת רב מעט אוכל נמצא לעתים גם כי ראינו לרבותינו זכרונם לכרכה כיוצא בדברינו אומרים שאמרו בקרבן סוטה היא עשתה מעשה בהמה לפיכך תקריב שעורים (סוטה דף י"ד ע"א) ובקרבן מצורע הוא עשה מעשה פטיט יקריב צפרים (ערכין דף ט"ז ע"ב) ובדומה לזה אמרו זכרונם לברכה בענין הנדה מפני מה אמרה תורה לישב שבעה נקיים שתהא חביבה עליו ביותר (נדה דף ל"א ע"ב) ובאמת שאין כל זה לדעתם תכלית הכונה בדברים רק להודיע כי ענין המצוה יסבול הרבה רמזים מלבד עקריה גדולים וחזקים
מדיני המצוה מה שאמרו זכרונם לברכה (זבחים דף קי"ב ע"ב) שקודם שנבנה הבית בירושלים היו מקריבין קרבנות בשאר מקומותם אבל משנבנה הבית נאסרו כל המקומות לבנות בם בית לשם ולהקריב שם שנאמר (תהילים קל"ב י"ד) זאת מנוחתי עדי עד. ואלו הם הדברים שהם עיקר בבנין הבית עושין בו קודש וקודש קדשים ויהיה לפני הקודש מקום אחד והוא הנקרא אולם ושלשתן נקראין היכל. ועושין מחיצה אחת סביב להיכל רחוק ממנו כעין קלעי החצר שהיו במדבר וכל המוקף במחיצה זו שהוא כעין חצר אהל מועד הוא הנקרא עזרה והכל נקרא מקדש. ועושין במקדש הכלים הכתובים בתורה שצריכים שם. ומה שאמרו שכל כלי הקודש שניקבו או נסדקו שמיד מתיכין אותן ועושין אותן חדשים וסכין שנשמט מקתו או נפגם אין מתקנין אותו אלא גונזין אותו מיד שאין עניות במקום עשירות ועושין בתוך העזרה גבולין עד כאן לישראל עד כאן לכהנים ובונין סמוך לה בתים להשתמש בהן לכל צרכי המקדש וכל אחת נקראת לשכה ויתר פרטיה כגון בנין הבית כיצד ותבניתו וכל מדותיו ובנין המזבח ומשפטיו מבוארים במסכת מדות וכן תבנית המנורה והשלחן ומזבח הזהב ומקומם בהיכל בגמרא מנחות (דף כ"ח ע"א וצ"ז ע"א ואילך) ויומא (רף ל"ג ע"ב)
ונוהגת מצוה זו בזמן שרוב ישראל על אדמתן. וזו מן המצוות שאינן מוטלות על היחיד כי אם על הצבור כולן כשיבנה הבית במהרה בימינו יתקיים מצות עשה
<h2>מצוה צו תרומה שלא להוציא בדי הארון ממנו</h2>
שלא להוציא בדי הארון מתוך הטבעות שנאמר (שמות כ"ה ט"ו) בטבעות הארון יהיו הבדים לא יסורו ממנו
ומבואר הוא שמצוה זו בכלל מצוות הנוהגות לדורות היא שאין פירוש נוהגות לדורות שלא יפסק מישראל מעשה אותה מצוה לעולם בשום זמן אלא כן הוא הענין כל מצוה שלא נצטוינו עליה לעשותה רק בזמן ידוע ולא יותר כגון מה שכתוב (שמות י"ט ט"ו) היו נכונים לשלשת ימים וכמו כן אזהרה דסיני (שם ל"ד ג') גם הצאן והבקר אל ירעו אל מול ההר ההוא וכל כיוצא בזה שלא היתה הצוואה אלא לשעה בלבד אלו יקראו מצוות שאינן נוהגות לדורות אבל כל מצוה שלא נצטוינו עליה לזמן ידוע אף על פי שיש לה הפסק בזמן מן הזמנים מצד גלותינו או בסבת דבר אחר כגון עכשיו בעוונותינו שאין לנו ארון מצוה הנוהגת לדורות נקראת לפי שכל זמן שיהיה לנו ארון חייבין אנו לבל נסיר בדיו ממנו כדי שיוציאוהו בהם הלויים אם נצטרך להביאו ממקום למקום בסיבת מלחמה או מאי זה סיבה שתבוא
משרשי המצוה לפי שהארון משכן התורה והיא כל עיקרנו וכבודנו ונתחייבנו לנהוג בו כל ככוד וכל הדר בכל יכלתינו על כן נצטוינו לבל נסיר בדי הארון ממנו פן נהיה צריכים לצאת עם הארון לשום מקום במהירות ואולי מתוך הטרדה והחפזון לא נבדוק יפה להיות בדיו חזקים כל הצורך ושמא חס ושלום יפול ואין זה כבודו. אבל בהיותם בו מוכנים לעולם ולא יסורו ממנו נעשה אותן חזקות הרבה ולא יארע תקלה בהן. ועוד טעם אחר שכל כלי המקדש צורתן מחוייבת לרמוז ענינים גדולים עליונים כדי שיהא האדם נפעל לטובה מתוך מחשבתו בהן ורצה האל לטובתנו שלא תפסד אותה הצורה אפילו לפי שעה
<h2>מצוה צז תרומה מצות סדור לחם הפנים ולבונה</h2>
להשים בבית המקדש לפני ה' לחם תמיד שנאמר (שמות כ"ה ל') ונתת על השלחן לחם פנים לפני תמיד
משרשי המצוה שציונו האל ברוך הוא מצוה תמידית בלחם לפי שבו יחיה האדם ועל כן צריך אליו להיות הברכה מצויה בו תמיד ומתוך עסקנו בו לקיים עליו מצות השם יתברך יהיה הרצון והברכה חלים עלינו ויתברך במעינו כי בכל שעושה בו האדם רצון השם יתברך בו הוא מתברך ולפי כל ענין וענין שישים מגמת פניו ומחשבותיו ועסקיו בדבר מצוה לפיהן מעין הברכה נובע עליו. וכן מצאתי להרמב"ן ז"ל וכעין מה שאמרו זכרונם לברכה (ראש השנה דף ט"ז ע"א) הביאו לפני עומר בפסח כדי שיתברכו לכם תבואה שבשדות נסכו לפני מים בחג כדי שיתברכו לכם גשמי שנה תקעו לפני שופר של איל כדי לזכור עקדת יצחק. ועל הלחם הזה בעצמו אמרו (יומא דף ל"ט ע"א) כי מפני שהוא תשמיש המצוה ובו נעשה רצון האל היתה הברכה דבקה בו ביותר וכל אחד מן הכהנים שהגיע לו ממנו כפול היה שבע
ואלה הדברים כגון שלחן ומנורה ולחם הפנים והקרבנות בכולן נצטוינו מצד המקבלים וכענין שכתבתי אין ספק ופקפוק לכל מבין עם תלמיד שאין חסר תבונות בעולם יחשוב שבסדור לחם בבית על שלחן שנניחנו שלם ונקחנו שלם ומבורך תקובל שום הנאה למעלה חלילה לא במראה ולא בריח ולא בשום צד רק שציונו בכך לחפצו ברוך הוא שנתברך ממנו מרוב מדת טובו. גם הלבונה הבאה עם הלחם שנכתב בה (ויקרא כ"ד ז') אשה לה' ואמרו המפרשים שאין מן הלחם לגבוה כלום אלא הלבונה שנקטרת בכל שבת כשמסלקין הלחם אין כונתם חלילה להיות חלוק כלל בין הלבונה והלחם למעלה וקיום מצות האל בלחם ובלבונה אחד הוא כי כמו שצוה האל ברוך הוא להסדיר הלחם לפניו ונעשה רצונו וסדרוהו כן נעשה רצונו בלבונה שצוה להקטיר והקטירוה קצב אחד לכל. אבל כל אלה הענינים יכתבו על צד העוסקים כי הלחם שנאכל לכהנים אין לכתוב עליו שכולו לשם כי הם יאכלוהו נמצא שאין כולו לשם כי אחרים יחלקו בו אבל בכל מה שלא יהנה בו האדם כלל אלא שעושה ממנו מצות בוראו וכלה לגמרי במצוה בזה נוכל לומר עליו כי כולו לה' כלומר שנכנס כולו במצותו לא אכל ממנו אדם ולא נהנה בו הנאה גופנית כלל. ועל שהריח איננו מן ההנאות של גוף רק מהנאת הנפש כי הגוף לא יקבל רק הנאת המישוש יכנו לעולם ענין הריח אל השם ברוך הוא אף על פי שהוא ברוך הוא וברוך שמו איננו לרוב מעלתו וגדלו בגדר ענינים אלה כלל לפי שאינו גוף ולא כח בגוף ידוע הוא אצל כל מבין וכבר פירשו זכרונם לברכה ככל מקום שנאמר ריח ניחוח לה' שאמרתי ונעשה רצוני וכן וירח ה' את ריח הניחוח (בראשית ה' כ"א) בדרך הזה. זהו שנראה לנו בענין סידור הלחם בבית השם. והרמב"ם זכרונו לברכה כתב (מורד נבוכיס ח"ג פמ"ה) וזה לשונו אבל השלחן והיות הלחם עליו תמיד לא אדע לו סיבה ואיני יודע לאי זה דבר אייחס אותו עד היום
מדיני המצוה מה שאמרו זכרונם לברכה (תורת כהנים אמור כ"ד ז') שבכל אחת מן המערכות היו נותנים כלי שיש בו קומץ לבונה שנאמר (ויקרא כ"ד ז') ונתת על המערכת כלומר על כל אחת מהן לבונה זכה וכלי זה נקרא בזך ואמרו זכרונם לברכה (מנחות דף כ"ז ע"א) ששני הסדרין מעכבים זה את זה ושני הבזיכין מעכבין זה את זה ומיום שבת ליום שבת מוציאין את הלחם ומסדרין לחם אחר מיד וזה שמוציאין הוא שחולקין שתי המשמרות הנכנסת והיוצאת עם כהן גדול ואוכלין אותו וכיצד מסדרין אותו שארבעה נכנסין בלחם ובבזיכין וארבעה מקדימין לפניהם לטול הלחם מעל השלחן ואמרו זכרונם לברכה שהיו מכוונין בהנחתו להיות טפחו של זה בצד טפחו של זה לקיים מה שנאמר לפני תמיד וצורת הלחם וענין הנחתו כיצד היה כדי שיהא האויר שולט בו ויתר פרטיה מבוארים בפרק י"א ממנחות (דף צ"ד ע"א)
ונוהגת בזמן הבית בזכרי הכהנים כי להם העבודה לא לנשים
שלשת מצוות סדר זה אינן נוהגות היום
<h2>מצוה צח תצוה מצות עריכת נרות המקדש</h2>
להיטיב נרות תמיד לפני השם יתברך שנאמר (שמות כ"ז כ"א) יערוך אותו אהרן ובניו כלומר יערוך הנר לפני השם יתברך וזהו מצות הטבת נרות הנזכרת בגמרא
משרשי המצוה שציונו השם יתברך להיות נר דולק בבית הקדוש להגדלת הבית לכבוד ולתפארת בעיני הרואים כי כן דרך בני איש להתכבד בבתיהם בנרות דולקין וכל ענין ההגדלה בו כדי שיכניס האדם בלבו כשיראהו מורא וענוה וכבר אמרנו כי במעשה הטוב הכשר הנפש. וכל זה סובב על היסוד הבנוי לנו כי הכל נגזר מצד המקבלים עם היותי מאמין באמת כי יש למקובלים בענינים אלה חכמות נכבדות וסודות נפלאים. ואולם גם אנחנו נכתנב הנראה כפשוטן של דברים והכל לשם שמים
דיני המצוה כגון מה שאמרו הדלקת הנדות דוחה שבת כקרבנות שקבוע להם זמן שנאמד בו תמיד ושנותן לכל נר ונר חצי לוג שמן שנאמר מערב עד בוקר ושיערו חכמים שזה השעור יספיק בלילי טבת וכן נותנין בכל הלילות ואם יוותר אין בכך כלום. ומענין מצות ההטבה הוא הדישון ודישון המנודה והטבה מצות עשה בבקר ובין הערבים והדישון הוא שכל נד שכבה מסיר הפתילה וכל השמן שבנר ומקנחו ונותן בו פתילה אחרת ושמן אחר ונר שלא כבה מתקנו ונר אמצעי אם כבה מדליקו מאש שעל מזבח החיצון והאחרים מדליקן זה מזה שמושך הפתילה ומטה אותה עד שהאור נתפשת בה לפי שאין כבוד המצוה להדליקן מנר אחר ויתד פרטיה מבוארים בפרק (שמיני) (תשיעי) ממנחות (דף פ"ו ע"א) ומקומות מתמיד
זהו דעת הרמב"ם זכרונו לברכה במצוה זו שהטבת הנרות היא הדלקתן כמו שפירשנו אבל דעת מפרשים רבים שההטבה היא הדישון והקנוח ותקון הפתילות וזו היא מצוה בפני עצמה וכן נראה בפרק התכלת במסכת מנחות (דף נ' ע"א)
ונוהגת בזמן הבית בכהנים וכהן העובר עליה ולא ערך הנרות כמצוה ביטל עשה
<h2>מצוה צט תצוה מצות לבישת בגדי הכהנים</h2>
שנצטוו הכהנים ללבוש בגדים מיוחדים לגדולה וכבוד ואז יעבדו במקדש שנאמר (שמות כ"ה ד') ועשו בגדי קדש לאהרן אחיך ולבניו
משרשי המצוה היסוד הקבוע לנו כי האדם נפעל לפי פעולותיו ואחריהם מחשבותיו וכוונותיו והשליח המכפר צריך להתפיס כל מחשבתו וכוונתו אל העבודה על כן ראוי להתלבש בגדים מיוחדים אליה שכשיסתכל בכל מקום שבגופו מיד יהיה נזכר ומתעורר בלבו לפני מי הוא עובד וזה כעין תפילין שנצטוו הכל להניח בקצת הגוף שיהיה לזכרון מחשבת הכשר. ואף על פי שגם הכהן היה מניח תפילין לגודל ענינו היה צריך גם זה
ומן הטעם הזה נאמר שנתחייבו להיות אורך הכתונת על כל גופו עד למעלה מן העקב מעט ואורך בית יד שלה עד פס ידו והמצנפת ארכה שש עשרה אמה ומקיפה בראשו כדי שיראה אותה בכל עת שישא עיניו והאבנט שחוגר במתניו ארכו ל"ב אמה ומקיפו ומחזירו על גופו כרך על כרך ונמצא שמרגיש בו בכל עת בזרועותיו שמתוך גבהו ברוב ההקפין הזרועות נוגעות בו על כל פנים. וכל זה ראיה למה שאמרתי למודה על האמת מלבד שיש כענין כבוד לבית ולעבודה בהיות העובד מלובש בלבוש מיוחד לעבודה וכבר כתבנו כי בהגדלת הבית ובמוראו יתרככו שם לבות החוטאים וישובו אל ה'
דיני המצוה כגון ביאור המלבושים שהן שלשת מינין בגדי כהן הדיוט מין אחד ובגדי כהן גדול שני מינין בגדי זהב ובגדי לבן ושל כהן הדיוט הם ארבעה כלים ושמם כן כתונת ומכנסים ומגבעת ואבנט הכתונת היא כעין חלוק רחב של ישמעאלים והמכנסים צורתן ידועה בכל מקום והיו שלהם גדולים ממתנים ועד ירכים כלומר עד הירכים שהוא הנקרא גינו"י. אמנם המגבעת הוא כלי שמניחין על הראש עשוי ככובע האבנט הוא כמין אזור שחוגרין בו אלא שהם היו מקיפין בו הרבה הקפין מה שאין אנו עושין כן באזור.
וארבעת כלים אלה של פשתן היו לבנים וחוטן כפול ששה והאבנט לבדו רקום בצמר ובאלו היה עובד לעולם כהן הדיוט ומותר ללבשן ביום בין בשעת עבודה בין שלא בשעתה דמותר להנות בהן חוץ מן האבנט לפי שהוא שעטנז ולפיכך אסור שלא בשעת עבודה ושל כהן גדול הם שמונה ושמם כן כתונת ומכנסים ואבנט כשם השלשה של כהן הדיוט ומצנפת לכהן גדול במקום מגבעת של כהן הדיוט שזה וזה על הראש נתון אלא שהמצנפת הוא עשוי כמו בגד ארוך שצונפין בו הנשים ראשן וכהן גדול צונף בה והמגבעת עשוי כמין כובע הרי ארבעה של כהן גדול שהיו ארבעתן של פשתן לבדו לבנים וחוטן כפול ששה ומעשה רוקם היו עשויין אבל לא היה דומה רקימתן לרקימת האבנט של כהן הדיוט. ועוד היו לו ארבעה אחרים של זהב ושמם חושן אפוד מעיל ציץ. ובכל השמונה היה עובד עבודת חוץ אבל בפנים שהוא לפנים מן הפרוכת לא היה עובד לעולם כי אם בבגדי הבד. ואחר שעבד בהן ביום הכפורים אחד אינו חוזר ועובד בהן לעולם שנאמר והניחם שם. וכל זמן שיעבוד הכהן בין הדיוט בין גדול בפחות מבגדיו המיוחדין לעבודה ההיא או ביותר מהן עבודתו פסולה וגם יתחייב מיתה בידי שמים כמו שלמדו הדבר רבותינו זכרונם לברכה (סנהדרין דף פ"ג ע"ב) מוחגרת אותם אבנט וגו' והיתה להם כהונה בזמן שבגדיהם עליהם כהונתם עליהם אין בגדיהם עליהם אין כהונתם עליהם ויחשבו כזר העובד שהוא במיתה ויתר פרטיה מבוארים בפרק שני מזבחים (דף י"ח ע"א) ובמקומות מכפורים (דף ע"א ע"ב) וסוכה (דף ה' ע"א)
ונוהגת מצוה זו בזמן הבית בזכרי כהונה
ועובר עליה ועבד מחוסר בגדים או יותר חייב מיתה בידי שמים כמו שכתבנו
<h2>מצוה ק תצוה שלא יזח החושן מעל האפוד</h2>
שלא נסיר החושן מעל האפוד וענין חושן ואפוד בבר זכרנום למעלה שהם שנים משמונה בגדי כהן גדול והחושן היה נתון כנגד לבו של כהן לפניו והאפוד מאחוריו מכוון כנגד החושן שלפניו והיה באפוד ממעשה האפוד בעצמו כמין שתי ידות יוצאות ממנו שחוגר עצמו הכהן בהן והוא נקרא חשב האפוד ואותו חשב האפוד אהר שחגר עצמו בו ונתן החושן על לבו היה עומד תחת החושן. וצוה הכתוב לקשור טבעות שהיו קבועים בחושן עם טבעות שהיו קבועין באפוד בפתיל תכלת כדי שיהיה נתון החושן על החשב דרך קביעות והדר שאם לא יקשור אותם באותם טבעות יהיה החושן נד ונבדל מחשב האפוד ונוקש על לוח לבו של בהן ועל זה נאמר (שמות כ"ה כ"ה) ולא יזח החושן מעל האפוד כלומר מעל חשב האפוד ותרגומו לא יתפרק. והמפרק חבורן בשעת עבודה לוקה מלאו זה
משרשי המצוה שרצה השם לטובתינו לזכותינו בהגדלת אותו הבית הקדוש ולהיות כל אשר בו מכוון וקבוע על מכונו בין ענין כליו שיהיו בתכלית השלמות בין ענין כלי המשרתים כגון מלבושים אלה שהם מלובשים בהן בשעת העבודה שהכל יהיה נכון ושלם בתכלית השלמות לא יחסר שום נוי בכל הדברים וכאמת כי מנוי הענין הוא שלא יהיה החושן נע ונד על לוח לבו אלא יעמוד שם קבוע כמין חומר ועד שמענו טוב מזה נחזיק בזה
דיני המצוה כגון מעשה החושן והאפוד וסדר לבישתן ויתר פרטיה מבוארים במדות
ונוהגת מצוה זו שלא נסיר החושן מעל האפוד בזמן הבית בזכרים ונקבות כלומר שאחד איש או אשה שפרק חבורם לוקה
<h2>מצוה קא תצוה שלא לקרוע המעיל של כהנים</h2>
שלא להכרית פי המעיל של כהן גדול שנאמר (שמות כ"ח ל"ב) לא יקרע
משרשי המצוה לפי שהקריעה דבר של גנאי אצלנו וענין השחתה ואף כי בפי הבגד נתרחקנו מן הדבר והוזהרנו עליו בלאו כדי שילבשהו הלובשו באימה ביראה ובנחת ודרך כבוד שיירא מלקורעו ומלהשחית בו דבר
ונוהגת בזמן הבית בזכרים ובנקבות כלומר שכל מי שקרעו בין איש בין אשה או אפילו הכריתו במספרים במזיד לוקה
<h2>מצוה קב תצוה מצות אכילת בשר חטאת ואשם</h2>
שנצטוו הכהנים לאכול בשר קצת מן הקרבנות כגון החטאת והאשם שנאמר עליהם (שמות כ"ט ל"ג) ואכלו אותם אשר כופר בהם ואמרו זכרונם לברכה (פסחים דף נ"ט ע"ב) כהנים אוכלים ובעלים מתכפרים.
וענין מעשה החטאת והאשם איך היו עושין אותן ומקום וזמן אכילתם בסדר שלו נכתבנו בעזרת השם.
וכלל הדבר שכל בשר קרבן החטאת והאשם היה נאכל לזכרי כהונה בעזרה חוץ מן האימורין שבהן ואין לבעלים בהן כלום ושם יתפרש גם כן מה הן האימורין. ובכלל מצות עשה זה גם כן שיאכלו חלקם המגיע אליהם מכל הקרבנות שנקראין קדשים קלים וכן אכילת התרומה בכלל המצוה. ואולם אין אכילת קדשים קלים ותרומה כמו אכילת בשר חטאת ואשם שבאכילת חטאת ואשם תושלם כפרת המתכפר כמו שאמרו זכרונם לברכה כהנים אוכלין ובעלים מתכפרין ואכילת קדשים קלים ותרומה לא יוסיף ולא יגרע במצות המקריב והנותן
משרשי המצוה היסוד הקבוע אצלנו כי כל פעולות הקרבנות להכשיר מחשבותינו וכונותינו לטוב ולהשפיל נפש המתאוה אשר בנו ולהגדיל ולחזק נפש השכל אל המצוות ועל כן נצטוינו להתנהג בכל עניני הבית והקרבנות דרך מעלה וגדולה וכבוד למען תנוח בלבבנו יראה וענוה ושפלות הרוח בהיותנו שם גם בזכרנו אותו ממקומנו. ובאמת כי מן הנהגת הכבוד אל הקרבן שהכפרה תלויה בו להיותו נאכל אל המשרתים בעצמם ולא שיתנוהו לעבדיהם ולכלבם או ימכרוהו לכל קונה וכן מן הכבוד הוא שיאכל במקום קדוש וכן שלא ישהו אכילתו הרבה כדי שלא יסריח ויהיה הנפש קצה בו הלא כל זה מראה בענין גדולה וחשיבות
דיני המצוה במקומן נאריך בהן קצת כמנהגנו
ונוהגת מצוה זו בזמן הבית בזכרי כהונה ועובר עליה ולא אכל חלקו המגיעו מהן בזמן המוגבל לו ביטל עשה ונענש עוד מצד כפרת הבעלים שתלויה בו כמו שאמרנו
והרמב"ן זכרונו לברכה לא ימנה מצוה זו כי אמר שזה חלק מחלקי מצות הקרבנות הוא שצוה השם יתברך בהם מי יאכלם ולמי יהיו והאמת שהכפרה תלויה בזה
<h2>מצוה קג תצוה מצות הקטרת קטורת</h2>
שנצטוו הכהנים להקטיר קטורת סמים פעמיים בכל יום על מזבח הזהב שנאמר (שמות ל' ז') והקטיר עליו אהרן קטורת סמים בבוקר בבוקר בהיטיבו את הנרות וגו'. ובכל שנה ושנה מצוה עליהם לעשות ממנה כדי להקטיר בה כמו שאמדנו. ועשייתה והמצוה שנעשית בה בכל יום נחשב למצוה אחת לפי שסוף מצות עשייתה אינה אלא להקטיר בה ואף על פי ששני כתובים של מצוה מצאנו בין העשיה וההקטרה שנאמר בסדר כי תשא (שם ל' ל"ד) קח לך סמים וגו' על עשייתה וכאן כתוב והקטיר עליו אהרן וגו' אף על פי כן ראיתי למחשבי המצוות שחושבין הכל מצוה אחת אין בזה מחלוקת ביניהם כלל אבל יחלקו בה בענין אחר כי הרמב"ם זכרונו לברכה ימנה קטורת של שחרית ושל ערבית מצוה אחת והרמב"ן זכרונו לברכה כתב שהן נמנות שתים וראיותיו בספרו
משרשי מצוה זו גם כן להגדיל כבוד הבית ולהיות מעלתו ומוראו על פני כל אדם ואי אפשר להגדיל דבר בלב בן אדם ומחשבתו רק בדברים שהוא חושב אותם לגדולה וימצא בהם תענוג ושמחה וידוע כי ענין הריח הטוב הוא דבר שנפש אדם נהנית בו ומתאוה אליו ומושך הלב הרבה וריח הקטורת היה הטוב שאפשר ליעשות על ידי אדם עד שאמרו זכרונם לברכה בפרק אמר להם הממונה (תמיד פ"ג דף ל' ע"ב יומא דף ל"ט ע"ב) כי מריחו היו מריחין בו בשעת הקטרה מיריחו עד ירושלים
מדיני המצוה מה שאמרו (עיין כריתות דף ו' ע"א) שפטום הקטורת היה חמשה עשר סממנין ארבעה מהן מפורשין בתורה ואחד עשר קבלה ומה שאמרו שהקטורת נעשית בין על ידי כהן גדול או הדיוט ואמרו שאם לא הקטיר בבקר מקטיר בין הערביים כל השעור של יום אחד שהוא משקל מאה דינרין ומשקל הדינר ידוע ובכל יום היה מקטיר חציין בבקר וחציין בערב אחר תמיד של בין הערביים קודם הטבת הנרות כולן אחר הטבת חמש פתילות מהן כי לא היה מדליקן רצופין. וכך היו עושין ענין זה כהן שזכה להקטיר הקטורת נוטל כלי מלא קטורת גדוש וטני שמו ופורשין כל העם מן ההיכל ומבין האולם ולמזבח שנאמר (ויקרא ט"ז י"ז) וכל אדם לא יהיה באהל מועד וגו' ומקטיר כדרך שמפורש שם בגמרא שמשליך הקטורת בנחת על הגחלים אשר (במחתת) (במזבח) הזהב ומשתחוה ויוצא. ויתר פרטיה וכיצד היא נעשית ומה שהיו אומרין בשחיקת הסממנין היטב הדק הדק היטב לפי שאמדו רבותינו זכרונם לבדכה (בריתות שם) כי הקול יפה לסממנין בעוד ששוחקין אותם הכל בכריתות (שם) ובתמיד (דף ל"ב ע"ב ול"ג ע"א)
ונוהגת מן הבית בזכרי כהונה והמקטיר כדינו קיים עשה זה
<h2>מצוה קד תצוה שלא להקטיר ולהקריב על מזבח הזהב</h2>
שלא להקריב במזבח הזהב שבהיכל כי אם קטורת שבכל יום זולתי הזאת הדמים מיום הכפורים ליום הכפורים שנאמר (שמות ל' ט') לא תעלו עליו קטורת זרה ועולה ומנחה ונסך לא תסכו עליו
כבר כתבנו למעלה (בשרשי מצוה צ"ה) תשובה לשואל על צד הפשט על ענין מצוות בנין הבית הקדוש לאל ברוך הוא וענין היות שם כלים יקרים לעבודה ושלחן ומנורה ואחרי זאת אין לייגע מחשבתנו במה שאינו צריך ולחפש טעם למה יצוה האל לבל נקטיר במזבח הזהב קטורת זרה שאם כן יחייבנו לחפש למה צוה אותנו להיות רות המנורה שבעה ולא שמונה ואל הפרטים אין חקר ולא תשיג בהן המחשבה לעולם.
ואם תלחצני להשיב בפרטים על כל פנים אומר על צד הפשט אם לא שהקבלה תכריח לפי דברי רבותינו זכרונם לברכה הקדושים המקובלים שלא יהיה בפרטים טעם אחר אלא נאמר שאחר שנתחייבנו לבנות בית ולעשות כלים נצטוינו בהם על צד אחד מן הצדדין ובא בהן אחד מן החשבונות שאי אפשר למעשה בלתי אחד מהן ואולם אחר שנצטוינו בהם באה הצוואה עליהם לעשותם כמצוה דרך קבע לעולם ולא נוסיף ולא נגרע כי התוספת והגרוע במכוון בשלמות קלקול וכל מצוותיו ברוך הוא שלמות ותמימות.
ואולם שמעתי כי יש למקובלים בכל אחד מן הפרטים טעמים נפלאים וסודות עמוקים
ונוהגת מצוה זו שלא להקריב במזבח הזהב כי אם קטורת בזמן הבית בכהנים. והעובר על זה והקריב או זרק בו כי אם דבר הראוי להקריב בו כמו שאמרנו חייב מלקות
<h2>מצוה קה תשא מצות נתינת מחצית השקל בשנה</h2>
שיתן כל אחד מישראל מבן עשרים שנה ומעלה בין עני בין עשיר מחצית השקל שהוא משקל עשרה גרה כסף בכל שנה ליד הכהנים שנאמר (שמות ל' י"ג) זה יתנו כל העובר על הפקודים. והיו מניחין הכל בלשכה אחת שבמקדש ומשם היו מוציאין לקנות תמידין ומוספין וכל קרבן הקרב על הצבור ונסכיהם והמלח שמולחין בו את הקרבנות ועצי המערכה ולחם הפנים ושכר העושה לחם הפנים והעומר ושתי הלחם ופרה אדומה ושעיר המשתלח ולשון של זהורית
משרשי המצוה שרצה הקדוש ברוך הוא לטובת כל ישראל ולזכותם שיהיה יד כולם שוה בדבר הקרבנות הקרבים לפניו כל השנה בהתמדה ובענינים אלו הנזכרים ושיהיו הכל אחד עני ואחד עשיר שוים במצוה אחת לפניו להעלות זכרון כולן על ידי המצוה שהם כלולים כה יחד לטובה לפניו. ועליית הזכרון הכל נאמר מצד המקבל על הדרך שכתבנו למעלה (מצוה צ"ז)
מדיני המצוה כגון מה שאמרו זכרונם לברכה (שקלים פ"א מ"א) שבאחד באדר משמיעים על השקלים ושאפילו דל שבדלים חייב בו ואם אין לו שואל מאחרים או מוכר כסותו שעליו ונותנו שנאמר (שמות ל' ט"ו) והדל לא ימעיט ואינו ניתן בפרעונות הרבה אלא הכל בפעם אחת והוא משקל שמונים גרעיני שעורה שהשקל השלם היה בימי משה משקל מאה וששים שעורה. והכל חייבין ליתנם כהנים לויים וישראלים גרים ועבדים משוחררין אבל לא נשים ועבדים וקטנים. ואם נתנו מקבלין מהן אבל לא מן הגויים חלק ונחלה לא יהיה להם בתוכנו
ועוד אמרו זכרונם לברכה שכל מי שאינו נותן חצי שקל ממש שהיה מטבע באותו זמן ונותן בעבורו כסף במשקלו או פרוטות שמוסיף על משקל שקלו זה מעט ואותו המעט נקרא קלבון ואותו המעט הוא שכר השלחני שמשתכר כשהוא מחליף חצי שקל שהיה טבוע בשביל פרוטות. ולפיכך שנים שהביאו שקל שלם בין שניהם חייבים בקלבון שאילו רצו להחליפו צריכין היו ליתן הקלבון לשלחני וכמו כן יתנוהו לגזבר לפי שבחצי שקל חייבם הכתוב ולכן חייבים בו או בערבו בכיוון. וכן מה שאמרו זכרונם לברכה (שם פ"ב מ"א) במי שאבד שקלו בדרך מה דינו ויתר רובי פרטיה מבוארים במסכתא הבנויה על זה והיא מסכת שקלים
ונוהגת בזמן הבית שחייבין לתת אותם כל ישראל בין העומדין בארץ או חוצה לארץ ושלא בזמן הבית אין חייב בה אדם ואפילו העומדין בארץ. והעובר עליה ולא נתנו ביטל עשה ועונשו גדול שפירש עצמו מן הציבור ואינו בכלל כפרתן
ועכשיו בעוונותינו שאין לנו מקדש ולא שקלים נהגו כל ישראל לזכר הדבר לקרות בבית הכנסת בכל שנה ושנה פרשה זו של כי תשא עד ולקחת את כסף הכפרים בשבת שהוא לפני ראש חדש אדר לעולם
<h2>מצוה קו תשא מצות קידוש ידים ורגלים בשעת עבודה</h2>
לרחוץ הידים והרגלים בכל עת הכנס להיכל והבא לעבוד עבודה וזאת היא מצות קידוש ידים ורגלים שנאמר (שמות ל' י"ט) ורחצו אהרן ובניו ממנו את ידיהם ואת רגליהם בבואם אל אהל מועד וגו' או בגשתם אל המזבח וגו'
משרשי המצוה היסוד הקבוע שאמרנו להגדיל כבוד הבית וכל המלאכות הנעשות שם על כן ראוי לנקות הידים שהן העושות במלאכה בכל עת יגעו הכהנים בעניני הבית. ומזה השורש אמרו זכרונם לברכה (זבהים דף י"ט ע"ב) שאין הכהן צריך לקדש ידיו בין עבודה לעבודה אלא פעם אחת בבוקר ועובד כל היום וכל הלילה והוא שלא יישן ולא יטיל מים ולא יסיח דעתו. נראה מכל זה שאין הכוונה ברחיצה מתחילה אלא להגדיל כבוד הבית שאפילו היה טהור ונקי בתחילת בואו שם צריך לרחוץ ומשהתחיל בעבודה אין צריך עוד לרחיצה בין עבודה לעבודה זולתי ביום הכפורים לרוב חומרו של יום לפי שכל עסק עבודת הבית אנו מחזיקין ורואין בלבנו טהור ונקי וקדוש
מדיני המצוה מה שאמרו זכרונם לברכה (שם דף כ' ע"ב) שהיוצא חוץ לחומת העזרה טעון קידוש ידים ואם קדש ידיו היום צריך לחזור ולקדש למחר אף על פי שלא ישן כל הלילה שהידים נפסלות בלינה ושמצוה לכתחילה לרחוץ בשחרית פניו ידיו ורגליו ושמצוה לקדש במי הכיור ואם קידש מאחד מכלי שרת כשר דיעבד אבל לא מכלי חול אפילו דיעבד. ושאין מכניסין ידיהן לתוכו אלא שופכין ממנו על ידיהם וגם זה דרך כבוד ואין אנו מצריכין כן בענין נטילת ידים לחולין ליטול מן הכלי ולא בתוכו שאף על פי שאנו מצריכין כלי לנטילת חולין ויסוד הדבר הוא מפני שמצאנו כלי לנטילה בקודש מכל מקום בקדושה הוא דמיעט רחמנא ממנו ולא בתוכו אבל בחולין אין לנו מיעוט ואף על פי שנטילת החולין משום סרך הקדשים היא וכמו שאמדו זכרונם לברכה (הולין דף ק"ו ע"א) משום סרך תרומה מכל מקום אין לנו להשוותם לגמרי בכל דיניהם ודי לנו לחייב בנטילה ובכלי בחולין משום סרך זה ולהניח מיעוטו דממנו שנאמר בו במקומו ואפילו בתרומה עצמה נטילת ידים בה מדרבנן הוא כי מן התורה לא נמצא טהרה בכל גוף בכח אחת ומה שאמרו זכרונם לברכה (שם) שהנטילה מדכתיב (ויקרא ט"ו י"א) וידיו לא שטף במים וגו' אסמכתא בעלמא הוא ככתוב בספר המצות של הרמב"ן זכרונו לברכה (בהשגתו לשורש ראשון בתשובה השנית)
וכן מה שאמרו זכרונם לברכה (זבחים דף כ"א ע"ב) כמה מים צריך להיות בכיור אין פחות משיעור מים הראויין לנטילת ארבעה אנשים שנאמר (שמות ל' י"ט) ורחצו אהרן ובניו ממנו את ידיהם אהרן אלעזר ואיתמר ופנחס עמהם. וכל מים כשרין לקידוש בין מי מעין מי מקוה ונפסלין בלינה. וכיצד מצות קידוש מניח ידו הימנית על רגלו הימנית וידו השמאלית על רגלו השמאלית ורוחץ עומד ולא יושב לפי שמכלל העבודה הוא קידוש ידים ורגלים וכל עבודות המקדש מעומד הן שנאמר (דברים י"ה ה') לעמוד לשרת וכל זה למעלת הבית ויתר פרטיה מבוארים בפרק שני מזבחים (דף י"ט ע"ב ואילך)
ונוהגת בזמן הבית בזכרי כהונה בלבד. ועובר עליה ולא קידש ידיו ורגליו שחרית או שיצא מן המקדש והסיח דעתו וחזר ועבדבלא קידוש חייב מיתה בידי שמים ועבודתו פסולה בין כהן גדול או הדיוט
<h2>מצוה קז תשא מצות משיחת כהנים גדולים ומלכים בשמן המשחה</h2>
לעשות שמן המשחה על הענין שצותה התורה לעשותו שנאמר (שמות ל' כ"ה) ועשית אותו שמן משחת קודש שיהיה מוכן למשוח בו כל כהן גדול שיתמנה כמו שכתנב (ויקרא כ"א י') והכהן הגדול וגו' אשר יוצק על ראשו שמן המשחה וכן מושחין בו קצת המלכים וכן גם כן משחו בו הכלים של בית המקדש ולא יצטרכו למשוח לעתיד אלא בעבודה יתקדשו וזהו שכתוב (שמות ל' ל"א) יהיה זה לי לדורתיכם כן אמרו זכרונם לברכה בספרי
משרשי המצוה שרצה האל ברוך הוא שנעשה פעולה בנפשותינו ביום שנעלה להתחנך בכבוד עבודתו הקדושה תורה בנו גדולה ושבח וזהו משיחת השמן לפי שענין המשיחה בשמן הטוב לא יעשוה רק המלכים והשרים הגדולים. וגם מיסוד המצוה להיותו מוכן בבית לעת הצורך למעלת המקום כי על דרך משל כי ממעלת בעל הבית הנכבד להיות מוכן בבית כל הצריך בה ולא תתעכב שם מלאכה עד הכן הצריך אליה
דיני המצוה כגון מעשה השמן כיצד נעשה מור וקינמון קדה חמש מאות שקל מכל אחד אלא שהקנמון נשקל בין שתי פעמים להרבות בו שתי הכרעות וקנה בשם חמשים ומאתים שקל וכולן נמצאים באיי הודו ושמן זית שעור הין שהוא שנים עשר לוג ואחר שיתבשל הכל כדי צרכו חוזר הכל למידת השמן שהוא שנים עשר לוג וסימן יהיה זה (שמות ל' ל"א) ז"ה בגימטריא שנים עשר הוי ויתר פרטיה מבוארים בפרק ראשון מכריתנת (דף ה' ע"ב)
ונוהגת בזמן הבית והיא ממצוות המוטלות על הצבור כמו בנין הבית וכליה
<h2>מצוה קח תשא שלא יסוך זר בשמן המשחה</h2>
שלא למשוח בשמן המשחה שעשה משה אלא כהנים לבד שנאמר (שמות ל' ל"ב) על בשר אדם לא ייסך ונתבאר בכתוב שמי שמשח בו במזיד חייב כרת שנאמר (שם ל"ג) ואשר יתן ממנו על זר ונכרת ואם נמשח בו בשוגג חייב חטאת קבועה. פירוש קבועה כלומר שאין חילוק בו בין הדל והעשיר אלא דבר קבוע הוא לכל
משרשי מצוה זו גם כן להגדלת הבית וכל אשר בו ולכן אין ראוי להדיוטות להשתמש באותו השמן הנכבד שבבית רק הנבחרים בעם לבד שהם כהנים ומלכים ובכן בהמנע ההמון ממנו ייקר בעיניהם עד מאד ויתאוו אליו כי גודל ערך הדברים בלב רוב בני אדם לפי מיעוט המצאם אצלם
מדיני המצוה כגון מה שאמרו זכרונם לברכה שחיוב הכרת והקרבן אינו עד שיסוך ממנו שיעור כזית ושלא חייבנו הכתוב אלא על אותו שעשה משה ולא על אחר שיעשה שום אדם וקבלה בידינו שנס נעשה בו שיספיק לעולם. ומה שאמרו זכרונם לברכה (כריתות דף ה' ע"ב) שאין מושחין בו לדורות כל הכהנים המתחנכים לעבודה אלא כהן גדול ומשוח מלחמה ומלכי בית דוד וכל שאר מלכים אינם נמשחין בזה השמן אלא בשמן אפרסמון והחילוק שיש במעשה משיחת המלך למעשה משיחת הכהן. ומה שאמרו זכרונם לברכה (שם) שאין מושחין מלך בן מלך אלא אם כן יש עליו מחלוקת ועל כן נמשח שלמה ויתר פרטיה מבוארים בפרק (שלישי) (ראשון) מכריתות (שם)
ונוהגת מצוה זו של איסור משיחת השמן בכל מקום שימצא ובכל זמן בזכרים ונקבות
ועובר עליה וסך ממנו כזית במזיד חייב כרת בשוגג חייב חטאת קבועה
<h2>מצוה קט תשא שלא לעשות במתכונת שמן המשחה</h2>
שלא לעשות שמן המשחה שנאמר (שמות ל' ל"ב) ובמתכונתו לא תעשו
משרשי המצוה מה שבתבנו באיסור משיחתו
ענין המצוה שאמרו זכרונם לברכה (כריתות ה' ע"ב) כי מעולם לא נעשה ממנו אלא אותו שעשה משה במדבר ואמרו שנס נעשה בו שכולו קיים לעתיד לבוא ומה שהוציאו ממנו למשיחת המשכן וכליו הברכה השלימו. ושאין חייבין על עשייתו אלא בשעשאהו בסכום סממניו וזהו לשון במתכונתו מלשון חשבון כלומר בחשבון סממניו ויתר פרטיה מבוארים בפרק ראשון מכריתות (שם)
ונוהגת מצוה זו של איסור עשיית השמן בכל מקום ובכל זמן בזכרים ונקבות
ועובר עליה ועשה ממנו במזיד חייב כרת בשוגג חייב חטאת קבועה
<h2>מצוה קי תשא שלא לעשות במתכונת הקטורת</h2>
שלא לעשות קטורת כדמות קטורת כלומר שתהיה הרכבתו על ענין אותן המשקלים ויתכוון להקטיר עצמו בה שנאמר (שמות ל' ל"ז) (ו)במתכנתה לא תעשו לכם ונאמר עליה (שם שם ל"ח) איש אשר יעשה כמוה להריח בה כלומר שיתכוון בעשייתה להקטיר עצמו
משרשי המצוה מה שכתבנו באיסור משיחת השמן
מדיני המצוה מה שאמרו זכרונם לברכה (כריתות דף ה' ע"א) שהעושה אותה להתלמד או למוכרה לצבור פטור והעושה אפילו קצת ממנה כל זמן שנעשה אותו קצת לפי משקולת הקטורת שחייב ומה שאמרו שהקטורת היתה נעשית בזמן הבית בכל שנה ושנה ואם חסר העושה אותה אחת מסממניה חייב מיתה ויתר פרטיה מבוארים בפרק ראשון מכריתות (שם)
ונוהגת מצוה זו של איסור עשייתה בכל מקום ובכל זמן בזכרים ונקבות
ועובר עליה ועשה ממנה לפי משקלה להריח בה במזיד חייב כרת בשוגג חייב חטאת קבועה. אבל המריח בה לבד ולא עשאה אינו חייב כרת אלא דינו כדין כל הנהנה מן ההקדש
<h2>מצוה קיא תשא שלא לאכול ולשתות תקרובת עבודה זרה</h2>
שלא לאכול ולשתות תקרובת עבודה זרה שנאמר (שמות ל"ד י"ב ט"ו) השמר לך פן תכרות ברית ליושב הארץ וגו' וזבחו לאלהיהם וקרא לך ואכלת מזבחו
משרשי המצוה להרחיק ולסלק כל ענין עבודה זרה וכל דבר המיוחס אליה מבין עינינו וממחשבתנו וביסוד ריחוק העבודה זרה כתבנו למעלה מה שידענו בו
מדיני המצוה מה שאמרו זכרונם לברכה (עבודה זרד דף נ"א ע"ב) שכל דבר שעשו ממנו תקרובת לעבודה זרה אסור ואפילו מים ומלח כלומר שאף על פי שמים ומלח הם דברים קלים ואפשר לומר בהם שאינן לתקרובת ולא הניחום לפני העבודה זרה לכוונת כבוד כלל אף על פי כן אסור. וכן אסרו זכרונם לברכה (שם דף כ"ט ע"ב) לרוב ריחוק זה כל יין של גויים אף על פי שלא ידענו בו שניסכוהו לעבודה זרה והוא נקרא להם סתם יינם אלא שחילקו זכרונם לכרכה (שם דף ע"ד ע"א) בין הניסך בידוע לסתם יינם שהידוע איסורו במשהו מן התורה ולוקין עליו מדכתיב (דברים י"ג י"ח) ולא ידבק בידך מאומה מן החרם ובסתם יינם שאין איסורו אלא מדבריהם אין בחיוב שתייתו אלא מכת מרדות ובשותה ממנו רביעית אבל בפחות מרביעית אין בו מכת מרדות ומכל מקום אסור הוא מדבריהם אפילו במשהו בהנאה.
ובשאר דברים שבעולם חוץ מיין לא החמירו זכרונם לברכה לאסור כל הנמצא כידם בסתם מפני חשש תקרובת עבודה זרה או חשש עבודה זרה עצמה זולתי בדברים שבהם ניכר שהם עשאום לכך כגון מה שאמרו זכרונם לברכה (שם דף מ' ע"ב) בענין הצלמים שסתם הצלמים לעבודה זרה יעשום ולפיכך אסרו אותם ואפילו המוצא אותם מושלכים אינו רשאי ליטלם כי אם בתנאים ידועים כמו שפירשו הם זכרונם לברכה (שם דף מ"א ע"א) וכן נראה בודאי בכל דבר שהישראל חושב שנעשה בו תקרובת שאסור לו ללוקחו מהם
ועוד עשו הרחקות רבות בענין היין לפי שהוא עיקר שמחת הזבח להם ועוד שהתורה הזכירה איסורו בפירוש כמו שכתוב בפרשת האזינו (דברים ל"ב ל"ח) ישתו יין נסיכם ועל כן החמירו זכרונם לברכה בו ואמרו להרחקת הענין שאפילו יין של ישראל מיד שיגע בו גוי יהא אסור אפילו בהנאה.
ואל יקשה עליך איך יוכל הגוי לאסור יין של ישראל והא קיימא לן אין אדם אוסר דבר שאינו שלו (חולין דף מ' ע"ב) שלא נאמר זה אלא כגון משתחוה לבהמת חבירו שלא עשה מעשה בגוף הדבר אבל כל זמן שיעשה מעשה בגוף הדבר ואפילו מעשה מועט כי האי דנגיעה יש לו כח לאסור דבר שאינו שלו מדרבנן שהחמירו בדבר אבל לא מדאורייתא עד שיעשה מעשה גדול כגון שחיטת בהמה שהוא מעשה גדול וכן אם נסך היין לפני העבודה זרה ממש גם זה הוא מעשה גדול אבל נגיעה ביין שלא בפני עבודה זרה מעשה מועט הוא ומכיון שהוא מועט ואין האיסור אלא מדרבנן התירו זכרונם לברכה (עבודה זרה דף נ"ט ע"ב) ליטול תשלום מה שאסר מיד האוסר ואף על פי שבגוף הדבר שאסר החמירו לאוסרו בהנאה בתשלומין לא החמירו לפי שאין התשלומין אלא כעין תשלומי נזק ואינו נהנה מן הדבר האסור אלא שלוקח תשלומי נזקו מיד האוסר
וכן החמירו זכרונם לברכה הרבה בריחוק יין שנתנסך ממש לעבודה זרה או בכל דבר שהוא מעבודה זרה יותר מכל איסורין שבתורה שאין לך דבר שאסור בהנאה בכל התורה שנתערב בהיתר ואיננו ניכר שלא יהא לו תקנה להנאתו ואפילו לח בלח עם מה שאמר רבן שמעון בן גמליאל בגמרא (שם דף ע"ד ע"א) שימכר כולו לגויים חוץ מדמי האיסור שבו והוא שיהא מן הדברים שאינן ניקחין מן הגויים כדי שלא יכשל בהן שום אדם מישראל שיקחנו מן הגוי אבל ביין נסך גמור ובכל דברי עבודה זרה אין להם תקנה בימכר כולו לגויים וכו' וכל שכן שאין להן תקנה ביוליך הנאה לים המלח.
ומיהו דוקא כשנתערב יין נסך ממש ואפילו טיפה ממנו בקנקן מחזיק כמה סאין הוא דין זה שאין תקנה להנאתו לעולם אבל אם נתערב ממנו חבית אחת בחביות אחרות של יין כשר כיון שלא נתערב גוף האיסור ממש אלא כל אחד בפני עצמו הוא עומד יש לו תקנה בתקנת רבן שמעון בן גמליאל שימכר כולו לגויים וכו' וכן בסתם יינם יש לו תקנה בתקנת רבן שמעון בן גמליאל ואפילו נתערב ממש כדין שאר איסורין כיון שאינו יין נסך גמור
ועוד יש לך לדעת שכל איסורין שבתנרה שאוסרין תערובתן בהנאה אין אוסרין אותן אלא אם כן יש מן האיסור שנתערב בהיתר בכדי נתינת טעם בהיתר זולתי אם יהיה אותו איסור דבר חשוב כי כל דבר חשוב כגון חתיכה הראויה להתכבד וכיוצא בה אוסרין בכל שהן אבל כל שאינו דבר חשוב אינו אוסר תערובתו בהנאה אלא אם כן יהיה בו בכדי נתינת טעם כמו שאמרנו חוץ מיין נסך וכל עניני עבודה זרה שאוסרין במשהו בהנאה כל שנתערב עמהם ואין שום דבר אחר בעולם יוצא מכלל זה חוץ מכלאי הכרם (וערלה) וחמץ בפסח לדעת קצת מפרשים שהן אוסרין בהנאה תערובתן באחד ומאתים בין במינן בין שלא במינן (ותרומה) (ו)עולה באחד ומאה. ולענין התקנה שיש להם כבר אמרנו כי לכל האיסורין יש תקנה בתקנת רבן שמעון בן גמליאל חוץ מכל איסורי עבודה זרה שנתערב גוף האיסור ממש שאין לו שום תקנה לעולם וזהו מחומר עבודה זרה. והפוך והפוך בגמרא כי כל זה תמצא בה מבואר עם הפירושים הטובים ושמור הדברים כי בהרבה מקומות בתלמוד תצטרך אליהם ועל כן הארכתי בהן שלא כמנהגי בקונטריסין אלו
ועוד הרחיקונו זכרונם לברכה (שם דף ס"ב ע"א) מאיסור יין נסך לומר שאפילו שכר של יין נסך יהא אסור בהנאה גם הפליגו בריחוקו לומר שאפילו הנשכר לשבור חביות יין נסך ששכרו אסור מפני שהוא רוצה בקיומו זמן מועט כלומר שרוצה שיהיה קיים היין בחביות עד שישברם הוא כדי שירויח שכרו על השבירה כי הם זכרונם לברכה רצו לעקור ממחשבתנו שלא נהיה חפצים בקיומו אפילו רגע אחד לרוב מיאוסנו בכל מיני עבודה זרה (והיתה התשובה ישבור ותבא עליו ברכה שממעט את התיפלה)
ויתר פרטיה הרבים כגון מי עושה יין נסך לאוסרו אפילו בהנאה ומי אוסרו בשתיה דוקא ומאימתי נעשה יין נסך ודיני מגעו של גוי בכונה ושלא בכונה וכחו וכח כחו וסיוע ישראל עמו ואי זו שמירה תספיק לנו בייננו בביתו של גוי או בביתנו אם יש שם גוי או בקרון והניח שם גוי כגון הנכנס והיוצא שמותר היין ודיני האיסור שיש לנו בכלי יינן ודיני הכשירן ורובי הפרטים שבאו לנו גם כן בכלי בישוליהן והוא הענין הנקרא גיעולי גויים ודיני ריחוקינו שלא לשקץ נפשנו גם כן בענינין הנגררין אחר דברים אלו המאוסות כגון מה שאמרו זכרונם לברכה (מכות דף ט"ז ע"ב) שלא לאכול ולשתות בכלים מאוסים כגון כלי השתן והצואה וקרנא דאומנא לפי שיש בדבר שיקוץ הנפש ויתר פרטיה אלו מבוארים בפרקים האחרונים של עבודה זרה וקצת מהן בחולין
ונוהגת אזהרה זו בכל מקום ובכל זמן בזכרים ונקבות ועובר עליה ואכל כל שהוא או שתה אפילו טיפת יין נסך גמור לוקה שאין דין דברים אלו כדין שאר איסורי מאכלות שהן בכזית ודין שתיה ברביעית לפי שעל עבודה זרה הזהירה תורה ואמרה (דברים י"ג י"ח) ולא ידבק בידך מאומה מן החרם כלומר ואפילו כל שהוא
בזאת המניעה של יין נסך הרמב"ם זכרונו לברכה (בספר המצוות) והרמב"ן זכרונו לברכה (בהשגותיו) שניהם יודו שיש בזה לאו ושהוא נמנה בחשבון הלאוין אמנם נחלקו בו בענין זה כי הרמב"ם זכרונו לברכה יוציא איסור יין נסך מן המקרא שכתוב בפרשת האזינו שנאמר (דברים ל"ב ל"ח) ישתו יין נסיכם ואיסור שאר תקרובת עבודה זרה מלא ידבק בידך מאומה מן החרם (שם י"ג י"ה) ומלא תביא תועבה (שם ז' כ"ו) והרמב"ן זכרונו לברכה כתב כי מפסוק זה דהשמר לך וגו' (שמות ל"ר י"ב) נלמד איסור בל תקרובת עבודה זרה ויין נסך בכלל. ואני כתבתי זה המקרא כדעתו שלא כמנהגי בכל הספר כי כולם כתבתים כדעת הרמב"ם זכרונו לברכה אבל בכאן ראיתי שהפסוק הזה נאה מאד לדרוש ממנו הענין ועוד שיש בו אזהרה וכמו שאמרו זכרונם לברכה (עירובין דף צ"ו ע"א) כל מקום שנאמר בו השמר פן ואל אינו אלא לא תעשה ובפסוק ישתו יין נסיכם אין שם אזהרה גם ראיתי גדולים ממחשבי המצוות שכתבו כן
<h2>מצוה קיב תשא מצות שביתת הארץ בשנת השמיטה</h2>
לבטל עבודת הארץ בשנה השביעית שנאמר (שמות ל"ד כ"א) בחריש ובקציר תשבות ובא הפירוש שעל שנה השביעית נאמר שנצטוינו שלא לעסוק בה כלל בעבודת הארץ. ונכפלה המצוה בזה באמרו במקום אחר (ויקרא כ"ה ה') שנת שבתון יהיה לארץ וכן ושבתה הארץ שבת לה' (שם שם ב'). וכבר כתבתי כל ענינה משלם למעלה בסדר אם כסף תלוה במצות והשביעית תשמטנה ונטשתה (שמות כ"ג י"א) שבאה לצוות על הפקר פירות שנה זו לכל ואף על פי שכאן היה מקומו
<h2>מצוה קיג תשא שלא לאכול בשר בחלב</h2>
שלא לאכול בשר בחלב שנתבשלו ביחד שנאמר (שמות ל"ד כ"ו) לא תבשל גדי בחלב אמו וזה הכתוב בא לאסור האכילה וההנאה בבשר בחלב. ואל יקשה עליך אם כן למה לא נאמר בפירוש איסורו בלא תאכל והוציאו בלשון בישול שהתשובה בזה מפני שנתחדשה אכילתו מאיסור שאר אכילת איסורין ששאר איסורין אין חיובן אלא אם כן נהנה באכילתן וכאן אפילו לא נהנה באכילה מכיון שבלעו ואפילו יבלענו הם שורף גרונו בו וכיוצא בזה שאין לו הנאה בו מכל מקום לוקה כמו שאמרו זכרונם לברכה בפרק שני מפסחים (דף כ"ה ע"א) להכי לא כתב רחמנא אכילה בגופיה למימרא שלוקין עליו שלא כדרך הנאתו. ומכל מקום אין לוקין עליו אלא דרך בישול כלשון שהוציא הכתוב איסורו
ואף על פי שאמרו זכרונם לברכה (פסחים דף כ"א ע"ב) שזה שנכתב בתורה איסור הבישול שלש פעמים שהוא ללמד איסור אכילה ואיסור בישול ואיסור הנאה אין ראוי לנו למנות בחשבון הלאוין אלא השנים לפי שאיסור אכילה והנאה דבר אחד הוא וכמו שאמרו זכרונם לברכה (שם) כל מקום שנאמר לא תאכל לא תאכלו אחד איסור אכילה ואחד איסור הנאה במשמע כי התורה תוציא כל ההנאות דרך כלל בלשון אכילה לפי שהיא הנאה תמידית לאדם וצריך אליה וכענין שכתוב (שמות כ"ד י"א) ויחזו את האלהים ויאכלו וישתו שיכנה ההנאה לאכילה
ואם תתפוש עלי אם כן למה נכתבו שלשה לאוין דשנים יספיקו לפי זה שאמרתי יש להשיבך דודאי אם נכתב במקום אחד לא תבשל שילמד על איסור בישול ובמקום אחר לא תאכל שיכלול איסור הנאה ואכילה כמו שאמרנו היה בדין שלא יכתוב השלישי שאין צורך עוד בו שכבר היינו למדים אכילה והנאה בלא תאכל מן הכלל שבידינו דבכלל אכילה הנאה במשמע אבל עכשיו שלא הוזכרה בו אכילה בשום מקום לא היינו למדים ההנאה אלא עם הלאו השלישי. ואין לך לשאול עוד ולמה לא כתב רחמנא לא תאכל באחד מהם ויספיק בשנים שכבר הודעתיך כי לענין נצטרך שלא יזכיר בו הכתוב לשון אכילה מפני שהחיוב בו אפילו שלא כדרך הנאתו. למדנו מעתה כי מה שאמרו זכרונם לברכה חד לאיסור אכילה וחד לאיסור הנאה וחד לאיסור בישול אין הכוונה בהם שיהיה נחשב הכתוב השלישי ללאו אחר אלא שנצטרך ללמוד ממנו הנאה. וברוך שבחר בדבריהם
משרשי המצוה כתבנו באיסור הבישול בפרשת ואלה המשפטים על צד הפשט מה שיכולנו
מדיני המצוה מה שאמרו זכרונם לברכה (הולין דף קי"ג ע"א) שאין איסור בשר בחלב מן התורה אלא בבשר בהמה טהורה אבל לא בבהמה טמאה ולא בחיה אפילו טהורה ולא בעוף בין טהור בין טמא ונסמכו בזה במה שכתוב שלש פעמים בתורה גדי שהוא לשון מחודש שהיה לו לכתוב בשר ובא הפירוש על זה גדי ולא בהמה טמאה גדי ולא חיה גדי ולא עוף ולפיכך אמרו זכרונם לברכה כי שלשה אלה מותר לבשלם בחלב ומותרים בהנאה אבל באכילה אסרום זכרונם לברכה לגדר בשר בהמה שאסור דבר תורה כדי שלא יתחלף לבני אדם בשר בבשר ולפיכך מפני שהדבר קרוב שבשר בבשר מתחלף החמירו גם בגדר זה כמו שהחמירו בבשר הבהמה ממש בקצת ענינים שאסרו בהם שלא להעלותם על השולחן כלל. ולפי דעת קצת מן המפרשים חייבו בהם גם כן שהיה בין אכילתם לאכילת הגבינה כמו בעיקר האיסור דהיינו בשר בהמה אבל בבשר דגים וחגבים לא גדרו בהם כלל שאין בשרם דומה כלל לבשר בהמה ולא יבואו בני אדם לטעות בזה
ועוד החמירו בענין זה שאמרו גם כן שיש איסור מחודש בה יותר משאר איסורי מאכלות לפי קצת מן הפירושים שבענין בשר בחלב אם נתערב חלב עם הבשר ואין בחתיכת הבשר שנתערב בו ששים כנגד החלב אנו רואים שניהם כחתיכת איסור ואם נפלה אותה חתיכה בקדירת בשר או בקדירת חלב משערין בכולה וזהו אמרם זכרונם לברכה (חולין דף ק"ח ע"א) חתיכה עצמה נעשית נבילה והטעם מפני שתערובתם אוסרתם ולפיכך אחר שנתערבו הרי הן כחתיכת נבילה. ובשאר איסורין אינו כן שאיסור שנתערב בחתיכת היתר ואין בחתיכה ששים לבטל האיסור ואחר כך נפלה לקדירה אין משערין אלא בשיעור האיסור שנפל בה והיא בעצמה תסייע לעלות האיסור לפי שאותה חתיכה לא נעשית נבילה ונמצא ההיתר שבה כמו שאר ההיתר שבקדירה ומסייע להעלות האיסור. ואמנם החתיכה עצמה אם היא ניכרת אסורה לעולם כדעת קצת המפרשים
ואמרו זכרונם לברכה (תמורה דף ל"ג ע"ב) שאפרו של בשר בחלב אסור כאפר כל איסורי הנאה שטעונין קבורה ואמרו גם כן (חולין דף קי"ג ע"ב) שלא אסרה תורה בשר בחלב אלא בחלב של בהמה חיה אבל בחלב המתה אינו נאסר ולפיכך הכחל מותר מן התורה בחלבו אלא שחכמים אסרוהו לגדר עד שימרק חלבו ממנו כמו שנתבאר במקומו (שם דף ק"ט ע"א). וחלב הנמצא בקיבת הבהמה יש בו שני היתרין אחד שהוא בכלל חלב של מתה ועוד שאינו אלא כפרש בעלמא שכבר נתעכל שם ולפיכך מותר לכתחילה ואין צריך לומר שהנמצא שם קרוש מותר שהוא ודאי כפרש אלא אפילו הצלול התירו הגאונים. המבשל שליל בחלב חייב וכן האוכלו אבל המבשל שליא או עור וגידין ועצמות ועיקרי קרניים וטלפיים פטור. ויתר פרטי המצוה מבוארים בפרק שמיני מחולין (דף ק"ג ע"ב ואילך)
ונוהגת בכל מקום ובכל זמן בזכרים ונקבות והעובר עליה ואכל כזית מן הבשר והחלב שנתבשלו יחד במזיד לוקה. אבל נהנה בו כגון שנתנו או מברו אינו לוקה לפי שאפשר להנאה בלי מעשה וכל שאין בו מעשה אין לוקין עליו. ואפילו סך ממנו אפשר דלא לקי לפי שהוא שלא כדרך הנאתו שאינו עשוי לסוך ויש לדון בו גם כן שילקה
<h2>מצוה קיד ויקהל שלא יעשו בית דין משפט מות בשבת</h2>
ויקהל משה יש בה מצות לא תעשה אחת והיא שלא יעשו הדיינין דינים בשבת כלומר שמי שנתחייב מיתה בבית דין לא ימיתוהו בשבת שנאמר (שמות ל"ה ג') לא תבערו אש בכל מושבותיכם ביום השבת ובא הפירוש עליו בזה שלא ישרפו בית דין בשבת מי שנתחייב שריפה והוא הדין לשאר מיתות. ויש לנו לדרוש ממנו דבר זה שהרי לגופיה אינו צריך שהרי כבר כתוב במקום אחר (שמות כ' י') לא תעשה כל מלאכה והבערה לצורך מלאכה היא אלא ללמד ענין בפני עצמו נכתב ופירשו בו שבא ללמד את זה שאמרנו. וכן לשון המכילתא (כאן) לא תבערו אש שריפה בכלל היתה ויצאת ללמד מה שריפה מיוחדת שהיא אחת ממיתות בית דין ואינה דוחה את השבת אף כל שאר מיתות בית דין לא ידחו את השבת. ועם כל זה שלמדנו בפסוק זה יש לדרוש בו מה שדרשו בו עוד גם כן הבערה לחלק יצאת (יבמות דף ו' ע"ב) כלומר שהעושה בשבת הרבה אבות מלאכה בבת אחת בהעלם אחד שיהיה חייב חטאת על כל מלאכה ומלאכה בפני עצמה. וכגמרא דכני מערבא (ירושלמי סנהדרין פ"ד ה"ו) אמרו בכל מושבותיכם רבי אילא בשם רבי ינאי מכאן לבתי דינים שלא יהו דנין בשבת
משרשי המצוה שרצה השם יתברך לכבד היום הזה שימצאו בו מנוחה הכל גם החוטאים והחייבים משל למלך גדול שקרא בני המדינה יום אחד לסעודה שאינו מונע הפתח מכל אדם ואחר יום הסעודה יעשה משפט כן הדבר הזה שהשם ברוך הוא ציונו לקדש ולכבד יום השבת לטובתנו ולזכותנו כמו שכתבתי למעלה וזה גם כן מכבודו של יום הוא
ונוהגת מצוה זו בזמן הבית בזכרים שהם בעלי המשפט וחייבים להזהר לבל יעשו דין בשבת. ואם עברו וציוו לשרוף בריה בשבת עברו על לאו זה. ואין לוקין עליו אם לא עשו בו מעשה. ואם עשו בו מעשה כגון ששרפוהו הם בידיהם אם יש עדים והתראה נסקלין בשוגג מביאים חטאת לכפרה
<h2>מצוה קטו ויקרא מצות מעשה העולה</h2>
לעשות העולה כמשפטה שנאמר (ויקרא א' ג') אם עולה קרבנו וגו' כמו שכתוב בפרשה
משרשי המצוה מה שכתבתי במצות הבית על ענין הקרבנות סדר ויקחו לי
מדיני המצוה מה שאמרו זכרונם לברכה במעשה העולה שהיתה נעשית כן שוחטין את הבהמה בעזרה והשחיטה כשרה אפילו בזרים ומקבלת הדם ואילך מצות כהונה וזורק הכהן הדם ומפשיט אותה ומנתחה איברים שלמים דכתיב (שם שם ו') לנתחיה ופירשו זכרונם לברכה ולא נתחיה לנתחים. וכשמנתח מסיר גיד הנשה מן הירך ומקטיר כל הנתחים על גבי המזבח
וצמר שבראשי הכבשים ושער שבזקן התישים והעצמות והגידים והקרניים והטלפיים בזמן שהם מחוברים מקטירים הכל שנאמר (שם שם ט') והקטיר הכהן את הכל פירשו לא יעלו שנאמר (דברים י"ב כ"ז) ועשית עולותיך הבשר והדם
וסדר הניתוח כיצד היה והדחת בני המעיים כיצד ובכמה בני אדם מוליכין את האיברים למזבח שאמרו זכרונם לברכה כי הכבש בששה והשור בארבעה ועשרים בעולות צבור ועולות יחיד בפחות. וענין עולת העוף כיצד נעשית ויתר פרטיה מבוארים בזבחים (ס"ד ע"ב)
ונוהגת בזמן הבית בזכרי כהונה. וכהן שעבר ולא עשאה כסדר הזה ביטל עשה
<h2>מצוה קטז ויקרא מצות קרבן מנחה</h2>
לעשות מלאכת המנחה על הענין הנזכר בתורה בפרשיותיה שנאמר (ויקרא ב' א') ונפש כי תקריב קרבן מנחה וכתיב (שם שם ה') ואם מנחה על המחבת וכתיב עוד (שם שם ז') ואם מנחת מרחשת
וענין המנחות הוא קרבן הבא ממיני הקמחים ולא מבעלי חיים. וכבר כתבתי למעלה כי הקרבן בבעלי חיים הוא באמת דמיון חזק אצל האדם להכניע ולהשפיל הנפש המתאוה והחוטאת כמו שהוא רואה שבעל חיות כמותו אלא שאין בו שכל נשרף וכלה וכמו כן הנפש החוטאת מצד חולשת השכל תכלה ותאבד גם כן אם תתמיד בפעולות בהמיות שהן החטאים כי החטא לא יבוא רק משורש בהמי
והקרבן במה שהוא שאינו בעל חיים אף על פי שהוא בא גם כן להכנעת היצר שיראה האדם כי בשביל חטאו נצטרך לשרוף ממונו ולכלותו באמת אין דמיונו חזק כמו בבעלי החיים. ומן הדומה לפי הפשט כי על כן יקרא מנחה מפני שעניינה מעט מקרבן בעל חיים כמו שמנחות בני אדם יהיו במועט ברוב הפעמים ועוד מפני שהרבה מהן באות נדבה ומה שאינו בחיוב אצל בני אדם יקראו מנחה
ואלו הן כל מיני המנחות שהיו מקריבין בזמן הבית הבאות בפני עצמן כלומר שאינן באות למנחת נסכים רוצה לומר בגרירת קרבן אחר שלש מנחות הן שהן באות בשביל כל הצבור והן עומר בפסח שתי הלחם בעצרת לחם הפנים בכל שבת ושלשתן נקראות מנחה. ותשע של יחיד ואלו הן א. מנחת חוטא והיא המנחה שיקריב העני כשיתחייב חטאת ולא תגיע ידו. ב. מנחת סוטה והיא מנחת הקנאות הכתובה בפרשת נשא (במדבר ה' ט"ו). ג. המנחה שיקריב כל כהן כשיכנס לעבודה שמקריב אותה בידו והיא הנקראת מנחת חינוך. ד. המנחה שמקריב כהן גדול בכל יום והיא נקראת מנחת חביתין. ה. מנחת הסולת והיא באה בנדר ונדבה. ו. מנחת המחבת והיא באה בנדר ונדבה. ז. מנחת מרחשת והיא באה בנדר ונדבה. ח. מנחת מאפה תנור והיא חלות והיא באה בנדר ונדבה. ט. מנחת מאפה תנור והיא רקיקין ובאה בנדר ונדבה
מנחות אלו מהן סולת חטים ומהן שעורים מהן נאכלות לכהנים חוץ מן הקמיצה ומהן שהן נשרפות כולן
ואחת מהן חמץ והיא שתי הלחם שמביאין ביום עצרת שגם הן נקראין מנחה ואינן קרבין לגבי מזבח. ועל שתי הלחם אינו נאמר בתורה כשאסרה דרך כלל כל המנחה אשר תקריבו ליי לא תעשה חמץ (ויקרא ב' י"א) פרט באלו והוציאם מן הכלל ועליהם נאמר שם (שם י"ב) קרבן ראשית תקריבו אותם ליי כלומר באלו לא אסרתי לכם החמץ. ומכל מקום אל המזבח לא היו עולין מכיון שהיה בהן חמץ וכמו שנאמר בהן (שם שם) ואל המזבח לא יעלו לריח ניחוח
כל השאר היו מצה. וסדר הבאתן כך היא אדם מביא סולת מתוך ביתו בכלי כסף או זהב או של מתכת ומוליכה אצל הכהן והכהן מוליכה אצל המזבח וקומץ ממנה הכהן בדאשי אצבעותיו ומקטיר הקומץ כולו במזבח והשאר נאכל לכהנים. זהו סדר הנאכלות וסדר הנשרפות והמלאכות שנעשות במנחות על ידי זרים והנעשות בהן על ידי כהנים ויתר פרטיה מבוארין במסכתא הבנויה על זה והיא מסכת מנחות
ונוהגת עשיית המנחות בזמן הבית בזכרי כהונה. וכהן שעבר ושינה מעשה המנחה המפורש בה ביטל עשה
<h2>מצוה קיז ויקרא שלא להקריב שאור או דבש</h2>
שלא להקריב שאור ודבש על גבי המזבח שנאמר (ויקרא ב' י"א) כי כל שאור וכל דבש לא תקטירו ממנו אשה ליי. ונכפלה המניעה בראש הפסוק שנאמר כל המנחה אשר תקריבו ליי לא תעשה חמץ. והדבש הוא שם כולל לדבש הידוע וכן דבש תמרים שהוא סתם הדבש של תורה וכן מוהל היוצא מן הפירות המתוקין. ובכלל לא תקטירו הוא גם כן שלא לתת ממנו בפיטום הקטורת וכמו שהפטמים אומרים יפה היה הדבש לקטורת אלא שאסרתו התורה
שרשי מצוה זו נעלמים מאד למצוא אפילו רמז קטן מהן ואולם מפני שכבר הודעתי בפתח דכרי שכוונתי באלו הטעמים שאני כותב להרגיל הנערים ולהטעים להם בתחילת בואם לשמוע דברי ספר כי יש לדברי התורה טעמים ותועלות ויקבלום על דרך ההרגל שלהם וכפי חולשת שכלם ואל יהיו להם המצוות בתחילה כדברי הספר החתום פן יבעטו בהם מתוך כך בנערותם ויניחום לעולם וילכו בהבל על כן אכתוב בהם כל אשר יעלה כתחילת המחשבה ואל יתפוש עלי תופש בשום דבר אחרי ידע הכוונה
ואומר כי ענייני הקרבן כולם לעורר מחשבת המקריב ולפי המעשה ההוא יקח דמיונותיו בנפשו הכל כאשר כתבנו כבר ועל כן בהרחיק החמץ שהוא נעשה בשהייה גדולה מקורבנו יקח דמיון לקנות מידת הזריזות והקלות והמהירות במעשי השם ברוך הוא וכמו שאמרו זכרונם לברכה הוי קל כנשר ורץ כצבי וגבור כארי לעשות וכו'. ונתחייב העניין במנחת היחידים יותר ממנחת הציבור לפי שהיאוש והעצלה נמצא ביחיד יותר כי הרבים יזהירו זה את זה ולבן לא תקפיד התורה על זה במנחת הציבור הבאה מזמן לזמן כגון שתי הלחם של עצרת אבל בלחם הפנים אף על פי שהוא נקרא גם כן מנחת ציבור מחמת שהיא מנחה תמידית בבל שבת ושבת תקפיד התורה בה ונצטוינו גם כן בה שתהיה מצה
ובענין הרחקת הדבש נאמר אל הילדים רכים כדי לייסרם שהוא סיבה לדמיון שימעט האדם מלרדוף אחר המאכלים המתוקים לחכו כמנהג הזוללים והסובאים ימשכו לעולם אחר כל מתוק ולא יתן לבו כי אם אל המאכלים המועילים לגופו וצריכים למחייתו ושומרים בריאות איבריו. ולזה ראוי לכל בעל שכל לכוין במזונו ושתייתו לא לכוונת הנאת מישוש הגרון. ולו חכמו בני אדם ישכילו זאת כי כל עניין חוש המישוש חרפה היא להם כל שכן שאין ראוי להם לכוין אליו ולהנות בו רק הצריך אל הטבע בהכרח. ומאנשי ההכמה כתבו חוש המישוש אשר הוא חרפה לנו
ועוד שמעתי טעם באיסור שאור ודבש לפי שהשאור מגביה עצמו וכן הדבש מעלה רתיחתו הרבה ולכן נתרחקו לרמוז כי תועבת יי כל גבה לב. ועוד ראיתי בפירוש הרמב"ן זכרונו לברכה שכתב כן וזה לשונו ובעבור שהקרבנות לרצון השם הנכבד לא יבואו מן הדברים אשר להם היד החזקה לשנות הטבעיים וכן לא יבואו מן הדברים המתוקים לגמרי כמו הדכש רק מן המזוגים כאשר אמרו זכרונם לכרכה בבריאת עולם שיתף מידת רחמים במידת הדין ובראו עד כאן
דיני המצוה כגון מה שאמרו זכרונם לברכה שכל המנחות הקריבות לגבי המזבח באות מצה כמו שאמרנו וכן שיירי המנחות שאוכלין הכהנים אף על פי שהן מותרין לאכול אותן בכל מאכל ובדבש אין אוכלין אותן חמץ שנאמר (שם ו' י') לא תאפה חמץ חלקם ויש במשמע אפילו חלקם לא יחמיצו. ואם החמיץ שייריה לוקה ולוקין על כל עשייה ועשייה שבה. כיצד לשה חמץ או ערכה חמץ או קטפה חמץ או אפאה חמץ לוקה שנאמר (שם ב' י"א) לא תעשה חמץ ונאמר (שם ו' י') לא תאפה חמץ לחייב על מעשה יחידי שבעשייתה חמץ חייב מלקות
ואין לותתין חיטים של מנחות שמא יחמיצו ואף על פי כן אמרו זכרונם לברכה שהמנחות הנאפות היו נילושות בפושרין ומשמרין אותן שלא יחמיצו שהכהנים זריזין הן. ושאור ודבש איסורן בכל שהוא שנאמר (שם ב' י"א) לא תקטירו ממנו כלומר אפילו כל שהוא. ואינו חייב אלא אם כן הקטירן עם הקרבן או לשם הקרבן. ואחד המקטיר עצמן או תערובתן לוקה אבל הקטירן בפני עצמן לשם עצים פטור שנאמר (שם שם י"ב) ואל המזבח לא יעלו לריח ניחוח לריח ניחוח אי אתה מעלה אבל אתה מעלה לשם עצים. ויתר פרטיה מבוארין במסכת מנחות (נ"ב ע"ב נ"ח ע"ב)
הרמב"ם זכרונו לברכה חשב איסור שאור ודבש ללאו אחד כלומד שאם הקריב שאור ודבש שניהם יחד אינו לוקה אלא אחת וכן אם הקריב כל אחד בפני עצמו לוקה על כל אחד מלקות אחת. ונתן טעם לדבריו שזהו לאו שבכללות ובלאו שבכללות כזה לוקין מלקות אחת על שני דברים
והרב רבינו משה בר נחמן זכרונו לברכה חלק עליו לחשוב שאור ודבש שני לאוין ואמר שאינו רואה כאן לאו שבכללות שהרי בחמץ מיחד לאויה בפירוש שנאמר (שם ו' י') לא תאפה חמץ ואם כן לאו דדבש אע"ג דאיכא שאור בהדיה יש לנו לומר הדבש נדרוש אותו לחודיה ונמצא לאו בכל אחד ויתר ראיותיהם בספרם
ונוהגת בזמן הבית בזכרים בכהנים כי להם העבודה
<h2>מצוה קיח ויקרא שלא להקריב קרבן בלא מלח</h2>
שלא להשבית מלח מעל הקרבן או המנחה כלומר שלא יקריבו הכהנים שום קרבן או שום מנחה אלא אם כן ישימו בהן מלח שנאמר (ויקדא ב' י"ג) ולא תשבית מלח ברית אלהיך מעל מנחתך וכתוב גם כן (שם) על כל קרבנך תקריב מלח
משרשי המצוה כתבתי למעלה בראש הסדר. מדיני המצוה אמרו זכרונם לברכה (מנחות ב"א ע"א) שמצוה למלוח הבשר יפה כעין מולח בשר לצלי שמולחו משני צדדיו ובדיעבד אפילו מלח כל שהוא כשר. ומלח שמולחין בו הקרבנות הוא משל ציבור כמו העצים ואין היחיד מביא מלח או עצים לקרבנות וכל זה מהגדלת הבית דבמקום עשירות ליכא עניות
ובשלשה מקומות היו נותנין המלח בלשכת המלח ועל גבי הכבש ובראשו של מזבח. בלשכת המלח היו מולחין (עורות הקדשים ועל גבי הכבש היו מולחין) האיברים ובראשו של מזבח מולחין הקומץ והלבונה והמנחות הנשרפות ועולת העוף ויתר פרטיה מבוארין בפרק שביעי מזבחים. ונוהגת בזמן הבית בזכרי כהונה כי להם להשלים צרכי הקרבן. וכהן עובר עליה והקריב קרבן או מנחה בלא מלח כלל ביטל עשה וגם עובר על לאו זה ולוקה שהרי מעשה יש כאן כשהוא מקריב הבשר התפל שהוזהר עליו שלא להקריבו בלא מלח
<h2>מצוה קיט ויקרא מצות מליחת הקרבן</h2>
להקריב מלח על כל הקרבנות כלומר שיתן מלח בבשר הקרבן וכן בקמח המנחות שנאמר (ויקרא ב' י"ג) על כל קרבנך תקריב מלח
כבר אמרנו במצות בנין הבית כי משרשי מצות הקרבן להכשיר ולהיישיר נפש המקריב אותו ועל כן לעורר נפשו של מקריב נצטווה בהקרבת דברים הטובים והערבים והחביבים עליו וכמו שכתבנו למעלה. והמלח בו גם כן מהשורש הזה כדי שתהיה אותה פעולה שלימה לא תחסר לפי הנהגת האדם דבר כי אז יתעורר לבו אליו יותר כי כל דבר מבלי מלח לא יערב לאיש לא טעמו ולא אף ריחו. ומלבד זה יש במלח ענין אחר רומז כי המלח מקיים כל דבר ומציל על ההפסד והרקבון וכן במעשה הקרבן ינצל האדם מן ההפסד ותשמר נפשו ותשאר קיימת לעד
מדיני המצוה מה שאמרו זכרונם לברכה (מנחות כ' ע"א) כי כל הקרבנות נמלחין קודם שיעלו למזבח ואין לך דבר שקרב למזבח בלא מלח חוץ מן הנסכים והדם והעצים ודבר זה קבלה ואין לו מקרא. ואם עבר והקריב בלא מלח הקרבן כשר ונרצה חוץ מן המנחה שהמלח מעכבה שנאמר בה בפירוש (שם) ולא תשבית מלח ברית אלהיך מעל מנחתך. ויתר פרטיה מבוארים בספרא ובמקומות ממנחות (י"ה ע"א כ"א ע"ב)
ונוהגת בזמן הבית בזכרי כהונה. ועובר על זה והקריב מנחה או קרבן בלא מלח כלל ביטל עשה ועוד שהוא עובר על לאו דכתיב (שם) ולא תשבית מלח וגו'
<h2>מצוה קכ ויקרא מצות קרבן בית דין אם טעו בהוראה</h2>
שיקריבו סנהדרי גדולה קרבן אם טעו והורו שלא כהלכה בעבירות חמורות שחייבין עליהן כרת ועשו הקהל או רובן על פיהן שנאמר (ויקרא ד' י"ג) ואם כל עדת ישראל ישגו ונעלם דבר מעיני הקהל וגו'
כבר כתבתי למעלה כי מכוונות הקרבן להכנעת נפש המתאוה ולהגדיל נפש השכלית ועל כן בהגיע אל הגדולים טעות בדבר ידוע כי בחולשת השכל אירע להם וראויים לחזקו על כל פנים ועל כן יבואו אל הבית אשר שפע השכל עליו ויעשו מעשה הקרבן וישובו אל לבם בכח הפעולה גריעות הנפש הבהמית הטועה וחשיבות השכלית המיושרת והזכה ומתוך מחשבת טהרה זו ישגיחו וישכילו בכל הוראותם לעולם
מדיני המצוה כגון מה שאמרו זכרונם לברכה (הוריות ד' ע"ב) שיש טעות בהוראות בית דין שהבית דין חייבין להביא הקרבן ולא על העושה על פיהם ויש שהעושה חייב ולא הם. ואלו מן התנאים הצריכים בדבר שיהיו בית דין חייבין ולא העושים על פיהם שיהיו המורים של שבעים ואחד ויהיה ראש הישיבה עמהם בשעה שהורו ויהיו כולם ראויין להוראה שנאמר (במדבד ט"ו כ"ד) אם מעיני העדה עד שיהיו להם לעינים כלומר ראויין להוראה ויטעו רובם בדבר זה שהורו בו ויורו בפירוש שיאמרו לעם מותרין אתם לעשות ויעשו כל הקהל או רובם על פיהם ויהיו העושין שוגגין על פיהם ומדמין שהדבר שהורו בית דין כדת הורו ולא שידעו אותן עושין שטעו ועשו אף על פי כן. ועוד שיורו לבטל מקצת מצוה ולקיים קצתה אבל לא לעקור כל מצוה אחת שנאמר (ויקרא ד' י"ג) ונעלם דבר ולא כל הגוף וזהו גזירת הכתוב. ואפשר כי טעם הענין ששגגת עקירת כל גוף המצוה אין לחוש שלא תתגלה במהרה
וכשיוודע להם החטאת שידעו גופו של דבר שהורו בו בשגגה ולא שיסופקו על אי זה דבר אירעה להם השגגה ואף על פי שידעו כי בודאי שגגו באחת ואף שהודיעום החוטאים ואמרו להם בזו שגגתם כיון שהם אינם זוכרים אותו דבר בביוון פטורין שנאמר (שם שם י"ד) ונודעה החטאת כלומר להם ולא שיודיעום אחרים
כל אלה התנאים צריכין להיות בדבר שיתחייבו הבית דין בקרבן ולא העושים על פיהם. ואמרי שיתחייבו הבית דין קרבן רוצה לומר שיביאו קרבן שבטי ישראל כנגדם כמו שמבואר בהוריות (ה' ע"ב) ואם בהוראת עבודה זרה שגגו מביאים שנים עשר שבטים שנים עשר פרים לעולה ושנים עשר שעירים לחטאת ואם בהוראת שאר כריתות שחייבים על שגגתם חטאת מביאים שנים עשר פרים
ואם חסר אחת העושה על פיהם חייב חטאת קבועה והן פטורין שלא חייבה התורה בית דין בקרבן זה אלא כשהם בשלימותם לפי שיש בזה הוראה לחטאת כל העם שישגו ראשיהם והם בשלימותם
ויתר רובי הצדדין שהיחיד חייב והם פטורין או הם חייבין והוא פטור וחילוק הקרבנות שביניהם כגון מה שאמרו זכרונם לברכה (שם ט' ע"א) כל המצוות שבתורה שחייבין על זדונן כרת ועל שגגתן חטאת היחיד מביא כשבה או שעירה והנשיא שעיר וכהן משיח ובית דין מביאין פר והוא הכהן הגדול שנמשח בשמן המשחה. ויתר פרטיה מבוארין במסכת הוריות ובמקומות מזבחים
ונוהגת בזמן הבית שיש לנו סנהדרי גדולה
<h2>מצוה קכ'א ויקרא /מצות קרבן חטאת ליחיד ששגג במצות לא תעשה שחייבין עליה כרת/</h2>
שיקריב כל שוגג בחטא מהחטאים הגדולים הידועים קרבן חטאת שנאמר (ויקרא ד' כ"ז) ואם נפש אחת תחטא בשגגה מעם הארץ וגו'. וזאת היא הנקראת חטאת קבועה כלומר שהיא לעולם קרבן בהמה ולא יעלה וירד לפי עושר המקריב ועניו. והחטאים שיתחייבו עליהם חטאת הם לעולם אותן שחייבין על זדונן כרת ובתנאי שתהיה מצות לא תעשה ויהיה בה מעשה
כבר אמרנו כי משרשי הקרבן להשפיל הנפש החוטאת כחטאת כאשם תורה אחת להם אינני צריך להחזירו על כל אחד ואחד
מדיני המצוה כגון מה שאמרו זכרונם לברכה (הוריות ט' ע"א) שאין חיוב השוגג להביא חטאת אלא על עבירה שחייבין על זדונה כרת. ויש בתורה שלשה חטאים שאף על פי שיש בזדונן כרת אין בשגגתן חטאת ואלו הן מגדף ומבטל מילה וחדל מעשות הפסח ונתנו טעם בכל אחד ומפורש במקומו. כל שאר העבירות שזדונן כרת שגגתן חטאת קבועה חוץ מטמא שאכל את הקדש וטמא שנכנס למקדש שאף על פי שזדונן כרת אין מביאין חטאת קבועה אלא קרבן עולה ויורד שהוא עוף או קמח כמו שמפורש בכתוב (ויקרא ה' ו' י"ג)
נמצאת למד שכל העבירות שבתורה שהיחיד מביא על שגגתן חטאת קבועה שלש וארבעים הם צא וחשוב כי כן תמצאם ורובם בעריות. וכן מענין זה מה שאמרו זכרונם לברכה (שבת קי"ב ע"א) שאין חיוב הקרבן עד שיהא שוגג מתחילה ועד סוף. וחילוקי הידיעות שאפשר שיהיו לשוגג בשגגתו רבות. ויתר רובי פרטיה מבוארים בהוריות (י"א ע"א) וכריתות (ב' ע"א) ובמקומות משבת (ע' ע"ב) ושבועות (י"ט ע"א) וזבחים
ונוהגת בזמן הבית בזכרים ונקבות. ועובר עליה ולא הקריב חטאת על שגגתו ביטל עשה
<h2>מצוה קכא ויקרא מצות קרבן חטאת ליחיד ששגג במצות לא תעשה שחייבין עליה כרת</h2>
שיקריב כל שוגג בחטא מהחטאים הגדולים הידועים קרבן חטאת שנאמר (ויקרא ד' כ"ז) ואם נפש אחת תחטא בשגגה מעם הארץ וגו'. וזאת היא הנקראת חטאת קבועה כלומר שהיא לעולם קרבן בהמה ולא יעלה וירד לפי עושר המקריב ועניו. והחטאים שיתחייבו עליהם חטאת הם לעולם אותן שחייבין על זדונן כרת. ובתנאי שתהיה מצות לא תעשה ויהיה בה מעשה.
כבר אמרנו כי משרשי הקרבן להשפיל הנפש החוטאת כחטאת כאשם תורה אחת להם אינני צריך להחזירו על כל אחד ואחד.
מדיני המצוה כגון מה שאמרו זכרונם לברכה (הוריות ט' ע"א) שאין חיוב השוגג להביא חטאת אלא על עבירה שחייבין על זדונה כרת. ויש בתורה שלשה חטאים שאע"פ שיש בזדונן כרת אין בשגגתן חטאת ואלו הן מגדף ומבטל מילה וחדל מעשות הפסח ונתנו טעם בכל אחד ומפורש במקומו. כל שאר העבירות שזדונן כרת שגגתן חטאת קבועה חוץ מטמא שאכל את הקדש. וטמא שנכנס למקדש שאע"פ שזדונן כרת אין מביאין חטאת קבועה אלא קרבן עולה ויורד שהוא עוף או קמח כמו שמפורש בכתוב (ויקרא ה' ו' י"ג).
נמצאת למד שכל העבירות שבתורה שהיחיד מביא על שגגתן חטאת קבועה שלש וארבעים הם צא וחשוב כי כן תמצאם ורובם בעריות. וכן מענין זה מה שאמרו זכרונם לברכה (שבת קי"ב ע"א) שאין חיוב הקרבן עד שיהא שוגג מתחילה ועד סוף. וחילוקי הידיעות שאפשר שיהיו לשוגג בשגגתו רבות. ויתר רובי פרטיה מבוארים בהוריות (י"א ע"א) וכריתות (ב' ע"א) ובמקומות משבת (ע' ע"ב) ושבועות (י"ט ע"א) וזבחים.
ונוהגת בזמן הבית בזכרים ונקבות. ועובר עליה ולא הקריב חטאת על שגגתו ביטל עשה.
<h2>מצוה קכב ויקרא מצות עדות</h2>
להגיד העדות בפני הדיינין בכל מה שנדעהו בין שיתחייב בעדות מיתה או ממון המועד עליו או שיהיה הצלתו בממונו או בנפשו שנאמר (ויקרא ה' א') והוא עד או ראה או ידע אם לא יגיד ונשא עונו בכל ענין חובה עלינו להגיד העדות לפני הבית דין
ואולם חילוק יש בין דיני ממונות לדיני נפשות ושאר איסורין שבתורה שבדיני ממונות אין אדם חייב להעיד עליהם מעצמו אלא אם כן יתבענו בעל הדבר או בית דין ובדיני נפשות ובעדות שאר איסורין שבתורה כגון שראה אחד שעבר על איסור וכן בעדות נפשות כגון שראה מי שהרג חבירו או בעדות מכות שהכה האחד את חבירו בכל זה חייב אדם לבוא מעצמו ולהגיד העדות לפני הבית דין כדי לבער הרע ולהפריש בני אדם מאיסור
משרשי המצוה לפי שיש במצוה זו תועלת גדולה לבני אדם אין צריך להאריך בהם כי ידועים הדבדים לכל רואי השמש
דיני המצוה כגון החילוקים שגילו לנו חכמים זכרונם לברכה שהם במצוה זו בין איש לאיש שלא כל אדם חייב לבוא לפני בית דין להעיד להם שאם היה העד חכם גדול והבית דין פחות ממנו שיש לו להימנע אם ירצה מלהעיד לפניהם שעשה של כבוד תורה דוחה עשה דעדות. וכן כהן גדול גם כן אינו חייב להעיד אלא עדות שהיא למלך בלבד. ומלכי ישראל לא מעידין על אחרים ולא אחרים עליהם משום מעשה שהיה כמו שבא בסנהדרין פרק כהן גדול (י"ט ע"א) אבל מלכי בית דוד מעידין ומעידין עליהם ודנין אותם
ואין נמנעין מלקבל עדות בשביל אהבה ושנאה כי שארית ישראל לא יעשו עולה בעדותם. אבל לענין הדין אינו כן שאין דנין האוהב והשונא מפני שהשונא אין רואה זכות ולא האוהב חובה
וכתב הרמב"ם זכרונו לברכה שעיקר עדות של תורה הוא מפי העדים ולא מפי כתבם שנאמר (דברים י"ז ו') על פי וגו' אלא שחכמים מפני תיקון העולם שימצאו בני אדם ללוות תיקנו שנחתוך הדין בממון על פי עדים שבשטר כמו מפיהם
והרמב"ן זכרונו לברכה הקשה עליו בספר המצוות הרבה על זה ויארך הענין אם באתי לכתוב כולו. וכלל הדבר כי הרמב"ן זכרונו לברכה סובר שעדות שטר דאורייתא הוא דכתיב (ירמיה ל"ב מ"ד) וכתוב בספר וחתום
ומדיני המצוה גם כן מה שאמרו זכרונם לברכה (כתובות י"ח ע"ב) שכל אדם שהגיד עדותו בפני בית דין וחקרוהו כרצונם אין יכול לחזור ולסתור דבר מכל מה שהגיד בפניהם ולומר שמוטעה או שוגג היה או שנזכר אחר כך שאין הדבר כמו שהעיד ואפילו נתן טעם לדבריו אין שומעין לו. וכל עדות שבשטר הרי הוא כעדות שחקרוהו בית דין כרצונם ושוב אין העדים יכולים לחזור בהם בשום דבר שבשטר
ודנין על פי החתומין בכל דבר הכתוב בשטר והוא שנהיה בריאים שאותם החתומים הם שחתמוהו אותו שטר ולא זייפם מזייף. וזאת החקירה יש לנו לעשותה על פי אנשים שיכירו אותן חתימות שהן כתיבת אותם האנשים החתומים וצריכין אנו שני עדים שיכירו שתי החתימות כל אחד מהם יכירו שני העדים. וכן אם שנים מן הדיינים בעצמם מכירין אותם די לנו בכך או אם החתומים בעצמם לפנינו ויעיד כל אחד על חתימתו די בכך אבל האחד אינו יכול להעיד על כתיבתו ועל כתיבת חבירו וכן אם כתב ידם יוצא ממקום אחר לפנינו מקיימין ממנו. ומפורש בגמרא (שם כ' ע"א) שאין מקיימין שטר משטר אלא משני שטרות של שתי שדות שאכלום בעליהן שלש שנים אכילה גלויה בלא שום יראה ופחד מן תביעת בעלים או משני שטרות של כתובות והוא שיצאו מתחת ידי אחר לא מתחת ידי זה הרוצה בקיום דחיישינן שמא הכל זייף וכן משטר אחר שקרא עליו ערער והוחזק בבית דין
ומה שאמרו זכרונם לברכה גם כן שבעדות של חתימה נאמן קרוב להעיד על כתיבת קרובו שהוא מכירה ומצטרף עם אחר לקיים השטר ושבעדות זו נאמן אדם בגודלו להעיד ולומר כשהייתי קטן ראיתי כתב אבי או אחי ומכירה אני עכשיו שהיא אותה שראיתי
ומה שאמרו שעשרה בריות פסולות לעדות מן התורה וכמו שכתבנו למעלה במצות אל תשת רשע עד. וכן מי שאינו במקרא ולא במשנה ולא בדרך ארץ שהוא פסול מדבריהם שחזקה עליו שהוא רשע והרי כתיב (שמות כ"ג א') אל תשת רשע עד. אבל אם יש בו דרך ארץ ועוסק בקצת מצוות מקבלין עדותו אף על פי שהוא עם הארץ. נמצאת אומר כל תלמיד חכם בחזקת כשר עד שיפסל ועם הארץ בחזקת פסול עד שיוחזק עמנו לטוב. וכן האנשים הבזויים ביותר פסולין מדבריהם כגון האוכלים בשוק בפני הכל וההולכים ערומים בשוק ומכלל הבזויים האוכלים צדקה של גוים בפרהסיא ויתר פרטיה מבוארים בסנהדרין ושבועות
ונוהגת בכל מקום ובכל זמן בזכרים אבל לא בנשים שאין הנשים בתורת עדות לקלות דעתן. והעובר עליה ולא העיד בדיני ממונות כשתבעוהו לעדות בעל דבר או בית דין או בדיני נפשות ומכות ובאיסורין של תורה מעצמו ביטל עשה וענשו גדול מאד כי בכח העדות יתקיימו הישובים על כן נכתב בו (ויקרא ה' א') אם לא יגיד ונשא עונו. ואם תהיה העדות אשר כבש עדות ממון וכחש בה העד ונשבע עליה כלומר שנשבע שאינו יודע לו עדות חייב להביא קרבן עולה ויורד ובתנאים הידועים בענין כמו שמפורש במקומו בשבועות (ל' ע"א) והוא אחד משלשה קרבנות הבאין בין על שוגג בין על מזיד
<h2>מצוה קכג ויקרא מצות קרבן עולה ויורד</h2>
להקריב קרבן עולה ויורד על חטאים מיוחדים והם טומאת מקדש כלומר אדם שהוא טמא באב הטומאה ונכנס למקדש בשגגה וטומאת קדשיו גם כן שהוא טמא ואכל בשר קודש בשגגה ושבועת ביטוי כלומר שנשבע לשקר על דבר לעשות או שלא לעשות ושאר צדדי שבועת ביטוי הידועים ועובר עליה בשגגה וכן שבועת העדות כלומר שנשבע לחבירו שאינו יודע לו עדות בין בשוגג בין במזיד
על אלו החטאים חייב אדם להביא קרבן עולה ויורד כלומר לפי עשרו ועניו של אדם כמו שמפורש בכתוב שנאמר (ויקרא ה' א') ונפש כי תחטא ושמעה קול אלה כלומר קול שבועה שהשביעוהו אם יודע עדות אם לא יגיד ונשא עונו (שם) וסוף הענין והביא את אשמו (שם שם ו') ולא נאמר שם ונעלם ממנו ללמד שחייב בקרבן בין שוגג בין מזיד
וכתיב בטומאת מקדש וקדשיו (שם שם ב') או נפש אשר תגע בכל דבר טמא וגו' ונעלם ממנו וגו' ונאמר על הכל בסוף הענין (שם ו') והביא את אשמו. ולא בא בכתוב מפורש שחיוב הטמא שנאמר שם יהיה בהכנסו במקדש או באוכלו בשר קודש אלא מפי השמועה שמענו שהוא מדבר על זה ואף על פי שהדבר מפי הקבלה מצאנו בפירוש במקום אחר חיוב כרת לטמא שאכל קודש או נכנס למקדש שנאמר (שם ז' כ') והנפש אשר תאכל בשר מזבח השלמים אשר ליי וטומאתו עליו ונכרתה וגו' וכתוב אחר אומר בטמא הנכנס למקדש (במדבר י"ט כ') כי את מקדש יי טמא ונכרתה ואחר שנכתב כרת בזדונן יש קרבן בשגגתן עם הכלל שלנו שכל שבזדונו כרת יש בשגגתו חטאת. וכתיב בשבועת ביטוי (ויקרא ה' ד') או נפש כי תשבע לבטא בשפתים וגו' ונעלם ממנו וגו' והביא את אשמו. ומנין שהחיוב בה בקרבן עולה ויורד שכתוב שם בפרשה (שם ה' י"א) ואם לא תשיג ידו וגו'
משרשי המצוה כבר אמרנו כי ענין הקרבן להזכיר ולהשיב החוטא אל לבו בכח הפעולה כי הרע מעשיו ושיבקש מחילה לאל על העשוי ויזהר על העתיד. ומחכמתו ברוך הוא ובידיעתו קלות שכל בני איש ומיעוט הבנתם ודלות כחם הקל עליהם הכפרה בחטאים האלה הנזכרים להיותם כפי עושר בני אדם ועניים לפי שכשלונם קרוב אצל בני אדם שאין ספק כי חטא הלשון קרוב ותמידי יותר מחטא המעשה וזה יספיק לך על השבועות
גם על ענין טומאת מקדש וקדשיו ידוע שהכשלון מצוי בו שענין הטהרה קשה מאד על כל אדם לשומרו עד שיש לו לאדם הטהור להזהר מהתקרב אצל בני אדם מחשש הטומאה ויארך הענין אם באתי לכתוב מכמה צדדין הכשלונות המצויין בו ואולם ידוע הוא לכל מבין
ומן השורש הזה שאמרנו שהכשלון קרוב בענינים אלה הקל להם עוד בשבועת העדות להיותם מביאים כפרה בין על שוגג או מזיד לפי שענין העדות הוא תמידי ביותר ויצר לב האדם רע ותולין השקר בשכחה ולא יכוונו עדותם גם יש מן הבריות שאין משגיחין כל כך ברעה הגדולה שעושין בהטיית כיוון העדות אחר שבידיהם לא יגזלו ולא יחמסו אף על פי שבסבתם אדם עשוק ורצוץ לא יתנו לב על זה. ועל כן מהתמדת הענין וקלותו בעיני המון העם היה מחסדיו ברוך הוא להיות בו כפרה בין שוגג בין מזיד
ואולם המבין בבני אדם יודע כי כל אשר ירחיקנו האל ממנו אף על פי שנתן הדבר לכפרה ראוי לנו להרחיקו תכלית הריחוק. והענין הוא כאילו יודיע האל ברוך הוא אל בני אדם דבר פלוני אין רצוני שתעשו אותו בשום פנים ואולם הנכשל מכם ויעבור עליה יעשה תשובה בכל כוחו ויגדור עצמו בהרבה גדרים ויביא קרבן לקבוע הדבר בלבו שלא יכשל בו עוד. ומכל מקום לא ניצל האיש ההוא שלא עבר על מצות בוראו
מדיני המצוה שכל אחד מארבעה חטאים אלה מחייב עושהו להביא כשבה או שעירה כדין חטאת קבועה הידוע ואינו נפטר בעוף או בקמח אלא אם כן הוא עני. ואם הוא עני והביא כשבה או שעירה לא יצא ידי חובתו והטעם לפי שאחר שריחם האל ברוך הוא עליו ופטרו בכך אינו בדין שידחוק עצמו להביא ביותר (מ)מה שתשיג ידו. ובזה יקנה כל מבין עצה לבלתי עשות הוצאות ביותר מן הראוי לו לפי ממונו למען כי בו סבה לגזול את הבריות כשמבקש לימודו ואינו מוצא
ואמרו (כריתות כ"ז ע"ב) גם כן שמי שהיה עשיר והפריש מעות ליקח בהם כשבה או שעירה והעני וצריך למעות יקח שני תורים או שני בני יונה ויאמר הרי המעות הללו מחוללין על עופות אלו ואחר כך יהנה בכל המעות. וכן אם הפריש מעות לעופות והעני וצריך להם מחללן על עשירית האיפה קמח ונהנה בהן. וכן עני שהפריש מעות לעשירית האיפה והעשיר מוסיף עליהן ומביא כשבה או שעירה. ועשיר נקרא לענין זה כל זמן שיש לו
והיוב קרבנות אלה דוקא בשוגג ובשבועת העדות אפילו במזיד אבל באנוס אין בו חיוב קרבן באחד מהם שכל אנוס התורה פטרתו מכל חיוב
והצדדין שהן בשבועות שהאדם נקרא אנוס בהן ופטור או שוגג וחייב והצדדין שאין מתחייב אלא קרבן אחד אפילו על כמה שבועות או קרבן אחד על כל שבועה ושבועה
וכן בענין קרבן טומאת מקדש וטומאת קדשיו הצדדין שיש בהן לחיוב ולפטור צד החיוב יהיה כשיש לו לחוטא ידיעת הטומאה והקדש או מקדש תחילה וכן בסוף והעלם בינתים כיצד נטמא וידע שנטמא ובא לידו בשר קודש ויודע שהוא בשר קודש או בא ליכנס למקדש ויודע שהוא מקדש שעכשיו יש לו ידיעה מן הטומאה ומן הקודש בתחילה ואחר כך יש לו העלמה ששכח טומאתו וחשב שהוא טהור וכן נמי שנעלמו ממנו הקודש או המקדש וחשבם לחולין ואכל מן הקודש או נכנס למקדש שזהו העלם בינתים ואחר כך נודע לו שטמא היה או שבשר קודש או מקדש היו שזהו ידיעה בסוף בענין זה מביא קרבן ועל זה אמרו רבותינו זכרונם לברכה (שבועות ב' ע"א) ידיעה בתחילה ובסוף והעלם בינתים
וצד הפטור הוא בשנטמא ולא ידע שנטמא ונכנס למקדש או אכל בשר קודש ואחר כך נודע לו שנטמא ונכנס למקדש או אכל בשר קודש בענין זה הוא פטור מקרבן
ודין זה אינו בשאר חייבי כריתות שבתורה שבשאר הכריתות מכיון שידע בסוף אף על פי שבתחילה לא ידע חייב בקרבן והכתוב מכריע בכאן לדון כן דכתיב בטומאת מקדש וקדשיו (שם ה' ב') ונעלם ממנו מכלל שהיתה לו שעת ידיעה בתחילה ונאמר אחרי כן (שס שם ג') והוא ידע הא למדת שצריך ידיעה בתחילה וידיעה בסוף והעלם בינתים. אבל בשאר חייבי כריתות כתיב (שם ד' כ"ז כ"ח) בעשותה אחת ממצות יי אשר לא תעשינה ואשם או הודע אליו חטאתו כלומר מכיון שידע בסוף אף על פי שלא ידע בתחילה שהרי אין כתוב שם ונעלם שנלמד ממנו ידיעה בתחילה
ומענין המצוה גם כן מה שאמרו זכרונם לברכה (שבועות שס) שמי שיש לו ידיעה בתחילה ולא בסוף שאין יכול להביא כפרה כמו שאמרו (שם) ששעיר של יום הכיפורים הנעשה בפנים ויום הכיפורים בעצמו תולין עד שיוודע לו ויביא קרבן כפרתו. ושאין לו ידיעה בתחילה אבל יש לו ידיעה בסוף שאמרנו שאינו מביא קרבן לעולם שעיר הנעשה בחוץ ויום הכיפורים מכפרין עליו. ועל שאין בו ידיעה לא תחילה ולא סוף שעירי הרגלים ושעירי ראשי חדשים מכפרין עליו. ועל זדון טומאת מקדש וקדשיו פר כהן גדול של יום הכיפורים מכפר אם המזיד מן הכהנים ואם היה מישראל דם שעיר הנעשה בפנים ויום הכיפורים מכפרין שנאמר (שם ט"ז ט"ז) וכפר על הקדש מטומאות בני ישראל
ומה שאמרו זכרונם לברכה (הוריוח ט' ע"א) כי בארבעה חטאים אלה הכל שוין בהן בקרבן מלך וכהן משיח והדיוט שאין חילוק ביניהם בקרבנם אלא במצוות שחייבין על שגגתן חטאת קבועה אבל באלו שחיובן עולה ויורד הכל שוין בהן. ויתר פרטיה מבוארים בכריתות ושבועות
ונוהגת בזמן הכית בזכרים ונקבות חוץ מקרבן שבועת העדות שאינו נוהג בנקבות שאינן בתורת עדות כמו שכתבנו למעלה. ועובר עליה ולא הקריב קרבנו על אחת מאלה ביטל עשה
<h2>מצוה קכד ויקרא שלא להבדיל הראש בחטאת העוף</h2>
שלא יפריד הכהן מן העוף הבא לקרבן והוא הנקרא חטאת העוף הראש מן הגוף כשימלוק אותו שנאמר (ויקרא ה' ח') ומלק את ראשו ממול ערפו ולא יבדיל. ופירוש מליקה הוא שנועץ הכהן צפרניו ממול ערפו דהיינו העצם הנקרא עצם המפרקת וחותך העצם בצפרניו עד שמגיע לסימנין וחותך גם הסימנין בצפרנו או רובו של אחד מהן וזאת היא שחיטתו של חטאת העוף וצריך שיכוון הכהן שלא יחתוך הכל לגמרי עד שיהא נפרד הראש מן הגוף ועל זה נאמר ולא יבדיל
כבר אמרנו במצות בנין הבית שאין בנו יכולת וגם לא לאשר קטנו עבה ממתנינו למצוא טענה גם על צד הפשט בפרטי הקרבנות ודי לנו למלאכתינו זאת להודיע בענין הקרבנות דרך כלל קצת טעם על צד הפשט וכבר כתבתי למעלה מה שידעתי ושמעתי. ועניין המליקה והאזהרה שלא יבדיל גם זה מפרטי הקרבן הוא. ואך אמנה אשר לא יחוש להוציא כל רוחו יוכל להשיב כי אולי בדבר המליקה הנעשית ביד הכהן בחטאת העוף שהוא קרבן של עני רמז שימהר כל אדם בתכלית המהירות צרכו של עני ועל כן אינו צריך קרבנו שחיטה שלא יצטרך הכהן לחזר אחר הסכין ולבודקו ויתבטל העני שם ממלאכתו בינתים. גם להפליג המהירות אמר שיתחיל ממול ערפו כי הוא המוכן אל ידו ולא יצטרך להפך הצואר אל צד הסימנין. ועוד יש רמז בענין המליקה שהיא ממול העורף בתורים ובני יונה שנמשלו ישראל בהם שלא נהיה קשי עורף
וענין איסור הבדלת הראש מן הגוף דבר ראוי הוא להידור הקרבן כי באמת כשראש העוף דבק עמו הוא יותר מהודר וראוי לנו להדר קרבנו של עני בכל כוחנו די לו בעניותו אין לנו להוסיף בדלותו לפחות תואר קרבנו. וכל זה מן היסוד אשר בנינו תחילה כי משרשי הקרבנות לקנות בנפשינו מידות טובות ומעולות ולהכשיר פעולותינו בכח הדמיונות שאנחנו עסוקים בהן כי מהיות האדם בעל חומר לא יצייר ויקבע הדכרים ציור חזק בנפשו כי אם על ידי הפעולות. ועד (ש)שמענו טעם אחר נחזיק בזה
דיני המצוה כגון מה שאמרו זכרונם לברכה (זבהים ס"ד ע"ב) כיצד אוחז הכהן חטאת העוף בשעת מליקה אוחז שתי רגלי העוף בין שתי אצבעותיו ושתי גפיה בין שתי אצבעותיו ומותח צוארה אל רוחב שתי אצבעותיו ומולק וזו מעבודות קשות שבמקדש. ואם שינה ואחז מכל מקום כשירה
וכל המקום מן המזבח כשר למליקה פירוש גם זה נאמר שהוא למהר ענינו של עני ולפיכך אין לו מקום מיוחד ויתר פרטיה מבוארים בזבחים (ס"ג ע"א ע' ע"ב)
ונוהגת בזמן הבית בכהנים ובכל אדם שכל מי שהבדיל בחטאת העוף לוקה
<h2>מצוה קכה ויקרא שלא ליתן שמן זית במנחת חוטא</h2>
שלא ישים הכהן שמן במנחת חוטא עני שנאמר (ויקרא ה' י"א) לא ישים עליה שמן ואף על פי שבשאר מנחות היו נותנין שמן. ומפני כן אמרתי חוטא עני כי חוטא עשיר אינו מביא מנחת קמח לעולם כי אם קרבן בהמה כמו שמפורש בתורה
משרשי המצוה לפי שהשמן רמז למעלה ולגדולה שאם אתה מערבו בכל משקין הוא צף על כולן והוא דבר חשוב מאד וידוע הוא חשיבות שמן הטוב ולכן ימשחו בו המתחנכים למעלת מלכות או כהונה על כן אין ראוי לתת ממנו במנחת החוטא הצריך להראות בעצמו דאגה ושפלות על שבא דבר עבירה לידו
ועוד נאמר שהוא לחמלת העני שלא להטריחו יותר מדי להכיא שמן כי השם ברוך הוא לא יטריח בריה.
ומפני זה גם כן לא חייבו רק במעט קמח שאי אפשר לשום אדם אפילו בדלי דלות בלא מעט קמח. וזה יספיק לנו גם על הלבונה
מדיני המצוה מה שפירשו זכרונם לברכה (מנחות ע"ו ע"ב) שמנחת חוטא היתה עשרון אחד לא פחות ולא יותר. וכל המנחות הקריבות לגבי מזבח טעונות שמן ולבונה ולוג שמן לכל עשרון וקומץ לבונה לכל מנחה בין שהיתה עשרון אחד או אפילו ששים עשרון אבל יותר מששים אין מביאין במנחה אחת חוץ ממנחת קנאות ומנחת חוטא שאין בהן שמן ולבונה שנאמר (שם) לא ישים עליה שמן ולא יתן עליה לבונה ויתר פרטיה מבוארין במנחות
ונוהגת בזמן הבית בזכרי כהונה כי להם העבודה. וכהן העובר עליה ונתן שמן במנחה זו של חוטא עני לוקה
<h2>מצוה קכו ויקרא שלא ליתן לבונה במנחת חוטא</h2>
שלא לתת לבונה במנחה זו שאמרנו של חוטא עני שנאמר (ויקרא ה' י"א) ולא יתן עליה לבונה. ולשון המשנה וחייב על השמן בפני עצמו ועל הלבונה בפני עצמה לפי שהן שני לאוין בלי ספק. כל ענין הלבונה כענין השמן שכתבנו אין להאריך בו
<h2>מצוה קכז ויקרא מצות תוכפת חומש לאוכל מן ההקדש או מועל בו</h2>
לשלם כל הנהנה מן ההקדש אחד קדשי מזבח ואחד קדשי הבית ואף בחרמי כהנים וכן בקדשים קלים או אוכל קדש בשגגה כלומר התרומה כל מה שאכל או נהנה ממנו בתוספת חומש ויביא קרבן על שגגתו איל בשני סלעים או יותר. והוא הנקרא אשם מעילות והוא אחד מחמש אשמות ודאות הידועים שנאמר (ויקרא ה' ט"ו) נפש כי תמעול מעל וגו' והביא את אשמו וגו' ונאמר (שם שם ט"ז) ואת אשר חטא מן הקדש ישלם ואת חמישתו יוסף עליו
משרשי המצוה לתת אימה ויראה על כל אדם מהתקרב בעניני הקודש וכבר כתבנו למעלה תועלת היראה וההגדלה בקודש אל בני אדם
מדיני המצוה מה שאמרו רבותינו זכרונם לברכה (קידושין נ"ד ע"ב) שהמועל אחר המועל אם הראשון בשגגה האחרון פטור לפי שכבר נתחלל ההקדש אחר שהראשון נתחייב בתשלומין ובקרבן ואם הראשון במזיד שאינו בתורת קרבן האחרון בתורת מעילה. ואין מועל אחר מועל במוקדשין אלא בבהמה וכלי שרת בלבד. והנוטל פרוטה מן ההקדש על מנת שהיא שלו לא מעל עד שיוציאנה בחפציו נתנה לחברו הוא מעל וחברו לא מעל שאין מועל אחר מועל אלא בבהמה וכלים כמו שאמרנו
ודיני המעילה בין בקדשי מזבח בין בקדשי בדק הבית ושיעור מעילה בשוה פרוטה. דברים שהותרו באכילה מן הקרבנות כגון בשר חטאת ואשם אחר זריקת דמן או שתי הלחם אחר זריקת דם שני הכבשים אין בהן מעילה אפילו אכל הזר מאלו וכיוצא באלו הואיל והן מותרין למקצת בני אדם להנות כהן כל הנהנה מהן לא מעל. ואפילו נפסלו ונאסרו באכילה הואיל והיתה להם שעת היתר אין חייבין עליהן מעילה
נסתפק לו אם מעל או לא מעל פטור מתשלומין וקרבן. ותשלומי הקרן והבאת הקרבן מעכבין הכפרה ולא החומש שנאמר (שם שם) באיל האשם ונסלח לו איל ואשם מעכבין ואין החומש מעכב. ואחר שהוסיף המוסיף החומש אם נהנה בחומש אחר כך מוסיף חומש על חומש דכתחילת הקדש הוא חשוב.
והחומש הוא אחד מארבעה על הקרן עד שיהא הוא וחומשו חמשה. ויתר פרטיה מבוארין במעילה ובתמורה
ונוהגת בזמן הבית בזכרים ונקבות. ועובר עליה ואכל או נהנה בעשיית מעשה מן ההקדש בשוה פרוטה במזיד לוקה ומשלם מה שחסר מן ההקדש הקרן לבד כי המזיד אינו בתוספת חומש. ואזהרה של מעילה להלקותו מדכתיב (דברים י"ב י"ז) לא תוכל לאכל בשעריך וכמו שנכתוב בעזרת השם בסדר ראה בסימן (ת"ס) (תמ"ז). מעל בשגגה משלם מה שנהנה ומוסיף חומש ומביא קרבן כמו שכתבנו
<h2>מצוה קכח ויקרא מצות קרבן אשם תלוי</h2>
להקריב קרבן מי שנסתפק לו אם חטא בחטא מהחטאים הגדולים שאדם מתחייב בעשותו אותם בזדון כרת ובשגגה חטאת קבועה ויתחדש עליו הספק בענין זה כגון שתאמר על דרך משל שהיו לפניו שתי חתיכות אחת חלב ואחת שומן כשר ואכל אחת מהן ונאבדה האחרת ודואג בנפשו שאינו יודע אם של חלב אכל או של שומן זה הקרבן הבא על הספק הזה נקרא אשם תלוי
ומלת תלוי נאמרה על כל דבר שראוי לבוא אחריו ענין שיגלה בו מה שלא נודע בו מקודם כגון שאם יוודע אל החוטא שהחלב אכל הרי נגלה לו שהראשון לא הספיק לו וצריך להביא עוד קרבן אחר הנקרא חטאת קבועה לתשלום כפרתו. ואם נודע אליו שההיתר אכל הרי נגלה לו שהראשון הספיק לו ואינו צריך עוד לקרבן אחר אחריו זהו פירוש תלייתו
<h2>מצוה קכט ויקרא מצות קרבן אשם ודאי</h2>
להקריב קרבן על חטאים ידועים כמו שנפרש אותם וזה הקרבן נקרא אשם ודאי והוא קרבן של איל שצריך להיות שוה שתי סלעים. ויש מן החטאים אלו שקרבן זה בא עליהן כין חטא בהן בשוגג בין במזיד ויש שאינו בא אלא בשוגג דוקא ולא במזיד
ואחד מחטאים אלה הוא מי שיש בידו ממון ישראל משוה פרוטה ומעלה שלא כדין כגון שגזלו או גנבו או נשאר בידו מפקדון שהופקד לו או נשאר בידו מחמת הלואה או שותפות. כללו של דבר כל שאילו הודה לו יהיה חייב לשלם בדין ותבעו ממנו הנגזל או העשוק או יורשו או הבא מכוחם וכפר בו ונשבע עליו לשקר והיה כי ישוב וניחם על חטאו וישיב החמס אשר בכפיו חייב להביא קרבן זה שאמרנו על חטאתו מלבד החומש שחייב להוסיף על הקרן ולתתו לנגזל שנאמר (ויקרא ה' כ"א) נפש כי תחטא ומעלה מעל ביי וכחש בעמיתו וגו' ואמר רבי עקיבא מה תלמוד לומר מעל ביי לפי שכל הלווה והמלוה אינו עושה אלא בעדים וכשהוא מכחש אינו מכחש אלא בעדים אבל המלוה שלא בעדים ומכחש בו (מכחש ב)שלישי שביניהם שכינה לכך נאמר (שם) ומעלה מעל ביי וכחש בעמיתו וגו'
וכתיב בתריה (שם שם כ"ג כ"ה) והיה כי יחטא ואשם כלומר שיעשה תשובה שיחזיק עצמו באשם והשיב את הגזלה וגו' ושילם אותו כראשו וחמשתיו יסף עליו וגו' ואת אשמו יביא ליי איל וגו' וזהו הנקרא אשם גזילות וזהו מן הבאים בין על שוגג בין על מזיד
ובזאת הפרשה לא נזכר מן האשמות כי אם זה שאמרנו אבל בפרשה של מעלה (שם שם ט"ו ט"ז) הוזכר אשם אחר שהוא ממין זה שנקרא גם כן אשם ודאי והוא אשם מעילות כלומר מי שמעל ונהנה מן ההקדשות. ולפיכך נופל בו לשון מעילה לפי שהוא דבר רע מאד וכעין מסירה מי שפושט ידו ליהנות בממון שמים. וזה האשם אינו בא כי אם על השוגג וכמו שכתבנו למעלה במקומו
ועוד חייבה התורה גם כן קרבן זה של אשם ודאי והוא איל משתי סלעים לנזיר שנטמא וכמו שנכתוב בעזרת השם בסדר נשא וזה גם כן יהיה בין נטמא במזיד או בשוגג
ועוד חייבה התורה גם כן בקרבן זה למצורע כשיטהר מצרעתו וכמו שנכתוב בעזרת השם בסדר זאת תהיה תורת המצורע. ואין לפרש בזה שוגג ומזיד שאין נופל כאן ענין שגגה וזדון
ועוד חייבה תורה גם כן בקרבן זה מי שבא על שפחה חרופה וכמו שכתוב בסדר קדושים תהיו שנאמר (שם י"ט כ' כ"א) ואיש כי ישכב את אשה וגו' והיא שפחה נחרפת לאיש והפדה לא נפדתה וגו' בקרת תהיה וגו' והביא את אשמו וגו' איל אשם וזה מן הבאים בין על שוגג בין על מזיד. נמצאו בין כולן האשמות ודאות חמשה וכן מנו אותן חכמים זכרונם לברכה במשנה (זבהים נ"ד ע"ב) שאמרו אלו הן אשמות /א/ אשם גזילות /ב/ אשם מעילות /ג/ אשם שפחה חרופה /ד/ אשם נזיר /ה/ אשם מצורע. ואשם תלוי הנמנה שם שמו עליו שאינו ממין האשמות ודאות
ומאלו החמשה שלשה מהן באין בין על שוגג בין על מזיד והן אשם גזילות אשם שפחה חרופה אשם נזיר ואחד מהן אינו בא אלא על שוגג ולא על מזיד והוא אשם מעילות והחמישי שהוא אשם מצורע אין נופל בו לשון שגגה וזדון כמו שאמרנו
ושפחה חרופה הואיל ואתא לידן נימא בה מילתא ואף על פי שאינו בסדר הזה לפי שאינה מחשבון המצוות אין לי מקום לדבר בה כי אם כאן
פירוש הרופה מיועדת כלומר מקודשת. ואמרו בגמרא בריש פרק ראשון בקידושין (ו' ע"א) שכן ביהודה קורין לארוסה הרופה. ובשפחה כנענית הכתוב מדבר שהיא חציה שפחה וחציה בת חורין וזהו שכתוב בה והפדה לא נפדתה כלומר פדויה ואינה פדויה וכגון שפרעה לאדוניה חצי דמיה ונתקדשה לעבד עברי או לישראל אחר בזו נאמר שאם בא עליה אדם אחר בין בשוגג בין במזיד שחייב להביא קרבן זה שהוא נקרא אשם והוא איל שוה משתי סלעים ולמעלה
ומפני זה מספיק קרבן כפרה למי שבא עליה לפי שאין קידושיה קידושין גמורים כמו אם היתה בת חורין שאילו בבת חורין מקודשת חיוב מיתה יש למי שבא עליה אבל בזו אין קידושיה גמורין מחמת חצי שפחות שבה עדיין ולפיכך מספיק קרבן לכפרה אל הנכשל בה
גם הקילה התורה בביאתה לפטור בקרבן גם המזיד מה שאין דרך בשאר זדונות לפוטרן בקרבן לפי שהאשה השפחה אף על פי שחציה פדויה קלה היא בעיני כל אדם והכשלון קרוב מאד עליה לפי שאין לב ההמון חושב ביאתה לחטא גדול. ועל כן יוסר עונם וחטאתם יכופר עם הקרבן וכעין מה שאמרו זכרונם לברכה בענינים אחרים אפשר לנו לומר בזה רחמנא ליבא בעי
ומכל מקום השפחה חייבת מלקות שאין לומר בה שתהיה קלה בעיניה ושמפני כן לא השגיחה בעצמה לזנות. ומיהו גם היא לא תתחייב מלקות אלא כשנבעלה כדרכה והיא גדולה ומזידה. ועליה נאמר (שם) בקרת תהיה כמו שדרשו רבותינו זכרונם לברכה בקראי תהא כלומר במלקות. ואמרו רבותינו זכרונם לברכה (כריתות י"א ע"א) היא לוקה ולא הוא. ומפני כן הוציא הכתוב המלקות בלשון זה של קרייה לפי שהיו קוראים על הלוקה פסוקים של תוכחת בעוד שהיו מלקין אותו כדי שישמע ויקח מוסר והם והפלא ה' וגו' (דברים כ"ח נ"ט)
משרשי המצוה לבל יחשוב אדם שאף על פי שענין איסור גזילת הממון ניתק לעשה שנאמר (ויקרא ה' כ"ג) והשיב את הגזלה שילך כל אחד ויגזול מחברו מה שירצה וידמה בלבבו לאמר לכשיהיה לו וישיב גזילתו יכופר עונו ויטהר ממנו והרי הוא כאילו לא עשאו מעולם ויהיה זה פתח לעוברי עבירה לכן הודיעה התורה שאף עם ההשבה בתוספת חומש צריך הקרבן לכפרה על שחטא. וכבר כתבתי למעלה בענין זה כי מכל מקום לא ניצל זה שלא עבר על רצון בוראו וחבל על רישיה דעבר על רעוא דמריה שמיא ולו יקריב כמה אימרין שמינין לעלתא
ושם כתבתי גם כן שהקרבן והקרן מעכבין את הכפרה ואין החומש מעכב
דיני המצוה כגון באי זה ענין יתחייב בשבועה זו שיהיה חייב עליה אשם זה ובאי זה ענין יהיה פטור ממנו.
ועל אי זה דרך יתחייב אשמות הרבה כמנין חיוב השבועות ועל אי זה לא יתחייב אלא אשם אחד. ויתר פרטיה מבוארים בכריתות ובשבועות
ונוהגת מצות חיוב קרבן זה בזמן הבית בזכרים ונקבות. ועובר עליה ולא הקריבו אף על פי שהשיב גזילו לא נתכפר חטאו ואולם יש להאמין שאין ענשו חזק כמו שהיה אילו לא השיב הממון. והמשל על זה מי שהכה חבירו ונתהייב קנס למלך ונתפייס עם המוכה ולא נשארה עליו רק תביעת המלך
<h2>מצוה קל ויקרא מצות השבת גזל</h2>
שנצטוינו להשיב את הגזילה בעין כלומר שאם הדבר ממש שגזל הוא אצלו ולא נשתנה ברשותו שחייב להשיבו אל הנגזל כמות שהוא ולא שיקחנו לעצמו ויתן דמיו לנגזל שנאמר (ויקרא ה' כ"ג) והשיב את הגזלה אשר גזל ואמרינן בקמא בפרק הגוזל בתרא (ב"ק קי"ב ע"א) תנו רבנן והשיב את הגזלה אשר גזל מה תלמוד לומר אשר גזל יחזיר כעין שגזל
ואם נשתנית הגזילה ברשותו של גוזל חייב להשיב דמיה ופטור בכך אף על פי שלא נתייאשו הבעלים ממנה
ואי זהו שינוי הפוטר מהשיב את הגזילה בעין זה השינוי שאינו יכול לחזור אחר כך הדבר לברייתו כגון הגוזל עצים ושרפן או קצץ מהן קצתן או שחפר בתוכן חפירות וכן הגוזל צמר וצבעו או הגוזל מטוה ועשה ממנו בגד וכל כיוצא בזה אבל הגוזל לוחות עץ אף על פי שבנה מהן תיבה אין זה שינוי שאינו חוזר לברייתו שהרי אפשר לפרק אותן והן חוזרין לוחות כמו שהיו ולפיכך חייב להחזיר אותן בעין וכן כל כיוצא בזה
שורש המצוה ידוע
דיניה כגון מה שאמרו רבותינו זכרונם לברכה (סנהדרין נ"ז ע"א) כמה תהיה הגזילה שיתחייב הגוזל להשיבה כל גזילה השוה פרוטה אבל פחות מכאן אף על פי שעבר על איסור תורה אינה בתורת השבון וכמו שנכתוב בארוכה על לאו דלא תגזול לפי שישראל בני אברהם יצחק ויעקב נדיבים בני נדיבים הם וידוע הדבר שכל שהוא פחות משוה פרוטה אפילו עני שבישראל מכיון שנגזל ממנו מוחל אותו ואין חפצו אחריו כלל
ולפיכך אמרו זכרונם לברכה (ב"ק ק"ה ע"א) שהגוזל שלש אגודות ששוות בשעת גזילה שלש פרוטות והוזלו ביד הגזלן ועמדו על שתי פרוטות אף על פי שהחזיר השתים חייב להחזיר השלישית שאחר שעת גזילה אנו דנין וכבר היתה שוה פרוטה באותה שעה. גזל שתים ששוות פרוטה והשיב אחת גזילה יש כאן השב גזילה אין כאן
ודיני יאוש ושינוי רשות רבים. וכלל הדבר כן לפי הנראה מן הגמרא שכל זמן שהגזילה ביד הגזלן או אפילו ביד בניו ולא נשתנית אף על פי שידענו בודאי שהנגזל נתייאש ממנה והוא כמו שאמרו בגמרא (ב"מ כ"ג ע"א) כגון דשמעוה בני אדם שהיה אומר ווי ליה לחסרוניה כלומר שמסכים בדעתו על אותו דבר שכבר נאבד ממנו ואין דעתו סומכת שיראנו עוד אעפ"כ דין תורה שחייבין להחזירה לנגזל כמות שהיא אפילו השביחה ביד הגזלן השבח לנגזל. וזהו שכתוב בתורה (שם) והשיב את הגזלה אשר גזל ובא הפירוש אם היא כמו שגזלה כלומר שלא נשתנית יחזירנה כמות שהיא ואפילו השביחה כמה
אבל חכמים תיקנו מפני תקנת השבים שכל מה שהשביחה ביד הגזלן אחר יאוש הבעלים יהיה שלו וכשיבוא להחזירה יחשוב עם הנגזל כמה היתה שוה בשעת הגזילה וישיב לו הנגזל דמי מה שהשביחה ויקחנה. ודבר זה יש כח ביד חכמים לעשותו לפי שבכל דבר שבממון הם יכולים לעשות בו כחפצם ואפילו כנגד ציווי התורה כמו שידוע שהפקר בית דין הפקר
ולפיכך גוי שגזל והשביח בין קודם יאוש בין לאחר יאוש או ישראל גזלן שמכר לגוי והשביח הגוי (השבה לנגזל. מכרה) לפני יאוש הדין עם השני כמו עם הראשון בשוה שאין שינוי רשות עושה קנין אלא אחר יאוש. אבל אחר יאוש בין שהיה אותו יאוש אחר שבאתה הגזילה ליד לוקח או בעוד שהיתה ביד גזלן כיון שיש בגזילה זו יאוש ושנוי רשות קנאה הלוקח לגופה של גזילה. ואם אותו גזלן שמכרה לו הוא גזלן שאינו מפורסם תהיה שלו לגמרי ואין חייב להשיב כלום לנגזל אלא ילך לו הנגזל ויעשה דין עם הגזלן. ואם הוא גזלן מכורסם חייב להשיב הלוקח דמי הגזילה לנגזל והוא יעשה דין עם הגזלן
ודיני הגזילה עד היכן הוא חייב לטרוח להשיבה אל בעליה כמו שאמרו רבותינו זכרונם לברכה (ב"ק ק"ג ע"א) הגוזל מחבירו שוה פרוטה שחייב להוליכה אחריו אפילו למדי כלומר למקום רחוק. וכדי להקל טרחו אם ההוצאה מרובה אמרו רבותינו זכרונם לברכה (שם) שיניחנה ביד בית דין ויודיעם שאותו ממון הוא של פלוני והם יתנוהו לו לכשיזדמן
ודין גזל קורה ובנאה בבירה מה יהא עליה ודין גזל ביישוב ורצה להחזיר במדבר ודין גזל והקדיש וגזל טלה ונעשה איל מה דינו ודין שבח הבא מחמת יוקר שאינו מן התקנה אלא חוזר לנגזל שלא תיקנו לגזלן את השבח אחר יאוש אלא כגון שבח גיזות וולדות אבל שבח היוקר לא. ודין תוקף עבד חבירו ועשה בו מלאכה ודין תוקף ספינתו ודין הדר בחצר חבירו שלא מדעתו. ויתר פרטיה מבוארין כפרקים האחרונים מן קמא
ונוהגת בכל מקום ובכל זמן בזכרים ובנקבות. ועובר עליה וגזל ולא השיב ביטל עשה זה מלבד הלאו שעבר בשעת גזילה. ואוי לו למי שבידו לתקן המעוות ואינו מתקנו טרם מותו
<h2>מצוה קלא צו מצות הרמת הדשן</h2>
שיסיר הכהן הדשן בכל יום ויום מעל המזבח וזהו שנקרא תרומת הדשן שהיתה נעשית בכל יום שנאמר (ויקרא ו' ג') ולבש הכהן מדו בד וגו' והרים את הדשן
משרשי מצוה זו מה שכתבנו למעלה להגדיל כבוד הבית ולהדרו בכל יכלתנו מן הטעם שאמרנו שם ונוי הוא למזבח לפנות הדשן ממקום שראוי להדליק בו האש. ועוד שהאש דולק יפה כשאין תחתיו דשן
מדיני המצוה מה שאמרו זכרונם לברכה (יומא כ"ג ע"ב) שהרמת הדשן היא עבודה מעבודות הכהונה ובגדי הכהונה שהיו תורמין בהן הדשן היו פחותין מן הכלים שמשמש בהן שאר עבודות שנאמר (שם שם ד') ופשט את בגדיו ולבש בגדים אחרים. ואף על פי שפסוק זה נאמר בהוצאת הדשן אל מחוץ למחנה מכל מקום גם בתרומת הדשן דהיינו כשמסלק אותה מעל המזבח ומורידה לרצפה שאצל המזבח יש לנו ללמוד גם כן שאין ראוי לעשות אותה מלאכה באותן בגדים שהוא משמש. ונאמר בזה על דרך משל בגדים שבשל בהן קדירה לרבו אל ימזוג בהן כוס לרבו
ואימתי תורמין הדשן בכל יום משיעלה עמוד השחר ובמועדים משליש האחרון של לילה וביום הכיפורים מחצות הלילה. וכיצד תורמין אותה מי שזכה ובא גורלו להסירה טובל ולובש בגדי הרמה ומקדש ידיו ורגליו והיו אומרים לו אחיו הכהנים הזהר שמא תגע בכלי עד שתקדש ידיך ורגליך ואחר כך לוקח המחתה ושל כסף היתה נתונה במקצועות בין כבש למזבח במערבו של כבש ונוטל את המהתה ועולה לראש המזבח ומפנה את הגחלים הילך והילך וחותה מן הגחלים שנתאכלו בלב האש ויורד למטה לארץ והופך פניו לצפון ומהלך בארץ למזרח הכבש כמו עשר אמות כלפי הצפון וצובר את הגחלים שחתה על גבי הרצפה רחוק מן הכבש שלשה טפחים במקום מוראת העוף ודישון מזבח הפנימי והמנורה. וחתיתה זו שחותה במחתה ומוריד לרצפה אצל המזבח היא המצוה של כל יום
ואחר שירד זה שתרם רצים אחיו הכהנים ומקדשין ידיהם ורגליהם במהרה ונוטלין את המגרפות והצנורות ועולין לראש המזבח וגורפין את הדשן מכל צדדי המזבח ועושין ממנו ערימה על גבי תפוח והוא מקום מן המזבח שנקרא כן. וכשאותו תפוח היה גדול מורידין ממנו קצת למטה בכלי גדול מחזיק לתך שנקרא פסכתר ועומד שם עד שמוציאין אותו כולו מחוץ למחנה. ויתר פרטיה במסכת תמיד ויומא (כ' ע"א כ"ד ע"ב)
ונוהגת בזמן הכית בזכרי כהונה. ועובר עליה ולא הסירה כמצותה ביטל עשה
<h2>מצוה קלב צו מצות הדלקת אש על המזבח בכל יום</h2>
להבעיר אש על המזבח ככל יום תמיד שנאמר (ויקרא ו' ו') אש תמיד תוקד על המזבח ובא הפירוש של תמיד כלומר להשים בו עצים בבקר ובין הערבים ובביאור אמרו זכרונם לברכה (יומא כ"א ע"ב) אעפ"י שהאש יורד מן השמים מצוה להכיא מן ההדיוט
ואל יקשה עליך לאמר מה היא מצוה זו והלא עכ"פ היה להם להבעיר אש לצורך הקרבן שנתחייבו להקריב ובלא אש אי אפשר. כי מצוה זו בפני עצמה היא כי מלבד אש הצריך לקרבן היו בוערים אש כמזבח למצוה זו וכמו שדרשו זכרונם לברכה (שם מ"ה ע"א) שלש מערכות של אש מן הכתובים כמו שנכתוב בדינין של מצוה זו
משרשי המצוה הקדמה ידוע הדבר בינינו ואצל כל חכם כי ניסים גדולים אשר יעשה האל אל בני אדם בטובו הגדול לעולם יעשם דרך סתר ונראים הענינים נעשים קצת כאילו הם בדרכי הטבע ממש או בקרוב לטבע כי גם בנס קריעת ים סוף שהיה נס מפורסם כתוב שם (שמות י"ד כ"א) ויולך יי את הים ברוח קדים עזה כל הלילה וישם את הים לחרבה ויבקעו המים והמשכילים יבינו כי ענין סתר זה למעלת האדון ושפלות המקבל
ומזה הענין ציונו להבעיר אש במזבח אף על פי ששם יורד אש מן השמים כדי להסתיר הנס. לפי הדומה שהאש היורדת לא היתה נראית בירידתה מן הטעם שאמרנו חוץ מיום שמיני של מילואים (ויקרא ט' כ"ר) ושל גדעון (שופטים ו' כ"א) ומנוח (שם י"ג כ') שהיתה נראית
ועדיין אנו צריכין לומר מהו ענין המצוה להדליק אש על המזבח מלבד האש הצריך שם לקרבן. ונראה על צד הפשט שהוא כענין מה שכתבנו במצות לחם הפנים שהאדם מתברך לפי מעשיו שהוא עוסק בהם לרצון בוראו ועל זה הדרך אמרנו שהברכה מצויה בכל לחם חול מתוך עסקינו במצוה בלחם קודש כאילו תאמר על דרך משל שהברכה תתפשט במינה. וכמו כן הוא עסק המצוה באש בכל יום שיתברך האדם בענין האש שבו
ומהו אש זה הוא הטבע שבאדם כי מן הארבעה יסודות שבאדם הוא אש והוא ראש לארבעתן כי בו יתחזק האדם ויתנועע ויפעל ועל כן צריכה הברכה בו יותר. וענין הברכה הוא שלימות כלומר דבר שאין בו חסרון ולא מותר וכן האש שבאדם צריך לברכה זו שיהא ממנו באדם מה שצריך אליו לא פחות כי יחלש כוחו ולא יותר כי ישרף בו כדרך בני אדם שמתים בתוספת האש בהם יותר מדי והוא הקדחת. ובני אהרן הוסיפו באש מבלי שנצטוו (ויקרא י' א') ונוסף גם בהם אש ונשרפו (שם שם ב') כי לפי פעולת בני אדם יבואו ענשיו או תנוח ברכת יי בו
מדיני המצוה מה שאמרו זכרונם לברכה (שם כ"א ע"ב) אף על פי שהאש ירדה מן השמים מצוה להביא מן ההדיוט שנאמר (שם א' ז') ונתנו בני אהרן הכהן אש וגו'. ובבקר היו עורכין עצים ועושים בראש המזבח מערכה גדולה של עצים שנאמר (שם ו' ה') ובער עליה הכהן עצים בבקר בבקר. ומלבד העצים הערוכים על המערכה מצוה על הכהן לעלות למזבח בשני גזירין של עץ שנאמר (שס) ובער עליה הכהן עצים ומיעוט עצים שנים. וכן מוסיפים גם כן שני גזירין עם תמיד של בין הערבים ומעלין אותם שני כהנים שנאמר (שם א' ז') וערכו ושל שחר כהן אחד
ושלש מערכות של אש היו עושים במזבח בכל יום הראשונה גדולה שעליה מקריבין התמיד עם שאר קרבנות שניה בצדה קטנה ממנה שממנה לוקחין אש במחתה להקטיר קטורת בכל יום ומערכה שלישית אין עליה כלום אלא לקיים מצות האש שנאמר (שם ו' ו') אש תמיד תוקד וגו'. ושלשה כתובים בענין שהם מורים על שלש מערכות אלה כמו שלמדנו מפי השמועה שאמרו זכרונם לברכה (שם מ"ה ע"ב) על מוקדה (שם ב') זו מערכה גדולה ואש המזבח תוקד בו (שם) זה מערכה שניה של קטורת והאש על המזבח תוקד בו (שם ה') זה מערכה שלישית של קיום האש. ויתר פרטיה מבוארים בפרק ד' מיומא ושני מתמיד
ונוהגת בזמן הבית בזכרי כהונה ואם לא הבעירו הכהנים מערכה שלישית במזבח ביטלו מצות עשה זו
<h2>מצוה קלג צו שלא לכבות אש מעל המזבח</h2>
שלא לכבות אש מעל המזבח שנאמר (ויקרא ו' ו') אש תמיד תוקד על המזבח לא תכבה
משרשי מצות האש כתבתי למעלה במצות עשה דאש תוקד (מצוה קל"ב) ושורש הצוואה באש להבעירה ושלא לכבותה אחד הוא ואין צורך להחזירו
מדיני המצוה מה שאמרו זכרונם לברכה (יומא מ"ו ע"ב) שאפילו הוריד האש מעל המזבח וכבהו לוקה אבל אש מחתה ואש מנורה שהכינה במזבח להדליק ממנה אף על פי שכבה אותה בראש המזבח פטור שהרי ניתקה מן המזבח ואין אני קורא בו אש המזבח ולא הוזהרנו אלא על כיבוי אש המזבח שנאמר (שם) אש תמיד תוקד על המזבח לא תכבה ואמרו בספרא לא תכבה מלמד שכל המכבה עובר בלא תעשה.
ויתר פרטיה בפרק עשירי מזבחים (צ"א ע"ב צ"ב ע"א)
ונוהגת בזמן הבית בזכרים ונקבות אפילו ישראלים ועובר עליה וכבה אפילו גחלת אחת מאש המזבח לוקה
<h2>מצוה קלד צו מצות אכילת שיירי מנחות</h2>
שנצטוו הכהנים לאכול שיירי מנחות כלומר אחר שהפרישו ממנה מה שהיו מקטירין במזבח שיאכלו הם כל השאר שנאמר (ויקרא ו' ט') והנותרת ממנה יאכלו אהרן ובניו מצות תאכל וגו'. ולשון ספרא מצות תאכל מצוה יבמה יכא עליה (דברים כ"ה ה') מצוה כלומר ששניהם מצות עשה לא רשות
משרשי מצוה זו כתבנו למעלה במצות ואכלו אותם אשר כופר בהם בואתה תצוה עשה ג' שכבוד הוא לקרבן שיאכלוהו משרתי השם בעצמם ולא שיתנוהו לפחותים לאוכלם וכו' כמו שכתוב שם
מדיני המצוה מה שאמרו זכרונם לברכה (מנחות ע"ב ע"ב) שכל המנחות הקרבות לגבי המזבח נקמצות ומקטירין הקומץ כולו על גבי המזבח והשאר נאכל לכהנים חוץ ממנחת זכרי כהונה שאינה נקמצת שנאמר (ויקרא ו' ט"ז) וכל מנחת כהן כליל תהיה לא תאכל. נמצא שמנחת חינוך וחביתין וכהן שהביא מנחת חוטא או מנחת נדבה נשרפות על גבי המזבח ולא נקמצות. הכהנת מנחתה נקמצת ושיריה נאכלין דכהן דוקא אמרינן ולא כהנת. ויתר פרטיה מבוארים במנחות
ונוהגת בזמן הבית בזכרי כהונה שנאמר (שם שם י"א) כל זכר בבני אהרן יאכלנה עבר ולא אכלה ביטל עשה זה
<h2>מצוה קלה צו שלא לעשות שיירי מנחות חמץ</h2>
שלא לבשל שיירי מנחות חמץ והוא חלק המנחות אשר לכהנים שנאמר במנחה (ויקרא ו' י') לא תאפה חמץ חלקם נתתי אותה מאשי והוא כאילו אמר חלקם שהוא שיירי המנחה לא יאפה חמץ ובפירוש אמרו זכרונם לברכה במשנה (מנחוח נ"ה ע"א) וחייבין על אפייתה חמץ
מדיני המצוה כגון מה שאמרו זכרונם לברכה (שם נ"ו ע"ב) שהמחמץ אחר המחמץ חייב והמחמץ מנחה פסולה פטור שנאמר (שם ב' י"א) אשר תקריבו ליי לא תעשה חמץ הכשרה לשם ולא הפסולה. חימצה בראש המזבח אינו לוקה שנאמר (שם) אשר תקריבו ליי לא תעשה חמץ וזו כבר קרבה. ויתר פרטיה מבוארים בפרק חמישי ממנחות
ונוהגת מצוה זו בזמן הבית בזכרים ונקבות אפילו עבר ישראל אחד ואפאה חמץ חייב מלקות ואין צריך לומר כהן
<h2>מצוה קלו צו מצות קרבן מנחה של כהן גדול בכל יום</h2>
שנצטוינו שיקריב הכהן הגדול מנחה בכל יום פעמיים בבקר ובין הערבים שנאמר (ויקרא ו' י"ג) זה קרבן אהרן ובניו אשר יקריבו ליי וגו' והיא הנקראת חביתי כהן גדול ונקראת גם כן מנחת כהן משיח
משרשי המצוה לפי שהכהן הגדול הוא השליח בין ישראל לאביהם שבשמים כלומר כי הוא הנושא תפילה אליו בעדם ועל ידי תפילותיו ומעשה קרבנותיו הם מתכפרים ולכן ראוי לאיש כזה להיות לו קרבן מיוחד תמידי כמו תמידי הצבור וכמו שהתמידין שנים ליום נתחייב הוא גם כן להקריב מנחתו פעמיים ביום
וכל זה נסמך אל הטעם שאמרנו בקרבן כדי שיתעוררו כל מחשבותיו וישים דעתו וכוונתו אצל השם ברוך הוא ולמען זאת יועיל לו ולהם. ואין ספק שאין דומה התעוררות האדם כשמקריב קרבנו המיוחד לו לכשהוא מקריב קרבן שהוא משותף עמו וזה דבר ידוע ומנוסה בכל אדם כי למה שמיוחד לו לבדו מתעורר יותר אין להאריך בזה
מדיני המצוה מה שאמרו (מנחות נ' ע"ב) כיצד עשיית חביתי כהן גדול מביא עשרון שלם של קמח שלם וחוצהו בחצי עשרון שבמקדש שאף על פי שמנחת העשרון קריבה לחצאין כלומר חצייה בבקר וחצייה בערב אינה מתקדשת לחצאין כלומר שכולה מביאה ביחוד ומביא עמה שלשה לוגין שמן ובולל הסולת בשמן וחולט אותה ברותחין ולש מכל חצי עשרון שש חלות נמצא שהם שתים עשרה חלות ואחת אחת היו נעשות
וכיצד עושה מחלק השלשה לוגין ברביעית שבמקדש רביעית לכל חלה ואופה החלה מעט ואחר כך קולה אותה על המחבת עם השמן שלה ואינו מבשלה הרבה ואחר כך חולק כל חלה לשתים כדי שיקריב החצי בבקר והחצי בערב ולוקח החצאין וכופל כל אחת מהן לשנים ופותת עד שתמצא כל פתיתה כפולה לשנים ומקריב החצאין עם חצי קומץ לבונה בבקר והחצי הנשאר עם חצי קומץ לבונה בערב והיא כליל לאשים
ונוהגת בזמן הבית בכהן גדול. ומנחת הבוקר והערב מצות עשה אחת ואין חולק בזה כי גם הרמב"ן זכרונו לברכה שמונה שני תמידין שתי מצוות מודה בזה
<h2>מצוה קלז צו שלא לאכול מנחת כהן</h2>
שלא לאכול ממנחת כהן שנאמר (ויקרא ו' ט"ז) וכל מנחת כהן כליל תהיה לא תאכל
משרשי המצוה היסוד שאמרנו תחילה כי כוונת הקרבן לעורר לב המקריב אותו ואם יאכל הכהן מנחתו לא יתעורר לבו עליה יפה שהיא דומה בעיניו כאופה פת לצרכו ואוכלו ואף כי יאכלו חבריו שלו והוא שלהן יעלה הכל לחשבון אחד לכן צוה שתהיה כליל לא תאכל לשום אדם
מדיני המצוה מה שאמרו זכרונם לברכה (מנחות ע"ב ע"ב) כל המנחות הקרבות לגבי המזבח נקמצות ומקטירין הקומץ כולו לגבי המזבח והשאר נאכל לכהנים חוץ ממנחת זכרי כהונה שאינה נקמצת אלא מקטירין אותה כולה שנאמר (שם) וכל מנחת כהן כליל תהיה לא תאכל ולמדנו מעתה שמנחת חינוך וחביתין וכהן שהביא מנחת חוטא או מנחת נדבה כולן נשרפות על גבי המזבח ואינן נקמצות וכמו שאמרנו למעלה בסדר זה עשה ג'
וענין הקמיצה הוא שנוטל הכהן מן הקמח בקומצו כלומר כראשי אצבעותיו כדרך שקומץ כל אדם שפושט פס ידו וקומץ בראשי אצבעותיו כלומר שאצבעותיו דבקים עם הכף ואינם מחזיקים מן הקמח הרבה. ואם הוסיף בקומץ כגון שהרחיק אצבעותיו וקמץ פסל. ויתר פרטי המצוה במנחות
ונוהג איסור אכילת מנחת כהן בזכרים ונקבות בזמן הבית. ועובר על זה ואכל ממנה כזית לוקה. ולשון ספרא כליל תהיה לא תאכל כל שהוא בכליל תהיה ליתן לא תעשה על אכילתו
<h2>מצוה קלח צו מצות מעשה החטאת</h2>
שנצטוינו שיעשו הכהנים קרבן החטאת על הענין הנזכר בכתוב אי זה חטאת שיהיה של בהמה או עוף שנאמר (ויקרא ו' י"ח) זאת תורת החטאת וגו'
כבר אמרנו למעלה כי בפרטי הקרבנות כלומר בסדר שחיטתן באי זה מקום וענין הקרבתן והזאתן ומקום וזמן אכילתם או שריפתן בקצת מהן אין לנו ליגע מחשכתינו אחר שרשי ענינים אלה שאין להם חקר ואין לנו בשכל הקנוי בזה קנין אחד מעיר חכם מקובל יהיה שיזכה לדעת קצת ראשי דברים מן הענין ודי לנו אחרי כתבנו מה שעלה במחשבתינו מן הטעם על דרך הפשט בקרבנות דרך כלל. ובזה אני פוטר עצמי בקרבן החטאת וכל כיוצא בו מכתוב בהן שורש כמנהגי בשאר כי בכלל פרטי הקרבן הם שהכלל הוא הקרבת הקרבן והפרטים הם תורת הקרבתו כיצד
והנה הרמב"ן זכרונו לברכה לא יחשוב תורת החטאת והאשם והעולה והשלמים מחשבון המצוות מן היסוד זה שאמרתי לפי שעיקר הצווי יבוא על חיוב הקרבת הקרבן וסדר עשייתו אחר כן אינו בדין שיחשב מצוה בפני עצמה כי עכ"פ יצטרך הכתוב ללמד אותנו מעשה כל אחד מהם אחר שחייבנו בהן
וזה לשונו כל מעשה הקרבנות מצוה אחת ונצטוו כל זרע אהרן בעבודתם והיא מצות עשה אחת שנאמר (במדבר י"ח ז') ועבדתם עבודת מתנה אתן את כהונתכם ופירושו תעבדו בכל עבודת הכהונה כי היא עבודה ומתנה לי ומתנה לכם שיש לכם בה שכר באשר תקחו משלחן גבוה יתברך עד כאן
ועם כל זה מדרך חשבון הרמב"ם זכרונו לברכה אשר תפשנו במצוות לא נטה והדבר אשר יקשה נתלה הקושי בנו ולא בו כי הוא באמת סבתנו בעסק זה ומידו זכינו לו ינוח הצדיק על משכבו
מדיני המצוה מה שאמרו זכרונם לברכה שהחטאות באין מחמשה מינים מכבשים ועזים ובקר בין גדולים בין קטנים וקטנות וגדולות שלהם נפרש ענינם בשלמים בעזרת השם ובאין גם כן בין מן הזכר או הנקבה ומן התורים או מן בני היונה וכבר כתבנו למעלה קצת דינין בחטאת העוף. ויש מן החטאות שהיו באין על הציבור כולן ויש שהן באין על היחיד ומהן מן הציבור ומן היחיד שהיו נשרפות כולן על מזבח החיצון ומהן שהיו נאכלות כולן חוץ מן האימורין שבהן שהיו נשרפין על מזבח החיצון שאין עושין בפנימי כל השנה אלא הקטורת כמו שאמרנו למעלה (מצוה ק"ד)
ואלו הן האימורין של שור או של עז החלב שעל הקרב ובכללו חלב שעל גבי הקיבה ושתי הכליות בחלב שעליהם עם החלב אשר על הכסלים ויותרת הכבד הנקרא פוליגאר בלעז ונוטל מן הכבד מעט עם היותרת
והאימורין של מין כבש הם אלו בעצמן ומוסיף עליהן מן הכבש שנוטלין ממנו עוד האליה תמימה עם חוליות שבשדרה עד מקום הכליות שנאמר (ויקרא ג' ט') לעמת העצה יסירנה כלומר מלעומת מקום הכליות וכינו המקום ההוא כן מפני שאמרו זכרונם לברכה שהכליות יועצות
וכן מה שפירשו זכרונם לברכה במעשה חטאת הנאכלת בשחיטה וזריקה ויתר כל עניניו וכן במעשה החטאת הנשרפת גם כן ואם יעשה בהם שום מעשה של הפסד מה דינם ויתר פרטיה כולן בזבחים
ונוהגת בזמן הבית בזכרי כהונה. וכהן העובר ולא עשה החטאת כמשפט ביטל עשה זה
<h2>מצוה קלט צו שלא לאכול מבשר חטאות הנעשות בפנים</h2>
שלא יאכלו הכהנים מבשר החטאות הנעשות בפנים כלומר מאותן חטאות שהיו מזין מדמן במזבח הפנימי שהיה בהיכל שנאמר (ויקרא ו' כ"ג) וכל חטאת אשר יובא מדמה אל אהל מועד לכפר בקדש לא תאכל באש תשרף. ולשון ספרא באש תשרף כל שהוא טעון שריפה לעבור עליו בלא תעשה על אכילתו. וכל חטאת שדמן טעון הזיה בפנים כלומר במזבח שהיה בהיכל היו נשרפין ידוע הדבר ומפורש בכתובים וכל החטאות שלא היו מזין מדמן לפנים אלא במזבח שבחוץ היו נאכלין ועל זה נאמר (שם) מקרא זה שכל חטאת שדינה בשריפה לא יאכלו ממנה. ופרטי החטאות אי זה מהן נשרף ואי זה נאכל מפורש בכתוב ומה שאינו מבואר יפה במקרא פירשו לנו חכמינו זכרונם לברכה בזבחים
כבר אמרנו כי בפרטי הקרבנות אין לנו בהם עסק וגם זה מפרטיהם הוא אם נאכל אם לא נאכל
מדיני המצוה מה שאמרו זכרונם לברכה (זבהים פ"א ע"ב) דמכיון שנכנס דם חטאת הנאכלת באהל מועד פסול ולמדו לומר כן מזה המקרא שאמר וכל חטאת אשר יובא מדמה וגו' לא תאכל. ודוקא שנכנס דרך שער ההיכל כמו שכתוב יובא כלומר דרך ביאה אבל אם הכניסו בפשפש או דרך חלון או גג אינו נפסל דלאו דרך ביאה הוא
והוא הדין לחטאות הנשרפות שמזין דמן במזבח הפנימי שאם הכניס דמן לפנים מן הפרוכת דזהו קדש הקדשים שפסולין שגם בהן אני קורא וכל חטאת אשר יובא מדמה פנימה שמקום זה פנימה למקומן הוא. ויתר פרטיה בזבחים
ונוהג איסור אכילת חטאת פנים בכהנים והוא הדין לכל אדם שדרך כלל נאמר לא תאכל. והעובר ואכל ממנה כזית לוקה
<h2>מצוה קמ צו מצות מעשה האשם</h2>
שנצטוינו שיעשו הכהנים מלאכת קרבן האשם על הענין הנזכר בכתוב שנאמר (ויקרא ז' א') וזאת תורת האשם וגו' כמו שכתוב בפרשה
הלא אמרתי לך שאין לנו לכתוב שורש במלאכות אלו לפי שהן כעין פרטי הקרבן ואין לחזר אחר טעמן כי סתומים הדברים וחתומים
דיני האשם זכרנו קצתם למעלה בפרשת ויקרא עשה י'. ועדיין נודיע שהאשם אינו בא לעולם אלא מזכרי כבשים בלבד יש אשם בא מגדולי המין ויש מן הקטנים. מעשהו בשחיטה וזריקה ומליחה והאימורין והתנופה באשמות שוה חוץ מאשם מצורע שיש שינוי קצת בקבלת דמו. ויתר פרטי המצוה מבוארין בזבחים
ונוהגת בזמן הבית בזכרי כהונה. וכהן העובר עליה ולא הקריב האשם כמשפטו ביטל עשה
<h2>מצוה קמא צו מצות מעשה זבח השלמים</h2>
שנצטוינו שיעשו הכהנים מעשה קרבן השלמים כמשפט הכתוב בפרשה שנאמר (ויקרא ג' א') ואם זבח שלמים קרבנו וגו' ואמר עוד (שם ז' י"א י"ב) להשלמת המלאכה וזאת תורת זבח השלמים (וגו') אם על תודה יקריבנו. ובארבעה שמות נכללין עניני הקרבנות כולן והם עולה חטאת ואשם ושלמים שכל קרבן שיקריבו ציבור או יחיד מאחד מאלה יהיה לעולם
כבר כתבתי פעמים שאין לכתוב שרשים באלו המלאכות
מדיני המצוה מה שאמרו זכרונם לברכה שהשלמים באין מן הכבשים ומן העזים ומן הבקר ומן הזכרים ומן הנקבות מן הגדולים ומן הקטנים ואין העוף בא שלמים וקטנים נקראים מבן שמונת ימים עד שנה תמימה מיום ליום. נתעברה השנה נתעברה לו כלומר ויהיה קטן עד תשלום העיבור. וגדול נקרא בבקר משנה עד שלש שנים ובצאן משנה עד שתי שנים שלימות יתר על כן הרי הוא זקן ואין מקריבין אותו
וארבעה מינין הם השלמים האחד שלמי ציבור והשלשה שלמי יחיד. שלמי ציבור נקראין קדשי קדשים ואין לציבור שלמים כי אם קרבן אחד והוא שני כבשים הבאין עם שתי הלחם בעצרת. אותן שני כבשים הן הנקראים זבחי שלמי ציבור ונאכלין לכהנים חוץ מן חאימורין כחטאת וכאשם. המלאכות שלהן כגון שחיטה זריקה הפשט וניתוח ומליחה והקטרת אימורין מפורש במנחות
ושלמי יחיד נקראים קדשים קלים ומקום שחיטתן ומעשה הזריקה והפשט וניתוח ותנופה והפרשת אימורין מפורש במנחות. והשלשה מינין אלו של שלמי יחיד שוין הן במלאכות אלו אבל יש לך לדעת ענין החילוק שביניהן בקצת עניניהם דרך כלל
דע כי משלשה מינין של שלמי יחיד האחד הוא קרבן השלמים הבא בלא לחם עמו והם שלמי חגיגה ושמחה ואלו הן הנקראין שלמים והשני שלמים הבאים עם הלחם הידוע והוא הבא בנדר או בנדבה ואלו השלמים נקראים תודה והלחם הבא עמו נקרא לחם תודה והמין השלישי שלמים שמקריב הנזיר ביום מלאת ימי נזרו והן באין גם כן עם לחם ואלו השלמים נקראים איל נזיר
וביארו זכרונם לכרכה שם בגמרא חזה ושוק מהן הנאכלין לכהנים כמה שיעורן והזרוע בשלה מן איל נזיר הנאכל לכהנים מלבד חזה ושוק גם כן כמה שיעורו ובאי זה מקום מן הבית מבשלין אותו
ודיני הלחם הבא עם שני מינין מן השלמים והן תודה ואיל נזיר מכמה עשרונים הוא ואי זה מהן בא חמץ ואי זה מהן בא מצה לבד והבא חמץ ומצה איך יחלק וכיצד מחמצן וחשבון החלות הבאות מצה כמה מהן מאפה תנור ורקיקין ומרובכות הכל בזבחים
וענין אותן הבאות מצה בתודה היה כן מעשרה עשרונים של קמח היו עושין שלשים חלות העשרה מהן היו נעשות מאפה תנור כלומר שלא היה נעשה בהן דבר רק שהיו משימין בעיסתן בשעת לישה שמינית לוג שמן שכן הוא הלכה למשה מסיני ואופין אותן והעשרה מהן נקראות רקיקין ואין חילוק בין העשרה של רקיקין לעשרה של מאפה תנור אלא שבעשרה של מאפה תנור היו מערבין בהן שמינית לוג של שמן בשעת לישה והעשרה של רקיקין היו מושחין אותן בשמינית הלוג שמן אחר אפייתן בתנור והעשרה מהן היו מורבכות ופירוש רביכה הוא שחולטין החלה במים רותחין ואופה אותה מעט ואחר כך קולה בשמן כדרך שקולין בני אדם הסופגנין באלפס ומרביך בשמנן של עשרה הרבוכות כי השמן שקלו בו היה רביעית לוג כשיעור כל השמן של העשרים חלות וגם שיעור זה של שמן הרבוכות הלכה למשה מסיני. וזה שאמרנו הוא פירוש מורבכת בכל מקום בתורה
ושם מתבאר כמה חלק יש לכהן בחלות והשאר נאכל לבעלים. ויתר כל פרטיה שם במסכת זבחים
ונוהגת מצות השלמים בזמן הבית בזכרי כהונה כי להם חיוב העבודה. ועובר עליה ושינה את סדרן בצדדין ידועין בגמרא ביטל עשה מלבד שיש צדדין שהקרבן פסול
<h2>מצוה קמב צו שלא להותיר מבשר קרבן התודה</h2>
שלא להותיר שום דבר מקרבן התודה עד הבוקר כלומר למחרת יום זביחתו שנאמר בקרבן תודה (ויקרא ז' ט"ו) לא יניח ממנו עד בקר. וממנו למדנו לשאר קדשים גם כן שכל מה שישאר מהם אחר זמן אכילתו שהוא נותר וחייב לשורפו לפי שהוא ניתק לעשה שישרפנו כמו שכתבנו למעלה בסדר זה במצות עשה ח'.
ושם כתבנו רמז משרשיו וקצת דיניו כמנהגנו
<h2>מצוה קמג צו מצות שריפת נותר הקדשים</h2>
שנצטוינו לשרוף הנותר והוא בשר הקדשים שנשאר אחר עבור זמן אכילתן המוגבל להן שנאמר (ויקרא ז' י"ז) והנותר מבשר הזבח ביום השלישי באש ישרף. וזאת השריפה היא מצות עשה שכן אמרו במכילתא גבי פסח (שמות י"ב י') ולא תותירו ממנו וגו' והנותר וגו' באש תשרופו בא הכתוב ליתן עשה על לא תעשה דמשמע שמצות שריפת נותר עשה הוא
ודין הפיגול והנותר שוה בזה שיש מצות עשה גם כן בשריפתו שמצינו הכתוב מוציא הפיגול בלשון נותר
משרשי המצוה לפי שטבע כל בשר להיפסד בשהייה ולבוא לידי סרחון ועל כן להגדלת דבר הקרבן כמו שאמרנו למעלה נצטוינו לשרפו מיד ולבערו מן העולם לבל יקוץ אדם בו ובריחו ותכלית הכליון הגמור הוא על ידי האש יותר מן הפירוד וזרייה לרוח או כל דבר אחר. גם מלבד זה יש בדבר רמז אל הבטחון בהשם יתברך ברוך הוא שלא יהא אדם חונק עצמו במאכלו יותר מדי להצניעו ליום מחר בראותו כי האל יצוה לכלות בשר קודש משעברה שעתו כליון גמור ולא רצה שיהנה בו בריה אחר כן לא אדם ולא בהמה
מדיני המצוה מה שאמרו זכרונם לברכה שבכלל הנותר והפיגול שנשרפין הם כל פסולי המוקדשין שכולן נשרפין גם כן. וקרבן שנפסל או נתפגל בודאי מיד נשרף ואם ספק תעובר צורתו ואחר כך נשרף
וכל בשר הנמצא בעזרה איברים עולות פירוש נדין אותן שהן עולות ואם נמצא חתיכות חטאות והנמצא בירושלים שלמים ונפקא מינה לענין שאם עבר אחד ואכל מהן מביא על כל אחד כפרתו כפי חזקה זו.
ועל הכל אמרו זכרונם לבדכה תעובר צורתן ויצאו לבית השריפה שמא נותר הוא
ואין שורפין את הנותר אלא ביום שנאמר (ויקרא שם) ביום השלישי באש ישרף. ואף על פי שהשלמים אסורין באכילה מתחילת ליל שלישי אין שורפין אותם אלא ביום. ויתר פרטיה מבוארים בפסחים וסוף תמורה
ונוהגת בזמן הבית בזכרי כהונה כי להם העבודה. וכהן שעבר ולא שרף הנותר ביטל עשה ועבר על לאו דלא תותירו אבל אין לוקין על לאו זה לפי שאין בו מעשה
<h2>מצוה קמד צו שלא לאכול פיגול</h2>
שלא לאכול חפיגול ופיגול הוא קרבן שחשב עליו הכהן המקריב מחשבת פסול בשעת זביחה או הקרבה.
ופסול המחשבה הוא כגון שהסכים בדעתו בעת הזביחה או בעת ההקדבה שיאכל מאותו קרבן אחר זמן המוגבל לאכילתו או יקטיר ממנו מה שטעון הקטרה אחר זמן המוגבל להקטרה שאכילת המזבח ואכילת אדם הכל נשמע בלשון אכילה. וביאר הכתוב שהאוכל ממנו שישא עוון שנאמר (ויקרא ז' י"ח) ואם האכל יאכל וגו' והנפש האכלת ממנו עונה תשא ונשיאות העוון בכאן הוא כרת כמו שנלמד בגמרא בגזירה שוה
ואולם אזהרתו כלומר הלאו המפורש על זה מלבד העונש שנזכר בכאן הוא מה שכתוב במילואים (שמות כ"ט ל"ד) לא יאכל כי קדש הוא ואמרו זכרונם לברכה (פסהים כ"ד ע"א) שאותו הכתוב כולל באזהרה כל מה שנפסד מן הקדשים ואין ראוי לאכלו כמו הנותר והפיגול. וכמו כן אמרו זכרונם לברכה (ע"ז ס"ו ע"א) שנכללו באזהרת לא תאכל כל תועבה (דברים י"ד ג') שדדשו כל שתיעבתי לך הרי הוא בבל תאכל וכיון שכן נאמר שהאחד לתוספת לאוין וזה הפסוק שבכאן ידבר בעונש האוכלו שכן בא לנו הפירוש עליו
וזה שאמר (ויקרא ז' י"ח) ואם האכל יאכל (וגו') ביום השלישי כלומר שחשב עליו לאוכלו ביום השלישי שכן דרשו זכרונם לברכה (זבחים כ"ט ע"א) בזה הפסוק ואם האכל יאכל וגו' פיגול יהיה כוף אזנך לשמוע במחשב על זבחו שיאכל ממנו ביום השלישי הכתוב מדבר שהוא נפסד בזאת המחשבה. והאוכלו חייב כרת שנאמר בו (שם) והנפש האוכלת ממנו עונה תשא ונאמר בנותר (שם י"ט ה') ואוכליו עונו ישא כי את קדש יי חלל ונכרתה וגמרינן ליה בכריתות (ה' ע"א) בגזירה שוה שאמרו שם אל תהיה גזירה שוה קלה בעיניך שהרי פיגול אחד מגופי תורה ולא למדו הכתוב אלא בגזירה שוה דיליף עוון עוון מנותר מה להלן כרת אף כאן כדת
משרשי מצוה זו היסוד אשר בנינו תחילה שאמרנו כי עניני הקרבן להכשר מחשבות בני איש ולצייר בנפשם מתוך הפעולה שבין ידם רוע החטא וטוב דרכי היושר על כן מהיות עיקר סיבתו על דבר המחשבות היה ראוי להיפסל במחשבה הנטויה בו מן היושר בכל מעשיו וזה דבר ברור קרוב אל השכל למודה על האמת
מדיני המצוה מה שאמרו זכרונם לברכה (זבחים מ"ג ע"א) שאין חיוב כרת אלא לאוכל מן הקרבן מן החלק שיש בו לאדם או למזבח ממנו אבל מן החלק ממנו שמתיר הקרבן אין חייבין עליו כרת משום פיגול. כיצד האוכל כזית מן הדם מקרבן שנתפגל אין חייב עליו כרת משום פיגול שהרי הדם החלק המתיר הקרבן הוא שאחר זריקת הדם האימורין מותרין ליקרב ולא קודם לכן ומכל מקום אף על פי שאין בו כרת לוקין עליו אבל האוכל כזית מן בשר הקרבן או אפילו מן האימורין חייב כרת משום פיגול שהדם הוא המתיר האימורין למזבח ואחר מתיר ראשון אנו הולכין בדין זה לחייב האוכל בכל השאר ולפיכך חייב האוכל אף מן האימורין ואף על פי שהן גם כן מתירין הבשר לאדם אין בכך כלום שאחר הדם שהוא מתיר ראשון אנו הולכים כמו שאמרנו
וכן מנחה שנתפגלה האוכל כזית משייריה חייב משום פיגול אבל האוכל כזית מן הקומץ שלה או מן הלבונה שהן המתירין אין חייבין עליו כרת ומכל מקום לוקה עליהן כמו שאמרנו
ואלו הן הדברים שאין חייבין עליהן משום פיגול לעולם הקומץ והלבונה והדם כמו שאמרנו והיין והמנחות הנשרפות כולן שהרי אין בהן קומץ להתירן וכל שאין לו מתירין חוץ ממנו אין חייבין משום פיגול עליו. ולוג שמן של מצורע גם כן אין חייבין עליו ואם תאמר והלא דם האשם מתירו התשובה שאינו תלוי בו הרי אדם מביא אשמו היום ולוג אחר כמה ימים
וכן מענין המצוה מה שאמרו גם כן שהמקריב המחשב מחשבת פיגול עובר בלאו שנאמר (שם ז' י"ח) לא יחשב לו ומפי השמועה למדנו שבכלל זה אזהרה למקריב שלא יחשוב מחשבת פיגול. אבל מכל מקום אינו נחשב מחשבון שס"ה לאוין לפי שהוא כעין סניפין ללאו אחר שהוא נחשב בלאוין והוא מה שכתוב בסדר אמור אל הכהנים (שם כ"ב כ"א) כל מום לא יהיה בו ודרשו זכרונם לברכה (בכורות ל"ג ע"ב) משם לאו למטיל מום בקדשים וכמו שנכתוב בעזרת השם. וזה הענין גם כן של מחשב פסול כעין המטיל מום הוא נחשב ולפיכך לא חשבנוהו מן החשבון ומכל מקום אינו לוקה על זה לפי שאין בו מעשה אלא מחשבה בלבד
ויתר דיני המחשבות אי זו מחשבה פוסלת כגון מחשבת שינוי השם ומחשבת מקום ומחשבת זמן ובאי זה קרבן ובאי זו עבודה כגון שחיטה זריקה קבלה הולכה וכל פרטי דיני הפיגול וגם נותר הדומה לו מבוארים במקומות רבים מסדר קדשים
ונוהג איסור אכילת הפיגול בזמן הבית בזכרים ונקבות אפילו ישראלים שדרך כלל אסרתו התורה לכל בין כהן בין ישראל. ועובר עליה ואכל כזית ממנו במזיד חייב כרת בשוגג מביא חטאת קבועה. וכבר פירשנו פעמים שקרבן שאינו עולה ויורד לפי עניות ועושר נקרא קבוע
<h2>מצוה קמה צו שלא לאכול בשר קדשים שנטמא</h2>
שלא לאכול בשר הקדשים שנטמא שנאמר (ויקרא ז' י"ט) והבשר אשר יגע בכל טמא לא יאכל והוא הדין אדם טמא שאסור לאכול בשר טהור וכמו שנכתוב בלאו בפני עצמו בעזרת השם. ובפרק שני דפסחים (כ"ד ע"ב) אמרו טומאת הגוף בכרת טומאת בשר בלאו
משרשי מצוה זו מה שכתבנו למעלה שנצטוינו להגדיל עניני הקרבן בכל ענין ובודאי ממעלתו שלא לאכלו כי אם בטהרה ובגוף נקי ובדבר הגדלתו מה עלת לנו בו כבר כתבנו טעמו
מדיני המצוה כגון מה שאמרו זכרונם לברכה שאסור לטמא הקדשים או לסבב להם טומאה אבל המטמאן אינו לוקה אלא טהור האוכלן טמאים הוא שלוקה מדכתיב (שם) לא יאבל. ואף על פי שכתוב זה במלואים הוא הדין לשאר הקרבנות כולן. ואפילו האוכל כזית מלבונת המנחה שנטמאת אחר שנתקדשה בכלי לוקה שגם היא חלק מחלקי הקרבן
ואין החיוב אלא בטומאת אב הטומאה או וולד הטומאה של תורה אבל מפני טומאה של דבריהם אינו לוקה אבל מכין אותו מכת מרדות. ויתר רובי פרטיה בפרק שלשה עשר מזבחים
ונוהגת בזמן הבית בזכרים ונקבות. ועובר עליה ואכל כזית במזיד מבשר קדש שנטמא לוקה
<h2>מצוה קמו צו מצות שריפת בשר קדש שנטמא</h2>
שנצטוינו לשרוף קדשים שנטמאו שנאמר (ויקרא ז' י"ט) והבשר אשר יגע בכל טמא לא יאכל באש ישרף
משרשי המצוה מה שכתבנו בנותר סמוך
מדיני המצוה מה שאמרו זכרונם לברכה (שקלים פ"ח מ"ו) שאם נטמאו בפנים שורפין אותן בפנים נטמאו מבחוץ שורפין אותן בחוץ ובין שנטמא באב הטומאה או בולד הטומאה שורפין אותו ונותר של קדשים קלים שורפין אותו הבעלים בבתיהן. וכל עצמות הקדשים שאין בהן מוח אינן טעונין שריפה חוץ מעצמות הפסח. והענין הזה יחזק קצת טענותינו בהפסד הבשר שאמרנו ועל כן העצמות שאינם באים לידי הפסד אינם טעונין שריפה חוץ מעצמות הפסח לפי שהן באזהרת ועצם לא תשברו בו (שמות י"ב מ"ו) תשאר מהם ברוב מעט בשר עליו מפני אימת השבירה ולפיכך אמרו עליהם דרך כלל בכולן שיהיו טעונין שריפה
ואלו הן הנשרפין בשר קדש שנטמא או נותר או קרבן שנפסל וכן המנחה שנטמאת או נפסלה או נותרה ואשם תלוי שנודע לו לבעליו שלא חטא (אחר) (קודם) שנזרק דמן וחטאת עוף הבאה על הספק ושער נזיר טהור והערלה וכלאי הכרם שאין דרכו להשרף כגון משקין של ערלה וכלאי הכרם הרי אלו ישפכו. ואגב גררא נכתוב הנקברין ואלו הן קדשים שמתו בין קדשי מזבח בין קדשי בדק הבית וקדשים שהפילו יקבר הנפל הפילה שליא תקבר ושור הנסקל ועגלה ערופה וציפרי מצורע ושער נזיר טמא ופטר חמור ובשר בחלב וחולין שנשחטו בעזרה. ויתר פרטי המצוה מבוארים בפסחים וסוף תמורה
ונוהגת שריפת הקדשים שנטמאו בזמן הבית בכהנים ובישראלים. כיצד הקדשים שטעונים שריפה במקדש שריפתן מוטלת על הכהנים והנשרפין בכל העיר כגון קדשים קלים הבעלים שורפין את חלקם אם נטמא או נותר בבתיהם. והעובר עליה ולא שרף בשר טמא או נותר שהוא בידו ביטל עשה זה
<h2>מצוה קמז צו שלא נאכל חלב</h2>
שלא נאכל חלב בהמה טהורה שנאמר (ויקרא ז' כ"ג) כל חלב שור וכשב ועז לא תאכלו
כבר כתבתי באיסור טריפה בסדר משפטים כי מהיות הגוף כלי לנפש ובו תפעל כושר פעולותיה ולפי זכותו וטוב מזגו יבין דרך הנפש החכמה הנתונה בו ויאמין לעצתה וילך אחריה מפני זה צריך האדם להשתדל על כל פנים בהישרת גופו להעמידו על יושרו ובוריו וכחו. וידוע הדבר ומפורסם בין בני אדם כי לפי המאבלים יתפעל הגוף בבריאות או בחולי כי בשר הגוף הזה נפסד בכל יום ויום ולפי המזונות הטובים יתהווה בו בשר בריא וטוב ולפי רוע המאכל יתהווה בהפך. ועל כן היה מחסדי האל הגדולים עלינו אנחנו עמו אשר בחר להרחיק ממנו כל מאכל מזיק אל הגוף ומוליד בו ליחות רעות. וזה הכלל שיש לי לפי הפשט בכל איסור המאכלות כמו שאמרנו למעלה. וידוע כי החלב דבק ומוליד ליחות רעות
מדיני המצוה כגון מה שפירשו לנו זכדונם לברכה (כריתות ד' ע"א) שאין איסור חלב אלא בשלש בהמות שבכתוב שור וכשב ועז ואותן שלש בין כשרות או טריפות ונבילות חייב על חלבן אבל שאר מיני בהמה וחיה בין טמאה בין טהורה חלבה כבשרה
וכן עובר הנקרא שליל הנמצא במעי שלש בהמות הנזכרות אין בו גם כן איסור חלב ולפיכך אמרו (חולין ע"ד ע"א) השוחט את הבהמה ומצא בה שליל כל חלבו מותר ואפילו מצאו חי ואם שלמו לו חדשיו ומצאו חי אף על פי שלא הפריס על גבי קרקע ואינו טעון שחיטה חלבו אסור וחייבין עליו כרת והרי דינו כשאר הבהמות בענין חלבו ולפיכך יש לנו להוציא ממנו כל החוטין וכל הקרומות האסורין. זהו דעת הרמב"ם זכרונו לברכה (כאן פ"ז ה"ג) בשליל שכלו לו חדשיו שיש חיוב כרת בחלבו אבל רובי המפרשים חולקים בזה ואמרו דחלבו מותר ודברי הגמרא (שם צ"ה ע"ב) מכריעות כמותן דהא אשכחן רבי מאיר ורבי יהודה דפליגי בחלבו ורבי יהודה דקיימא לן כוותיה הוא דשרי ליה
ועוד למדונו זכרונם לברכה (שם ע"ה ע"א) בדין שליל שארבעה סימנין אכשר ביה רחמנא כלומר שאם נטרפה אמו שוחטה והשליל מותר דלאו ירך אמו הוא. ומה שאמרו שם (ע"ב) שאם הפריס על גבי קרקע דבעי שחיטה מפני מראית העין לכד הוא דבעינן למשחטיה ולפיכך לא מפסיל בשהייה ודרסה ושאר מיני טריפות
ושלשה חלבים הם בבהמה שהן בחיוב כרת שעל הקרב ושעל הכליות ושעל הכסלים ופירוש שלשתן בביאור רחב במקומו בגמרא (שם צ"ג ע"א) ובכלל אמרו זכרונם לברכה בחולין (שם) חלב שהבשר חופה אותו מותר שעל הכסלים אמר רחמנא (ויקרא ג' ד') ולא שבתוך הכסלים
ועוד יש בבהמה מלבד אלו השלשה חוטין וקרומות שאסורין משום חלב. ואמרו זכרונם לברכה (שם פ"ט ע"ב) שהטבחין הבקיאין בניקור החלב נאמנין על הדבר כל זמן שלא יצאו מחזקת בקיאותן וכשרותן
וחלב הלב וחלב המעיים והן הדקין המלופפין מותרין והרי הוא כשומן חוץ מראש המעיים הסמוך לקיבה שהוא תחילת בני מעיים שצריך האדם לגרור החלב שעליו וממנו אמרו זכרונם לבדכה בגמרא (שם צ"ג ע"א) ריש מעיא באמתא בעיא גרירא. ויש מן הגאונים שאמרו שזה המעי הוא המעי שיוצא בו הרעי שהוא סוף המעיים. ויתר פרטי המצוה וכל עניניה מבוארים בפרק ז' מחולין
ונוהגת בכל מקום ובכל זמן בזכרים ובנקבות. ועובר עליה ואכל כזית חלב במזיד לוקה בשוגג מביא חטאת קבועה
<h2>מצוה קמח צו שלא נאכל דם בהמה חיה ועוף</h2>
שלא לאכול דם בהמה חיה ועוף שנאמר (ויקרא ז' כ"ו) וכל דם לא תאכלו ונאמר במקום אחר לעוף ולבהמה וחיה בכלל בהמה. ונכפלה המניעה בדם בהרבה מקומות בתורה
כבר כתבתי מה שאני חושב על צד הפשט באיסורי המאכלות באזהרת טריפה וחלב. ואפשר לומר בדם עוד כי מלבד רוע מזגו שהוא רע המזג יהיה באכילתו קצת קנין במדת אכזריות שיבלע האדם מבעלי חיים שכמותו בגוף אותו הדבר שבהם שהחיות ממש תלוי עליו ונפשם נקשרת בו. כי ידוע שיש לבהמות נפש יכנוה החכמים נפש חיונית כלומר שאינה שכלית גם נראה אותם שיש לנפשם בחינה להשמר מנפול באחת הפחתים ובקצת דברים אחרים
והרמב"ן זכרונו לברכה כתב בטעם הדם כי ידוע שהנאכל ישוב בגוף האוכל ואם יאכל אדם הדם תהיה עובי וגסות בנפש האדם כמו שנפש הבהמה עבה וגסה. וכתב עוד כעין זה שאמרתי אני אין ראוי שתאכל הנפש את הנפש
מדיני המצוה מה שאמרו זכרונם לברכה (כריתות כ"א ע"א) שדם דגים וחגבים שקצים ורמשים ודם האדם אין חייבין עליו משום דם ולפיכך אמרו שדם דגים וחגבים מותרין שמותר לאכול דמן ואפלו כנסו בכלי והוא שיהא ניכר לכל שהוא דם דגים וכמו שאמרו בגמרא (שם ע"ב) שיהיה בכלי קצת מקשקשי הדג אבל דם הדגים האסורין אסור לפי שהוא כחלב בהמה טמאה שאסור מן הכלל שבידינו שמאכל היוצא מן הטמא טמא כמו שמצינו שאסרה תורה ביצת היענה לפי שיוצאה מן הטמא
ודם האדם אסרוהו חכמים מפני מראית העין ולפיכך אמרו דם שבין השינים מוצצו ובולעו ושעל הפת גוררו מעליו ואוכל הפת
וכן דם ביצים מותר שאין אני קורא בו דם עוף ולא מין בשר הוא ואפילו התחיל להתרקם וכן דעת רבותינו בעלי התוספות וכדמשמע בפשטא דברייתא בכריתות (כ"א ע"א). זהו דין תורה אבל חכמים אסרו ביצה שריקמה וסמכו הדבר לקרא (שם י"א מ"ב) דשרץ השורץ ולכן אסרו דם ביצים משום ספק ריקום אבל כל שאין בו ספק ריקום לא אסרוהו אלא משום מראית העין ולכן דם ביצים הנמצא בחלבון זורק הדם ואוכל השאר ויש מחמירין בנמצא בקשר וחוץ לקשר לאסור כל הביצה
והדם האסור מן התורה יש שאיסורו בכרת ויש ממנו בלאו דם הנפש הוא בכרת שבמקום שבא בתורה הכרת בדם נאמר שם נפש שנאמר (שם י"ז י"א) כי נפש הבשר בדם הוא ומה שאינו דם הנפש אלא דם האיברים אין איסורו אלא בלאו שעליו נאמר סתם (שם ז' כ"ו) וכל דם לא תאכלו. ולפיכך ביארו זכרונם לברכה (שם כ"ב ע"א) ואמרו שחייבין כרת בדם היוצא בשעת שחיטה ונחירה או התזת הראש כל זמן שיש בו אדמימות וכן בדם הכנוס בתוך הלב ודם הקזה כל זמן שמקלח ויוצא שגם הוא דם הנפש כשהוא מקלח ולפיכך חייבין עליו. ודוקא מקלח להוציא השותת בתחלת הקזה ובסופה שאינו דם הנפש שאין חייבין עליו כרת
וכן דם התמצית כלומר אותו הדם שמתמצה בשעת שחיטה מעט מעט אחר שיצא הדם הנובע וכן דם האיברים כגון דם הטחול ודם הכליות ודם שבביצים ודם המתכנס ללב בשעת שחיטה אין חייבין עליו כרת אלא מלקות והוא שיאכל ממנו כזית
דם הבלוע בשאר הבשר שנקרא גם כן דם האיברים כל זמן שלא פירש מותר לאכול הבשר עם הדם הבלוע לתוכו שאותו דם כבשר נחשב לנו כל זמן שלא פירש מן הבשר. ולפיכך התירו זכרונם לברכה לאכול בשר חי בלא מליחה כל זמן שהודח יפה שלא יהיה על פניו דם בעין אבל כל זמן שפירש הדם הבלוע בתוך הבשר ויצא לחוץ חייבין עליו בלאו כמו בדם האיברים שמנינו למעלה שהן בלאו
ולפיכך הרוצה לאכול בשר מבושל בקדירה חייבוהו חכמים להוציא ממנו הדם שיהיה פורש מתוכו ויוצא לתוך המרק בבישול ולא מצאו תחבולה להוציאו כי אם במלח שהוא שואב הדם ומיבשו בטבע וכחו רב ונכנס בבשר ואפילו בחתיכה עבה ביותר יש בח בו להוציא הדם מתוך העובי. וכן הדבר ידוע ומנוסה שאם ימלה אדם חתיכה של בשר יפה כשיעור שנתנו חכמים למליחה ימצא טעם המלח בכל הבשר ואפילו בחתיכה גדולה של שור הפטום
ואהר שהדבר כן בברור ונראה לעין מותר לתת כל בשר שנמלח כשיעורו בקדרה בין שיהיו המים רותחין או פושרין וצוננין לפי שאנו רואין הבשר אחר מליחה כשיעור לכל דבר כאילו נתמצה ממנו כל דם האסור בו. ואם גם אחר מליחה אנו רואין שיוצא ממנו מעט דם אין לו תורת דם אלא כמיחל אדום הוא חשוב ועל כיוצא בו נאמר בגמרא (חולין קי"ב ע"א) רבי פלוני קרי ליה חמר בשר ומתירו
ויש בבהמה קצת איברים של ריבוי דם שבהם נהגו כל ישראל להוציא הדם שבהם בכח האש טרם שיבשלום בקדרה ולא רצו לסמוך בהם במליחה לבד והם המח והכבד צולין אותן מעט על האש ואחר כך מבשלין אותן בין שירצו לבשלן בפני עצמן או עם בשר אחר ומנהגן של ישראל תורה היא. עבר ובשלן במליחה לבד עם הבשר הכל מותר ובלבד שלא יכוון אדם לעשות כן לכתחילה כדי שישוב הדבר עליו בדיעבד אחר הבישול שכל העושה כן באיסורין אוסרין עליו הכל כמו בתחילה ואני קורא עליו ופורץ גדר ישכנו נחש
וסדר מליחה כך היא מדיח הבשר יפה מדם שעליו ואחר כך מניח עליו מלח בינוני לא עבה ביותר כדי שידבק בו קצת ולא דק ביותר כדי שלא ידבק בו יותר מדי ומניחו במלחו כדי הלוך מיל ואפילו לבשר שור עבה די בכך
ואחר שיעמוד במלחו שיעור זה במקום מדרון שיוכל הדם לזוב יפה או בכלי מנוקב לוקח הבשר בידיו ומגביהו ומנפץ המלח מעליו ואחר כך מדיחו יפה במים שבכלי פעמיים שלש או יותר עד שיוסר המלח וישארו המים שמדיח הבשר בהם זכים. ואם נשתהה הבשר במלחו יותר מן השעור הראוי למליחה אין חוששין שמא חזר הבשר ובלע מדם שעל פני המלח לפי שאנו אומרים שהבשר אחר שפלט דמו האסור פולט צירו כלומר מיחל הבשר והוא הלחות שבבשר וכל זמן שיפלוט הבשר אותו הציר אין בטבעו שיוכל לבלוע דם לפי שהדם חלק בטבעו הרבה ואינו נבלע כי אם במתון רצוני לומר כל זמן שלא יפלוט שום דבר לא דם ולא ציר
וכמה יהיה שיהוי זה שנחזיק הבשר שיפלוט עדיין ציר אמרו הרבנים ישמרם השם יתברך שהוא עד י"ב שעות נשתהה יותר מכן במלחו אסור לאכלו עד שיקלוף פני הבשר כולו ומיהו בקליפה סגי לפי שאנו מחזיקין מליח כרותח דצלי ובאיסור הנוגע בצלי קיימא לן דסגי קליפה בשאין שם איסור מפעפע ודם אינו מפעפע
ואם לא רצה לקלף הבשר מותר לאכלו בצלי שאף על פי שאנו אומרים שאין כח במלח להוציא דם הבא לבשר ממקום אחר כח האש חזק מן המלח להוציאו. ולפיכך בשר שנשתהה במלחו יותר מדי מותר לאכלו בצלי בלא קליפה ובקליפה אפילו בקדרה כמו שאמרנו
ויתר רובי דיני מליחה כגון דגים ועופות שמלחן זה עם זה ודג טהור שמלחו עם דג טמא וכלים של חרס או של עץ שמלהו בהן מה דינם והמלח עצמו שמלחו בו מה דינו ויתר רובי פרטי המליחה מבוארים בחולין פרק כל הבשר ובפרק חמישי מכריתות יתבאר גם כן דיני הדם וחילוקי דם הנפש ודם האיברים
ונוהגת בכל מקום ובכל זמן בזכרים ונקבות. ועובר עליה ואכל כזית דם הנפש במזיד חייב כרת בשוגג מביא חטאת קבועה ואם אכל כזית מדם האיברים במזיד לוקה בשוגג פטור
<h2>מצוה קמט שמיני שלא יכנסו הכהנים למקדש מגודלי שער</h2>
שלא יכנסו הכהנים למקדש מגודלי שער כמו שיעשו האבלים כלומר שלא יגדלו שערותיהם שנאמר (ויקרא י' ו') ראשיכם אל תפרעו ואמר התרגום לא תרבון פרוע ויחזקאל הנביא ביאר ואמר (יהזקאל מ"ד כ') ופרע לא ישלחו וכמו כן נאמר במצורע (ויקרא י"ג מ"ה) וראשו יהיה פרוע ואמרו בספרא יגדל פרע ולשון ספרא עוד ראשיכם אל תפרעו אל תגדלו פרע
וכבר נכפלה מניעה זו בכהן גדול ואמר (שם כ"א י') את ראשו לא יפרע ואולם נכפלה כדי שלא נחשוב מה שנאמר לאלעזר ואיתמר ראשיכם אל תפרעו שיהיה מצד המת בלבד וכשיעשו זה שלא על צד האבל שתחשוב שיהיה מותר על כן נתבאר בכהן גדול שזה בשביל העבודה הוא שיצוהו השם להסתפר
משרשי המצוה הוא הגדלת הבית וכמו שאמרנו למעלה שנצטוינו להגדילו בכל כחנו מן הטעם שאמרנו ועל כן ראוי לנו שלא נבוא שם מגודלי שער כדרך האבלים וכענין מה שנאמר במגילת אסתר (אסתר ד' ב') כי אין לבוא אל שער המלך בלבוש שק כלומר אין ראוי לבוא אל בית השם רק דרך ששון ושמחה ותענוג לא דרך אבל וצער
וכל זה יחזק היסוד הבנוי בראש הבנין כי כל עניני הבית ומעשיו לחזק ולצייר בלב העושים מעשה הכושר ולהרחיק מלבם ומחשבותם כל כיעור וכל חטא. ועל כן בהיות כוונת הבית בזה ראוי לנו לבוא שם דרך כבוד ויראה וגדולה ושמחה ומתוך קביעות מחשבתינו על חשיבות המקום וגודלו ותפארתו והודו יתרככו לבבינו שם ונהיה ראויים לקבלת הטוב
דיני המצוה כגון מה שאמרו זכרונם לברכה (סנהדרין כ"ב ע"ב) שאיסור גידול פרע בכהנים הדיוטים אינו אלא בשעת ביאה למקדש אבל כל זמן שאין כהן הדיוט נכנס למקדש אינו באיסור גידול פרע כלל אבל כהן גדול לפי שהוא תמיד במקדש אסור בגידול פרע לעולם כאילו תאמר שאם יהיה לו דרך אונס לעמוד חוץ למקדש קצת ימים מן החיוב עליו אף על פי כן שלא יגדל פרע. וכמה הוא גידול פרע שלשים יום כנזירות שסתם נזירות אינו פחות משלשים יום. ויתר פרטיה מבוארים
ונוהגת בזמן הבית בזכרי כהונה. והעובר עליה ונכנס למקדש פרוע ראש כלומר אחר שגידל שערו שלשים יום ועבד שם חייב מיתה בידי שמים שנאמר (ויקרא י' ו') ראשיכם אל תפרעו וגו' ולא תמותו ודברי התורה נוטריקון הם כלומר הא אם יפרעו ראשיהם ימותו ומכל מקום אין עבודתו פסולה. ומי שנכנס לשם ולא עבד הוא באזהרה כלומר שעבר על לאו ולוקה אבל אינו במיתה אלא אם כן עבד שכן בא לנו הפירוש
והרמב"ן זכרונו לברכה כתב כי פרוע הראש שלא יכנס למקדש מעלה היא מדבריהם ולא מדאורייתא וראיותיו בספרו ואמר שלא בא הכתוב לאסור אלא קריבה לעבודה והוא בכלל לאו דבעל מום שעבד.
וכתב עוד שאף חכמים לא אסרו אלא המקום הנקרא בין האולם ולמזבח אבל כנגד המזבח עצמו שהוא שתים ושלשים אמה כמו ששנינו (תמיד פ"ג מ"א) המזבח שתים ושלשים אמה בין האולם ולמזבח שתים ועשרים לא אסרו
<h2>מצוה קנ שמיני שלא יכנסו הכהנים למקדש קרועי בגדים</h2>
שלא יכנסו הכהנים במקדש קרועי בגדים שנאמר (ויקרא י' ו') ובגדיכם לא תפרומו פירוש אל תקרעו בגדיכם. ונכפלה מניעה זו בכהן גדול שנאמר עליו (שם כ"א י') ובגדיו לא יפרום וכפל המניעה בו מפני תוספת דבר שבו שאינו רשאי לקרוע על מת שימות לו ואפילו שלא בשעת עבודה. ואמרו בספרא ראשו לא יפרע ובגדיו לא יפרום על מתו כדרך שבני אדם פורעין ופורמין על מתיהן הא כיצד כהן גדול פורם מלמטן וההדיוט מלמעלן
משרשי המצוה כתוב בפריעת הראש הקודם לזה. ודין פרועי ראש וקרועי בגדים שוים בכל דיניהם
מדיני המצוה מה שאמרו זכרונם לברכה שחיוב קריעה זו היא שתהיה כמו קריעה שקורעין על המתים ומן הדומה שהוא טפח שכן אמרו במועד קטן (כ"ב ע"ב) שאין קריעה פחותה מטפח ויתר פרטיה מבוארים
ונוהגת בזמן הבית בזכרי כהונה. ועובר עליה ונכנס למקדש מן המזבח ולפנים קרוע בגדים ועבד חייב מיתה בידי שמים ואם לא עבד הרי הוא באזהרה ולוקה וזהו לדעת הרמב"ם זכרונו לברכה אבל לדעת הרמב"ן זכרונו לברכה אין מלקות בנכנס למקדש קרוע בגדים שאין איסור הכניסה בלא עבודה אלא מעלה מדבריהם אבל אם עבד והוא קרוע בגדים לוקה לפי מה שכתב בשם בעל הלכות
<h2>מצוה קנא שמיני שלא יצאו הכהנים מן המקדש בשעת עבודה</h2>
שלא יצאו הכהנים מן המקדש בשעת עבודה שנאמר (ויקרא י' ז') ומפתח אהל מועד לא תצאו פן תמתו.
ונכפלה מניעה זו כמו כן בכהן גדול ואמר (שם כ"א י"ב) ומן המקדש לא יצא. ולשון ספרא ומפתח אהל מועד יכול בשעת עבודה ושלא בשעת עבודה תלמוד לומר (שם) ומן המקדש לא יצא ולא יחלל הוי אומר בשעת עבודה כי שמן משחת יי עליכם (שם י' ז') אין לי אלא אהרן ובניו שנמשחו בשמן המשחה שאם יצאו בשעת העבודה חייבים מיתה מניין לכל הכהנים שבדורות שנאמר (שם) כי שמן משחת יי עליכם
וכתב המעתיק בשם הרמב"ם זכרונו לברכה דע שיש בכהן גדול תוספת שהוא לא ילך אחר המטה וזהו נגלה בלשון הכתוב באמרו (שס) ומן המקדש לא יצא. וכך נתבאר בפרק שני מסנהדרין (י"ח ע"א) שהוא אם מת לו מת אינו יוצא אחר המטה והביאו ראיה על זה מאמרו ומן המקדש לא יצא
ולמדנו מזה שמותר לו לעבוד ביום שימות לו מת. וכך אמרו זכרונם לברכה במסכת סנהדרין (פ"ד ע"א) ומן המקדש לא יצא ולא יחלל הא אחר שלא יצא חילל כלומר כהן הדיוט שאין העבודה מותרת לו והוא אונן הוא מוזהר על זה כלומר שלא יעבוד אונן וכך נתבאר בסוף הוריות (י"ב ע"ב) זה העיקר שכהן הדיוט אונן לא יעבוד וכהן גדול עובד והוא אונן. הנה נתבאר לך שאמרו הנה ולא יחלל שמוהו שלילות לא מניעה לומר שלא תהיה עבודתו חולין ואף על פי שהוא אונן
ומן הנראה מדברי הרמב"ן זכרונו לברכה כי הוא סובר כי לא יחלל אינו שלילות אבל הוא מניעה לכהן גדול שנצטוה שלא יצא מן המקדש מפני מתו ולא יחלל עבודת השם יתברך כי חילול יהיה לעבודה שיניחנה המשרת הגדול בשביל שום דבר בעולם. והוא יפרש כל ענין זה בדרך אחרת כמו שכתב בפירוש החומש (שם כ"א י"ב)
משרשי המצוה היסוד הבנוי לנו בהגדלת הבית והעבודות הנעשות שם ועל כן ראוי עכ"פ שלא לצאת ולהניח העבודה היקרה בשום דבר בעולם כי באמת אם יניחוה יהיה זילזול בה ויהיו מראים בעצמם שיהיה בעולם דבר גדול מעבודת השם אחר שתהיה נדחית אפילו לפי שעה בשביל שום דבר אחר ועל כן הוזהרו על זה במיתה
דיני המצוה כגון מה שאמרו רבותינו זכרונם לברכה שכהן הדיוט אף על פי שאינו רשאי לצאת מן המקדש בשעת עבודה כמו שנאמר (שם י' ז') ומפתח אהל מועד לא תצאו פן תמתו מכל מקום אם מת לו מת שהוא ראוי להתאבל עליו אינו עובד לפי שהוא אונן ואונן אסור בעבודה ואף על פי שאינו עובד הוזהר שלא לצאת משם עד שתגמר העבודה שהיה הוא עסוק בה מן הטעם שאמרנו לכבוד הדבר שלא יהא דומה כעוסק בדברי עראי. ויתר עליו כהן גדול שהוא חייב שלא יצא מן המקדש וגם שלא להניח עבודתו כלל בשביל אנינות שנאמר (שם כ"א י"ב) ומן המקדש לא יצא ולא יחלל וגו' ובא הפירוש בזה המקרא כלומר שלא יצא אלא יעבוד עבודתו שהוא עוסק בה ולא תהא עבודתו מחוללת בשביל אנינותו. ויתר פרטיה מבוארים בזבחים
ונוהגת בזמן הבית בזכרי כהונה. ואם עבר ויצא בשעת עבודה לוקה
<h2>מצוה קנב שמיני שלא להכנס שתויי יין במקדש וכן שלא יורה שתוי</h2>
שלא להכנס שתוי במקדש וכן שלא להורות כלומר שלא לדון בדבר מדיני התורה בעוד שיהא האדם שכור שנאמר (ויקרא י' ט') יין ושכר אל תשת וגו' בבואכם אל אהל מועד. ולשון התלמוד (עירובין ס"ד ע"א) שתה רביעית אל יורה. ולשון ספרי יין וגו' אל תשת אין לי אלא יין מנין לרבות שאר המשכרים תלמוד לומר ושכר אם כן למה נאמר יין על היין במיתה ועל שאר המשכרין בלאו. ושם נאמר מנין שאינו חייב אלא בשעת העבודה תלמוד לומד (שם) אתה ובניך וגו' ולא תמותו אתה ובניך במיתה ואין ישראל חייבין מיתה על ההוראה
שורש המצוה ידוע שאין ראוי להתעסק בדברים היקרים בתכלית היוקר כמו עניני המקדש ודברי התורה רק בעת שיהיה האדם מיושב בדעתו ומכוון בכל מעשיו אין להאריך בדברים פשוטים
מדיני המצוה מה שאמרו זכרונם לברכה שכל כהן הכשר לעבודה אם שתה יין הרי זה אסור לו להכנס מן המזבח ולפנים ואם נכנס ועבד עבודתו פסולה וחייב מיתה בידי שמים שנאמר (שם) ולא תמותו. וכן אסור לכל אדם בין כהן בין ישראל להכנס למקדש כולו מתחילת עזרת ישראל ולפנים כשהוא שתוי יין או שכור או פרוע ראש דרך ניוול כלומר ששערות ראשו גדולים ביותר או קרוע בגדים ואף על פי שאינו באזהרה איסור יש בדבר והאיסור אינו אלא מפני כבוד הבית. ולפיכך ישראל מותר ליכנס שם בשערות ראשו מגודלות יותר משלשים יום שאין זה ניוול אצל בני אדם. ואף על פי שהכהנים הוזהרו בזה לגודל קדושתן וקרבתן בבית הקדוש שראוי שלא יהא בהם דבר יתר כלל רק שיהיו כולן יפים ומום אין בם אין שאר כל אדם בגדר שלהם רק שלא יכנסו שם בשערות גדולים ביותר כמו שאמרנו
ושיעור היין שישתה האדם ויהא אסור ליכנס למקדש או להורות הוא רביעית לוג שהוא ביצה ומחצה ושישתה אותו חי ובבת אחת ובתנאי שעברו על היין ארבעים יום משנעשה. חסר אחת מאלו פטור אבל אסור ואינו מחלל עבודה בכך
שתה יותר מרביעית מן היין אף על פי שהיה מזוג ואף על פי שהפסיק ושתה מעט מעט חייב מיתה ופוסל העבודה. היה שכור משאר המשכרים אסור להכנס למקדש ואם נכנס ועבד והוא שכור משאר המשכרים אפילו מן החלב או מן הדבילה הרי זה לוקה ועבודתו כשרה שאין חייבין מיתה אלא על היין בשעת העבודה ואין מתחללת אלא בשכור מן היין
וכשם שאסור לכהן לבוא למקדש מפני השכרות כך אסור לכל אדם כהן בין ישראל להורות כשהוא שתוי אפילו שתה דבש תמרים או חלב ונתבלבלה דעתו אל יורה שנאמר בפרשת יין ושכר אל תשת (שם) (שם י"א) ולהורות את בני ישראל
ואם הורה בדבר שהוא מפורש בתורה עד שיודיעוהו הצדוקין מותר כגון שהורה שהשרץ טמא והדם אסור וכיוצא בהן. ומותר לשכור לקרות בתורה ואפילו הלכות ומדרשות והוא שלא יורה ואם היה חכם קבוע להוראה לא ילמד שלימודו הוראה היא
שתה כדי רביעית בלבד והיה בה מים כל שהוא או ישן מעט או הלך כדי מיל כבר עבר היין ומותר לעבוד אבל אם שתה יותר מרביעית אפילו מזוג אם ישן שינה מעט או הלך בדרך מוסיפין בשכרותו אלא שיהא לפי השכרות עד שלא ישאר משכרותו שום דבר בעולם
אנשי משמר מותרין לשתות יין בלילות אבל לא בימי שבתן ואפילו שאר בתי אבות של משמר שאין עבודתן אותו היום אסורים שמא תכבד העבודה על אנשי בית אב של אותו יום ויצטרכו לאחרים מאנשי משמרן לסייען. ואנשי משמר של אותו יום אסורין לשתות בין ביום בין בלילה שמא ישתה בלילה וישכים לעבודתו ועדיין לא סר יינו מעליו
כהן שיודע מאי זה בית אב הוא ויודע שבתי אבותיו קבועים הם בעבודת היום אסור לו לשתות כל אותו היום. היה יודע מאי זה משמר הוא ואינו מכיר בית אב שלו אסור לשתות כל אותו שבת שמשמרתו עובדין בה' לא היה מכיר משמרתו ולא בית אבותיו הדין נותן שאסור לשתות (יין) לעולם אבל תקנתו קלקלתו והרי הוא מותר לשתות תמיד לפי שאינו יכול לעבוד עד שיקבע בבית אב שלו ובמשמרתו
ונוהג איסור ביאת מקדש בשכרות בזמן הבית בזכרים ונקבות ומניעת ההוראה בכל מקום ובכל זמן בזכרים וכן באשה חכמה הראויה להורות. וכל מי שהוא חכם גדול שבני אדם סומכין על הוראתו אסור לו לשנות לתלמידיו והוא שתוי שהלימוד שלו כמו הוראה הוא כמו שאמרנו
ועובר עליה ונכנס שתוי יין מבין האולם ולמזבח ולפנים חייב מלקות ואם עבד עבודה חייב מיתה בידי שמים ואם שתה משאר המשכרין ועבד הייב מלקות לבד לא מיתה. וכן כל מי שהורה והוא שתוי בין כהן או ישראל עבר על לאו בין שתוי מן היין או שתוי משאר המשכרין. והרמב"ן זכרונו לברכה כתב כי מעלה היא מדבריהם שלא להכנס למקדש שתוי יין ואין מן התורה אלא שלא יעבוד שתוי
<h2>מצוה קנג שמיני מצות בדיקת סימני בהמה וחיה</h2>
שנצטוינו לבדוק סימני בהמה וחיה כשנרצה לאכול מהם והם מעלת גרה ושוסעת שסע שנאמר (ויקרא י"א ב' ג') זאת החיה אשר תאכלו מכל הבהמה אשר על הארץ כל מפרסת פרסה וגו'. ולשון ספרא אותה תאכלו אותה באכילה ואין בהמה טמאה באכילה כלומר ונלמד מזה לאו לבהמה טמאה ולאו כזה נקרא לאו הבא מכלל עשה. ונאמר במקום אחר (שם כ' כ"ה) והבדלתם בין הבהמה הטהורה לטמאה וכתיב עוד(שם י"א מ"ז) להבדיל בין הטמא ובין הטהור
משרשי מצות איסור המאכלות כתבנו למעלה באזהרת טריפה וחלב מה שידענו והוא השורש המספיק כפי הפשט לכולן. וענין הצוואה לבדוק סימניהן הולך אחר טעם איסורן שכל מה שבא לנו איסור עליו ראוי ומחוייב עלינו לבדקו יפה
והנני לא חשכתי עטי מכתוב דברי הרמב"ם זכרונו לברכה בכאן שחשב המקרא הזה למצות עשה מפני שיעדתי בראש דברי לכתוב המצוות על הסדר שחשבם הוא עם היות לבי נאחז בענין זה בסברת הרמב"ן זכרונו לברכה שכתב שאין ראוי שנמנה בדיקת סימני טהרה בבהמות מצוה כי באמת אחר שאסרה לנו התורה קצת הבהמות עכ"פ יתחייב להודיענו סימני הטהורות להפרישנו מן האיסור ואין זה ראוי כלל להחשב בחשבון מצוה. והוא הדין והוא הטעם גם כן בבדיקת עופות ודגים וחגבים שיחשוב הרמב"ם זכרונו לברכה לשלשה והרמב"ן זכרונו לברכה לא יחשבם
מדיני המצוה שכל בהמה וחיה שמעלת גרה אין לה שיניים בלחי העליון וכל בהמה בעולם מעלת גרה היא מפרסת פרסה חוץ מן הגמל' וכל שמפרסת פרסה היא מעלת גרה חוץ מן החזיר. ועשרה מינין הן בין בהמות וחיות המותרין שלשה מיני בהמות הידועות והן שור כבש ותיש ושבעה מיני חיה המפורשים בכתוב (דברים י"ד ה') איל וצבי וגו'
וכמו שאנו צריכין לדעת סימני הכשרות להבדילן מן הטמאות כמו כן אנו צריכין לידע אי זו היא מין בהמה ואי זו מין חיה מצד החלב שחלב בהמה אסור וחלב חיה מותר כמו שכתוב באזהרת החלב למעלה ועוד שדם החיה טעון כסוי ולא דם הבהמה
וסימני החיה במה היא חלוקה מן הבהמה לא נאמר בתורה אבל מפי השמועה למדנו שהיא ניכרת בקרניה שקרני החיה עשויות כן כרוכות חדוקות הדורות כרוכות כקרני השור חדוקות כקרני העז ויהיה החדק מובלע בהן והדורות כקרני הצבי' לפיכך כל שאין לה סימנין אלו בקרניה חייב אדם לנהוג איסור בחלבה והמוצא חיה בלא קרנים שאין יכול לבדקה בקרניה' אם מכירה בצורתה יפה כגון שהורגל בהם מותר לו לבטוח בהכרתו ולא נאמר שיהיה צריך לבדוק בקרנים על כל פנים ויתר פרטיה בחולין (נ"ט ע"א)
ונוהגת בכל מקום ובכל זמן בזכרים ונקבות. ועובר עליה ולא בדק אלא שראה בה הסימן האחד וסמך עליו ואכל ממנה אף על פי שמצא אחר כן שהיתר אכל ביטל עשה זה של בדיקת הסימנין
<h2>מצוה קנד שמיני שלא לאכול בהמה וחיה טמאה</h2>
שלא לאכול בהמה וחיה טמאה שנאמר (ויקרא י"א ד' ז') את זה לא תאכלו ממעלי הגרה וממפריסי הפרסה את הגמל והחזיר והארנבת והשפן ומיני שאר בהמה טמאה לא בא עליהם לאו בביאור אבל מכיון שאמרה התורה (שם שם ג') כל בהמה מפרסת פרסה וגו' מעלת גרה בבהמה אותה תאכלו נדע שכל מה שאין בו שני הסימנין יחד הוא נמנע מלאכלו וזה לאו הבא מכלל עשה והעיקר אצלינו לאו הבא מכלל עשה עשה ואין לוקין עליו
ואמנם נאסרו לנו גם כן שאר בהמה וחיה מקל וחומר שאנו אומרים החזיר והגמל שיש בהן סימן טהרה אחד אנו לוקין עליו קל וחומר שאר בהמה וחיה שאין להן סימן טהרה כלל שלוקין עליהן
ולשון ספרא אותה תאכלו אותה באכילה ואין בהמה טמאה באכילה אין לי אלא כעשה בלא תעשה מנין תלמוד לומר את זה לא תאכלו ממעלי הגרה וגו'. אין לי אלא אלו בלבד שאר בהמה טמאה מנין ודין הוא ומה אלו שיש בהן סימן טהרה הרי הן בלא תעשה על אכילתן שאר בהמה טמאה שאין בהן סימן טהרה אינו דין שיהא לא תעשה על אכילתן. נמצא הגמל והארנבת והשפן והחזיר מן הכתוב ושאר בהמה טמאה מקל וחומר
ואמנם הוא לגילוי מילתא בעלמא כלומר שקל וחומר בזה הענין מבואר בכתוב הוא שאם הזהיר על אותן שיש בהן סימן אחד של טהרה כל שכן על שאין להם סימן טהרה כלל ולא שייך בכאן כלל לומר אין עונשין מן הדין ולפיכך כל מי שאכל כזית מבהמה טמאה מאי זה מין שיהיה לוקה מדאורייתא
ופירוש מפרסת פרסה הוא שפרסותיה סדוקות. ופירוש שוסעת שסע לומר שתהא הפרסה מובדלת לגמרי מלמעלה ומלמטה אבל אם היתה סדוקה למטה ומחוברת למעלה או בהפך טמאה היא. ופירוש מעלת גרה שמקיאה האוכל מן המעיים ומשיבה אותו לפיה לכתשו ולטוחנו הדק
משרשי המצוה מה שכתבנו באזהרת טריפה בסדר משפטים כי יודע אלהים כי כל המאכלות שהרחיק מעמו אשר בחר יש בהם נזקים מצויים לגופים אשר הם כלים לנפשות לפעול בהם ולהתעלות על ידי מעשיהם הטובים ועל כן הרחיקנו מהם למען יפעלו הנפשות פעולתן ולא ינעלו בפניהם רוע מזג הגופות וטמטום הלבבות וכמו שכתבתי שם
מדיני המצוה מה שאמרו זכרונם לברכה (זבחים ע' ע"א) שלא חלק הכתוב בבהמה וחיה טמאה בין בשרה לחלבה שהכל אסור. ובשר אדם אף על פי שנקרא האדם נפש חיה ואינו מעלה גרה ושוסע שסע אין בשרו בכלל איסור בהמה טמאה לעבור עליו בלאו ולפיכך האוכל מבשרו או שותה מחלבו בין חי בין מת אין לוקין עליו אבל מכל מקום אסור הוא בעשה שהרי מנה הכתוב שבעת מיני חיה ואמר בהן (דברים י"ד ד') זאת החיה אשר תאכלו מכלל שכל שהוא חוץ מאלו לא תאכלו ולאו הבא מכלל עשה עשה זהו דעת הרמב"ם זכרונו לברכה
אבל הרמב"ן זכרונו לברכה כתב שבשר האדם אפילו עשה אין בו והביא ראיה מה שאמרו זכרונם לברכה (כריתות כ"א ע"ב) דם מהלכי שתיים וחלבם אפילו מצות פרוש אין בו וכתב הוא זכרונו לברכה דהוא הדין לבשר שמותר כמו הדם שאם לא כן איך יהא מותר הדם וכמו שאמרו זכרונם לברכה (שם כ"ד ע"א) דם של בין השיניים מוצצו ובולעו והא קיימא לן כל היוצא מן הטמא טמא ומכל מקום בשר ישראל מת אסור בהנאה. ויתר ראיותיו בספרו. שאר פרטי המצוה מבוארים בחולין פרק ג' ובמקומות אחרים
ונוהגת בכל מקום ובכל זמן בזכרים ונקבות. ועובר עליה ואכל כזית מכל בהמה טמאה או שתה רביעית מחלבה במזיד לוקה בשוגג פטור
<h2>מצוה קנה שמיני מצות בדיקת סימני דגים</h2>
לבדוק בסימני דגים כלומר שהרוצה לאכול מן הדגים שיבדוק תחילה בהם יפה הסימנין שנתנה התורה בהן והן סנפיר וקשקשת שנאמר (ויקרא י"א ט') את זה תאכלו מכל אשר כמים וגו'
כבר כתבנו כמצוה הקודמת לזו שהרמב"ן זכרונו לברכה לא יחשוב במנין המצוות בדיקת סימנין במינין שהתירה התורה וכי האמת אתו בזה לפי הנראה לנו. ואף על פי שמצאנו בגמרא (חולין ס"ו ע"ב) בפירוש בקצתן זו מצות עשה הכוונה בענין לחייב במינין הטמאין בעשה ולא תעשה עם הכלל הידוע לנו לאו הבא מכלל עשה עשה וכמו שנכתבם כן בעזרת השם במצות הלוואת הנכרי שחשבה הרמב"ם זכרונו לברכה למצוה ולא בא הכתוב לפי הדומה רק לחייב בעשה ולא תעשה בהלואת ישראל ברבית
שורש המצוה כתבתיו גם כן למעלה בסימני בהמה והוא כלל לארבעת המינין
מדיני המצוה כגון מה שאמרו זכרונם לברכה (שם נ"ט ע"א) שסנפיר הוא מה שבדג שהוא לו כעין כנפים שפורח בהן וקשקשת היא אותה קליפה שעליו הדבוקה בכל גופו ואף על פי שלא נמצא קשקשת כי אם במקצת גופו ואפילו אחת לבד דיו וכשר. ואמרו בתוספתא והוא שתהא תחת לחיו או תחת זנבו או תחת סנפיריו אבל בשאר גופו לא סגי לן בפחות משתיים
וכל שנמצא בו קשקשת ואפילו אחת במקומות הנזכרים אין צריך לבדוק אם יש לו סנפיר כי בודאי יש לו אבל כשימצא בו סנפיר צריך לבדוק אם יש בו קשקשת כי יש דגים טמאים הרבה שיש להם סנפיר
וכל דג שבטבעו יש לו קשקשים אף על פי שאין נעשין בו בעודו קטן עד שיגדיל כגון הסולתנית והאפיין הרי זה מותר. וכל שיש בו קשקשים בעודו בים אף על פי שהוא משיר אותן כשעולה מן הים כגון אקונס ואפונס בספתייס אפנסטייס ואטונס הנקרא בירט בלעז הרי זה כשר שלא תקפיד התורה רק במין בעל קשקשת וסנפיר כי הוא הנאות אל טבע בני אדם ומן הטעם שכתבנו באיסור המאכלות לפי הפשט
ונוהגת בכל מקום ובכל זמן בזכרים ובנקבות. ועובר עליה ולא בדק יפה כגון שראה סימן אחד לבד בדג וסמך על האחר בלא בדיקה אף על פי שנמצא אחר כן כשר ביטל עשה זה
<h2>מצוה קנו שמיני שלא לאכול דג טמא</h2>
שלא לאכול דג טמא שנאמר (ויקרא י"א י"א) מבשרם לא תאכלו ואת נבלתם תשקצו. וסימני דגים כשרים כתבנום למעלה במצות עשה ב' שהיא לבדוק בסימני דגים שחשבנו מן המנין לכבוד הרב רבינו משה זכרונו לברכה
משרשי המצוה מה שכתבנו למעלה בענין איסור המאכלות שהאל ברוך הוא הרחיק מעמו כל מה שנזק נמצא בו הן בהמה או עוף או דגים מן הטעם שאמרנו שם
דיני המצוה כתבנום למעלה גם כן והם בחולין פרק ג'. ונוהגת בכל מקום ובכל זמן בזכרים ונקבות. ועובר עליה ואכל כזית מדג טמא במזיד לוקה בשוגג פטור
<h2>מצוה קנז שמיני שלא לאכול עוף טמא</h2>
שלא לאכול עוף טמא שנאמר (ויקרא י"א י"ג) ואת אלה תשקצו מן העוף לא יאכלו וגו'. משרשי המצוה מה שכתבנו במאכלות אסורות
מדיני המצוה מה שאמרו זכדונם לברכה (חולין נ"ט ע"א) סימני בהמה וחיה נאמרו מן התורה כלומר שהן מפורשין בתורה והן פרסה חלוקה לגמרי במו השור והכבש ומעלה גרה. וסימני העוף לא נאמרו לפי שהתורה פירשה לנו בשם כל הטמאים שבעולם וכיון שכן הוא אין צורך לכתוב לנו סימניהן כי כל עוף הנמצא בעולם חוץ מהם הוא כשר. ומכל מקום מפני שכל אותן מינין שהודיעתנו התורה אין כל אדם בקי בהן הודיעונו חכמים סימנין בהן כדי שיכיר אותן כל אדם ויוכל לאכול מן העופות אף על פי שאינו מכיר אפילו אחד מכל המינין הטמאים המפורשים בכתוב
נמצא לפי דברינו שכל המכיר יפה כל המנויין שבתורה שהן כ"ד מינין יכול לאכול מכל עוף אחר שימצא כיון שאמרו שכל עוף שלא נזכר במנין הטמאים בתורה כשר. וכמו שאמרו זכרונם לברכה (שם ס"ג ע"ב) גלוי וידוע לפני מי שאמר והיה העולם שעופות טהורין מרובים על הטמאין לפיכך פרט הטמאים כלומר פרט כל הטמאים שבעולם. כן הוא הפירוש לפי דעת רוב הרבנים כי כל הטמאין שבעולם הוזכרו בתורה
ומי שאינו מכירן אמרו חכמים זכרונם לברכה (שם נ"ט ע"א) שאלו סימניהם כל עוף הדורס בידוע שהוא ממיני הטמאים שבתורה ופירוש דורס כלומר שנועץ הצפרנים על עוף אחר ומטיל בו ארס כמנהג הנץ ושאר העופות שצדין בהן בני אדם. ויש שאינו דורס והוא גם כן ממיני הטמאים
ואמרו לנו חכמים זכרונם לברכה (שם ס"ב ע"א) דרך כלל שכל שיש בגופו ג' סימנין אלו שיש לו אצבע יתירה והוא האצבע הגדול שיוצא יותר משאר האצבעות וזפק הוא מקום רחב בסוף הוושט שמקבץ העוף שם המאכל בתחילת האכילה וקורקבן נקלף והוא המקום הטוחן בו העוף המאכל הנקרא בלעז ונטראי ויש לו עור דק בתנך הבשר לפנים ואותו העור נקלף ממקצת העופות מכיון שיש לו לעוף ג' סימנין אלו בידוע שאינו ממין הטמאים ומותר
שני כללים אלו שכללנו אחד לאיסור ואחד להיתר כל עוף שהן בו אין צריך שום אדם לשאול עליו לבקי בעופות אלא יאסור האסור ויתיר המותר מיד שאין בזה פיקפוק
ונמצא לפי כלל זה שארבעה סימני טהרה הן בעופות ואלו הן אינו דורס ואצבע יתירה וזפק וקורקבן נקלף. וכבר כללנו שכל עוף שנמצא חסר אחד מהן והוא המיוחד שבהן דהיינו אינו דורס כלומר שיהיה דורס שהוא טמא לעולם ואינו צריך לבדוק בו דבר אחר. ואין צריך לומר אם חסר מכולן שאין בו אפילו אחד מסמני טהרה אלו שאסור שהרי אפילו מן האחד המיוחד לבד יאסר כמו שאמרנו כל שכן אם חסר מכולן. והנשר הוא כן שאין בו אחד מכל סימני טהרה
נמצא עוף חסר מן השניים כלומר שיהיו בו שני סימני טהרה לבד ויחסרו ממנו השניים האחרים והאחד מן השניים של טהרה שימצאו בו יהיה שאינו דורס כל עוף שהוא כן הוא טהור לאכול לכל מי שמכיר עורב וכל מין עורב לפי שאין בכל מין הטמאים שיהיה כן כי אם עורב ומינו כן שאינו דורס ויש לו סימן אחד בגופו מסימני הטהרה. וסימן זה של טהרה אינו קבוע בכל מין העודב אלא יש במין העורב שיש לו אצבע יתירה ואינו דורס ויש שיש לו זפק ואינו דורס ויש שקורקבנו נקלף ואינו דורס כלל הדבר כי במינו ימצאו שני הסימנין אלו של טהרה ולא במין אחר כן פירשו קצת מן המפרשים. ויש שאמרו כי יש לעורב שיני סימני טהרה בגופו מלבד שאינו דורס
נמצא עוף חסר השלשה סימני טהרה ולא ישאר לו כי אם האחד המיוחד והוא שאינו דורס טהור לעולם לפי שאין בכל העופות הטמאים שלא יהיה בגופם אחד מכל סימני הטהרה אלא שאינו דורס חוץ מפרס ועזניה שהן כן והן אינן מצויין בישוב ומכיון שאינן מצויין בישוב אין לספק בהן. ויש מן המפרשים שאמריי כי לרבותינו זכרונם לברכה לא היו מצויין אבל עכשיו מצויין הן וקורא אני עליהם אל תהי צדיק הרבה כי הם אמרו דלא שכיחי בישוב כלומר שמרחיקין הן לעולם ממקומות הישוב ומכיון שטבעם כן הארץ לעולם עומדת והדין שוה בכל זמן
נמצאו בגופו שלשה סימני הטהרה והם אצבע יתירה וזפק וקורקבן נקלף בידוע שהוא כשר וגם הרביעי הוא בו כלומר שאינו דורס שאין בעולם עוף בשלשה סימנין אלו שיהא דורס ואין צריך לבדוק אחריו כלל אלא שיאכלנו מיד. אבל נמצאו בו שלשה סימני טהרה ויהיה אחד מן השלשה שאינו דורס בזה ודאי יש לספק הרבה כי רוב הטמאים הם כן שיש להם שלשה סימני טהרה כאלו וצריך כל אדם לשאול על עוף כזה אם אינו מכיר כל הטמאים המנויים בתורה
נמצא לפי דברינו שכל עוף שיסופק עלינו אם טמא או טהור יהיה על כל פנים בשני צדדין שיהיו לו שלשה סימני טהרה והאחד מהם אינו דורס כמו שאמרנו שיש לספקו ברוב מיני הטמאים או שיהיו לו שני סימני טהרה ואחד מהם אינו דורס שיש לספקו כעורב ומיניו אבל בכל שאר הצדדין אינו בא לידי הספק אלא נדין אותו בטהור או בטמא מיד
שית דעתך בדבר כי כן הוא לפי כללנו זה. וכלל זה כתבנו אותו לפי סברת קצת המפרשים כי הרבה פירושים נתפרשו בענינים אלו של עופות. וכל העופות המסופקים אמרו זכרונם לברכה (שם ס"ג ע"ב) שהן נאכלין במסורת כלומר שאם קיבלו בני המקום ונהגו בפשיטות לאכלו בחזקת טהור שאין לפקפק עליו כלל ואין צריך לבודקו. ויתר פרטי המצוה בפרק ג' מחולין
ונוהגת בכל מקום ובכל זמן בזכרים ונקבות. ועובר עליה ואכל כזית מעוף טמא במזיד לוקה בשוגג פטור
<h2>מצוה קנח שמיני מצות בדיקת סימני חגבים</h2>
לבדוק בסימני חגבים והם הסימנין שכתובים בתורה (ויקרא י"א כ"א) אשר לו כרעים ממעל לרגליו וגו' שנאמר (שם) את זה תאכלו מכל שרץ העוף. ענין שרשה כמו בשאר המינים
דיניה פירשו זכרונם לברכה (חולין ס"ה ע"א) ששמונה מיני חגב טהור הם ואלו הן אחד שנקרא חגב שני שנקרא דבנית והוא מין חגב שלישי שנקרא חרגול רביעי עוצרביא והוא מין חרגול חמישי ארבה שישי צפורת כרמים והוא מין ארבה שביעי סלעם שמיני יוחנה ירושלמית והוא מין סלעם. מי שהוא בקי בודק בהן לפי בקיאותו ובשמותיהן ואוכל והצייד ישראל נאמן עליהם ובעוף ומי שאינו בקי בהן בודק בסימנין שנתנה התורה בהן
ושלשה סימנין הן ואלו הן ארבע כנפים שחופות רוב אורך ורוב היקף גופו וארבע רגלים ושתי כרעים לנתר בהן על הארץ ויש אומרים שצריך לדעת שיהא שמו חגב. ויתר פרטיה מבוארים בפרק שלישי מחולין
ונוהגת בכל מקום ובכל זמן בזכרים ונקבות. ועובר עליה ואכל ולא בדק יפה ביטל עשה
<h2>מצוה קנט שמיני מצות טומאת שמונה שרצים</h2>
להיות שמונה שרצים טמאים ומטמאים שנאמר (ויקרא י"א כ"ט) וזה לכם הטמא בשרץ השורץ על הארץ החולד והעכבר והצב וגו'
משרשי המצוה הקדמה לא יספק כל מי שיש בו דעה שלא היה אדם מעולם שהשיג לדעת כל החכמה עד סופה שלא יתעלם לו ממנה דבר שהרי אפילו על משה רבינו עליו השלום אמרו זכרונם לברכה (ר"ה כ"א ע"ב) חמשים שערי בינה הן וכולן נמסרו למשה חוץ מאחד וכן שלמה המלך החכם אמר על עצמו (קהלת ז' כ"ג) אמרתי אחכמה והיא רחוקה ממני וכן לא יספק כל שיש לו מוח בקדקדו כי השם שהוא אב החכמה ומאתו נמצאת בו נכללת כולה ואין שום ספק גם כן כי אב כל הטובות לא יצוה דבר את בריותיו רק לטובתם ולתועלתם ולהרחיק כל נזק מעליהם
ועל כן כאשר נשיג בחכמתינו מן המצוות לדעת התועלות המגיע לנו בהן נשמח בו וכאשר אין אנחנו משיגים מהן בחכמתינו התועלת שלנו בהן יש לנו לחשוב על כל פנים כי ביתרון החכמה אשר לשם על כל בריה ידע התועלת אשר לנו באותה מצוה ועל כן צוונו עליה
וכבר הודיעונו זכרונם לברכה למה לא נודע הטעם בכל המצוות ואמרו שהיה הדבר שלא יהיה לנו כשלון בזה והביאו ראיה שהרי שלשה מהן נתגלה טעמן ונכשל בהן גדול העולם
ואל יחשוב תופש לבוא עלי עם המשל שאמרו זכרונם לברכה (פסחים כ"ח ע"א) כפא דחק נגרא ביה נשרוף חרדלא במה שאמרתי עכשיו שהשם העלים ממנו טעמי המצוות ואנכי הרימותי ידי לדבר בהן דבר אל נערי כי כבר קדמוני רבותי לדבר בהן כמה דברים במדרשים ובמקומות אחרים על צד פשטן ועומק חכמתן וחוזק בינתן ורוב קדושתן גנוז בתוכן ואפילו כל הרוחות לא יזיזו אותן וכל המעמיק עצה בפשטיהן וישתדל לחדש דבר בנגלה שבהן כי יכסוף להציץ מן החרכים להתענג בזוהר מראיהן וללקוט מעליהן לחגור בהן אין ראוי לתת עליו בזה אשם רק לברכו ולהזכירו לשבח באשר הוא שם
ועתה אחרי הקדמתנו זאת שחכמת האל גדלה על כל חכמה וכי לא יצוה דבר רק לטובה לנו ולתועלת גדולה אין לנו קושיא ולא שאלה בכל איסור המאכלות והרחקת הטומאה בכל אשר לא יהיה התועלת לנו ידועה ומושג בחקירה כי ידענו באמת שהכל לטוב. ואל תתמה בני על עניני הטומאה אם הוא נעלם הרבה על כל בריה כי אפשר שהטומאה תזיק אל הנפש ותחליאה קצת וכן שמעתי הדבר מפי חכמים וכעין מה שאמרו זכרונם לברכה (יומא ל"ט ע"א) ונטמתם בם ונטמתם כתיב (ויקרא י"א מ"ג) כלומר שמעיינות השכל שהוא הנפש הקיימת מתקלקלים קצת בענין הטומאה
ואל תתמה בהתקלקל השכל בענינים הגשמיים אף על פי אינו מינו כי מפני שיתופה של נפש עם הגוף יארע לה כן על כל פנים. ואם כן אנחנו בני איש בעניות דעתנו לא נדע הנפש ומהותה ואיך נלאה לדעת רפואתה או מחלתה מדרך החקירה הלא לרופאים אין תחבולה ברפואה עד הכירם עיקר המחלה ועל כן בכל הרחקות הטומאה שיבואו בתורה אין לנו לחטט אחר שרשיהן עד בואנו אל תכלית הידיעה בעניני הנפש לדעת מהותה ומוצאה ומובאה
והבן זה ודעהו כי בו נמצא קצת תשובה על כל שרשי מצוות הטומאה והטהרה עד אשר כמעט יהיה מסוה על פנינו בחידוש פרה אדומה שמטמאה הטהור ומטהרת הטמא וגם שם נאריך בענין בעזרת השם לקבל שכר ביגיעה למצוא דברי חפץ
דיני המצוה כגון מה שאמרו זכרונם לברכה (כלים פ"א מ"א) ששמונה שרצים הם נקראים אב הטומאה כלומר שמטמאין אדם וכלים במגע ואם הכלים של חרס מטמאין אותן מכיון שיכנסו בתוך אוירו. וזה החילוק שיש בענין הטומאה בין מה שנקרא אב למה שנקרא ולד שהנקרא אב מטמא אדם וכלים והנקרא ולד אינו מטמא אדם וכלים
והשרצים אינם מטמאים עד שימותו שנאמר (שם שם ל"א) הנוגע בהם במותם יטמא. ושמונה שרצים אלו דוקא הוא שמטמאין אבל כל שאר שרצים נחש ועקרב וכיוצא בהן אינם מטמאין כלל. ודין השרצים הוא שאינם מטמאין במשא בלי מגע והנוגען שאינו מטמא בגדים שעליו בשעת מגעו בהן. ושיעור טומאת השרץ בכעדשה שהרי מצינו שהתורה סמאתן סתם ויש מהן שרצים שאינן אלא כעדשה. וכל השרצים מצטרפין לכעדשה כלומר אפילו מעט מזה ומעט מזה מצטרף לכעדשה לטמא שלא תאמר אין החיוב אלא בכעדשה מאחד לבד
ודין בשר חי הפורש מן השרץ ואבר אחד שלם והכוליא והכבד והלשון ודין דמן וגידן וציפרנן ועורן וביצתן ודין כל שנטמא בהן שאסור לאכול תרומה וקדשים וליכנס למקדש עד שיטבול וענין טבילה הוא כמו שנפרש במצותו בעזרת השם ואף לאחר טבילתו אסור לאכול אפילו תרומה עד הערב השמש ואחר כך טהור ואוכל תרומה. ויתר פרטיה מבוארים בסדר טהרות וברוב במסכת כלים וטהרות
ונוהגת בכל מקום ובכל זמן בזכרים ונקכות לענין שכל שנטמא בשרצים נקרא טמא ולא יעלה מטומאה עד שיטבול במים כדינו. ומכל מקום עכשיו שאין לנו בעוונותינו לא מקדש ולא טהרות אין לנו למנותה בחשבון מצוות הנוהגות
ומי שמיטמא אפילו לדעת בכל זמן אין עליו חטא בזה אלא שאינו רשאי ליגע בקדשים עד שיטהר ומכל מקום יש לכל מבין להרחיק הטומאה כי הנפש מתעלה בטהרה
וכתב הרמב"ן זכרונו לברכה שאין לנו לחשוב במנין המצוות כל דיני הטומאות ובספר המצוות שלו כתב טעם נכון לדבריו והדעת בזה נוטה אחריו ומחפצי בקיצור בחיבור זה לא רציתי לכתוב כל טענותיו הנה במצות צ"ו בספרו תמצא הענין בארוכה. ובסוף הענין אמר שהשם מנענו מעשות הדברים בטומאה ונשאר עלינו להודיענו אי זה דבר הוא הטומאה ואמר שהיא נגיעת המת והשרצים וזולתם כל הנזכרים בתורה ושאין לנו למנותן באמת מצוות בפני עצמן וזהו שאמרנו שהקרבת בעל מום נמנעת ונשאר עלינו לדעת אי זה דבר הם המומין ובאמת לא נמנה כל מום ומום מהם מצוה
<h2>מצוה קס שמיני מצות ענין טומאת אוכלים</h2>
שנצטוינו בשמירת טומאת אוכלין ומשקין ולהתנהג בענין על פי התורה שהודיעתנו איך נדין בכל ענין טומאת אוכלין ומשקין והכלים המטמאין על ידם שנאמר (ויקרא י"א ל"ד) מכל האכל אשר יאכל אשר יבא עליו מים
משרשי הטומאה והטהרה במצוה הקודמת תראה להג הרבה אין צורך להחזירו
מדיני המצוה מה שאמרו זכרונם לברכה שזה שנאמר בתורה (שס) מכל האכל אשר יאכל פירושו שיאכל לאדם ולפיכך אמרו זכרונם לברכה (טהרות פ"ח מ"ו) שכל אוכל שאינו מיוחד לאדם אינו מקבל טומאה כלל. ופירשו גם כן שאינו נקרא אובל לענין קבלת הטומאה עד שיעקר מן הקרקע אבל כל זמן שהוא מחובר אפילו בשורש קטן שיכול לחיות אינו נקרא אוכל לקבל טומאה ואפילו נגעו בו כל הטומאות טהור הוא
וכן אין כל אוכל שבעולם נקרא אוכל לקבל טומאה עד שיבוא עליו מים מאחר שנעקר מן הקרקע וכמו שכתוב אשר יבוא עליו מים וגו'. ואף על פי שאמרו שזה גזירת הכתוב הוא יש לסמכו קצת אל הטעם לפי מה שיעלה בתחילת המחשבה ולומר כי הענין לפי שהתורה לא תחשוב שום דבר להיות ראוי לדיניו שבו עד שעת גמר מלאכתן כמו שידוע בדיני הפירות לענין תרומות ומעשרות וכן החלה שאין עונתה עד שתתגלגל הקמח וזהו שהמפריש חלתו קמח אינה חלה וגזל היא ביד הכהן
ועל כן גם בענין הטומאה נאמר שאין דיני טומאת הפירות וטהרתן עד גמר מלאכתן ולפי שדרך בני אדם בקצת פירות וירקות להדיחן מעפרן טרם שיאכלו אותן היה הענין לאמר על כולן דרך כלל שלא יהיו נקראין אוכל עד שיוכשרו במים. ומן הטעם הזה בעצמו אמרו שהכשירן הוא כשהודחו ברצון הבעלים כלומר שהבעלים חשבו משקה המים שהודחו בהן כדרך בני אדם שידיחו ירקותיהם במשקה וזהו פירוש רצון ואונס הנזכר בגמרא בענין זה לפי הפירושים הטובים. ואם לא יחשבוהו למשקה אף על פי שהן בעצמן נתנוהו על הפירות אין זה לרצון
ולפיכך אמרו זכרונם לברכה (מכשירין פ"א מ"ו) שהטומן פירותיו במים מפני הגנבים לא הוכשרו לפי שאין המים חשובים לבעלים למשקה שלא נתנום בהם מחמת משקה אלא להטמינן כמו שהיו מטמינים אותן גם כן בתוך גיזי צמר או בדבר אחר
ומענין זה מה שאמרו זכרונם לברכה (שם פ"ד מ"ג) שהכופה קערה על הכותל ביום מטר אם בשביל שתודח הקערה הוא עושה מי המטר ראויין להכשיר מפני שעכשיו נדין מים אלו למשקה לדעת הבעלים שדרכו של עולם להדיח הדברים במה שהוא משקה ואם הניחה שם כדי שלא ילקה הכותל אינם מכשירין.
ודיני ידות האובלין רבים. ויתר פרטיה מבוארים במסכת טהרות ועוקצין ומכשירין
ונוהגת בכל מקום ובכל זמן בזכרים ונקבות שנדין בענין זה טומאת האוכלין והכשירן ומכל מקום עכשיו בחוצה לארץ שאין לנו בעוונותינו מקדש וקדשים דיני הטומאות בטלים אצלנו. ומכל מקום אם רצה לנהוג בהם בעצמו מנהג קדושים כאילו היה בארץ ולהזהר באוכלין לאכלן בטהרה כזה ראוי לדון בהם
וכבר כתבתי במצוה הקודמת דעת הרמב"ן זכרונו לברכה בדיני הטומאות והוא מתיישב בלב שומעו ואיני צריך להחזירו בכל אחת ואחת
<h2>מצוה קסא שמיני מצות ענין טומאת נבילה</h2>
להיות הנבילה טמאה ומטמאה שנאמר (ויקרא י"א ל"ט) וכי ימות מן הבהמה אשר היא לכם לאכלה וגו'
כתב הרמב"ם זכרונו לברכה במצוה הזאת וזה לשונו ואני אזכיר לך הנה עתה הקדמה יאות לך שתזכרה בכל מה שנזכור ממיני הטומאות והיא שזה שאנו מונין כל מין ומין מהטומאות מצות עשה אין ענינו שנתחייב להטמא בטומאה זו ולא במו כן אנו נמנעין מהטמא בה ותהיה מצות לא תעשה. ואולם היות התורה אומרת שמי שקרב בזה המין נטמא או זה הדבר יטמא על ענין כך למי שקרב אליו הוא מצות עשה כלומר זה הדין המצווה בו הוא מצוה והוא אמרנו שמי שקרב בכך על ענין כך נטמא ומי שהיה על ענין כך לא יטמא. ובהטמא בעצמו הרשות ביד כל אדם כי אם רצה יטמא ואם רצה לא יטמא. ולשון ספרא ובנבלתם לא תנעו (שם שם ה') יכול אם נגע אדם בנבלתם ילקה ארבעים תלמוד לומר ולאלה תטמאו (שם שם כ"ד) יכול אם ראה אדם נבילה ילך ויטמא לה תלמוד לומר ובנבלתם לא תגעו הא כיצד הוי אומר רשות. והמצוה הוא מה שנאמר לנו באלה הדינין שמי שקרב לזה נטמא ויהיה טמא ויתחייב מה שנתחייבו הטמאים לצאת חוץ למחנה שכינה ושלא יאכל קודש ולא יקרב אליו וזולת זה. וזאת היא המצוה כלומר היותו טמא בזה המין כשקרב אליו או כשהיה אצלו על ענין כך. וזכור זה הענין בכל מין ומין ממיני הטומאה עד כאן לשונו
ועם כל זה לא יתיישב יפה עם הלב שנחשוב ענין זה מצוה ואכן לא נסור מדרך רבינו בחשבונינו ימין ושמאל באשר יעדנו בתחילה
השורש כתוב למעלה
מדיני המצוה מה שאמרו זכרונם לברכה (כלים פ"א מ"ב) שהנבילה אב מאבות הטומאה וכזית מבשרה מטמא אדם וכלים במגע וכלי חרס באויר ומטמא את האדם במשא לטמא בגדים. ואחד בהמה וחיה המותרות או האסורות שמתו כולן בשרם מטמא בכזית ושחיטת בהמה וחיה טהורה מטהרת אותן ואינן מטמאות אחר כן ואפילו שהיטת חולין בעזרה וקדשים בחוץ מטהרת אותן מידי נבילה
ובל שמתה מאליה או שאירע פסול בשחיטתה הרי היא נבילה וכמו שאמרו זכרונם לברכה בחולין (ל"ב ע"א) זה הכלל כל שנפסלה בשחיטתה נבילה וכל ששחיטתה כראוי ודבר אחר גורם לה להיפסל טריפה.
אבל בהמה וחיה טמאה אין השחיטה מטהרן מידי נבילה ולפיכך בכל ענין שימותו נבילות הן ומכל מקום אין מטמאות לא הן ולא הטהורות עד שימותו לגמרי ולא בעוד שמפרכסות
ויתר רובי פרטיה מבוארים בסדר טהרות בפיזור וברוב במסכת כלים ובמסכת טהרות
<h2>מצוה קסב שמיני שלא לאכול שרץ הארץ</h2>
שלא לאכול שרץ הארץ שנאמר (ויקרא י"א מ"א) וכל השרץ השורץ על הארץ שקץ הוא לא יאכל
משרשי מצוה זו עם כל מה שבא באיסור המאכלות כבר כתבתי למעלה מה שידעתי אין צורך להחזירו בכל אחת
מדיני המצוה כגון החילוק שחלקו זכרונם לברכה בשמונה שרצים האמורים בתורה משאר שרצים שהם נחשים ועקרבים חפושית ונדל וכיוצא בהן שאמרו ששמונה שרצים האמורים בתורה שיעור חיוב אכילתן כשיעור טומאתן שהיא כעדשה ושיעור האחרים בכזית וכל השיעורין הלכה למשה מסיני. ויתר פרטיה מבוארין במסכת חולין
ונוהגת בכל מקום וככל זמן בזכרים ונקבות. ועובר עליה ואכל כזית מתולעים שבארץ במזיד לוקה ואם אכל משמונה שרצים אפילו כעדשה לוקה בשוגג פטור
<h2>מצוה קסג שמיני שלא לאכול מיני שרצים דקים הנולדים בזרעים ובפירות</h2>
שלא לאכול מיני שרצים דקים הנולדין בזרעים ובפירות מעת שיצאו וישרצו בארץ והוא הדין כל זמן שנעשו בפרי בעודו מחובר לקרקע אף על פי שלא יצאו ושרצו על הארץ ששורץ על הארץ נקרא מכיון שנעשה בפרי בעודו מחובר שנאמר (ויקרא י"א מ"ב) לכל השרץ השורץ על הארץ לא תאכלום
ואם יצאו על הארץ אף על פי שחזרו אחר כך לתוך הפרי שורץ על הארץ נקרא גם כן מכיון שיצא. וכן הוא בספרא (ולא תטמאו) (אל תשקצו) את נפשותיכם בכל השרץ השורץ (שם שם מ"ג) להביא את שפרשו על הארץ וחזרו כלומר אף על פי שהם עכשיו בחור שלהם מכיון שיצאו על הארץ נאסרו ושרץ הארץ נקראין
בזה הפירוש שאני כותב בכאן כי חיוב מיני השרצים דקים הוא מעת שיצאו בארץ ולא קודם לכן אני מעלים עין במה שכתב בו הרמב"ם זכרונו לברכה אף על פי שיעדתי לאחוז דרכו כי הוא כתב בכאן בספר המצוות שלו שהלאו הזה הוא מכיון שיצאו לאויר העולם או הלכו על שטח הפרי ויש לתמוה עליו הרבה בכך כי בפירוש מצאנו בחולין (ס"ז ע"ב) שישאר שם ענין זה בתיקו כמו שבא שם בעי רב יוסף פירשה לאויר העולם מהו על גבי תמרה מהו וגם הרב בעצמו כתב בחיבורו הגדול שענין זה הוא ספק ואין לוקין עליו ועל כן הנחתי פירושו בכאן וכתבתיו על דרך האמת. וגם כן מצאתי אחר כן שהרמב"ן זכרונו לברכה יתמה עליו הרבה בשגגה זו
משרשי המצוה כתבנו למעלה
דיניה כגון מה שאמרו זכרונם לברכה (שם) השורץ על הארץ להוציא זיזין שבעדשים ותולעים שבכלוסים והוא מין קטנית ותולעים שבתמרים וגרוגרות והוא הדין לכל התולעים הנעשים בפירות אחר שנעקרו ולא פירשו מתוכן שאינן בלאו זה דשורץ על הארץ והיו מותרין מן הדין אלא שיש באוכל אותן שיקוץ לנפש קצת
ואם יש בדבר ספק אם נעשו התולעים בפירות קודם שנעקרו או אחר כן יבדוק אותם יפה ואם הם דקים מאד עד שאינו יכול לבדוק ישהא אותן י"ב חודש ואחר כך מותרין לאכול לכתחלה בלא בדיקה מהכלל שידוע לרבותינו זכרונם לברכה (שם נ"ח ע"א) שכל אותן תולעי הפירות אין מתקיימין י"ב חודש פירוש אינו מתקיים כלומר דמכיון שעברו עליו י"ב חודש הרי הוא כעפר גמור. ומפני כן אמרו זכרונם לברכה (שם ע"ב) הני תמרי דכדא בתר תרי עשר ירחי שתא שריין
ואם פירשו תולעי הפירות לאויר ולא נגעו בארץ כגון שיצאו מן הפרי ונפלו לתוך פיו של אוכל וכן אם פירשו ורחשו על גב הפרי אם נדין גב הפרי כמו הארץ וכן אם פירשה התולעת מן הפרי ונפלה לארץ אחר שמתה כל זה אסור מספק אם נדין ונאמר שיהיה כשורץ על הארץ או לא
וכן מה שאמרו זכרונם לברכה (שם ס"ז ע"ב) שתולעים הנמצאים במעי הדגים אסורים משום שרץ כי מבחוץ הם באים אבל הנמצאים בהן בין עור לבשר או כתוך הכשר מותרין. והנמצאין במעי בהמה אסורין שמבחוץ הן באין ואף הנמצאים במוח הבהמה ובתוך בשרה אסורין לפי שאין שום דבר בבהמה שיהא מותר בלא שחיטה והן אינן בני שחיטה. ועוד שהתורה ריבתה אותן לאיסור וכמו שאמרו זכרונם לברכה (שם) ואת נבלתם תשקצו (שם שם ג') לרבות דרנין שבבהמה. ואם תאמר שליל איך הוא מותר בלא שחיטה מפני שהתורה התירה אותו וכדדרשינן בגמרא (שם ס"ט ע"א) מבבהמה וגו' תאכלו (שם)
וכן התירו זכרונם לברכה (שם ס"ו ע"ב) במים שבכלים שהתליעו או אפילו בבורות שיחין ומערות כלומר כל מים מכונסין ואמרו שאדם שוחה ושותה מהן כל זמן שלא פירשו התולעים למקום אחר. ואפילו פירשו לדפני הכלי או הכור מכיון שחזרו לתוכו שותה ואינו נמנע דבמקום רביתיהו הוא. ומן הדומה שאפילו משום אל תשקצו אין בהם וזהו אמרם שותה ואינו נמנע. ונראה שהטעם מפני שמצאו להם היתר מפורש מן הכתוב כמו שדרשו זכרונם לברכה (שם) בימים ובנחלים (שם שם ט') את שיש לו אכול ושאין לו אל תאכל אבל בכלים ודומה לבלים בין שיש לו בין שאין לו מותר
וכן מדיני המצוה מה שאמרו זכרונם לברכה (שם ס"ז ע"א) דלא לישפי איניש שכרא בצכתא באורתא מפני חשש תולעת שישאר בצבתא ואחר כך יפול לכוס. ופירוש צבתא הוא תכן שעל פני הכלי ומכיון ששרץ בצבתא דינו בשורץ על הארץ
ודיני בריה שאמרו זכרונם לברכה (שם צ"ט ע"ב) שאינה בטלה לעולם כלומר אפילו נפלה באלף חלקים כמוה של היתר אינה בטלה בהם והכל אסור דכי היכי דחשיבא לענין מלקות דלוקין עליה בכל שהיא כדאיתא במסכת מכות (י"ג ע"א) חשיבא נמי לענין איסורין דלא בטלה לעולם. ואף על גב דבירושלמי דתרומות פרק בצל אמרו אורי רבי אבין בחד עכברא חד לאלף גמרא דילן עדיפא לן דאמרי אפילו באלף לא בטלא
ופירוש בריה בלומר שום בעל חיים ואפילו תולעת כל שהוא כיון שיש בה חיות זהו עיקר פירושו של בריה. וכן נמי אמרו זכרונם לברכה (שם) שנקרא בריה לענין דלא בטיל לעולם אפילו באלף כל דבר שמתחילת ברייתו הוא אסור והוא שלם כולו כברייתו לאפוקי חסר אפילו כל שהוא שאין לו דין בריה ואין לוקין עליו אלא בכזית והוא משל בעל חיים כמו גיד הנשה שיש בו כל זה לאפוקי כל פרי שאינו בריית בעל חיים וכל כיוצא בו
ובגררא דבריה דאמרינן דחשיבא ולא בטלה נאמר מה שאמרו זכרונם לברכה (ערלה פ"ג מ"ז) שכל דבר חשוב גם כן לא בטיל כגון אגוזי פרך ורמוני באדן וחביות סתומות וחלפי תרדין וקלחי כרוב ודלעת יונית וככרות של בעל הבית. והרמב"ם זכרונו לברכה כתב דלאו דוקא שבעה דברים אלה אלא כל דבר חשוב אבל אלו היו החשובות בזמן חכמי המשנה זכרונם לברכה
וזה שאמרנו דבריה לא בטלה וכונתנו לומר בין חיה בין מתה דוקא בריה שהיתה אסורה מתחילת ברייתה כגון בהמה טמאה או שרץ טמא וכן גיד הנשה שגם הוא אסור מתחילת ברייתו אבל בהמה כשרה מתחילתה דוקא בעודה חיה הוא שאינה בטלה משום דבעלי חיים חשיבי ולא בטלי אבל אחר שמתה ודאי ביטול יש לה ואפילו שור גדול מת אמרינן שהוא בטל וזה יהיה אליבא דרבי יוחנן דהילכתא כוותיה דאמר בגמרא (ביצה ג' ע"ב) גבי דברים חשובים דלא בטילי את שדרכו למנות שנינו כלומר הדברים שדרכן של בריות לימנות דרך חשיבות תמיד שנינו שאין בטלות כגון אותן שבעה המנויות למעלה אבל שור אחד אין דרכן של בריות להחשיבו בליבם תמיד לפי שאין ראוי לפי שעה ולא קרובה הנאתו ללב בני אדם כמו אותן שבעה דברים
ואל תתפלא לומר חתיכה אחת ממנו הראויה להתכבד בפני האורחים תחשב ולא תבטל וכולו ביחד יבטל כי האמת כן הוא שחתיכה אחת ממנו הנאתה קרובה ולב בני אדם קרובה אליה ומחשיבה ועל כן אמרו בה שלא תבטל ואף על פי שכולו מת יבטל. ודע זה והבינהו
ויש מן המפרשים שאמרו שדין חתיכה הראויה להתכבד דלא בטלה לא נאמר אלא במבושלת כי אז ראויה להתכבד בה ויש מהם שאמרו שאפילו בחיה נאמר. ומן המפרשים גם כן שאמרו דלא נאמר חתיכה הראויה שאינה בטלה אלא כשהיא אסורה מחמת עצמה אבל אם נפל איסור בתוכה ונתן בה טעם בטלה הויא מפני שאין האיסור שבה ראוי להתכבד בפני האורחין. ואע"ג דאשכחן שאפילו בחתיכת בשר שנפל בה חלב אמרו בעבודה זרה (ע"ד ע"א) שאינה בטלה שאני בשר בחלב דתערובתן עושה אותה כחתיכה האסורה מחמת עצמה. ויתר רובי פרטי ענינים אלה בחולין ובעבודה זרה
ונוהגת בכל מקום ובכל זמן בזכרים ונקבות. ועובר עליה ואכל במזיד בריה שלמה לגמרי טמאה בין חיה בין מתה ואפילו פחותה מן החרדל ואפילו היתה סרוחה ובין שהיתה על ידי זכר ונקבה או מכל העפושים שבעולם ושרצה כארץ מי שאכלה כולה לוקה עליה אבל חסרה אפילו רגל אחת אינו לוקה עד שיאכל כזית ממנה
<h2>מצוה קסד שמיני שלא לאכול משרץ המים</h2>
שלא לאכול משרץ המים שנאמר (ויקרא י"א מ"ג) אל תשקצו את נפשותיכם בכל השרץ השורץ ולא תטמאו בהם ונטמתם בם. ושרץ המים ידוע ענינו שהוא מבריות דקות השטות במים והם נקראים שרץ המים. וזה הלאו מיוחד בהם מלבד הלאו המיוחד לדג טמא שאין אלו בכלל דגים כלל כי מין אחד בפני עצמו הוא לגמרי. זהו דעת הרמב"ם זכרונו לברכה במקרא הזה שעל זה בא ללמד
והרמב"ן זכרונו לברכה חולק עליו בזה וכתב כי הלאו הזה איננו לאו מיוחד על שום שרץ אלא שהוא מן הלאוין הכוללים שאין לוקין עליהם כמו לא תאכל כל תועבה הכתוב במשנה תורה (דברים י"ד ג') בתחילת הפרשיות של איסור בעלי החיים. וכן בכאן אמר בסוף כולן אל תשקצו את נפשותיכם בכל מהלכי האדמה שאסרתי ויכנסו בזה איסור בהמה טמאה ואיסור עוף טמא ושרץ העוף ושרץ הארץ כי כל האסור והמרוחק נכלל בשיקוץ כמו כי לא בזה ולא שקץ ענות עני (תהילים כ"ב כ"ה). והאריכו על הלאו הזה שניהם זכרונם לברכה הרבה וגלגלו בו מה שאמרו זכרונם לברכה בגמרא מכות (ט"ז ע"ב) אכל פוטיתא לוקה ארבע נמלה לוקה חמש צרעה לוקה שש וכל אחד יפרש בה הנראה אליו בענין
ואם באתי לכתוב על טענותם בדבר כמות שהן יארך הענין עד שלא יכילנו קלף גדול ואצא מגדר מלאכתי זאת. ואולם לפי דעתי עיקר מחלוקתם בענין תלוי אם לוקין באיסור אחד שני מלקיות אם לא שהרמב"ם זכרונו לברכה כתב בעיקרי המצוות שעשה וקבע בה מסמרים שלא נלקה לעולם על עבירה אחת שתי מלקיות ואפילו יבואו עליה בכתוב כמה לאוין כאילו תאמר על דרך משל שיבוא בתורה בחמש מקראות או אפילו במאה לא תאכל חזיר אם אכלו לא ילקה לעולם באכילה אחת אלא מלקות אחת. ואף על פי שאותן הלאוין לא יבואו לדרוש מהן שום דבר רק לתוספת לאוין אף על פי כן לא ילקה לעולם אדם על איסור אחד לבד רק מלקות אחת
ומצד השורש הזה הקבוע אליו היה לו לדחוק בפירוש אותה שמועה דגמרת מכות (שם) הרבה ולפרשה שלא כפירוש כל המפרשים שקדמוהו והוא בעצמו כתב שלא ראה פירוש אדם שקדם לו שיפרשה כמוהו.
וכלל פירושו בדבר הוא שיחזור לעולם כי מה שאמרו שאדם לוקה באכילת בריה אחת הרבה לאוין שיהיה באותה בריה תוספת ענין שיתיחד הלאו באותו תוספת ולא שילקה לעולם מאיסור אחד לבדו שתי מלקיות ואפילו נאמרו עליו בתורה אלף לאוין כמו שאמרנו. ולכן יאמר הוא שהבריה שיחייבו עליה חכמים זכרונם לברכה הרבה מלקיות היא כגון שתהיה בריה שיתחברו בגופה הרבה מינין כגון שתאמר שתהיה תכונתה בענין שאפשר לקרותה שרץ הארץ ושרץ העוף כגון שיהיו לה כנפים ושרץ המים שתשוט גם כן במים עם היותה מתעופפת באויר כמו שנראה כן לפעמים בקצת מיני השרצים. ועל הדרך הזה עם קצת דוחק שידחק בפירושו יפרש שמועה זו דגמרא מכות (שם) אכל פוטיתא לוקה ארבע נמלה לוקה חמש וכו' ויגע למצא בגוף בריה אחת ששה ענינים חלוקים
והרמב"ן זכרונו לברכה לא נצטרך לכל זה כי הוא יסבור שיש לנו ללקות על איסור אחד כמה מלקיות אם יתרבו עליו הלאוין בתורה ולא יצטרכו לנו לדרשות אחרות והרבה ראיותיו על זה ראיות חזקות כראי מוצק לפי הדומה. ופירש השמועה דגמרא מכות (שם) כפירוש הראשונים יפה. ולאו דשרץ המים דריש ליה הרמב"ן זכרונו לברכה ממה שכתוב בפרשת איסור דגים (ויקרא י"א י') וכל אשר אין לו סנפיר וקשקשת (וגו') מכל שרץ המים (וגו') שקץ הם לכם. וזה באמת יהיה דבר הלמד מענינו שבפרשה זו ידבר באיסור דגים שגדלים במים ושם ידבר גם כן משרץ המים. שמענה בני ואם תזכה בחר לך לדעתך אלו ואלו דברי אלהים חיים הם
משרשי איסור המאכלים כתבנו למעלה. דיניה קצרים וכלל הענין כי כל אותן הבריות קטנות כמו התולעים והעלוקה וכיוצא בם שגדלים במים נקראים שרץ המים
ונוהגת בכל מקום ובכל זמן בזכרים ונקבות. ועובר עליה ואכל בריה אחת שלימה מהן ואפילו קטנה ביותר לוקה ואם אינה שלימה אינו לוקה עד שיאכל מהן כזית ומכל מקום אסור לאכול מהן דבר תורה אפילו פחות מכזית שחצי שיעור דאורייתא הוא אסור אבל אין חיוב המלקות אלא על אכילת השיעור המקובל
<h2>מצוה קסה שמיני שלא לאכול מן השרצים המתהווים מן העיפוש</h2>
שלא לאכול מן השרצים המתהווים מן העיפושים אף על פי שאינו מין ידוע ולא יתהווה מזכר ונקבה שנאמר (ויקרא י"א מ"ד) ולא תטמאו את נפשותיכם בכל השרץ הרומש על הארץ. ולשון ספרא השרץ הרומש על הארץ אף על פי שאינו פרה ורבה
וכתב הרמב"ם זכרונו לברכה כי בשררץ הנולד מזכרים ונקבות נאמר שורץ ואשר הוא נעשה מן העיפוש נאמר עליו רומש. והרמב"ן זכרונו לברכה הקשה עליו מן המקראות דכתיב וכתב כי בכולן יאמר רומש ושורץ. השורש ידוע
דיניה קצרים שכל פרטיה יכנסו בכלל אחד שנאסרו לנו כל שרצי העיפושים שבעולם הרומשים בארץ חוץ משרצי עיפושי הפירות שנעשו שם אחר שנעקרו ושרצי עיפושי המים שבכלים הכל כמו שאמרנו למעלה
ונוהגת בכל מקום ובכל זמן בזכרים ונקבות. ועובר עליה ואכל בריה מכל העיפושים שבאשפות ובכל המקומות אפילו קטנה שבקטנות מכיון שאכלה והיא שלימה לוקה עליה ואם אינה שלימה שיעורה בכזית כמו שאמרנו
<h2>מצוה קסו תזריע מצות ענין טומאת יולדת</h2>
לטמא היולדת כלומר האשה כשתלד שתהיה טמאה לבעלה וכל שכן לטהרות שבעה ימים כשתלד זכר ושבועיים כשתלד נקבה שנאמר (ויקרא י"ב ב' ה') אשה כי תזריע וילדה זכר וטמאה שבעת ימים וגו' ואם נקבה תלד וטמאה שבועים וגו'
משרשי המצוה הקדמה. אין ספק כי חליי בני אדם יבואו או מפני מותר שבגוף או מפני חיסרון או מצד הפסד שיקבל מאי זו סיבה שתהיה כי באמת בל זמן שהטבע ישר בתכלית היושר ולא קיבל הפסד דבר לא יחלה הגוף וחטא בני אדם יביאם להעדיף או להחסיר במה שצריך לטבעם ויחלו
וכבר אמרנו באזהרת טריפה ואיסורי מאכלות כי האל ברוך הוא ריחק עמו אשר בחר מכל הדברים המזיקים את הגוף בעבור היותו כלי לנפש היודעת יוצרה וכמו כן מן השורש הזה הרחיקנו מן היולדת ומן הנדה והזבה ימים מספר עד שיתנקו מאותו המותר שבהן שהוא דבר רע ומחליא וכמו שאמרנו כי כל מותר משורש מחלה הוא. ועל כן אמרו זכרונם לברכה שאין אשה רואה דם שלא יהיו ראשה ואיבריה כבדים עליה ואין ספק כי באותו המותר מחלה להן ולכל הקרב בהן שום קירבה וכל שכן בתשמיש שהוא תכלית הקירבה החמרית וגם הולד הנוצר כעוד שאותו המותר מתגבר עליהם מעותד לחלאים רעים
ומן השורש הזה שאמרנו מצד המותר ציותה התורה להיות טמאה מן הזכר שבעה ומן הנקבה שבועיים שאין ספק כי מותרי היולדת נקבה גדולים מן היולדת זכר לפי שהריון הזכר יורה חום בנקבה וכמו שאמרו זכרונם לברכה (נדה כ"ה ע"ב) כי תזריע וילדה זכר אשה מזרעת תחילה יולדת זכר וידוע כי החולי חם מותריו מעטים וימהר פעולתו לעולם דבר מושכל הוא ועל כן יספיק לנו בהריון הזכר נקיון של שבעה ימים
והריון הנקבה תורה על קרירות טבע הנקבה ובקרירות ירבו המותרות ולכן תצטרך שבועיים לנקיון גופה.
וכן מצאתי הענין אחרי כתבי זה להרמב"ן זכרונו לברכה וזה לשונו בעבור כי טבע הנקבה קר ולח והלבנה ברחם האם רבה מאד וקרה ועל כן ילדה נקבה ולפיכך היא צריכה נקיון גדול מפני ריבוי הלחות והדם המעופש שבהן ומפני קרירותן בידוע כי החלאים הקרים צריכים בנקיונן אריכות זמן יותר מן החמים עד כאן
ובדומה לזה יהיה הענין גם כן בנדה וזבה בי הנדה תטהר לשבעת ימים ואפילו שופעת כל שבעה ובלבד שתפסוק בשביעי מבעוד יום מדין תורה. והזבה צריכה שבעה נקיים לפי שהזיבה תורה על רוב מותרי האשה וזהו המשך הרקת דמיה ימים רבים אחר השבעה ימים הנהוגים ברוב הנשים. ואפשר לנו לומר שחולי הרקת הדמים בנשים מחודש לחודש היה כדי שלא תזוח דעתן הקלה עליהן או כדי להרחיק קירבתן קצת מן האדם שלא יהא רץ אחריהן כל הימים כי יתגנו בעיניו קצת בדבר הלכלוך ההוא שידע בהם ולא ישגה תמיד באהבתן
ורבותינו זכרונם לברכה אמרו בנדה (ל"א ע"ב) על צד הפשט רצוני לומר שכיוונו לגלות אחד מן התועלות הגדולות שיש במצוה מלבד רוב עיקריה הגדולים והחזקים וכתבו שיש תועלת בהרחקת האשה קצת זמן כדי שתתחבב על בעלה יותר בזמן המוכשר ולא יקוצו זה בזה לרוב התמדת קירבתן ויתנו עיניהם בגופים אהרים וכמו שיעשו רוב האומות שאינם גדורים בגדרינו החמורים. וכמו כן יספיק טעמם זה על צד הפשט ביולדת שלא יתנוול בה מיד ושמא תתגנה בעיניו ויקוץ בה כמו שאמרו בנדה (שם)
מדיני המצוה (כגון) מה שאמרו זכרונם לברכה (שם ס"ו ע"א) שכל היולדות טמאות ואף על פי שלא ראו דם שאי אפשר לפתיחת הקבר בלא דם ואחד היולדת חי או מת ואפילו נפל והוא שתגמר צורתו טמאה
טומאת לידה ואפילו הפילה שליא או שפיר מלא מים או דם הרי זו חוששת ללידה דקיימא לן אין שליא בלא ולד ואף על פי שאין מוצאין עכשיו הולד בשליא חוששין שמא נימוק בתוכו ותשב מספק ימי טומאה של נקבה שהם שבועיים וימי טוהר של זכר שהם ל"ג יום ולא יותר דמספק אזלינן הכא והכא להחמיר
וזה שאנו אומרים שצריכה לחוש לולד דוקא שעברו עליה ארבעים יום משנתעברה אבל לא עברו עליה ארבעים יום אינה חוששת ללידה ואפילו ביום ארבעים ממש שיום ארבעים כלפני ארבעים הוא חשוב.
ומכל מקום אף על פי שאינה חוששת ללידה כלומר ולא יהיו לה ימי טוהר כמו ביולדת חוששת היא מכל מקום לטומאת נדה. ואף על פי שילדה לידה יבשה כלומר שלא ראתה דם כלל אנו אומרים מכיון שילדה אי אפשר לפתיחת הרחם בלא דם ושמא היה מועט ונאבד
וכל אשה שיש לה ימי טומאת לידה יש לה ימי טוהר מדין תורה וימי הטוהר הם ל"ג לזכר וס"ו לנקבה.
והענין הוא כן דין תורה שהאשה אחר שילדה מונה שבעה ימים מיום שילדה ובין שילדה בתחילת הלילה או בחצי היום או אפילו סמוך לשקיעת החמה מונה אותו היום של לידה יום אחד ומשלים עליו ששה ימים. ובין רואה קצת ימים מן השבעה או כל השבעה לערב של שביעי שהוא ליל שמיני טובלת וטהורה לבעלה ואפילו שופעת דם באותו ליל שמיני טובלת וטהורה לבעלה שהתורה התירה כל הדמים שתראה היולדת אחר שבעה ימים לזכר בתוך ל"ג יום ואחר י"ד לנקכה בתוך ס"ו יום
ועל זה אמרו זכרונם לברכה (שם ל"ה ע"ב) כי מעיין אחד הוא והתורה טמאתו והתורה טהרתו כלומר שדמי הלידה שטמאה התורה ודמי הטוהר שטהרה התורה ממקום אחד והוא מן המקור שהוא מקום טומאה יוצאות שניהן אלא שהתורה תתלה הענין בזמן ותטמא הדם היוצא ממנה בזמן אחד ותטהר השני. וברוך היודע כל החכמה כי הכל עשה בטעם נכון ומחוייב והוא ברוך הוא ידע שעד אותו הזמן הדמים מזיקין ומשם ואילך לא יזיקו
ועכשיו נהגו כל ישראל וגדרו עצמן לנהוג טומאה בדמי טוהר כמו בדמי טומאה. וכלל הענין שאין האשה עכשיו עולה מטומאתה לעולם עד שתעמוד שבעה ימים שלמים נקיים מכל דם ותתחיל למנותן מבערב זהו כלל גדול וטוב בכל מקומות ישראל הכשרים ובזה ניצלנו מכמה ספקות
ודיני הספקות המתחדשות לפעמים על היולדת כגון אם תתחייב לישב על טומאת זכר או על טומאת נקבה שפעמים תצטרך מתוך הספק לישב לזכר ולנקבה וגם לנדה ודין המפלת כמין בהמה חיה ועוף מה דינה ואם פניהם כפני אדם או אין פניהם כפני אדם מה דינה והמפלת כמין יבחושין כמין שערות והמפלת דמות אדם שיש לו כנפים של בשר וכן המפלת דמות אדם בעין אחת וירך אחת והמפלת זכר וסנדל עמו והיא הבריה שאינה ניכרת אם זכר או נקבה ודין האשה שיצאה מלאה ובאה ריקנית והיא טועה בחשבונה ויתר רובי הפרטים בעניני טומאתה הכל במסכת נדה. וענין דיני קרבנה מפוזרים בהרבה מסכתות ומהן הרבה בזבחים וערכין וכריתות וקינין ונגעים
ונוהגת מצוה זו בכל מקום ובכל זמן לענין שהיולדות טמאות. והעובר ובא עליה במזיד בתוך הזמן המוגבל לאיסור או אפילו אחר הזמן המוגבל כל זמן שלא טבלה ביטל עשה זה וגם עבר על לאו כמו בנדה וכענין שכתוב (ויקרא י"ב ב') כימי נדת דותה תטמא וחייב כרת בשוגג חייב להביא חטאת קבועה בזמן הבית
<h2>מצוה קסז תזריע שלא יאכל טמא מן הקדשים</h2>
שלא יאכל טמא מן הקדשים עד שיטבול ויעריב שמשו ואם הוא טמא שצריך כפרה עד שיביא כפרתו שנאמר (ויקרא י"ב ד') בכל קדש לא תגע. ולשון ספרא בכל קדש לא תגע ואל המקדש לא תבא מה מקדש הנכנס לו בטומאה ענוש כרת אף האוכל קדשים בטומאה ענוש כרת. ואמרינן במכות (י"ד ע"ב) בכל קדש לא תגע אזהרה לאוכל אתה אומר לאוכל או אינו אלא לנוגע וכו' כדאיתא התם
משרשי המצוה מה שכתבנו למעלה לקבוע בנפשותינו יראת המקדש וקדשיו ולכן אין ראוי שיאכלום רק הטהורים כי הטהרה מעלה וכבוד באדם כידוע לכל מבין
מדיני המצוה מה שאמרו זכרונם לברכה שהטומאה שחייבין עליה היא שנטמא בטומאה דאורייתא שחייבין עליה כרת על ביאת מקדש וקדשיו כמו שכתבנו למעלה. ומה שאמרו זכרונם לברכה (זבחים ל"ד ע"א) שאין חייבין על אכילת קודש שיש לו מתירין עד שיקרבו מתיריו כלומר האימורין. וכמו כן הורונו זכרונם לברכה (מעילה י' ע"א) שכל שיש לו מתירין אין חייבין עליו משום פיגול או נותר או משום טמא עד שיקרבו מתיריו כהלכתן וכל שאין לו מתירין כיון שקדש בכלי חייבין עליו. ויתר פרטיה מבוארים בפרק י"ג מזבחים
ונוהגת בזמן הבית בזכרים ונקבות. ועובר עליה ואכל כזית בשר קודש טהור או בשר קודש טמא בעודנו טמא טומאה דאורייתא במזיד קודם שיטבול חייב כרת בשוגג מביא קרבן עולה ויורד כמו שכתבנו למעלה
ואם אכל אחר שטבל קודם שיעריב שמשו או קודם שיביא כפרתו כמו היולדת שצריכה להביא כפרה וכן כל הצריך לכפרה לוקה ואינו חייב כרת שנאמר בענין כרת זה (שם ז' כ') וטומאתו עליו ופירשו זכרונם לברכה עד שתהיה כל טומאתו עליו. ואם היה טמא בטומאה של דבריהם אינו לוקה ואין צריך לומר שאין חייב כרת אלא מכין אותו מכת מרדות
<h2>מצוה קסח תזריע מצות קרבן יולדת</h2>
שתקריב היולדת קרבן כשישלמו ימי הטוהר לבן או לבת והוא כבש בן שנתו לעולה ובן יונה או תור לחטאת ואם היא עניה תקריב שתי תורים או שני בני יונה אחד לעולה ואחד לחטאת שנאמר (ויקרא י"ב ו') ובמלאת ימי טהרה לבן או לבת תביא וגו' והיא מחוסרת כפרה עד שתקריב קרבנה
משרשי המצוה כדי שתתעורר מתוך הפעולה לתת הודאה ליי ברוך הוא שהצילה מחבלי יולדה שהוא דבר נס. ועוד אמרו זכרונם לברכה (נדה ל"א ע"ב) שהאשה קופצת ונשבעת בעת ציריה שלא תזקק עוד לאיש ולפיכך צריכה כפרה ועל כן יקרא קרבנה חטאת ונאמר בו (שם שם ה') וכפר עליה הכהן
מדיניה כגון מה שאמרו זכרונם לברכה שאין היולדת מביאה קרבנה ביום ארבעים לזכר וביום שמונים לנקבה אלא למחר שהוא יום ארבעים ואחד וכן ביום שמונים ואחד שנאמר (שם שם ו') ובמלאת ימי טהרה כלומר שיהיו שלמים לגמרי ואם הביאתו בתוך ימי מלאת לא יצאה ידי חובתה. עבר זמן זה ולא הביאה כפרתה מביאה לאחר זמן וכל זמן שלא הביאה אסורה לאכול בקדשים וכמו שאמרו זכרונם לברכה (נגעים פי"ד מ"ג) הביא כפרתו אוכל בקדשים. וכל מחוסרי כפרה דינם שווה בזה. וכל מחוייבי קרבן אין מקריבין קרבנן אלא מדעתן חוץ ממחוסרי כפרה שאין צריכין דעת בעלים. ויתר פרטיה במסכת נדה
ונוהגת בזמן הבית בנקבות. והעוברת על זה ולא קרבה קרבנה ביטלה עשה והיא מחוסרת כפרה ואסורה לאכול בקדשים ואוי לה אם תמות קודם שתקריבנו ותשא עוונה על נפשה
<h2>מצוה קסט תזריע מצות ענין טומאת מצורע</h2>
לטמא אדם מצורע כלומר שמצוה היא עלינו שכל מי שיהיה מצורע שיבוא אל הכהן לשאול על צרעתו והכהן יטמאנו או יטהרנו והוא יתנהג על פי התורה הכתובה כאשר יצונו הכהן. ולא יקח הדבר כחולי הבא במקרה אלא יתן לב עליו וידע כי גודל עוונו גרם אותו שנאמר (ויקרא י"ג ב') אדם כי יהיה בעור בשרו וגו' והובא אל אהרן הכהן או אל אחד מבניו הכהנים
ומצוה זו כוללת כל משפטי צרעת אדם מה שממנה טמא ומה שממנה טהור ומה שממנה צריך הסגר ומה שאינו צריך הסגר ומה שצריך עם ההסגר גלוח או אינו צריך גלוח כלומר תנלחת הנתק ומלבד זה דינין הרבה
וענין הצרעת שילבין מקום אחד או הרבה מקומות בעור בשר האדם ויהיו אותן המקומות לבנים הרבה עד שידמה הלובן שלהם ללובן קרום ביצה ולמעלה ממנו בלבנינות אבל כל זמן שיהיה כהה למטה ממראה קרום הביצה אין זה צרעת אלא בוהק הוא כלומר חולי אחר שאינו ממין צרעת כלל אלא כמיני הגרב ושאר מיני נגעים הנעשים באדם
וארבע מראות לובן של צרעת הן בעור בשר האדם השתים הן אבות והן שאת ובהרת והשתים תולדות להן בלומר שהן למטה בלובן מאלו השתים שנקראים אבות. וזהו אמרם זכרונם לברכה (נגעים פ"א מ"א) מראות נגעים שתים שהן ארבע בהרת וספחתה שאת וספחתה ופירוש ספחתה כלומר תולדתה שאין לשון ספחת אלא לשון טפילה
וארבע המראות אלו דימו אותן חכמים אחת לצמר לבן נקי וזהו שאת ואחת לשלג וזהו בהרת ואחת לסיד ההיכל והיא תולדת בהרת ואחת לקרום ביצה והיא תולדת שאת. ארבע מראות אלה הם הטמאים ומצטרפין זה עם זה לטמא. וכל שאין מכיר אותן בחילוקיהן ושמותיהן אינו דן את הנגע אלא על פי מכיר וכמו שנאמר למטה בדיני המצוה
משרשי המצוה לקבוע בנפשותינו כי השגחת השם ברוך הוא פרטית על כל אחד ואחד מבני אדם וכי עיניו פקוחות על כל דרכיהם כמו שכתוב (איוב ל"ד כ"א) כי עיניו על דרכי איש וכל צעדיו יראה ולכן הוזהרנו לתת לב אל החולי הרע ולחשוב כי החטא גרם אותו וכבר אמרו זכרונם לברכה (ערכין ט"ו ע"ב) כי בחטא לשון הרע יבוא ברוב ולא ניקחנו דרך מקרה. ויש לנו לבוא אל הכהן שהוא העומד לכפרת החוטאים ועם חברת המכפר אולי יהרהר בתשובה ויוסגר קצת ימים כדי שישיב אל לבו עניניו במתון ויפשפש במעשיו.
ולפעמים יוסגר שני הסגרין שמא הרהר תשובה ולא תשובה שלמה לגמרי כאילו תאמר על דרך משל שחשב להחזיר מחצית גזלתו ואז יחדש בו השם קצת סימנין שיוסגר שנית אולי ישלים תשובתו ויטהר לגמרי
וכל ענין הסגרין אלו יורה השגחתו ברוך הוא על כל דרכי האדם אחת לאחת ולפי שהדעות רבות בהשגחת האל על כל ברואיו יבואו בה הרבה פסוקים במקרא והרבה מצוות להורות על הענין מהיותו פינה גדולה בתורתנו. שיש כתות בני אדם יחשבו כי השגחת השם ברוך הוא על כל המינין בפרט בין אנשים או כל שאר בעלי חיים ויש מהן כתות יחשבו כי השגחת השם ברוך הוא על כל עניני העולם בין בעלי חיים או כל שאר דברים כלומר שלא יתנועע דבר אחד קטן בעולם הזה רק בחפצו ברוך הוא ובגזרתו עד שיחשבו כי בנפול עלה אחד מן האילן הוא גזר עליו שיפול ואי אפשר שיתאחר או יקדם זמן נפילתה אפילו רגע וזה דעת רחוק הרבה מן השכל. ויש כתות רעות יחשבו שלא ישים השגחתו ברוך הוא כלל בכל עניני העולם השפל בין באנשים או בשאר בעלי החיים והוא דעת הכופרים רע ומר
ואנחנו בעלי הדת האמתית לפי מה ששמעתי נשים השגחתו ברוך הוא על כל מיני בעלי החיים בכלל כלומר שכל מין מן המינין הנבראין בעולם יתקיים לעולם לא יכלה ויאבד כולו כי בהשגחתו ימצא קיום לכל דבר ובמין האדם נאמין כי השגחתו ברוך הוא על כל אחד ואחד בפרט והוא המבין אל כל מעשיהם.
וכן קבלנו מגדולינו וגם נמצא על זה הרבה כתובים יורו כי הענין כן
ולכן הזהירתנו התורה כי בהגיע אל האדם החולי הרע והוא הצרעת שלא יקחנו דרך מקרה רק יחשוב מיד כי עוונותיו גרמו וירחיק מחברת בני אדם כאדם המרוחק מרוע מעשיו ויתחבר אל המכפר המרפא שבר החטא ויראה אליו נגעו ובעצתו ובדבריו ובפשפוש מעשיו יוסר מעליו הנגע כי האל ברוך הוא שמשגיח עליו תמיד יראה מעשה תשובתו וירפאהו וזהו ענין ההסגרין כמו שאמרנו
מדיני המצוה כגון מה שאמרו זכרונם לברכה שאין מראות נגעים אלו שאמרנו מטמאין עד שיראו עמוקין מן העור ולא שיהיו עמוקין ממש במישוש אלא שיראו כן בראיית העין כעין מראה החמה שנדמית לרואים עמוקה מן הצל. ומה שאמרו (נגעים פ"ו מ"א) ששיעור הצרעת הוא כגריס הקלקי כלומר שאם יראו בעור בשר האדם מאותן מראות כשיעור זה נקרא צרעת אבל פחות מזה השיעור אין זה צרעת.
והשיעור הזה הוא מקום מרובע בעור מחזיק שש שערות רוחב ושש אורך שהוא בתשבורת מקום שלשים ושש שערות. היה ברחבו חמש שערות אפילו ארכו אמה אין זה צרעת דרוחב שש שערות בעינן
כל מקום שנאמר בתורה בהרת הוא הדין לארבע המראות. ושלשה סימני טומאה הן שער לבן מחית בשר חי פשיון. כיצד מי שנולד בו שאת או ספחת או בהרת ובה שער לבן או מחית בשר חי כשיראנו הכהן יאמר לו מיד שטמא מוחלט הוא. לא היה בו שער לבן ולא מחיה יסגירנו שבעת ימים. ואם פשה הנגע יחליטנו מיד גם כן שגם הפשיון הוא סימן טומאה כמו שאמרנו. לא נולד בו אחד משלשה סימני טומאה בשבוע של הסגר ראשון יסגירנו שבוע שני ואם נולד בו אחד משלשה סימני טומאה אלו יחליטנו לטומאה ואם לאו יטהרנו שאין הסגר לצרעת עור בשר יותר משני שבועות. ואם אחר כך שטיהר אותו יולד בו אחד משלשה סימני הטומאה יטמאנו מיד גם כן שאותם שלשה סימני הטומאה לעולם מטמאין בין בתחילה בין אחר ההסגרין
נגע הצרעת שהיתה לבנה הרבה כמו הצמר הלבן והשלג ואחר כך כהה וחזרה כמראה קרום הביצה וסיד ההיכל אין זה סימן טהרה כלל אלא הרי היא בטומאתה ממש כמו בתחילה עד שיכהה למטה מלובן קרום ביצה ואז הוא נקרא בוהק וטהור
ואם תשאל אם כן מהו שנאמר בתורה (ויקרא י"ג ו') והנה כהה הנגע ולא פשה הנגע בעור וטהרו הכהן תשובתך שזה נאמר בשכיהה הנגע למטה מקרום ביצה אבל בקרום ביצה ולמעלה ממנו אין זה כיהוי שעדיין מכלל מראות הטמאים הוא. ומה שנאמר (שם) ולא פשה הנגע בעור וטהרו יורה שכל זמן שלא פשה כלל ולא נולד בו אחד משלשה סימני הטומאה שאמרנו אף על פי שלא כהה אלא עמד בעיניו מכיון שלא פשה טהור הוא
ודיני המקומות שבאדם שאין מתטמאין משום צרעת ודיני שיעורי מחיה ופשיון ושער לבן גם כן בכמה מטמא. ודיני נגעי הראש והזקן וענינו שהוא נפילת השער שבהם מעיקרו וישאר מקום פנוי וזהו נתק ואין נתק פחות מכגריס. ודיני כיצד מגלחין אותה וסימני טומאתו וטהרתו. ודין מה שאמרו שהכל מתטמאין בנגעים ואפילו קטן בן יומו והעבדים אבל לא גוים ולא גר תושב. ודין מה שאמרו שהכל כשרים לראות הנגעים אבל הטומאה והטהרה תלויה ביד כהן כיצד כהן שאינו יודע לראות חכם ישראל רואהו ואומר לו לכהן אמור טמא והוא אומר טמא או אמור טהור והוא אומר טהור. ויתר רובי פרטיה מבוארים במסכת נגעים
ונוהגין דיני צרעת בזכרים ונקבות בכל זמן שיהיו לנו כהנים בקיאין רואין אותם כן נראה מדברי הרמב"ם זכרונו לברכה. ואף על פי שאי אפשר להביא קרבן עכשיו לכשיבנה בית המקדש ויהיה אפשר להביא קרבן בטהרתו מצרעתו יביא קרבן. וכל מי שנצטרע ולא התנהג על פי התורה הכתובה במצורע אלא שלקח הדבר בדרך מקרה ולא חש לבוא אל הכהן ולהראותה לו ביטל עשה זה. ומן הדומה שיהיה ענשו שתדבק בו הצרעת לעולם ולטובים ייטיב השם וירפא
וכבר כתבתי למעלה סדר ביום השמיני בטומאת שמונה שרצים מצוה ד' שהרמב"ן זכרונו לברכה לא ימנה בחשבון המצוות דיני הטומאות כולן כגון טומאת נבילות ושרצים ואוכלין ומשקין נדה ויולדת וזבה וזב ושכבת זרע וצרעת אדם ובית ובגד וטומאת מת וטומאת מי נדה וטהרתן והוא כתב בספר המצוות שלו ראיות ברורות בזה הענין מושכות כל לב שומען. ועם כל זה מדרך הרמב"ם זכרונו לברכה לא ניטה במנין כאשר ייעדתי בתחילת הבנין
<h2>מצוה קע תזריע שלא לגלח שער הנתק</h2>
שלא לגלח שער הנתק שנאמר (ויקרא י"ג ל"ג) ואת הנתק לא יגלח כלומר אותו שער שעל מקום הנתק לא יגלח. ולשון ספרא מנין לתולש סימני טומאה מתוך נתקו שעובר בלא תעשה שנאמר (שם) ואת הנתק לא יגלח. והענין כדי שיכיר הכהן סימני הטומאה בשערות
משרשי המצוה לרמז שיסבול כל אדם אי זה צער ואי זה עונש שיענישהו השם ברוך הוא ולא יבעט בהם ואל יחשוב שיהיה יכולת בידו לבטל אותם ולהעלימם מן הבריות רק יש לו לבקש תחינה מאת האל ברוך הוא שירפא מחץ מכותיו. וזה השורש יספיק גם כן ללאו דלא יקוץ בהרתו שבסדר כי תצא
מדיני המצוה מה שאמרו זכרונם לברכה (נגעים פ"י מ"ה) כיצד מגלחין את הנתק מגלח חוצה לו ומניח שתי שערות סמוך לו כדי שיהיה מכיר הפשיון. ומה שאמרו גם כן שהתגלחת כשרה בכל אדם שנאמר (שם) והתגלח ומן הסתם משמע בכל אדם. ומה שאמרו שאין חייב עד שיגלח כל הנתק בתער. ויתר פרטיה מבוארים במסכת נגעים
ונוהגת בזכרים ונקבות בכל מקום ובכל זמן שיש כהן חכם לראות הנגעים. ועובר עליה וגילח את הנתק לוקה
<h2>מצוה קעא תזריע הנהגת המצורע בקריעה ופרימה וכל מטמאי אדם</h2>
שיתנהג המצורע כמשפט הכתוב בפרשה שנאמר (ויקרא י"ג מ"ה) בגדיו יהיו פרומים וראשו יהיה פרוע וכן כל שאר הטמאים גם כן צריכין להודיע את עצמן. ולשון ספרא טמא מת ובועל נדה וכל המטמאין את האדם מנין תלמוד לומר וטמא טמא יקרא (שם). והקריאה היא שיעשה בגופו ענין שיוכר לבני אדם שהוא טמא ויסורו ממנו
משרשי המצוה שיקח דמיון בנפשו בהרחקתו מבני אדם כי בסיבת החטא ירוחק אדם מכל טוב למען ישוב מדרכו הרעה. וזהו אמרם זכרונם לברכה (ערכין ט"ז ע"ב) הוא הבדיל בלשון הרע בין איש לאשתו בין אדם לחבירו ולפיכך מחוץ למחנה אהלו. ולכן ראוי שיקרא לכל אדם שיסורו ממנו
ובלל גדול בכל הדברים במדה שאדם מודד בה מודדים לו. ופירוש דבר זה לא ידעוהו רבים כי יחשבו לפרש דבר זה אצל השם ברוך הוא בדוגמת גמול בני אדם שכל אחד ישלם את חבירו גמול כפי הטובה שעשה עמו או כפי הרעה ולא כן הענין אצל השם ברוך הוא חלילה כי אין עם השם ברוך הוא כי אם טובה וחסד ורחמים לעולם ובכל עת ובכל שעה טובו מוכן אל כל הראוי לקבלו ולא ינום ולא יישן שומר ישראל (תהלים קכ"א ד'). ומה שאמרו זכרונם לברכה (סוטה ה' ע"ב) אצלו ברוך הוא במדה שאדם מודד בה מודדין לו הכוונה לומר כי כפי מעשה האדם אם לטובה אם להפך יתכן לקבלת הגמול כי לעולם באותו הענין שישים כל מחשבותיו ויעשה מעשיו בדוגמתו ממש תמשך עליו הברכה או ההפך
וכן אמר הכתוב (איכה ג' ל"ג) כי לא ענה מלבו ויגה בני איש וכתיב גם כן (תהלים ה' ה') כי לא אל חפץ רשע אתה כלומר שהשם יתברך לא יחייב בריה מחפצו בחיוב כי האל הטוב חפץ בטוב לעולם. אבל האדם הוא שמחייב את עצמו בנטותו מן היושר ויסיר מגופו ההכנות המכשירות אותו לקבל הטובה.
והמשל על זה ההולך בדרך ישר ופנוי מאבנים ומכל דבר המכשיל ויש לדרך גדר קוצים מכאן ומכאן ועבר אחד ונתחכך בגדר ונכוה באמת אין לומר על האיש הזה שהשם חפץ בכוייתו אבל הוא הגורם כי לא נזהר ללכת ביושר
וכמו כן בעל החטא מדת הדין תחייבנו על חטאו על כל פנים ואין לומר עליו שהאל הטוב יחפוץ בחיובו אבל בהמנע ממנו הטוב מצד חטאו ימצא אליו הרע. וכעין דבר זה אמרו זכרונם לברכה (בראשית רבה פ' נ"א ג') אין דבר רע יורד מלמעלה
וכלל דברינו כי כל המקרה הרע המתחדש באדם הוא פעולה המתחדשת באדם בהסתרת פני השם מן האיש כלומר שהשם מסיר שמירתו מעליו מצד חטאו עד שיקבל העונש הראוי לו לפי החטא ואז יצוה מלאכיו לשומרו כאשר בתחילה כמו שכתוב (דברים ל"א י"ז) והסתרתי פני מהם והיה לאכול ומצאהו רעות רבות וצרות ואמר ביום ההוא הלא על כי אין אלהי בקרבי מצאוני הרעות האלה. וכתב חכם אחד ידענו כי השם אחד והשנוי יבוא מהמקבלים והשם לא ישנה מעשיו בי כולם הם בחכמה
מדיני המצוה מה שאמרו זכרונם לברכה (מגילה ה' ע"ב) אין בין מצורע מוסגר למצורע מוחלט אלא פריעה ופרימה ותגלחת וצפרים כלומר שהמוסגר אינו פורע ופורם. ופירוש פורע גידול שער ופורם שיקרע בגדיו והטהור מתוך הסגר פטור מתגלחת וצפרים והטהור מתוך החלט חייב בתגלחת וצפרים אבל טומאת שניהם שוה לכל דבר. ועניני טומאתן כמה וכיצד ואם אסורין בשאילת שלום ואם הן מותרין לשנות בעודן בטומאתן ואם אסורין לספר ולכבס ואם מותרין ברחיצה ובסיכה ובנעילת הסנדל ובתשמיש המטה ודין המצורעת כיצד דינה והנהגתה ויתר פרטיה מבוארים בנגעים
ונוהגת בכל זמן שיהיו לנו כהנים וחכמים שיודעין הנגעים שראויין לטהר ולטמא. ועובר על זה ולא עשה בעצמו כמשפט הזה ביטל עשה זה
<h2>מצוה קעב תזריע מצות ענין נגעי בגדים</h2>
לעשות בנגעי בגדים כמשפט הכתוב בפרשה שנאמר (ויקרא י"ג מ"ז) והבגד כי יהיה בו נגע וגו'. ומצוה זו כוללת כל דיני צרעת בגדים איך יטומאו ואיך לא יטומאו ומה מהם צריך הסגר או קריעה או שריפה ורחיצה וטהרה
משרשי המצוה שרצה האל ברוך הוא בטובו הגדול ליסרנו כאשר ייסר איש את בנו כי זה הענין איננו בטבע אבל מופת הוא באומה הקדושה למען ילמדו ויקחו מוסר בהשתנות הכלים המיוחדים לתשמישם והם הבגדים של צמר ופשתים כי בהם רוב תשמיש בני אדם וישובו מתוך כך מדרכם הרעה טרם יזרח הצרעת גם בגופם
מדיני המצוה מה שאמרו זכרונם לברכה שאין מטמא בנגעים אלא בגדי צמר ופשתים לבד ושיעור טומאתן כגריס כשיעור באדם. ושלשה סימני טומאה יש בהם ירקרק אדמדם פשיון. פירוש ירקרק ירוק שבירוקין ככנף הטווס ואדמדם אדום שבאדומים כמו הזהורית. ודיני הפשיון ודין ירוק שפשה אדום או אדום שפשה ירוק. ודין כל כלי הראוי להתטמא שאמרו זכרונם לברכה (נגעים פי"א מי"א) שהוא מטמא בנגעים אף על פי שאינו מטמא במדרס הזב כגון קלעים של ספינה והפרוכת (ושבכים) (ושביס) של שבכה ומטפחות סופרים והאבנט ורצועות מנעל וסנדל שיש בהן רוחב כגריס וכל כיוצא בהן ואין צריך לומר שאר הכלים כגון כרים וכסתות. ויתר פרטיה מבוארים בטהרות והרוב מהן במסכת נגעים
ונוהגת בבגדי זכרים ונקבות. ועובר עליה ולא התנהג בענין זה כדין הכתוב בפרשה ביטל עשה
<h2>מצוה קעג מצורע מצות הטהרה מן הצרעת שתהיה במינים ידועים</h2>
להיות הטהרה מן הצרעת בין צרעת אדם או בגד או בית בעץ ארז ואזוב ושני תולעת ושתי צפרים ומים חיים ושיעשה בהם כל מה שכתוב בענין שנאמר (ויקרא י"ד ב') זאת תהיה תורת המצורע וגו' כל הפרשה
ושלשת מינין של טהרה הוזכרו בתורה ואלו הן מים וזה המין של מים יכלול טהרת כל טמא כלומר שאי אפשר לכל טמא לעלות מטומאה כי אם במים והמין השני מי נדה והוא המין של טהרה המיוחד בטומאת מת והמין השלישי עץ ארז ואזוב ושני תולעת ושתי צפרים ומים חיים וזה המין מיוחד לצרעת
קצת רמז בעניני טהרתו של מצורע בדברים אלה הודיעונו חכמים על צד הפשט שאמרו זכרונם לברכה שהענין הוא לקבוע בנפשו של מצורע שאם היה טרם בא עליו החולי גבה לב כמו הארז על דרך משל שהוא אילן גבוה ישפיל עצמו כאזוב. ואמרו בטעם צפרים הוא עשה מעשה פטיט כלומר שהרבה דברים בלשון הרע לפיכך יקריב צפרים שהם מצפצפים תמיד. ובשני התולעת איני יודע ונזכר שאמרו זכרונם לברכה עליו דבר. ואפשר גם כן שהוא רמז שישפיל עצמו ויהיה הרמז מצד השם של תולעת
ובטעם המים שיטהרו כל טמא אחשוב על צד הפשט כי הענין הוא כדי שיראה האדם את עצמו אחר הטבילה כאילו נברא באותה שעה כמו שהיה העולם כולו מים טרם היות בו אדם וכמו שכתוב (בראשית א' ב') ורוח אלהים מרחפת על פני המים ויתן אל לבו בדמיון כי כמו שנתחדש בגופו יחדש גם כן פעולותיו לטוב ויכשיר מעשיו וידקדק בדרכי השם ברוך הוא
ועל כן אמרו חכמים שלא תכשר הטהרה במים שבכלי רק במים חיים או מכונסין שהן על קרקע ולא בכלי מכל מקום כדי לתת אל לבו במחשבה כאילו העולם כולו מים והוא נתחדש בעלותו מהן כמו שאמרנו.
ואם יהיו המים בכלי או אפילו עברו על כלי לא יתכן הענין הזה שאמרנו אל מחשבת הטובל כי יש גבול אל כל אשר הוא בכלי שהוא מעשה ידי אדם ועל כן לא יחשוב בטובלו בכלי כל העולם למים כאשר בתחילה ושהוא נתחדש לשעתו. והשומע ישמע והחדל יחדל
מדיני המצוה מה שאמרו זכרונם לברכה (נגעים פי"ד מ"א) כיצד מטהרין את המצורע מביא מזרק של חרש שהוא חדש ונותן לתוכו רביעית מים חיים הראויין לקדש אותן למי חטאת ושיעור זה מדברי סופרים ומביא שתי צפרים דרור טהורות לשם טהרת המצורע שנאמר (ויקרא י"ד ד') ולקח למטהר ושוחט את הברורה שבשתיהן על המים שבכלי חרש וממצה עד שיהיה הדם ניכר במים וחופר וקובר הצפור השחוטה בפניו ודבר זה קבלה מפי השמועה
ונוטל עץ ארז ומצותו שיהיה ארכו אמה ועביו כרביע כרע מכרעי המיטה ואזוב שאין לו שם לווי ולא יהא פחות מטפח ושני תולעת משקלו שקל ואם טעמו פסלו כצביעות התכלת שנפסל בטעימה וכל השעורין הלכה
ולוקח עם שלשתן הצפור החיה. וארבעת מינין אלו מעכבין זה את זה ועץ ארז ואזוב שנתקלפו פסולין.
וכורך האזוב עם הארז בלשון של זהורית ומקיף להם ראשי אגפים וראש הזנב של צפור החיה וטובל ארבעתן במים שבכלי ובדם שעליהם ומזה שבע פעמים על גב ידו של מצורע ומשלח את הצפור. וכיצד משלחה עומד בעיר וזורקה חוץ לחומה ואינו הופך פניו לאוהלים ולא לעיר אלא למדבר שנאמר (שם שם נ"ג) אל מחוץ לעיר אל פני השדה. שילחה וחזרה חוזר ומשלחה אפילו מאה פעמים
ואחר כך מגלח הכהן את המצורע. וכיצד מגלחו מעביר תער על בשרו הנראה ואפילו בית השחי ובית הערוה ושאר כל הגוף עד שיעשה כדלעת שנאמר (שם שם ט') את כל שערו. אם כן למה נאמר ראשו וזקנו וגבות עיניו לרבות כל כיוצא בהן ולמעט שער שבתוך החוטם לפי שאינו נראה. ואחר כך מכבם בגדיו וטובל ויטהר בכך מלטמא בביאה ומלטמא במשכב ובמושב ויכנס לפנים מן החומה. ומונה שבעת ימים והוא אסור בשבעת הימים אלו בתשמיש המטה שנאמר (שם שם ח') מחוץ לאהלו מלמד שאסור בתשמיש המטה אבל מצורעת מותרת בתשמיש המטה
כל שבעת ימים אלו עדיין הוא אב הטומאה ומטמא אדם וכלים במגע ואינו מטמא במשא שהרי הוא אומר (שס שם ט') והיה ביום השביעי וגו' וכבס את בגדיו מלמד שהיה מטמא בגדים וכשם שהיה מטמא בגדים במגע כך מטמא אדם במגע שכל המטמא אדם מטמא בגדים ושאינו מטמא אדם אינו מטמא בגדים
וביום השביעי מגלחו הכהן תגלחת שניה כתגלחת ראשונה ומכבס בגדיו וטובל ויטהר מלטמא אחרים והרי הוא ככל טבולי יום ואוכל במעשר העריב שמשו אוכל בתרומה הביא כפרתו אוכל בקדשים
שחיטת הצפור והתגלחת וההזאה ביום ושאר כל מעשיו בין ביום בין בלילה. ואלו באנשים וכל השאר אפילו בנשים. ואלו בכהנים וכל השאר אפילו על ידי ישראל. ואותו כהן שטמאו מצוה לטהרו שנאמר (שם י"ג נ"ט) לטהרו או לטמאו. ויתר פרטיה במסכת נגעים
ונוהגת טהרה זו בכל מקום ובכל זמן שיש כהן חכם בנגעים כן פירש הרמב"ם זכרונו לברכה וכן ראיתי בספרא. ועובר עליה ולא עשאה כמשפט ביטל עשה
<h2>מצוה קעד מצורע מצות תגלחת מצורע ביום השביעי</h2>
שיגלח המצורע את כל שערו והיא הטהרה השניה כמו שאמרו זכרונם לברכה בנגעים (פי"ד מ"ד) שנאמר (ויקרא י"ד ט') והיה ביום השביעי יגלח את כל שערו וגו'. ואמרו זכרונם לברכה (שם מ"ד) שלשה מגלחין ותגלחתן מצוה הנזיר והמצורע והלויים. ולויים צריכין תנלחת כמצורע וזה היה במדבר
משרשי המצוה קצת מן הטעם שאמרנו למעלה במים כדי שיראה האדם כאילו היום נברא והיום מתחיל שערו לצמוח ויחדש מעשיו לטוב. כי בהיות האדם מנוקה מכל שיער אז ינקה יפה מכל לכלוך ולכן ראוי לו לעלותו מטומאת צרעתו לעשות בעצמו מעשה הנקיות בכל כוחו כדי שינקה מעשיו גם כן בכל כוחו ויהפכם מרעה לטובה ולהכשיר
מדיני המצוה מה שאמרו זכרונם לברכה (סוטה ט"ז ע"א) כיצד הוא הגילוח מעביר תער על כל בשרו הנראה ואפילו בית השחי ובית הערוה וכל שאר הגוף עד שיעשה כדלעת שנאמר (שם) את כל שערו.
וכשהוא מגלח בשתי התגלחות אינו מגלח אלא בתער ואם גילח שלא בתער או שהניח שתי שערות לא עשה כלום. ויתר פרטיה במסכת נגעים (פי"ד)
ואמר הרמב"ם זכרונו לברכה בזו המצוה וזהו לשון המעתיק ואבאר עתה מה הסבה אצלינו בתגלחת מצורע מצוה בפני עצמה והבאת קרבנותיו מצוה בפני עצמה ולא עשינו כן בנזיר אבל שמנו תגלחתו והבאת קרבנותיו מצוה אחת. וזהו שהמצורע אין קשר לתגלחתו עם הבאת קרבנותיו והתכלית המגעת מתגלחתו בלתי התכלית המגעת מהבאת קרבנותיו וזהו שהמצורע טהרתו תלויה בתגלחתו. ובפרק ששי מנזירות (מ"ד ע"ב) אמרו מה בין נזיר למצורע אלא שזה טהרתו תלויה בימיו כלומר הנזיר ומצורע טהרתו תלויה בתגלחתו. וכשיגלח המצורע ותישלם תגלחתו השניה טהור מלטמא כשרץ כמו שהתבאר בסוף נגעים (פי"ד מ"ג) וישאר מחוסר כיפורים עד שיביא קרבנותיו כשאר מחוסרי כיפורים כמו שנתבאר שם
והוא תכלית תגלחתו טהרתו מלטמא כשרץ הביא קרבנותיו או לא הביא ותכלית הבאת קרבנותיו תשלום כפרתו כשאר מחוסרי כפרה כלומר זב וזבה ויולדת. וכבר קדם לנו לשון מאמרם (כריתוח ח' ע"ב) ארבעה מחוסרי כפרה ושם נתבאר שהנזיר אינו מחוסר כפרה אבל המלאכה ההיא בכללה כמו התגלחת והבאת הקרבן יתירו לו שתיית היין ולא יספיק האחד מהם בלתי האחר. ותגלחת קשורה בקרבן והקרבן תלוי בתגלחת ובקיבוצם תגיע התכלית כאחת והוא שיותרו לו הדברים שהיו נמנעים ממנו בימי נזרו. ובפרק ששי מנזירות (מ"ו ע"ב) אמרו גילח על הזבח ונמצא פסול תגלחתו פסולה וזבחיו לא עלו לו. הנה התבאר שתגלחת היא מתנאי הזבח והזבח מתנאיה
ובתוספתא (נזיר פ"ב) נתבאר כמו כן שהנזיר שכלו ימיו אסור לגלח ולשתות יין ולטמא למתים עד שיעשה המלאכה ההיא כולה והיא תגלחת טהרה כמו שהתבאר בפרק ששי מנזירות (מ"ה ע"א ע"ב) והוא שיגלח פתח אהל מועד וישליך שערו תחת הדוד ויקריב הקרבנות כפי מה שבא בכתוב. ואתה תמצאם (בסוף המצוות) (ברוב מקומות) יקראו הבאת הקרבנות תגלחת ובביאור אמרו במצות המשנה (שם י"א ע"ב) הריני נזיר ועלי לגלח נזיר ירצה לומר בזה שיביא קרבנות נזיר ויקריבם בעדו. הנה התבאר לך שהתגלחת נופלת על הבאת הקרבנות והטעם בזה היותה חלק מהם כמו שביארנו ובקיבוצם יוסר דין הנזירות וישתה הנזיר יין. אמנם תגלחת טומאה היא מדקדוק פירוש מענין המצוה ולא מצוה בפני עצמה כמו שביארנו במה שקדם עד כאן
ונוהגת בזכרים ונקבות בכל מקום ובכל זמן שיש כהנים חכמים גדולים ראויים להורות בצרעת. ועובר עליה ולא גילח ביטל עשה והוא טמא
<h2>מצוה קעה מצורע מצות טבילה לטמאים</h2>
שנטבול במי מקוה ואז נטהר מאיזה מין ממיני הטומאות שנטמאנו בו שנאמר (ויקרא י"ד ט') ורחץ את בשרו ובאה הקבלה מים שכל בשרו עולה בהן ושיערו חכמים שהן ארבעים סאה וזהו שיעור מקוה. ומן התורה בין שיהיו המים שאובין או שהמשיכו אותן מן המעיינות או מן הגשמים הכל כשר שהתורה אמרה מקוה מים מכל מקום אבל חכמים פסלו כל מקוה שמימיו שאובין ולא עוד אלא אפילו עברו בכלי שלם בעת שממשיכין אותן לתוך החפירה פסלוהו
וזה השיעור של ארבעים סאה בעינן במי מקוה אפילו להטביל בו מחט לדעת קצת מן המפרשים. אבל במים נובעים כלומר מים היוצאים ממעיינות אין להם שיעור כלל אלא כל זמן שיתכסה האדם כל גופו בהן ביחד או שיתכסו בו הכלים הטמאים ביחד ראוי לטבול בו
וכתב הרמב"ם זכרונו לברכה ואין כוונתנו באומרנו שהטבילה מצות עשה שיהיה מצוה על כל טמא שיטהר על כל פנים כמו שחייב כל מי שיתכסה בכסות שיעשה ציצית פירוש לפירושו בכסות ארבע כנפים וכן כל מי שיש לו גג שחייב לעשות לו מעקה אבל הענין הוא שהודיעתנו התורה שמי שירצה להיטהר מטומאה לא יתכן לו זה אלא בטבילה במים וציותנו לקבל הענין ולעשותו כן כשנרצה להיטהר אבל אם ירצה להשאר בטומאתו ולא יכנס למחנה שכינה זמן רב הרשות בידו
תוספת ומכל מקום אין זה ממידת החסידים ואנשי מעשה להיותם מטומאים בטומאתם כי הטומאה מאוסה והטהרה אהובה ונפשו של אדם מתעלה ומזדככת בטהרה עד כאן
ולשון ספרא ורחץ את בשרו (שם ט"ז כ"ו) יכול גזירת מלך תלמוד לומר (שם) ואחר יבוא אל המחנה כלומר שאין האדם מצווה להיטהר אבל כשירצה להיטהר מצוה עליו לעשות זה המעשה לטהרתו
משרשי המצוה הזו של טהרת המים מה שכתבנו למעלה בראש הסדר להשיב את הילדים בפשטן של דברים כדרך הפשטנים עד שיגדלו ויבינו את אשר יבינו. ועוד נאמר בענין שיש בטבילה רמז אל הטובל שינקה נפשו מכל חטא כמו שטבע המים לנקות כל דבר המתכבס בהן
מדיני המצוה מה שאמרו זכרונם לברכה (מקואות פ"א מ"ח) שמי מקוה ראויים לטהר בהם מכל טומאה כגון נדה וזבה ושאר כל הטומאות של אדם וכלים חוץ מטומאת זב לבד לפי שהכתוב פירש בו לבד מים חיים לטהרתו פירוש מים נובעין. וכן מה שאמרו זכרונם לברכה שאף על פי שטבילת קצתם ביום לא תישלם טהרתם עד הערב השמש כמו שכתוב (שם י"א ל"ב) במים יובא וטמא עד הערב וטהר. ושצריך לטבול גופו מגולה כלומר שנוגע לשטח המים כולו כלומר שלא יהא שום דבר חוצץ בין כל הגוף והמים.
ואם טבלו בבגדיהם דיעבד עלתה להם טבילה מפני שהמים באין בהן וגם הנדה בדין זה דיעבד ומותרת לבעלה והוא שלא יהיו הבגדים מהודקים יותר מדי. וכל חייבי טבילות טבילתן ביום חוץ מנדה ויולדת שטבילתן בלילה. ובעל קרי טובל והולך כל היום כולו ואפילו מתחילת הלילה עד הערב השמש
ודיני חציצה שאמרו זכרונם לברכה (עירובין ד' ע"ב) כי דבר תורה אם היה דבר חוצץ חופה את רוב האדם או רוב הכלי לא עלתה להם טבילה והוא שיקפיד האדם בדבר אבל אם אינו מקפיד עלתה לו טבילה.
ואם הדבר החוצץ אינו אלא על מיעוטו אפילו מקפיד עלתה לו טבילה מדין תורה. אבל מדברי סופרים שבל דבר החוצץ ואפילו כל שהוא אם מקפיד עליו לא עלתה לו טבילה גזירה מיעוטו משום רובו שהוא אסור מן התורה כשמקפיד. ואם היה דכר החוצץ חופה רובו אף על פי שאינו מקפיד לא עלתה לו טבילה גזירה רוב שאינו מקפיד משום רוב המקפיד שאסור דבר תורה. נמצא לפי זה שאם היה דבר חוצץ על מיעוטו ואינו מקפיד עלתה לו טבילה אפילו מדרבנן דהשתא יש בדבר תרתי לטיבותא
ודיני מקואות רבים ודין מים שאובין בכמה פוסלין המקוה וכיצד ובאי זה כלי יקראו המים שאובין שאילו שאבוה בכלי נקוב כמוציא רימון אין אלו נקראים מים שאובין שאין עליו תורת כלי מעתה ואפילו סתמו הנקב סתימה שאינה יפה כגון שנתנו בו אבן או פרי לפי שעה שאינו סותמו סתימה יפה שעדיין ישארו בו נקבים וסדקים. (ואם ניקב) ככונס משקה גם בזה שמעתי ממורי יש אומרים שלא תקרא שאובה וראויה לטבול בה. ודין חקק הכלי עד שלא קבעו או קבעו ואחר כך חקקו וכמה חקק ראוי לפסול וההילוק שבין כלי חרס לשאר כלים שכלי חרס אינו פוסל עד שיהיה החקק כדי לקבל רביעית וכלי עץ פסול בכל שהוא
ומה שאמרו שאין המקוה נפסל לא בשינוי הריח ולא בשינוי הטעם אלא בשינוי מראה בלבד. וכל דבר שאין עושין בו מקוה לבתחילה פוסל את המקוה בשינוי מראה כגון היין והחלב והדם ומי כל פירות גם כן אבל נפלו מהן למקוה ולא שינו מראיו אינם פוסלין דדוקא במים שאובין גזרו ואמרו דשלשה לוגין מהן פוסלין אבל לא מי פירות עד שישתנה מראה המים בעבורן
ודיני חציצות רבים וסוף הדברים הכלל הצריך אלינו זהו. מדין תורה היתה צריכה כל אשה לעיין כל גופה סמוך לטבילתה שלא יהא דבר חוצץ בגופה ודיה. ועזרא ובית דינו תיקנו שתהא חופפת בכל מקום שיער שבה במים חמים ומסרקת או מפספסת שערותיה בידיה או במסרק אם יש לה יפה יפה כדי שאם היו שערותיה נקשרים תתיר אותם. ובנות ישראל החמירו על עצמן לשטוף כל גופן בחמין וכל המשנה ממנהגן ימתח על העמוד
וחפיפה זו צריכה סמוך לטבילה כלומר שלא תתעסק בדבר אחר בינתים ומכל מקום אם נזדמנה לאשה טבילה בלילי שבת ויום טוב התירו אפילו לכתחילה שתהא חופפת ביום וטובלת כלילה. וכן מפני חשש שיכנסו המים בבל מקום שבגופה אמרו זכרונם לברכה (נדה ס. ע"א) שצריכה האשה לעמוד בשעת טבילה בענין שתהא נראית כאורגת וכמינקת את בנה שעומד תחת הדד. וצריכה להזהר גם כן בטבעות שבידה והצמידים אם הם מהודקין כלל ליטלן מידיה בשעת טכילה וכן הרצועות שבראשה להתירן ותדיח את פיה ושיניה שאף על פי שכל המקומות שבבית הסתרים אין צריכין שיבואו בהן מים צריכין הן להיות ראויים לביאת מים. ומעשה היה באשה שטבלה ונמצא לה עצם בין שיניה והצריכוה חכמים טבילה אחרת
טבלה ונמצא עליה שום דבר חוצץ כגון בצק או זפת או דם יבש וכיוצא בהן מכל הדברים שמנו חכמים שחוצצין אפילו כטיפת חרדל כל זמן שמקפדת עליה ודרכה להעבירה לא עלתה לה טבילה. ואפילו היה הדבר החוצץ תחת הצפורן ואפילו כנגד הבשר מכיון שמקפדת חוצץ. ולפיכך נהגו בנות ישראל ליטול צפורנן בשעת טבילה. ויתר רובי פרטים של דיני חציצה ודיני מקואות וטבול יום מבוארים במסכת מקואות ובמסכת טבול יום
ונוהגת מצוה זו של טבילה בכל מקום ובכל זמן בזכרים ונקבות שמצוה עליהם כשירצו להיטהר מטומאתן שיטבלו במים כענין שאמרנו במים ראויין ושלא יהא בהן דבר חוצץ ויתר הענינים שכתבנו.
אבל מכל מקום אין המצוה שיטהרו עצמן על כל פנים אם רצו להשאר בטומאתן אלא אם כן בא ליכנס למקדש או לאכול קודש וזהו בזמן הבית כי אז בזמן ההוא אם עשה כן ביטל עשה זה מלבד החיוב שעליו כאכלו קודש כטומאה והכנסו למקדש כמו שכתבנו למעלה
<h2>מצוה קעו מצורע מצות קרבן מצורע כשיתרפא מצרעתו</h2>
שיקריב כל מצורע קרבן כשירפא מחוליו והוא שלש בהמות אחת לעולה ואחת לחטאת ואחת לאשם ועוד לוג שמן ואם הוא עני כבש אחד לאשם ועשרון סולת ולוג שמן ושתי תורים או שני בני יונה האחד חטאת והאחד עולה שנאמר (ויקרא י"ד י') וביום השמיני יקח שני כבשים תמימים וכבשה אחת וכתב בפרשה שאחר זו (שם שם כ"א) ואם דל הוא וגו'. וזה המצורע נקרא מחוסר כפרה עד שיקריב זה הקרבן
וארבעה מחוסרי כפרה הן זה שאמרנו וזב וזבה ויולדת. והענין שנקראו מחוסרי כפרה הוא לומר שכל אחד מהם אף על פי שטהר מטומאתו וטבל והעריב שמשו ביום השביעי עדיין הוא חסר כפרה זו ואינו יכול לאכול בקדשים עד שיקריבנה בים השמיני
ואל יקשה עליך למה אנו מונין קרבן כל אחד מארבעה אלה מצוה אחת ולא נכללו כולן במצוה אחת שנאמר שיקריבו ארבעה מחוסרי כפרה קרבן ואחר כך יהיו מכופרין כמו שאנו אומרים בטהרת מי מקוה שיטבול כל טמא ואחר כך יטהר ואין אנו מחלקין בעניני הטומאות לחשוב טהרת כל אחת מצוה. כי הענין הוא מפני שקרבנות ארבעה אלה אינם שוים ונמצא שהדבר שישלים כפרתו של אחד מהם לא ישלים כפרת האחר ולכן ימנו כל אחד מצוה מה שאין כן במי מקוה שהטהרה שוה בכל כן תירץ הרמב"ם זכרונו לברכה
משרשי ענין הקרבן כתבנו למעלה על צד הפשט כי בו דמיון להשפיל יצר הגוף החוטא ולהגדיל מעלת הנפש ולכן המצורע חייב בו כי הצרעת לא יהיה באדם רק מצד המשכו אחר תאוות הגוף או בדבור או במעשה וראוי להתייסר
מדיני המצוה מה שאמרו זכרונם לברכה (נדרים ל"ה ע"ב) שכל מחוייבי קרבן אין מקריבין אחרים קרבנן אלא מדעתן חוץ ממחוסרי כפרה שאין צריכין דעת בעלים ומפני כן אמרו (שם) שאדם מביא קרבן על בניו ובנותיו הקטנים אם היו מחוסרי כפרה ומאכילן בזבחים. ויתר פרטיה מבוארים בהרבה מקומות בתלמוד ועיקר בזבחים בפרק שני וערכין פרק שני וכריתות פרק א' ובנזיר פרק ח' ובסוף נגעים וקינין
ונוהגת בזמן הבית בזכרים ונקבות. ועובר עליה ולא הקריב קרבנו בזמנו ביטל עשה
<h2>מצוה קעז מצורע מצות ענין טומאת בית שיהיה בו נגע</h2>
לטמא בית מנוגע כלומר שנעשה בבית שיהיה בו צרעת כמשפט הכתוב בפרשה כמו שנאמר (ויקרא י"ד ל"ה) ובא אשר לו הבית וגו' כמו שכתוב שם ושנחזיק מי שנכנס לבית בטמא כמו שכתוב בפרשה (שס מ"ו) והבא אל הבית וגו' יטמא וגו'
ומצוה זו כוללת כל עניני טומאת הבית אי זה צריך הסגר או הריסה בקצת הקירות או בכולן. וזה הענין של צרעת ההווה באבנים שמעתי שאיננו דבר טבעי אבל הוא ענין מופתי יבוא לפעמים לבתי ישראל להוכיחם כי מאהבת השם אותם יודיעם מוסרו במה שהוא חוץ לגופם כדי שיחזרו בתשובה טרם יתחייבו לענוש אותם בגופם. וכן היה הענין שאם לא עשה תשובה יתפשט הנגע גם בבגדיו לא הרגיש עדיין יתפשט גם בגופו
ועוד אמרו זכרונם לברכה כי בתחילה כשכבשו הארץ הביא השם בקצת בתים נגע צרעת לטובתם כדי שיהרסו הבית ויתגלה להם מטמון שטמנו שם האמוריים ואף על פי שהיה אפשר להודיעם זה על ידי נביא מבלי נגע ידוע הדבר שהאל יעשה נסים לבני אדם דרך סתר כמו שכתבנו למעלה
מדיני המצוה מה שאמרו זכרונם לברכה (נגעים פי"ד מ"ג) ששיעור נגעי בתים כשני גריסין זה בצד זה ושלשה סימני טומאה בבית ירקרק אדמדם ופשיון וכולן מפורשין בכתוב. ושתי המראות מצטרפין זה עם זה לשיעור שני גריסין וכל השיעורין הלכה למשה מסיני
וכשיראה נגע בבית אפילו חכם שיודע שהוא נגע לא יגזור ויאמר נגע נראה לי אלא כנגע בי לכהן ניתן לטמא ולטהר נגעים ולא לאדם אחר. ואין בית אפל מטמא בנגע לפי שאין פותחין בו חלונות לראות בו נגע שנאמר (שם שם ל"ה) נראה לי ופירשו זכרונם לברכה לי ולא לאורי. שמא תאמר יראה את הנגע כנר הראייה כנר אינה שלימה ולפיכך בית אפל אין מטמא לעולם בנגע
וכן אין הבית מיטמא בנגע עד שיהא בו ארבע אמות על ארבע אמות או יותר שאין קרוי בית בפחות מכן והתורה אמרה (שס) בית וכן בעינן שיהא לו ארבעה כתלים ובנוי על הארץ באבנים ועצים ועפר שנאמר (שם שם מ"ה) את אבניו ואת עציו ואת כל עפר הבית והלבנים והשיש אינן חשובים כאבנים. וירושלים וחוצה לארץ גם כן אין בהם דין טומאת בתים שנאמר (שם שם ל"ד) בבית ארץ אחוזתכם וחוצה לארץ אינה אחוזה וירושלים גם כן לא נתחלקה לשבטים ולפיכך אינה בכלל אחוזתכם. ויתר פרטיה בנגעים
ונוהגת בבית של זכר או נקבה בארץ ובכל זמן שיש כהנים ראויין לדכר. ועובר עליה ביטל עשה
<h2>מצוה קעח מצורע מצות ענין טומאת זב לחיות טמא ומטמא</h2>
שיהא הזב טמא ומטמא את אחרים שנאמר (ויקרא ט"ו ב' ג') איש איש כי יהיה זב מבשרו וגו' וזאת תהיה טומאתו וגו' ובא הפירוש מבשרו כלומר זב מפי האמה וכמו שדרשו זכרונם לברכה כי יהיה זב יכול זב מכל מקום יהא טמא תלמוד לומר מבשרו ולא כל בשרו אחר שחילק הכתוב בין בשר לבשר זכיתי לדון טמא בזב טמא בזבה מה זבה מן המקום שהיא מטמאה וכו'
וענין זיבה הוא שיוצא מן האדם מפי האמה כעין לחה ואין לו ביציאתו תאוה ולא הנאה. ואמרו זכרונם לברכה (נדה ל"ה ע"ב) שהוא דומה למי בצק של שעורים וכמו כן דומה ללובן ביצה המוזרת ושכבת זרע אינו כן כי הוא ידמה ללובן ביצה שאינה מוזרת וזהו החילוק בהן להכיר בין זה לזה
וצוה הכתוב שכל מי שיקרה בו ענין זה שיצא ממנו זיבה שיהא טמא ומטמא עד שיטהר ובא הפירוש שאינו טמא משום ראיית פעם אחת לכד אלא בשתי ראיות כלומר שיזוב ממנו אותו ענין שתי פעמים בין סמוכין או חלוקין ובלבד שיהיו ביום אחד ושלא יזוב בפעם אחת ממש ואין לו שיעור אלא אפילו כל שהוא. וזהו אמרם זכרונם לברכה (מגילה ה' ע"א) מנה הכתוב שתים וקרא טמא שלש וקרא טמא הא כיצד שתים לטומאה ושלש לקרבן כלומר שאף על פי שהוא טמא בשתים לא יתחייב להביא קרבן בטהרתו עד שלש. ומכל מקום אם ראה ראייה אחת ארוכה כשלש ראיות שנמצא מתחילתה ועד סופה כשתי טבילות ושני ספוגין הרי זו נחשבת כשלש ראיות ומביא קרבן
משרשי המצוה לפי שהשם ברוך הוא הרחיקנו מאד מן המותרות וצונו להיות קדושים וישרים בענין המאכל והמשתה ובכל שאר עניני האדם ואין ספק כי ענין הזיבה יקרה באדם בצאתו מדרך היושר בהתמדה במאכליו ושיקוייו ויגדל בגופו מתוך כך אותו המותר הסרוח המאוס והטמא וכמו שאמרו זכרונם לברכה (קידושין ב' ע"ב) דרכא דמיכלא יתירא לאיתויי לידי זיבה. והודיעתנו התורה שהאדם שיהיה בו כן נקרא טמא והטומאה שם כולל כל דבר נמאס ונאלח ובהרחיקנו מזה נקנה בנפשנו מדת היושר וההשויה בכל דעתנו ובכל כחנו
ומזה הענין הוא שאינו טמא בראייה אחת לפי שלא נתחזקה בגופו אותה הלחה כל כך והמיעוט הזה איננו הוראה להיותו מורגל הרבה לצאת מדרך היושר וכיון שכן אין ראוי לטמאו במועט כי האדם בנוי בענין שאי אפשר לו בשום צד להנצל שלא לצאת מקו היושר כלום אבל בצאתו הרבה אז יקרא אשם וראוי להיותו טמא. ואף על פי שאמרו זכרונם לברכה (זבים פ"ב מ"ב) בשבעה דרכים בודקין את הזב במאבל ובמשתה בקפיצה במשא בחולי במראה בהרהור כלומר ואם אירע לו מפני זה אינו טמא לא תסתר טענתנו זאת בזה כי הענין הוא שיש לנו לבדוק אם נהייתה הזיבה בו בדרך מקרה של פעם אחת ואין לטמאו בה או נהיתה חזקה בגופו מתוך הרגל רע שהורגל פעמים רבות וראוי לטמאו
וכן כתב הרמב"ן זכרונו לברכה וזה לשונו וטעם טומאת הזוב מפני היותו חולי כבד מן החלאים הנדבקים עד כאן. ואילו יהיה מצד המקרה כלומר מאחת מן הדרכים הידועים לא יהיה חולי נדבק ואין ראוי לטמאו.
וזאת הבדיקה אין עושין אותה כי אם בראייה שניה לפי שאין טומאת זיבה אלא בשתי ראיות כמו שאמרנו שכן בא לנו הפירוש האמתי
מדיני המצוה מה שאמרו זכרונם לברכה (שם מ"ד) שהזב מטמא המשכב והמושב והמרכב בחמשה דרכים ואלו הן עומד יושב שוכב נתלה נשען ופירוש מרכב הוא אותו הלוח שהוא בכלי העשוי לרכיבה הנקרא ארצון שאין לומר שיהא אותו שיושבין עליו דאם כן היינו מושב וזה דבר ברור. ויתר פרטיה רבים מבוארים במסכתא הבנויה על זה והיא מסכת זבים
ונוהג ענין זה שבעל זיבה נקרא טמא בכל מקום ובכל זמן אבל עכשיו בעוונותינו שאין לנו מקדש ולא טהרות אין לנו לחשוב טומאת הזב במצוה נוהגת לפי שאין לנו לעשות בענין הזיבה שום דבר. ובזמן הבית נוהג להביא עליה קרבן. ועובר עליה ונכנס למקדש או אכל קדש קודם שיטהר ביטל עשה מלבד שיש עליו עונש כמו שכתוב למעלה
<h2>מצוה קעט מצורע מצות קרבן זב כשיתרפא מזובו</h2>
להקריב הזב קרבן אחר שיתרפא מזובו שנאמר (ויקרא ט"ו י"ג י"ד) וכי יטהר הזב מזובו וגו' וכיום השמיני יקח לו שתי תורים וגו'. והקרבן ההוא הוא שתי תורים או שני בני יונה אחד לחטאת ואחד לעולה והוא קרא מחוסר כפרה עד שיקריבהו
משרשי המצוה מה שכתבנו למעלה כי ענין הקרבן לרמז להשפלת יצר הגוף המתאוה ולעלות נפש השכל ולכן כשנתרפא הזב ראוי לו להכיר רוע תאותו ולהיישיר גופו בכל בחו ובענין הקרכן יתחיל לקחת מוסר
דיני המצוה כגון מה שאמרו זכרונם לברכה (נדרים ל"ה ע"ב) שקרבן מחוסר כפרה אינו צריך דעת בעלים כמו שכתבנו למעלה. ויתר פרטיה מבוארים במקומות שכתבנו למעלה בקרבן מצורע
ונוהגת בזמן הבית. ועובר עליה ולא הקריב קרבן ביטל עשה והוא מחוסר כפרה וחבל על רישיה אי מאית וישא עוונו בנפשו
<h2>מצוה קפ מצורע מצות ענין טומאת שכבת זרע שהוא טמא ומטמא</h2>
להיות שככת זרע טמא ומטמא שנאמר (ויקרא ט"ו ט"ז) ואיש כי תצא ממנו שכבת זרע וגו'
משרשי המצוה לפי שענין זה לא יקרה רק מצד מחשבת התאוות הגופניות הודיעתנו התורה השלמה כי הגוף נקרא טמא בהן כי עיקר היותו בעולם אינו רק להבין במושכלות ולעבוד בוראו לפיכך כשיקרה בו אותו דבר שמראה בו הטייתו אל התאוה החומרית ראוי לעמוד יום אחד בטומאתו כדי שתתנקה מחשבתו יפה ואחר כך יטהר
מדיני המצוה מה שאמרו זכרונם לברכה (נדה מ"ג ע"ב) ששיעורו לנוגע בכעדשה ולרואה הקרי בכל שהוא ואחד רואה קרי באונס או ברצון טמא. וזרע של קטן אינו מטמא וזרע אדום אינו טמא אלא לבן וכל זרע שאין האדם מרגיש בו לא בתחילה ולא בסוף אינו טמא. והמהרהר בלילה וראה ששימש בחלום ועמד ומצא בשרו חם אף על פי שלא ראה שכבת זרע טמא. ויתר פרטיה מבוארים במסכת זבים
ונוהגת טומאת שכבת זרע בכל מקום ובכל זמן אבל עכשיו בעוונותינו שאין לנו לא מקדש ולא קדשים אין אנו צריכין להזהר בענין הטומאה. ואעפ"כ עזרא תיקן טבילה לבעלי קריין כדי שיהיו נקיים וטהורים יותר במחשבתן ולא יהיו בני אדם מצויין עם נשותיהן כתרנגולין. ובזמנו לא היה אדם מתפלל ושונה בתורה עד אחר טבילה. ובזמן הזה פסקנו בגמרא (ברכות כ"ב ע"א) דבטלוה חכמים לטבילותא ואין אדם נמנע מלהתפלל ולשנות גם להניח תפלין בשביל קרי ואפילו לנטילותא דהיינו הדחת הגוף בתשעה קבין מים גם כן ביטלו ועכשיו לא יטבלו ולא ידיחו כלל. ואמנם בעל נפש המטהר לקריו גם היום מדה טובה ומשובחת היא לו ותבוא עליו ברכה ויודע דרך הטהרה ורוה טובה יחזיק בה
<h2>מצוה קפא מצורע מצות ענין טומאת נדה שטמאה ומטמאה</h2>
להיות הנדה טמאה ומטמאה אחרים שנאמר (ויקרא ט"ו י"ט) וכל הנוגע בה יטמא עד הערב
שורש המצוה וקצת פרטיה נכתוב כמנהגינו בלאו דנדה בסדר אחרי מות בעזרת השם
ונוהגת בכל מקום ובכל זמן. ועובר עליה ולא התנהג עמה בטומאה וכן היא שנהגה בעצמה מנהג טהורה ביטל עשה זה מלבד העונש שיש בה כמו שנכתוב למטה בעזרת השם
<h2>מצוה קפב מצורע מצות ענין טומאת זבה שטמאה ומטמאה</h2>
להיות הזבה טמאה ומטמאה שנאמר (ויקרא ט"ו כ"ה) ואשה כי יזוב זוב דמה ימים רבים וגו'
רמז שורש המצוה כתבתיו ביולדת כי ענין הריחוק מהן וטומאתן מפני המחלה שבהן שמזקת הרבה בני אדם ובל שכן השוכב אותן כי לפי רוב קרבתו עמהן ההיזק יותר
מדיני המצוה מה שאמרו זכרונם לברכה (נדה ע"ב ע"ב) שאחד עשר יום הם שהן בין נדה לנדה כלומר שהאשה נעשית בהם זכה כך היא הלבה למשה מסיני. ופירוש הדבר כך הוא שכל אשה בעת שתראה דם בתחילת ראייתה תקרא נדה. וענין הנדות כך דינו שאם תראה יום אחד דם או אפילו שבעה ימים רצופים כל זמן שתפסוק הדם ביום השביעי מבעוד יום טובלת לערב דהיינו הלילה שמחרתו יום שמיני לתחילת ראייתה ואחר טבילתה טהורה לבעלה
ואחר שבעת ימי הנדות אם תראה דם בתוך אחד עשר יום אהר השבעה יקרא אותו הדם דם זיבה ודינו כן שאם תראה ממנו יום אחד בין שתראה בתחילת הלילה או בסוף היום משמרת יום אחד כנגדו וטובלת וטהורה לבעלה לערב וטבילתה אפילו ביום משתנץ החמה וזאת היא זבה קטנה. וכן אם תראה דם שני ימים ותפסוק בשלישי דינה כמו כן לשמור יום אחד ובכן יספיק לה אפילו לשני ימים ותטהר וזאת גם כן תקרא זבה קטנה
ואם תראה דם בתוך אחד עשר יום אלו שלשה ימים רצופים תקרא זבה גדולה וצריכה לישב שבעה ימים נקיים ואחר כך טובלת וטהורה לבעלה
ואחר אחד עשר יום אלו אם תראה חוזרת לתחילת נדות ויש לה שבעה ימים כדין נדה כמו שאמרו למעלה. וכן יהיה הדבר לעולם שאחר הנדות יש לה אחד עשר יום שבהן נעשית זבה ואחר שעברו אותן הי"א יום אינה נעשית זבה לעולם עד שעברו עליה שבעה ימי נדות
ומפני שכבר טעו בזה אחרים וחשבו שהחשבון הוא שתמנה שבעה ימים של נדות ואחד עשר יום של זיבות ושבע של נדות וי"א של זיבות וכן לעולם הארכתי בענין לומר שאינו כן אלא לעולם אין ימי זיבה אלא אחד עשר יום אחר שבעה של נדות ולא אחר בך לעולם עד שתחזור לתחילת הנדות רצוני לומר שאם תעמוד ולא תראה אחר הי"א יום אפילו שנה אין לה דין זבה עד שיעברו עליה שבעת ימי נדות
ויתר פרטיה במסכת זבים ובמסכת נדה גם כן קצת מדיני זיבה. ובלאו דנדה בסדר אחרי מות נכתוב בעזרת השם מה שנהוג היום בענינים אלה. ועובר על מצוה זו והוא מקל בענין טומאתה ביטל עשה זה מלבד העונש שהשוכב עמה הוא בכרת כמו שנכתוב בלאו דנדה בעזרת השם
<h2>מצוה קפג מצורע מצות קרבן זבה כשתתרפא מזובה</h2>
שתקריב הזבה קרבן כשתתרפא מזובה והוא שתי תורים או שני בני יונה שנאמר (ויקרא ט"ו כ"ח כ"ט) ואם טהרה מזובה וגו' וביום השמיני תקח לה שתי תורים וגו'
שורש המצוה זו וקצת פרטיה כעין מה שכתבנו למעלה בקרבן הזב. וכתב הרמב"ם זכרונו לברכה כי מפני כן נחשוב לשתי מצוות שתי קרבנות אלו של זב ושל זבה ואף על פי שהן קרבן אחד ממש מה שלא עשינו כן בשאר קרבנות הרבה שאין אנו חוששין למנות מצוה כפני עצמה כל קרבן וקרבן בשביל חילוק המביאים אותן כל זמן שהקרבן אחד לפי שטומאתן של אלו אינה שוה כלל שהאיש מיטמא בלובן והאשה מטמאה באודם ובהפך לא יטמא לא זה ולא זה וכיון שהם חלוקים כל כך ראוי למנותם לשתי מצוות
ואין דומה ענין זה כלל לענין מצורע ומצורעת שהוא נחשב למצוה אחת שהצרעת דבר שוה בכולן. והביא ראיה קצת לדבריו ממה שאמרו בכריתות (ה' ע"ב) ארבעה מחוסרי כפרה ואלו הן הזב והזבה והיולדת והמצורע הרי שחשבו זב וזבה בשנים לפי שחלוקין בחוליין ומצורעת ומצורע כאחת לפי שהחולי שוה בשניהם
ונוהגת כזמן הבית. והעוברת ולא תקריב קרבנה כשתתרפא מזובה ביטלה עשה זה מלבד שהיא מחוסרת כפרה
<h2>מצוה קפד אחרי מ שלא יכנסו הכהנים בכל עת במקדש וכל שכן זרים</h2>
שלא יכנסו הכהנים בכל עת אל המקדש אלא בעת העבודה שנאמר (ויקרא ט"ז ב') ואל יבא בכל עת.
ויזהיר בכאן כהן גדול מהכנס בבית קדש הקדשים ואפילו ביום הכיפורים אלא בזמן העבודה וכן יכנס באזהרה כהן הדיוט מהכנס בהיכל כל השנה אלא בזמן העבודה. ויהיה ביאור ענין המניעה לומר שכל כהן לא יכנס במקום שהוא ראוי אלא בזמן שהוא ראוי להכנס בו דהיינו בשעת עבודה
ולשון ספרא ואל יבא בכל עת זה יום הכיפורים אל הקדש לרבות שאר ימות השנה. מבית לפרוכת להזהיר על כל הבית יכול כל הבית במיתה תלמוד לומר (שם) אל פני הכפורת אשר על הארון ולא ימות הא כיצד אל פני הכפורת במיתה ועל שאר כל הבית באזהרה. ובגמרא מנחות (כ"ז ע"ב) אמרו זכרונם לברכה על ההיכל בארבעים. משרשי המצוה שיקבעו המשרתים בנפשותם גדולת המקום ומעלתו ותהיה יראתו תמיד על פניהם
מדיני המצוה מה שאמרו זכרונם לברכה (כלים פ"א מ"ט) שכהן גדול אינו נכנס לקדש הקדשים אלא ביום הכיפורים שנכנס ארבע פעמים ולא יותר שאם נכנס חמישית חייב מיתה בידי שמים. וכהן הדיוט נכנס בהיכל לעבודה בכל יום. וכל הנכנס להיכל שלא לצורך עבודה בין כהן גדול או כהן הדיוט כגון שיכנס אפילו להשתחוות לוקה ואינו חייב מיתה שנאמר (שם) אל פני הכפורת וגו' ולא ימות על קדש הקדשים במיתה ועל שאר הבית בלאו. זהו דעת הרמב"ם זכרונו לברכה בלאו הזה
וכבר כתבתי למעלה דעת הרמב"ן זכרונו לברכה שאמר שהכניסה בבית שלא לעבודה בפרוע ראש וקרוע בגדים מעלה היא מדבריהם. ואם כן לדעתו כל שנכנס להשתחוות אפשר שאינו במלקות כלל ואיסור זה דאל יבוא יהיה בביאה ריקנית לגמרי לפי שזה זילזול בכבוד הבית להכנס בו חנם. ויתר פרטיה מבוארים במנחות ובספרא
ונוהגת בזמן הבית בכהנים ואפילו עכשיו שלא בזמן הבית אמרו זכרונם לברכה שמוזהרים אנו שלא להכנס למקדש ודרשו הדבר מדכתיב (שם כ"ו ל"א) והשימותי את מקדשיכם ולא אמר מקדשיכם אשים שממה דמשמע קדושתן עליהן אפילו כשהן שוממין. וכיון שכן יש לי למנות איסור זה בכלל איסורין הנוהגין היום
<h2>מצוה קפה אחרי מ מצות עבודת יום הכיפורים</h2>
שיעשה כהן גדול כל מעשה יום הכיפורים על סדר הקרבנות והוידויין ושילוח השעיר ושאר העבודה כמו שכתוב בפרשה שנאמר (ויקרא ט"ז ג') בזאת יבא אהרן אל הקדש וגו' כל הפרשה
משרשי המצוה שהיה מחסדי האל על בריותיו לקבוע להן יום אחד בשנה לכפרה על החטאים עם התשובה שישובו שאילו יתקבצו עוונות הבריות שנה שנה תתמלא סאתם לסוף שנתיים או שלוש או יותר ויתחייב העולם כליה על כן ראה בחכמתו ברוך הוא לקיום העולם לקבוע יום אחד בשנה לכפרת חטאים לשבים. ומתחילת בריאת העולם יעדו וקדשו לכך ואחר שיעדו האל ברוך הוא אותו היום לכפרה נתקדש היום וקיבל כח הזכות מאיתו יתעלה עד שהוא מסייע בכפרה. וזהו אמרם זכרונם לברכה בהרבה מקומות ויום הכיפורים מכפר כלומר שיש כח ליום בעצמו בבפרה בעבירות קלות
מדיני המצוה מה שאמרו זכרונם לברכה (יומא ע' ע"א) שביום הזה היו מקריבין תמיד בשחר ותמיד בין הערבים כסדר כל יום ויום ומקריבין מוסף היום פר ואיל ושבעה כבשים הכל עולות ושעיר לחטאת ונעשה בחוץ והוא נאבל לערב. ועוד מקריבין יתר על זה פר בן בקר לחטאת והוא נשרף ואיל לעולה ושניהם משל כהן גדול. ואיל הבא משל ציבור האמור בפרשה זו הוא האיל האמור בחומש הפקודים בכלל המוסף והוא הנקרא איל העם. ועוד מביאין משל ציבור שני שעירי עזים אחד היו מקריבין חטאת והוא הנשרף והשני שעיר המשתלח
נמצאו כל הבהמות הקרבין ביום הצום מלבד שעיר המשתלח שהוא אינו קרב חמש עשרה שני תמידין ופר ושני אילים ושבעה כבשים כולן עולות ושני שעירי חטאת אחד נעשה בחוץ ונאכל לערב והשני נעשה בפנים ונשרף ועוד פר בן בקר לחטאת
עבודת כל חמש עשרה בהמות אלו הקרבין ביום זה אינה אלא בכהן גדול בלבד אחד כהן המשוח בשמן המשחה או המרובה בבגדים. ואם היה שבת אף מוסף אין מקריב אותו אלא כהן גדול וכן שאר העבודות של יום כגון הקטורת של כל יום והטבת הנרות הכל בכהן גדול נשוי שנאמר (שם שם י"א) וכפר בעדו ובעד ביתו זו אשתו
ויתר כל העכודות וחליפת הבגדים מבגדי לבן לבגדי זהב ומבגדי זהב לבגדי לבן וחמש טבילות שהיה טובל ביום זה ועשר פעמים שמקדש ידיו ורגליו וענין ההפרשה שמפרישין אותו קודם ליום הצום שבעה ימים והכבוד שהיו נוהגין בו והוידויין שהיה אומר וכל שאר דיני יום זה הכל במסכתא הבנויה על זה והיא מסכת יומא
ונוהגת כל מצוה זו בזמן הבית. ועכשיו בעוונותינו שאין לנו לא מקדש ולא כהן גדול ולא בגדי שרד ולא קרבנות נהגו כל ישראל לעבוד ביום זה בתפילות ובתחנונים וכמו שכתוב (הושע י"ד ג') ונשלמה פרים שפתינו
<h2>מצוה קפו אחרי מ שלא לשחוט קדשים חוץ לעזרה</h2>
שלא לזבוח קדשים חוץ לעזרה וזה יקרא שוחט בחוץ שנאמר (ויקרא י"ז ג' ד') אשר ישחט שור או כשב או עז וגו' ואל פתח אהל מועד לא הביאו וגו' דם שפך ונכרת. ואין האזהרה לנו מזה הכתוב כי הכתוב הזה לא יפרש כי אם העונש וקיימא לן לא ענש אלא אם כן הזהיר
ואמרו זכרונם לכרכה שאזהרה בזה נלמדה בהיקש כדאיתא בגמרא זבחים שאמרו זכרונם לברכה שם (ק"ו ע"א) השוחט והמעלה בחוץ חייב על השחיטה וחייב על העלייה פירוש עלייה שריפה באש. והקשו שם בשלמא העלאה כתיב עונש וכתיב אזהרה עונש ואל פתה אהל מועד לא הביאו וגו' ונכרת אזהרה השמר לך פן תעלה עולותיך (דברים י"ב י"ג) וכדרבי אבין דאמר רבי אבין אמר רבי אילעאי כל מקום שנאמר השמר פן ואל אינו אלא מצות לא תעשה אלא שחיטה בשלמא עונש כתיב ואל פתח וגו' אלא אזהרה מנא לן. ואחר יגיעה רבה אמרו שם כי הכתוב אמר שם תעלה ושם תעשה מקיש עלייה לעשייה מה עלייה ענש והזהיר אף עשייה ענש והזהיר. פירוש עשייה תכלול הכל בין זביחה בין שריפה
משרשי המצוה לפי שהשם ברוך הוא קבע מקום לישראל להביא שם קרבנותם ולהכין שם לבבם אליו ומתוך קביעות המקום והגדלתו ויראתו אל לב בני אדם נפשם מתפעלת שם לטוב והלבבות מתרככים ונכנעים לקבל שם מלכות שמים שלימה על כן מנענו השם מעשות מעשה הקרבנות רק במקום ההוא כדי שתהא כפרה שלימה לנו
וכלל הדברים כי כל אשר ציונו לטוב לנו כמו שכתבנו כי האל חפץ בטובת בריותיו בטובו הגדול ואמר כי מי שיקריב חוץ לאותו המקום הנבחר דם יחשב לו. והענין הוא כי השם לא התיר לבני אדם בשר בעלי חיים רק לכפרה או לצרכי בני אדם כגון מזון או רפואה או כל דבר שיש בו שום צורך בני אדם אבל להמיתם מבלי שום תועלת בלל יש בדבר השחתה ונקרא שופך דם. ואף על פי שאינו כשפיכות דם האדם למעלת האדם ופחיתות הבהמה מכל מקום שפיכות דם יקרא מאחר שלא התירו הכתוב לשפכו ללא תועלת ועל כן אמר סתם שהוא כשפיכות דם אחר שהוא שופך דמה במקום שלא נצטוה לשחיטה ואין באותה שחיטה תועלת כלל אבל יש בדבר נזק שעבר על מצות בוראו ולכן ענשו הכתוב בכרת
מדיני המצוה מה שאמרו זכרונם לברכה (שם) שאם שחט בחוץ אף על פי שהעלה בפנים חייב לפי שהשחיטה והעלייה בכל אחד לאו כפני עצמו ולאו דעלייה בסדר ראה אנכי. ואין אדם חייב אלא על שחיטת קדשים הראויין ליקרב על המזבח אבל השוחט בחוץ אחד מאיסורי מזבח הרי זה פטור שנאמר (ויקרא י"ז ד') לפני משכן יי כל שאינו ראוי לבוא אל משכן יי אין חייבין עליו. ויתר פרטיה מבוארין בפרק י"ג מזבחים
ונוהג איסור זביחה בחוץ בכל מקום ובכל זמן שאפילו השוחט בהמה היום לשם קדשים חייב והכי אמרינן בגמרא במסכת זבחים (ק"ז ע"ב) במעלה בחוץ בזמן הזה רבי יוחנן אומר חייב וכן הלכה. ועובר עליה ושחט קדשים בחוץ במזיד חייב כרת ואף על פי שלא העלה אותן מעת ששחטן חייב וכן אמרו זכרונם לברכה (שם ק"ו ע"א) חייב על השחיטה וחייב על העלייה. ואם עבר ושחט בשוגג חייב להביא חטאת קבועה בזמן הבית
<h2>מצוה קפז אחרי מ מצות כיסוי הדם</h2>
לכסות הדם אחר זביחת חיה או עוף שנאמר (ויקרא י"ז י"ג) אשר יצוד ציד חיה או עוף אשר יאכל ושפך את דמו וכסהו בעפר
משרשי המצוה לפי שהנפש תלויה בדם כמו שאמרנו באיסור דם ולכן ראוי לנו לכסות הנפש ולהסתירו מעין רואיו טרם נאכל הבשר כי גם בזה נקנה קצת אכזריות בנפשינו לאבול הבשר והנפש נשפך לפנינו.
ובבהמות לא נצטוינו כך לפי שדם הבהמה ניתן לקרבן לכפרה על נפשותינו ואי אפשר לכסותו ואחר שכן לא רצתה התורה לחלק לנו בין מוקדשין לחולין. ואם גם במין העופות יש מהן קרב לגבי מזבח מועט הוא ולדבר מועט לא תחוש התורה לעולם ומפני כן חייכתנו בכיסוי דם העופות בכולן
מדיני המצוה מה שאמרו זכרונם לברכה (הולין פ"ג ע"ב) שכיסוי הדם נוהג בכל עוף ובכל חיה במזומן ובשאינו מזומן ולא נאמר אשר יצוד אלא בהווה ונוהג בחולין אבל לא במוקדשין. ונוהג בכוי מפני שהוא ספק אם מין חיה או בהמה ואין מברכין בכיסויו מספק. ודם הניתז ושעל הסכין חייב לכסות בשאין דם אלא הוא אבל יש דם כלל שלא הוא אינו צריך דכתיב (שם) ושפך את דמו וכסהו בעפר פירוש ואפילו מקצת דמו. וצריך המכסה ליתן עפר למטה ולמעלה וכל עפר בעולם שהוא דק בכדי שאין היוצר צריך לכותשו ראוי לכיסוי וכן כל מה שנקרא עפר אף על פי שאינו עפר ממש מכסין בו כגון זהב שחוק שנקרא עפר שנאמר (איוב כ"ה ו') ועפרות זהב לו. ומי שראה חבירו ששחט ולא כיסה חייב הוא לכסות שנאמר במצוה זו (ויקרא י"ז י"ד) ואומר לבני ישראל ודרשו זכרונם לברכה (שם פ"ו ע"א) מצוה זו על כל בני ישראל. ויתר פרטיה בחולין בפרק כיסוי הדם
ונוהגת בכל מקום ובכל זמן בזכרים ונקבות. ועובר עליה ולא כיסה דם חיה ועוף ביטל עשה
<h2>מצוה קפח אחרי מ שלא להתעדן באחת מכל העריות</h2>
שלא להתעדן באחת מכל העריות והן קרובות ואשת איש ונדה ואפילו בלא ביאה כגון חיבוק ונישוק וכל הדומה לאלו הפעולות הרעות שמעמיקין בהן בעלי הזימה ההולכים אחרי ההבל ויהבלו שנאמר (ויקרא י"ח ו') איש איש אל כל שאר בשרו לא תקרבו לגלות ערוה ופירושו כאילו אמר לא תעשו שום קריבה שהיא הגורמת והמביאה האדם לגלות ערוה. וכן דרשו זכרונם לברכה לא תקרבו לגלות אין לי אלא שלא יגלה מנין שלא יקרב תלמוד לומר ואל אשה בנדת טומאתה לא תקרב (שם שם י"ט) אין לי אלא נדה בלא תקרב ובלא תגלה מנין לכל העריות תלמוד לומר לא תקרבו לגלות ושם נאמר (שם שם כ"ט) ונכרתו הנפשות העושות שמא תאמר יהיו חייבין כרת על הקריבה לבד תלמוד לומר העושות ולא הקריבות
ונכפל הלאו באיסור זה באמרו (שם שם ב"ו) ולא תעשו מכל התועבות שיכלול כל ענינים אלה שהם תועבת יי כלומר שהעושה אותן יתרחק מן הטובה ומסיר מעליו השגחת השם ברוך הוא. וזהו פירוש תיעוב השם בכל מקום לפי מה ששמעתי. וגם כן מה שכתוב בסוף הענין (שם שם כ"ז) כי את כל התועבות האל עשו אנשי הארץ אשר לפניכם ואקוץ בם הענין לומר שהמדה מגונה מאד וכל דבר רע ומאוס ביותר יכנה הכתוב כאילו השם שונא אותו והכל על הענין שאמרנו וכעין מה שאמרו זכרונם לברכה בכל מקום כדי לשבר את האוזן מה שהיא יכולה לשמוע
ולשון ספרא כמעשה ארץ מצרים וגו' וכמעשה ארץ כנען וגו' יכול לא יבנו בנינות כמותם תלמוד לומר (שם שם ג') ובחוקותיהם לא תלכו לא אמרתי אלא בחוקים החקוקים להם ולא בנינותיהם. ושם נאמר מה היו עושין האיש נושא איש ואשה נושאת אשה ואשה נישאת לשני אנשים
משרשי הרחקת הזימה כתבתי בפרשת וישמע יתרו בלאו דלא תנאף ח' מה שידעתי. וזאת המצוה גם כן מאותו השורש הוא שנמנענו מהתקרב עם הערוה שום קורבה לפי שידוע כי הקורבה סיבה אל גילוי ערוה ובגילוי הערוה ימצאו כמה תקלות וכמה הפסדים כמו שכתבתי שם. ואמנם אותו הטעם יספיק באשת איש אבל בקרובות עדיין צריכין אנו לטעם אחר ובאזהרת ערות אם נכתוב בו מה שנדע בעזרת השם
מדיני המצוה מה שאסרו חכמים זכרונם לברכה בזה לגדר והוא שלא יקרוץ אדם בידיו וירמוז בעיניו לאחת מן העריות ושלא לשחוק עמהם כלל ואפילו להריח בשמים שעליהם אסור ושלא להביט בנשים כלל ואפילו בפני כלה בכוונת הנאה ואפילו באצבע קטנה שלהן אסרו להסתכל חוץ מאשתו של אדם שמותר לו להביט ביופיה ואפילו בעודה נדה מפני שהיא מותרת לו לאחר זמן וחזקה בישראל שיצרו מסור בידו בכגון דבר זה שתלוי בזמן. ודוקא במקום מגולה שבה התירו להסתכל בעודה נדה אבל לא במכוסה כדי שלא ילבשנו יצר הרע
ואמרו זכרונם לברכה (ברכות כ"ד ע"א) גם כן שאסור להסתכל אפילו בשערה של אשה האסורה לו ואפילו לשמוע קולה לכוונה שיהנה בה אסור. ואפילו להסתכל בבגדי צבע של אשה כלומר בגדים נאים שדרכן לעשותן מבגדים צבועים אסור להסתכל בהן כל זמן שמכיר האשה הלובשת אותן לפי שמתוך ראיית המלבוש יבוא להרהר בה. והרחיקו גם כן שלא לשאול בשלום אשת איש כלל ואפילו על ידי בעלה
וריבוי פרטי הריחוקין שהזהירו עליהן בענין זה אבל כלל הדבר הוא שלא יעשה האדם שום דבר בעולם המביאו לידי הרהור בנשים לא במעשה ולא בדבור ולא שום רמז לקרב דעת האשה הקלה עם דעתו אלא באשתו לבד. ובענין זה היה מוכיח הנביא אנשי דורו באמרו להם (ירמיהו ה' ה') איש אל אשת רעהו יצהלו כלומר לפי דרכם שנראה כאילו אינם מתכוונים לכך ירמזו לנשי רעיהם רמיזות של ניאוף ומגביהין קולם בענין שישמעו אותן הנשים ויתעורר יצרן אל אהבת הנואף. ואין באפשר להגיד פרטי הענינים שידע האדם לעשות לקרב אליו דעת האשה שהוא קל ולכן הזכירו זכרונם לברכה מהם קצת ובשאר יזהר כל אחד ואחד לשמור עצמו לפי מה שימצא את גופו כי השם יראה ללבב
ומכל מקום לפי הדומה מכל מה שהזהירו זכרונם לברכה אין אדם רשאי לזוז ממוסרם הטוב ואף על פי שהוא מוצא עצמו חשוך התאוה קצת לא יאמר כיון שאני מוצא עצמי כן מה איכפת לי אם אסתכל בנשים כי יודע אני בעצמי שלא יתעורר יצרי בכך שהרבה אמרו כן ונכשלו. ועל זה רמזו זכרונם לברכה באומרם כי היצר בתחילה חלש מאוד והולך ומתחזק על האדם הרבה
ואתה בני הזהר על זה מאוד ואל יבטיחך יצרך ואם אלף ערבים יתן לך. וזה שאתה מוצא קצת מעשים בגמרא מראים סותרים דברי אלה כלומר שאפילו במה שאסרו זכרונם לברכה בנשים לא היו קצת מהן חוששין אין זה סתירה כלל לדברי דבמקום מצוה הוא דוקא שהיו מקילין קצת כמו שמצינו ברבי יוחנן דהוה יתיב אשערי טבילה כדי שיסתכלו בו הנשים ויולידו בנים נאים כמותו והוא לא היה מסתכל בהן חלילה ורבי דהוה נקיט כלתה אכתפיה למצוה הוא שהיה עושה כן כדי לשמחה וקצת ענינים כיוצא באלו
ועוד שהם זכרונם לברכה היו כמלאכים שלא היה עסקם אפילו שעה קלה כי אם בתורה ובמצוות והיתה מפורסמת כוונתם לכל העולם כשמש ולא היו מרגישים הרגש רע בשום דבר מרוב דבקותם בתורה ובמצוות. אבל אנחנו עכשיו אין לנו לפרוץ אפילו גדר קטן בענינים אלו כלל אלא לשמור כל ההרחקים שהודיעונו זכרונם לברכה בפרט ובמה שלא הזכירו הם יש על כל אחד ואחד לעשות כפי מה שימצא את גופו מוכן כמו שאמרנו שאם הוא מוצא עצמו שצריך גדר אף על המותר יגדור עצמו כמו שמצינו אחד מן החכמים שאמר הזהרו בי מפני בתי ואף על פי שמותר לאדם להתייחד עם בתו כמו שנכתוב בעזרת השם לפי שענין זה קשה מאד ויצר הרע חזק בו על כן צריך כל אדם להרבות בשמירה
ואם יחשוב האיש בפגעו באשה נאה כי גיהנם פתוח בין ריסי עיניה ובאש תמיד תוקד כל הקרב אליה ויחזיר כל מחשבותיו אל הדברים האלה לא תהיה לו לפוקה. ואמרו זכרונם לברכה (ברכות ה' ע"א) שאם אין כח בידו להמית היצר ולהרחיק מחשבתו ממנה שיקרא קריאת שמע או יעסוק בתורה והודיעונו שעכ"פ ימות בכך כמו שאמרו זכרונם לברכה (קידושין ל"א ע"א) שאם אבן הוא נימוח ואם ברזל מתפוצץ שנאמר (ירמיהו כ"ג כ"ט) הלא כה דברי כאש וגו'
ועוד אמרו רבותינו זכרונם לברכה (שם פ' ע"ב) במצוה זו שאסור להתייחד עם כל העריות רצוני לומר עם כל העריות דבר תורה בין זקנה בין ילדה שהייחוד לגלות ערוה הוא גורם חוץ מן האם עם בנה והאב עם בתו והבעל עם אשתו נדה שמותרין חוץ מחתן שפירשה אשתו נדה קודם שיבעול. ומותר להתייחד עם הזכור ועם הבהמה שלא נחשדו ישראל על כך
כשאירע מעשה אמנון ותמר גזר דוד ובית דינו על ייחוד דפנויה. שמאי והלל גזרו על ייחוד גוים. והתירו זכרונם לברכה (שם מ"א ע"א) להסתכל בפני פנויה למי שמסתכל כה לדעת שישא אותה לאשה אם תהיה נאה כעיניו. וגם אמרו (שם) שראוי לעשות כן שלא ישא אדם אשה עד שיראנה כדי שלא יבוא לגרשה אחר כן אם תתגנה בעיניו. ויתר פרטי המצוה מבוארים בהרבה מקומות בתלמוד בפיזור
ונוהגת בכל מקום ובכל זמן בזכרים ונקבות שגם להן אסור להרהר אחר האנשים זולתי בכעליהן שעליהם ראוי להן להמשיך כל חשקן וחפצן וכן יעשו בנות ישראל הכשירות. ועובר עליה וקרב אל הערוה קירוב בשר כדי שיהנה ממנה במזיד ובהתראה לוקה ואם עבר על שאר הדברים שאסרו זכרונם לברכה להרחקה כגון השחוק עמהן וקלות ראש והתרו בו ולא נמנע מכין אותו מכת מרדות
והרמב"ן זכרונו לברכה כתב שלא נמנה לאו זה דקריבה במנין הלאוין שכל הרחק הקריבה דרבנן היא.
והראיה מה שאמרו זכרונם לברכה אמר רבי יוסי ברבי בון היא בל תקרב היא בל תגלה כלומר שאין בקריבה לאו אלא לאו דגילוי. ויתר ראיותיו רבות בספרו במצות שמ"ז
<h2>מצוה קפט אחרי מ שלא לגלות ערות אב</h2>
שלא יגלה אדם ערות אביו כלומר שלא ישכב אותו משכבי אשה שנאמר (ויקרא י"ח ז') ערות אכיך וגו' לא תגלה. וזאת האזהרה נוספת בשוכב את אביו על האזהרה הכוללת משכב זכור בכל אדם שנאמרה במקום אחר כמו שנאמר (שם שם כ"ב) ואת זכר לא תשכב משכבי אשה
וכן אמרו זכרונם לברכה בסנהדרין (נ"ד ע"א) ערות אביך לא תגלה אביך ממש' ושאלו שם האי מואת זכר לא תשכב נפקא מינה והשיב המשיב כדי לחייב שתים וכדרבי יהודה דאמר גוי הבא על אביו חייב שתים ושם ביארו ואמרו מסתברא מילתיה דרב יהודה בישראל ובשוגג ובקרבן והאי דקאמר גוי לישנא מעליא נקט כלומר שלא רצה להזכיר הענין המגונה בישראל כיון שאפשר להעמידו בגוי שאף הן מצווין בעריות אבל הוא הדין בישראל שחייב שתים באביו כלומר שאם שכב אותו בשוגג חייב להביא שתי חטאות
ענין האזהרה זו נגלה הוא אין להאריך בשרשה כי הכיעור הגדול הזה ראוי להרחיקו מבני אדם ולענוש עליו העובר עונש גדול ולכן יחייבנו בסקילה
מדיני המצוה מה שאמרו זכרונם לברכה (יבמות נ"ג ע"ב) שהחיוב הוא בהכנסת העטרה מיד ולא קודם לכן והוא הדין בכל העריות שהחיוב בהן בהכנסת העטרה מיד חוץ מן הבא על השפחה שהחיוב בה בגומר ביאתו ויתר פרטיה בסוף הסדר נודיע מקומן עם פרטי שאר כל העריות בעזרת השם
ונוהג איסור זה בכל מקום ובכל זמן. ועובר על זה ושכב את אביו מכיון שהכניס ראש העטרה במזיד ויש עדים והתראה נסקל בשוגג מביא שני חטאות בזמן הבית אחד משום לאו דאביו ואחד משום לאו דזכר
<h2>מצוה קצ אחרי מ שלא לגלות ערות אם</h2>
שלא יגלה הבן ערות האם שנאמר (ויקרא י"ח ז') אמך היא לא תגלה ערותה. בטעם איסור הקרובות כתב הרמב"ם זכרונו לברכה שהענין הוא לפי שהתורה תרחיק המשגל מבני אדם לכד מה שצריך לפריה ורביה או למצוה ולכן אסרה לנו התורה הקרובות לפי שהכשלון ימצא בהן יותר מפני שמצויות אצלו תמיד
והרמב"ן זכרונו לברכה אמר כי הטעם הזה חלוש מאד שיחייב הבתוב כרת על אלה מפני המצאם אצלו תמיד ויתיר מצד אחר שישא אדם אחד מאה נשים אם ירצה או אלף. ואמר הוא זכרונו לברכה וזה לשונו אבל כפי הסברא כי יש בענין סוד מסודות היצירה דבוק בנפש והוא מכלל סוד העיבור שכבר רמזנו לו עד כאן
ואני ראיתי להרמב"ם זכרונו לברכה שכתב עוד טעם אחר בענין על צד הפשט לדעתי אמר כי תרחיק התורה שלא יעיז פניו האדם לבוא על האשה שראוי לנהוג בה כבוד וידחוק לפרש רובן על הצד הזה כלומר מטעם מדת הבושת הכל כמו שבא בספרו יאריך הענין אם באנו לכתוב הכל
מדיני המצוה מה שאמרו זכרונם לברכה (סנהדרין נ"ד ע"א) שאיסור האם הוא אפילו היתה אנוסת אביו שהרי מכל מקום אמו היא. וכן מה שאמרו (שם נ"ג ע"א) שהבא על אמו שהיא אשת אביו כלומר שלא היתה אנוסתו חייב שתים משום אמו ומשום אשת אביו ואין חילוק בזה בין שבא עליה כחיי אביו או לאחר מותו דלעולם אשת אביו נקראת וחייב בה שתים כמו שאמרנו
וכן מה שאסרו רכותינו זכרונם לברכה (יבמות כ"א ע"א) לגדר איסור זה של אם אם אמו כלומר זקנתו וכן אם אם זקנתו עד מעלה מעלה אפילו אלף דור אם יהיה באפשר לראותן כולן אסורות מדברי סופרים. וכן אסרו לגדר האם אם אביו שהיא זקנתו מצד אב וכן אם זקנתו עד מעלה מעלה לעולם וכן אסרו לגדר זה של אם אם אבי אביו בלבד ואם אבי אמו בלבד. ויש שפירשו שגם אלו אסורות למעלה לעולם
ואם תשאל למה יתפשט האיסור עד למעלה בראשונות כדעת הראשון יותר מבשתי אלו האחרונות הטעם לפי שהראשונות תקרבנה אל איסור האם שהוא עיקר האיסור שהרי יש בהן זקנה אסורה דהיינו אם האם ואם האב ועל כן ראוי לגזור בהן אפילו עד למעלה אבל בשתי אלו האחרונות אין בהן זקנה אסורה וכיון שאין הענין מתקרב לאמות שהוא עיקר האיסור ראו זכרונם לברכה כי די לנו שנגזור בשתי אלו לבד. ודברי פי חכמים חן. ואלו שאסורות מדרבנן נקראות שניות כלומר שהן שניות לאותן עריות שאסרה התורה
ונוהג איסור זה בכל מקום ובכל זמן. ועובר על זה ושכב עם אמו במזיד חייב כרת ובעדים נסקל. בשוגג חייב להביא חטאת קבועה בזמן הבית. ואם שכב עם אחת מן השניות לוקה מכת מרדות
וזאת מן העריות שנצטוו עליה כל בני העולם בכלל אבל חילוק יש בין ישראל לשאר האומות בענין השניות כי ישראל גדרו גדר בענין השניות אבל שאר האומות אין איסור עליהם אלא האם לבד
<h2>מצוה קצא אחרי מ שלא לגלות ערות אשת אב ואף על פי שאינה אמו</h2>
שלא לגלות ערות אשת אב ואף על פי שאינה אמו שנאמר (ויקרא י"ח ה') ערות אשת אביך לא תגלה
משרשי המצוה מה שכתבנו בענין הקרובות. ועוד יש לנו לומר כי הטעם בזה לפי שיהיה בדבר קלון אצל אביו וכבר כתבנו במצות כיבוד אב התועלת הנמצא לנו בכיבוד האבות
מדיני המצוה מה שאמרו זכרונם לברכה (סנהדרין נ"ג ע"א) שאשת אביו אסורה מן התורה בין מן האירוסין פירוש מן הקידושין בין מן הנישואין בין בחיי אביו ואפילו גירשה בין אחר מותו. וכן מה שאסרו לגדר איסור זה אשת אבי אביו כלומר אשת זקנו ואף על פי שאינה זקנתו וכן אסרו גם כן אשת אבי זקנו וכן אשת אבי אבי זקנו וכן עד מעלה מעלה אפילו עד יעקב
ואסרו גם כן לגדר איסור זה אשת אבי אמו בלבד והטעם לפי שעיקר איסור זה הוא מצד אבות דהיינו אשת אב על כן החמירו זכרונם לברכה יותר בצד האבות ואמרו שיהא אסור למעלה עד לעולם ובצד האם לא גזרו אלא באשת אבי אמו לבד והוא כעין החילוק שכתבנו למעלה באיסור האם. ויתר פרטיה הם במקומות שנכתוב למטה בסוף הסדר
וזאת מן העריות שנצטוו עליה כל בני העולם בכלל אבל יש חילוק בין ישראל לשאר האומות שבשאר האומות אין נקראת אשת אביו אלא על ידי בעילה ובישראל אפילו בקידושין וכן בענין השניות שאין איסור שניות באומות כמו שאמרנו
ונוהג איסור זה בכל מקום ובכל זמן. ועובר עליה ושכב את אשת אביו במזיד חייב כרת ובעדים ובהתראה נסקל בשוגג חייב להביא חטאת קבועה בזמן הבית. ואם שכב עם אחת מן השניות לוקה מכת מרדות
<h2>מצוה קצב אחרי מ שלא לגלות ערות אחות בכל צד שהיא אחותו</h2>
שלא לגלות ערות אחות בין שהיא אחות מאב לבד בין שהיא אחות מאם לבד ובין שהיא אחות מאנוסת אביו ובין שהיא אחות מאם מן הזנות בכל צדדין אלו נקראת אחות וחייבין עליה שנאמר (ויקרא י"ח ט') ערות אחותך בת אביך או בת אמך מולדת בית או מולדת חוץ (לא תגלה)
ואם תאמר אם כן מה זה שנאמר בתורה (שם שם י"א) ערות בת אשת אביך לא תגלה ולמה היה צריך זה המקרא והלא משום אחותו חייב עליה באמת זה המקרא לא נאמר אלא כדי שישים בת אשת האב כשתהיה אחותו ערוה בפני עצמה וכמו שנכתוב למטה במקומו. ונמצא שהבא על אחותו שהיא בת נשואת אביו שחייב שתים משום ערות אחותו ומשום ערות בת אשת אביו. ואם בא עליה בשוגג חייב להביא שני חטאות
משרשי איסור הקרובות כתבנו בערות אם מה שידענו בהן
מדיני המצוה מה שאמרו זכרונם לברכה (סוטה מ"ג ע"ב) דדוקא בת אשת אביו שהיא אחותו כלומר שהולידה אביו היא אסורה עליו אבל בת אשת אביו שאינה אחותו כגון שאשת אביו (היה) (היתה) לה בת מאיש אחר זו אינה אסורה כלל אלא מותר לו לאדם לישא אותה לכתחילה ולא גזרינן אטו אחותו שאין כאן מקום לגזירה כלל
ונוהגת בכל מקום ובכל זמן. ועובר עליה ושכב את אחותו במזיד חייב כרת לבד כלומר שאפילו בעדים והתראה אין בדבר אלא חיוב כרת ובשוגג מביא חטאת קבועה
וזאת מן העריות שנצטוו עליה כל בני העולם בכלל אבל חילוק יש בה בין ישראל לשאר האומות שבשאר האומות אין אסור עליהם אלא אחותם מאם לבד ובישראל בין מאב בין מאם. וכלל זה יהיה בידך בכל מה שנצטוו האומות שכל זמן שהן תחת ידינו עלינו לעשות דין בהם בעברם על מצותם. וכבר כתבתי למעלה בסדר וישמע יתרו שהדין שלהם לעולם היא מיתה בין מזידין בין שוגגין ושאין צריכין התראה אבל שני עדים צריכין או הודאת פיהם. ומן הדומה שאף על פי שהם אינם כשרין להעיד על ישראל ראויים הם להעיד זה על זה וכן הורה זקן
<h2>מצוה קצג אחרי מ שלא לגלות ערות בת הבן</h2>
שלא לגלות ערות בת הבן שנאמר (ויקרא י"ח י') ערות בת בנך וגו' לא תגלה. ולפי הדומה כי האיסור הוא בין שהבן כשר או אפילו ממזר בנו הוא מכל מקום ובין שבת הבן גם כן כשרה או אפילו ממזרת. שורש איסור הקרובות כתבתיהו באיסור ערות אם
מדיני המצוה מה שאסרו זכרונם לברכה (יבמות כ"ב ע"א) לגדר איסור זה והיא בת בת בנו בלבד וכן בת בן בנו בלבד. ויש אומרים שאין הפסק לאיסור אלו לעולם כי כל יוצאי ירכו של אדם אסרו עליו עד סוף כל הדורות. ויתר פרטיה בסוף הסדר תראה היכן הם
ונוהג איסור זה בכל מקום ובכל זמן. ועובר עליה ושכב את בת בנו במזיד ויש עדים חייב שריפה כמו שאמרו זכרונם לברכה בסנהדרין (ע"ה ע"א) ואם אין עדים חייב כרת בשוגג מביא חטאת קבועה בזמן הבית. ואם שכב את בת בת בנו וכן כל שאר השניות לוקה מכת מרדות
<h2>מצוה קצד אחרי מ שלא לגלות ערות בת הבת</h2>
שלא לגלות ערות בת הבת שנאמר (ויקרא י"ה י') או בת בתך לא תנלה ערותן כי ערותך הנה
כל דיניה כדין בת הבן ושניות לה גם כן בת בת בתו וכן בת בן בתו ויש שאומרים שאין להם הפסק לעולם
<h2>מצוה קצה אחרי מ שלא לגלות ערות הבת</h2>
שלא לגלות ערות הבת וזאת לא נתבארה בלשון התורה שיאמר הכתוב ערות בתך לא תגלה ומפני כן לא בא עליה כתוב מפורש לפי שאין צורך בו דכיון שאסרה התורה בת הבן ובת הבת שהן רחוקות ממנה אין צריך לומר שהיא אסורה דקל וחומר הוא. ועוד למדוה זכרונם לברכה בגזירה שוה דאי מקל וחומר גרידא הוה ילפינן לה לא היה אדם נידון עליה דקיימא לן אין עונשים מן הדין. משרשי המצוה כתבנו למעלה מה שיכולנו דרך כלל בכל העריות
דיני מצוה זו כלומר איך למדוה זכרונם לברכה ומאי זה כתוב בגמרא יבמות (ג' ע"א) הוא שאמרו שם בתו עיקר איסורא מדרשא אתיא דאמר רבא אמר לי רב יצחק בר אבדימי אתיא הנה הנה אתיא זמה זמה כלומר שהכתוב אמר בבת הבן ובבת הבת ערותך הנה ואמר באיסור אשה ובתה ובת בנה ובת בתה לשון הנה כמו שכתוב בסוף הפרשה (ויקרא י"ח י"ז) שארה הנה מה להלן מפורש שנאסרה בתה שהרי בפירוש נכתבה שם אף כאן שאסר הכתוב בת בנו הוא הדין לבתו אף על פי שלא פירשה הכתוב דגמרינן לה בגזירה שוה זו
ועוד למדו זכרונם לברכה מכח גזירה שוה זו באי זו מיתה נידון הבא על בתו או על בת בנו ובת בתו ואף על פי שאין משפט המיתה כתוב במקרא של ערות אשה ובתה ובת בנה וכת בתה למדוה זכרונם לברכה ממנו אחר שנלמד בו ממקום אחר ומאי זה מקום אחר נלמד בו ממה שכתוב (שם כ' י"ד) ואיש אשר יקח את אשה ואת אמה זמה היא באש ישרפו אותו ואתהן ואמרו זכרונם לברכה (סנהדרין ע"ה ע"ב) מה התם באשה ואמה דכתיב בהו זמה בשריפה אף הכא באשה ובתה ובת בנה ובת בתה דכתיב בהו שארה הנה זמה היא נדון בשריפה
ומעתה אחר שמצאנו כי משפט אשה ובתה ובת בנה ובת בתה בשריפה מכח גזירה שוה זו דזימה זימה יש לנו ללמוד גם כן משפט הבא על בתו ובת בנו ובת בתו בשריפה לפי שכבר למדנו ממנו איסור על בתו כגזירה שוה דהנה הנה וכיון שלמדנו ממנו דבר אחד נלמד ממנו עוד כל שאר הדינין שבו ונאמר שמשפט הבא על בתו גם כן בשריפה
ועל כיוצא בזה יאמרו בגמרא (יבמוח ע"ח ע"ב) דון מינה ומינה כלומר כשנלמד כתוב אחד מחבירו לא לדבר אחד שבו לבד נלמדהו אלא לכל משפטיו נלמדהו ממנו ואף על פי שאותן משפטים שבו אינם כמשמעותו של כתוב בעצמו אלא שנלמדם מכתובים אחרים אף על פי כן כל מה שיש בו בין מגופיה דקרא בין שנלמד ממקום אחר נלמד ממנו. ואמרו זכרונם לברכה בגמרא כריתות (ה' ע"א) אל תהי גזירה שוה קלה בעיניך שהרי בתו אחד מגופי תורה היא ולא למדה הכתוב אלא בגזירה שוה אתיא הנה הנה אתיא זימה זימה כלומר שבשתי גזירות שוות אלו למדנו איסורה ומשפטה וכמו שפירשנו
(אבל בתו מנשואתו מפורש היא במקרא מדכתיב (שם י"ה י"ז) ערות אשה ובתה ואין חילוק בין שהיא בתו ובתה או מאיש אחר וזה מדבר בנשואה מדכתיב אשה דמשמע לשון אישות וכתיב נמי (שם) לא תקח וקיחה משמע גם כן דרך אישות אבל גבי בתו מאנוסתו ובת בנו ובת בתו לא כתיב אלא לא תנלה)
וכתב הרמב"ם זכרונו לברכה הבט אמרם זכרונם לברכה לא למדה הכתוב ולא אמרו ולא למדנוה לפי שאלה הענינים כולם הם קבלה מהשליח עליו השלום שמסר הפירוש אל הזקנים וזהו אמרם על זה גוף תורה
והביאו לרב זכרונו לברכה לכתוב דכר זה העיקר הקבוע לו שאין בחשבון תרי"ג המצוות אלא מה שמפורש בכתוב או מה שיאמרו זכרונם לברכה עליו בפירוש שהוא מן התורה אבל לא כל מה שנלמד בשלש עשרה מדות. וכבר סתר הרמב"ן זכרונו לברכה ענין זה בראיות ברורות
דיני המצוה בסוף הסדר נכתוב מקומן עם כל העריות בכלל
ונוהג איסור זה בכל מקום ובכל זמן. ועובר על זה ושכב את בתו מאנוסתו במזיד ויש עדים נידון בשריפה בלא עדים חייב כרת בשוגג חייב חטאת קבועה. ואם שכב את בתו מנשואתו חייב שתי חטאות אחת משום בתו ואחת משום ערות אשה ובתה שאין חיוב ערות אשה ובתה אלא בנישואי הראשונה שהרי בפירוש כתיב בהן לא תקח בין במקום האזהרה עליהן (שם) בין במקום העונש (שם כ' י"ד) ולשון קיחה משמע לן לשון נישואין
ומפני כן אמרו זכרונם לברכה (יבמות צ"ז ע"א) כי מדין התורה הוא שאם אנס אדם אשה מותר היה לישא בתה אלא שחכמים זכרונם לברכה גדרו גדר ואסרו הדבר ואמרו (שם) שמי שנאף אשה אסור לישא אחת מן השבע נשים קרובותיה הידועות כל זמן שהזונה קיימת מפני שהזונה באה לבקר אותן והוא מתייחד עמה ולבו גס בה ויבוא לידי עבירה שיבעול הערוה. ולא עוד אלא אפילו נטען על אשה הרי זה לא ישא אחת מקרובותיה עד שתמות זו שנטען עליה. ומכל מקום אם כנסה לזו שקרובה לאותה שזנתה עמו אין מצריכין אותו להוציאה
ועוד אמרו זכרונם לברכה בענין זה שכל מי שנטען על ערוה או שיצא לו שם רע עמה שלא ידור עמה במבוי אחד ולא יראה באותה השכונה. אנס אביו או בנו או אחיו אשה או פיתו אותה הרי זו מותרת לישא אותה שלא נאסרו אלא דרך אישות ואין כאן אישות ולא החמירו זכרונם לברכה גם כן לעשות גדר לאחד משום זנות של קרובו
<h2>מצוה קצו אחרי מ שלא לגלות ערות אחות מן האב והיא בת אשת אביו</h2>
שלא לגלות ערות בת אשת אביו כשתהיה אחותו כלומר שהיא בת אביו שאילו בת אשת אביו שאינה אחותו כבר אמרנו למעלה שמותר לישא אותה לאשה לכתחילה אלא פירושו בת אשת אביו והיא אחותו שנאמר (ויקרא י"ה י"א) ערות בת אשת אביך וגו' לא תגלה
וכבר כתבתי למעלה בערות אחות שהלאו הזה בא כדי שישים אחותו מנשואת אכיו ערוה בפני עצמה וכעין מה שאמרנו באמו שאם היא אשת אב חייב בה שתים משום אם ומשום אשת אב. והראיה מה שאמרו זכרונם לברכה ביבמות (כ"ב ע"ב) תנו רבנן הבא על אחותו והיא בת אשת אביו חייב משום אחות ומשום בת אשת אביו רבי יוסי ברבי יהודה אומר אינו חייב אלא משום אחותו בלבד. מאי טעמיהו דרבנן אמרי מכדי כתיב (שם שם ט') ערות אחותך בת אביך וגו' ערות בת אשת אביך מולדת אביך למה לי שמע מינה לחייבו משום אחותו ומשום בת אשת אביו
נמצא שהשוכב עם אחותו שהיא מאנוסת אביו אין בה אלא לאו אחד והשוכב עם אחותו שהיא מנשואת אביו יתחייב שני לאוין ובשוגג חייב להביא שתי חטאות. ומשפטי השם צדקו כי אחר שתרחיק התורה קורבת האחות ראוי להחמיר באותה שהיא אחות גמורה רצוני לומר מן הנישואין כי היא נקראת אחות אמת. וכענין זה כתב הרמב"ן זכרונו לברכה
דיני המצוה בסוף הסדר תראה היכן הם. ונוהג איסור זה בכל מקום ובכל זמן. ועובר על זה ושכב את אחותו מנשואת אביו במזיד חייב כרת בשוגג מביא שתי חטאות כמו שאמרנו
<h2>מצוה קצז אחרי מ שלא לגלות ערות אחות אב</h2>
שלא לבוא על אחות האב שנאמר (ויקרא י"ה י"ב) ערות אחות אביך לא תגלה וגו'. משרשי העריות כתבנו מה שידענו
מדיני המצוה מה שאמרו זכרונם לברכה (יבמות נ"ד ע"ב) שאיסור אחות אב בין שהיא אחות לאביו מן האב לבד או מן האם לבד ובין שהיא אחותו מן הנישואין בין מן הזנות שכל אחת מאלו מכל מקום אחות אביו נקראת. ואין כאן מקום לשניות. דיני המצוה בסוף הסדר תראה מקומן
ונוהג איסור זה בכל מקום ובכל זמן. ועובר עליה ושכב את אחות אביו במזיד חייב כרת בשוגג מביא חטאת קבועה
<h2>מצוה קצח אחרי מ שלא לגלות ערות אחות אם</h2>
שלא לבוא על אחות אם שנאמר (ויקרא י"ח י"ג) ערות אחות אמך לא תגלה וגו'. כל ענינה כמו אחות אב
<h2>מצוה קצט אחרי מ שלא לבוא על אחי האב</h2>
שלא לבוא על אחי האב ומן הדומה שאין הפרש בין שיהיה אחי אביו מן האב או מן האם בין מן הנישואים בין מן הזנות שנאמר (ויקרא י"ה י"ד) ערות אחי אביך לא תגלה ואחי אביו נקרא מכל מקום.
ואף על פי שהבא על כל זכר חייב משום ואת זכר לא תשכב וגו' (שם שם כ"ב) זה הלאו הוא נוסף במי שבא על אחי אביו ואם יהיה שוגג יתחייב עליו שתי חטאות משום לאו דבא על הזכר ולאו דבא על אחי אביו וכמו שאמרנו גם כן באביו. ובגמרא סנהדרין (נ"ד ע"א) אמרו זכרונם לברכה הבא על אחי אביו חייב שתים לדברי הכל
ונוהג איסור זה בכל מקום ובכל זמן. ועובר עליה ושכב עם אחי אביו שניהם נסקלין השוכב והנשכב אם שניהם מזידין ובעדים והתראה ואם אין עדים שניהם בכרת ובשוגג חייב האחד שתי חטאות כמו שאמרנו שהבא על אחי אביו שחייב שתי חטאות והאחד חטאת אחד
<h2>מצוה ר אחרי מ שלא לבוא על אשת אחי האב</h2>
שלא לבוא על אשת אחי האב וזאת נקראת בכתוב דודתו לפי שהיא אשת דודו שנאמר (ויקרא י"ח י"ד) אל אשתו לא תקרב דודתך היא. ואזהרה זו מכיון שנתארסה לדודו כלומר שנתקדשה לו ואין צריך לומר אחר שנשאת לו ובין בחיי דודו ואפילו גירשה ובין אחר מיתתו. משרשי המצוה כתבנו למעלה
מדיני המצוה מה שאמרו זכרונם לברכה (יבמות נ"ד ע"ב) שאחי אביו נקרא לענין איסור זה של אשתו כשהוא אחי אביו מצד אב אבל אחי אביו מצד אם אינו באיסור זה של אל אשתו לא תקרב מדין תורה אלא שחכמים גדרו גדר ואסרו אפילו אשת אחי אביו מצד אם כדי להרחיקנו הרבה שלא ליגע לאיסור תורה. וכן אסרו גם כן אשת אחי אמו בין שהוא אחיה מצד אב לבד או מצד אם לבד ואף על פי שאשת אחי אמו אינה אסורה כלל דבר תורה מפני שאסרה התורה אשת אחי אביו מצד אב שנקרא דודו הוסיפו הם באיסור לגדר כל אחד מאלו הדומים לו
ונוהג איסור זה בכל מקום ובכל זמן. ועובר עליה ושכב את אשת אחי אביו מצד אב בחיי דודו במזיד ויש עדים מיתת שניהם בחנק שכן הוא דין הבא על אשת איש בחנק. ואם שכב אותה אחר מות דודו חייב כרת ואם יש עדים לוקה בשוגג מביא חטאת קבועה כמו שידוע לנו דכל שבזדונו כרת בשגגתו חטאת.
ואם שכב אשת אחי אביו מצד אם או אשת אחי אמו בין מצד אב או מצד אם במזיד מכין אותו מכת מרדות בשוגג פטור
<h2>מצוה רא אחרי מ שלא לבוא על אשת הבן</h2>
שלא לבוא על אשת הבן שתהיה אשתו מן האירוסין וכל שכן מן הנישואין בין בחייו ואפילו גירשה בין אחר מותו בכל ענין זה נקראת אשת בנו ואסורה עליו שנאמר (ויקרא י"ח ט"ו) ערות כלתך לא תגלה. ומן הדומה שהחיוב אפילו בבן ממזר בנו הוא מכל מקום. אבל בן שפחה ונכרית אין זה נקרא בנו לשום דבר.
שורש איסור העריות כתבנוהו.
מדיני המצוה מה שאסרו זכרונם לברכה (יבמות כ"א ע"ב) לגדר זה כלת בנו וכן כלת בן בנו עד סוף העולם ואסרו גם כן כלת בתו בלבד. והטעם כעין מה שאמרנו למעלה לפי שהאיסור בא בכתוב בכלתו גזרו הם בכל הכלות הבאות מחמת הבן וגזרו בכלת בתו בלבד ודי לנו בכך ואלו נקראות שניות.
ונוהג איסור זה בכל מקום ובכל זמן. ועובר עליה ושכב את כלתו במזיד ויש עדים והתראה בסקילה ואם אין עדים בכרת בשוגג מביא חטאת קבועה. ואם שכב את כלת בנו או בן בנו עד סוף העולם או כלת בתו מכין אותו מכת מרדות.
<h2>מצוה רב אחרי מ שלא לבוא על אשת אח</h2>
שלא לבוא על אשת אחיו. שנאמר (ויקרא י"ח ט"ז) ערות אשת אחיך לא תגלה. ואחד אחיו מאביו לבד או מאמו לבד ובין מן הנישואין בין מן הזנות אשתו ערוה עליו שאחיו נקרא מכל מקום. ומכיון שאירסה נקראת אשת אח ואסורה וכל שכן אחר שנשאה. ובין בחיי אחיו בין אחר מותו היא אסורה עליו משום אשת אח חוץ מאשת אח שלא הניח בן שהתורה ציותה על זו בפירוש שישאנה האח וזאת היא מצות יבום כמו שנפרש בעזרת השם.
ונוהג איסור זה בכל מקום ובכל זמן. ועובר עליה ושכב את אשת אחיו חייב כרת אם היה מזיד ואם שוגג חייב להביא חטאת קבועה. וזה יהיה אחר מות אחיו ונשארו לו בנים או אחר שגירשה שאילו בחייו בעודה תחתיו. ידוע הוא שדין השוכב את אשת איש מיתתן בחנק. ואין באיסור אשת אח מקום לאיסור שניות.
<h2>מצוה רג אחרי מ שלא לבוא על אשה ובתה</h2>
שלא לגלות ערות אשה ובתה שנאמר (ויקרא י"ח י"ז) ערות אשה ובתה לא תגלה. ובא הפירוש שאין החיוב אלא כגון שנשא האחת תחילה ואחר כן כשבא על השניה הוא מתחייב. אבל אם לא נשא אחת מהן לא יתחייב עליהן לפי שכתוב בהן לשון אישות וקיחה דמשמע על ידי נישואין דהכי משמע לן לשון קיחה בכל מקום לשון נישואין. אבל חכמים גדרו גדר ואמרו שאם נאף אדם עם אשה אסור לישא בתה (ו)כל השבע נשים קרובותיה כל זמן שהזונה קיימת מפני שהזונה באה לבקר אותן ולבו גס בה ושמא יבוא לידי עבירה.
ונוהג איסור זה בכל מקום ובכל זמן. ועובר עליה ושכב את אשה ובתה שניהם נשרפין הוא ואותה ששכב אחרונה שאין לראשונה חטא שהרי בהיתר נשאה. ואם בא על השניה לאחר מיתת אשתו הראשונה הרי אלו בכרת ואין בהן מיתת בית דין שנאמר במקום אחר בסדר קדושים תהיו (כ' י"ד) באש ישרפו אותו ואתהן ופירש רבי אליעזר בסנהדרין (ס"ו ע"ב) באש ישרפו אותו ואחת מהן דהיינו האחרונה כמו שאמרנו. ודוקא כששתיהן קיימות. שכן בא הפירוש אבל כשאין שתיהן קיימות אין שם שריפה אלא שהן בחיוב כרת במזיד ובשוגג בחיוב חטאת קבועה. ורבי עקיבא מפרש שם אותו ושתיהן וכגון שנשא השתים באיסור וימצא זה כשנשא הבת ואמה ואם אמה. ושם מתבאר במאי פליגי.
<h2>מצוה רד אחרי מ שלא לגלות ערות אשה ובת בנה</h2>
שלא לגלות ערות אשה ובת בנה וכבר אמרנו שאיסור זה הוא לעולם בנישואי הראשונה שנאמר (ויקרא י"ח י"ז) את בת בנה לא תקח וגו'.
מדיני המצוה מה שאסרו זכרונם לברכה לגדר זה בת בן בנה והיא מכלל השניות כמו שאמרנו שכל שאיסורה מדברי סופרים תקרא שניה. וכן אסרו אם אם אבי אשתו בלבד וכן אם אב אבי אשתו בלבד.
ונוהג איסור זה בכל מקום ובכל זמן. ועובר עליה ושכב אשה ובת בנה בנישואי הראשונה. שניהם נשרפין בחיי הראשונה ואם מתה הראשונה שניהם בכרת במזיד בשוגג מביאין חטאת קבועה. ואם שכב את השניה לוקה מכת מרדות מדרבנן.
<h2>מצוה רה אחרי מ שלא לגלות ערות אשה ובת בתה</h2>
שלא לגלות ערות אשה ובת בתה וכבר אמרנו שאיסור זה בנישואי הראשונה שנאמר (ויקרא י"ח י"ז) ואת בת בתה לא תקח וגו' ולשון קיחה משמע לן לשון נישואין.
מדיני המצוה מה שאסרו זכרונם לברכה לגדר זה בת בת בתה בלבד ואם אם אשתו בלבד ואם אב אם אשתו בלבד. כלל הענין של איסור אשה ובתה ובת בנה ובת בתה כי התורה תאסור לאדם מלישא שש קרובות של אשתו מלבד האחות שלש למעלה דהיינו אמה ושתי זקנותיה ושלש למטה דהיינו בתה ובת בתה ובת בנה וחכמים הוסיפו עליהן גם כן לגדר שש אחרות ארבע למעלה ושתים למטה כי כן יאות הענין להיות בהכרח כי שתי הזקנות גוררות ארבע אחרות לגדר להן אבל בת בנה ובת בתה אי אפשר להן לגדור אלא שתים כמותן והאם והבת אין להוסיף עליהן לגדר שהרי יש נשים אסורות מן התורה למטן ולמעלן. עיין בדבר כי כן הוא בהכרח.
ונוהגת בכל מקום ובכל זמן. ועובר עליה ושכב אשה ובת בתה שניהם נשרפין בחיי ראשונה ואם מתה ראשונה שניהם בכרת במזיד ובשוגג מביאין חטאת קבועה. ואם שכב את השניות מלקין אותו מכת מרדות.
<h2>מצוה רו אחרי מ שלא לבוא על שתי אחיות מחיים</h2>
שלא לבוא על שתי אחיות. כלומר שלא ישא אדם שתי אחיות ביחד ולא אפילו זו אחר זו בחיי הראשונה ואפילו גירשה לראשונה שנאמר (ויקרא י"ח י"ח) ואשה אל אחותה לא תקח לצרור לגלות ערותה עליה בחייה. פירוש ואשה עם אחותה ביחד לא תקח לצרור לשון צרה כלומר כדי שלא תיעשה האחת צרה לחברתה בחייה בא ולימד שאפילו גירשה לראשונה לא ישא אחותה וזהו לשון בחייה כלומר כל זמן שהיא בחיים אבל אחר מות האחת אין ספק שמותר לישא האחרת דהיינו שאמר הכתוב בחייה. וכן השוכב דרך זנות עם האחות אחר שנשא הראשונה או קידשה גם כן בכלל האיסור כי בנישואי הראשונה הקפידה תורה.
משרשי ענין העריות כתבנו למעלה מה שידענו. ועוד אומר לי לבי בענין זה שאסר הכתוב מלישא שתי אחיות כי אדון השלום יחפוץ בשלום כל בריותיו וכל שכן בשלום אותן בריות שהטבע והשכל מחייבין להיות שלום ביניהם ולא קטטה ותחרות תמיד כל היום.
מדיני המצוה מה שפירשו זכרונם לברכה (יבמות נ"ד ע"ב) שאחות אשתו נקראת בין אחותה מאמה בין אחותה מאביה בין מן הנישואין בין מן הזנות. ופירשו גם כן שהאיסור יחול מכיון שיקדשנה וכדמשמע לן לשון קיחה באשה לעולם כמו שאמרנו.
וכן מה שאסרו זכרונם לברכה לגדר איסור זה אחות זקוקתו. פירוש זקוקתו כגון מי שהיה לו אח ומת ולא הניח בנים שהוא חייב לישא אשתו מן התורה או לחלוץ לה כמו שבא המצוה בכתוב בפירוש. וזאת האשה שהיא זקוקה לאח כלומר שהיא ברשות האח לישא אותה אם ירצה כי מן השמים הקנוה לו תקרא זקוקתו ואסרו זכרונם לברכה מלישא אחותה מכיון שהיא זקוקה אליו אע"פ שלא קידשה ולא עשה בה שום ענין.
וכן אסרו עליו גם כן לגדר זה אחות חלוצתו כלומר אפילו אחר שחלץ לה אסרו עליו מלישא אחותה כמו שאסר הכתוב אחות גרושתו כמו שפירשנו כן אסרו הם גם כן אחות חלוצתו שהחליצה כעין גט היא. ומכל מקום איסור אחות חלוצתו ואפילו אחות זקוקתו קיימא לן אליבא דהילכתא דמדרבנן הוא כי התורה לא אסרה כי אם אחות נשואתו או ארוסתו אבל הזקוקה לו אע"פ שמן השמים הקנוה לו אין אחותה בכלל איסור תורה אלא שהם זכרונם לברכה אסרוה שלא ליגע לאיסורא דאורייתא.
ומפני שאיסור זה הוא מדבריהם כמו שאמרנו הקלו בענין קצת לפעמים עד שאמרו זכרונם לברכה (שם מ"א ע"א) כי אחד מן היבמין שקידש אחות יבמתו שאומרים לו המתן אל תגרשנה ואל תשאנה עד שייבם אחיך או יחלוץ ליבמה זו הזקוקה לכולכם. חלץ לה אחיו או יבמה או שמתה היבמה הרי הוא יכנוס ארוסתו אבל אם מתו האחים כולם מוציא את ארוסתו בגט ויבמתו בחליצה. ואם מתה ארוסתו בין שמתה קודם מיתת האחין בין שמתה לאחר מיתתם חזרה היבמה להיתרה רצה חולץ רצה מיבם. ובמצות יבום נכתוב עוד מעט בענינים אלה כמנהגנו בעזרת השם שאין כאן מקומן.
ונוהגת אזהרה זו בכל מקום ובכל זמן. ועובר עליה ושכב עם האחות בין על ידי נישואין בין דרך זנות בחיי הראשונה במזיד חייב כרת ואם יש עדים והתראה לוקה בשוגג מביא חטאת קבועה. ואם שכב עם אחות זקוקתו או אחות חלוצתו לוקה מכת מרדות דרבנן.
ומכל מקום אין אשתו דהיינו האחות שנשא הראשונה אסורה עליו מפני נישואי שניה או זימתה אלא אשתו מותרת לו וזאת השנית תלך לה ואפילו נשאה על ידי חופה וקידושין אינה צריכה ממנו גט שאין קידושין תופסין בעריות להצריכן גט אבל מכל מקום מתחייב העושה בהן מעשה הקידושין שהתורה אמרה לא תקח ומשמע לשון קידושין ואף על גב דאם עבר ולקח כלומר שקידש לא מהני ליה כלומר שאינה לקוחתו לשום דבר ואינה צריכה ממנו גט מכל מקום נתחייב בכך כמו שאמרנו.
וזה הדין אינו באחיות לבד אלא אף בכל שאר העריות הוא שאם נשאן בחזקת היתר ונמצאו עריות שאינן צריכות גט מן הטעם שאמרנו שאין קידושין תופסין בעריות.
וכן אם נשא או עבר ונאף עם אחת מן השש נשים שכתבנו למעלה שהן עריות עליו מן התורה מחמת אשתו אינן אוסרות אשתו עליו אלא ילכו להן בלא גט ותשאר אשתו מותרת לו כמו שאמרנו זולתי באחות ארוסתו שהחמירו חכמים ואסרו אף הראשונה מפני נישואי השניה שאמרו זכרונם לברכה (שם צ"ד ע"ב) שאם אירס אדם אשה כלומר שקידשה ואחר כך נשא אחותה ששתיהם אסורות עליו וצריכות ממנו גט.
ומפני מה אמרו כן ולא אמרו שישא הראשונה והשניה תלך לה בלא גט כמו שאמרנו למעלה לפי שחשו חכמים שמא יאמרו הבריות אחר שלא היה לו בראשונה אלא קידושין לבד כי באותן הקידושין היה שום תנאי ועל כן נשא השנית ובדין נשאה ולפיכך הצריכו בה גט ואחר שהצריכו באחרונה גט מפני זה החשש שאמרנו היה להם לאסור גם כן ארוסתו הראשונה כדי שלא יאמרו הבריות נשא אחות גרושתו.
<h2>מצוה רז אחרי מ שלא לבוא על אשה נדה</h2>
שלא לבוא על אשה בעת שהיא נדה שנאמר (ויקרא י"ח י"ט) ואל אשה בנדת טומאתה לא תקרב. וזמן נדותה נמשך שבעה ימים כדכתיב (שם ט"ו י"ט) שבעת ימים תהיה בנדתה ובין שתראה פעם אחת בהן או שופעת כל השבעה נדה היא. וכל זמן שלא תטבול אף אחר השבעה היא נדה לעולם כי בימים וטבילה תלה הכתוב שנאמר בטמאים (שם שם י"ח) ורחצו במים ואמרו זכרונם לברכה בנין אב לכל טמא שהוא בטומאה עד שיטבול. וכן גם כן דרשו זכרונם לברכה (שבת ס"ד ע"ב) תהיה בנדתה תהא בנדתה עד שתבוא במים.
וענין הנדות הוא כי יש בנשים ענין שיזוב דם מהן דרך ערותן בכל חודש וחודש שני ימים או שלשה או יותר עד שבעה וצוה הכתוב דבין שיזוב הדם ממנה יום אחד לבד או אפילו כל השבעה יהיה הדין שוה בהן שאם זב כל שבעה ופסק מבעוד יום בשביעי טובלת לערב שהוא ליל שמחרתה יום שמיני וטהורה וכן אם לא זב אלא יום אחד מכל השבעה ואפילו דם טיפה כחרדל מצפה שבעת ימים ולערב שהוא ליל שמיני טובלת וטהורה לבעלה.
משרשי הנדה כתבתי בפרשת זאת תהיה על ענין זבה מה שידעתי. וכלל הענין כי השם ירחיק מעמו אשר בחר כל טומאה וכל ליכלוך וכל נזק גם אמרתי שם מה יהיה הענין לפי הדומה שהחליאן השם לנשים בחולי זה.
מדיני המצוה מה שאמרו זכרונם לברכה (נדה ל"ב ע"א) שהאשה מטמאה בנדה ואפילו ביום לידתה מה שאין הדין כן בזבה שאין האשה מטמאה בזיבה עד עשרה ימים ודבר זה מפי השמועה.
וכל הנשים בכלל איסור זה ואפילו שפחות כלומר שפחות כנעניות מכיון שהן בכלל המצוות הרי הן כישראליות לענין זה. אבל הנשים של אומות העולם אינן בכלל איסור נדות וזיבות אלא מדרבנן שגזרו עליהן בין בזכרים בין בנקבות שיהיו כזבין לכל דבריהם. וזה שאמרו בגמרא (ע"ז ל"ו ע"ב) שהבא על הגויה חייב עליה משום נשג"ז פירוש נדה שפחה גויה זונה זה החיוב אינו אלא מדרבנן באיש ישראל אבל באיש כהן חייב עליה מדאורייתא משום זונה ולוקה עליה.
ומה שאמרו זכרונם לברכה (נדה י"ט ע"א) גם כן שחמשה מראות דמים הן שטימאה התורה ושאר מראות הדמים טהורים והענין הוא לפי שחכמים ידעו בחכמתן שכל דם שאינו מאותן חמשה מראות אינו בא ממקום טמא. כי מקום ידוע באשה שהדם הבא ממנו בלבד טמא הוא הנקרא מקור ובלשון חכמים קרוי חדר.
ובימיהם שהיו בקיאין בכל חכמה היו הנשים מראות דמן לחכמים ומטהרין אותן או מטמאין לפי מה שהן ובאותן הימים היו כל הנשים נוהגות כדין תורה לנדות ולזיבות שהזבה היתה יושבת שבעה ימים נקיים והנדה טובלת בליל שמיני ואפילו שופעת כל שבעה מכיון שפסק הדם בשביעי מבעוד יום.
ומשרבו הצרות נתמעט לבן של חכמים ויודעי התורה ולא רצו לסמוך בדעתן לדון מראות הדמים כלל. ולפיכך עכשיו בזמן הזה כל שיש בו מראה אדמומית כלל או מראה שחרות. בין שהוא עמוק הרבה או דיהא כלומר שאינו עמוק טמא אבל הירוק והלבן אע"פ שהוא עבה כמו דם הרי זה טהור. ונאמנת אשה לומר כמראה זה ראיתי ואיבדתיו ואם אמרה ירוק או לבן היה מטהרין לה.
וכשבא רבי וראה שנתמעטה החכמה בעולם ואין החכמים בקיאין במראות הדמים וכי הנשים היו נוהגות כדין תורה שהיו מונות ימי נדה לנדה וימי זיבה לזיבה חשש לדבר שמא לפעמים תראה האשה דם שהוא מדין תורה טהור ומפני שלא תמצא חכם שיכיר בו תחוש לו מן הספק ותשב עליו ואם אתה מנהיגה כדין תורה הרי שתהיה מונה מאותו יום שתתחיל לראות שבעה ימים ובליל שמיני אע"פ ששפעה כל שבעה אם פסקה ביום שביעי טובלת לערב כמו שאמרנו למעלה. ונמצא לפעמים שבאין עליה לידי איסור כרת כי יש לחוש שמא כל הדם שראתה כל ששה ימים הוא דם טהור ושל יום השביעי היה דם טמא והיא התחילה למנות שבעת ימי נדות מיום ראשון שראתה והיה לה להתחיל ולמנותם מיום שביעי כי הוא התחלת נידותה שהיה דם טמא. ועל ידי טעות זו באה לטעות הרבה פעמים מנדה לזבה ומזבה לנדה שתהא סבורה להיות בימי נדות ותהא בימי זיבות.
לפיכך עמד רבי ותיקן שכל אשה שרואה יום אחד תשב ששה ימים נקיים וכן אם ראתה שני ימים תשב גם כן ששה נקיים שכל זמן שאינה רואה יותר משני ימים כשהיא יושבת עליהן ששה ימים נקיים אין בהן מקום ספק מעתה שאם אותן הימים שניהם בימי נדה הן לסוף שבעה טהורה היא ואם שניהן בימי זיבה הן לא היתה צריכה אלא יום אחד. ואפילו הראשון בימי זיבה והשני בימי נדה אין בכך כלום שהרי היא יושבת אחר מיכן ששה נקיים והאחד מאותן ששה נקיים עולה לאותו יום של זיבה ואע"פ שכולן בימי נדה הן שהלכה היא ימי נדה שאינה רואה בהן עולין לימי זיבה.
ואם ראתה שלשה ימים תיקן הוא שתהא יושבת שבעה נקיים מפני שיש לחוש שכל השלשה בימי זיבה היו והרי היא זבה גדולה שצריכה לישב שבעה נקיים מדין תורה.
זאת היתה תקנתו של רבי ועם תקנה זו לא נשאר שום ספק בענין. ואחר תקנה זו הוסיפו עוד בנות ישראל והחמירו על עצמן שאפילו רואות טיפת דם כחרדל כלומר אפילו בראייה אחת היו יושבות שבעה נקיים שלא רצו לחלוק בין רואה דם יום אחד או שנים לרואה שלשה ימים. ואין ענין החומרא שהחמירו הן משום דם מועט כחרדל כי מדין תורה אין חילוק לענין ימי נדות בין דם מועט לדם מרובה כי לעולם צריכה לישב שבעת ימים רצופים כמו שאמרנו אבל החומרא היא שעשו עצמן כזבות אפילו בראייה אחת וחומרא זו שקיבלו על עצמן היא מוזכרת בהרבה מקומות בתלמוד ונראה מתוך כך שחכמים ראו חומרתן טובה וצריכה והודו לדבריהן.
נמצא שכל הנשים היום אפילו בראייה אחת דינן כזבות גדולות וצריכות לספור שבעה ימים נקיים. וכן כל אשה שמוצאת כתם במקום שראוי לחוש לו אע"פ שהכתמים מדרבנן כי מן התורה אין אשה מתטמאה עד שתרגיש בעצמה דם טומאתה שנא' (שם שם י"ט) דם יהיה זובה בבשרה כלומר שתרגיש אותו אע"פ כן כבר החמירו חכמים על הכתמים והצריכו ספירת שבעה עליהם והפסק טהרה. ולפיכך אם מצאה כתם כשיעור האוסר במקום שראוי לחוש בו צריכה לישב עליו גם כן שבעה נקיים.
ומאימתי האשה מונה שבעה ימים נקיים ממחרת יום שפסק הדם לגמרי. כיצד ראתה שני ימים או שלשה בודקת עצמה תדיר אם פסק הדם ביום שני או ביום שלישי אפילו בשחרית אינה מונה שבעה מאותו יום שפסק הדם בו אלא למחר בודקת עצמה פעם אחרת ומתחלת לספור שבעה מאותו היום.
ובמה דברים אמורים שראתה שני ימים או שלשה או עוד אבל לא ראתה אלא יום אחד אע"פ שבאותו היום בדקה עצמה והפסיקה בטהרה אינה מונה מיום המחרת שחזקת היום הראשון כולו טמא והוחזק מעיין פתוח כל אותו היום וחוששין שמא דמיה חזרו לה לאחר בדיקתה ושפעה כל הלילה ואין יום שני זה לראייתה מן המנין. ואפילו בדקה עצמה מבערב חוששין שמא עם סילוק ידיה ראתה אלא אם כן היו ידיה בין עיניה כל בין השמשות כלומר שבדקה עצמה והניחה העד בפנים מבעוד יום ועמד שם בין השמשות עד הלילה ולא מצאה עליו דם כלל. בענין זה אפשר שנאמר שתתחיל למנות מיום המחרת.
והמוצאה כתם אין מחמירין בה כל כך שנצריך אותה יום הפסק טהרה מלבד היום שמצאה בו הכתם כמו שאמרנו ברואה יום אחד לבד אלא ודאי מכיון שבדקה עצמה אחר שמצאה הכתם ומצאה טהור מונה שבעה נקיים חוץ מאותו יום שמצאה הכתם כלומר שמתחלת מניינה למחרתו של יום שמצאה בו הכתם כדין אשה שראתה דם שני ימים או שלשה כמו שאמרנו למעלה.
כל שבעה ימים צריכה האשה בדיקה לכתחילה בכל יום ויום ובדיעבד אם בדקה יום ראשון בלבד שהוא מחרת היום שהפסיקה ושוב לא בדקה אפילו עברו עליה כמה ימים אחר השבעה בודקת עצמה בשעת טבילה ודיה שכבר הפסיקה בטהרה קודם לכן. לא בדקה עצמה ביום ראשון אלא ביום הפסקה בלבד ליום שביעי בודקת עצמה ודיה וטובלת בליל שמיני. לא בדקה עצמה לא ביום ראשון ולא ביום שביעי אפילו בדקה בליל שמיני אע"פ שהפסיקה בטהרה מקודם לכן אין עולין לה כלל אותן שבעה ימים שעברו מכיון שלא בדקה בהן לא בתחילה ולא בסוף וצריכה למנות מעת שבדקה שבעה ימים נקיים.
ואפשר שעיקר דבר זה מכיון שהתורה צותה (שם שם כ"ח) וספרה לה וגו' ואחר תטהר ומכיון שלא בדקה לא בתחילה ולא בסוף אין כאן ספירה.
ובדיקה זו צריכה האשה לעשותה בצמר גפן נקי הנקרא בלעז קוטון או בצמר לבן נקי ורך או בבגד פשתן ישן שמחמת יושנו הוא רך וכולן יהיו לבנים כדי שיהא ניכר יפה בהן כל מראה אדמימות. ואלה הבגדים שבודקת בהן נקראין בתלמוד עדים. וכשבודקת צריכה להכניס העד בכל חורין וסדקין שבאותו מקום ואם מצאה עליו אחר כן שום מראה אדום טמאה. כל בדיקה שאינה עשויה כך אינה בדיקה אפילו הכניסה העד באותו מקום ולא בדקה בחורין ובסדקין אינה בדיקה יפה שאין זה קרוי אלא קינוח וכל שכן שאין שינוי חלוקה עולה לה לבדיקה.
שבעה ימים נקיים אלו צריכין שיהיו רצופין שלא תפסוק טומאתה ביניהם. אפילו ישבה לה כל הימים ולא ראתה וביום השביעי אפילו מבערב ראתה הרי זו סותרת כל מניינה וצריכה לספור אחר כך שבעה ימים נקיים רצופים.
ודיני שיעורי הכתם ובאיזה ענין תולה בכתם או אינה תולה ומי שיש לה מכה באותו מקום אם תולה בה דמיה עד שתחיה המכה וענין קטנה שנבעלה והדם שותת ממנה מה דינה ודם בתולים שדנו אותן חכמים כדם נדה.
ודיני הוסתות רבים ודין פרישה מן האשה סמוך לוסתה עונה כלומר אותו היום או אותו הלילה שהיא רגילה לראות בהן אסורה בתשמיש מדכתיב (שם שם ל"א) והזרתם את בני ישראל מטומאתם ובא הפירוש שיפרשו מנשותיהן סמוך לוסתן אבל אחר שעברה עונת הוסת מותרין לשמש.
וענין ההרחקה מן האשה שציוו זכרונם לברכה (שבת י"א ע"א) בענין הנדות כדי שלא יכשל אדם בעבירה והוא שלא יאכל אדם עם אשתו נדה בקערה אחת ולא יושיט דבר מידו לידה ולא ידבר עמה דברים של הרגל עבירה וכיוצא בדברים אלו.
וענין טבילתן שהצריכו אותן חכמים לטבול בלילה ואע"פ שטבילת הזבה אפילו ביום מדין תורה והן כולם היום כזבות. אע"פ כן אמרו חכמים שטבילת כולן בלילה משום סרך בתה וכמו שמפורש הענין בגמרא (נדה ס"ז ע"ב). ובמקום דוחק כגון שדלתות מדינה ננעלות בלילה וכיוצא בזה התירו לטבול אפילו ביום ומכל מקום אסורה לשמש עד הלילה שמא תראה ותסתור כל מניינה ונמצא שבא על הטמאה לפי שטהרתה תלה הכתוב בימים וטבילה.
ונוהג איסור זה בכל מקום ובכל זמן. ועובר עליה ושכב את הנדה במזיד מכיון שהערה בה חייב כרת בשוגג מביא חטאת קבועה. ובן הנדה אינו נקרא ממזר אלא ולד פגום ובלאו דלא יבוא ממזר נבאר בעזרת השם בסדר כי תצא.
<h2>מצוה רח אחרי מ שלא ניתן מזרענו למולך</h2>
שלא ניתן קצת מבנינו להעבירם לפני עבודה זרה שהיו עושין בני אדם בזמן מתן תורה שהיה שמו מולך שנאמר (ויקרא י"ח כ"א) ומזרעך לא תתן להעביר למולך כלומר מקצת זרעך. ונכפלה האזהרה דכתיב במקום אחר (דברים י"ח י') לא ימצא בך מעביר בנו ובתו באש.
וכך היו עושין האב מוסרו לכומרים לשם שיקוצם כעין מה שכתוב בקרבנות כשרים (ויקרא ט"ו י"ד) ונתנם אל הכהן ואפשר שהכומרים עושין בו תנופה או הגשה לפני המולך ואחר כך מחזירין אותו לאב ומבעירין אש גדולה לפני העבודה זרה והאב לוקח בנו ומעבירו בלהב האש. וכך אמרו בירושלמי (סנהדרין פ"ז ה"י) אינו חייב עד שימסור לכומרים ויטלנו ויעבירנו.
ודעת הרב רש"י זכרונו לברכה והרמב"ם זכרונו לברכה שלא היה שורפו אלא העבודה היתה להעבירו לבד ומכיון שהעבירו כמו שהיה דרכם להעבירו חייב. ודעת הרמב"ן זכרונו לברכה שהיה מעבירו בלהב עד שנשמתו יוצאת וראיותיו בפירוש החומש שעשה.
רמז משרשי ריחוק עבודה זרה דרך כלל כתבתי למעלה בו מה שידעתי בסדר וישמע יתרו. והענין הזה של עבודה זרה זו של מולך לפי שהיתה עבודה רעה ביותר והיו אדוקין בה הרבה באותו זמן נתייחדה בה אזהרה מלבד כל אזהרות עבודה זרה הרבה שבתורה וזה נאמר לדעת הרמב"ם זכרונו לברכה.
אבל לפי הנראה לדעת הרמב"ן זכרונו לברכה לא נצטרך לזה כי הוא סובר שענין מחודש יש בעבודה זו של מולך מכל שאר עבודה זרה שבכל עבודה זרה לא יתחייב העובדה בשלא כדרכה אלא בארבע עבודות הידועות אבל בענין זה של מולך יתחייב העושה מעשה זה של מולך בכל עבודה זרה ולפיכך נתייחדה האזהרה בו. ולפי שהענין מכוער ביותר החמירה התורה בו כל כך לחייב העושה כן בכל עבודה זרה אע"פ שאינו דרכה בכך זהו הנראה לי מכלל דבריו.
וזה הענין שאין החיוב בא אלא במקצת הזרע ולא בכולו אפשר שהיה מפני שהכומרים השקרנים היו מבטיחין אבי הבן כי על ידי תקרובת בן זה יצליח שאר זרעו בכל אשר יפנה ותהיה הברכה והטובה מצויה בביתו ולרוב תרמיתם לא רצו מתחילה לקבוע החוק רק במי שישאר לו זרע מלבד אותו שהוא נותן להם פן ימאנו מלשמוע אליהם הן לשורפו לגמרי הן להעבירו בתוך הלהב ולסכנו כדעת קצת המפרשים ולמען יבטיחו גם כן על הברכה והטובה בנשארים ויתפתו אליהם מתוך כך הפתאים ולכן לא חייבה התורה בענין רק כשהוא כעין עבודתן ולא בצד אחר.
מדיני המצוה מה שאמרו זכרונם לברכה (סנהדרין ס"ד ע"א) מסר ולא העביר העביר ולא מסר פטור ושאינו חייב עד שיעביר מקצת זרעו ויניח מקצתו כמו שאמרנו ושחייב בין על זרעו כשר בין על זרעו פסול ושחייב על כל יוצאי יריכו בנים או בנות בין בנים או בני בנים עד לעולם אבל אם העביר אחיו או אחיותיו או אבותיו או שהעביר עצמו פטור. ויתר פרטיה בפרק שביעי מסנהדרין.
ונוהגת בכל מקום ובכל זמן בזכרים ונקבות. ועובר על לאו זה במזיד ויש עדים והתראה נסקל בזמן שדנין דיני נפשות ואם אין עדים והתראה חייב כרת ובשוגג חייב להביא חטאת קבועה. וכבר כתבתי למעלה בסדר וישמע יתרו שאיסור עבודה זרה הוא על כל בני העולם בכלל.
<h2>מצוה רט אחרי מ שלא לבוא על הזכרים</h2>
שלא לבוא על הזכרים שנאמר (ויקרא י"ח כ"ב) ואת זכר לא תשכב משכבי אשה תועבה היא.
וכתב הרמב"ם זכרונו לברכה ונכפל זה הלאו בזה הענין בעצמו במקום אחר דכתיב (דברים כ"ג י"ח) ולא יהיה קדש מבני ישראל. נראה כי לא הסכים הרב זכרונו לברכה בכאן עם מה שתירגם אונקלוס (שם) שתירגם ולא יסב גברא מבני ישראל איתתא אמה פירוש שפחה כנענית אלא דעתו דלא יהיה קדש לא יבוא רק לתוספת לאוין למשכב זכור כמו שיש כמה אזהרות בתורה כפולות במלות שונות.
וראיתי לרמב"ן זכרונו לברכה שלא יסכים גם הוא בלאו הזה עם התרגום אבל יאמר כי לאו דלא יהיה קדש יבוא להזהיר שלא נניח להיות בינינו עם הקודש קדש והוא האיש המזומן להיות נשכב מן הזכרים כידוע מהם בארצות הישמעאלים עד היום. ומפני כן אמר (שם) מבני ישראל לומר שאין אנחנו מוזהרים מזה באומות שאם היה אחד מן האומות קדש ואפילו בינינו לא הוזהרנו עליו לפי שלא הוזהרנו באחרים זולתינו אלא בענין עבודה זרה בלבד.
ואל יקשה עליך אם כן מאי זה מקרא נלמד לאו לנושא שפחה אם לא נאמר כדברי המתרגם ושמא תאמר מדכתיב (שם ז' ג') ולא תתחתן בם זה אינו שהרי מפורש בגמרא דלשבעה עממין הוא דאתא ועליהם הוא דכתיב ודוקא בגירותן דאילו בגיותן לא שייך בהו לשון חיתון וכמו שנכתוב בעזרת השם במקומו בסדר ואתחנן.
אבל אפשר לומר שנלמד איסור לשפחה בכלל איסור כל האומות שאינן ישראלים שאסור להידבק בהן וכמו שדרשו עליהם חכמים (שם) מדכתיב (שם שם ד') כי יסיר את בנך מאחרי לרבות כל המסירים וכמו כן שפחה כנענית מכיון שאינה ישראלית גמורה בכלל מסירין היא שהרי קצת מצוות יש שהיא אינה חייבת בהן והן אותן שכתוב בהן בפירוש בפרשה (ויקרא י"ח ב') דבר אל בני ישראל למעוטי כל שאינו מבני ישראל כמו שמפורש בגמרא במקצת מקומות ובכלל מסירין הוא בכך.
נמצא לפי דברינו כי פירוש המתרגם אמת כי יש בשפחה לאו אלא שאנו למדים אותו ממקום אחר. והרמב"ן זכרונו לברכה יחשוב לאו דלא יהיה קדש לבל נניח בינינו איש מזומן לזנות כדרך הישמעאלים כמו שאמרנו ולרמב"ם זכרונו לברכה אין לו בזה לאו ולכן כתב כי לא בא הפסוק רק לחיזוק אזהרה שלא לבוא על הזכרים כמו שכתבנו.
וזה לשונו שכתב בזה הענין וזהו הדעת האמתי שזה הלאו נכפל לחיזוק לא שיהיה אזהרה לנשכב שמאומרו לא תשכב נלמד אזהרה לשוכב ונשכב. ובגמרא סנהדרין (נ"ד ע"ב) נתבאר שרבי ישמעאל הוא שישים לא יהיה קדש אזהרה לנשכב ולדעתו הבא על הזכור והביא זכור עליו בידיעה אחת חייב שתים ורבי עקיבא אומר אינו צריך הרי הוא אומר ואת זכר לא תשכב משכבי אשה קרי ביה לא תשכב ולפיכך הבא על הזכור והביא זכור עליו בידיעה אחת אצלו אינו חייב אלא אחת ואמרו (שם) בטעם ההוא לא תשכב ולא תשכב חדא היא. עד כאן.
משרשי המצוה לפי שהשם ברוך הוא חפץ ביישוב עולמו אשר ברא. ולכן ציוה לבל ישחיתו זרעם במשכבי הזכרים כי הוא באמת השחתה שאין בדבר תועלת פרי ולא מצות עונה מלבד שענין אותו טינוף נמאס ומכוער הוא מאד בעיני כל בעל שכל והאיש שנברא לעבוד בוראו לא ראוי להתנוול במעשים מכוערים כאלו. ומזה השורש אמרו זכרונם לברכה (שם ע"ו ע"ב) שאסור להשיא אשה לקטן דכעין זנות הוא וכן שלא ישא אדם זקנה ועקרה שאינה ראויה לילד.
מדיני המצוה מה שאמרו זכרונם לברכה (שם נ"ד ע"א) שהבא על הזכור או הביא זכור עליו אם שניהם גדולים נסקלין. ואם היה האחד גדול והאחד קטן עד תשע שנים ויום אחד שניהם פטורין מדאורייתא ומכין הגדול מכת מרדות מדרבנן. ואם היה האחד קטן שלא הגיע לכלל שלש עשרה שנה ויום אחד. אבל מכל מקום הוא מתשע שנים ויום אחד ולמעלה הגדול נסקל בין שבא עליו או הביאו על עצמו והקטן פטור מדאורייתא ומכין אותו מדרבנן.
ואחד בא על הזכור או הבא על אנדרוגינוס דרך זכרותו חייב אבל דרך נקבותו פטור מדאורייתא ומכין אותו מדרבנן והטומטום ספק יש בו ולפיכך אסור מדרבנן. ואנדרוגינוס מותר לישא אשה. ומפני חשש משכב זכור אסרו זכרונם לברכה (ע"ז ט"ו ע"ב) שלא למסור תינוק ישראל לגוי ללמדו ספר או אומנות מפני שכולן חשודין על משכב זכור. ויתר פרטיה בסוף הסדר כתוב מקומן.
ונוהג איסור זה בכל מקום ובכל זמן. ועובר עליו מכיון שהערה כלומר שהכניס ראש העטרה בלבד חייב סקילה כמו שאמרנו ואם אין עדים והתראה חייב כרת במזיד בשוגג חייב להביא חטאת.
וזאת מן העריות שנצטוו עליה כל בני העולם בכלל בין ישראל או כל שאר האומות. וכתב הרמב"ם זכרונו לברכה שנראה בעיניו כי אפילו עבדים כנענים ישנן בכלל איסור זה של זכור ונהרגין עליו אע"פ שאינן בכלל איסור עריות של קורבה שהן מותרין אפילו באמם ואחותם לפי שהם יצאו מכלל גוים ולכלל ישראל לא באו אע"פ כן איסור זכור וכן איסור בהמה שוה בכל אדם.
<h2>מצוה רי אחרי מ שלא לשכב עם הבהמות</h2>
שלא לשכב עם הבהמות בין שבא האיש על הבהמה או שהביא בהמה עליו הכל בכלל ובכלל בהמה חיה גם כן שנאמר (ויקרא י"ח כ"ג) ובכל בהמה לא תתן שכבתך.
משרשי המצוה שהשם ברוך הוא חפץ שיהיו כל המינין שברא בעולמו עושין פירות למיניהן וכמו שבא בכתוב בתחילת הבריאה שכתוב בכל מין ומין למינהו. ומהיות חפצו ברוך הוא בזה לא תימצא הברכה והגדולה במה שהוא בהפך כמו שידוע לנו בפרדות שבאות מתערובת שני מינין שאינן פרות ורבות וכן כל אילן המורכב משני אילנות לא יצלח לעשות פרי כמוהו וכל שכן במין האדם שהוא מובחר כל המינים שאין ראוי שיתערב במין הבהמה הפחות והגרוע.
מדיני המצוה מה שפירשו זכרונם לברכה (סנהדרין נ"ד ע"ב) שאין חילוק בזה בין בהמה גדולה לקטנה שנאמר (שם) ובכל בהמה כלומר אפילו ביום לידתה ואין חילוק בין הבא עליה כדרכה או שלא כדרכה בכל ענין מכיון שהערה בה כלומר שהכניס ראש העטרה או הערת הבהמה בו שניהם נסקלים הוא והיא אם הוא גדול כלומר שהגיע לכלל עונשין והוא מזיד אבל בשוגג אין הבהמה נסקלת. ואם יש לו מתשע שנים ויום אחד ומעלה הבהמה נסקלת על ידו והוא פטור עד שיגיע לכלל עונשין ומכל מקום ראוי ליסרו. ואם הוא פחות מתשע שנים ויום אחד אפילו הבהמה אינה נסקלת על ידו. ויתר פרטיה בסוף הסדר נכתוב מקומן בעזרת השם.
ונוהג איסור זה בכל מקום ובכל זמן. ועובר עליה במזיד ויש עדים והתראה נסקל כמו שאמרנו ואם אין עדים בכרת בשוגג חייב להביא חטאת קבועה בזמן הבית.
<h2>מצוה ריא אחרי מ שלא תשכבנה הנשים עם הבהמות</h2>
שלא תשכבנה הנשים עם הבהמות שנאמר (ויקרא י"ח כ"ג) ואשה לא תעמוד לפני בהמה לרבעה. וכתב הרמב"ם זכרונו לברכה שזו מצוה בפני עצמה בחשבון המצוות ואינה נכנסת בכלל המצוה שלפניה לפי שאיסור הזכר לבוא על הבהמה ואיסור האשה שלא תביא הבהמה עליה שני איסורין חלוקין הן ולולי הלאו שבא עליהן בפירוש לא היו נלמדין זה מזה. והביא ראיה ממה שאמרו זכרונם לברכה בפרק ראשון מכריתות (ב' ע"א) שלשים ושש כריתות יש בתורה ומנו אותן ומנו בכללן הבא על הבהמה לאחד והאשה המביאה הבהמה על עצמה לאחר עם היותם מונים שם כללי הענינים.
שורש מצוה זו עם שלפניה בכלל.
מדיני המצוה מה שאמרו זכרונם לברכה (סנהדרין נ"ה ע"א) שאשה גדולה כלומר שהגיעה לכלל עונשין שהיא בת י"ב שנה ויום אחד שהביאה בהמה עליה בין גדולה בין קטנה כיון שהערת בה בין כדרכה בין שלא כדרכה שתיהן נסקלות היא והבהמה. ואם האשה קטנה כלומר פחותה מי"ב שנה ויום אחד הבהמה נסקלת והיא פטורה וראוי ליסרה. ואם היא פחותה משלש שנים ויום אחד אפילו הבהמה אינה נסקלת על ידה. ויתר פרטיה עם פרטי (כל) העריות הכתובים בסדר זה בין ענין האיסור שבהן וחילוקיהן בין חילוקי משפטי העוברים הכל במסכת סנהדרין ובמסכת כריתות ובמקומות מן יבמות וכתובות וקידושין.
וכתב הרמב"ם זכרונו לברכה שאלה העריות שכתבנו בהן שהן בכרת בא עליהן הכרת בלשון התורה מבואר וכמו שאמר הכתוב אחר מניינם (שם שם כ"ט) כי כל אשר יעשה מכל התועבות האלה ונכרתו הנפשות העושות וכמו כן כל אשר כתבנו בהן שהעובר עליהן חייב מיתת בית דין הוא כמו כן לשון התורה. אמנם התחלף המיתה ואמרנו בקצתן סקילה ובקצתן חנק ובקצתן שריפה יש מהן מן הכתוב ויש מהן בקבלה.
וכל העריות כולן שהיה אחד גדול ואחד קטן הגדול חייב והקטן פטור כמו שאמרנו למעלה. וכן אם היו שניהם גדולים והאחד ישן הישן פטור אע"פ שאפשר שנהנה קצת בעודו ישן.
ובכל העריות וכן בכל שאר העבירות שיבוא עליהם חיוב בית דין צריך שיהיה שם שני עדים כשרים או יותר מתרין בעובר ורואין אותו בעיניהם עובר על העבירה. ומכל מקום בענין איסור העריות הורונו חכמים שאין צורך שיראו העדים ענין הניאוף לגמרי כלומר שיראו את המעשה הרע כמכחול בשפופרת אלא מכיון שיראו אותם כמנאפים כלומר זה בזה כדרך כל הבועלין הרי אלו נהרגין בראייה זו ואין אומרים שמא לא הערה מפני שחזקת צורה זו שהערה.
ועוד אמרו זכרונם לברכה (קידושין פ' ע"א) בענין גם כן שכל מי שהוחזק בשאר בשר נהרג על פי החזקה אע"פ שאין ראיה ברורה על הקורבה אלא חזקה לבד שבני אדם אומרים פלוני בן פלונית הוא או אחי פלניתא או אביה ומלקין ושורפין וסוקלין וחונקין על זו החזקה.
ונוהג איסור זה בכל מקום ובכל זמן. והעוברת עליו והביאה בהמה עליה חייבת סקילה כמו שאמרנו ואם אין עדים והתראה היא בכרת ובשוגג חייבת להביא חטאת קבועה. וכבר אמרנו שבכל שוגג אין הבהמה נסקלת ואע"פ שאמרו זכרונם לברכה (סנהדרין נ"ד ע"ב) בטעם סקילת הבהמה כדי שלא יאמרו בני אדם זו היא שנכשל בה פלוני זה לא נאמר אלא במזיד כי הוא הכשלון הגדול אבל שוגג קצת אונס יש בו.
נמצא לפי דברינו שאין איסור על הגוים משום ערוה אלא אם ואשת אב ואחות מאם ואשת איש כמו שכתבנו בסדר וישמע יתרו וזכור ובהמה והעבדים אינם בכלל איסור עריות של קורבה ומותרין אפילו באמם ואחותם וכמו שכתבנו למעלה לפי שכבר יצאו מכלל גוים ולכלל ישראל לא באו.
ועוד אמרו זכרונם לברכה (יבמות ס"ב ע"א) בטעם זה שהעבד אין לו חייס כלומר שהרי הוא כבהמה לענין זה והכתוב המורה על זה מדכתיב (בראשית כ"ב ה') שבו לכם פה עם החמור ודרשו זכרונם לברכה (שם) עם הדומה לחמור והם היו עבדים של אברהם אבינו. ומכל מקום באיסור זכור ובהמה הן כדעת הרמב"ם זכרונו לברכה וטעם נכון הוא דלא שייך לומר בזה אין לו חייס. ואסורין גם כן מלבוא על אשת איש של ישראל דלא שייך הכא גם כן אין לו חייס. וכן הם אסורין עם הנדה ואפילו שפחה שחייבין הן בכל עונשין שבתורה. ובפירוש דרשו זכרונם לברכה ואשה כי תהיה זבה (ויקרא ט"ו י"ט) בין ישראלית בין שפחה בין גיורת ומשוחררת.
ואמרו זכרונם לברכה (יבמות כ"ב ע"א) שאם נתגייר אחד מן האומות וכן עבד שנשתחרר הרי הן כקטן שנולד. וכל שאר בשר שהיה להן מתחילה בגיות או בעבדות אינן שאר בשר להן כלל ומותר להן לישא אותם אפילו הן אמם או אחותם זהו מדין תורה אבל חכמים אסרו הדבר כדי שלא יאמרו שבא מקדושה חמורה לקדושה קלה ותיקנו הדבר כן שאם היה נשוי כשהוא גוי או עבד לאמו או לאחותו מפרישין אותן לפי שאלו היו אסורות אפילו בגיות אבל אם היה נשוי לשאר עריות ונתגיירו הוא והן אין מפרישין אותן לפי שאין כאן חשש שיאמרו וכולי שהרי שאר העריות מותרות היו בגיות.
ומן הטעם הזה לא גזרו זכרונם לברכה בגר אלא בשאר האם אבל לא בשאר האב ולפיכך אמרו זכרונם לברכה (שם צ"ז ע"ב) שגר מותר לישא בתו שנתגיירה וכן אשת אחיו מאביו אבל לא מאמו וכן מותר באשת בנו. ומותר לו לישא שתי אחיות מן האב אבל לא מן האם וכן השניות כולן לא גזרו עליהן בגרים.
והעבדים שנשתחררו הרי הן כגרים וכל מה שמותר להן מותר להן והוא הדין באיסור.
<h2>מצוה ריב קדושים מצות יראת אב ואם</h2>
לירא מהאבות כלומר שיתנהג האדם עם אמו ואביו הנהגה שאדם נוהג עם מי שיירא ממנו שנאמר (ויקרא י"ט ג') איש אמו ואביו תיראו. ולשון ספרא אי זהו מורא לא ישב במקומו ולא ידבר במקומו ולא סותר את דבריו.
משרשי המצוה כתבתי במצות כיבוד האבות בפרשת וישמע יתרו.
מדיני המצוה מה שאמרו זכרונם לברכה (קידושין ל"א ע"א) עד היכן מוראת אב ואם שאפילו הכוהו וירקו בפניו לא יכלים אותן ואף על פי כן ציוו חכמים לבל יכה אדם בנו הגדול לפי שיש בדבר משום ולפני עור לא תתן מכשול (שם שם י"ד) ומנדין על כך.
ואמרו זכרונם לברכה (שם ע"ב) בחומר מצוה זו שאפילו נטרפה דעת האב והאם שישתדל הבן לנהוג עמהם דרך כבוד לפי דעתם אבל אם נשתטו ביותר יכול להניחם ויצוה אחרים עליהם להנהיגם כראוי אם יש לו.
והממזר חייב בכבוד האבות ומוראם אע"פ שפטור מן המשפט על מכתם וקללתם. והורונו זכרונם לברכה (ב"מ ל"ב ע"א) בענין זה שאם יצוו האבות לעבור על דברי תורה ואפילו על מצוות דרבנן שאין שומעין להם. ויתר פרטיה במקומות בתלמוד והרוב בקדושין לפי דעתי.
ונוהגת בכל מקום ובכל זמן בזכרים ונקבות. ועובר עליה והיקל ביראתם ביטל עשה זה אלא אם כן עשה מדעת האב ובמחילתו שהאב שמחל על כבודו כבודו מחול.
<h2>מצוה ריג קדושים שלא לפנות אחר עבודה זרה לא במחשבה ולא בדבור ולא בהבטה</h2>
שלא לפנות אחר עבודה זרה במחשבה או בדבור ולא אפילו בראייה לבד כדי שלא יבוא מתוך כך לעבוד אותה שנאמר (ויקרא י"ט ד') אל תפנו אל האלילים. ואמרו זכרונם לברכה בספרא אם פונה את אחריהם את עושה אותם אלוהות כלומר אם אתה מתעסק בעניניה כלומר להרהר אחרי השגעונות אשר יאמרו המאמינים בה שמזל פלוני או כוכב פלוני יעשה פעולה כן וכן בקטורת פלונית או בעבודה פלונית או תביט תמיד בצורות שעושין עובדיה כדי לדעת איכות עבודתה מכל זה יהיה סיבה שתהיה נפתה אחריה ותעבדה.
ובפירוש נאמר שם בספרא שאפילו ההבטה לבד אסורה שאמרו שם רבי יהודה אומר אל תפנה לראותן והענין מן הטעם שאמרנו שהוא סיבה לטעות אחריה וכן כדי שלא יבטל חלק מהזמן ויתעסק באותן ההבלים והאדם איננו נברא רק לעסוק בעבודת בוראו.
וזהו שאמרו זכרונם לברכה בשבת פרק שואל אדם מחבירו (קמ"ט ע"א) ודיוקני עצמה אפילו בחול אסור להסתכל בה משום שנאמר (שם) אל תפנו אל האלילים מאי תלמודא אמר רבי יוחנן אל תפנו אל מדעתכם.
ונכפל לאו זה כלומר באיסור המחשבה בעבודה זרה במקום אחר שנאמר (דברים י"א ט"ז) השמרו לכם פן יפתה לבבכם וסרתם ועבדתם וגו' כלומר שאם ירבה לבך לחשוב בה יהיה סיבה לנטותך מן הדרך הישרה ולהתעסק בעבודתה. ועוד נאמר בזה הענין (שם ד' י"ט) ופן תשא עיניך השמימה וראית וגו' שאין הענין שלא ישא האדם ראשו ויביט בשמים אבל הכוונה בדבר שלא יביט בהם בעין הלב לדעת כוחן וענינן כדי לעובדן וכמו שנאמר במקום אחר (שם י"ב ל') ופן תדרש לאלהיהם לאמר איכה יעבדו הגוים האלה את אלהיהם ואעשה כן גם אני שימנענו הכתוב מלשאול על איכות עבודתה לפי שכל זה הוא סיבה לטעות בה. שורש ריחוק עבודה זרה וכל אביזרה ידוע לכל אדם.
דיני המצוה ופרטיה יתבארו בהרבה מקומות בגמרא בפיזור שהזהירונו זכרונם לברכה שלא להרהר במחשבת עבודה זרה ואמרו זכרונם לברכה (ברכות י"ב ע"ב) שלא מחשבת עבודה זרה בלבד אסורה אלא כל מחשבה הגורמת לו לאדם לעקור דבר מן התורה ובפירוש הזהיר הכתוב על זה במקום אחר דכתיב (במדבר ט"ו ל"ט) ולא תתורו אחרי לבבכם. ואמרו זכרונם לברכה (קידושין מ' ע"א) שאין הקדוש ברוך הוא מחשב לישראל מחשבת עבירה כמעשה. חוץ ממחשבת עבודה זרה שהיא נחשבת לו לאדם כמעשה.
ונוהג איסור זה בכל מקום ובכל זמן בזכרים ונקבות. ועובר עליה ופנה אחר עבודה זרה בדרך שיהא עושה בה מעשה לוקה.
<h2>מצוה ריד קדושים שלא לעשות עבודה זרה לא לעצמו ולא לזולתו</h2>
שלא לעשות עבודה זרה למי שיעבדה בין לעצמו בין לזולתו ואפילו יהיה המצוה לעשותה גוי שנאמר (ויקרא י"ט ד') ואלהי מסכה לא תעשו לכם ואמרו זכרונם לברכה בספרא אפילו לאחרים. ושם נאמר העושה עבודה זרה לעצמו עובר משום שתי אזהרות כלומר משום לא תעשו ומשום לא וגו' לכם.
שורש ריחוק עבודה זרה ידוע.
מדיניה מה שאמרו זכרונם לברכה (ע"ז נ"א ע"ב) מה בין עבודה זרה של ישראל לעבודה זרה של גוי עבודה זרה של גוי אסורה בהנאה מיד שנאמר (דברים ז' כ"ה) פסילי אלהיהם תשרפון באש וגו' משפסלו נעשה לו אלוה ושל ישראל אינה אסורה בהנאה עד שתיעבד שנאמר (שם כ"ז ט"ו) ושם בסתר עד שיעשה לה דברים שבסתר שהן עבודתה.
ומשמשי עבודה זרה בין של גוי או של ישראל אינם אסורין עד שישתמשו בהן לעבודה זרה. והעושה עבודה זרה אע"פ שהוא לוקה שכרו מותר ואפילו עשאה לגוי שהיא אסורה משנגמרה אפילו קודם שתעבד מכל מקום אינה אסורה עד שתיגמר ומכוש אחרון שגומרה אין בו שוה פרוטה. ויתר רובי פרטיה במסכת עבודה זרה.
ונוהגת איסורה בכל מקום ובכל זמן בזכרים ונקבות. ועובר ועשה עבודה זרה לזולתו בין עשאה לגוי או לישראל לוקה מלקות אחת. ואם עשאה לעצמו לוקה שתי מלקויות כמו שאמרנו ושניהם משום העשייה לבד לכוונת עבודה ואף על פי שלא עבדה.
<h2>מצוה רטו קדושים שלא לאכול נותר</h2>
שלא לאכול נותר והוא מה שנשאר מבשר הקדשים מקרבן שקרב כמצותו אחר זמן הראוי לאכלו שנאמר במילואים (שמות כ"ט ל"ד) לא יאכל כי קדש הם ובא הפירוש על זה כל שבקדש פסול ליתן לא תעשה על אכילתו וזה ירמוז הכתוב באמרו כי קדש הם זה הנסתר שהוא הם הוא כולל כל מה שנפסד מן הקדשים.
ואין לנו ללמוד בכך שנחשוב הפיגול והנותר ללאו אחד כי שני שמות הן וכמו שכתבתי למעלה באיסור פיגול סדר צו לא תעשה ו'. ומצינו שבאו בהן שני כתובים לגבי העונש דכתיב בפיגול בסדר צו (ויקרא ז' י"ח) ואם האכל יאכל וגו' וכתיב בתריה (שם) והנפש האוכלת ממנו עונה תשא ונשיאות עוון זה הוא כרת כמו שנלמד בגזירה שוה מנותר וכתיב הכא גבי נותר (שם י"ט ו' ח') והנותר עד יום השלישי וגו' פגול הוא לא ירצה ואכליו עונו ישא כי את קדש יי חלל ונכרתה וגו'. ועל כן אע"פ שאזהרת שניהם ממקרא אחד לא נמנע מפני כן לחשבם שני לאוין. וכן אמרו במעילה (י"ז ע"ב) הפיגול והנותר אין מצטרפין זה עם זה. מפני שהן שני שמות וכו' כמו שמפורש שם שיש דברים שאין מצטרפין בהן ויש שמצטרפין בהן.
משרשי המצוה כתבתי באיסור פיגול מה שידעתי.
מדיני הנותר מה שאמרו זכרונם לברכה (זבחים ל"ה ע"א) אכל מן העור או מן המרק או מן התבלין או מן האלל או מן המוראה ומן הגידין ומן הקרנים ומן הטלפים ומן הצפרנים ומן החרטום מביצי העוף מן הנוצה אינו חייב כרת וכן בדם אין בה חיוב משום נותר וכן בלבונה והקטורת והעצים וכמו שכתבנו בפיגול. אכל מן השליל או מן השיליא חייב כרת. וכן מה שאמרו (שם מ"ה ע"א) כי קדשי הגוים כלומר נדרים ונדבות שמקבלין מהן אין בהן משום נותר ופיגול. ויתר פרטי איסור הנותר וגם הפיגול יתבארו בהרבה מקומות מסדר קדשים.
ונוהג איסור זה בזמן הבית בזכרים ונקבות. ועובר עליו ואכל כזית נותר במזיד חייב כרת בשוגג חייב להביא חטאת קבועה. וכן הדין אם אכל כזית מנותר ופיגול ביחד דלענין אכילה מצטרפין הן.
<h2>מצוה רטז קדושים מצות פאה</h2>
להניח פאה מן התבואה שנאמר (ויקרא י"ט י') לעני ולגר תעזוב אותם אחר שזכר לא תכלה פאת שדך. ופירוש גר זה גר צדק וכן כל גר האמור במתנות עניים שהרי כתוב במעשר עני (דברים כ"ו י"ב) לגר ליתום ולאלמנה. וזה ודאי גר צדק הוא מן הסתם שעדיו בצדו והוא הדין לכל מתנות עניים. ואע"פ כן אמרו זכרונם לברכה (גיטין נ"ט ע"ב) שאין מונעין אותן מעניי גוים מפני דרכי שלום.
וענין הפאה הוא שיניח האדם בעת שיקצור תבואתו מעט מן התבואה בקצה השדה. ואין לשיור זה שיעור מן התורה אבל חכמים נתנו שיעור לדבר והוא חלק אחד מששים.
משרשי המצוה כי השם ברוך הוא רצה להיות עמו אשר בחר מעוטרים בכל מדה טובה ויקרה ושיהיה להם נפש ברכה ורוח נדיבה. וכבר כתבתי כי מתוך הפעולות תתפעל הנפש ותהיה טובה ותחול ברכת השם בה. ואין ספק כי בהותיר האדם חלק אחד מפירותיו בשדהו ויפקירם שיהנו בו הצריכים תראה בנפשו שובע רצון ורוח נכון ומבורך וכי השם יתברך השביעו בטובו וגם נפשו בטוב תלין.
והמאסף הכל אל הבית ולא ישאיר אחריו ברכה שיהנו בם האביונים אשר ראו השדה בקמותיה ויתאוו תאוה אליה למלא נפשם בה כי רעבו יורה בנפשו בלי ספק רוע לב ונפש רעה וגם רעה תבואהו וכמו שאמרו זכרונם לברכה (סוטה ח' ע"ב) במדה שאדם מודד בה מודדין לו. וזה הענין יספיק לנו על צד הפשט גם בלקט ושכחה ופרט הכרם ועוללות.
מדיני המצוה. כגון מה שאמרו זכרונם לברכה (חולין קל"ז ע"א) שאחד הקוצר או התולש חייב בפאה ואע"פ שכתוב קוצר לאו דוקא. ואם עבר וקצר הכל נותן מעט מן הקצור לעניים. ומה שאמרו זכרונם לברכה (שם קל"א ע"א) שאין במתנות עניים אלו טובת הנאה לבעלים אלא הם נוטלין אותן בעל כרחן. ודין מאימתי כל אדם מותרין בהם. ומה שאמרו זכרונם לברכה (שם קל"ד ע"ב) שאם אין עניים שיטלו הפאה שמותר לבעל השדה ליטלה שנאמר (ויקרא י"ט י') לעני ולגר ודרשו זכרונם לברכה (שם) ולא לעורבים ולעטלפים.
וכלל זה נתנו זכרונם לברכה בחיוב הפאה בין בפאה של תבואה או של אילן כל אוכל שגידולו מן הארץ ונשמר ונלקט כולו כאחד ומכניסין אותו לקיום כגון התבואה והקיטנית והחרובין ואגוזים ושקדים וענבים וזיתים ותמרים וכל כיוצא באלו שיש בהן חמש דרכים אלו שאמרנו חייב בפאה אבל איסטיס ופואה וכיוצא בהן פטורין מפני שאינן אוכל וכן כמהין ופטריות פטורין לפי שאינו נשמר וכן תאנים אינם חייבין לפי שאין לקיטתן כאחד וכן הירק פטור לפי שאין מכניסין אותו לקיום.
וכן מה שאמרו זכרונם לברכה (ירושלמי פאה פ"ד ה"ד) שאין חיוב הפאה אלא לאחר שהביאו הפירות שליש ושאין מניחין הפאה אלא בסוף השדה כדי שידעו העניים מקומה. ודין האחין שחלקו השדה מה דינן בפאה וכן השותפין שחלקו ודין המוכר מקומות משדהו לאנשים. ודין עני אחד אומר לחלק הפאה ביניהם וחביריו אומרים לבוז ששומעין לאחד ואפילו כנגד כמה לפי שהוא אומר כהלכה. ודין באי זה עונות ביום מחלקין הפאה. ודין עני שנטל מקצת פאה וזרק על השאר או שפירס טליתו עליה ודין עניים העומדים על הפאה שאם בא עני ונטלה זכה בה לפי שאין עני זוכה בלקט שכחה ופאה ולא כל אדם בסלע של מציאה עד שיגיע לידו. וכן מה שאמרו זכרונם לברכה (פאה פ"א מ"ב) שאדם חייב להוסיף בפאה לפי גודל השדה ולפי רוב העניים ולפי ברכת הזרע. ויתר רובי פרטיה במסכתא הבנויה על זה והיא מסכת פאה.
ונוהגת מן התורה בזכרים ונקבות בין בישראל בין בכהן ולוי ובארץ ישראל דוקא ובזמן שישראל שם כתרומה ומעשרות כדעת הרמב"ם זכרונו לברכה (תרומות פ"א הכ"ו) שאמר כי תרומה ומעשרות אינן נוהגין אלא בארץ ובזמן שישראל שם דוקא וכמו שנכתוב בעזרת השם בסדר שופטים עשה ו'. ומדרבנן נוהגת אפילו בחוצה לארץ. וכתב הוא זכרונו לברכה (מתנות עניים פ"א הי"ד) שיראה לו דהוא הדין לשאר מתנות עניים שהן כולן נוהגות בחוצה לארץ מדברי סופרים.
ועובר עליה ולא הניח פאה בארץ בזמן שהיא בישובה ביטל עשה זה וחייב לתת מן הפירות שיעור הפאה לעניים. ואם אבדו או נשרפו כל הפירות קודם שיתן מהם כלום לעניים לוקה משום לאו דלא תכלה פאת שדך מכיון שאין בידו עוד לתקן הלאו אבל כל זמן שיש בידו מן הפירות נותן מהן ופטור בכך לפי שהלאו הזה הוא לאו שניתק לעשה וכן לאו דלקט כמו שהתבאר בפאה ובמכות (ט"ו ע"ב).
<h2>מצוה ריז קדושים שלא לכלות הפאה בשדה</h2>
שלא לקצור כל הזרוע אבל יעזוב ממנו שארית לעניים בקצה השדה שנאמר (ויקרא י"ט ט') לא תכלה פאת שדך לקצור. וזה הלאו ניתק לעשה שנאמר (שם שם י') לעני ולגר תעזוב אותם וגו' כלומר שאם עבר וקצר כל השדה שיתן לעניים מן הקצור שיעור פאה והוא חלק אחד מששים מדרבנן שחייבונו כן אבל מן התורה אין לה שיעור כדתנן (פאה פ"א מ"א) אלו דברים שאין להם שיעור הפאה וכו'.
משרשי המצוה ודיניה וכל עניניה כתבתי למעלה במצות עשה ב' שבסדר זה מה שידעתי בה.
<h2>מצוה ריח קדושים מצות לקט</h2>
לעזוב הלקט לעניים והוא מה שנופל מתוך המגל בשעת קצירה או מתוך היד בשעת תלישה שנאמר בלקט (ויקרא י"ט י') לעני ולגר תעזוב אותם. משרשי המצוה כתבתי במצות הפאה מה שידעתי.
מדיני המצוה כגון מה שאמרו זכרונם לברכה (פאה פ"ו מ"ה) שבולת אחת או שתים לקט שלש אינם לקט כלומר שאם נפלו שלש שבלים או יותר ביחד מיד הקוצר שלשתן לבעל השדה שאין דין לקט אלא במועט. ודוקא שנפל הלקט מיד הקוצר בלא אונס אבל הכהו קוץ בידו ונפל אין זה לקט. וספק לקט לקט שנאמר (תהלים פ"ב ג') עני ורש הצדיקו צדק משלך ותן לו. ודין תבואה הנמצאת בחורי הנמלים ודין שבולת של לקט שנתערבה בגדיש. ויתר פרטיה מבוארים במסכת פאה. ולענין באיזה מקום נוהגת ומי חייב בה ועונש העובר עליה הכל כמו בפאה.
<h2>מצוה ריט קדושים שלא לקחת שבלים הנופלים בשעת הקציר</h2>
שלא לקחת שבלים הנופלים בשעת הקציר אבל נעזוב אותם לעניים שנאמר (ויקרא י"ט ט') ולקט קצירך לא תלקט. וזה גם כן ניתק לעשה כמו שביארנו בפאה. וכל ענין מצוה זו גם כן כתבתיו למעלה בסדר זה במצות עשה של לקט ג'.
<h2>מצוה רכ קדושים מצות הנחת פאתהכרם</h2>
להניח פאה בכרם ופאה זו של כרם הוציאה הכתוב בלשון עוללות כלומר שנצטוינו שנשאיר כל העוללות שבכרם לפאה וזהו דכתיב (ויקרא י"ט י') לעני ולגר תעזוב אותם אחר שזכר (שם) וכרמך לא תעולל זהו דעת הרמב"ם זכרונו לברכה בעוללות הכרם שהם במקום פאה שבשאר אילנות. והרמב"ן זכרונו לברכה לא פירש כן. ובלאו דוכרמך לא תעולל שהוא בסדר זה אכתוב עיקר מחלוקתם בארוכה. ועוד אבאר שם פאה בכל האילנות מנין וכל עניני המצוה כמנהגי בעזרת השם.
<h2>מצוה רכא קדושים שלא לכלות פאת הכרם</h2>
שלא לכלות כל פירות הכרם בעת הבציר אבל יניח מהם פאה לעניים שנאמר (ויקרא י"ט י') וכרמך לא תעולל וזהו פאת הכרם כן כתב הרמב"ם זכרונו לברכה. ועוד אמר כי מה שכתוב (דברים כ"ד כ') לא תפאר אחריך בזיתים יורה גם כן על פאת הזית כי פאת הזיתים נקראים פארות ופאת הכרם עוללות ומשניהם נלמד לכל האילנות.
והרמב"ן זכרונו לברכה השיג עליו בזה ואמר כי כולו טעות ואמר כי לאו דוכרמך מיוחד דוקא בכרם והוא שנניח בה כל הענבים הקטנים שאין להם כתף ונטף ופירוש כתף פסיגין זה על גבי זה נטף תלויות כולן ויורדות. ונמצא לפי זה שעוללות הן הענבים הקטנים הנמצאים בכרמים לפעמים הנקראין בלעז גטימש וזהו דבר מועט בודאי לפי הנראה בכרמים שלנו. וכן אמרו זכרונם לברכה (פאה פ"ז מ"ד) אי זהו עוללות כל שאין לו לא כתף ולא נטף.
ומלבד חיוב זה של עוללות יש עלינו חיוב להניח פאה. ובפאת הכרם לא בא עליה כתוב מבואר אלא דגמרינן אחריך אחריך מזיתים וכדאמרינן בגמרא חולין (קל"א ע"א) בפירוש ארבע מתנות שבכרם הפרט והעוללות השכחה והפאה שנים שבאילן השכחה והפאה וגמר שם פאה בכרם מדכתיב בה (שם שם כ"א) לא תעולל אחריך ואמר רבי לוי אחריך זו שכחה כלומר מה שישאר אחריך דהיינו שכחה ופאה גמרינן אחריך אחריך מזיתים דכתיב בזית (שם כ') כי תחבוט זיתך לא תפאר אחריך ותנא דבי רבי ישמעאל שלא תטול תפארתו ממנו דהיינו פאה. וילמד הרמב"ן זכרונו לברכה פאה בכל האילנות מזית שחייב הכתוב בה פאה בפירוש ומכרם שלמדנוהו מלשון אחריך. ואמר הוא זכרונו לברכה כי הרמב"ם זכרונו לברכה כתב הענין בתיקון בחיבורו הגדול.
ומכלל מחלוקתם זה אין לנו תוספת וגירוע בחשבון הלאוין שאין המחלוקת אלא שהרמב"ם זכרונו לברכה יפרש לא תעולל לפאה והרמב"ן זכרונו לברכה מפרש אותו לעוללות ממש וילמד מלשון אחריך פאה בכרם כמו שכתבנו דגמרינן אחריך אחריך מזיתים. וזה הלאו גם כן ניתק לעשה שאם עבר וכילה הכל שחייב לתת העוללות לעניים.
משרשי המצוה ודיניה כתבתי למעלה בסדר זה במצות פאה (עשה) ב' קצת ושם כתוב באי זה מקום נוהג היא וכל שאר מתנות עניים ושפרטי מצות פאה מבוארים במסכת פאה. ועוד יש לנו לכתוב כאן מה שאמרו זכרונם לברכה (פאה פ"ז מ"ז) בעוללות שאם היה הכרם כולו עוללות כולו הוא לעניים שנאמר (ויקרא י"ט י') וכרמך לא תעולל ודרשו זכרונם לברכה (שם) אפילו כולה עוללות. ואין העניים זוכים ליקח העוללות עד שיתחיל בעל הכרם לבצור כרמו שנאמר (דברים כ"ד כ"א) כי תבצור כרמך לא תעולל.
<h2>מצוה רכב קדושים מצות הנחת פרטהכרם</h2>
לעזוב פרט הכרם לעניים והוא מה שיתפרד ויפול מן הענבים בשעת בצירה שנאמר (ויקרא י"ט י') לעני ולגר תעזוב אותם אחר שזכר ופרט כרמך לא תלקט. ובלאו דלא תלקט אכתוב כל עניני המצוה בעזרת השם.
<h2>מצוה רכג קדושים שלא ללקוט פרט הכרם</h2>
שלא ללקוט פרט הכרם אבל נעזוב אותו לעניים שנאמר (ויקרא י"ט י') ופרט כרמך לא תלקט והוא הגרעינים הנושרין בשעת קטיפת הענבים. והוא הדין לשאר האילנות הדומין לכרם שנתחייבנו שלא ללקוט הגרעינין הנושרין.
רמז משרשי המצוה כענין שכתבנו למעלה בפאה.
מדיני המצוה. מה שאמרו זכרונם לברכה (פאה פ"ו מ"ה) אי זהו פרט זה גרגיר אחד או שני גרגרים הנפרטין מן האשכול בשעת הבצירה אבל שלשה גרגרים שנפלו בבת אחת אינו פרט. היה בוצר ומשליך לארץ כשמפנה האשכולות אפילו חצי אשכול הנמצא שם פרט וכן אשכול שלם שנפרט שם הרי הוא פרט. והמניח את הכלכלה תחת הגפן בשעה שבוצר הרי זה גוזל את העניים. ויתר פרטיה במסכת פאה.
וענין המצוה באיזה מקום נוהגת ובמי כתוב למעלה במצות פאה עשה ב'.
<h2>מצוה רכד קדושים שלא לגנוב שום ממון</h2>
שלא לגנוב שום ממון שנאמר (ויקרא י"ט י"א) לא תגנובו ואמרו זכרונם לברכה (סנהדרין פ"ו ע"א) שזה אזהרה לגונב ממון. וענין הגניבה הוא כמו שפירשנו בסדר משפטים.
שורש מצוה זו ידוע כי היא מן המצוות שהשכל מחייבם.
מדיני המצוה. מה שאמרו זכרונם לברכה (ב"מ ס"א ע"ב) שאסור מן התורה לגנוב אפילו על מנת להחזיר או על מנת למיקט כלומר כדי להכעיס בעל הגניבה ולהבהילו לשעה ולהחזיר לו הדבר אחר כך וכן אמרו בספרא לפי שנאמר בגניבה (שמות כ"ב ג') שנים ישלם למדנו עונש אזהרה מנין תלמוד לומר לא תגנובו לא תגנובו אפילו על מנת למיקט לא תגנובו על מנת לשלם ארבעה וחמשה.
ודין הגונב סלע מכיס חבירו או מביתו והחזיר הדבר הגנוב למקומו לדעת בעליו או שלא לדעתו מה דינו ובאי זה צד מנין פוטרו והחילוק שיש בענין זה בין דבר שיש בו רוח חיים כגון בהמות למה שאין בו רוח חיים וכמו שבא בקמא פרק (ז') (י') (קי"ח ע"א). ומה שאמרו (שם ע"ב) שאסור לקנות מיד גנב מפני שמחזיק ידי עוברי עבירה וכן כל דבר שחזקתו שהוא גנוב אסור ליקח אותו ולפיכך אמרו זכרונם לברכה (שם) שאין לוקחין מן הרועים צמר חלב וגדיים וכן אין לוקחין משומרי עצים או פירות אלא במקומות ידועים וכן אין לוקחין מן הנשים ומן העבדים ומן הקטנים אלא דברים ידועים ודרך כלל אמרו וכולם שאמרו הטמן אסור ליקח מהן.
ומה שאמרו (שם קט"ו ע"א) כי לגנב מפורסם לא עשו בו תקנת השוק ומחזיר הלוקח ממנו הכלי בלא דמים והוא יעשה דין עם הגנב אבל אם אינו מפורסם יש בו תקנת השוק ומחזיר בעל הגניבה מעותיו ללוקח ונוטל כליו ואחר כך יעשה הוא דין עם הגנב.
וכתב הרמב"ם זכרונו לברכה (גניבה פ"א ה"א) וזה לשונו כל הגונב משוה פרוטה ולמעלה עובר על לא תעשה שנאמר (ויקרא י"ט י"א) לא תגנובו ואין לוקין על לאו זה לפי שניתן להישבון. ואחד הגונב ממון ישראל או הגונב ממון עובד עבודה זרה ואחד הגונב את הגדול או את הקטן עד כאן. ויתר פרטיה בקמא פרק שביעי ובמקומות אחרים.
ונוהג איסור זה בכל מקום ובכל זמן בזכרים ונקבות. ועובר על לאו זה וגנב חייב לשלם כמו שמפורש בכתוב. אם גנב דינר או כסות או חמור או גמל משלם שנים בדמיהם ונמצא מפסיד כשיעור שביקש לחסר חבירו. ותשלומי כפל נוהגין בכל דבר חוץ משור ושה שיש בהן צדדין שמשלמין עליהן ארבעה וחמשה כגון שטבח ומכר כמו שבא בכתוב מבואר (שמות כ"א ל"ז).
וכשמשלם כפל או ארבעה וחמשה בשור ושה דוקא שהעידו עליו עדים ושלם על פיהם בבית דין אבל מודה מעצמו פטור עם תשלום הקרן לבד שנאמר (שם כ"ב ח') אשר ירשיעון אלהים ישלם שנים ודרשו זכרונם לברכה (שם ס"ד ע"ב) פרט למרשיע את עצמו והוא הדין לכל קנסות שהמודה בהן פטור. וכבר כתבתי למעלה שאין דנין דיני קנסות אלא בארץ.
<h2>מצוה רכה קדושים שלא נכחש על ממון שישלאחר בידינו</h2>
שלא נכחש במה שהופקד בידינו ובכל מה שיש לזולתינו עלינו שנאמר (ויקרא י"ט י"א) ולא תכחשו ובא הפירוש שבממון הכתוב מדבר. ולשון ספרא לפי שנאמר וכחש בה ונשבע על שקר למדנו עונש אזהרה מנין תלמוד לומר ולא תכחשו. גם זאת מן המצוות שהשכל מעיד בהן.
מדיני המצוה מה שאמרו זכרונם לברכה (ב"מ ה' ע"ב) שהכופר בפקדון פסול לעדות ואע"פ שלא נשבע ואמרו בגמרא (שם) ודוקא דאמרי סהדי דההיא שעתא הוה פקדון בביתיה. ויתר פרטיה מבוארין במקומות ממסכת שבועות.
ונוהג איסור זה בכל מקום ובכל זמן בזכרים ונקבות. ועובר עליה וכחש בעמיתו בדבר שבממון עבר על לאו זה והוא כעובר על מצות מלך אבל אין בו מלקות.
<h2>מצוה רכו קדושים שלא לישבע עלכפירת ממון</h2>
שלא נשבע על ההכחשה שנאמר (ויקרא י"ט י"א) ולא תשקרו כלומר שאם כפר איש בפקדון עבר על לא תכחשו ואם נשבע לו על הכפירה אחר כך עובר על ולא תשקרו שכן בא לנו פירוש זה הכתוב שהוא להזהיר על הנשבע בכפירת ממון וכמו שבא בספרא ולא תשקרו מה תלמוד לומר לפי שנאמר (שם ה' כ"ב) ונשבע על שקר למדנו עונש אזהרה מנין תלמוד לומר ולא תשקרו. ונתבאר במסכת שבועות שכל מי שישבע שבועת שקר על כפירת ממון עובר בשני לאוין משום ולא תשבעו בשמי לשקר (שם י"ט י"ב) ומשום ולא תשקרו איש בעמיתו.
משרשי איסור השבועה לשקר כתבתי בפרשת וישמע יתרו בסימן ל"ב.
ודיני מצוה זו בפרק חמישי משבועות. ונוהגת בכל מקום ובכל זמן. ועובר עליה ושקר ונשבע על הכפירה במזיד לוקה ואף על פי שאין בו מעשה מחומר השבועה חייבתו התורה מלקות.
<h2>מצוה רכז קדושים שלא נשבע לשקר</h2>
שלא נשבע לשקר שנאמר (ויקרא י"ט י"ב) ולא תשבעו בשמי לשקר ופירשו זכרונם לברכה (שבועות כ"א ע"א) שזה הכתוב יזהיר על שבועת ביטוי. ושבועת ביטוי היא מה שנאמר בתורה (שם ה' ד') או נפש כי תשבע לבטא בשפתים להרע או להיטיב. והיא נחלקת לארבעה חלקים שתים להבא ושתים לשעבר כגון שנשבע על דבר שעבר שנעשה או לא נעשה ועל דבר שעתיד להיות שיעשה אותו או לא יעשה.
ואין שבועת ביטוי נוהגת אלא בדברים שאפשר לו לאדם לעשותן בין להבא או לשעבר. כיצד לשעבר אכלתי או לא אכלתי וכן זרקתי או לא זרקתי אבן לים וכיצד להבא אוכל או לא אוכל או אזרוק או לא אזרוק. אבל בדברים שיש בהן מונע מן התורה אין שבועת ביטוי נוהגת בהן שאין השבועה חלה אלא על דבר הרשות שאם רצה עושהו ואם רצה לא יעשהו שנאמר (שם) להרע או להיטיב אבל בכל דבר מצוה חיוב עליו לעשותו לפיכך אין שבועת ביטוי חלה עליו בין להבא בין לשעבר כגון שנשבע לקיים מצוה ולא קיימה וכן אם נשבע שקיים מצוה והוא לא קיימה דכמו שאין חיוב חל בדבר מצוה להבא כן אינו חל עליו לשעבר. וכן מתבאר הענין במקומו בשבועות.
ומן הטעם הזה שאמרנו שאין חיוב השבועה חל אלא במה שהוא ברשותו לעשות פטרו זכרונם לברכה גם כן משבועת ביטוי כל הנשבע להרע לאחרים מפני שהוא מצווה שלא להרע לחברו. וכתב הרמב"ם זכרונו לברכה (שבועות פ"ה הט"ז) כי יראה לו שהוא לוקה מכל מקום משום שבועת שוא.
והנשבע להרע לעצמו אע"פ שאינו רשאי חייב משום שבועת ביטוי אם לא הרע. נשבע להיטיב לאחרים בדבר שהוא בידו לעשות ולא עשה חייב משום שבועת ביטוי.
ויתר רובי פרטי השבועות וענין התירן יתבאר הכל יפה במסכתא הבנויה על זה והיא מסכת שבועות. וכבר כתבתי יותר מזה בענין מצוה זו והארכתי בשרשה במצות לא תשא סדר וישמע יתרו.
ונוהג איסור זה בכל מקום ובכל זמן בזכרים ונקבות. ועובר עליה. אם היה מזיד לוקה ודוקא בעדים והתראה כמו שידוע בכל המצוות ואם שוגג חייב להביא קרבן עולה ויורד וכן אמרו שם בשבועות (שם ע"ב) זו היא שבועת ביטוי שחייבין על זדונה מלקות ועל שגגתה קרבן עולה ויורד. וזה שאמרו (שם) זו היא אין שם חידוש אחר אלא מצד שהקרבן הוא עולה ויורד.
<h2>מצוה רכח קדושים שלא לעשוק</h2>
שלא נחזיק במה שיהיה בידינו מזולתינו דרך אונס או דרך דחייה ורמאות כמו אנשי און שדוחים בני אדם לאמר להם לך ושוב כדי לסבב שישאר להם מה שבידם מזולתם. וזאת היא מדה רעה ביותר והרחיקתנו תורתינו השלימה ממנה והזהירה בכך בזה המקרא דכתיב (ויקרא י"ט י"ג) לא תעשוק את רעך כי מחזיק בממון מזולתו בזה הענין שאמרנו נקרא עושק.
ובכלל עושק הוא גם כן כל שחייב לחברו ממון מעויין ועושק אותו כגון כובש שכר שכיר וכיוצא בו דלא בעינן שיבוא ממש ממון מיד העשוק ליד העושק אבל כל שיש לו אצלו תביעת ממון מעויין והוא דוחה אותו מחמת אלמות שיש בו או כל צד רמאות נקרא עושק.
ואף על פי שהעושק והגזילה והגניבה ענין אחד הוא עם היות שהמעשה חלוק זה מזה כי כוונת שלשתן שלא יקח האדם ממון מזולתו משום צד לפי שבשלשה דרכים אלו יחמסו בני אדם זה את זה פרטן הכתוב כולן והזהיר בכל אחד בפני עצמו וכעין מה שאמרו זכרונם לברכה במציעא פרק המקבל (קי"א ע"א) רבא אמר זהו עושק זהו גזל ולמה חילקן הכתוב לעבור עליו בשני לאוין.
ופירוש ענין זה ועיקר הטעם לפי דעתי הוא משני צדדין. האחד שכל שרצה האל ברוך הוא להרחיק ממנו לטובתינו ריחוק גדול הירבה לנו בו אזהרות רבות. ועוד לנו תועלת נמצא ברבוי האזהרות והוא כמו שאמרו זכרונם לברכה (מכות כ"ג ע"ב) שרצה המקום לזכות את ישראל ולפיכך הירבה להם מצוות והכוונה להם באמרם מצוות גם על האזהרות שהירבה להם אזהרות הרבה במה שיהיה אפשר להודיע באזהרה אחת כמו בכאן שהיה אפשר להזהירנו דרך כלל לא תקחו ממון מזולתכם שלא כדין ונתרבו האזהרות לנו בדבר כדי שנקבל שכר הרבה על הפרישה מן העבירה.
וכמו כן בכל מקום שיאמרו זכרונם לברכה לעבור עליו בהרבה לאוין כן נפרש הדבר שאין לפרש חלילה שירצה האל לבוא בעלילה על בריותיו ולכן שירבה הנקם עליהם כי חפץ השם ברוך הוא וברוך שמו לזכות בריותיו לא לחייב אבל יזרז אותם זירוז אחר זירוז למען ילמדו יקחו מוסר ויזכו בהתרחקם מן העבירה זכות רב. וזה הטעם ליודעי דעת דבש וחלב.
שורש המצוה ידוע. כי היא מן המצוות שהשכל מחייב אותן. דיני המצוה בבבא קמא ועיקר בפרק תשיעי ובפרק עשירי.
ונוהג איסור זה בכל מקום ובכל זמן. ועובר עליו ועשק את חבירו עבר על לאו זה והוא לאו הניתק לעשה כלומר שישיב החמס אשר בכפיו וירצה את חבירו על שהקניטו והכעיסו. וכבר הודיעונו זכרונם לברכה (ברכות ל"ב ע"א) שגדול כח בעלי תשובה.
והרב הצרפתי כתב בחשבון המצוות מכיון דאשכחן דאמר רבא דעושק וגזל הוא חד לא נמנה לאו דעושק במנין הלאוין והוא ימנה במקום זה ולא יהיה כקרח וכעדתו כלומר שלא נחזיק במחלוקת. ולדעתנו אנו אין כוונת רבא שלא ימנו בשני לאוין אלא לעבור בגזל בשני לאוין ובעושק גם כן. ומכיון שענינן חלוק נמנה אותן לשנים כמו הגזילה והגניבה שאע"פ שענין שניהם הוא שלא נקח ממון מזולתינו אין ספק כי לשני לאוין הם נחשבין בתרי"ג מצוות.
<h2>מצוה רכט קדושים שלא לגזול</h2>
שלא לגזול כלומר שלא ניטול מה שאין לנו זכות בו בכח ובזרוע בפרסום שנאמר (ויקרא י"ט י"ג) ולא תגזול ובא הפירוש עליו שלשון גזלה נופל על החוטף דבר מיד חבירו או הוציאו מרשותו בעל כרחו דרך אונס ובפרסום כענין שנאמר (שמואל ב' כ"ג כ"א) ויגזול את החנית מיד המצרי.
שורש המצוה ידוע שהוא דבר שהשכל מרחיקו הרבה וראוי להרחיקו כי יודע הגוזל החלוש ממנו כי בבוא עליו תקיף ממנו היה גם הוא נגזל והיא סבה לחרבן הישוב.
מדיני המצוה מה שאמרו זכרונם לברכה (סנהדרין נ"ז ע"א) שאיסור דאורייתא לגזול אפילו כל שהוא אבל לאו דלא תגזול אינו חל אלא בשוה פרוטה כי התורה לא תחייב אלא בדבר שהוא ממון ופחות משוה פרוטה אינו נקרא ממון אבל מכל מקום אסור הוא דבר תורה כמו חצי שיעור שאין לוקין עליו והוא איסור דאורייתא.
וכתב הרמב"ם זכרונו לברכה (גזילה ואבידה פ"א ה"ב) אפילו גוי ועובד עבודה זרה אסור לגזלו או לעשקו ואם גזלו או עשקו יחזיר. ובגמרא (ב"ק קי"ט ע"א) אמרו זכרונם לברכה שאפילו אנשים שמותר לאבד גופן כגון המינין אסור לאבד ממונם ולגזול או לגנוב להם ואמרו בטעם זה דשמא יצא מהן זרע ראוי ויהיה ממונם להם. ועוד אפשר לומר שכוונתם זכרונם לברכה בהרחיקם זה כדי שלא ירגיל האדם טבעו בכך כי גריעות יהיה בנפש בהרגילה במדות הפחותות והרעות והוא חבל חזק למשוך העוון.
וכן מדיני המצוה מה שאמרו זכרונם לברכה (שם צ"ח ע"ב) שהגוזל חייב להחזיר הגזילה עצמה שנאמר (ויקרא ה' כ"ג) הגזילה אשר גזל ופירשו זכרונם לברכה (שם) יחזיר כעין שגזל. ומפני כן אמרו כי בדין הוא שאפילו גזל מריש פירוש קורה ובנאה בבירה מקעקע כל הבירה ומחזיר מריש לבעליו אלא מפני תקנת השבים תיקנו נותן את דמיה ויפטר. וכבר כתבנו למעלה איך יש כח ביד חכמים בזה.
ודין הגוזל חבירו בישוב ורצה להחזיר לו במדבר מה דינו ודין הגוזל חבירו והבליע לו בחשבון שיצא ידי חובתו בכך ואם החזיר לכיסו יצא והוא שיש בה מעות דקיימא לן כרבי יצחק דאמר (שם קי"ח ע"ב) אדם עשוי למשמש בכיסו וימנה מעותיו ומנין שלא מדעת פוטר במה שאינו בעל חיים.
ודין הגוזל ומת בין שהאכיל הגזילה לבנים קודם יאוש או אחר יאוש אם הניח קרקע חייבים הבנים לשלם דמי הגזילה אבל מן המטלטלים לא יהיו חייבין היתומים לשלם אלא מפני תקנת הגאונים שתיקנו כן שאפילו במלוה על פה ישתעבדו מטלטלי דיתמי מפני תיקון העולם.
ודין הלוקח מן הגזלן כדין הלוקח מן הגנב שיש חילוק בין מפורסם לשאינו מפורסם. ומה שאמרו שאסור להנות מאדם שחזקתו שכל שיש לו מן הגזל אבל אם היה קצת מה שבידו שלא מן הגזל אע"פ שהוא מועט מותר להנות ממנו עד שידע בבירור שאותו דבר ממש שהוא נהנה בו גזול. ויתר דיני גזילה ודיני יאוש ושינוי רשות ושאר פרטיהן מבוארין בפרק תשיעי ועשירי מקמא וקצת מהן כתבתי בסדר ויקרא במצות עשה י"א.
ונוהג איסור זה בכל מקום ובכל זמן בזכרים ונקבות. ועובר עליו וגזל משוה פרוטה ולמעלה עבר על לאו אבל אין לוקין על לאו זה לפי שהוא ניתק לעשה דהשבה שנאמר (שם) והשיב את הגזילה וגו' ואפילו ביטל עשה שבה כלומר ששרף את הגזילה או השליכה לים הגדול מקום שאינה נמצאת לעולם אינו לוקה לפי שהוא לאו שניתן לתשלומין שישלם מה שהיתה שוה. ואם כפר בה ונשבע לשקר יוסיף החומש ויקריב אשם כמו שהתבאר בקמא ובסוף מכות (ט"ז ע"א).
<h2>מצוה רל קדושים שלא נאחר שכרשכיר</h2>
שלא נאחר שכר שכיר שנאמר (ויקרא י"ט י"ג) לא תלין פעולת שכיר אתך עד בקר. וזה הכתוב אמרו זכרונם לברכה (ב"מ ק"י ע"ב) שמדבר בשכיר יום והאריכה התורה זמן פרעונו כל הלילה שנאמר (שם) עד בקר. ובשכיר לילה למדנו במקום אחר שזמן פרעונו כל היום שנאמר (דברים כ"ד ט"ו) ביומו תתן שכרו ולא תבוא עליו השמש ופירשו זכרונם לברכה (שם) שזה הכתוב מדבר בשכיר לילה. ולשון המשנה (שם) שכיר יום גובה כל הלילה ושכיר לילה גובה כל היום.
ואף על פי שבאו במצוה זו שני כתובים אינם אלא מצוה אחת והאחד נאמר להשלים דין המצוה ואין לנו למנות מה שיבוא בתורה לתשלום דין המצוה מצוה בפני עצמה.
וענין מצוה זו שלא נאחר לשכיר פרעונו אבל נפרעהו תוך זמן קצוב זהו יסוד המצוה ועם שני הלאוין אלו הנזכרים בה ידענו זמן הפירעון בשכירים בין שכיר יום בין שכיר לילה מתי הוא. וזכור זה העיקר בכל המצוות כי עיקר גדול הוא בחשבון המצוות והוא העיקר שהסכימו עליו שני עמודי העולם הרמב"ם זכרונו לברכה והרמב"ן זכרונו לברכה.
משרשי המצוה לפי שהשם ברוך הוא חפץ בקיום האדם אשר ברא וידוע כי באיחור המזונות יאבד הגוף ועל כן ציונו לתת שכר שכיר כי אליו הוא נושא את נפשו להתפרנס בו ולפי הנראה על כן שם גבול זמנו יום אחד ולא יותר כי דרך בני אדם להתענות יום אחד לפעמים ובפירוש הודיע הכתוב טעם הדבר באמרו (שם שם ט"ו) ואליו הוא נושא את נפשו. ואע"פ שדרשו בו זכרונם לברכה (שם קי"ב ע"א) ענין אחר פשטיה דקרא כמו שכתבנו משמע.
מדיני המצוה מה שאמרו זכרונם לברכה (שם קי"א ע"א) שאחד שכר האדם והבהמה והכלים יש בהם משום ביומו תתן שכרו ומשום בל תלין. וכן מה שפירשו זכרונם לברכה (שם) ששכיר שעות של יום גובה כל היום ושכיר שעות של לילה גובה כל הלילה שכיר חודש שכיר שבת שכיר שנה שכיר שבוע יצא ביום גובה שכרו כל היום יצא בלילה גובה שכרו כל הלילה. ודין נתן טליתו לאומן גמרה והודיעו שכל זמן שהטלית ביד אומן אינו עובר נתנה לו ולא פרעו ביום שנתנה לו עובר שהקבלנות כשכירות כן פירשו זכרונם לברכה (שם).
ודין שליח ששכר פועלים מי עובר משום בל תלין הוא או בעל הבית שהכל הולך לפי הלשון שאמר לפועלים. ומה שאמרו (שם) שאין השוכר עובר אלא בזמן שתבעו השכיר ולא נתן לו אבל אם לא תבעו אינו עובר. תוספת או שתבעו ולא היה לו מה שיתן לו אינו עובר עד כאן. וכן אם המחהו לפועל אצל אחר שיפרע לו השכר וקיבל הפועל פטור השוכר אע"פ שלא פרעו האחר אחר כן.
ומה שאמרו זכרונם לברכה (שם ק"י ע"ב) שהמשהה שכר שכיר עד אחר זמנו אע"פ שכבר עבר בעשה ולא תעשה חייב ליתן לו מיד שיתבעהו וכל זמן שישהה לו פרעונו אפילו אחר הזמן עובר עוד על לאו של דבריהם זכרונם לברכה וסמכו לזה מקרא שכתוב (משלי ג' כ"ח) אל תאמר לרעך לך ושוב וגו'.
ודין השכיר שנשבע ונוטל כל זמן שתבע שכרו תוך זמנו ואפילו היה השכיר קטן גם הוא נשבע ונוטל ונתנו זכרונם לברכה (שם קי"ב ע"ב) טעם בזה לפי שבעל הבית טרוד בפועליו. ויתר פרטיה מבוארים בפרק תשיעי ממציעא.
ונוהגת בכל מקום ובכל זמן. ועובר עליה ועיכב שכר שכיר עד אחר זמן המוגבל ביטל עשה ועובר על לאו ואין לוקין על לאו זה לפי שניתן להישבון שהרי חייב הוא לשלם שכרו בכל עת. ועוד אמרו זכרונם לברכה (שם קי"א ע"א) בכובש שכר שכיר על דרך האזהרה שעובר משום בל תעשוק ובל תגזול ובל תלין ומשום לא תבוא עליו השמש. ואמרו (שם ע"ב) בגר תושב שיש בו משום ביומו תתן שכרו אבל אין עוברין בו משום בל תלין וזה הדין דגר תושב מפורש במשנה פרק המקבל (שם ע"א). וכתב הרמב"ם זכרונו לברכה דהוא הדין לבן נח.
<h2>מצוה רלא קדושים שלא לקלל אחדמישראל בין איש בין אשה</h2>
שלא לקלל אחד מישראל בין איש בין אשה ואע"פ שאינו שומע הקללה שנאמר (ויקרא י"ט י"ד) לא תקלל חרש ובא הפירוש עליו מי שאינו שומע קללתך וכן תרגם אונקלוס. ולשון ספרא אין לי אלא חרש מנין לרבות כל אדם תלמוד לומר (שמות כ"ב כ"ז) בעמך לא תאור אם כן למה נאמר חרש מה חרש מיוחד שהוא בחיים יצא המת שאינו בחיים.
אף על פי שאין בנו כח לדעת באי זה ענין תנוח הקללה במקולל ואי זה כח בדבור להביאה עליו ידענו דרך כלל מכל בני העולם שחוששין לקללות בין ישראל בין שאר האומות ויאמרו שקללת בני אדם גם קללת הדיוט תעשה רושם במקולל ותדביק בו המארה והצער. ואחר דעתנו דבר זה מפי הבריות נאמר כי משרשי המצוה שמנענו השם מהזיק בפינו לזולתינו כמו שמנענו מהזיק להם במעשה. וכעין ענין זה אמרו זכרונם לברכה (מועד קטן י"ח ע"א) ברית כרותה לשפתים כלומר שיש כח בדברי פי אדם.
ואפשר לנו לומר לפי עניות דעתנו כי בהיות הנפש המדברת שבאדם חלק עליוני וכמו שכתוב (בראשית ב' ז') ויפח באפיו נשמת חיים ותרגם אונקלוס לרוח ממללא נתן בה כח רב לפעול אפילו במה שהוא חוץ ממנה ועל כן ידענו ונראה תמיד כי לפי חשיבות נפש האדם ודבקותה בעליונים כנפש הצדיקים והחסידים ימהרו דבריהם לפעול בכל מה שידברו עליו וזה דבר ידוע ומפורסם בין יודעי דעת ומביני מדע. ואפשר לומר עוד כי הענין להשבית ריב בין בני אדם ולהיות ביניהם שלום כי עוף השמים יוליך את הקול ואולי יבואו דברי המקלל באזני מי שקילל.
והרמב"ם זכרונו לברכה אמר בטעם מצוה זו כדי שלא יניע נפש המקלל אל הנקמה ולא ירגילנה לכעוס ועוד האריך בענין בספרו. ונראה לי מדבריו שלא יראה הוא בדעתו נזק אל המקולל בקללה אלא שתרחיק התורה הענין מצד המקלל שלא ירגיל נפשו אל הנקמה והכעס ואל פחיתות המדות. וכל דברי רבנו נקבל עם היות לבנו נאחז במה שכתבנו יותר.
מדיני המצוה מה שאמרו זכרונם לברכה (שבועות ל"ה ע"א) שאסור לקלל בשום ענין ומכל מקום אינו לוקה אלא המקלל בשם מן השמות כגון יה שדי ואלוה וכיוצא בהן או בכינוי מן הכינוין כגון חנון קנא וכיוצא בהן. ובכל לשון שקילל בשם או בכינוי חייב. שהשמות שקוראין בהן הגוים להקדוש ברוך הוא הרי הן בכלל הכינוין. ומה שאמרו (שם ל"ו ע"א) שאפילו המקלל את עצמו לוקה שנאמר (דברים ד' ט') השמר לך ושמר נפשך מאד.
ומה שאמרו במכילתא לא תקלל חרש באומללין שבאדם. ועוד אמרו שם כשהכתוב אומר (שמות כ"ב כ"ז) ונשיא בעמך לא תאור אחד דיין ואחד נשיא במשמע ומה תלמוד לומר אלהים לא תקלל לחייב על זה בפני עצמו ועל זה בפני עצמו. מכאן אמרו (שם) יש מדבר דבר אחד וחייב עליו משום ארבעה דברים בן נשיא שקילל אביו חייב עליו משום האב ומשום דיין ומשום נשיא ומשום בעמך לא תאור (שם).
ונוהגת בכל מקום ובכל זמן בזכרים ונקבות. ועובר עליה וקילל בשם או בכינוי אחד מישראל במזיד ויש עדים והתראה לוקה שזהו אחד משלשה לאוין שאע"פ שאין בהן מעשה לוקין עליהן והשנים האחרים הם נשבע ומימר כמו שכתכנו כבר.
<h2>מצוה רלב קדושים שלא להכשיל תם בדרך</h2>
לא להכשיל בני ישראל לתת להם עצה רעה אבל ניישר אותם כשישאלו עצה במה שנאמין שהוא יושר ועצה טובה שנאמר (ויקרא י"ט י"ד) ולפני עור לא תתן מכשול. ולשון ספרא לפני סומא בדבר והיה נוטל ממך עצה אל תתן לו עצה שאינה הוגנת לו. ואמרו זכרונם לברכה (שם) אל יאמר אדם לחבירו מכור שדך וקח חמור והוא עוקף עליו ונוטלה הימנו.
וזה הלאו כולל כמו כן מי שיעזור עובר עבירה שהוא מביא אותו שיתפתה בזולת זה לעבור פעמים אחרים עוד. ומזה הצד אמרו זכרונם לברכה (ב"מ ע"ה ע"ב) במלוה ולוה בריבית ששניהם עוברים בלפני עור וגו'.
שורש המצוה ידוע כי תיקון העולם ויישובו הוא להדריך בני אדם ולתת להם בכל מעשיהם עצה טובה.
מדיני המצוה מה שאמרו זכרונם לברכה בריש מסכת עבודה זרה (י"ד ע"א) דאלפני מפקדינן אבל לפני דלפני לא מפקדינן. ומפני כן פירשו שם דכי איבעיא לן בגמרא (שם ו' ע"א) טעמא דמתניתין אי משום דאזיל ומודה אי משום לפני עור דלא הוה מסתפק בטעמא דמתניתין אלא בלשאת ולתת עמהם דיהיב ליה ישראל לגוי מידי דחזי לתקרובת ובכי האי גוונא אפשר דאיכא ביה משום ולפני עור אבל שאר מתניתין כולה כגון להלוותן ולפורען ולהשאילן משום דאזיל ומודה הוא איסורא דמשום לפני עור ליכא למימר דשאלה בעינה הדרא ולהלוותן ולפורען נמי זוזי יהבינן להו וזוזי לא חזו לתקרובת מאי אמרת דילמא זבין בהו תקרובת הוה ליה לפני דלפני ובכי האי לא מפקדינן כמו שאמרנו וכן כל כיוצא בזה.
וכן מה שאמרו זכרונם לברכה (שם ט"ו ע"ב) שאסור למכור כל כלי מלחמה וכל דבר שיש בו נזק לרבים לגוים אלא אם כן מוכרן כי היכי דמגנו עלן וכן אסור למוכרו לישראל המוכרו לגוי וכן לישראל ליסטים ואסרו הכל משום ולפני עור וגו'. ויתר פרטיה במקומות מהתלמוד בפיזור.
ונוהגת בכל מקום ובכל זמן בזכרים ונקבות. ועובר עליה והשיא את חבירו לדעת עצה שאינה הוגנת לו או סייע אותו בדבר עבירה כגון המושיט כוס יין לנזיר וכל כיוצא בזה עבר על לאו זה והוא כעובר על מצות מלך ואין לוקין עליו לפי שאין בו מעשה.
<h2>מצוה רלג קדושים שלא לעוול המשפט</h2>
שלא יעשה הדיין עוול בדין והעוול יהיה בכל עת שיעבור על מה שציותה לנו התורה בענין הדין אלא אם כן עשה ברצון בעלי הדין ועל זה נאמר (ויקרא י"ט ט"ו) לא תעשו עוול במשפט.
שורש המצוה ידוע כי במשפט צדק יתקיים ישוב בני אדם.
מדיני המצוה מה שאמרו זכרונם לברכה שהמענה את הדין בכלל מעוול המשפט הוא. ומה שאמרו (אבות פ"א מ"א) הוו מתונים בדין כדי שלא יבואו לעוול המשפט. ואמרו זכרונם לברכה (יבמות ק"ט ע"ב) שראוי למי שדן להימלך עם גדול ממנו אם הוא אצלו. ואמרו (אבות פ"ד מ"ז) באזהרת ענין זה כל המונע עצמו מן הדין מונע ממנו איבה וגזל ושבועת שוא. וכל זה ללמדנו שהדבר צריך מיתון ויישוב הדעת הרבה כדי שלא יטעו בדין כי הרבה דרכים יש בדינים וחכם גדול צריך בדין וכמו שאמרו זכרונם לברכה (ב"ב קע"ה ע"ב) הרוצה להתחכם יעסוק בדיני ממונות שאין מקצוע בתורה גדול מהן שהן כמעיין הנובע. והזהירונו גם כן שיהא חביב עלינו דין של פרוטה כדין של מאה מנה לדון אותו לאמיתו.
ומפני חומר הדין שיבחו הרבה מי שיכול להטיל פשרה בין בעלי הריב ועליו נאמר (זכריה ח' ט"ז) אמת ומשפט שלום שפטו שזהו משפט של שלום וכן בדוד הוא אומר (שמואל ב' ח' ט"ו) ויהי דוד עושה משפט וצדקה לכל עמו אי זהו משפט שיש עמו צדקה הוי אומר זה ביצוע.
ויתר רובי האזהרות שהזהירונו זכרונם לברכה בהשוויית הדין ושאר פרטי המצוה הם בפיזור בסדר נזיקין והעיקר במסכת סנהדרין.
ונוהגת בכל מקום ובכל זמן בזכרים כי להם המשפט. ועובר עליה ועשה עוול במשפט כלומר שדן שלא כדין תורה לדעת עבר על לאו זה אבל אין לוקין עליו דלאו שאין בו מעשה אלא דיבור לבד אין לוקין עליו חוץ מאותן שמנינו למעלה. ועוד שהרי כל הדן שלא כדין תורה דינו חוזר ולפיכך אין לוקין עליו וכדאמרינן בסנהדרין פרק אחד דיני ממונות (ל"ג ע"א) שכל טועה בדבר משנה לעולם חוזר. והענין לומר שכל הטועה לדון במה שהוא הפך כוונת התורה בלי ספק דינו בטל לגמרי והרי הוא כאילו לא נאמר. ושם יתבאר שיש צדדין שאם דן הדיין בהפך האמת שדינו דין וחייב לשלם מביתו למי שעוות לו דינו. ומכל זה לא יתחייב מלקות ואפילו עשה בו מעשה וכגון שנשא ונתן ביד מן הכלל שבידינו שכל לאו שניתן לתשלומין אין לוקין עליו.
ואם לא שיארך הענין ונצא מגדר מלאכתנו באנו לפרש בכאן כל הצדדין שהדין חוזר והצדדין שאינו חוזר וחייב הבית דין לשלם מביתו והצדדין שאינו חוזר ופטור הבית דין לשלם. וכללא דמילתא לפי הנראה דכל היכא שדנו בלא קבלה ואיכא בעיר גדול מהם וטעו אפילו בשיקול הדעת דינם חוזר והוא שלא נשאו ונתנו ביד שאילו נשאו ונתנו ביד אין דינם חוזר אבל חייבין לשלם בענין אחר אין דינם חוזר. והיכא שדנו ברשות דליכא למימר דהוו פושעים כשבאו לדון פטורים מלשלם. והיכא דלאו ברשות אי נמי בכל צד דאיכא למימר דהוו פושעים כלל כשבאו לדון חייבים לשלם.
וכל היכא דאמרינן דינם חוזר אפילו נאבד או נאכל הדבר שדנו עליו פטורין מלשלם אלא אם כן נשאו ונתנו בידם ממש דכיון שכן מדין מזיקין מיהת חייבים לשלם הא לאו הכי פטורין.
והא דאמרינן לעיל דכל שטועה בדבר משנה לעולם חוזר פירש לנו מורי ישמרו אל דלאו דוקא משנה ממש אלא אף כל שהוא מפורש בתלמוד בדברי האמוראים שהוא הלכה וטעה בה הדיין גם זה טועה בדבר משנה יקרא. ועוד הפריזו על מדותם לומר עוד שאפילו הטועה בדבר אחד שפסק אחד מן הגאונים או מן החכמים המפורסמים בינינו בחכמה כטועה בדבר משנה משוינן ליה אלא אם כן יאמר אותו הבית דין שאע"פ שהיה יודע ונזכר דעת אותו הגאון או החכם לא היה דן כמוהו ולא ישוב בשבילו מלדון דיניו כדעתו והוא שיהא ראוי לכך.
<h2>מצוה רלד קדושים שלא לכבד גדול בדין</h2>
שלא יכבד הדיין אחד מבעלי הדין בשעת הריב ואפילו היה גדול ונכבד ונשוא פנים שנאמר (ויקרא י"ט ט"ו) ולא תהדר פני גדול. ואמרו בספרא שלא תאמר עשיר הוא זה בן גדולים הוא היאך אביישנו כלומר שלא יכבד אותו יותר מבעל דינו שאינו גדול כמוהו לכך נאמר ולא תהדר פני גדול.
שורש המצוה ידוע וכתבתיו בראש הסדר מצות עשה ו'.
מדיני המצוה מה שאמרו זכרונם לברכה (שבועות ל' ע"א) שלא יהא אחד יושב ואחד עומד אלא שניהם עומדין כי בהיותם לפני הבית דין ראוי להם לעמוד כאילו הם לפני שכינה כי רוח אלהים שוכן בתוך עדת דייני ישראל כמו שנאמר (תהילים פ"ב א') אלהים נצב בעדת אל. ומכל מקום אמרו זכרונם לברכה (שם ע"ב) שאם רצו להושיב בעלי הדין הרשות בידם ובמה דברים אמורים בשעת משא ומתן אבל בגמר דין מן החיוב הוא בעמידה כמו שנאמר (שמות י"ח י"ג) ויעמוד העם על משה. אלא שנהגו בכל בתי דיני ישראל מאחר התלמוד להושיבם מפני המחלוקת ואפילו העדים שכתוב בהם (דברים י"ט י"ז) ועמדו שני האנשים נהגו גם כן היום להושיב. ויתר פרטיה במקומות מסנהדרין ושבועות.
ונוהגת בכל מקום ובכל זמן בזכרים כי להם המשפט. ועובר עליה וכיבד בעל דין אחד יותר מחבירו במזיד עבר על לאו זה וביטל עשה שכתוב (ויקרא י"ט ט"ו) בצדק תשפוט. ומה שהתירו זכרונם לברכה בזה ביתרון החכם על עם הארץ עם קצת שאר דיני המצוה כתוב למעלה בראש הסדר מצות עשה ו'.
<h2>מצוה רלה קדושים מצות שופט שישפוט בצדק</h2>
לשפוט בצדק שנאמר (ויקרא י"ט ט"ו) בצדק תשפוט עמיתך ובא הפירוש שנצטוו הדיינין להשוות בעלי הריב כלומר שלא יכבד הדיין אחד מבעלי הדין יותר מן האחר. וכן אמרו בספרא שלא יהא אחד מדבר כל צרכו ואחד אומר לו קצר דבריך. וכן בפרק שבועת העדות (שבועות ל' ע"א) תנו רבנן בצדק תשפוט עמיתך שלא יהא אחד עומד ואחד יושב אחד מדבר כל צרכו ואחד אומר לו קצר דבריך.
וכן בכלל מצוה זו שכל איש שהוא חכם בדיני התורה וישר בדרכיו שהוא מצווה שידין דין תורה בין בעלי הריב אם יש כח בידו. ואפילו יחיד יכול לדון מדין תורה וכמו שאמרו זכרונם לברכה (סנהדרין ג' ע"א) אחד דן את חבירו דין תורה שנאמר בצדק תשפוט עמיתך וחכמים הזהירו שלא יהא אדם דן יחידי. ועוד יש בכלל מצוה זו שראוי לכל אדם לדון את חבירו לכף זכות ולא יפרש מעשיו ודבריו אלא לטוב.
שורש המצוה נגלה הוא כי בהשוויית הדין יתיישב העולם ואם יכבד הדיין אחד מבעלי הדין על האחר יפחד בעל הריב מלהגיד כל טענותיו לפניו ומתוך כך יצא המשפט מעוקל. ובמה שאמרנו שמצוה על החכם בדיני התורה והוא איש ישר לדון בין החולקים שזהו בכלל המצוה כמו כן גם בזה תועלת כי החכם והישר ידין דין אמת ואם הוא היודע לא ירצה לשפוט ישפטום שאר בני אדם שאינם חכמים ויטו הדין על האחד מבלי ידיעה.
גם במה שאמרנו שכל אדם חייב לדון חבירו לכף זכות שהוא בכלל המצוה יהיה סיבה להיות בין אנשים שלום ורעות. ונמצא שעיקר כל כוונות המצוה להועיל ביישוב בני אדם עם יושר הדין ולתת ביניהם שלום עם סילוק החשד איש באיש.
מדיני המצוה מה שאמרו זכרונם לברכה (שבועות ל"א ע"א) ששני בעלי דין שהיה האחד לבוש בגדים יקרים והשני בגדים בלויים אומרים למכובד הלבישהו כמותך או לבש כמותו ואחר כך נדין ביניכם כדי שתהיו שוין ועכשיו בזמנינו לא ראינו בית דין שעשה כן.
ועוד אמרו זכרונם לברכה שמצוה להושיבם בשוה ולא האחד למעלה מחבירו או האחד בישיבה והאחר בעמידה רק בתלמיד חכם ועם הארץ שאמרו בהם מושיבין החכם ואומרים לעם הארץ שב ואם לא ישב אין מקפידין על כך. ואמרו זכרונם לברכה שאם באו לפניך הרבה דינין ויש ביניהם דין יתום ואלמנה שמצוה להקדימן שנאמר (ישעיהו א' י"ז) שפטו יתום ריבו אלמנה כלומר שבדינם נצטוינו לזרז יותר מבדין אחרים. וכן אמרו זכרונם לברכה שדין תלמיד חכם קודם לדין עם הארץ ודין אשה קודם לדין איש לפי שבושת האשה מרובה. וכל זה שאמרנו בכלל בצדק תשפוט הוא. וענינים אלו עם יתר פרטי המצוה במקומות מפוזרים בתלמוד ומהן הרבה בסנהדרין ושבועות.
ונוהגת מצוה זו בכל מקום ובכל זמן בזכרים שהן חייבין לדון ולא הנקבות. ואולם גם הנקבות חייבות במה שאמרנו שהוא בכלל מצוה זו והוא לדון החבר לכף זכות.
<h2>מצוה רלו קדושים שלא לרגל</h2>
שנמנענו מן הרכילות שנאמר (ויקרא י"ט ט"ז) לא תלך רכיל. והענין הוא שאם נשמע אדם מדבר רע בחבירו שלא נלך אליו ונספר לו פלוני מדבר בך כך וכך אלא אם כן תהיה כונתינו לסילוק הנזקין ולהשבית ריב. ואמרו זכרונם לברכה בפירוש רכיל רך לזה וקשה לזה. דבר אחר לא תהא כרוכל. מטעין דברים והולך.
משרשי המצוה כי השם חפץ בטובת הבריות אשר ברא וצונו בזה כדי להיות שלום בינינו כי הרכילות סיבה לריב ומצה.
פרטי המצוה ורוב האזהרות שהזהירונו זכרונם לברכה על הרכילות ועל לשון הרע שותפו יתבארו במקומות מהתלמוד ובמדרשות בפיזור. ובפירוש אמרו (ערכין ט"ו ע"ב) בלשון הרע שממית האומרו והמקבלו והנאמר עליו והמקבלו יותר מכולן. והזהירו הרבה עליו עד שאמרו (ב"מ נ"ט ע"ב) דרך משל מאן דאית זקיפא ברוקתיה לא לימא ליה זקוף ביניתא. ואמרו (ערכין ט"ז ע"א) כי בכלל אבק לשון הרע הוא המשבח חבירו בפני שונאו שנאמר (משלי כ"ז י"ד) מברך רעהו וגו'.
ונוהגת בכל מקום ובכל זמן בזכרים ונקבות. ועובר עליה ורגל על לשונו עובר על לאו והוא כעובר על מצות מלך ואין בו מלקות לפי שהוא לאו שאין בו מעשה וכמה שלוחים למקום להלקות מלבד רצועה של עגל ושל פרות.
ואף על פי שאין בלאו הזה מלקות לפי שאין בו מעשה פעמים שיש בו אפילו חיוב מיתה כידוע בדין מוסר. וזה הדין התירו חכמים לעשות אפילו בחוצה לארץ לתיקון העולם מוטב ימות איש אחד ולא יזיק ויאבד לרבים גופם או אפילו ממונם.
ואכתוב לך בני מעט ממה שיש בגמרא בענין זה ואם תזכה לדעת תראה הכל במקומו. גרסינן בפרק הגוזל בתרא (ב"ק קט"ז ע"ב) ההוא גברא דאחוי כריא דחיטי דבי ריש גלותא חייביה רב נחמן לשלומי וטעמא משום דינא דגרמי. ודוקא שהראה מעצמו אבל מתוך האונס פטור וכדתניא (שם קי"ז ע"א) ישראל שאנסוהו גוים והראה ממון חבירו פטור. ופירשו מורינו (זכרונם לברכה) דלא סוף דבר אנסוהו בגופו אלא אפילו אנסוהו בממון שיקחו לו ממון אם לא יראה ממון חבירו והראהו פטור דכל מראה על ידי אונס פטור ואינו חייב אלא במראה מעצמו וכן כתב הרב רבי אברהם בר רבי דוד זכרונו לברכה.
ואם נשא ונתן ביד חייב ואפילו על ידי אונס נפשות. ואם תאמר אין לך דבר שעומד בפני פיקוח נפש יש לומר מי אמרינן ליה ימות ולא יתן יתן וישלם קאמרינן ליה ולא יציל עצמו בממון חבירו ואפילו בנרדף שהיה בורח מפני רודף ושבר כלים חייב ואע"פ שלא שברן בכוונה אלא בלא כוונה ובשעה שהיה בורח להנצל וכל שכן נשא ונתן ביד שחייב בתשלומין.
ואם לאחר שהראה מתוך האונס נשא ונתן ביד משעה שהראה רואין את הדבר כאילו נשרף ושוב אינו מתחייב עליו משום נשא ונתן ומשום שהראה נמי אינו חייב כיון שהראה מתוך האונס כדכתיבנא. והכי אמרינן התם (שם) ההוא גברא דאחוי חמרא דרב מרי ורב פנחס בני דרב פפא פירוש מתוך האונס אמרי ליה דרי ואמטי דרא ואמטי ואסיקנא דכיון דאוקמינהו עילויה מיקלא קליא ושוב אינו מתחייב עליו.
והיכא דהראה מעצמו בלא טענת אונס חייב מיתה ותשלומין דגרסינן התם (שם) ההוא גברא דהוה בעי דנחוי בי תבנא דחבריה אתא לקמיה דרב אמר ליה רב לא תעביד הכי כלומר התרה בו לא הוה צאית הוה יתיב רב כהנא קמיה דרב קם רב כהנא שמטיה לקועיה כלומר הרגו. והכי מוכח הא דאמר ליה רב לרב כהנא האידנא מלכותא דפרסאי היא וקפדי אשפיכות דמים. ואמרינן נמי בגמרא (שם קי"ט ע"א) גבי מאי דבעיא לן ממון מוסר אם מותר לאבדו ומהדרינן לא יהא ממונו חמור מגופו אלמא דגופו מותר לאבדו.
מיהו דוקא בשעת מעשה ועל ידי התראה וכמעשה דרב כהנא ואינו צריך שיקבל עליו התראה כשאר חייבי מיתות. ומי שמוחזק למסור נראה שהוא כמותרה ועומד ומותר להורגו בכל שעה.
ודעת הרמב"ם זכרונו לברכה (חובל ומזיק פ"ח הל' י' י"א) שכתב בדין מוסר כך הוא כיון שאמר הריני מוסר פלוני בגופו או בממונו ואפילו ממון קל הרי זה התיר עצמו למיתה ומתרין בו ואומרין לו אל תמסור אם העיז פניו ואמר לא כי אלא אמסור מצוה להורגו וכל הקודם להורגו זכה. עשה המוסר אשר זמם ומסר יראה לי שאסור להורגו אלא אם כן הוחזק למסור הרי זה יהרג שמא ימסור אחרים עד כאן לשון הרב. הצריך התראה למי שאינו מוחזק למסור ושיקבל התראה ולמי שהוא מוחזק למסור נראה מתוך דבריו שאינו צריך התראה.
ואין המוסר יכול לומר בשביל שפלוני מיצר לי אני מוסרו ביד גוים שאין זה פוטרו מעונשו. אבל המיצר לציבור מותר לציבור למוסרו ביד גוים וכן כתב הרמב"ם זכרונו לברכה (שם). ואסור לאבד ממון מוסר משום רשע יכין וצדיק ילבש כדאסיקנא בפרק הגוזל (שם).
<h2>מצוה רלז קדושים שלא לעמוד עלדם רעים</h2>
שלא נמנע מלהציל נפש מישראל כשנראהו בסכנת המיתה והאבידה ויהיה לנו יכולת להצילו בשום צד שנאמר (ויקרא י"ט ט"ז) לא תעמוד על דם רעך. ואמרינן בסנהדרין (ע"ג ע"א) תניא מנין לרואה את חבירו שטובע בנהר או חיה גוררתו או ליסטים באים עליו שהוא חייב להצילו בנפשו שנאמר לא תעמוד על דם רעך. ולא מיבעיא אצוליה בנפשיה דמחייב אלא מיטרח ואגיר נמי אגירי חייב.
ועוד כללו זכרונם לברכה באזהרה זו שלא לכבוש עדות כדי שלא יאבד חבירו ממונו. וכן הוא בספרא מנין שאם נודע לו עדות שאינו רשאי לשתוק עליה שנאמר לא תעמוד על דם רעך. ומנין שאם ראיתו טובע בנהר וכו'. ומנין לרודף אחר חבירו להורגו שאתה חייב להצילו בנפשו שנאמר לא תעמוד על דם רעך וגו'.
שורש מצוה זו ידוע כי כמו שיציל האחד את חבירו כן חבירו יציל אותו ויתיישב העולם בכך והאל חפץ בישובו כי לשבת יצרה. וכבר נתבארו דיני מצוה זו במסכת סנהדרין.
ונוהגת בכל מקום ובכל זמן בזכרים ונקבות. ועובר עליה ונמנע מלהציל ויש יכולת בידו עבר על לאו ואין לוקין עליו לפי שהוא לאו שאין בו מעשה דקיימא לן אין לוקין עליו.
<h2>מצוה רלח קדושים שלא לשנוא אחים</h2>
שלא לשנוא שנאת הלב אחד מישראל שנאמר (ויקרא י"ט י"ז) לא תשנא את אחיך בלבבך. ולשון ספרא לא אמרתי אלא שנאה שהיא בלב. וכמו כן בערכין (ט"ז ע"ב) בשנאה שבלב הכתוב מדבר. אבל כשיראה לו שנאה וידוע שהוא שונאו אינו עובר על זה הלאו אמנם הוא עובר על לא תקום ולא תטור ועובר כמו כן על עשה שנאמר (שם שם י"ח) ואהבת לרעך כמוך. ומכל מקום שנאת הלב היא קשה מכל השנאה הגלויה ועליה תזהיר התורה ביותר.
שורש המצוה ידוע כי שנאת הלב גורמת רעות גדולות בין בני אדם להיות תמיד חרב איש באחיו ואיש ברעהו והוא סיבה לכל המסירות הנעשות בין אנשים והיא המדה הפחותה והנמאסת תכלית המיאוס בעיני כל בעל שכל.
פרטי המצוה ורובי האזהרות שהזהירונו זכרונם לברכה עליה. שלא להרגיל נפשנו במדה רעה זו מבוארים בתלמוד בפיזור ובמדרשות.
ונוהגת בכל מקום ובכל זמן בזכרים ונקבות. ועובר עליה וקבע שנאה בלבו לאחד מכל ישראל הכשרים עבר על לאו זה ואין לוקין עליו לפי שאין בו מעשה. אבל בשנאת הרשעים אין בו איסור אלא מצוה לשנאותם אחר שנוכיח אותם על חטאם הרבה פעמים ולא רצו לחזור בהן שנאמר (תהילים קל"ט כ"א) הלא משנאיך יי אשנא ובתקוממיך אתקוטט.
<h2>מצוה רלט קדושים מצות תוכחה לישראל שאינו נוהג כשורה</h2>
להוכיח אחד מישראל שאינו מתנהג כשורה בין בדברים שבין אדם לחבירו או בין אדם למקום שנאמר (ויקרא י"ט י"ז) הוכח תוכיח את עמיתך ולא תשא עליו חטא. ואמרו בספרא מניין אם הוכחתו ארבע וחמש פעמים ולא חזר שאתה חייב לחזור ולהוכיח תלמוד לומר הוכח תוכיח. ועוד אמרו זכרונם לברכה בגמרא (ב"מ ל"א ע"א) הוכח תוכיח אפילו מאה פעמים.
ואמרו שם בספרא יכול מוכיחו ופניו משתנות תלמוד לומר ולא תשא עליו חטא. וזה מלמד שבתחילת התוכחה שראוי לאדם להוכיח בסתר ובלשון רכה ודברי נחת כדי שלא יתבייש. ואין ספק שאם לא חזר בו בכך שמכלימין אותו החוטא ברבים ומפרסמין חטאו ומחרפין אותו עד שיחזור למוטב.
משרשי המצוה לפי שיש בזה שלום וטובה בין אנשים כי כשיחטא איש לאיש ויוכיחנו במסתרים יתנצל לפניו ויקבל התנצלותו וישלם עמו ואם לא יוכיחנו ישטמנו בלבו ויזיק אליו לפי שעה או לזמן מן הזמנים כמו שנאמר ברשעים (שמואל ב' י"ג כ"ב) ולא דבר אבשלום עם אמנון וגו'. וכל דרכי התורה דרכי נועם ונתיבותיה שלום.
מדיני המצוה מה שאמרו זכרונם לברכה (ערכין ט"ז ע"ב) שחיוב מצוה זו עד הכאה כלומר שחייב המוכיח להרבות תוכחותיו אל החוטא עד כדי שיהיה קרוב החוטא להכות את המוכיח ומכל מקום אמרו זכרונם לברכה (שם) גם כן שאם יראה המוכיח שאין בדברי תוכחותיו שום תועלת נמצא מתוך גודל רשע החוטא או שהוא איש אלם ורשע ביותר ומתירא ממנו שלא יעמוד עליו ויהרגנו שאינו חייב במצוה זו באיש כזה. וזהו אומרם זכרונם לברכה (יבמות ס"ה ע"ב) כשם שמצוה לומר דבר הנשמע כך מצוה לשתוק במקום שאין הדבר נשמע לפי שיהיה בענין קלון למוכיח ולא תועלת לאשר הוכח.
ומכל מקום יש להתיישב לכל בעל נפש ולהשגיח הרבה בענינים אלה ולחשוב ולראות אם יהיה תועלת בדבריו אל החוטא שיוכיחנו ויבטח בשם כי הוא יעזרנו בהלחמו עם שונאיו ואל ירך לבבו ולא יירא. כי יי שומר את כל אוהביו וכל הרשעים ישמיד ואם ישוב החוטא מחטאו יהיה לו בזה שכר גדול. ומי שבידו להשיבו ולמחות בו ולא מיחה הוא נתפש על חטאו וזה דבר ברור מדברי רבותינו גם מן הכתוב.
ועוד אמרו זכרונם לברכה (ב"מ ל"א ע"א) שאפילו הקטן חייב להוכיח הגדול אם יראה הגדול הולך בדרך לא טוב. ויתר פרטי מצוה זו נתבארו במקומות מפוזרים בתלמוד.
ונוהגת מצוה זו בכל מקום ובכל זמן בזכרים ונקבות. ועובר עליה ולא הוכיח בענין שאמרנו ביטל עשה ועוד שהוא מכת הרשעים שעושים כן.
<h2>מצוה רמ קדושים שלא להלבין פני אדם מישראל</h2>
שלא לבייש אחד מישראל וזה העוון יקראו רבותינו זכרונם לברכה מלבין פני חבירו ברבים והלאו הבא על זה הוא מה שכתוב (ויקרא י"ט י"ז) הוכח תוכיח את עמיתך ולא תשא עליו חטא. ואמרו בספרא מנין שאם הוכחתו אפילו ארבע או חמש פעמים חזור והוכח שנאמר הוכח תוכיח יכול אפילו פניו משתנות תלמוד לומר ולא תשא עליו חטא.
שורש המצוה ידוע לפי שהבושת צער גדול לבריות אין גדול ממנו ועל כן מנענו האל מלצער בריותיו כל כך כי אפשר לתוכחה ביחוד ולא יתבייש החוטא כל כך.
מדיני המצוה מה שאמרו זכרונם לברכה שלא בכל הדברים הוזהרנו בכך אלא בדברים שבין אדם לחבירו אבל בדברי שמים אם לא חזר מן התוכחה שבסתר מצוה להכלימו ברבים ולפרסם חטאו ולבזותו ולקללו עד שיחזור למוטב כדרך שעשו הנביאים לישראל.
ומה שאמרו זכרונם לברכה (ברכות מ"ג ע"ב) על דרך אזהרה בענין זה נוח לו לאדם שיפיל עצמו לכבשן האש ואל ילבין פני חבירו ברבים מנא לן מתמר שלא רצתה להלבין פני חמיה לאמר בפרסום שממנו היא הרה ולולי שמצאה הערבון והודיעו הדבר ברמז היתה נידונת בשריפה ולא תלבין פניו. ושאר פרטי המצוה במקומות מהתלמוד בפיזור ובמדרשות.
ונוהגת בכל מקום ובכל זמן. ועובר עליה והלבין פני חבירו ברבים במזיד שלא מחמת עבירה על הענין שאמרנו עבר על מצות מלך אבל אינו לוקה לפי שאין בו מעשה וכמה שלוחים למקום להפרע מעוברי רצונו.
<h2>מצוה רמא קדושים שלא לנקום</h2>
שלא לנקום כלומר שנמנענו מלקחת נקמה מישראל. והענין הוא כגון ישראל שהרע או ציער לחבירו באחד מכל הדברים ונוהג רוב בני אדם שבעולם הוא שלא יסורו מלחפש אחרי מי שהרע להן עד שיגמלוהו כמעשהו הרע או יכאיבוהו כמו שהכאיבם. ומזה הענין מנענו השם ברוך הוא באומרו (ויקרא י"ט י"ח) לא תקום. ולשון ספרא עד היכן כוחה של נקמה אמר לו השאילני מגלך ולא השאילו למחר אמר לו השאילני קרדומך אמר לו איני משאילך כדרך שלא השאלת לי מגלך לכך נאמר לא תקום. ועל כגון זה היקש כל הענינים.
משרשי המצוה שידע האדם ויתן אל לבו כי כל אשר יקרהו מטוב עד רע הוא סיבה שתבוא עליו מאת השם ברוך הוא ומיד האדם מיד איש אחיו לא יהיה דבר בלתי רצון השם ברוך הוא על כן כשיצערהו או יכאיבהו אדם ידע בנפשו כי עוונותיו גרמו והשם יתברך גזר עליו בכך ולא ישית מחשבותיו לנקום ממנו כי הוא אינו סיבת רעתו כי העוון הוא המסבב וכמו שאמר דוד עליו השלום (שמואל ב' ט"ז י"א) הניחו לו ויקלל כי אמר לו השם יתברך תלה הענין בחטאו ולא בשמעי בן גרא. ועוד נמצא במצוה תועלת רב להשבית ריב ולהעביר המשטמות מלב בני אדם ובהיות שלום בין אנשים יעשה השם שלום להם.
דיני המצוה קצרים כבר זכרנו מהן לפי הנראה. ונוהגת בכל מקום ובכל זמן בזכרים ונקבות. ועובר עליה וקבע בלבו לשנוא חבירו על שהרע לו עד שיגמלהו כרעתו עבר על לאו זה ורעתו רבה כי הוא סיבה לתקלה מרובה אבל אין לוקין על לאו זה לפי שאין בו מעשה. וכלל זה יהיה בידך בכל מקום שנאמר לאו שאין בו מעשה אין לוקין עליו שאע"פ שעשה בו שום מעשה אינו לוקה עליו מפני כן מכיון שאפשר לעבור על הלאו מבלי מעשה. ותזכור דבר זה בכולן כי דבר ברור הוא אין צורך לשנותו במקום אחר.
<h2>מצוה רמב קדושים שלא לנטור</h2>
שלא לנטור כלומר שנמנענו מלנטור בלבבינו מה שהרע לנו אחד מישראל ואע"פ שנסכים בנפשותינו שלא לשלם לו גמול על מעשיו אפילו בזכירת חטאו בלב לבד נמנענו ועל זה נאמר (ויקרא י"ט י"ח) ולא תטור. ולשון ספרי עד היכן כוחה של נטירה אמר לו השאילני מגלך ולא השאילו למחר אמר לו השאילני קרדומך אמר לו הילך ואיני כמותך שלא השאילתני מגלך לכך נאמר ולא תטור. כל ענין מצוה זו כמצות הנקימה הקודמת.
<h2>מצוה רמג קדושים מצות אהבת ישראל</h2>
לאהוב כל אחד מישראל אהבת נפש כלומר שנחמול על ישראל ועל ממונו כמו שאדם חומל על עצמו וממונו שנאמר (ויקרא י"ט י"ח) ואהבת לרעך כמוך. ואמרו זכרונם לברכה (שבת ל"א ע"א) דעלך סני לחברך לא תעביד. ואמרו בספרי אמר רבי עקיבא זה כלל גדול בתורה כלומר שהרבה מצוות שבתורה תלויין בכך שהאוהב חבירו כנפשו לא יגנוב ממונו ולא ינאף את אשתו ולא יונהו בממון ולא בדברים ולא יסיג גבולו ולא יזיק לו בשום צד. וכן כמה מצוות אחרות תלויות בזה ידוע הדבר לכל בן דעת.
שורש המצוה ידוע כי כמו שיעשה הוא בחבירו כן יעשה חבירו בו ובזה יהיה שלום בין הבריות.
ודיני מצוה זו כלולים הם בתוך המצוה שכלל הכל הוא שיתנהג האדם עם חבירו כמו שיתנהג עם עצמו לשמור ממונו ולהרחיק ממנו כל נזק ואם יספר עליו דברים יספרם לשבח ויחוס על כבודו ולא יתכבד בקלונו וכמו שאמרו זכרונם לברכה (ירושלמי חגיגה פ"ב ה"א) המתכבד בקלון חבירו אין לו חלק לעולם הבא. והמתנהג עם חבירו דרך אהבה ושלום ורעות ומבקש תועלתם ושמח בטובם עליו הכתוב אומר (ישעיהו מ"ט ג') ישראל אשר בך אתפאר.
ונוהגת מצוה זו בכל מקום ובכל זמן. ועובר עליה ולא נזהר בממון חבירו לשומרו וכל שכן אם הזיק אותו בממון או צערו בשום דבר לדעת ביטל עשה זה מלבד החיוב שבו לפי הענין שהזיקו כמו שמפורש במקומו.
<h2>מצוה רמד קדושים שלא להרביע בהמה עם מין שאינו מינו</h2>
שלא להרביע בהמה כלאים כלומר שלא נרכיב הזכר על שום מין בהמה או חיה שאינו מינו שנאמר (ויקרא י"ט י"ט) בהמתך לא תרביע כלאים. ובביאור אמרו זכרונם לברכה (ב"מ צ"א ע"א) שאין החיוב עד שיכניס כמכחול בשפופרת ואז ילקה.
משרשי המצוה כי השם ברוך הוא ברא עולמו בחכמה בתבונה ובדעת ועשה וצייר כל הצורות לפי מה שהיה צורך ענינן ראוי להיות מכוונות כיוון העולם וברוך הוא היודע. וזהו שנאמר במעשה בראשית (בראשית א' ל"א) וירא אלהים את כל אשר עשה והנה טוב מאד וראייתו ברוך הוא. היא ידיעתו והתבוננותו בדברים כי הוא ברוך הוא לגודל מעלתו אינו צריך לראיית העין אל הדברים אחר מעשה כי הכל נגלה וידוע ונראה לפניו קודם מעשה כמו אחר מעשה. אבל התורה תדבר לבני אדם במלות מוכנות אליהם ותכנה בשם דברים כדברים המכונים בהם שאי אפשר לדבר עם בריה אלא במה שידוע אליו כי מי יבין מה שאין בכחו להבין. ועל כיוצא בזה יאמרו זכרונם לברכה כדי לשבר את האוזן מה שהיא יכולה לשמוע.
ובהיות יודע אלהים כי כל אשר עשה הוא מכוון בשלימות לענינו שהוא צריך בעולמו צוה לכל מין ומין להיות עושה פירותיו למינהו כמו שכתוב בסדר בראשית ולא יתערבו המינין פן יחסר שלימותן ולא יצוה עליהן ברכתו. ומזה השורש לפי הנראה במחשבתינו נמנענו מהרביע הבהמות כלאים וכמו כן הוזהרנו בכך מזה הטעם בצירוף טעם אחר שכתבנו כבר על מיני הזרעים והאילנות.
מדיני המצוה מה שאמרו זכרונם לברכה (ב"ק נ"ד ע"ב) דלאו דוקא בהמה לבד היא באיסור זה אלא אפילו חיה ועוף כל שהרביען בשאינן מינן לוקה ואפילו הרביע בהמה או חיה במיני חיה שבים לוקה עליהן. ואחד בהמה חיה ועוף שלו או של חבירו לוקה עליהן.
ומה שאמרו (ב"מ צ"א ע"ב) שמותר להכניס שני מינין לסהר אחד ואם רבעו זה את זה אין זקוק להפרישן. ומה שאמרו (שם צ' ע"א) שאסור לישראל להרביע בהמתו כלאים על ידי גוי. וכן מה שאמרו שמי שעבר והרכיב בשאינו מינו הנולד מהן מותר הוא בהנאה ובאכילה ובלבד ששתיהן בהמות טהורות.
וכל שהן שני מינין בכלל איסור זה אע"פ שדומין זה לזה. וכל שהן מין אחד אע"פ שהאחד מדברי והאחד ישובי מותרין. אבל אווז הבר ואווז ישובי אינן בהיתר זה לפי שהן שני מינין שהישובי ביציו מבפנים והמדברי מבחוץ. והכוי כלאים עם בהמה וחיה ואין לוקין עליו מפני שהוא ספק.
ובענין איסור זה הכל הולך אחר האם שאין חוששין לזרע האב לפי הנראה מפסק הרב אלפסי זכרונו לברכה. ויש מפרשים אחרים שפסקו כי מפני שנסתפקו בענין זה בגמרא אם חוששין לזרע האב או אין חוששין אזלינן ביה לחומרא לעולם.
ולענין אותו ואת בנו חוששין לזרע האב ואין שוחטין האב עם הבן אם אנו מכירין אותו. ולענין הרבעה וחרישה והנהגה זה עם זה אין חוששין לזרע האב להיות נחשב מין אחד עם הבן כל זמן שהאם מין אחר. זהו העולה מן השמועה עם הפירוש הטוב בחולין פרק אותו ואת בנו (ע"ט ע"א). ושם הזכירו לנו בגמרא סימנין להכיר מין הפרדים שיהיו מאם אחת באזנים וזנב וקול ואין ספק כי בהיות מין אמן של פרדים שוה מין אביהן שוה גם כן זה ידוע לכל אדם. ויתר פרטי המצוה במסכת כלאים.
ונוהגת בכל מקום ובכל זמן בזכרים ונקבות. ועובר עליה והרביע כלאים והוא שהכניס כמכחול בשפופרת לוקה מן התורה. ואם העלם זה על זה או שעזרן בקול מכין אותו מכת מרדות.
<h2>מצוה רמה קדושים שלא לזרוע כלאי זרעים ולא נרכיב אילן בשום מקום בארץ</h2>
שלא לזרוע שני מיני זרעים כגון חטה ושעורה או פול ועדשה ביחד בארץ ישראל דוקא שנאמר (ויקרא י"ט י"ט) שדך לא תזרע כלאים ובא הפירוש עליו שבשדה שיהיה לנו בארץ הכתוב מדבר.
משרשי המצוה כתבתי מה שידעתי במצוה הקודמת וכן במצות מכשפה בסדר משפטים מצות לא תעשה ה'.
מדיני המצוה מה שאמרו זכרונם לברכה (מועד קטן ב' ע"ב) שאחד הזורע ואחד המנכש או המחפה בעפר כולן בכלל זריעה הן ללקות עליהן ובין שחיפה אותן בידו או ברגלו או אפילו בכלי על כולן לוקה. והזורע בעציץ נקוב כזורע בארץ ממש הוא. ומה שאמרו שאין אסור משום כלאי זרעים אלא זרעים הראויין למאכל אדם אבל זרעים המרים אפילו עומדים לרפואת בני אדם אין בהן משום כלאי זרעים.
וכלאי האילנות הרי הן בכלל לאו זה של שדך לא תזרע כלאים ואמנם אין האיסור בכלאי האילנות אלא דרך הרכבה כגון שהרכיב יחור של תפוח באתרוג וכן כל כיוצא בזה שהן שני מינין אבל דרך זריעה כגון לזרוע זרע אילן עם זרעים דבר זה מותר אפילו לכתחילה חוץ מן הכרם כמו שנפרש בסדר כי תצא לאו י' בעזרת השם.
ואמרו זכרונם לברכה (כלאים פ"ח מ"א) שהזורע זרעים כלאים וכן המרכיב אילנות כלאים אע"פ שיש מלקות בכל אחד מאלו הרי אלו מותרין באכילה שלא נאסר אלא זריעתן לבד. וכן התירו ליטע יחור של אילן שהורכב כלאים או לזרוע מזרע שנזרע כלאים.
והזרעים נחלקים לשלשה חלקים ושלשה שמות ואלו הן תבואה קטנית זרעוני גינה ויש מזרעוני הגינה קצתם שנקראין מיני ירק. ואע"פ שנאסרו לנו לערב כל שני מיני זרעים ואע"פ שהם משם אחד כגון חטה ושעורה ששניהן נקראין תבואה וכן פול ועדשה אע"פ ששניהן נקראין קטנית מכל מקום חילוק יש בהן קצת בשינוי השם. כיצד שאם נתערב שלא בכוונה חטה עם שעורה חלק אחד ביתר מכ"ג אין צריך לבור אותן בפחות מכן יבור אותן. ואם נתערב באחד מזרעוני גינה שיעורן אחד מעשרים וארבעה ממה שזורעין בבית סאה מאותו המין של זרעוני גינה. ותבואה וקטנית לענין זה כמין אחד הוא ושיעורן בעשרים וארבעה בתבואה.
ואמרו זכרונם לברכה (שקלים פ"א מ"א) שבאחד באדר משמיעין על השקלים ועל הכלאים וכל אחד יוצא לגינתו ולשדהו ומנקה אותו מהן. וכל שהן שני מינין אע"פ שדומין בצורתן אסורין משום כלאים. וכל שהוא מין אחד אע"פ שמשונין בצורתן מחמת שינוי המקומות או שינוי עבודת הארץ הרי הוא כמין אחד.
ודיני שיעורי ההרחקה הצריכה בין שני המינין רבים. ושיעור הרחקת שני מיני ירק שלא יינקו זה מזה אמרו זכרונם לברכה שהוא טפח ומחצה לכל אחד שנמצא רווח בין שניהם שלשה טפחים. ומה שאמרו במשנה בכלאים פרק ג' (מ"א) והביאו אותה גם כן בשבת פרק אמר רבי עקיבא (פ"ד ע"ב) שערוגה שהיא ששה על ששה טפחים זורעין לתוכה חמשה זרעונין ולפי דברינו היה להם לומר תשעה שמונה בארבע רוחותיה ואחד באמצע אין זה קשה שכבר תירצו אותה בירושלמי (שבת פ"ט ה"ב) כי בערוגה שבערוגות היא מיתניא.
והכלל העולה בידינו מדבריהם זכרונם לברכה בענין כלאי הזרעים הוא שכל זמן שיש בין שני המינין הרחקה הראויה והוא טפח ומחצה כמו שאמרנו אפילו נתערבו העלים אין חוששין להם. וכן כל זמן שיראו מובדלין זה מזה כגון שהטה עלין שבערוגה האחת לצד אחד ועלין שבערוגה שבצדה לצד אחר אע"פ שהן יונקין זה מזה אין חוששין ליניקתן דבשניהם יחד הקפידה תורה שיינקו זה מזה ותראה יניקתן לעיני הרואים להדיא.
ובמה דברים אמורים שצריך הרחקה או דבר המבדיל בשזרע בתוך שדהו אבל אם היתה שדהו זרועה חטים מותר לחבירו לזרוע בצדה שעורים שנאמר שדך לא תזרע כלאים כלומר שדך דוקא שלא נאמר הארץ לא תזרע כלאים. ועוד למדו זכרונם לברכה (קידושין ל"ט ע"א) מדכתיב שדך לומר דדוקא בארץ הוא שנוהג איסור כלאי זרעים אבל לא בחוצה לארץ. ואע"ג דלענין הרכבת אילן דנפקא לן גם כן משדך לא אמרו כן אלא שנוהג בכל מקום וכדאמר שמואל בפרק קמא דקידושין (שם) דמקיש הרכבת אילן להרבעת בהמה שנוהג בכל מקום כבר תירצו הדבר זכרונם לברכה שם בקידושין ואם חפצך בני לדעת תראנו משם. ויתר רובי פרטיה מבוארין במסכת כלאים.
ונוהג איסור כלאי זרעים בזכרים ונקבות בארץ ישראל בלבד כמו שאמרנו אבל בחוצה לארץ מותר לערב הזרעים לכתחילה ולזורען ואפילו בארץ אין האיסור אלא לישראל אבל מותר לומר לגוי לזרוע לו כלאים ומכל מקום אסור לקיימן לכשיגדלו בשדהו. וכל זה שאמרנו דוקא בכלאי זרעים אבל כלאי האילנות כלומר ההרכבה שהיא אסורה בהן נוהגת אפילו בחוצה לארץ כמו שאמרנו. ואסור לישראל להניח לגוי להרכיב אילנו אפילו בחוצה לארץ.
ועובר על זה בין איש או אשה. וזרע כלאי זרעים בארץ ישראל חייב מלקות. והמרכיב אילן באילן שאינו מינו או ירק באילן או אילן בירק אפילו בחוצה לארץ וכל שכן בארץ חייב גם כן מלקות.
<h2>מצוה רמו קדושים שלא לאכול ערלה</h2>
שלא נאכל מפירות האילן תוך זמן ערלתו והן שלש שנים ראשונות לנטיעתו ואחד הנוטע נטיעה או יחור מן האילן שנאמר (ויקרא י"ט כ"ג) שלש שנים יהיה לכם ערלים לא יאכל.
משרשי מצוה זו כתבתי במצות נטע רבעי ט' בזה הסדר בשם הרמב"ם זכרונו לברכה.
מדיני המצוה מה שאמרו זכרונם לברכה (ערלה פ"א מ"א) שהנוטע לסייג ולקורות פטור מן הערלה דעץ מאכל כתוב כלומר שלא יטע אותו לדעת שיאכל פירותיו אלא שיהיה האילן סייג סביב גינתו או לדעת שיעשה ממנו קורה לביתו. נטע לסייג או לקורה וחזר וחשב עליו למאכל חייב בערלה כיון שעירב בו מחשבת חיוב חייב.
ושומר הפרי חייב בערלה וכמו שדרשו (ברכות ל"ו ע"ב) את פריו את הטפל לפריו כלומר שומר הפרי ובתנאים הידועים לרבותינו זכרונם לברכה הוא שיאסר השומר והם שיהא השומר עומד בפרי עד שעה שיגיע הפרי לכלל איסור ערלה ועוד שיהא הפרי צריך אליו כל כך דאי שקלת ליה לשומר מאית פירא. ולפיכך אמרו זכרונם לברכה (שם) שהצלף חייב בערלה מן האביונות בלבד אבל הקפריסין מותר מזה הטעם שאמרנו כי ידוע הוא דאי שקלת ליה לקפרס מקמי דמטי פירא לאיסור ערלה לא מאית פירא.
ודין הנוטע לרבים והנוטע למצוה והנוטע בעציץ שאינו נקוב שחייב בערלה ודין ילדה שסיבכה בזקינה ויתר פרטיה מבוארין במסכת ערלה.
ונוהגת בכל מקום ובכל זמן בזכרים ונקבות. וכתב הרמב"ם זכרונו לברכה וזה לשונו ואיסור ערלה בחוצה לארץ הלכה למשה מסיני אמנם לשון התורה הוא בארץ בלבד עד כאן. לפי שבתורה נאמר בפירוש (שם) וכי תבאו אל הארץ ונטעתם דמשמע דוקא בארץ. ובפירוש אמרו זכרונם לברכה (קידושין ל"ט ע"א) בענין הערלה כי כך נאמרה עליה ההלכה למשה מסיני ודאה אסור ספיקה מותר כלומר שאין ענין איסורה כמו שאר איסורין שבתורה שכל זמן שיתחדש עלינו ספק בדבר שהוא אסור מן התורה יש לנו לאסור אותו מספק דקיימא לן ספק איסור דאורייתא אסור וכמו כן ביארנו עם הפירושים הטובים שספק הלכה למשה מסיני לחומרא ובענין איסור ערלה קיבלנו כי בפירוש נאמר למשה שיהא ספיקא מותר.
וכיון שכן הוא שאין איסור ערלה חל כלל בספיקא ישראל שיש לו אילן של ערלה בגינתו ובא חבירו ואכל ממנו אינו נזקק להודיעו כלל שהוא ערלה. וכענין זה מצאנו בגמרא (שם) שאמרו זכרונם לברכה ספק לי ואנא איכול כלומר שכל זמן שלא ידע האדם בודאי שהיא ערלה שרי ליה למיכל מיניה.
ועובר על מצוה זו ואכל כזית מפירות האילן תוך שני ערלה או אפילו משומר הפרי אותו הידוע שנאסר עמו חייב מלקות.
<h2>מצוה רמז קדושים מצות נטע רבעי</h2>
להיות נטע רבעי כולו קדש פירוש כל פירות היוצאין באילן בשנה הרביעית לנטיעתו הם קדש כלומר שהם נאכלים לבעלים כמו מעשר שני בירושלים וזו היא קדושתן שנאמר (ויקרא י"ט כ"ג כ"ד) ונטעתם כל עץ מאכל וגו' ובשנה הרביעית יהיה כל פריו קדש הלולים ליי. ובא הפירוש שהם לבעלים ופירוש הלולים הוא שיאכלוהו הבעלים בירושלים וזהו ההלול וזה יקראו חכמים בכל מקום נטע רבעי.
ובספרי דורש שנטע רבעי הוא לבעלים מדכתיב (במדבר ה' י') ואיש את קדשיו לו יהיו שאמרו שם איש את קדשיו וגו' משך כל הקדשים ונתנם לכהנים ולא שייר מהם אלא תודה ושלמים ופסח ומעשר בהמה ומעשר שני ונטע רבעי שיהיו לבעלים.
משרשי המצוה שרצה האל להיות האדם מתעורר להלל השם ברוך הוא בתחילת מבחר פירות אילנותיו כדי שינוח עליו נועם השם וברכתו ויתברכו פירותיו כי האל הטוב חפץ בטוב בריותיו ולכן צונו להעלותן ולאכול אותן במקום שבחר מימי קדם לעבודתו ברוך הוא כי שם צוה יי את הברכה ומבחר פירות האילן הם היוצאים בשנה הרביעית.
ועוד יש תועלת לאדם בהיותו מצווה לאכול במקום ההוא קצת פירותיו כגון זה ומעשר שני וגם מעשר בהמה כי מתוך כך יקבע מושבו או מושב קצת מבניו באותו המקום ללמוד תורה שם כי שם מורי התורה ועיקר החכמה וכמו שנכתוב במצות מעשר שני בעזרת השם.
והרמב"ן זכרונו לברכה כתב בטעם מצוה זו בפירושיו כדי לכבד השם מראשית כל תבואתנו ולא נאכל מהם עד שנביא כל פרי שנה אחת הלולים ליי והנה אין הפרי בתוך שלש ראוי להקריבו לפי שהוא מועט גם שאין נותן בפריו טעם או ריח טוב גם כי רוב האילנות לא יוציאו פירות כלל עד שנה רביעית לנטיעתן ולכך נמתין לכולן והמצוה הזאת דומה לבכורים. ועוד כתב כי אמת הדבר עוד שהפרי בתחילת נטיעתו עד השנה הרביעית רב הלחות דבק מאד מזיק לגוף ואיננו טוב לאכילה כדג שאין לו קשקשת והמאכלים הנאסרים בתורה שהם רעים גם לגוף.
מדיני המצוה מה שאמרו זכרונם לברכה (ברכות ל"ה ע"א) שהרוצה לפדות נטע רבעי פודהו כמו מעשר שני שהוא נפדה כלומר שפודה הפירות בכסף ומעלה הכסף לירושלים. ואם פודהו לעצמו מוסיף חומש שכן הוא הדין במעשר שני מדכתיב ביה (ויקרא כ"ז ל"א) ואם גאל יגאל איש ממעשרו (חמישיתו יוסף עליו) אבל הפודה מעשר שני לאחרים אין מוסיף חומש.
ואין פודין אותו עד שיגיע לעונת המעשר שנאמר בו (שם י"ט כ"ה) להוסיף לכם תבואתו ודרשו זכרונם לברכה עד שיעשה תבואה כלומר שהגיע לעונת מעשר והוא שליש בישולו. ואין פודין אותו במחובר כמו מעשר לדעת הרמב"ם זכרונו לברכה (מעשר שני פ"ט ה"ב) ואחרים פירשו דאפילו במחובר פודין אותו. והוא נקרא ממון גבוה כמו מעשר ולפיכך אינו נקנה במתנה אלא אם כן נתנו בעודו בוסר שעדיין לא חל עליו החיוב כמו שאמרנו. ודינו בשאר הדברים כגון אכילה שתיה וסיכה כמעשר. ובמצות מעשר שני בפרשת ראה אנכי נאריך עוד בזה בעזרת השם.
והפודה כרם רבעי רצה פודהו ענבים רצה פודהו יין וכן הזיתים אבל שאר הפירות פודה אותן קודם שישתנו מברייתן. והפדיון הוא שאומרים פירות אלו יהיו מחוללין על כסף זה והרי הן מחוללין בכך ומעלה הכסף ואוכלו בירושלים. ואמר שמואל בגמרא (קידושין י"א ע"ב) שהקדש שוה מנה שחללו על שוה פרוטה מחולל אבל לא בפחות משוה פרוטה שאין לו דין כסף לשום דבר והוא הדין לפירות רבעי.
וכרם רבעי אין לו שכחה ופאה ולא פרט ועוללות ואין מפרישין ממנו תרומה ומעשרות אלא כולו עולה לירושלים או נפדה ויעלו הדמים ויאכלו בירושלים.
ודין מה שאמרו זכרונם לברכה (ר"ה ט' ע"ב) מאימתי מונין ראש השנה לרבעי. וכן מה שאמרו שכל שהוא חייב בערלה חייב ברבעי ובמצות ערלה נאריך בזה בעזרת השם ונכתוב אי זה אילן חייב בה ואי זה דבר שבאילן וממנה נלמד לרבעי. ויתר כל פרטיה מבוארים בפרק אחרון ממעשר שני.
ונוהגת מצוה זו בזמן הבית בארץ בזכרים ונקבות אבל לא בחוצה לארץ וכן כתב הרמב"ם זכרונו לברכה כשם שאין מעשר שני בסוריא כך אין נטע רבעי בסוריא עד כאן וכל שכן בחוצה לארץ. ויש מרבותינו שהורונו השם ישמרם ויחיים שחיוב מצוה זו הוא אפילו עכשיו בארץ ואפילו בחוצה לארץ נוהג כרם רבעי מדרבנן. ולפי זה צריך כל אדם עכשיו לפדות פירות כרם רבעי שלו על שוה פרוטה או יותר. גם אמרו שמברכין על הפדייה ואחר כך משליך הפדיון לים המלח כלומר למקום האבד כדי שלא יהנה בו בריה לפי שהוא קדוש היום מדרבנן ואחר כך אוכל פירות כרמו. אבל נטע רבעי אינו נוהג כלל בחוצה לארץ אפילו מדרבנן.
ועובר על מצוה זו ולא העלה הפירות לירושלים או פדיונן בזמן הבית או שלא פדאן בארץ כדעת קצת המפרשים אפילו עכשיו ביטל עשה זה ולא חפץ בברכה ומקיימה יהיה ברוך.
<h2>מצוה רמח קדושים שלא לאכול ולשתות כדרך זולל וסובא</h2>
שלא להרבות באכילה ושתיה בימי הנערות בתנאים הנזכרים בבן סורר ומורה בכתוב עם מה שפירשו בו חכמינו זכרונם לברכה במסכת סנהדרין. והאזהרה לנו על זה מדכתיב (ויקרא י"ט כ"ו) לא תאכלו על הדם שכן אמרו בפירוש בסנהדרין (ס"ג ע"א) אזהרה לבן סורר ומורה מנין תלמוד לומר לא תאכלו על הדם כלומר לא תאכלו אכילה שהיא מביאה לשפוך דם והיא אכילת זולל וסובא שחייב על אותה אכילה הרעה מיתה.
וכתב הרמב"ם זכרונו לברכה ואע"פ שזה הלאו הוא לאו שבכללות כמו שביארנו בעיקר התשיעי אינו רחוק כי כשיהיה העונש מפורש כלומר עונש בן סורר ומורה דהיינו משפטו שהוא בסקילה מפורש בכתוב (דברים כ"א כ"א) איני חושש על האזהרה אם היא מן לאו שבכללות. ונתן טעם לדבריו כמו שכתוב בספרו מצות לא תעשה קצ"ה ובעיקר התשיעי.
והרמב"ן זכרונו לברכה תפש עליו הרבה בכאן ואולם שניהם מודים כי זה הלאו דלא תאכלו על הדם וכל כיוצא בו שכולל דברים רבים כמו שנכתוב כאן ואין ענינם וטעם איסורן שוה אלא שהכתוב אסרם כולם בלאו אחד ושם אחד כי לאו שבכללות הוא נקרא והלכה היא לאו שבכללות אין לוקין עליו.
אבל הרמב"ם זכרונו לברכה יאמר כי מפני כן יענש הבן מיתה באכילה זו אע"פ שהאזהרה מזה הלאו לפי שהכתוב גילה בפירוש שעונשו בסקילה במקום אחר והוא ביאר בהקדמת ספרו שכל מה שיחייב הכתוב בו כרת או מיתת בית דין הוא מצות לא תעשה חוץ מפסח ומילה שיש בהן כרת והן מצות עשה. ומן הכלל הזה יצא לו לרב שאזהרת בן סורר ומורה אע"פ שהיא למודה מלאו שבכללות דינה כשאר אזהרות מכיון שהכתוב פירש בו עונש מיתה.
והרמב"ן זכרונו לברכה לא יחזיק בזה הדרך ולא יטה אליו ולעולם יחזר להיות האזהרה מפורשת על הלוקה או על המומת ולא מלאו שבכללות ואפילו יפרש הכתוב מיתתו מאה פעמים עדיין יאמר הרב לא ענש אלא אם כן הזהיר ולאו שבכללות לא יחשבהו לאזהרה במקום מלקות ממה שבידינו הלכה רווחת אין לוקין על לאו שבכללות.
ועל כן אמר הוא זכרונו לברכה כי כבר העידו בגמרא מאי זה מקרא למדנו להלקות בן סורר ומורה ואמרו בסנהדרין (ע"א ע"ב) מלקות בבן סורר ומורה היכא כתיבא כדרבי אבהו דאמר רבי אבהו למדנו מלקות במוציא שם רע. דכתיב ביה (שם כ"ב י"ח) ויסרו אותו מויסרו דכתיב (שם כ"א י"ח) בבן סורר ובן מבן והיה אם בן הכות הרשע (שם כ"ה ב').
ועוד בזה קושיא לרמב"ם זכרונו לברכה במה שאמר בעיקר השני שאין מלקין מכח גזירה שוה. ועוד הקשה על הרב מאמרו כי הבן הסורר יתחייב מיתה על ריבוי האכילה ולא חלק כלל להמיתו בין אכילה ראשונה לשניה ובפירוש אמרו בגמרא בסנהדרין (שם ע"א) שאכילה ראשונה של בן סורר ומורה אין עושה מיתה אלא מלקות כמו שאמרו (שם ע"ב) מתרין בו בפני שנים ומלקין אותו בפני שלשה חזר ונתקלקל נידון בעשרים ושלשה. ועוד כתב הוא זכרונו לברכה וזה לשונו והראוי להעלות מזה שאכילה ראשונה נמנעת וענשה מלקות והשניה ענשה מיתה והן שתי מניעות בחשבון המצוות ונכללו בלא תאכלו על הדם עד כאן.
והנה אזכיר לך מן הדברים שפירשו לנו זכרונם לברכה שנכללין בלאו הזה. אמרו זכרונם לברכה (שם ס"ג ע"א) שיש בו אזהרה לאוכל מבהמה קודם שתצא נפשה. וכן לאוכל בשר קדשים קודם זריקת הדם וכמו שאמרו (שם) לא תאכלו הבשר ועדיין דם במזרק. וכן למדו ממנו שאין מברין על הרוגי בית דין וכן סנהדרין שהרגו את הנפש שאין טועמין כלום כל אותו היום ושלא יטעום אדם כלום עד שיתפלל וכן אזהרה לבן סורר ומורה כמו שאמרנו.
משרשי המצוה לפי שרוב חטאות בני אדם יעשו בסבת ריבוי האכילה והשתיה כמו שכתוב (שם ל"ב ט"ו) וישמן ישורון ויבעט וכן שמנת עבית כשית ויטוש אלוה עשהו (שם) וכן אמרו זכרונם לברכה (ברכות ל"ב ע"א) מי גרם לך שתבעטי בי כרשינין שהאכלתיך ודרך כלל אמרו (שם) מלא כריסא זני בישא כלומר אחר מילוי הכרס יבוא בן אדם לעשות חטאים רעים.
והענין הוא לפי שהמזונות הם עיסת החומר וההתבוננות במושכל וביראת אלהים ובמצוותיו היקרות היא עיסת הנפש והנפש והחומר הפכים גמורים כמו שכתבתי בראש הספר ועל כן בהתגבר עיסת החומר תחלש קצת עיסת הנפש. ומזה השורש היו מן החכמים זכרונם לברכה שלא היו נהנין במזונות רק למה שצריך להחיות נפשם לבד וכמו שכתוב (משלי י"ג כ"ה) צדיק אוכל לשובע נפשו.
ועל כן תמנענו תורתנו השלימה לטובתנו מהרבות באכילה ושתיה יותר מדי פן יתגבר החומר על הנפש הרבה עד שיחליאה ויאבד אותה לגמרי ולכן להרחיק הענין עד תכלית הוזהרנו על זה בעונש חזק והוא עונש המיתה זהו הנראה לי בענין.
והוזהר האדם על זה בתחילת תוקף חום בחרותו ובראשית בואו בחיוב שמירת נפשו והם שלשה חדשים הראשונים משהתחיל להביא שתי שערות עד שיקיף כל הגיד. ומאותו הזמן יקח מוסר לכל ימיו כי מהיות דבר המזון ענין תמידי באדם אי אפשר לו זולתו לא חייבתו התורה עליו בכל עת רק שחרו מוסר בזמן אחד להועיל לו לכל הזמנים.
מדיני המצוה מה שאמרו זכרונם לברכה (סנהדרין ע' ע"א) שאין בן סורר ומורה חייב עד שיגנוב משל אביו ויקנה בשר ויין בזול ויאכל אותן חוץ מרשות אביו בחבורה שכולם ריקנין ופחותין ויאכל הבשר חי ואינו חי כדרך שהגנבים אוכלים וישתה היין מזוג ואינו מזוג כדרך שהגרגרנים שותין והוא שיאכל משקל חמשים דינר מבשר זה בלוגמא אחת וישתה חצי לוג מיין זה בבת אחת.
ומה שאמרו (שם) שאם אכל אכילה זו המכוערת מבשר אסור או ביום שאסור באכילה ואפילו בתענית דרבנן שאינו חייב שנאמר (דברים כ"א כ') איננו שומע בקולנו מי שאינו עובר באותה אכילה אלא על קולם יצא זה שעובר בה אף על דברי תורה. ומה שאמרו (שם) שאם אכל כל מאכל ולא אכל בשר בהמה שתה כל משקה ולא שתה יין פטור והטעם מן השורש שכתבנו למעלה לפי שאין הטבע נמשך אחר שום דבר כל כך כמו באלו.
וענין כיצד דנין אותו וכיצד מתרין בו וכיצד מכריזין עליו ומה שאמרו (שם ע"א ע"א) שאין נעשה דין סורר ומורה אלא כשהאב והאם שניהם רוצים בכך שנאמר (שם שם י"ט) ותפשו בו אביו ואמו. ואם היה אחד מהם גידם או אלם או סומא או חרש אינו נעשה בן סורר ומורה שנאמר (שם) ותפשו בו ולא גדמין והוציאו אותו ולא חגרין ואמרו ולא אלמין בננו זה ולא סומין איננו שומע בקולנו ולא חרשין. ומפני כל ענינים אלה הצריכים בו היו מן החכמים שאמרו בגמרא (שם) כי מעולם לא נעשה דין סורר ומורה ויש מהם מי שהעיד שראה אותו וגם ישב על קברו. ומה שאמרו (שם) כי בתחילה מלקין אותו שנאמר (שם שם י"ח) ויסרו אתו ופירשו זכרונם לברכה (שם ע"ב) ויסרו אותו זה מלקות. ויתר פרטיה בפרק ח' מסנהדרין.
ונוהגת בארץ ישראל בלבד שאין דנין דיני נפשות אלא שם ובבית דין של עשרים ושלשה לכל הפחות. ואין דין זה נוהג אלא בזכרים אבל לא בנקבות שאין דרכן להמשך באכילה ושתיה כמו האנשים וזהו שנאמר (שם) בן סורר (ומורה) ולא בת ולא טומטום ואנדרוגינוס ואפילו טומטום שנקרע ונמצא זכר אינו נעשה בן סורר שנאמר (שם) כי יהיה לאיש בן סורר עד שיהיה בן משעת הויה.
ועובר על זה ונעשה בן סורר ומורה על פי כל הדברים שכתבנו נסקל והרי הוא ככל הרוגי בית דין שממונם ליורשיהם שאף על פי שאביו גרם לו סקילה הרי הוא יורש כל נכסיו.
<h2>מצוה רמט קדושים שלא לנחש</h2>
שלא נלך אחרי נחשים שנאמר (ויקרא י"ט כ"ו) לא תנחשו ונכפל במקום אחר שנאמר (דברים י"ח י') לא ימצא בך וגו' ומנחש. ואמרו בספרי מנחש כגון האומר נפלה פתי מפי נפלה מקלי מידי עבר נחש מימיני ושועל משמאלי וימנע מפני כן מעשות שום מעשה.
ובספרא אמרו לא תנחשו כגון אלו המנחשים בחולדה ובעופות ובכוכבים וכיוצא בהן עד כאן. וכן כגון מה שיאמרו המוני העמים הסכלים כיון ששבתי מדרכי שהייתי הולך או צבי הפסיקו או עורב צועק עובר על ראשו או כיון שראיתי דבר פלוני בתחילת היום לא ארויח היום או שום מקרה רע יבואהו וכל המעשים האלו וכיוצא בהן הם בכלל לאו זה.
משרשי המצוה לפי שענינים אלה הם דברי שגעון וסכלות גמורה ולעם קדוש אמיתי אשר בחר האל לא יאות להם שישעו בדברי שקר. ועוד שהם סבה להדיח האדם מאמונת השם ומתורתו הקדושה. ולבוא מתוכם לכפירה גמורה שיחשוב כל טובתו ורעתו וכל אשר יקרהו שהוא דבר מקרי לא בהשגחה מאת בוראו ונמצא יוצא בכך מכל עקרי הדת. על כן כי חפץ השם בטובתנו ציונו להסיר מלבנו מחשבה זו ולקבוע בלבבינו כי כל הרעות והטוב מפי עליון תצאנה לפי מעשה האדם אם טוב ואם רע והנחשים לא מעלין ולא מורידין וכמו שכתוב (במדבר כ"ג כ"ג) כי לא נחש ביעקב ולא קסם בישראל. פרטי המצוה בפרק שביעי משבת ובתוספתא דשבת.
ונוהגת בכל מקום ובכל זמן בזכרים ונקבות. ועובר עליה ועשה שום מעשה על פי הנחש בעדים והתראה לוקה ודוקא בבית דין של עשרים ושלשה וכן בכל מקום שכתבנו במה שקדם. ובמה שנכתוב לוקה הכוונה היא בארץ הקדושה שהיא מקום המשפט של עשרים ושלשה שאין דנין דיני נפשות בחוצה לארץ אלא במסור לבד לפי שמיתתו הצלה ותחיה לאחרים טובים ממנו.
<h2>מצוה רנ קדושים שלא לעונן</h2>
שלא לעונן. שנאמר (ויקרא י"ט כ"ו) ולא תעוננו. ופירוש הענין כמו שאמרו בספרא שהוא לשון עונה כלומר שלא נקבע עונות לומר שעה פלונית טובה לעשות בה מעשה פלוני ויצליח כל העושה אותו באותה שעה והעושה אותו בשעה פלונית לא יצליח כמו שיאמרו המהבילים בעלי הכישוף. ונכפל הלאו בזה הענין בסדר שופטים דכתיב שם (דברים י"ח ב') לא ימצא בך וגו' מעונן.
ובכלל לאו זה דמעונן אמרו זכרונם לברכה (סנהדרין ס"ה ע"ב) שהוא מעשה אחיזת עינים שיעשו בני אדם וכמו שאמרו זכרונם לברכה (שם) מעונן זה האוחז את העינים. וענין זה הוא מין גדול מהתחבולה יחובר אליה קלות היד וגבורת מהירותה עד שידמה לבני אדם שיעשה המתחבל ענינים של פלא כלומר דברים שהם חוץ מן הטבע כמו שיעשו תמיד המשתדלים בזה שיקחו חבל וישימו אותו בכנף בגדם לעיני אנשים ואחר כן יוציאוהו נחש וכן ישליכו טבעת באויר ואחר כן יוציאוהו מפי אחד מהעומדים לפניהם וכיוצא בענינים אלו רבים.
וכל אחד מהמעשים הרעים אלו הוא אסור והעושו נקרא אוחז העינים והוא בכלל לאו דמעונן ולוקין עליו. ואע"פ שנאמר מעונן אצל מכשף בכתוב אחד אינו מין כשוף ממש שאילו היה האיסור בו משום לאו דמכשף לא היינו מלקין עליו משום דלאו דמכשף ניתן לאזהרת מיתת בית דין שנאמר (שמות כ"ב י"ז) מכשפה לא תחיה וקיימא לן דכל לאו שניתן לאזהרת מיתת בית דין אין לוקין עליו.
משרשי המצוה מה שכתבנו בלאו דמנחש סמוך. ועוד הפסד גדול מאד נמצא בזה לפי שישובו אצל ההמון והנשים והנערים הענינים הנמנעים בתכלית המניעה אפשריים ויערב לדעותם לקבל הנמנע היותו אפשר מבלתי היות הענין נס מאת הבורא ואולי יצא להם מזה סבה רעה לכפור בעיקר והכרת נפשם והבן זה. פרטי המצוה שם בספרא ובמקומות בגמרא ובמדרשות.
ונוהגת איסורה בכל מקום ובכל זמן בזכרים ונקבות. ועובר עליה ומגיד לבני אדם עונות שיעשו מעשיהם בהן כדי שיצליחו וגם הוא עושה מעשיו לפי העונות חייב מלקות. והאיש השואל אל היודע אין עליו חיוב מלקות בשאלה לבד עד שיכוין פעולתו אל העת הידועה ויעשה מלאכתו בה ואז ילקה בעבורו מכיון שעשה מעשה.
<h2>מצוה רנא קדושים שלא להקיף פאתי הראש</h2>
שלא להקיף פאתי הראש שנאמר (ויקרא י"ט כ"ז) לא תקיפו פאת ראשכם ופירשו זכרונם לברכה שהענין הוא שאסור לישראל לגלח ולהשוות שערות ראשו לאחורי אזניו ולפדחתו כמו שעושים גם היום עובדי עבודה זרה וכומריהם וזהו שאמרו זכרונם לברכה במסכת מכות (כ' ע"ב) איזהו פאת הראש זה המשוה צדעיו לאחורי אזניו ולפדחתו.
משרשי המצוה כדי להרחיק ממנו ולהשכיח מבין עינינו ומכל מעשינו כל ענין עבודה זרה וכל הנעשה בשבילה ובאה האזהרה מפורשת בדבר שיעשו לה בני אדם בגופותם מפני שהיא למזכרת עוון תמיד אחר שהיא דבר קבוע בגוף. ומפני שזה מעקרי טעם המצוה היו צריכין זכרונם לברכה שיבארו כי הקפת כל הראש גם כן בכלל הלאו שלא תאמר שתכלית מה שנאסר כדי שלא נדמה להם והם לא יגלחו כל הראש כולו למדונו שגם זה בכלל האיסור הוא כמו שבא ביבמות שאמרו שם (ה' ע"א) הקפת כל הראש שמה הקפה. ואפשר כי התורה אסרה הכל משום דומה לדומה.
מדיני המצוה מה שאמרו זכרונם לברכה במכות (כ' ע"ב) שאחד המגלח ואחד המתגלח כל זמן שסייע שניהם חייבים אבל לא סייע אין חייב אלא המגלח והמגלח את הקטן חייב. ובשיעור פאת הראש לא נתנו חכמים שיעור. וכתב הרמב"ם זכרונו לברכה (עכו"ם פי"ב ה"ו) שמענו מזקנינו שאין מניחין פחות מארבעים שערות זהו לשונו. ומותר לגלח הפאה במספריים שלא אסרה התורה אלא השחתה של תער (או משוה צדעיו לאחורי אזניו ושמעתי דבפאת הראש אף במספריים כעין תער אסור). ויתר פרטיה בסוף מכות.
ונוהגת בכל מקום ובכל זמן בזכרים אבל לא בנקבות בין גלחו בין נתגלחו פטורות. וכמו שדרשו זכרונם לברכה (קידושין ל"ה ע"ב) לא תקיפו פאת ראשכם ולא תשחית את פאת זקנך כל שישנו בבל תשחית וגו'.
ומכל מקום אסור להן לגלח הזכר ואפילו קטן. והעבדים אע"פ שהם בגדר הנשים בהרבה מצוות בזו חייבים הם בה הואיל ויש להם זקן. וטומטום ואנדרוגינוס הרי הם ספק ונותנין עליהם חומרי זכר ונקבה בזו ובכל מקום וחייבין בכל אבל אם עברו אינם לוקין מספק.
ובגדר ענין זה אכתוב הכלל שלמדונו זכרונם לברכה במצוות הנשים אע"פ שדרכי לכתבו בפרט בכל מצוה ומצוה כי מתוך הכלל והפרט יזכרהו הקורא וזהו. כל מצות לא תעשה שבתורה אחד אנשים ואחד נשים חייבין חוץ מבל תקיף ובל תשחית ובל תטמא למתים וכל מצות עשה שהזמן גרמא נשים פטורות חוץ מקידוש ומצה ואכילת פסח והקהל ושמחה. והם אמרו גם כן שאין למדין מן הכללות ואפילו במקום שנאמר בהן חוץ כי הכולל כדי לקצר כלליו לא יחוש לדברים מעטים היוצאים מן הכלל להעלותן על ספר.
ועובר על זה וגלח פאה אחת מן הראש חייב מלקות אחת ואם גלח שני צדעיו ואפילו בבת אחת והתראה אחת חייב שתי מלקיות. וכתב המעתיק בשם הרמב"ם זכרונו לברכה והראוי שלא נמנה אלה לשתי מצוות אע"פ שלוקה שתים לפי ששניהם כתובים תחת לאו אחד שאילו אמר לא תקיפו פאת ראשכם מימין ופאת ראש משמאל ומצאנו אותן מחייבין עליהם שתים אז היה רשות לומר שנמנה אותן שתי מצוות. אמנם בהיותו מלה אחת וענין אחד באמת שהוא מצוה אחת ואע"פ שבא בפירוש שמניעה זו היא כוללת חלקים משתנים מהגוף ושהוא חייב על כל חלק מהם לבד עם כל זה לא יתחייב שיהיו מצוות הרבה עד כאן לשונו.
<h2>מצוה רנב קדושים שלא להשחית פאת זקן</h2>
שלא לגלח פאת הזקן שנאמר (ויקרא י"ט כ"ז) ולא תשחית את פאת זקנך. וחמש פאות יש בו בזקן ובכל אחת יש בה חיוב מלקות אפילו נטלן כולן כאחת ובהתראה אחת ואלו הן לחי העליון והתחתון מימין והעליון והתחתון משמאל הרי ארבעה ושבולת הזקן והוא מקום חבור הלחיים למטה הנקרא בלעז מונטון הרי חמשה. ולשון המשנה (מכות כ' ע"א) ועל הזקן חמש שתים מכאן ושתים מכאן ואחת מלמטן.
וכתב המעתיק בשם הרמב"ם זכרונו לברכה ובאה המניעה בזה באלה המלות ולא תשחית את פאת זקנך ולא אמר לא תשחית זקנך ואע"פ שהכל יקרא זקן ירצה לומר בזה שלא תגלח אפילו פאה אחת מכלל הזקן ולוקין על כל אחת מלקות אחת ואפילו גלחן בבת אחת כולם חייבין עליהם חמש מלקיות.
משרשי המצוה מה שכתבנו במצוה הקודמת להרחיק כל ענין עבודה זרה וזה גם כן היה מנהג כומרי עבודה זרה להשחית פאת זקנם. ועוד כתב וזה לשון המעתיק ואשר יחייב שלא ימנו חמש פאות שבזקן חמש מצוות הוא בעבור שבאה המניעה במלה נפרדת והוא ענין נפרד כמו שביארנו במצוה שלפניה עד כאן.
דיני המצוה כגון מה שאמרו זכרונם לברכה (שם כ"א ע"א) שאין החיוב אלא בגלוח של תער שנאמר ולא תשחית גלוח שיש בו השחתה דוקא וזהו תער כן פירשו זכרונם לברכה (שם). וכתב הרמב"ם זכרונו לברכה (עכו"ם פי"ב ה"ז) ואם גלח במספריים פטור. נראה מדבריו דדוקא פטור הוא אבל אסור לעשות כן. ואפשר שיהיה הענין במגלח במספריים כעין תער וכמו שנראה הענין כן במסכת נזיר שאמרו שם (נ"ח ע"ב) והשפם מותר לגלחו בתער שאין שם חשש פאה כלל. ויש מן הגדולים שהחמירו שלא להעביר תער על כל הבשר. ויתר פרטיה מבוארים בסוף מכות.
ונוהגת בכל מקום ובכל זמן בזכרים אבל הנקבות מותרות הן בהשחתת זקן אם יש להן שער בהן גם אם השחיתה האשה זקן האיש פטורה. והעבדים חייבים בהשחתת זקן כמו שכתבנו למעלה וכן טומטום ואנדרוגינוס מספק.
<h2>מצוה רנג קדושים שלא נכתוב בבשרנו כתובת קעקע</h2>
שלא נכתוב בבשרנו כתובת קעקע שנאמר (ויקרא י"ט כ"ח) וכתובת קעקע לא תתנו (בבשרכם) (בכם). והענין הוא כמו שעושין היום ישמעאלים שכותבים בבשרם כתב מחוקה ותקוע שאינו נמחק לעולם. ואין החיוב אלא בכתב חקוק ורשום בדיו או בכחל או בשאר צבעונין הרושמין. וכן אמרו במכות (כ"א ע"א) קעקע ולא כתב כלומר שלא רשמו בצבע כתב ולא קעקע כלומר שרשם בשרו בצבע אבל לא עשה שריטה בבשרו אינו חייב עד שיכתוב ויקעקע בדיו ובכחל ובכל דבר שהוא רושם.
משרשי המצוה מה שכתבנו בהקפת הראש ובהשחתת זקן סמוך להרחקת כל עניני עבודה זרה מגופנו ומבין עינינו. וגם זה מן השורש הזה בעצמו שהיה מנהג הגוים שרושמים עצמם לעבודה זרה שלהם כלומר שהוא עבד נמכר לה ומורשם לעבודתה.
מדיני המצוה מה שאמרו זכרונם לברכה שכל מקום שבגוף בין מגולה בין מכוסה בבגדים בכלל איסור זה. ויתר פרטיה בסוף מסכת מכות.
ונוהגת בכל מקום ובכל זמן בזכרים ונקבות. ועובר על זה וכתב אפילו אות אחת בכל מקום שבגופו בענין זה שאמרנו שיהיה חקוק ורשום באחד ממיני הצבעין הרושמין לוקה ואם רשמו בו אחרים אינו לוקה אלא אם כן סייע מן הכלל הידוע לאו שאין בו מעשה אין לוקין עליו.
<h2>מצוה רנד קדושים מצות היראה מןהמקדש</h2>
לירא מן המקדש כלומר שנעמידהו בנפשותינו מקום הפחד והיראה כדי שיתרככו לבבינו בבואנו שם להתפלל או להקריב קרבנות שנאמר (ויקרא י"ט ל') ומקדשי תיראו. ופירשו זכרונם לברכה בספרא ובברכות (נ"ד ע"א) כמו כן אי זהו מורא לא יכנס להר הבית במקלו ובמנעלו ובאפונדתו ובאבק שעל רגליו ובמעות הצרורים לו בסדינו ולא יעשנו קפנדריא כלומר שיכנס מפתח זה ויצא מפתח שכנגדו כדי לקצר הדרך לבד ורקיקה מקל וחומר פירוש ואין צריך לומר שאסור המקום ברקיקה.
וביארו גם כן בסנהדרין (ק"א ע"ב) שאין ראוי כלל לשבת בעזרה כי אם למלכי בית דוד משום כבוד מלכות שנאמר (שמואל ב' ז' י"ב) ויבא המלך דוד וישב לפני יי. ואמרו בספרא לא מן המקדש אתה ירא אלא ממי שפקד על המקדש.
משרשי מצוה זו כתבתי למעלה במצות ועשו לי מקדש סדר ויקחו לי תרומה ובמקומות אחרים.
מדיני המצוה מה שאמרו זכרונם לברכה שאין אדם נכנס בכל הר הבית אלא לדבר מצוה. וכל מי שהשלים עבודה בבית ונסתלק מהלך אחורנית מעט מעט וכן אנשי משמר ואנשי מעמד ולויים מדוכנם כך הם יוצאים מן המקדש.
ומה שאמרו זכרונם לברכה. אסור לאדם שייפנה או יישן לעולם בין מזרח למערב מפני שההיכל הוא במערב. וכן אסור לאדם לבנות בית תבנית היכל ואכסדרה תבנית אולם חצר תבנית העזרה וכל זה למוראת המקום. ויתר פרטי כבוד הבית ומוראו במדות ותמיד.
ונוהגת מצוה זו בזכרים ונקבות בכל מקום שאע"פ שהמקדש חרב היום בעוונותינו חייב כל אדם במוראו ולא יכנס אלא במקום שהוא מותר להכנס בו בבניינו ולא ישב אפילו בעזרה ולא יקל ראשו כנגד שער המזרח שנאמר (ויקרא י"ט ל') את שבתותי תשמורו ומקדשי תיראו ואמרו בספרא מה שמירת שבת לעולם אף מורא מקדש לעולם. ועובר עליה ונהג קלות ראש בענינים אלו שאמרנו ביטל עשה זה.
<h2>מצוה רנה קדושים שלא לעשות מעשה אוב</h2>
שלא לעשות מעשה אוב ולא נפנה אחריו כלומר שלא נשאל בו שנאמר (ויקרא י"ט ל"א) אל תפנו אל האובות. והענין הוא שמקטירין קטורת ידועה ועושין מעשים ידועים ובאותם הענינים ידמה לאדם שישמע דיבור מתחת השחי שיענה לו במה שישאל זהו מין אחד ממיניו. ולשון ספרא אוב זה פיתום המדבר משחיו.
משרשי מצוה זו מה שכתבנו באיסור מנחש ומכיון שכל אלו ההבלים גורמין לו לאדם להניח דת האמת העיקרית ואמונת השם ויפנה אחר ההבל ויחשוב כי כל אשר יקרהו יהיה עליו דרך מקרה ושיהיה בידו להיטיב לעצמו ולסלק מעליו כל נזק באותן שאלות ואותן תחבולות שיעשה. וכל זה איננו שוה לו כי הכל נגזר מאת אדון העולם ולפי מעשה הכושר או החטא אשר יעשה האדם יתחדשו עליו מעשים אם טוב ואם רע כמו שכתוב (איוב ל"ד י"א) כי פועל אדם ישלם לו. ועל זה ראוי לו לאדם להשכין מחשבותיו ולכוין כל דרכיו וזו היא מחשבת כל אדם מבני ישראל הטובים. ועוד שיש בענין זה של אוב וידעוני צד עבודה זרה.
פרטי המצוה בפרק שביעי מסנהדרין.
ונוהגת בכל מקום ובכל זמן בזכרים ונקבות. ועובר עליה ועשה מעשה האוב במזיד ועדים נסקל. ואם אין עדים והתראה בכרת. בשוגג מביא חטאת קבועה. והנשאל בהן בלאו ואם כיון מעשיו ועשה כמאמרן לוקה.
<h2>מצוה רנו קדושים שלא לעשות מעשה ידעוני</h2>
שלא נעשה מעשה הידעוני שנאמר (ויקרא י"ט ל"א) אל תפנו וגו' ואל הידעונים. ופירש הרמב"ם זכרונו לברכה וזה לשונו שהענין הוא שיקח עצם עוף ששמו ידוע וישימהו בפיו ויקטר לו במיני קטורת וישביע השבעות ויעשה פעולות עד שיתחבר לו ענין (הנופל מחולי) (מחולי הנופל) כמו החולי הנקרא סבאת וידבר בעתידות. וכן אמרו זכרונם לברכה (סנהדרין ס"ה ע"ב) ידעוני מניח עצם ידוע בפיו והוא מדבר מאליו. ואל תחשוב שזהו לאו שבכללות שהוא כבר הפרישם כשזכר העונש. אמר אוב או ידעוני וחייב על כל אחד משניהם סקילה וכרת למזיד והוא אומרו (שם כ' כ"ז) ואיש או אשה כי יהיה בהם אוב או ידעוני מות יומתו וגו'. ולשון ספרא לפי שהוא אומר ואיש או אשה כי יהיה בהם אוב או ידעוני מות יומתו וגו' עונש שמענו אזהרה מנין תלמוד לומר אל תפנו אל האובות ואל הידעונים.
כל ענין ידעוני יגיד עליו רעו אוב שכתבנו. ושם בסנהדרין פרק (ו') (ז') יתבארו דיניו גם כן.
<h2>מצוה רנז קדושים מצות כבוד חכמים</h2>
לכבד החכמים ולקום מפניהם שנאמר (ויקרא י"ט ל"ב) מפני שיבה תקום ותרגם אונקלוס מן קדם דסבר באורייתא תקום. והדרת פני זקן פירשו זכרונם לברכה (קידושין ל"ב ע"ב) אין זקן אלא מי שקנה חכמה. וזה שהוציא הכתוב החכם בלשון זקן הטעם מפני שהבחור החכם ראה בחכמתו מה שראה הזקן ברוב שניו.
משרשי המצוה לפי שעיקר היות האדם נברא בעולם הוא מפני החכמה כדי שיכיר בוראו על כן ראוי לבני אדם לכבד מי שהשיג אותה ומתוך כך יתעוררו האחרים עליה. ומזה השורש פירש איסי בן יהודה בגמרא בקידושין (שם) שאפילו זקן אשמאי כלומר שאינו חכם הוא בכלל המצוה שראוי לכבדו מפני שברוב שניו ראה והכיר קצת במעשי השם ונפלאותיו ומתוך כך ראוי לכבוד. והיינו דאמר רבי יוחנן שם בקידושין הלכה כאיסי בן יהודה. וזה שאמרו בתנאי שלא יהיה בעל עבירות שאם כן מנע עצמו מכבוד.
מדיני המצוה מה שאמרו זכרונם לברכה שאין צריך לומר שמי שאינו חכם חייב בכבוד החכם אלא אפילו החכם חייב בכבוד החכם כמו שאמרו זכרונם לברכה (ב"מ ל"ג ע"א) תלמידי חכמים שבבבל עומדים זה מפני זה. ומה שביארו גם כן כי בכבוד הרב על התלמיד יש תוספת גדול על הכבוד שחייב לכל חכם אחר והפליגו בזה עד שאמרו (אבות פ"ד ט"ו) מורא רבך כמורא שמים.
ובביאור אמרו אביו ורבו רבו קודם בכבוד ובאבידה ובמשא ובשבייה אבל אם היה אביו חכם אע"פ שאינו שקול כרבו אביו קודם. ובפרק חלק (סנהדרין ק"י ע"א) אמרו כל החולק על רבו כחולק על השכינה שנאמר (במדבר כ"ו ט') בהצותם על יי ושם האריכו בענין הרבה.
ומה שאמרו זכרונם לברכה במוראת רבו שלא ישב במקומו ולא יכריע דבריו ולא יסתור דבריו ולא יורה בפניו לעולם ואפילו תוך שנים עשר מיל עמו אסור להורות. ואם ראהו עובר על דברי תורה כיצד ימנענו. והחילוק שבין רבו מובהק כלומר שרוב חכמתו ממנו לרבו שאין רוב חכמתו ממנו. ומאימתי חייב לעמוד מפני רבו ומפני חכם אחר ובאי זה מקום ובאי זה ענין פטור מן הקימה.
ויתר רובי פרטי ענינים אלה בקידושין פרק ראשון ובמקומות אחרים. וכן מדיני המצוה הענינים שפוטרין מהן החכמים מצד כבודם ומוראם כגון בנינים וחפירות המדינה וכיוצא בהן וכן המסים שמטילין המלכים על אנשי הארץ בין מס שהוא קצוב על כל בני העיר יחד או שהוא קצוב על כל איש ואיש או שאינו קצוב כלל מכל זה הם פטורים שנאמר (הושע ח' י') גם כי יתנו בגוים עתה אקבצם ויחלו מעט ממשא מלך ושרים.
ונוהגת בכל מקום ובכל זמן בזכרים ונקבות. ועובר עליה ביטל עשה ועונשו גדול למען כי זה יסוד חזק בדת.
<h2>מצוה רנח קדושים שלא להונות במדות וכל המדות בכלל</h2>
שלא להונות במדות הלח והיבש ולא במאזנים ובכלל מדות הוא גם כן מדידת הקרקעות וכל דבר הנמדד בין בני אדם כגון בגדים שנאמר (ויקרא י"ט ל"ה) לא תעשו עול במשפט במדה במשקל ובמשורה. ופירשו זכרונם לברכה (ב"מ ס"א ע"ב) כי משורה היא מדת הלח והיבש והיא מדה קטנה ביותר שהיא אחד מל"ג בלוג. ולמדנו מכאן כי התורה הקפידה על המדות בכל שהוא כלומר שאע"פ שבשאר גזלות לא תקפיד התורה אלא בפרוטה בענין המדות תקפיד בכל שהוא.
ופירוש הכתוב כן לא תעשו עול במשפט ומהו המשפט השנוי כאן הוא המדה והמשקל והמשורה. ולמדו זכרונם לברכה מזה שהזכיר הכתוב בכאן משפט שהמודד נקרא דיין ואם שקר במדה הרי הוא כמקלקל את הדין וקרוי עוול ומשוקץ חרם ותועבה וגורם לחמשה דברים האמורים בדיין מטמא את הארץ ומחלל את השם ומסלק את השכינה ומפיל את ישראל בחרב ומגלה אותן מארצם. ועוד הפליגו בחומר מצוה זו ואמרו (ב"ב פ"ח ע"ב) כי גדול עונשן מעונש עריות שזה בין אדם למקום וזה בינו לחבירו. שורש המצוה ידוע כמו שכתבתי למעלה במצות עשה י"ב בסדר זה.
מדיני המצוה מה שאמרו שהמודד או השוקל בעוול אע"פ שהוא גונב בלי ספק אינו משלם תשלומי כפל אלא משלם לו מה שחסר מן המדה או המשקל. וכן מה שאמרו זכרונם לברכה (ב"מ נ"ב ע"א) למשמרת מצוה זו שסלע שנפגמה מן הצד לא יעשנה משקל שמא יפגם ממנה יותר ויהיה המשקל חסר ולא יניחנה במקום שיוכלו אחרים לעשותה משקל ומה שהאריכו בזה לומר שאם חסרה ועמדה על מחצה בכיוון יקיים. ומה שאמרו עושה אדם מדותיו סאה וחצי סאה וכו' אבל לא יעשנה קביים שלא תתחלף ברובע הסאה שהוא קב ומחצה וכן במדות הלח עושה הין וחצי הין וכו' כדאיתא בברייתא בבבא בתרא (פ"ט ע"ב).
ומה שאמרו (ב"מ ס"א ע"ב) שהמודד את הקרקע בחבל לא ימוד לאחד בימות החמה ולאחד בימות הגשמים מפני שהחבל מתקצר בימות החמה. ומה שאמרו (שם קי"ז ע"ב) שצריך כל אדם לדקדק הרבה במשיחת הקרקע. לפי שיש חילוקין הרבה במשיחת הקרקע בין ההר והגיא ויש לעיין בו גם כן בין העיגולין והריבועין והאלכסונין.
ועוד הרבה ענינים המתבארים בספרי חכמת החשבון והגימטריאות שיחלקו בין זוית נצבה לזוית נרווחת וזוית חדה ואלו שלש צורותיהן כסדר ובין משולש שוה הצלעות והמשולש אשר שתי הצלעות בלבד שוות והוא נקרא משולש שוה השוקים ובין משולש שאין צלע מכל צלעותיו שוות והוא הנקרא מתחלף הצלעות ובין מרובע רבוע שוה למרובע ארוך ומרובע מעויין כזה ומרובע דומה למעוין כזה וכמה צדדין כיוצא באלו לא יכיל קלף גדול לרוב הצורות שעשו בזה בעלי חכמת התשבורת והשיעורין הנקראין אלהנדסא בענינים אלה. ומכל צד צריכין אנו להזהר הרבה במדידת הקרקעות.
ותזכור עם זה כי הכללים שכללו חכמים זכרונם לברכה בעניני החשבון כגון מה שאמרו (עירובין נ"ז ע"א) כל אמתא בריבועא אמתא ותרי חומשי באלכסונא וכן כל שיש בהיקפו שלשה טפחים יש בו רוחב טפח וכן כמה מרובע יתר על העיגול רביע וכיוצא בכללים אלו שלא אמרו זכרונם לברכה על הכיוון הגמור כי אם בקירוב ולכן אל תסמוך בזה בחלוקת הדברים בין בני אדם.
ואל תתמה איך יכתבו דבר בלתי מכוון והם אנשי אמת אשר אלהים נצב בעדתם כי הם לא נצרכו אל החשבונות כי אם בחשבון תחומי שבת או בזריעת הכלאים ונטיעתם וכיוצא באלו הדברים ובזה מה שלא כיוונו בו מביא אותנו לידי חומרא ואינו מזיק לשום אדם בממונו ואע"פ כן העידו ברוב מקומות אלו שאין החשבון מדוקדק שם שאמרו בכל מקום ומקום כפי הראוי בו היינו דלא דק ולחומרא לא דק וכיוצא בזה שהודיעונו בכל מקום שלא נתלה בהם מיעוט ההשגחה וידיעה בדבר מכל הדברים. ויתר פרטי המצוה בבתרא ובמקומות אחרים.
ונוהגת בכל מקום ובכל זמן בזכרים ונקבות. ועובר עליה ושיקר במדה במשקל ובמשורה עבר על לאו אבל אין לוקין עליו לפי שהוא ניתן לתשלומין. וכתב הרמב"ם זכרונו לברכה שאם שקר במדות אפילו לגוי עובד עבודה זרה עובר בלא תעשה וחייב להחזיר וכן אסור להטעות הגוים בחשבון שנאמר (ויקרא כ"ה נ') וחשב עם קונהו אף על פי שהוא כבוש תחת ידיך קל וחומר לגוי שאינו כבוש תחת ידיך והרי הוא אומר (דברים כ"ה ט"ז) כי תועבת יי וגו' כל עושה עול מכל מקום.
<h2>מצוה רנט קדושים מצות צדוק המאזנים והמשקלים והמדות</h2>
לצדק המאזנים והמשקלים והמדות וליישר אותם ולהשמר מאד בם שנאמר (ויקרא י"ט ל"ו) מאזני צדק אבני צדק איפת צדק והין צדק יהיה לכם. ולשון ספרי מאזני צדק צדק את המאזנים יפה יפה כלומר שתהיינה המאזנים מיושרות. ויש בענין המאזנים כיוונין גדולים לפי שאפשר לעשות בהם כמה מיני שקרים ידוע הדבר. אבני צדק צדק את המשקלות יפה יפה. גם במשקלות גם כן אפשר לעשות בהן הרבה מיני שקר וכעין מה שאמרו זכרונם לברכה (ב"מ ס"א ע"ב) אני עתיד ליפרע ממי שטומן משקלותיו במלח. איפת צדק צדק את האיפות יפה והין צדק צדק את ההינין יפה. והאיפה היא מדת היבש והין מדת הלח.
והזהירתנו התורה בכל אחד ואחד מדברים אלו בפרט לחומר הענין ואע"פ שהכל נכלל בכלל לא תונו איש את עמיתו. ולשון ספרא על תנאי כך הוצאתי אתכם מארץ מצרים שתקבלו עליכם מצות מדות. ואמרו גם כן זכרונם לברכה (שם) אני שהבחנתי במצרים בין טפה של בכור לטפה שאינה של בכור אני עתיד ליפרע ממי שטומן משקלותיו במלח כדי להונות הבריות שאין מכירין בהן. שורש מצות היושר והרחקת הגזל והתרמית מבין בני אדם ידוע לכל בן דעת.
מדיני המצוה מה שאמרו זכרונם לברכה (ב"ב פ"ט ע"א) שאין עושין משקלות של בדיל ועופרת וכל שאר מיני מתכות מפני שמעלין חלודה ומתחסרין אבל עושין אותן של אבן וזכוכית וכיוצא בהן. והדברים שאמרו במדידת הקרקע ומה שלמדונו בצורת המחק שקורין בלעז רשורא. ואמרו (שם ע"ב) גם כן שלא ירתיח במדת הלח בעת שמודד ואפילו היתה מדה קטנה ביותר שהרי מצינו שהתורה הקפידה על המדות בכל שהוא שנאמר בתורה (שם שם ל"ה) לא תעשו עול וגו' במדה במשקל ובמשורה והמשורה היא מדה קטנה ביותר שהיא חלק אחד משלשה ושלשים בלוג.
והשעורים שנתנו זכרונם לברכה (שם) באורך קנה המאזנים ובאורך החוטים והחילוקים שאמרו בין מאזנים העשויין לשקול מין אחד למאזנים של מין אחר. ומה שאמרו (שם) שחייבין בית דין להעמיד שוטרים בכל מקום ומקום להיות מחזרים לצדק המאזנים והמשקלות ויש להם רשות לקנוס בממונו גם בגופו כל שנמצא עמו משקל חסר ויתר פרטיה בפרק חמישי מבתרא.
ונוהגת בכל מקום ובכל זמן בזכרים ונקבות. ועובר עליה ביטל עשה מלבד שעבר על לאו דאונאה וגזילה וגניבה אם יש בה שוה פרוטה. ומה שיקשה בענין יותר כי המשקר במדות לא יתן לב לכל הלוקחים ואינו יודע למי גזל שיחזיר אליו גזילתו וזהו שאמרו זכרונם לברכה (שם פ"ח ע"ב) כי קשה מאד עונשן של מדות.
<h2>מצוה רס קדושים שלא לקלל אב ואם</h2>
שלא לקלל אב ואם שנאמר (ויקרא כ' ט') איש איש אשר יקלל את אביו ואת אמו וגו'. והאמת שעיקר האזהרה בקללת אב ואם אינה מן המקרא הזה כי בכאן לא יזכיר רק העונש במקלל וכן מה שכתוב בסדר משפטים (שמות כ"א י"ז) ומקלל אביו ואמו מות יומת שם גם כן לא דיבר אלא בעונש.
וזהו שאמרו במכילתא ומקלל אביו ואמו וגו' עונש שמענו אזהרה מנין תלמוד לומר (שם כ"ב כ"ז) אלהים לא תקלל אם דיין הוא אביך הרי הוא בכלל אלהים לא תקלל ואם נשיא הוא הרי הוא בכלל ונשיא בעמך לא תאור ואם בור הוא הרי הוא בכלל לא תקלל חרש. הרי אתה דן בנין אב משלשתן וכו' עד הצד השוה שבהן שהם בעמך ואתה מוזהר על קללתן אף אביך שבעמך אתה מוזהר על קללתו.
וכן אמרו גם כן בספרא איש איש אשר יקלל עונש שמענו וכו' כמו הלשון אשר במכילתא בשוה. ומפני שאין לאזהרה זו לאו מיוחד אלא שהוא יוצא מכלל שלשה לאוין שכתבנו כתבתיו על מקרא זה שמדבר בעונש. וכמו כן כתבו הרמב"ם זכרונו לברכה במקלל אביו ואמו מות יומת שהוא מדבר בעונש. משרשי המצוה כתבתי במשפטים מצות לא תעשה ג'.
מדיני המצוה כגון מה שאמרו (סנהדרין פ"ה ע"ב) שחיוב קללת האב והאם הוא בין בחייהם או אפילו אחר מותם מה שאין כן בהכאה שאין החיוב בה כי אם בחייהם אבל לאחר מיתה פטור על הכאתם. ומה שאמרו (שבועות ל"ה ע"א) שאין חיוב מיתה לבן עד שיקללם בשם מן השמות המיוחדים אבל המקללן בכינוי פטור מסקילה ולוקה כדרך שלוקה על קללת אדם כשר.
ומה שאמרו שהמקלל אבי אביו או אבי אמו דינו כמקלל אחד משאר הקהל. והאב שנתחייב שבועה אין הבן משביעו בשבועת האלה אלא משביעו שבועה שאין בה אלה. ואמרו גם כן שאסור לבזותו כלל שלא על הקללה הקפידה תורה אלא אף על הבזיון והמבזהו הרי הוא בארור שנאמר (דברים כ"ז ט"ז) ארור מקלה אביו ואמו ויש לבית דין להכות העושה זה ולענוש כפי הראוי. ויתר פרטיה בפרק שביעי מסנהדרין.
ונוהגת בכל מקום ובכל זמן בזכרים ונקבות וכן בטומטום ואנדרוגינוס. ושתוקי חייב על אמו ואינו חייב על אביו אע"פ שנבדקה אמו ואמרה בן פלוני הוא. ולפי הדומה שממזר חייב על קללת אביו ואמו שהרי הוא ראוי לירש אותם מדין תורה ודין בן כשר יש לו גם כן לענין אבילות ולכל דבר אבל הבן מן השפחה ומן הנכרית אינו חייב על קללתן. וכן גר שהורתו שלא בקדושה אע"פ שנולד בקדושה כגון שנתגיירה אמו כשהיתה מעוברת אינו חייב על קללת אביו וכשם שאינו חייב על קללת אביו כך אינו חייב על קללת אמו אע"פ שהיא יהודית כשילדתו וכמו שדרשו זכרונם לברכה ומקלל אביו ואמו את שהוא חייב על אביו חייב על אמו וכו'. ואין להקשות על דרשה זו משתוקי שחייב על אמו לבדה לפי שאין האב ידוע וניכר.
והגר אסור לקלל אביו הגוי מדרבנן כדי שלא יאמרו בא מקדושה חמורה לקלה אבל העבד אין לו יחוס והרי אביו כמי שאינו אביו לכל דבר ואף לאחר שנשתחרר.
ועובר על זה וקללם בשם מן השמות נסקל והוא שיש שם עדים והתראה כמו שידוע בכל המצוות ואם קללן באחד מן הכנויין לוקה.
<h2>מצוה רסא קדושים מצוה שישרפו מי שיתחייב שריפה</h2>
להיות בית דין שורפין באש כלומר שנצטוו הבית דין לעשות משפט בשריפה במקצת עבירות ואחת מהן היא הבא על אשה ועל אמה שנאמר (ויקרא כ' י"ד) ואיש אשר יקח את אשה ואת אמה זמה היא באש ישרפו אותו ואתהן וגו'. וכבר כתבתי למעלה בסדר אחרי מות במצות לא תעשה י"ח באי זה ענין יתחייב אשר יקח אשה ובתה ושאין בכלל החיוב אלא האחת והיא האחרונה. ומה שכתוב ואתהן פירוש אחת מהן שכן בא הפירוש במסכת סנהדרין (ע"ו ע"ב) ואמרו שם שכן במקום פלוני קורין לאחת הן וכו' כמו שכתבתי שם.
משרשי איסור העריות כתבתי למעלה באחרי מות מה שידעתי ושמעתי בענין.
מדיני המצוה מה שאמרו זכרונם לברכה (שם נ"ב ע"א) מצות הנשרפין שהיו משקעין אותו בזבל עד ארכובותיו ונותנין סודר קשה בתוך סודר רך וכורך על צוארו ושני עדיו זה מושך אצלו וזה מושך אצלו עד שהוא פותח את פיו ומתיכין את הבדיל והעופרת וכיוצא בהן וזורק לתוך פיו והיא יורדת ושורפת את בני מעיו. ויתר פרטיה בפרק שביעי מסנהדרין.
ונוהגת מצוה זו בזכרים כי להם המשפט ובארץ ישראל בלבד כי היא מקום המשפט. ובית דין שעברו עליה ולא דנו החייב כדינו ביטלו עשה ועונשם גדול כי במשפט יתיישב העולם.
וכבר כתבתי למעלה בסדר משפטים מצות עשה ד' כי הרמב"ן זכרונו לברכה לא ימנה בחשבון המצוות בספר שלו ארבע מיתות בית דין ושם הבאתי קצת הטעם שכתב הוא בענין.
<h2>מצוה רסב קדושים שלא ללכת בחוקות הגוים</h2>
שלא ללכת בחוקות האמורי וכן בחוקות הגוים שנאמר (ויקרא כ' כ"ג) ולא תלכו בחוקות הגוי אשר אני משלח מפניכם והוא הדין לכל שאר הגוים כי הענין מפני שהם סרים מאחרי השם ועובדין עבודה זרה.
וענין המצוה הוא שלא נתנהג כהם במלבושינו וענינינו וכמו שאמרו בספרא ובחקותיהם לא תלכו שלא תלכו בנמוסות שלהם בדברים החקוקים להם כגון טיטראות וקרקסאות והאסטריאות. וכל אלו הם מיני שחוק שעושין בקיבוציהן כשמתקבצין לעשות שגעונות וזנות ועבודת האלילים. ואמרו שם בחוקות הגוי רבי מאיר אומר אלו דרכי האמורי שמנו חכמים רבי יהודה בן בתירא אומר שלא תגדל ציצית הראש כהם ולא תספר קומי כלומר שלא יגלח מן הצדדין ויניח שער באמצע וזהו הנקרא בלורית.
ונכפל זה הלאו במקום אחר במלות אחרות שנאמר (דברים י"ב ל') השמר לך פן תנקש אחריהם. ולשון ספרי השמר בלא תעשה פן בלא תעשה תנקש אחריהם שמא תדמה להם ותעשה כמעשיהם ויהיו לך למוקש שלא תאמר הואיל והן יוצאין בארגמן אני אצא בארגמן הואיל והן יוצאין בכלוסין אני אצא בכלוסין והוא מין ממיני זיון הפרשים. ולשון ספרי הנבואה (צפניה א' ח') ועל כל הלובשים מלבוש נכרי.
משרשי המצוה כדי להתרחק מהם ולגנות כל הנהגותיהם ואפילו במלבוש.
מדיני המצוה כתבנו קצתם והביאו זכרונם לברכה מאלו קצת עם יתר פרטיה פרק שביעי משבת ובתוספתא דשבת (פ"ח).
ונוהגת בכל מקום ובכל זמן בזכרים ונקבות. ועובר על זה ועשה דבר מאלו הדברים שזכרנו להדמות אליהם חייב מלקות. והמתרחק מכל הנהגותיהם ומכל נמוסיהם וישים כל לבו ומחשבותיו אל השם ובמצוותיו היקרות נפשו בטוב תלין לעולם וזרעו יירש ארץ (תהלים כ"ה י"ג).
<h2>מצוה רסג אמור שלא יטמא כהןהדיוט במת זולתי בקרובים המבוארים בכתוב</h2>
שלא יטמא כהן הדיוט במת זולתי בקרובים המבוארים בכתוב שנאמר (ויקרא כ"א א') (לנפש) לא יטמא בעמיו כלומר כל אחד מן הכהנים לא יטמא לנפש מת. ואע"פ שנפש טובה לא תמות יכנה הכתוב הגוף בשם הנפש כי היא העיקר.
משרשי המצוה לפי שהכהנים נבחרו לעבודת השם ברוך הוא כמו שאמר הכתוב (שם שם ו') קדושים יהיו לאלהיהם על כן הרחיקם מן המת. וכבר כתבתי למעלה שענין הטומאה דבר נמאס ונאלח וגוף האדם המת פירשו חכמים שהוא אבי אבות הטומאה כלומר שיש לו טומאה חזקה עד מאד למעלה מכל טומאה. והענין הוא כי בהפרד מעליו צורת השכל החיה הטובה וישאר הוא לבדו בשגם הוא בשר פחות וגרוע ומשתוקק אל הרעות וגם ברעתו רבה החטיא הנפש היקרה בעודה שוכנת אצלו על כן ראוי שיטמא כל סביביו בהתפשט מעליו כל הודו שזהו נפשו ולא נשאר בו כי אם החומר הרע.
וראוי באמת למשרתי השם להתרחק ממנו זולתי בקרובים שהותר להם כי אחיהם בשרם הוא וכל דרכי התורה נועם ונתיבותיה שלום ולא רצתה לצערם כל כך כי יחם לבבם על הקרוב המת שלא יוכלו להתקרב תוך האהל אשר הוא בתוכו ולשפוך את רוחם ולהשביע נפשם בבכי עליו.
וראיתי רמז אל הטעם הזה שכתבתי בטומאת המת שאמרו זכרונם לברכה כי הצדיקים גמורים אינם מטמאין ולפי הדומה כי הכוונה לפי שגופם טהור ונקי ולא החטיא נפשם אבל סייע לזכותה ועל כן תעלה נפשם בנשיקה ועל גיוום ישכון אור זרוע לעולם.
מדיני המצוה מה שאמרו זכרונם לברכה שהמת מטמא במגע ובמשא ובאהל. וטומאת משא למדוה זכרונם לברכה מקל וחומר מטומאת נבילה. וטומאת מגע האמורה בכל מקום בין במת בין בשאר המטמאין ענינה הוא שיגע האדם בטומאה עצמה בין בידו בין ברגלו או בשאר גופו אפילו בלשונו נגיעה היא. והרמב"ם זכרונו לברכה (טומאת מת פ"א ה"ג) כתב שאפילו נגיעה בצפורן או בשינים נגיעה היא כגוף הם נחשבים.
וטומאת משא האמורה בכל מקום הוא שישא אדם הטומאה אע"פ שלא נגע בה אפילו היה בינו לבינה כמה כלים הואיל ונשאה נטמא. ואחד הנושא אותה בידו או בכל דבר שבגופו הרי זה בכלל נושא וטמא.
ומסיט בכלל נושא הוא גם כן וכיצד הוא ההיסט כגון שיש בראש קורה טומאה מכיון שהניד האדם הקורה בשום צד הואיל ומכחו הנידה ואע"פ שהטומאה בראש האחר של קורה והאדם הנידה בראש האחר הרי זו מסיט וטמא. וזו וכל כיוצא בו הוא טומאת היסט האמורה בכל מקום.
וטומאת בית הסתרים אע"פ שאינה מטמאה משום נגיעה שאין בית הסתרים בכלל נוגע מטמאה היא מדין נושא שהנושא בבית הסתרים נושא נקרא וטמא. ואין מתטמא במשא בלא נגיעה אלא האדם בלבד ולא הכלים.
וטומאת אהל אינה זולתי בטומאת מת בלבד ולא בשאר הטומאות. והצרעת אע"פ שמטמאה בביאה אינה מטמאה באהל. והמת מטמא באהל בין אדם בין כלים או אוכלין ומשקין. ואחד האדם שנכנס כולו לאהל המת או אפילו מקצתו כגון שהכניס שם ידו או ראשי אצבעותיו או חוטמו הרי זה נטמא כולו.
והנפלים אף על פי שלא נתקשרו איבריהם מטמאין. וכזית בשר מן המת ואבר אחד שלם שנחתך מן האדם אע"פ שאין בו כזית בשר כל אלו מטמאין במגע ובמשא ובאהל. ואבר נקרא כל אחד מרמ"ח איברים שבאדם. שבכל אחד מהם יש בשר וגידים ועצמות ואין השיניים מן המנין.
עצמות המת אע"פ שאין עליהם בשר אם היתה ניכרת בהם צורת האדם מטמאין אפילו באהל. ואלו הן העצמות שאמרו זכרונם לברכה שמטמאין אפילו באהל השדרה והגולגולת ורוב בנינו של גוף ורוב מנינו כלומר רוב מנין העצמות. ושדרה וגולגולת שאמרו דוקא כשהן שלמות אבל חסרה שדרה אפילו חוליא אחת וגולגולת כסלע אין מטמאין באהל ושתי שוקיו של אדם וירך אחת זהו רוב בנינו. חסר כל שהוא אינו מטמא באהל. ורוב מנינו הוא קכ"ה עצמות מן רמ"ח איברים שיש באדם. שאר עצמות שאין בהן רוב בנין ורוב מנין אם יש בהם רובע קב עצמות מטמאין אפילו באהל ואם לאו אין מטמאין באהל.
וטומאת המת היא שבעת ימים. ויתר פרטיה מבוארים בסדר טהרות וברוב במסכת אהלות.
ונוהגת מצוה זו בכהנים הזכרים בכל מקום ובכל זמן אבל לא בנקבות שכן בא הפירוש אמור אל הכהנים בני אהרן וגו' לנפש לא יטמא בני אהרן דוקא ולא בנות אהרן. וכהן העובר על זה ונטמא לשום מת חוץ מחמשה מתי מצוה במזיד לוקה.
<h2>מצוה רסד אמור מצות ענין טומאת הכהנים לקרוביהם ובכללה שיתאבלו כל אחד מישראל על ששה מקרוביו הידועים</h2>
שיטמאו הכהנים לקרובים הנזכרים בתורה שנאמר (ויקרא כ"א ג') לה יטמא. וזה מצות עשה שכן בא הפירוש עליו וכן הוא מפורש בספרא לה יטמא מצוה לא רצה ליטמא מטמאין אותו בעל כרחו.
ולולי שקבלנו מחכמינו הפירוש כן הייתי סבור לומר שיהיה רשות אם רצה מיטמא ואם רצה אינו מיטמא לפי שהכתוב מנעו מהטמא לשאר קרובים והייתי אומר שבאלו הנזכרים בפרשה הרשוהו להטמא אם ירצה על כן בא לנו הפירוש עליו שאין זה רשות אלא מצוה. והזכירו חכמים זכרונם לברכה (זבחים ק' ע"א) מעשה שבא ביוסף הכהן שמתה אשתו בערב פסח ולא רצה ליטמא ודחפוהו חכמים וטמאוהו על כרחו.
וכתב הרמב"ם זכרונו לברכה וזאת בעצמה היא מצות איבול כלומר שכל איש מישראל חייב להתאבל על קרוביו כלומר ששה מתי מצוה הנזכרים בכתוב. והמקרא שהביא הרב על מצות איבול הוא מה שנאמר באהרן (שם י' י"ט) ואכלתי חטאת היום הייטב בעיני יי. ואמר ומחוזק החובה הזאת ביארו בכהן שהוא מוזהר על הטומאה שייטמא עכ"פ כשאר ישראל בשביל שלא יחלשו משפטי האבילות. וכבר נתבאר שאבילות יום ראשון דאורייתא והוא יום מיתה וקבורה. ובביאור אמרו במועד קטן (י"ד ע"ב) אבל אינו נוהג אבילותו ברגל אתי עשה דרבים ודחי עשה דיחיד. הנה התבאר שחיוב האבילות דאורייתא ושהוא מצות עשה אבל ביום ראשון בלבד ונשארו הששה דרבנן ואפילו הכהן ינהג אבילותו ביום ראשון ויטמא לקרוביו והבן זה עד כאן.
משרשי המצוה מה שכתבתי פעמים הרבה במצוות הקודמות כי האדם נפעל כפי פעולותיו שיעשה כי מהיותו בעל חומר לא יתפעל לדבר בכח עד שיוציא הענינים מן הכח אל הפועל. על כן בבוא אליו עונש מקרה מות באחד מקרוביו אשר הטבע מחייב האהבה להם תחייבנו התורה לעשות מעשים בעצמו אשר יעוררוהו לקבוע מחשבתו על הצער שהגיע אליו ואז ידע ויתבונן בנפשו כי עוונותיו גרמו לו להגיע אליו הצער ההוא כי השם לא יענה מלבו ויגה בני איש כי אם מצד חטאים וזאת היא אמונתינו השלימה אנחנו בעלי דת יהודית היקרה. ובתת האדם אל לבו ענין זה במעשה האבילות ישית דעתו לעשות תשובה ויכשיר מעשיו כפי כוחו.
והנה מצאנו עם זה במצות האיבול תועלת רב לבני אדם. והמתחכמים הכופרים המהבילים כל דברי העולם ומעשי השם הנוראים ישיתו און בלבם הרע יתלו מות בני איש למקרה הזמן ויחשבו במחשבותם הרעים כי מקרה האדם והבהמה מקרה אחד להם כמות זה כן מות זה ועל כן כתבו בספריהם שישרפו האומלל מי שידאג כלל. ולעקור ולשרש מלבבינו אמונתם זאת הרעה חייבתנו התורה במצוה זו מלבד התועלת במה שזכרנו.
מדיני המצוה מה שאמרו זכרונם לברכה שיום ראשון הוא דאורייתא והששה דרבנן ואע"פ שנאמר בתורה (בראשית נ' י') ויעש לאביו אבל שבעת ימים. ניתנה תורה ונתחדשה הלכה. ומכל מקום אמרו זכרונם לברכה כי משה רבינו תיקן להם לישראל ז' ימי אבלות וז' ימי המשתה.
ואמרו זכרונם לברכה (שם כ"ז ע"א) שאין חיוב האבילות חל עד שיסתם הגולל כלומר אחר שכיסו גופו של מת בקבר אבל כל זמן שלא נקבר אין האבל אסור בדבר מכל דברי אבילות. ומפני טעם זה רחץ דוד המלך וסך כשמת הילד קודם שיקבר.
ומה שאמרו (שבת קל"ו ע"א) שכל שלא שהה שלשים יום באדם אין מתאבלין עליו לפי שהוא ספק. ובגמרא (שם) אמרו זכרונם לברכה שאם ידענו בבירור ששלמו לו חדשיו שדינו כשאר מתים לענין אבילות וכן לכל שאר הדברים דינו כאדם שלם.
וכן אמרו זכרונם לברכה שהפורשים עצמם מכל דרכי צבור וכן המינין והמשומדים והמסורות כל אלו אין מתאבלין עליהן כלל שמיתתן שמחה היא לעולם ואין זה עונש לקרובים אבל זכות הוא להם. וכל זה מן השורש שכתבתי ועליהם נאמר (תהילים קל"ט כ"א) הלוא משנאיך יי אשנא. וכן הממית עצמו לדעת אין מתאבלין עליו ובמקומו מתברר כיצד נדע שלדעת איבד עצמו.
וכן מדיני המצוה הדברים שאמרו זכרונם לברכה (מו"ק כ"א ע"א) שהאבל אסור בהם ביום ראשון מן התורה ובשאר הימים מדרבנן. ודין שבעה ושלשים ודין י"ב חדש באבילות אב ואם. ודין קריעה מי הם הקרובים שקורעין ואי זה זמן וכיצד על הקרובים וכיצד על אב ואם ועל מי מקרוביו וממלמדיו ומגדוליו ועל אי זה מקומות בחורבנן. ודיני הקרעים ששוללין אותן מיד או לאחר זמן ודין האשה ששוללת מיד כדי שלא תתבזה.
ודין הרגלים שמפסיקין ואינן עולין. ומה שאמרו (שם י"ט ע"א) שכל הקובר מתו אפילו שעה אחת קודם הרגל בטלה ממנו גזירת שבעה. ואם עברו שבעה קודם הרגל ונכנס אפילו שעה אחת תוך שלשים בטלו ממנו גזירת שלשים. וראש השנה ויום הכיפורים דינן כרגלים של פסח שבועות וסוכות. ומה שאמרו (שם כ"ד ע"ב) שאע"פ שאין אבילות נוהג בחולו של מועד קורע אדם על מתו שחייב להתאבל עליו.
ודין שמועה רחוקה לאחר שלשים יום שאין נוהגין אבילות אלא יום אחד ואינו קורע שהלכה כרבי מני דאמר הכי בגמרא משקין (שם כ' ע"ב) אבל על אביו ועל אמו קורע אפילו בשמועה רחוקה לדעת הרמב"ן זכרונו לברכה ולא לדעת הרב רבי אברהם ברבי דוד זכרונו לברכה.
וענין ההספד על מי מספידין וכיצד ושבת ויום טוב וחולו של מועד וחנוכה ופורים מה הן בהספד. ועל מי מבטלין תלמוד תורה במותו. וענין צידוק הדין והברכות והנחמות שעושין בבית האבל. וענין ליקוט עצמות של קרובים וכן ליקוט עצמות אביו ואמו.
ומה שאמרו (שם) שהקרובים שמתאבלים עליהם מתאבלים עמהם בפניהם מדברי סופרים לכבודם. ומה שאמרו (שם) שמתאבל אדם על אשתו והיא על בעלה ועל אחים מן האם מדברי סופרים. ובנו או אחיו מן השפחה ומן הנכרית אין מתאבלין עליהם אפילו נתגיירו לא מדברי תורה ולא מדברי סופרים. והכהן מיטמא לאשתו אע"פ שאבילות אדם על אשתו מדברי סופרים עשו אותה לו כמת מצוה ומאחר שנסתם הגולל אין מיטמא כהן עוד. ומה שאמרו (שם) שחיוב אבילות בשלשה קרובים דרבנן ואלו הם אח או אחות מאם ואחות נשואה או ארוסה בין מאב בין מאם ובן אנוסה ומפותה ולפיכך אין כהן מיטמא באלו. ואלו הענינים עם יתר פרטיה מבוארים במסכת משקין ובמקומות מברכות וכתובות ויבמות ובספרא בפרשת אמור אל הכהנים.
ונוהגת מצוה זו של חיוב הטומאה במת הקרוב בכהן בכל מקום ובכל זמן בזכרי כהונה אבל הנשים אינן בחיוב זה שכן בא הפירוש שמי שנמנע מלהטמא לזולת הקרובים הוא שנצטוה להטמא לקרובים אבל הנשים הכהנות אחר שלא נמנעו מלהטמא במת כמו שמבואר במקומו כמו כן לא נצטוו להטמא לקרובים על כל פנים. אבל מתאבלות הן מכל מקום ולהן הבחירה להטמא אם ירצו ודע זה וזכרהו.
ומצות חיוב האבילות הנגררת עם מצוה זו כמו שאמרנו נוהגת בכל מקום ובכל זמן ובכל אדם בין כהן בין ישראל ובזכרים ונקבות. וכהן העובר על זה ולא רצה להטמא לששה הקרובים הנזכרים בכתוב וכן כהן או ישראל שלא רצו להתאבל על קרוביהם בדברים שמנו חכמים בחיוב עיקר האבילות ביום ראשון ביטלו עשה זה. וכבר כתבתי למעלה שבית דין כופין על ביטול עשה. ויש מן המפרשים שכתבו שאין מצות איבול נחשבת למצוה דאורייתא. אולי דעתם לומר שאע"פ שאונן אסור בקדשים דאורייתא כל ענין אבילות מיהא דרבנן הוא.
<h2>מצוה רסה אמור שלא ישמש כהןטבול יום עד שיעריב שמשו</h2>
שלא ישמש כהן טבול יום עד שיעריב שמשו ואע"פ שטבל וטהר צריך הערב שמש לפי שהוא כשני לטומאה עד שיעריב שמשו שכן פירשו זכרונם לברכה (ויקרא י"א ל"ב) במים יובא וטמא עד הערב וטהר הכתוב קרא לטבול יום טמא אע"פ שטבל עד שיעריב שמשו אבל מכל מקום אינו טמא כמו שהיה קודם טבילה כי מתחילה היה ראשון לטומאה ואחר הטבילה נקרא שני לטומאה. ועל זה נאמר (שם כ"א ו') ולא יחללו שם אלהיהם שכן בא עליו הפירוש המקובל וכן הוא בפרק תשיעי מסנהדרין (פ"ג ע"ב) שאמרו שם קדושים יהיו לאלהיהם ולא יחללו שם אלהיהם אם אינו ענין לטמא שכבר נתבאר תנהו ענין לטבול יום ששימש ויליף לה התם מחלול חלול.
משרשי המצוה לפי שהכהן הוא השליח בין ישראל לאביהם שבשמים ומתוך מעשיו וקרבנותיו יתרצה האדם לפני בוראו ויכופר עוונו על כן חובה עליו להיות נקי הגוף בתכלית בעת העבודה ואולי רוח הטומאה לא יעבור לגמרי מעליו עד הערב השמש וברוך אדון החכמה כי הוא היודע ולא אנחנו עד אי זה עת יכשר למי שנטמא לעסוק בעבודתו ברוך הוא והודיענו כי הוא עת בוא השמש לקצת הטומאות.
מדיני המצוה מה שאמרו זכרונם לברכה שאחד טבול יום מטומאה חמורה כגון שטבל מטומאת מת וזיבות וצרעת או מטומאה קלה כגון טומאת שרץ וכיוצא בה טעון הערב שמש. וזה הענין הוא בין באדם בין בכלים בין בטומאה דאורייתא או אפילו בטומאה דרבנן צריך הערב שמש.
ופירוש טבול יום כלומר מי שטבל ולא העריב שמשו זהו פירושו בכל מקום. ואם נגע באוכלין ומשקין של תרומה פוסל אותן ועושה אותן שלישי לטומאה לפי שהוא כשני לטומאה כמו שאמרנו. נגעו הן אחר כן באוכלין אחרים אינן פוסלין אותן שאין שלישי עושה רביעי בתרומה. ואם נגע טבול יום באוכלי קדש או במשקין עשאן רביעי כלומר שפסלן אבל אין חוזרין הן לטמא אחרים שאע"פ ששלישי עושה רביעי בקודש טומאת טבול יום אינה חמורה כל כך שתטמא לרביעי. אבל אם נגע טבול יום באוכלי חולין או במשקין הרי הן טהורין שאין שני עושה שלישי בחולין כן קבלנו הדברים מחכמינו זכרונם לברכה.
והנה יתבאר מזה שאין שלישי שבתרומה ולא רביעי שבקודש מטמאין משקה אחר ואוכל אחר ואין צריך לומר שאין מטמאין כלים שאדם וכלים אין מקבלין טומאה אלא מאב הטומאה. וכל המטמאין בין חמורים בין קלים משקין היוצאין מהן כגון רוקן ומימי רגליהם דינן כמשקין שנגעו בהן. ויתר פרטיה במסכת טבול יום.
ונוהגת מצוה זו בכהנים הזכרים בזמן הבית שהם הוזהרו על העבודה ולהזהר מהטומאה ולא הכהנות. ומי שעבר על זה ושימש טבול יום חייב מיתה בידי שמים. ולא בא על חיוב זה כתוב מבואר בתורה אלא שלמדו חכמים זכרונם לברכה הענין שם בסנהדרין (פ"ג ע"ב) בגזירה שוה דחלול חלול.
<h2>מצוה רסו אמור שלא ישא כהן אשה זונה</h2>
שלא ישא כהן בין כהן גדול בין כהן הדיוט אשה זונה לאשה שנאמר (ויקרא כ"א ז') אשה זונה וחללה לא יקחו ולשון קיחה משמע דרך אישות על כן אינו לוקה עליה אלא כשנשאה ובעלה שכן בא הפירוש שאין החיוב עד שיבעלנה כמו שנכתוב בעזרת האל.
משרשי המצוה לפי שהכהנים נבחרו לעבוד עבודת השם תמיד ראוי ומחוייב להיותם קדושים ונקיים יותר מכל שאר העם בכל עניניהם אף כי בענין הזיווג שהוא דבר עיקרי באדם וקצת מחשבות האדם על בת זוגו תמיד לכן נתחייב שלא לישא הזונה שמזגה רע ומר פן תסירנו ותטנו ברוב ליקחה מדרכו הטובה וכוונתו הרצויה. גם היא בושת ופגם אל כל הקרב אליה שכל העם מרננים אחריה בטומאתה אשר בשוליה.
מדיני המצוה מה שאמרו זכרונם לברכה (יבמות ס"א ע"א) שהזונה האמורה כאן היא כל שאינה בת ישראל דכולן בכלל זונות הן ועוד שכיון שאין קידושין תופשין בהן זימה היא. וכן תקרא זונה כל בת ישראל שנבעלה לאדם שהיא אסורה לינשא לו איסור השוה בכל לאפוקי אלמנה שנבעלה לכהן גדול או גרושה לכהן הדיוט שאין איסור זה שוה בכל אדם ואינה נעשית זונה בכך.
וכן נמי תקרא זונה כל שנבעלה לכהן חלל ואע"פ שהיא מותרת להנשא לו שאין היותה זונה תלוי בבעילה של איסור אלא בפגימה ומפי השמועה למדנו שאינה פגומה אלא מאדם האסור לה שתנשא לו או מכהן חלל.
ולמדנו מעתה שהנרבעת לבהמה אע"פ שהיא בסקילה לא נעשית זונה דדוקא בעילת אדם הוא שעושה אותה זונה. וכן אם נבעלה בעודה נדה למי שראויה שתנשא לו אינה נעשית זונה בכך ואע"פ שהיא בכרת. וכן הבא על הפנויה אפילו היתה קדשה כלומר שהפקירה עצמה לכל אינה נעשית זונה כל זמן שלא נבעלה למי שאסורה להנשא לו כלומר שהיא ערוה עליו ואפילו מחייבי לאוין או אפילו מחייבי עשה בכלל איסור זה. ולפיכך אמרו שגוי או עבד או נתין או ממזר או גר עמוני ומואבי או מצרי ואדומי ראשון ושני או פצוע דכא וכרות שפכה שבא אחד מהן על יהודית עשאה זונה ונפסלה לכהונה ואם היא כהנת נפסלה מן הכהונה.
וכל הנבעלת למי שעושה אותה זונה בין באונס בין ברצון בין בשגגה בין כדרכה בין שלא כדרכה משהערה בה נפסלה משום זונה ובלבד שתהיה בת שלש שנים ויום אחד ומעלה ויהיה הבועל בן תשע שנים ויום אחד ומעלה.
וכן מענין המצוה מה שאמרו (נדרים צ' ע"ב) באשת כהן שאמרה לבעלה נאנסתי ואפילו עד אחד מעיד לו עליה שכן הוא כדבריה שזינתה שאינה אסורה עליו בכך דאמרינן שמא עיניה נתנה באחר. ומכל מקום אסורה לכל כהן אחר מות אישה דשוויתה נפשה חתיכה דאיסורא. ואם היתה נאמנת לו או העד נאמן לו הרי זה יוציאנה על כל פנים לצאת ידי ספק.
והורונו מורינו ישמרם אל דדוקא שבאתה לומר כן היא או העד מתוך שלום שבינו לבינה אבל אמרה כן בין היא בין העד מתוך קטטה שיש בינו לבינה יש לדון בדבר שאינו זקוק להוציאה על כל פנים שחזקה היא דשקורי משקרא ואין ראוי להאמינה בדבורה בעד אחד אלא בשני עדים כשרים. אבל מכל מקום אם דעתו סומכת בדבריה או בדברי העד הרבה ראוי לו לחוש מלבוא עליה. ויתר רובי פרטי המצוה ביבמות ובקידושין.
ונוהגת בכהנים בכל מקום ובכל זמן. וכהן העובר עליה ונשא אשה זונה מאלו שביארנו דרך אישות ובעלה לוקה.
<h2>מצוה רסז אמור שלא ישא כהן אשה חללה</h2>
שלא ישא כהן בין גדול בין הדיוט חללה שנאמר (ויקרא כ"א ז') אשה זונה וחללה לא יקחו. וחללה תקרא שנולדה מפסולי כהונה כגון בת אלמנה מכהן גדול או בת גרושה מכהן הדיוט או שנתחללה על ידי ביאת אחד מן הפסולין לכהונה.
משרשי המצוה מה שכתבתי באיסור זונה הקודם לזה.
מדיני המצוה מה שאמרו זכרונם לברכה (קידושין ע"ח ע"א) שאין חיוב המלקות לכהן הנושא חללה עד שיבעול אבל נשאה ולא בעל אינו לוקה שאין חיוב המלקות אלא בבעילה והוא והיא לוקין. וזה שאמרו זכרונם לברכה (יבמות פ"ד ע"ב) לא הוזהרו כשרות לינשא לפסולין אינו מענין זה כלל ולמטה בדף זה נפרש הדבר דודאי זו אחר שהיא נבעלת למי שהיא אסורה עליו בלאו בכלל החיוב היא גם כן וכענין שאמרו זכרונם לברכה (שם) שאין הפרש בין אשה לאיש לכל עונשין שבתורה חוץ משפחה חרופה. כמו שכתבתי למעלה בסדר ויקרא מצות עשה י'.
וכן מדיני המצוה מה שאמרו זכרונם לברכה (סוטה כ"ג ע"א) שהכהן עצמו שעובר העבירה שהוא בא על החללה אין גופו מחולל בכך אע"פ שזרעו מחולל. ובין שנבעלה באונס או בשגגה בין כדרכה בין שלא כדרכה משהערה בה והוא שיהיה הכהן בן ט' שנים ויום אחד ומעלה והיא מבת ג' שנים ויום אחד ומעלה נתחללה.
ומה שאמרו (יבמות נ"ו ע"ב) שאינה נעשית חללה אלא בבעילה אבל בקידושין לבד לא נתחללה. אבל בנישואין אע"פ שלא נבעלה נעשית חללה מפני שכל נשואה בחזקת בעולה ואע"פ שנמצאת בתולה.
ומה שאמרו (שם ס' ע"א) שכהן שבא על הנדה אע"פ שהיא בכרת לא חללה שאין ענין החילול אלא באיסור המיוחד בכהנים כמו אלמנה וגרושה וחללה זונה. או הנבעלת לאחד מן הפסולין לכהונה כמו החללין.
ומה שאמרו זכרונם לברכה (שם פ"ה ע"א) שיש חללים מדברי סופרים כיצד כהן שבעל חלוצה שהיא אסורה לכהן מדרבנן. ושהיא חללה מדרבנן וזרעה חללים מדרבנן. אבל כהן שבא על אחת מן השניות אין זרעו ממנה חללים אפילו דרבנן לפי שהוא איסור השוה בכל ואינו מיוחד בכהנים וכמו שכתבתי למעלה.
כהן שבא על ספק זונה כגון ספק גיורת ומשוחררת או על ספק גרושה וכן כהן גדול שבא על ספק אלמנה הרי זו ספק חללה והולד ספק חלל.
נמצאו החללים שלשה חלל מן התורה חלל מדבריהם וספק חלל. וכל ספק חלל או חלל מדבריהם נותנין עליו חומרי כהנים וחומרי ישראל אינו אוכל בתרומה ואינו מטמא למתים וצריך לישא אשה הראויה לכהן. ואם אכל תרומה או נטמא או נשא גרושה וחללה זונה מכין אותו מכת מרדות. אבל חלל של תורה הודאי הרי הוא כזר ונושא גרושה ומטמא למתים שנאמר (שם שם א') אמור אל הכהנים בני אהרן אע"פ שהם בני אהרן עד שיהיו בכיהונם.
ועוד קיבלו זכרונם לברכה בפירוש זה הכתוב בני אהרן ולא בנות אהרן מכאן שלא הוזהרו כשרות להנשא לפסולין ועל כן הכהנת מותרת להנשא לחלל ולגר ולמשוחרר. ולפיכך אמרו זכרונם לברכה (קידושין ע"ג ע"א) שהגר מותר לישא כהנת וממזרת כהנת מפני טעם זה שאמרנו שלא הוזהרו להנשא לפסולין ממזרת משום דקהל גרים לא איקרי קהל ובאיסור ממזר כתיב (דברים כ"ג ג') לא יבוא ממזר בקהל יי.
ומה שאמרו (שם ע"ז ע"א) שחלל שנשא כשרה כל זרעו חללים ופסולין לכהונה אבל ישראל שנשא חללה כל זרעו ממנה כשרים לכהונה שהולד בענין זה הולך אחר הזכר שנאמר (במדבר א' י"ח) ויתילדו על משפחותם. ומשפחה שנתערב בה ספק חלל כל אלמנה מאותה משפחה אסורה לכהן לכתחילה ואם נשאת לא תצא לפי שיש כאן שתי ספיקות ובספק ספיקא אפילו בדאורייתא לא חיישינן. אבל נתערב במשפחה ודאי חלל כל אשה מהן אסורה לכהן עד שיבדוק. ויתר פרטיה בקידושין וביבמות.
ונוהגת בכל מקום ובכל זמן. ועובר עליה ונשא חללה ודאית ובעלה חייב מלקות נשא ספק חללה או חללה מדבריהן מכין אותו מכת מרדות. וזה יהיה בזמן שישראל דנין דיני נפשות אבל בזמן הזה אין מלקין וכמו שנכתוב למטה בעזרת השם בסדר כי תצא במצות עשה דמלקות.
<h2>מצוה רסח אמור שלא ישא כהן אשה גרושה</h2>
שלא ישא כהן בין גדול בין הדיוט גרושה שנאמר (ויקרא כ"א ז') ואשה גרושה מאישה לא יקחו.
משרשי המצוה מה שכתבתי באיסור זונה הקודם.
מדיני המצוה מה שאמרו זכרונם לברכה (יבמות נ"ט ע"א) שגרושה היא נקראת אפילו מן האירוסין ואין צריך לומר מן הנישואין. אבל הממאנת אפילו גירשה בגט והחזירה ומיאנה בו הרי זו מותרת לכהן. והחלוצה כלומר אשה שיצאה מתחת יד יבם בחליצה אסורה לכהן מדרבנן מפני שנתנו לה דין גרושה. וכהן שכנס ספק גרושה או זונה וחללה מוציאה בגט אבל כנס ספק חלוצה אין מוציאה שלא גזרו חכמים אלא על חלוצה ודאית.
וכל שאינה ראויה לחלוץ אם נחלצה לא נפסלה לכהונה. יצא עליה קול שהיא חלוצה אין חוששין לאותו קול שהחכמים הם שגזרו על החלוצה להיות כגרושה והם הקלו בה בענינים אלו שאמרנו. ויתר פרטיה בקידושין וביבמות.
ונוהגת בכהנים בכל מקום ובכל זמן. ועובר עליה ונשא גרושה ובעל חייב מלקות אבל כל זמן שלא בעל אינו מתחייב מלקות ואפילו כהן גדול שחייב שני לאוין משום לא יקח ומשום לא יחלל וכמו שנכתוב למטה בעזרת השם ולוקה על שניהם אינו לוקה לעולם על אחד מהם אלא אחר שבעל אבל לא בעל אינו לוקה משום לא יקח דלא יקח אגיד הוא בלאו דלא יחלל.
ופעמים שיתחייב כהן גדול ארבע מלקיות בביאה אחת וכגון שהיא אלמנה ונעשית גרושה ונעשית חללה ונעשית זונה. ועל כיוצא בזה יאמרו חכמים זכרונם לברכה (קידושין ע"ז ע"ב) איסור מוסיף שהרי בתחילה האלמנה היתה מותרת לכהן הדיוט וכשנתגרשה נתוסף בה איסור שנאסרה להדיוט ועדיין היא מותרת לאכול בתרומה וכשנתחללה נתוסף בה איסור שנאסרה מלאכול בתרומה ועדיין היא מותרת לישראל וכשנעשית זונה נתוסף בה איסור לגבי ישראל שהרי מצינו איסור בישראל בזונה שהמזנה ברצון תחת בעלה אסורה לבעל ולבועל.
אבל אם נשתנה סדר זה וכגון שנעשית תחילה זונה וכולי אין חייבין על ביאתה אלא מלקות אחת לפי שאין שם איסור מוסיף. וכלל גדול בכל איסורין שבתורה אין איסור חל על איסור אלא אם כן היו האיסורין באין כאחד או שהיה האחד איסור מוסיף דברים אחרים כמו שאמרנו או איסור כולל.
<h2>מצוה רסט אמור מצות קידוש זרע אהרן</h2>
לקדש זרע אהרן כלומר לקדשם ולהכניסם לקרבן וזהו עיקר העשה וכן להקדימם לכל דבר שבקדושה ואם מיאנו בזה לא נשמע אליהם. וזה כולו לכבוד השם יתעלה אחר שהוא לקחם ובחרם לעבודתו שנאמר (ויקרא כ"א ח') וקדשתו כי את לחם אלהיך וגו' ובא הפירוש וקדשתו לכל דבר שבקדושה לפתוח ראשון ולברך ראשון וליטול מנה יפה ראשון.
ולשון ספרא וקדשתו על כרחו כלומר שזאת המצוה אנחנו נצטוינו בה ואין זה בבחירת הכהן. ועוד אמרו (שם שם ו') קדושים יהיו לאלהיהם על כרחם והיו קדש לרבות בעלי מומין שלא נאמר אחר שזה אינו ראוי להקריב לחם אלהיהם למה זה נקדימהו ונכבדהו על כן אמרו והיו קדש כלומר הזרע הוא מיוחס כולו תמים ובעל מום.
משרשי המצוה לפי שידוע כי מכבוד האדון לכבד משרתיו ובכל עת כבדינו הכהנים נזכור ונקבע במחשבתינו כבודו ברוך הוא וגדלו ובזכות המחשבה הזכה והמעולה והרצון הטוב תחול ברכתו ברוך הוא וטובו הגדול עלינו והוא חפץ בברכה כאשר הודענו כמה פעמים.
מדיני המצוה מה שאמרו זכרונם לברכה (גיטין נ"ט ע"א) שסדר קריאת התורה בצבור זהו שכהן קורא ראשון לעולם ואחריו לוי ואחריו ישראל. ואם אין שם כהן נתפרדה חבילה ואם אין שם לוי כהן קורא שני פעמים. וכהן אחר כהן לא יקרא משום פגמו של ראשון ולוי אחר לוי לא יקרא משום פגם שניהם.
וכבוד זה נעשה להם כשראויין לכך אבל היו בעלי עבירות נמנעים מכבוד וכבר אמרו זכרונם לברכה (הוריות י"ג ע"א) שממזר תלמיד חכם קודם לכהן עם הארץ. ועכשיו בזמן הזה לא ראינו מי שהקדים עצמו לשום כהן מפני חכמתו ועקב ענוה יראת יי. ויתר פרטיה נתבארו במקומות חלוקים מן גמרא מכות וחולין ובכורות ושבת וזולתם.
ונוהגת בכל מקום ובכל זמן בזכרים ונקבות שמצוה על כולן לכבד זרע אהרן. ועובר על זה ולא כיבדם במקום שראוי וכהן הראוי לכבוד ביטל עשה זה.
<h2>מצוה רע אמור שלא יכנס כהןגדול באהל המת</h2>
שלא יכנס כהן גדול באהל המת ואפילו לששה מתי מצוה שנאמר (ויקרא כ"א י"א) ועל כל נפשות מת לא יבוא כלומר לא יבוא בתוך הבית עמהם דלשון ביאה ביאת בית משמע.
משרשי המצוה מה שכתבתי למעלה במצות לא תעשה א' בסדר זה שענין הטומאה ראוי להתרחק מן הכהנים שהם קדושים עושי מלאכת השם תמיד. והכהן הגדול הנבדל להיות קדש קדשים עם היותו בעל גוף נפשו תשכון תמיד בתוך המשרתים העליונים. על כן לא תחוש התורה עליו להתיר לו טומאה לעולם ואפילו בקרובים כמו לכהנים הדיוטים שכתבתי למעלה דחס רחמנא עליהם שישפכו נפשם בבית המת כי יחם לבבם על קרוביהם מה שאינו כן בכהן גדול כי מרוב דבקות נפשו למעלה יתפשט לגמרי מטבע בני איש וישכיח מלבו כל עסק העולם הזה הנפסד ועל חברת הקרוב לא תבכה נפשו כי כבר הוא נפרד ממנו בעודנו בחיים.
ובדיני טומאת המת ואהל המת דברתי מעט כמנהגי בסדר זה אין ראוי להחזירו פן יכבד על הקורא.
ונוהג איסור זה בזמן הבית שיש שם כהן גדול ובכל מקום שיהיה ואפילו אם היה מקרה שיצא לחוצה לארץ מוזהר מהכנס באהל המת. ואם עבר ונכנס שם במזיד ואפילו אביו או אמו מתים בבית לוקה.
<h2>מצוה רעא אמור שלא יטמא כהןגדול בשום טומאה במת</h2>
שלא יטמא כהן גדול אפילו במת מקרוביו וכל שכן בכל שאר המתים שבעולם במין ממיני הטומאה בין בנגיעה בין במשא שנאמר (ויקרא כ"א י"א) לאביו ולאמו לא יטמא כלומר אפילו לאלו שהם קרוביו. ואע"פ שבראש הפסוק אסר עליו מהטמא על כל נפשות זהו טומאת ביאה לאהל המת כמו שפירשנו שם שהרי כתוב שם לא יבוא דמשמע ביאה לאהל וכאן יאסור עליו כל שאר מיני הטומאה בכלל.
ואל תחשוב שזה שנאמר לאביו ולאמו וגו' הוא פירוש לראש המקרא שאמר ועל כל נפשות וגו' שאין הדבר כן אבל הם שני לאוין לא יבוא ולא יטמא. ולשון ספרא חייב בלא יבוא וחייב בלא יטמא.
וכמו כן אמרו זכרונם לברכה שחייב כהן הדיוט בלא יבוא ולא יטמא אע"פ שלא נכתב בו מדין גזירה שוה דשניהם נאסרו מהטמא בנפש וכמו שבא בגמרא. ואמנם אין למנות במנין הלאוין לא יבוא ולא יטמא בכהן הדיוט לשני לאוין כמו שמנינו אותן בכהן גדול לפי שבכהן גדול נכתבו בפירוש ובהדיוט נלמד האחד בגזירה שוה וכבר הורה זקן הוא הרמב"ם זכרונו לברכה שאין לנו למנות במנין תרי"ג מצוות אלא המפורשות בכתוב אבל לא הנלמדות במדות שהתורה נדרשת.
משרשי המצוה מה שכתבנו במצוה הקודמת לזו והוא הדין והוא הטעם כי כוונת שתיהן בל יבוא ובל יטמא ענין אחד הוא.
ובדיני טומאת המת כבר כתבתי למעלה בסדר זה מצות לא תעשה א' קצת מהן.
ונוהג איסור זה בזמן הבית כי אז יהיה שם כהן גדול ובכל מקום שהכהן שם גם כן נוהג איסור זה. ואם עבר ונטמא ואפילו לקרוביו במין ממיני הטומאה חייב מלקות.
<h2>מצוה רעב אמור מצות כהן גדוללישא נערה בתולה</h2>
שישא כהן גדול נערה בתולה שנאמר (ויקרא כ"א י"ג) והוא אשה בבתוליה יקח. והראיה שזה נחשב מכלל מצות עשה מה שאמרו זכרונם לברכה (כתובות כ"ט ע"ב) עושה היה רבי עקיבא ממזר אפילו מחייבי עשה וביארו זה כשיהיה כהן גדול בא על אשה שאינה בתולה שהיא אסורה עליו בעשה שהעיקר הוא אצלינו לאו הבא מכלל עשה עשה. ועוד אמרו זכרונם לברכה (הוריות י"א ע"ב) מוזהר על האלמנה ומצווה על הבתולה.
משרשי המצוה לפי שהעיקר הטוב שבאדם הוא שיהיה לו מחשבת טהרה ונקיות כי אחרי המחשבות ימשך מעשה הגופות על כן ראוי לו למשרת הגדול להדבק באשה שלא קבעה מחשבתה באיש אחר זולתי בו שהוא קדש קדשים ומתוך כך יהיה הזרע אשר יתן לו השם ממנה טהור ונקי ראוי לעבוד בקדושה.
ושמא תאמר ומי יודע אם גם הבתולה קבעה מחשבתה באיש אחר זולתי בו ונתנה עיניה באחר התשובה בזה שכל זמן שלא יצאה מחשבתה מן הכח אל הפועל אינה נפסלת אבל כל זמן שנבעלה נפסלה. ואף על פי שאמרו זכרונם לברכה (יבמות נ"ט ע"א) דמשתבגר אסורה עליו הענין הוא דמכיון שהיא גדולה כל כך יצר מחשבת לבה רק רע ואולי קבעה מחשבתה באדם אחר ומחשבתה רעה מכיון שהיא גדולה נחשבת לה כמעשה.
וכן מזה הטעם אמרו (שם) גם כן שאם נתאלמנה מן האירוסין אפילו בעודה קטנה אסורה היא לכהן דמכיון שנעשה בה מעשה הקידושין כבר קבעה מחשבתה באיש אחר מתוך מעשה האירוסין ונפסלה דמעשה פוסל אפילו בקטנות ומחשבה בגדלות. וכן אמרו (שם) שאם נבעלה שלא כדרכה גם כן פסולה שכבר נעשה בה מעשה רב אע"פ שבתוליה קיימין.
וכן אמרו (שם) שאף מוכת עץ פסולה והטעם בה לפי הדומה לפי שאינה קובעת עוד מחשבתה הרבה בכהן גדול דמכיון שנאבדו בתוליה אינה כורתת ברית חזק לעולם לאיש. וכעין מה שאמרו זכרונם לברכה (סנהדרין כ"ב ע"ב) אינה אשה כורתת ברית אלא למי שעשאה כלי והרי זו לא עשאה שום אדם כלי. ומכל מקום לא החמירו זכרונם לברכה באלו הרבה ואמרו (יבמות ס' ע"א) שאם נשא בוגרת או מוכת עץ דיעבד יקיים.
מדיני המצוה מה שאמרו זכרונם לברכה (הוריות י"ב ע"ב) שאחד כהן גדול המשוח בשמן המשחה או המרובה בבגדים ואחד כהן גדול העובד או כהן גדול שמינוהו ועבר וכן כהן משוח מלחמה כולם מצווין על הבתולה ואסורין באלמנה. ומה שאמרו (יבמות נ"ח ע"ב) שאפילו אירס הקטנה ובגרה תחתיו קודם נישואין הרי זה לא יכנוס ואם כנס אינו מוציא. ומה שאמרו שאינו נושא שתים נשים לעולם. שנאמר (שם) והוא אשה בבתוליה יקח דוקא אשה אחת אבל לא שתים. ומה שאמרו (שם ס"א ע"א) שאם כנס האלמנה בעודו הדיוט ונתמנה גדול שאינו מוציאה ואפילו אירסה קודם שנתמנה גדול כונסה לאחר שנתמנה. ויתר פרטיה בפרק ששי מיבמות ובמקומות מכתובות וקידושין.
ונוהג בארץ בזמן הבית והעבודה כי אז יתמנה הכהן גדול לא במקום אחר. וכהן גדול העובר על זה ונשא בעולת איש שאינה לא אלמנה ולא גרושה ביטל עשה ומוציאה בגט.
<h2>מצוה רעג אמור שלא ישא כהן גדול אלמנה</h2>
שלא ישא כהן גדול לבד אלמנה שנאמר (ויקרא כ"א י"ד) אלמנה וגרושה וחללה זונה את אלה לא יקח. ולא היה צריך הכתוב לחזור איסור גרושה וחללה זונה בכהן גדול שדרך כלל נאסרו על כל כהן והוא ראש הכהנים. ועל כן פירשו זכרונם לברכה (קידושין ע"ז ע"א) כי ללמד לנו ענין בא כפל האזהרה בגרושה וחללה זונה בכהן גדול ואמרו בגמרא קידושין (שם) שבא ללמד שבזמן שיקרה שיהיו כל איסורין אלו באשה אחת כסדר הזה שבתחילה תתאלמן ואחר כך תתגרש ואחר כך תתחלל ואחר כך תיעשה זונה ובא עליה כהן גדול שחייב על ביאה אחת ארבע מלקיות והוא שהוזהר בארבעת הלאוין. ואם בא עליה כהן הדיוט לוקה שלש.
והטעם שיתחייבו עליה הרבה מלקיות כשהיא כסדר הזה לפי שיש בה בענין זה איסור מוסיף וכמו שכתבנו למעלה סמוך במצות לא תעשה ה' שאין איסור חל על איסור אלא כשיהיה איסור מוסיף או איסור כולל או איסורין באין כאחת כמו שמתבאר במסכת כריתות (י"ד ע"ב). ואין צריך לומר שאם בעל ארבע נשים ואחת מהן אלמנה ואחת גרושה ואחת חללה ואחת זונה והותרה על כולן שחייב ארבעה מלקיות בין שיבוא עליהן כסדר או שלא כסדר הואיל והן גופין מוחלקין.
ואם תשאל ותאמר ואיך ילקה הרבה מלקיות בין באשה אחת בין בהרבה והא קיימא לן אין לוקין על לאו שבכללות והרי זה לאו שבכללות הוא שהרי בכולן באה המניעה בלאו אחד וכמו שכתבנו למעלה לדעת הרמב"ם זכרונו לברכה.
התשובה דע שכבר ביארו זכרונם לברכה ענין זה וזהו אמרם בגמרא קידושין (ע"ז ע"ב) במה שכתוב בכהן הדיוט (שם שם ז') ואשה גרושה מאישה לא יקחו שמפני כן נפרדה הגרושה בלאו ללמד שמלקין על הגרושה בפני עצמה וכמו שמלקין על הגרושה בפני עצמה כך מלקין על החללה ועל הזונה בפני עצמן. ואמרו שם כשם שחלוקה גרושה מחללה וזונה בכהן הדיוט כך חלוקה בכהן גדול וללמד דברים אלו נכפלה המניעה בכהן גדול כמו שאמרנו.
משרשי המצוה לפי שיש בנישואי האלמנה מחשבות זרות כעין מה שאמרו זכרונם לברכה (פסחים קי"ב ע"א) שבחור שנשא אלמנה שלש דעות במטה וכו'.
מדיני המצוה מה שאמרו זכרונם לברכה (יבמות נ"ט ע"א) שאלמנה היא נקראת אפילו מן האירוסין. וכהן גדול שמת אחיו אפילו מן האירוסין הרי זה לא ייבם אלא חולץ. היתה מקודשת ספק קידושין ומת ארוסה הרי זו ספק אלמנה ואסורה שכל ספק בדאורייתא אסור הוא מן התורה ועל כן אמרו זכרונם לברכה בכל מקום שספיקא דאורייתא לחומרא. ויתר פרטיה ביבמות וקידושין.
וכהן גדול העובר על זה וקידש אלמנה ובעלה לוקה שתי מלקיות אחת משום אלמנה לא יקח ואחת משום ולא יחלל זרעו בעמיו שהוא לאו בפני עצמו וכמו שנכתוב אותו בסמוך. אבל קידש אותה ולא בעלה אחר כך אינו לוקה כלל ואפילו משום לא יקח וכמו שאמרו שם בקידושין (ע"ח ע"א) בעל לוקה לא בעל אינו לוקה דמה טעם קאמר מה טעם לא יקח משום לא יחלל.
אבל בעל האלמנה אע"פ שלא קידשה לוקה אחת משום לאו דלא יחלל שהרי חיללה לאלמנה ועשאה זונה והוא מוזהר שלא יחלל כשרים דבכלל לאו דלא יחלל משמע. שכן פירשו זכרונם לברכה (שם) ולא יחלל לא לה ולא זרעו. וכן אמרו שם בקידושין ומודה רבא בכהן גדול באלמנה שאם בעל ולא קידש לוקה מאי טעמא ולא יחלל זרעו אמר רחמנא והרי חילל כלומר דבכלל ולא יחלל משמע דלא יחלל כשרים ולא זרעו.
<h2>מצוה רעד אמור שלא יבעול כהן גדול אלמנה</h2>
שלא יבעול כהן גדול אלמנה ואפילו בלא קידושין שנאמר (ויקרא כ"א ט"ו) ולא יחלל זרעו בעמיו. ואמרו בקידושין (ע"ח ע"א) כהן גדול באלמנה לוקה שתים משום לא יקח ומשום לא יחלל כלומר שאם נשאה ובעלה לוקה שתי מלקיות. ואם בעלה מבלי שקידשה לוקה אחת משום לא יחלל וכמו שאמר רבא שם ומודה רבא באלמנה לכהן גדול שאם בעל ולא קידש לוקה מאי טעמא ולא יחלל אמר רחמנא והרי חילל. קידשה ולא בעלה אינו לוקה משום לא יקח דהא אמרינן התם דמה טעם קאמר מה טעם לא יקח משום לא יחלל משמע דכל זמן שלא חילל אינו לוקה.
וזה הטעם למדנוהו אף בכהן הדיוט בנשים האסורות לו ואע"פ שכתוב זה דלא יחלל בכהן גדול הוא ובאלמנה למדנו ממנו שאין ההדיוט גם כן חייב מלקות בנשים האסורות לו עד שיקח ויבעול דודאי לא החמיר הדיוט מגדול.
וכמו שביארו שם בקידושין בעל לוקה לא בעל אינו לוקה ואמרו שדין זה גם כן בכהן הדיוט שאינו חייב על הנשים האסורות לו עד שיקדש תחילה ואחר כך יבעול אבל בעל זונה או גרושה וחללה בלא קידושין אע"פ שזה אסור לו ופוסלו לכהונה אינו לוקה מכיון שלא נתבארה המניעה בו מזה בפירוש דלא יחלל בפרשת כהן גדול הוא כתוב ובאלמנה דוקא אבל בזונה וגרושה וחללה אף הכהן גדול גם כן אינו לוקה עליהן אלא מלקות אחת בשנשא אותן ואחר כך בעלן אבל בעלן בלא קידושין אע"פ שזה אסור לו ופוסלו מן הכהונה אין לו בזה חיוב מלקות אלא דינו בזה כמו כהן הדיוט בשוה שלענין האלמנה דוקא הוא שנתייחד הלאו בכהן גדול לחייבו בלא יחלל כלומר בבעילה בלא קידושין כמו שאמרנו אבל לא בשלש האחרות שלא נכפלו השלש האחרות בכהן גדול אלא לאותו ענין שאמרנו למעלה לחלק כלומר לחייב על כל אחת ואחת.
ועוד יש טעם אחר בדבר שבאלמנה יש בה חילול בבעילה שהיתה כשרה להדיוט ונפסלה בבעילה. ועל כן יש לחייבו מלקות עליה משום לא יחלל אבל בשלש האחרות אין לחייבו מלקות בבעילה מבלי קידושין שהרי אין לנו לומר בהן חילול שהרי מחוללות ועומדות הן אף לכהן הדיוט קודם בעילה.
משרשי המצוה בקודמת לה וקצת דיניה גם כן.
ונוהגת מצוה זו בזמן הבית. שהיה לנו כהן גדול. עבר ובעל אלמנה אפילו בלא קידושין לוקה משום לא יחלל שהרי חילל לאלמנה שהיתה ראויה לכהן הדיוט ועכשיו אסורה לו וכבר אמרנו שהוא חייב שלא יחלל לא לה ולא זרעו. וחילול זרעו שייך לומר כשבא על גרושה חללה זונה שהן מחוללות וכשהוא בא עליהן אינו מחללן שהרי מחוללות ועומדות הן אבל זרעו הוא שמחלל שזרעו במקום חילול.
וחילול האשה שייך לומר בבא על האלמנה שהיא כשרה עדיין לכהן הדיוט ובביאה זו של כהן גדול נעשית זונה והרי חיללה מכשרותה ואין ספק כי גם הזרע מחולל הוא בה ממילא. אבל החילוק שיש בין החילול שבה לחילול הזרע שהיא מחוללת בהעראה והזרע בגומר ביאתו כדאיתא בגמרא (שם).
<h2>מצוה רעה אמור שלא יעבוד כהן בעל מום</h2>
שלא יעבוד כהן בעל מום בעבודת בית המקדש שנאמר (ויקרא כ"א י"ז) איש מזרעך לדורותם אשר יהיה בו מום לא יקרב להקריב לחם אלהיו כלומר לא יקרב לעבודה כי כל עניני מאכל קרוי לחם בהרבה מקומות.
ומום זה ענינו מום קבוע שכן פירשו בספרא אשר יהיה בו מום לא יקרב אין לי אלא מום קבוע מום עובר מנין תלמוד לומר באותה פרשה (שם שם י"ח) כל איש אשר בו מום לא יקרב. ומום קבוע הוא כגון שבר יד או שבר רגל. ומום עובר כגון גרב או ילפת והיא החזזית.
משרשי המצוה לפי שרוב פעולות בני אדם רצויות אל לב רואיהם לפי חשיבות עושיהן כי בהיות האדם חשוב במראהו וטוב במעשיו ימצא חן ושכל טוב בכל אשר יעשה בעיני כל רואיו ואם יהיה בהפך מזה פחות בצורתו ומשונה באיבריו ואם ישר בדרכיו לא יאותו פעולותיו כל כך אל לב רואיו על כן באמת ראוי להיות השליח שהכפרה תלויה עליו איש חן יפה תואר ויפה מראה ונאה בכל דרכיו למען יתפשו מחשבות בני איש אחריו. ומלבד זה אפשר שיש בשלימות צורתו רמז לענינים שמתוך מחשבות האדם בהן תטהר נפשו ותתעלה ולכן אין ראוי בשום צד שיהיה בו שינוי צורה מכל צורותיו פן תתפזר נפש המחשב מצד השינוי ותנוד מן החפץ.
מדיני המצוה מה שאמרו זכרונם לברכה (בכורות מ"ג ע"א) ששלשה מיני מומין הן יש מומין שפוסלין הכהן מלעבוד ואם הן בבהמה פוסלין אותה מליקרב ויש מומין אחרים שפוסלין האדם בלבד מלעבוד ולא הבהמה מליקרב ויש מומין שאין פוסלין לא אדם ולא בהמה אלא משום מראית העין. וכל כהן שיש בו אחד משלשת מיני מומין אלו אינו עובד.
אין פוסלין באדם אלא מומין שבגלוי אבל מומין שבחלל הגוף כגון שניטל כוליתו או טחול שלו או ניקבו מעיו אע"פ שיעשה בהן טריפה עבודתו כשירה שנאמר (שם שם י"ט) שבר רגל או שבר יד מה אלו בגלוי אף כל שהוא בגלוי.
ומנו חכמים שהמומין שהם פוסלין בין באדם ובבהמה הם חמשים מלבד שיש מומין מיוחדים בבהמה והם כ"ג ונמצאו בבהמה ע"ג. ויש גם כן מומין מיוחדים באדם והם תשעים נמצאו הפוסלים באדם מאה וארבעים.
וזהו כלל התשעים המיוחדים באדם שמונה יש בראש ושנים בצואר ארבעה באזנים וחמשה בגבינים ארבעה בריסי העינים אחד עשר בעינים ששה בחוטם שלשה בשפתים ושלשה בבטן ושלשה בגבו של אדם וששה בידים ארבעה באיברי הזרע חמשה עשר בשוקים וברגלים ארבעה בכל הגוף שמונה בעור הבשר. ועוד ארבעה מומין גדולים מיוחדים באדם ואינם בגלוי ואלו הן חרש שוטה נכפה ואפילו לימים ומי שרוח רעה מבעתתו אפילו בעתים ידועים. ומלבד אלה יש עוד שנים שפוסלין מפני מראית העין ואלו הן מי שנשרו ריסי עיניו אע"פ שנשאר השיער בעיקרן ומי שניטלו שיניו.
וזהו כלל החמשים הפוסלין באדם ובבהמה חמשה באוזן שלשה בריס של עין ושלשה אלו בכלל חרוץ האמור בתורה (שם כ"ב כ"ב) שמונה בעין שלשה בחוטם ששה בפה שנים עשר באיברי הזרע ששה בידים וברגלים ארבעה ראויין להיות בכל הגוף ואלו הן גרב והוא האמור בתורה (שם) ב' יבלת שיש בו עצם וזהו יבלת האמור בתורה (שם) ג' מי שיש בו חזזית המצרית כל שהוא וזו היא ילפת האמורה בתורה (שם) ד' כל עצם שבגלוי שנחרץ בו חרץ והוא בכלל חרוץ האמור בתורה (שם) ואין הצלעות בכלל עצמות שבגלוי.
ועוד שלשה אחרים הזקן שהגיע להיות רותת ורועד כשהוא עומד ב' החולה שהוא רועד מפני חוליו וכשלון כוחו אבל הטריפה כשר באדם ופסול בבהמה וכן יוצא דופן כשר באדם ופסול בבהמה ג' המזוהם הרי חמשים. ויתר פרטיה במסכת בכורות פרק שביעי.
ונוהגת בזמן הבית בכהנים. וכהן העובר על זה ועבד והוא בעל מום אם הוא מן המומין הפוסלים באדם ובבהמה בין בשוגג בין במזיד עבודתו פסולה ואם היה מזיד חייב מלקות. וכן אמרו בספרא אין בעל מום במיתה אלא באזהרה. ואם הוא מן התשעים מומין המיוחדין באדם אע"פ שהוא לוקה לא חילל עבודתו. ואם הוא מן המומין שפסלותן אינו אלא מפני מראית העין אינו לוקה ועבודתו כשרה.
<h2>מצוה רעו אמור שלא יעבוד כהן בעל מום עובר</h2>
שלא יעבוד כהן בעל מום עובר שנאמר (ויקרא כ"א כ"א) כל איש אשר בו מום מזרע אהרן הכהן לא יגש כל ריבויא הוא ומרבה אפילו מום עובר. כי בתחילה יזהיר על מום קבוע והייתי סבור שהוא מותר לעבוד במום עובר שהוא קל ממנו לפיכך הזהיר גם על העובר והוא הגרב והילפת.
משרשי המצוה כענין שכתבנו במצוה הקודמת לה.
מדיני המצוה מה שאמרו זכרונם לברכה (קידושין ס"ו ע"ב) שאחד מום קבוע או מום עובר פוסל העבודה ולוקה הכהן עליו אם עבד במזיד. ומה שאמרו זכרונם לברכה (מדות פ"ה מ"ד) שבית דין הגדול היו יושבין בלשכת הגזית ועיקר מעשיהם בהתמדה שהיו בודקין הכהנים ביוחסין ובמומין וכל כהן שנמצא פסול ביוחסין לובש שחורים ומתעטף שחורים ויוצא מן העזרה וכל מי שנמצא שלם וכשר לובש לבנים ונכנס ומשמש עם אחיו הכהנים. ומי שנמצא כשר ביחוסו ונמצא בו מום יושב בלשכת העצים ומתליע עצים למערכה וחולק בקדשים עם אנשי בית אב שלו ואוכל שנאמר (שם שם כ"ב) לחם אלהיו מקדשי הקדשים ומן הקדשים יאכל. ויתר דיני כל המומין בבכורות פרק שביעי.
ונוהגת בזמן הבית בכהנים. עבר ועבד במום עובר במזיד לוקה. והרמב"ן זכרונו לברכה לא ימנה זה הלאו של מום עובר ללאו בפני עצמו וכתב דבכלל לאו דמום קבוע הוא והוא כמו חלק מחלקי המצוה וכבר הסכימו הוא והרמב"ם זכרונו לברכה ודבר ברור הוא שאין לחשוב חלק המצוה מצוה בפני עצמה.
<h2>מצוה רעז אמור שלא יכנס בעלמום בהיכל</h2>
שלא יכנס בעל מום בהיכל בכללו כלומר אל המזבח ובין האולם ולמזבח ובכל שאר המקומות שבהיכל שנאמר (ויקרא כ"א כ"ג) אך אל הפרוכת לא יבא ואל המזבח לא יגש. ונתבאר בספרא ששני לאוין אלה של הפרוכת והמזבח לא יספיק אחד מהם בלתי חבירו ושניהם באו להשלים הדין בענין אחד והוא להרחיק המקום האסור עליהם להכנס בו.
משרשי המצוה להגדיל כבוד הבית והדרה על כן אין ראוי לבוא שם בעל מום כי הוא מקום השלמות אינו בדין לעמוד שם מי שיש בו שום חסרון. וכבר כתבתי למעלה הרבה פעמים התועלת הנמצא לנו בהגדילנו מעלת הבית הקדוש ותפארתו.
דיני המצוה כלומר מה הן המומין שבשבילן ימנע הכהן מליכנס זכרתים למעלה סמוך ברמז באזהרת בעל מום קבוע ושם הודעתי מקומן בגמרא וכל הענין כמנהגי.
וכתב הרמב"ן זכרונו לברכה שאין לנו לחשוב זה הלאו במנין הלאוין שאיסור היכנס בעל מום בהיכל וגם פרועי ראש וקרועי בגדים ושתוי אינו אלא מעלה מדבריהם זכרונם לברכה ולא בא הכתוב הזה אלא לאסור מהם קריבה לעבודה וזה בכלל לאו דבעל מום שלא יעבוד הוא. וכתב עוד שאף הם לא אסרו אלא המקום הנקרא בין האולם ולמזבח שהוא כ"ב אמה אבל כנגד המזבח עצמו שהוא ל"ב אמה לא אסרו וכמו שכתבתי למעלה בסדר ויהי ביום השמיני באזהרת פרוע ראש בשם הרב זכרונו לברכה.
<h2>מצוה רעח אמור שלא יעבוד כהן טמא</h2>
שלא יעבוד כהן בעודו טמא שנאמר (ויקרא כ"ב ב') וינזרו מקדשי בני ישראל ולא יחללו את שם קדשי. ואמרו זכרונם לברכה בפרק תשיעי מסנהדרין (פ"ג ע"ב) מנין לטמא ששימש שהוא במיתה כלומר מיתה בידי שמים דכתיב דבר אל אהרן ואל בניו וינזרו מקדשי בני ישראל ולא יחללו וכתיב במקום אחר (שם שם ט') ומתו בו כי יחללוהו.
משרשי המצוה מה שכתבנו במקומות רבים כי לכבוד הבית ומעלת העבודה נתרחק ממנה כל דבר שאינו במעלתו וחשיבותו ומעלת האדם בטהרה ידוע לכל מבין.
דיני המצוה כגון מה הן הטומאות המטמאות מדאורייתא והמטמאות מדרבנן ובאיזה ענין יטהר הטמא מטומאתו ואיזו טומאה צריכה הזאה וקרבן לטהרתה ואיזו אינה צריכה אלא טבילה והערב שמש ומכלל הענין שאי אפשר לעולם לעלות משום טומאה כי אם בטבילה ואיזו טומאה צריכה שבעה ימים לטהרתה ואיזו יספיק לה יום אחד. ויתר רובי פרטי ענינים אלה אשר רבו למעלה יתבארו כולם בסדר טהרות.
ונוהגת בכהנים בזמן הבית. וכהן העובר עליה ועבד בטומאה חייב מיתה בידי שמים.
<h2>מצוה רעט אמור שלא יאכל כהןטמא תרומה</h2>
שלא יאכל כהן טמא תרומה שנאמר (ויקרא כ"ב ד') איש איש מזרע אהרן (וגו') בקדשים לא יאכל עד אשר יטהר. ואמרינן במסכת מכות (י"ד ע"ב) אזהרה לתרומה מנין כלומר שלא יאכלנה טמא שנאמר איש איש וגו' אי זהו דבר שהוא שוה בזרעו של אהרן כלומר שיאכלוהו הזרע כולו זכרים ונקבות הוי אומר זו תרומה. ונכפלה האזהרה בזה הענין כמו שכתוב (שם שם ט') ושמרו את משמרתי וכמו שאמרו בסנהדרין פרק תשיעי (פ"ג ע"א) גבי מחוייבי מיתה בידי שמים שילמדו שם טמא האוכל תרומה מושמרו את משמרתי ולא ישאו עליו חטא.
משרשי המצוה להגדיל וליקר בלב כל אדם כל אשר בקודש וכבר זכרתי פעמים רבות התועלת הנמצא לנו בדבר וממעלות הקודש לאכלו בטהרה ידוע.
מדיני המצוה מה שאמרו זכרונם לברכה שכהן טמא שאכל תרומה טהורה הוא במיתה ולוקה עליה אבל אכל תרומה טמאה אע"פ שהוא בלאו אינו לוקה לפי שאינה קודש.
ומה שאמרו (ברכות ב' ע"א) שהטמאים אוכלים בתרומה בהערב השמש ויראו ברקיע שלשה כוכבים בינוניות. וזה העת הוא כמו שליש שעה אחר שקיעת החמה. ומה שאמרו זכרונם לברכה (נדה מ' ע"א) במי שהיה אוכל תרומה והרגיש שנזדעזעו איבריו להוציא שכבת זרע. ומה שאמרו (שם י"ד ע"א) ברוכבי גמלים ומה שאמרו (בכורות כ"ז ע"א) בתרומת חוצה לארץ שהיא מותרת לכהן שאין טומאה יוצאה עליו מגופו כגון קטן שלא ראה קרי וקטנה שלא פירסה נדה. ומה שאמרו (חולין ק"ל ע"ב) שכל עמי הארץ בחזקת טומאה הן ועל כן אין נותנין התרומה אלא לכהנים היודעים לשמרה בטהרה. ודיני הטומאות זכרתי למעלה גם כן קצתן בכלל ובפרט.
ונוהגת בכהנים בזכרים ונקבות בארץ ובזמן שהיא בישובה כי אז שם חיוב התרומה דאורייתא כדעת הרמב"ם זכרונו לברכה. ועובר על זה ואכל תרומה במזיד והוא טמא חייב מיתה בידי שמים וכמו שנזכר בסנהדרין פרק תשיעי (פ"ג ע"א) שמנו שם מחוייבי מיתה ומכללם מנו כהן טמא שאכל תרומה. ובזמן הזה איסור דרבנן בפירות ארץ ישראל.
<h2>מצוה רפ אמור שלא יאכל שוםזר תרומה</h2>
שלא יאכל שום זר תרומה שנאמר (ויקרא כ"ב י') וכל זר לא יאכל קדש ובא הפירוש המקובל שזה הקודש הוא התרומה לבד וכל מה שנקרא תרומה אבל לא בא להזהיר בכאן על קדשים אחרים. ומהו שנקרא תרומה גם כן אלו הביכורים וכמו שדרשו זכרונם לברכה (פסחים ל"ו ע"ב) מן הקבלה ותרומת ידך (דברים י"ב י"ז) אלו הביכורים.
משרשי המצוה במצוה הקודמת. וממעלות הקודש שיאכלוה משרתי השם ונשיהם ובניהם ועבדיהם אשר קנו להם ויתנוה לבהמתם ולכל חייתם ולא לאחרים.
מדיני המצוה מה שאמרו זכרונם לברכה (גיטין י"ב ע"ב) שעבד כהן שברח אוכל בתרומה דקנין כספו הוא מכל מקום. וכן אשת כהן שמרדה הרי היא אוכלת. וכל אשת כהן אוכלת אפילו היא בת ג' שנים ויום אחד. וגם הארוסה לו היתה ראויה לאכול אלא שחכמים גזרו שלא תאכל עד שתנשא כמו שבא בריש פרק (קמא) (ה') דכתובות (נ"ז ע"ב).
עבד עברי של כהן אינו אוכל שהרי אסרה התורה שכיר עולם ושכיר שנים כמו שכתוב (ויקרא כ"ב י') תושב כהן ושכיר לא יאכל קדש. אבל עבד כנעני אוכל דקנין כספו הוא. וגם אם קנה העבד עבדים גם הם אוכלים על ידו משום דכתיב (שם שם י"א) כי יקנה נפש קנין שיש במשמע שהנפש יעשה קנין. אבל אם העבד השני קנה שלישי אינו אוכל דכי יקנה הנפש קנין אמר רחמנא ולא קנין הקנין.
וכל כהנת שנבעלה לפסולי כהונה אסורה לאכול בתרומה לעולם וגם אנדרוגינוס גם כן בין שנבעל דרך זכרותו או דרך נקבותו. ואף משוך והוא מי שנמשכה ערלתו עד שנראה כאילו לא מל אסור לאכול מדרבנן עד שימול פעם שניה. ויתר פרטיה רבים יתבארו במסכת תרומות.
ונוהג איסור אכילת התרומה לזרים בכל ישראל זכרים ונקבות בכל מקום שיש שם תרומה דאורייתא דהיינו בזמן שארץ ישראל בישובה כי אז חיוב התרומה דאורייתא כמו שנכתוב בסדר שופטים עשה ו' בעזרת השם. ובזמן הזה נוהג איסורה מדרבנן בפירות ארץ ישראל. כמו שנכתוב שם.
ועובר על זה ואכל תרומה והוא זר כגון ישראל שהוא זר או אפילו כהן או כהנת שנתחללו מן הכהונה באחד ממיני החילול הידועים שהורונו חכמים זכרונם לברכה חייב מיתה בידי שמים כמו שבא בסנהדרין פרק תשיעי (פ"ג ע"ב) מדכתיב (שם שם ט') ומתו בו כי יחללהו ואחריו וכל זר לא יאכל קדש.
<h2>מצוה רפא אמור שלא יאכל תושב כהן ושכיר תרומה</h2>
שלא יאכל תושב כהן ושכירו תרומה שנאמר (ויקרא כ"ב י') תושב כהן ושכיר לא יאכל קדש.
שורש המצוה וכל ענינה נכלל במצוה הקודמת כי טעם איסורן מפני שנחשבו כמו זר. אחר שאינן קנין כספו כי התושב הוא שכיר עולם והשכיר הוא שכיר שנים.
<h2>מצוה רפב אמור שלא יאכל ערלתרומה</h2>
שלא יאכל ערל תרומה כלומר כהן שלא נימול בין שהוא מזיד או שוגג או אנוס וכגון שמתו אחיו מחמת מילה שיראת המות מנעתו מלמול בכל ענין שיהיה מכיון שהוא ערל אסור לאכול בתרומה והוא הדין שאסור בשאר קדשים.
ומניעה זו לא נתבארה בכתוב אבל נלמדה בגזירה שוה. וכתב המעתיק בשם הרמב"ם זכרונו לברכה וביארו המקבלים עם זה שזה האיסור הוא מדאורייתא לא מדרבנן. ולשון יבמות (ע' ע"א) מנין לערל שאינו אוכל תרומה נאמר (שמות י"ב מ"ה) תושב ושכיר בפסח ונאמר (ויקרא כ"ב י') תושב ושכיר בתרומה מה תושב ושכיר האמור בפסח ערל אסור בו אף תושב ושכיר האמור בתרומה ערל אסור בה והוא הדין לשאר קדשים. וזה כמו כן לשון ספרא ושם נאמר רבי עקיבא אומר איש איש (שם שם ד') לרבות את הערל. ושם נתבאר כלומר בגמרא יבמות (ע"ב ע"א) שדבר תורה משוך אוכל בתרומה ומדבריהם גזרו עליו מפני שנראה כערל. ומשוך הוא שנמשכה הערלה בענין שנראה כמי שאינו מהול אחר שנימול. הנה כבר התבאר לך שערל אסור בתרומה מן התורה והמשוך אסור מדרבנן והבן זה. ושם נאמר משוך צריך שימול מדרבנן. עד כאן.
ולפי הדומה כל אריכות דבריו כאן הוא מפני שכתב בעיקר השני מספר המצוות שאין כל מה שילמד באחת מי"ג מדות שהתורה נדרשת בהן או ברבוי ראוי למנותו במנין המצוות והנה הגזירה שוה אחת מי"ג מדות היא והנה הוא בעצמו ימנה איסור הערל בתרומה באחת ואע"פ שהוא נלמד כן ולכן יתנצל באמרו כי המקבלים ביארו שזה האיסור מדאורייתא לא מדרבנן. ונראה כי כוונתו לומר שכל זמן שיבארו חכמים זכרונם לברכה בפירוש שהענין מדאורייתא נמנה אותו למצוה ואע"פ שהוא נלמד באחת מן המדות אחר שחכמים יעידו על הדבר שהוא דאורייתא.
ואם לא שראוי להזהר מאד בגחלת הרב ואירא הייתי אומר כי מדוחק גדול נכנס לזאת הפשרה וכבר תפש עליו בזה הרמב"ן זכרונו לברכה בספר המצוות שלו בעיקר השני והרבה עליו ראיות מדברי הגמרא ומן המדרשות כבר רבו הדברים עד שלא יכילום שבעה דפין גדולים. וסוף דבר אמר הרב כי ספר מצוות הרמב"ם זכרונו לברכה עניניו ממתקים וכולו מחמדים מלבד העיקר הזה שהוא עוקר הרים.
משרשי המצוה לפי שהערל כמו זר נחשב אחר שלא נכנס עם ישראל בברית המילה שהוא ענין גדול. והרחקת זר מן התרומה והטמאים מן הקודש שורש אחד להם וכתוב למעלה סמוך.
ונוהגת בכהנים בכל מקום שיש שם תרומה דאורייתא כמו שאמרנו במצוה הקודמת. ומי שעבר על זה ואכל תרומה בין טהורה בין טמאה והוא ערל חייב מלקות.
<h2>מצוה רפג אמור שלא תאכל חללה מן הקודש</h2>
שלא תאכל החללה מן הקודש כלומר מן התרומה וחזה ושוק שראויות בנות אהרן הכשרות לאכלן שנאמר (ויקרא כ"ב י"ב) ובת כהן כי תהיה לאיש זר היא בתרומת הקדשים לא תאכל. ואמרינן בגמרא יבמות (ס"ח ע"א) כי תהיה לאיש זר כגון שנבעלה לפסול לה שפסלה מן הכהונה. ומאשר כתוב בתרומת הקדשים אמרו זכרונם לברכה (שם ע"ב) במורם מן הקדשים לא תאכל כלומר חזה ושוק. ושם נאמר לכתוב קרא בקדשים לא תאכל מאי בתרומת הקדשים שמעת מינה תרתי חדא שהיא כשנבעלה לפסול נפסלה מלאכול בתרומה וחזה ושוק ועוד אחרת שהיא כשתהיה נשואה לזר ומת בעלה שחוזרת לאכול בתרומה ואינה חוזרת לחזה ושוק.
ונמצא שיהיה בכלל זה הלאו אזהרת החללה מלאכול הקודש ואזהרת כהנת שנשאת לזר שלא תאכל חזה ושוק אע"פ שמת בעלה או גירשה מה שלא נדין כן בתרומה שכהנת שנשאת לזר ומת בעלה חוזרת היא לאכול בתרומה.
ומשמעות הכתוב כן כי תהיה לאיש זר בתרומת הקדשים לא תאכל כלומר כשתבעל לאיש זר כלומר שהוא פסול לה וזהו זרותו לא תאכל בתרומת הקדשים דהיינו תרומה וחזה ושוק כדפרישית. ועוד יש גם כן במשמעות הכתוב כי תהיה לאיש זר למי שאינו כהן. וכן כתב רש"י זכרונו לברכה לאיש זר לוי או ישראל כלומר שהוא זר מן הכהונה בתרומת הקדשים אינה אוכלת בעת היותה לו אבל אחר מותו או שגירשה שהיא אוכלת בתרומת הקדשים שהרי יצאת מתחת ידי הזר לא תאכל בחזה ושוק דמכיון שנשאת לזר נפסלה בחזה ושוק לעולם.
ואולם תדע כי איסור אכילת כהנת בתרומה בעודה תחת בעלה ישראל לא למדנוהו מזה הכתוב כלל שלא בא עליו הפירוש לדרוש בו כך אלא מה שכתבנו אבל זה האיסור למדוהו חכמים זכרונם לברכה (שם) בעלי הקבלה ממקום אחר מדכתיב (שם שם י') וכל זר לא יאכל קדש שבא עליו הפירוש שכל זמן שהאשה תחת בעלה דהיינו בעלה הישראל שהוא זר מן הכהונה לא תאכל קדש כי אשת הזר נחשבת כזר הרי היא כמו אחת מצלעותיו. ודע זה וקבלהו כי כן האמת המקובל.
ונוהגת מצוה זו בכל מקום ובכל זמן שיש שם תרומה דאורייתא כמו שאמרנו במצוות הקודמות. עברה הכהנת ואכלה תרומה או חזה ושוק והיא חללה כלומר שנבעלה למי שפוסלה מן הכהונה וכן אם עברה ואכלה חזה ושוק אחר שמת בעלה הישראל או נתגרשה ממנו וכן אם עברה ואכלה תרומה או חזה ושוק בעודה תחת בעלה הישראל בכל צדדין אלו חייבת מלקות.
<h2>מצוה רפד אמור שלא לאכול טבל</h2>
שלא לאכול טבל בין ישראל בין כהן והוא הדבר שלא ניטלה ממנו תרומה ומעשרות שנאמר (ויקרא כ"ב ט"ו) ולא יחללו את קדשי בני ישראל את אשר ירימו ליי ובא הפירוש המקובל על זה שבאוכל טבל הכתוב מדבר.
וענין הכתוב לומר שלא יחללו הקדשים בעודן מעורבין עם החולין וזהו לשון את אשר ירימו שהוא לשון עתיד כלומר שעדיין לא הורמו. וכן הוא בגמרא סנהדרין (פ"ג ע"א) מנין לאוכל טבל שהוא במיתה שנאמר ולא יחללו את קדשי בני ישראל את אשר ירימו ליי בעתידים להרים הכתוב מדבר ויליף חילול חילול מתרומה. שכתוב עליה (במדבר י"ח ל"ב) ואת קדשי בני ישראל לא תחללו ולא תמותו והיא במיתה כמו שכתבנו למעלה מדכתיב (ויקרא כ"ב ט') ומתו בו כי יחללוהו וסמיך ליה (שם שם י') וכל זר לא יאכל קדש.
ועוד אמרו זכרונם לברכה בגמרא מכות (ט"ז ע"ב) בענין זה יכול לא יהיו חייבין אלא על הטבל שלא הורם ממנו כל עיקר. אבל ניטלה ממנו תרומה גדולה ולא ניטלה ממנו תרומת מעשר או מעשר ראשון או מעשר שני ואפילו מעשר עני מנין כלומר מנין שיהיה בדבר חיוב תלמוד לומר (דברים י"ב י"ז) לא תוכל לאכול בשעריך ולהלן הוא אומר (שם כ"ו י"ב) ואכלו בשעריך ושבעו מה להלן מעשר עני אף כאן מעשר עני ואמר רחמנא לא תוכל.
אמנם זה החיוב הוא למלקות אבל עוון מיתה אינו אלא על הטבל שלא ניטלה ממנו תרומה גדולה וכן נמי באוכל מעשר קודם שניטלה ממנו תרומת מעשר ווהו שנאמר בצוואת הלויים (במדבר י"ח ל"ב) כשציום להוציא מעשר מן המעשר ואת קדשי בני ישראל לא תחללו ולא תמותו שזו היא מניעה שלא לאכול מעשר ראשון בטבלו כן פירשוהו זכרונם לברכה (יבמות פ"ו ע"א) ולפיכך חייבין עליו מיתה כמו שנתבאר במסכת דמאי.
נמצא מכלל דברינו שהאוכל הטבל קודם שניטלה ממנו תרומה גדולה וכמו כן קודם שניטלה ממנו תרומת מעשר הוא במיתה. ואם אכל ממנו אחר שנטל ממנו התרומה גדולה ונטל ממנו גם כן תרומת מעשר וכגון שהקדים ליטול תרומת מעשר קודם מעשר אע"פ שהוא עדיין טבול לשני המעשרות דהיינו מעשר ראשון ושני או מעשר עני אינו בחיוב מיתה אבל הוא בחיוב מלקות וכן כל זמן שהוא טבול אפילו לאחד מן המעשרות במלקות. ואזהרותיה מלא תוכל לאכול בשעריך וגו' וכמו שנכתוב למטה בסדר ראה. ושמור ענין זה כי כן תמצא האמת אם תזכה ללמוד דברי חכמינו בעלי הקבלה זכרונם לברכה.
משרשי המצוה מה שכתבתי למעלה סמוך בלאו דכהן טמא באזהרת י"ד.
מדיני המצוה מה שאמרו זכרונם לברכה (עבודה זרה ע"ג ע"ב) באיסור הטבל שאוסר תערובתו בכל שהוא. מה שאינו כן בשאר איסורין שבתורה חוץ מיין נסך וחמץ בפסח כמו שכתבתי במקומו. ונתנו טעם בטבל מפני שאיסורו כמו התירו מה התירו בכל שהוא כמו שאמרו זכרונם לברכה (שם) שאין לתרומה שיעור מן התורה אלא אפילו חטה אחת פוטרת כרי גדול של חטים אף איסורו כמו כן בכל שהוא ונמצא שאם נתערבו מעט חטים של טבל בכמה של חולין שכולן אסורין.
ובסדר זרעים ובמסכת תרומות ומעשר שני ומעשרות יתבאר אי זה דבר חייב בתרומה ומעשרות והן טובלין הפירות ואי זה דבר פטור ואי זה דבר חייב מן התורה ואי זה מדברי סופרים. ויתר משפטי הטבל שם ובמקומות מן מסכת דמאי.
ונוהג איסור זה של טבל בכל ישראל בזכרים ונקבות ואפילו בכהנים ולויים אע"פ שהם האוכלין התרומות ואפילו בדגן שלהם. וכן נוהג האיסור בכל מקום כלומר שאסור לאכול הטבל של פירות ארץ ישראל בכל מקום. אבל חיוב תרומות ומעשרות מן הפירות ידוע הוא שלא חייבתנו התורה בהן אלא בארץ ישראל ובזמן שישראל שם שנאמר בתרומה (במדבר ט"ו ב') כי תבאו ודרשו זכרונם לברכה (כתובות כ"ה ע"א) ביאת כולכם ולא ביאת מקצתכם כן פסק הרמב"ם זכרונו לברכה. ולפיכך אין איסור הטבל מדאורייתא אלא בפירות ארץ ישראל ובדגן תירוש ויצהר דוקא כמו שנכתוב במצות מעשר בסדר ויקח קרח עשה ד'.
וכבר כתבתי קצת חילוקין במקומות שסביב ארץ ישראל לענין שביעית בסדר אם כסף תלוה מצות עשה ד' ותחומי ארץ ישראל ידועים הם. ועוד אכתוב בארוכה כל ענין תרומות ומעשרות וחילוק המקומות ומה שהוא מדאורייתא או מדרבנן בסדר שופטים במצות תרומה עשה ו' וקחנו משם.
ועוד אודיעך שם מחלוקת המפרשים בענין תרומה אם היא מדאורייתא או דרבנן היום אפילו בארץ. ומי שהוא במקום שיהיה מסופק עליו אם הוא מארץ ישראל אם לא בזמן שהארץ בישובה ראוי להחמיר בדבר על כל פנים לפי שזהו ספיקא דאורייתא וקיימא לן ספיקא דאורייתא לחומרא. ומן הדומה שחכמים זכרונם לברכה היו מחמירין אפילו בפירות שחיוב המעשר שלהם דרבנן במקומות המסופקים להם אם הם מארץ ישראל ואפילו אחר חורבן הבית אע"פ שאיסור זה אינו נוהג אלא בפני הבית מדאורייתא.
ועובר על זה ואכל כזית מן הטבל קודם שהפרישו ממנו תרומה גדולה וכן קודם שהפרישו ממנו תרומת מעשר חייב מיתה בידי שמים וכמו שאמרנו למעלה. ואם אכל כזית טבל שניטלה ממנו תרומה גדולה ותרומת מעשר אבל עדיין לא הפרישו ממנו מעשרות ואפילו לא נשאר בו אלא מעשר עני חייב מלקות.
ואם הוא טבל של דבריהם כלומר דבר שאין חיוב התרומה והמעשרות בו אלא מדרבנן כגון כל שאר פירות חוץ מדגן תירוש ויצהר ואפילו בזמן שישראל בארץ או אפילו דגן תירוש ויצהר של ארץ ישראל ובזמן הזה מכין אותו מכת מרדות.
ומשקין היוצאין מפירות שהן טבל אסורין כמותן ומכל מקום אע"פ שהן אסורין מן התורה אין חיוב המלקות על המשקין אלא על גוף הפירות חוץ מיין ושמן שלוקין עליהן כדרך שלוקין על הזיתים והענבים והטעם לפי הדומה מפני שעיקרן של אותן פירות למשקין הוא לבריות.
<h2>מצוה רפה אמור שלא נקדיש בעלי מומין להקריבם למזבח</h2>
שלא נקדיש בעלי מומין להקריבם למזבח ואף על פי שלא הקריבם בהקדש לבד יש איסור לאו. ועל ההקדש לבד נאמר (ויקרא כ"ב כ') כל אשר בו מום לא תקריבו משום בל תקדיש.
משרשי המצוה מה שכתבנו למעלה בלאו י"ב ובעשה ד'.
ודיני המצוה. כלומר מה הן המומין הפוסלין וכמה כתבתי גם כן קצת מזה למעלה בלאו י' והכל בארוכה במסכת בכורות.
ונוהגת בכל מקום ובכל זמן בזכרים ונקבות. וכל העובר עליה והקדיש בעל מום ואפילו בזמן הזה עבר על לאו זה. ומן הנראה שלא יהיה בזה מלקות לפי שאין בו מעשה אבל ראיתי הרמב"ם זכרונו לברכה שכתב שהמקדיש בעל מום לוקה ואולי יעשהו כממיר שיש בו מלקות ואע"פ שאין בו מעשה שזה וזה הקדש הוא. ואליו נשמע ותורה נבקש מפיהו כי מלאך יי צבאות הוא.
<h2>מצוה רפו אמור מצות הקרבן להיות תמים</h2>
שיהיה כל קרבן שנקריבהו שלם במינו מן המומין שבאו בכתוב ומאותן שבאה הקבלה עליהם שהם מומין והוא מה שנאמר על זה (ויקרא כ"ב כ"א) תמים יהיה לרצון ואמרו בספרא תמים יהיה מצות עשה. והביאו ראיה על היות הנסכים וסלתם ושמנם בתכלית השלמות מההפסד מדכתיב (במדבר כ"ח ל"א) תמימים יהיו לכם ונסכיהם.
שורש המצוה נגלה עם מה שהקדמנו למעלה בענין הקרבנות על צד הפשט שהם לעורר ולכוין מחשבת בני איש אל השם ברוך הוא כי האדם מתפעל בכח מעשיו על כן ראוי על כל פנים להיות הקרבן בלי מום כי מזימות בן אדם לא ינוחו ולא יתפשטו במין הפחות כמו בחשוב כי הלבבות יתעוררו בחשוב ובשלם במינו יותר וזה דבר ידוע לכל מבין.
מדיני המצוה המומין שמנו חכמים זכרונם לברכה שפוסלין בקרבן שהם שבעים ושלשה. חמשים מהם הם בין באדם בין בבהמה והעשרים ושלשה מיוחדין בבהמה ואינם ראויין להיות באדם. וכמו כן יש מומין שהן מיוחדין באדם שאינם ראויים להיות בבהמה והן תשעים כמו שנכתוב בסדר זה גבי מומין הפוסלין בכהן.
וכן מה שחלקו זכרונם לברכה בין מום קבוע למום עובר. ומה שאמרו שאין המומין פוסלין בקרבן עוף שלא נאמר בהן תמים זכר. ובמה דברים אמורים במומין קטנים אבל עוף שיבש גפו או נסמית עינו או נקטעה רגלו אסור לגבי המזבח. ויתר פרטיה מבוארים בפרק שמיני ממנחות.
ונוהגת מצוה זו בזמן הבית. ועובר עליה ושחט או זרק הדם או הקטיר האימורין מבהמה בעלת מום על המזבח ביטל עשה זה מלבד שעבר על לאו וכמו שנכתוב בעזרת השם. וכתב הרמב"ם זכרונו לברכה נמצאת למד שאם הקדיש בעל מום ושחטו וזרק דמו והקטיר אימוריו על המזבח לוקה ארבע מלקיות. ועל מה שאמר שאם הקדיש לוקה צריך תלמוד.
<h2>מצוה רפז אמור שלא ניתן מוםבקדשים</h2>
שלא ניתן מום בקדשים כלומר שלא נעשה בבהמה שהיא קדושה למזבח שום חבורה או שום שבר שיפסלה להקרבה שנאמר (ויקרא כ"ב כ"א) כל מום לא יהיה בו ואמרו זכרונם לברכה. קרי ביה לא יהיה בו. ולשון ספרא כל מום לא יהיה בו אל תתן בו מום.
משרשי המצוה לפי שיהיה בזה בזיון הקדשים וכבר כתבתי כמה פעמים התועלת הנמצא בהתיקר כבוד בית המקדש ומשרתיו וקרבנותיו אל לב בני אדם.
מדיני המצוה מה שאמרו שאחד המטיל מום בקדשים עצמן או בתמורתן עובר בלאו ולוקה חוץ מן הבכור ומן המעשר שהמטיל מום בתמורתן אינו לוקה לפי שאין ראויין לקרבנות כמו שמתבאר בתמורה (כ"א ע"א). ויתר פרטיה מבוארים במקומות מפוזרים מזבחים ותמורה.
ונוהג איסור זה בכל מקום ובכל זמן בזכרים ונקבות אבל אין חיוב המלקיות כי אם בזמן שבית המקדש קיים שראויה הבהמה לקרבן כמו שמתבאר בגמרא עבודה זרה (י"ג ע"ב).
<h2>מצוה רפח אמור שלא נזרוק דםבעל מום על המזבח</h2>
שלא נזרוק דם בעלי מומין על גבי המזבח שנאמר (ויקרא כ"ב כ"ב) עורת או שבור או חרוץ או יבלת או גרב או ילפת לא תקריבו אלה ליי ובאה הקבלה שזה הלאו הוא מונע מזריקת דם בעלי מומין וזהו דעת תנא קמא בגמרא תמורה (ו' ע"ב) וכן הלכה שאמרו שם (ז' ע"א) ותנא קמא האי לא תקריבו ליי (שם שם כ"ד) למה לי מבעי ליה לזריקת דמים.
כל ענין אזהרה זו כאזהרת נתינת מום בקדשים ושחיטת בעל מום והקטרת אימורין. אבל אין לחשבו עם האיסורים הנוהגים היום לפי שאין לנו מזבח בעוונותינו.
<h2>מצוה רפט אמור שלא נשחט בעלי מומין לשם קרבן</h2>
שלא נשחט בעלי מומין לשם קרבן שנאמר (ויקרא כ"ב כ"ב) לא תקריבו אלה ליי. ולשון ספרא לא תקריבו משום בל תשחט.
כל ענין מצוה זו מפורש במצוה הקודמת לה. אבל אין לחשוב איסור זה עם הנוהגים היום לפי שאין לנו מקדש בעוונותינו לשחוט שם קרבנותינו.
<h2>מצוה רצ אמור שלא נקטיר אימורי בעלי מומין</h2>
שלא להקטיר אימורי בעלי מומין. פירוש אימורין כתבתי בסדר צו עשה ה'. ועל זה נאמר (ויקרא כ"ב כ"ב) ואשה לא תתנו מהם על המזבח.
ענין מצוה זו גם כן וביאור מקום דיניה כתבתי במצוה הקודמת לחברתה. אבל אין לחשוב איסור זה עם הנוהגים היום לפי שאין לנו מקדש בעוונותינו להקטיר בו.
<h2>מצוה רצא אמור שלא לסרס אחדמכל המינין</h2>
שלא נסרס אחד מכל המינין לא אדם ולא בהמה ולא עוף שנאמר (ויקרא כ"ב כ"ד) ובארצכם לא תעשו. אחר שזכר הכתוב (שם) ומעוך וכתות ונתוק וכרות שהוא נאמר כולו על כלי התשמיש אמר ובארצכם לא תעשו ובא הפירוש עליו כל שבארצכם לא תעשו כלומר לא יעשה זאת בישראל או פירושו מכל מין שבארצכם לא תעשו וכל שבארצינו יכלול האדם והבהמה וכל בעלי החיים. ואין ענין הכתוב לומר שלא יהא אסור הסירוס אלא בארץ ובפירוש אמרו זכרונם לברכה בשבת פרק שמונה שרצים (ק"י ע"ב) תניא מנין לסירוס באדם שהוא אסור תלמוד לומר ובארצכם לא תעשו בכם לא תעשו.
משרשי המצוה לפי שהשם ברוך הוא ברא עולמו בתכלית השלימות לא חסר ולא יתר בו דבר מכל הראוי להיות בו לשלימותו והיה מרצונו ובירך בעלי החיים להיותם פרים ורבים וגם צוה הזכרים ממין האדם על זה למען יעמודו שאם לא כן יהיה המין כלה אחר שהמות מכלה בהם ועל כן המפסיד כלי הזרע מראה בנפשו כמי שהוא קץ במעשה הבורא ורוצה בהשחתת עולמו הטוב.
מדיני המצוה מה שאמרו זכרונם לברכה (ב"מ צ' ע"ב) שאפילו לומר לגוי לסרס בהמה של ישראל אסור אבל אם לקחה הגוי מעצמו וסירס אותה מותר ללקחה מידו ולאכול אותה. ואם הערים הישראל כגון שאמר דברים בפני הגוי מראין חפצו בכך וכיוצא בענינים אלה כמו שעושין המערימין הפחותין קונסין אותו שיוציאנה מתחת ידו וימכרנה לישראל אחר ואפילו לבנו גדול התירו זכרונם לברכה למוכרה שלא גזרו אלא שתצא מתחת ידו אבל לבנו קטן אינו מוכרה ולא נותנה.
ומה שאמרו (שבת קי"א ע"א) גם כן שהמסרס אחר המסרס חייב וכדאמר רבי חייא בר אבין אמר רבי יוחנן הכל מודין במחמץ אחר מחמץ שהוא חייב שנאמר (ויקרא ו' י') לא תאפה חמץ (שם ב' י"א) ולא תעשה חמץ במסרס אחר מסרס שהוא חייב שנאמר (שם כ"ב כ"ד) ומעוך וכתות ונתוק וכרות אם על כרות חייב על נתוק לא כל שכן אלא להביא נותק אחר כורת שהוא חייב. כיצד הרי שבא אחד וכרת הגיד ובא אחר וכרת הביצים או נתקן חייב גם האחרון וכן אם בא אחד ומעך את הגיד ובא אחר ונתקו כולן לוקין אע"פ שהאחרון אינו מסרס שכבר מסורס הוא.
ומה שאמרו זכרונם לברכה שהמסרס את הנקבה בין באדם בין בשאר מינין פטור. ומה שאמרו שהמשקה עיקרין לאדם או לשאר הבריות כדי לסרסן אסור אבל אין לוקין על זה. וכן המושיב חברו במים או בשלג עד שיבטל ממנו כח איברי הזרע אינו לוקה עד שיסרס ביד אבל ראוי להכותו מכת מרדות. ואשה מותרת לשתות כוס עיקרין שמסרסין אותה שלא תלד שהנשים אינן מצוות על פריה ורביה כמו שכתבתי במצוה ראשונה שבספר. ויתר פרטיה מבוארין במקומות ממסכת שבת וביבמות.
ונוהגת בכל מקום ובכל זמן בזכרים ונקבות שאסור גם להן לסרס הזכרים אבל לא עצמן בכוס עיקרין כמו שאמרנו. ועובר עליה וסירס אחד מכל מיני בעלי חיים בין אדם בין בהמה ועוף בין טהורים בין טמאים לוקה.
<h2>מצוה רצב אמור שלא להקריב קרבן בעל מום מיד הגוים</h2>
שלא להקריב בעלי מומין מיד הגוים שנאמר (ויקרא כ"ב כ"ה) ומיד בן נכר לא תקריבו את לחם אלהיכם מכל אלה שלא נאמר אחר שהוא גוי נקריב בעדו בעל מום. והוצרכה האזהרה בזה עליהם לפי שכבר התירתנו התורה לקבל מידם קרבנות תמימים כמו שנאמר (שם שם י"ח) איש איש מבית ישראל ומן הגר בישראל אשר יקריב קרבנו לכל נדריהם ולכל נדבותם ובא הפירוש עליו איש איש לרבות הגוים שנודרים נדרים ונדבות ומקבלים אותם מהם.
משרשי המצוה כבוד הבית וכמו שכתבתי בלאו כ"א בסדר זה.
מדיני המצוה מה שאמרו זכרונם לברכה (תמורה ז' ע"א) שכל מום מן המומין הפוסלין בקרבנותינו כגון השבעים ושלשה מומין הידועין פוסלין גם כן במה שנקבל מהם ולא נאמר שלא יהיה מום בקרבנותם אלא מה שהם מחשבין אותו מום כגון מחוסר אבר. וקצת יתר פרטיה מפוזרים במקומות מהתלמוד.
ונוהגת בכהנים ובזמן שישראל שרויין על אדמתן כי אז הוא זמן ההקרבה. וכהן שעבר על זה והקריב בעל מום אע"פ שהוא מבן נכר לוקה.
<h2>מצוה רצג אמור מצות הקרבן שיהיה משמונה ימים ולמעלה</h2>
שיהיה כל קרבן שנקריב מן הבהמה מבן שמונת ימים ומעלה לא פחות מזה וזאת היא מצות מחוסר זמן בגופו. והמקרא המזהירנו בזה הוא שכתוב (ויקרא כ"ב כ"ז) שור או כשב או עז כי יולד והיה שבעת ימים תחת אמו ומיום השמיני והלאה ירצה ודברי התורה נוטריקון הם ומורה הכתוב שקודם לכן לא ירצה הקרבן. וזה וכיוצא בו יקראו זכרונם לברכה לאו הבא מכלל עשה עשה ולפיכך אין לוקין עליו וכמו שביארו זכרונם לברכה בחולין פרק אותו ואת בנו (פ' ע"ב) שאמרו שם לענין מלקות הנח למחוסר זמן שהכתוב נתקו לעשה.
משרשי המצוה מה שהקדמנו בענין הקרבן על צד הפשט כי בכח הפעולה יתעורר האדם להכשיר מעשהו ולכן נצטוה להיות פעולת הדברים שבהן הכשר המעשה שלימה בכל כחו ומשלימות הקרבן שיהיה מבן שמונת ימים והלאה כי קודם לכן איננו ראוי לכל דבר ולא יחמוד איש אותו לאכלה ולסחורה ולתשורה.
מדיני המצוה מה שאמרו זכרונם לברכה (שם כ"ב ע"א) שתורים שלא הגיע זמנן שהן אסורין לקרבן כמו בהמה שלא הגיע זמנה. וכן בני יונה גדולים הרבה אסורים והטעם בהם שהגדלות להן נחשב כמום. ודרך כלל אמרו זכרונם לברכה במשנה (שם) בתורים ובני יונה שתחילת הציהוב שבזה ושבזה פסול לפי שהוא גדלות ביונים וקטנות בתורים.
ודרשו זכרונם לברכה (שם ל"ח ע"ב) בזה המקרא כי יולד פרט ליוצא דופן שפסול לקרבן. תחת אמו פרט ליתום כלומר שנולד אחר שנשחטה אמו. ומן הדומה שבכל זה אפשר לומר שאין השלימות בהן כמו בנולדים כדרכו של עולם וכבר כתבתי כי החיוב להיות הקרבן בתכלית השלמות מכל צד. ויתר פרטיה מתבארים בספרא וסוף מסכת זבחים.
ונוהגת בזמן הבית בזכרי כהונה כי להם מצות הקרבן ועל ידם יתקרבו והם הוזהרו מן הדומה בענין. אבל מכל מקום ראיתי לרמב"ם זכרונו לברכה שכתב וזה לשונו וכן המקדיש מחוסר זמן הרי הוא כמקדיש בעל מום עובר ואינו לוקה כמו שביארנו עד כאן. נראה מדבריו שהוא סובר שחיוב מצוה זו אף על הישראל המקדיש אותו. וכיון שכן יש לנו לומר לדעתו שחיוב מצוה זו בין בכהנים בין בישראלים ובזכרים ונקבות.
ועובר על זה והקריב מחוסר זמן או הקדישו לדעת הרמב"ם זכרונו לברכה ביטל עשה אבל אינו לוקה לפי שהוא לאו הבא מכלל עשה כמו שכתבנו.
<h2>מצוה רצד אמור שלא לשחוט בהמה ובנה ביום אחד</h2>
שלא נשחוט בהמה ובנה ביום אחד בין בקדשים בין בחולין שנאמר (ויקרא כ"ב כ"ח) אותו ואת בנו לא תשחטו ביום אחד.
משרשי המצוה שיתן האדם אל לבו כי השגחת השם ברוך הוא על כל מיני בעלי חיים בכלל ועם השגחתו עליהם יתקיימו לעולם כי השגחתו בדברים זהו קיומם ועל כן לא יבטל מן המינין לגמרי כל ימי עולם. ואע"פ שהשגחתו על מין האדם בפרט וכמו שכתבתי למעלה בסדר אשה כי תזריע עשה ג' לא כן מיני שאר בעלי חיים אלא דרך כלל במין ישים השם השגחתו ברוך הוא ועל כן נמנענו מלכלות האילן וענפיו ביחד לרמז זה.
ועוד נוכל לומר בענין על צד הפשט כמו כן שהוא לקבוע בנפשנו מדת החמלה ולהרחיק מדת האכזריות שהיא מדה רעה ולכן אע"פ שהתיר לנו האל מיני בעלי חיים למחייתנו צונו לבל נהרוג אותו ואת בנו ביחד ולקבוע בנפשנו מדת החמלה.
דיני המצוה (כגון) מה שאמרו זכרונם לברכה (חולין פ"ב ע"א) שאין חילוק בין אותו ואת בנו או בנו תחילה ואחר כך האם. ומה שאמרו (שם פ"ג ע"א) דבארבעה פרקים בשנה המוכר בהמה לחבירו צריך להודיעו אמה מכרתי לשחוט לפי שבארבעה זמנים אלו כל הקונים מן הסתם לשחטן לשעה קונין ואלו הן ערב יום טוב האחרון של חג וערב יום טוב הראשון של פסח וערב עצרת וערב ראש השנה וכדברי רבי יוסי אף ערב יום הכיפורים בגליל. והא דתנן (שם) צריך להודיעו דוקא המוכר צריך להודיע הדבר אבל הלוקח אינו צריך לשאול אותו משום דספק ספיקא הוא עליו שמא אין לה אם ואם יש לה שמא לא מכרה לשחוט.
ומה שאמרו (שם פ"ב ע"א) דשנים שלקחו פרה ובנה זה שלקח ראשון ישחוט ראשון ואם קדם השני ושחט שלא כדין אסור הראשון לשחוט. ודין השוחט פרה ושני בניה או שני בניה ואחר כך היא וכן היא ובתה ובת בתה. ומותר לשחוט האם עם בת בתה שלא אסר הכתוב אלא אותו ואת בנו.
ומה שאמרו (שם) שאם שחט האם ובת בתה ואחר כך הבת שאין סופג אלא ארבעים ואע"פ שבשחיטת בת זו עובר שני לאוין משום אותו ואת בנו ובנו ואותו מכל מקום חד מעשה הוא.
ומה שאמרו זכרונם לברכה (שם ע"ח ע"ב) שאיסור אותו ואת בנו אינו נוהג אלא בנקבות שאמרו בפירוש בנו מי שבנו כרוך אחריו דהיינו הנקבה. ומכל מקום הכי אסיקנא בחולין (שם ע"ט ע"א) עם הפירושים הטובים שאם נתברר לנו הזכר שהוא אביו ודאי שאין שוחטין אותו עם בנו ביום אחד משום דפסקינן התם הלכה כרבי יהודה ורבי יהודה לפי הנשמע מדבריו ספוקי מספקא ליה אי חוששין לזרע האב אם לא מדקאמר לענין כלאים בפרדות אין מרביעין עליה לא סוס ולא חמור אלא מינה ואי הוה סבירא ליה דאין חוששין ודאי לזרע האב לא היה אומר כן אלא הכי הוה ליה למימר אין מרביעין עליה אלא מינה מצד אם אלא ודאי לרבי יהודה ספוקי מספקא ליה וכי קאמר אין חוששין לזרע האב כוונתו לומר שלא נחוש לזרע האב להקל בדבר אבל להחמיר ודאי נחוש לזרע האב. ובכל מקום שיהיה חומרא כשנאמר שלא נחוש אז נאמר שאין חוששין לו דכיון דספוקי מספקא ליה אזלינן לחומרא בכל מקום. ולפי זה היכא שאנו יודעין ודאי הזכר נחוש לו בענין אותו ואת בנו. ויתר פרטיה בחולין פרק שמיני.
ונוהגת בכל מקום ובכל זמן בזכרים ונקבות. ועובר על זה ושחט אותו ואת בנו ביום אחד או בנו ואותו חייב מלקות.
<h2>מצוה רצה אמור שלא לעשות דבר שיתחלל בו שם שמים בין בני אדם</h2>
שנמנענו מחילול השם והוא הפך קידוש השם שנצטוינו בו כמו שכתבנו למעלה בסדר זה שנאמר (ויקרא כ"ב ל"ב) ולא תחללו את שם קדשי.
וכתב המעתיק בשם הרמב"ם זכרונו לברכה והעוון הזה יחולק לשלשה חלקים השנים על הכלל והאחד על הפרט. והחלק האחד הכללי שכל מי שיבוקש ממנו לעבור על מצוה מן המצוות בשעת השמד והיה האונס מתכוין להעביר בין מצוות קלות בין חמורות או מי שיבוקש ממנו לעבור על עבודה זרה גילוי עריות או שפיכות דמים ואפילו שלא בשעת השמד הוא חייב שימסור נפשו ויהרג ואל יעבור. ואם עבר ולא נהרג כבר חילל את השם ברבים ועבר על אמרו ולא תחללו את שם קדשי וחטאו עצום מאד.
אמנם אינו לוקה בעבור שהוא אנוס לפי שאין לבית דין שיקיימו גבול מלקות או הרג אלא במזיד ברצון בעדים והתראה. ולשון ספרא בנותן מזרעו למולך ושמתי אני את פני באיש ההוא אמרו זכרונם לברכה ההוא ולא אנוס ולא שוגג ולא מוטעה. וכבר התבאר לך שעובד עבודה זרה באונס אינו חייב כרת וכל שכן מיתת בית דין ואמנם עבר על חילול השם.
והחלק השני הכללי שיעשה האדם עבירה אין תאוה בה ולא עריבות אבל יכוין בפעולתו להכעיס וזה כמו כן מחלל שם שמים וילקה. ולפיכך אמר (שם י"ט י"ב) ולא תשבעו בשמי לשקר וחללת את שם אלהיך שזה יראה הכעסה בזה הדבר ואין עריבות גשמי בזה.
והחלק אשר על הפרט שיעשה איש מפורסם בגמילות חסדים ומעשים טובים מעשה אחד שיראה לרבים שהוא עבירה וכגון המעשה ההוא אינו ראוי לכמו האיש החסיד ההוא שיעשהו אע"פ שהוא מעשה היתר חילל את השם. והוא אמרם זכרונם לברכה (יומא פ"ו ע"א) היכי דמי חילול השם כגון אנא דשקילנא בשרא מבי טבחא ולא יהיבנא דמי לאלתר. רבי פלוני אמר כגון אנא דמסגינא ארבע אמות בלא תורה ובלא תפילין. וכבר נכפל לאו זה ואמר (שם י"ח כ"א) ולא תחלל את שם אלהיך אני יי עד כאן.
שורש מצוה זו וקצת דיניה וכל עניניה כמנהגי כתבתי במצות קידוש השם עשה ו' בסדר זה.
<h2>מצוה רצו אמור מצות קידוש השם</h2>
שנצטוינו לקדש את השם שנאמר (ויקרא כ"ב ל"ב) ונקדשתי בתוך בני ישראל כלומר שנמסור נפשינו למות על קיום מצות הדת. וכבר ביארו זכרונם לברכה מפי הקבלה ומן הכתובים באי זה ענין ובאי זו מצוה נצטוינו בזה. ואע"פ שכתוב בתורה (שם י"ח ה') וחי בהם דמשמע ולא שימות בהם כבר קיבלו הם שלא נאמר מקרא זה בכל ענין ובכל עבירה ומפי הקבלה אנו חיין בכל דברי התורה.
ובפירוש אמרו זכרונם לברכה (סנהדרין ע"ד ע"א) כי ג' מצוות הן שחייב האדם שיהרג עליהן ואל יעבור בהן לעולם והן עבודה זרה וכל אביזרהא כלומר כל ענין שלה האסור לנו מכח הלאוין המיוסדין בה וכמו שנפרש למטה בעזרת השם וכן גילוי עריות וכל אביזרהא ושפיכות דמים שאם יאמרו לו לאדם עבוד עבודה זרה או נהרגך יהרג ואל יעבדה ואע"פ שלבו תמים באמונת השם אע"פ כן נצטוה שיהרג ולא יעשה המעשה הרע ההוא ולא יתן מקום אל המעביר לחשוב שהוא כפר בשם. ולשון ספרי על מנת כן הוצאתי אתכם מארץ מצרים שתקדישו את שמי ברבים. וכמו כן בשתים שזכרנו יהרג ואל יעבור כמו שאמרנו.
שורש מצוה זו ידוע כי האדם לא נברא רק לעבוד בוראו ומי שאינו מוסר גופו על עבודת אדוניו איננו עבד טוב. והרי בני אדם ימסרו נפשותם על אדוניהם קל וחומר על מצות מלך מלכי המלכים הקדוש ברוך הוא.
מדיני המצוה מה שאמרו זכרונם לברכה (שם) שבאלו הג' עבירות שזכרנו חייב האדם למסור נפשו בכל ענין בין בשעת שמד או שלא בשעת שמד ובין בפרהסיא או אפילו בצנעא ובין שיתכוין הגוי להעביר או אפילו להנאת עצמו. אבל בשאר עבירות אמרו דשלא בשעת השמד ובצנעה יעבור ואל יהרג ואפילו יתכוין הגוי להעבירו אבל בפרהסיא כלומר בפני עשרה מישראל אם להנאתו מתכוין המעביר יעבור ואל יהרג ואם להעבירו יהרג ואל יעבור.
ובשעת השמד אפילו בצנעה ואפילו להנאתו ואפילו על מצוה קלה יהרג ואל יעבור. ומצוה קלה היא כעין מה שאמרו זכרונם לברכה (שם) אפילו אערקתא דמסאנא כלומר שלא יעשה הישראל צורת מנעלו כמו הגוים העובדים עבודה זרה שלא ידמה להיות עובד עבודה זרה כהם.
וזה שאמרנו אביזרהא דעבודה זרה הענין הוא לומר כל מה שנאסר לנו מכל לאו המיוחד בעבודה זרה וכעין מה שאמרו בפסח ראשון (פסחים כ"ה ע"א) בכל מתרפאין במקום סכנה חוץ מעצי אשירה ואמרו עלה בירושלמי (שבת פי"ד ה"ד) לא סוף דבר בשאמר לו רופא הבא לי עלין של אשירה פלונית דמיחזי כמאן דמודה בה אלא אפילו אמר לו הבא לי עלין של אילן פלוני סתם והלך ולא מצא אלא של אשירה יהרג ואל יעבור. ואף על גב דהשתא כי מיתסי בעצי אשירה לאו עבודה זרה ממש היא דהא לא פלח לה אלא מכל מקום דמתהני מינה ואיכא במילתא לאו דלא ידבק בידך מאומה מן החרם דהוא לאו המיוחד בעבודה זרה. אבל איסורין טובא דאיכא בעבודה זרה דילפינן להו מלאו דלפני עור לא תתן מכשול ליתנהו בכלל אביזרהא דעבודה זרה ליהרג עליהם כיון דלאו דלפני עור אינו מיוחד בעבודה זרה ממש דבכולהו מצוות נמי איתיה.
אחר שכתבתי זה מצאתי במקצת מחידושי מורי ישמרם אל שכתבו כי בירושלמי דעבודה זרה (פ"ב ה"ב) משמע דכל שאמר לו הרופא עלין סתם יעבור ואל יהרג.
וענין שפיכות דמים למדו הענין זכרונם לברכה (סנהדרין שם) מדרך הסברא ואמרו על דרך משל מאי חזית דדמא דידך סומק טפי דילמא דמא דההוא גברא סומק טפי כלומר הנרצח יהיה ראוי לעשות יותר מצוות מאותו שהרגו ועל כן אינו בדין שיהרוג שום אדם לחבירו ואפילו יהרג הוא על זה.
ועוד אמרו זכרונם לברכה (ירושלמי תרומות פ"ח ה"ד) שאפילו היו כמה אלפים ישראלים ואמרו להם אנסים תנו לנו אחד מכם ואם לאו נהרוג כולכם יהרגו כולם ואל ימסרו נפש אחת מישראל. ודוקא כשאמרו להם אחד סתם אבל ייחדוהו להם בפירוש שאמרו תנו לנו פלוני ואם לאו נהרוג כולכם רשאין ליתנו כענין הידוע בשבע בן בכרי. וכן הדין בנשים שאמרו להן גוים תנו לנו אחת מכם וכו' כדאיתא במסכת תרומות פרק שמיני (מי"ב).
וענין עריות שנהרגין עליהן למדו זכרונם לברכה (סנהדרין שם) אותו לפי שהוקשה נערה מאורסה לרוצח מה רוצח יהרג ואל יעבור כמו שאמרנו כן נערה מאורסה יהרג אדם ולא יבעל אותה כי התורה לא תמשל משלים חנם רק ללמד ענין. ועוד יש להם בזה סמך מן הקבלה שהיא חומת ברזל לכל דבריהם.
וכתבו הראשונים דלא אמרינן יהרג ואל יעבור לעולם אלא לעבור עבירה אבל להבטל ממצוה יעבור ואל יעשה המצוה ואל יהרג. וכעין מה שאמרו זכרונם לברכה (שם) באסתר קרקע עולם היתה כלומר והוא כעין שב ואל תעשה שהרי האשה על כרחה נבעלת. ואפילו סייעה האשה בתשמיש לאחר שהלבישה היצר לא תתחייב בכך שאין אונס גדול ממנו.
ומה שמצינו מעשים לחסידים הראשונים שנהרגים על ביטול מצוה וכעין מה שאמרו זכרונם לברכה מה לך יוצא ליסקל על שמלתי את בני מה לך יוצא ליצלב על שנטלתי את הלולב מדת חסידות עשו הם וראו שהדור היה צריך לכך והיו חכמים גדולים ראויין לכך להורות על זה. שאלמלא כן שהיו גדולים וחכמים לא היו רשאין למסור נפשם למות שלא לכל אדם יש רשות ליהרג במה שלא חייבונו זכרונם לברכה ליהרג עליו ולא עוד אלא שמתחייב בנפשו הוא.
ועוד ראיתי בענין מצוה זו בספרי מורי ישמרם אל שבכל אשה שקידושין תופסין בה כגון אלמנה לכהן גדול גרושה וחלוצה לכהן הדיוט ממזרת ונתינה לישראל בת ישראל לנתין וממזר שאינן בכלל עריות ליהרג עליהן. אבל מכל מקום להורות לשום אדם לבוא על אשה ואפילו פנויה אין מורין אלא ימות מחליו אם העלה לבו טינא ואל תבעל לו ולא יספר עמה וכו' בסנהדרין פרק בן סורר (ע"ה ע"א) ובספר מדע. ויתר פרטיה מבוארין בפרק ז' מסנהדרין ובפסחים ויומא ובמקומות אחרים.
ונוהגת מצוה זו בכל מקום ובכל זמן בזכרים ונקבות. ועובר עליה ולא קידש השם במקום שחייב לקדשו ביטל עשה זה מלבד שעבר על לאו דלא תחללו את שם קדשי וכמו שנכתוב בסדר זה בעזרת השם. ועוון חילול השם גדול וחמור עד מאד עד שאמרו זכרונם לברכה שאין כח בתשובה ויום הכיפורים ויסורין לכפר אלא במיתה כדאיתא בפרק אחרון מיומא (פ"ו ע"א).
<h2>מצוה רצז אמור מצות שביתה ביום ראשון של פסח</h2>
לשבות ביום ראשון של פסח שנאמר בו (ויקרא כ"ג ז') ביום הראשון מקרא קדש ובכל מה שנאמר בתורה מקרא קדש פירשו זכרונם לברכה קדשהו וענין קדושתו הוא שלא נעשה בו מלאכה אלא מה שהוא מיוחד באכילה כמו שביאר הכתוב (שמות י"ב ט"ז) אך אשר יאכל לכל נפש הוא לבדו יעשה לכם.
והראיה ששביתת יום טוב נחשבת עשה אמרם זכרונם לברכה (שבת כ"ה ע"א) האי שבתון עשה הוא ולמדנו מעתה שבכל מקום שנאמר בתורה שבתון גבי יום טוב הוא עשה. וכבר בא הרבה בתלמוד גם כן יום טוב עשה ולא תעשה.
משרשי המצוה כדי שנחשוב בענין המועד בנס שנעשה לנו בו ונהלל ונפאר במחשבתינו מה שצונו ברוך הוא עליו ועשה לנו נסים בזמן ההוא ואם יהיה האדם טרוד במלאכתו לא יהיה לו פנאי לחשוב בשום דבר. ועוד נאריך בשרשה ובדיניה בלאו דאיסור מלאכה ביום טוב שבסדר זה בעזרת השם.
ונוהגת בכל מקום ובכל זמן בזכרים ונקבות. ועובר על זה ועשה מלאכה שלא לצורך אוכל נפש ביטל עשה זה מלבד שעבר על לא תעשה כמו שנכתוב במקומו.
דיני המצוה מתבארים ביום טוב.
<h2>מצוה רצח אמור שלא לעשות מלאכה ביום ראשון של פסח</h2>
שלא נעשה מלאכה ביום ראשון של חג הפסח שהוא יום ט"ו בניסן שנאמר (ויקרא כ"ג ז') ביום הראשון מקרא קדש יהיה לכם כל מלאכת עבודה לא תעשו. וכבר הזהיר על זה הכתוב בסדר בא אל פרעה בצווי חג הפסח שנאמר שם (שמות י"ב ט"ז) כל מלאכה לא יעשה בהם. וזה המקרא הביא הרמב"ם זכרונו לברכה במניינו אבל אני כתבתי זה האחר כדי שיהיו המועדות סדורים בסדר אחד והכל עולה לענין אחד.
ואמר הכתוב כאן מלאכת עבודה ולא אמר כל מלאכה לפי שצרכי אוכל נפש הותרו לעשות ביום טוב כמו שבא בכתוב במקום אחר (שם) אך אשר יאכל לכל נפש הוא לבדו יעשה לכם. וזהו פירוש מלאכת עבודה כלומר מלאכה שאינה לצורך אוכל נפש כענין שנאמר (שם א' י"ד) ובכל עבודה בשדה וכן וקין היה עובד אדמה מלך לשדה נעבד עובד אדמתו אבל המלאכה שהיא לאוכל נפש כמו הבישול וכיוצא בו מלאכת הנאה היא לא מלאכת עבודה כן פירש הרמב"ן זכרונו לברכה.
וכתב עוד שזה הפירוש מתבאר בתורה כי בחג המצות שאמר תחילה כל מלאכה לא יעשה בהם בסדר בא אל פרעה הוצרך לפרש אך אשר יאכל לכל נפש הוא לבדו יעשה לכם ובשאר כל ימים טובים יקצר ואמר כל מלאכת עבודה לא תעשו לאסור כל מלאכה שאיננה אוכל נפש ולהודיע שאוכל נפש מותר בהן ולא יאמר הכתוב לעולם באחד מכל שאר ימים טובים כל מלאכה ולא יפרש בהם היתר אוכל נפש כי מלאכת עבודה ילמד על זה.
אבל בפרשת כל הבכור בחג המצות אמר (דברים ט"ז ח') וביום השביעי עצרת ליי אלהיך לא תעשה מלאכה והטעם מפני שכבר התיר בו בחג זה בפירוש אוכל נפש בסדר בא אל פרעה ואחרי כן בסדר זה הזכיר מלאכת עבודה דמשמע בו גם כן היתר אוכל נפש ולפיכך כשחזר והזכירו פעם אחרת בפרשת כל הבכור לא הוצרך לומר בו עוד ביאור והזכיר מלאכה סתם וסמך על הידוע. ומכל מקום לא אמר כל מלאכה כמו בשבת ויום הכיפורים אבל אמר מלאכה כלומר המלאכה אשר הזהרתיך עליה.
משרשי המצוה כדי שיזכרו ישראל הנסים הגדולים שעשה השם להם ולאבותיהם וידברו בם ויודיעום לבניהם ולבני בניהם כי מתוך השביתה מעסקי העולם יהיו פנויים לעסוק בזה שאילו היו מותרין במלאכה ואפילו במלאכה קלה היה כל אחד ואחד פונה לעסקו וכבוד הרגל ישכח מפי עוללים גם מפי הגדולים.
ועוד יש תועלות רבות בשביתה שמתקבצין כל העם בבתי כנסיות ובבתי מדרשות לשמוע דברי ספר וראשי העם ידריכום וילמדום דעת וכעין מה שאמרו זכרונם לברכה (מגילה ל"ב ע"א) משה תיקן להם לישראל שיהיו דורשין בהלכות הפסח בפסח והלכות עצרת בעצרת.
מדיני המצוה מה שאמרו זכרונם לברכה (ביצה כ"ח ע"ב) שאע"פ שהתיר הכתוב המלאכות לצורך אוכל נפש דוקא הדברים שאי אפשר לעשותן מערב יום טוב הוא שהתיר הכתוב כגון לישה שחיטה אפייה בישול שכל אלו המלאכות נפסדות קצת בשהייתן וכמו כן מזה הטעם התירו לדוך סממנים ביום טוב משום דמפיגי טעמייהו בשהייה אחר שהן נידוכין אבל המלאכות שאפשר לעשותן מערב יום טוב ואינן מקבלות בזה שום הפסד כגון קצירה דישה ברירה טחינה רקידה וכיוצא בהן אסור לעשותן ביום טוב ואינן בכלל צרכי אוכל נפש כלל ולוקין עליהם כמו בחרישה בשדה שהיא מלאכת עבודה באמת.
ועוד ביארו המפרשים האחרונים ענין זה ואמרו כן דלא שרי קרא צורך אוכל נפש אלא מה שנעשה ליומו כלומר לזמן מועט כמו בישול ואפייה וכיוצא בזה כמו שאמרנו וכן מה שדעתו של אדם סומכת בו להכינו לשעתו לאפוקי צידה שאין דעתו של אדם עליה דשמא לא תזדמן לו צידה היום.
ועוד אמרו דכי שרינן אוכל נפש במה שנעשה לשעתו כמו שאמרנו דוקא כשאדם משתמש בגופה של מלאכה אבל אם משתמש בסילוקה של מלאכה אסור וזהו שאסרו זכרונם לברכה (שם כ"ב ע"א) לכבות הבקעת אע"פ שדעתו לכבותה כדי שלא תתעשן הקדירה. ולענין צליית בשר על הגחלים דהיינו בישרא אגומרי הנזכר בגמרא (שם כ"ג ע"א) אע"פ שהאש מתכבה בלחות הבשר אין זה נקרא משתמש בסילוקה של מלאכה כי צורך הצלייה לעשותה כן ומשתמש בגופה של מלאכה הוא ושרי.
וכן מה שאמרו זכרונם לברכה (שם י"ב ע"א) שאין בכלל היתר צרכי אוכל נפש מה שהוא אכילה ושתיה לבד אלא אף כל דבר הצריך לו לאדם לבו ביום בין שהוא דבר מצוה כגון קטן למולו ולולב לצאת בו וכן ספר תורה לקרות בו דכל יומא ויומא זמן תורה הוא ובין שאינו דבר מצוה אלא צרכי גוף לבו ביום כגון רחיצת רגלים במים חמין שהוחמו ביום טוב או לעשות מדורה להתחמם בה כל דברים אלו מותרין ובכלל היתר דאוכל נפש נינהו כן פירשו הדבר חכמים זכרונם לברכה.
ומיהו דוקא דברים השוים בכל גוף אדם הוא שנתיר ונאמר שהוא בכלל היתר זה של אוכל נפש כגון רחיצת רגלים דכולי עלמא רחצי הכי לפעמים אבל מה שאינו שוה לכל אדם כגון מוגמר דלאו כולי עלמא מגמרי כדאמרינן בכתובות (ז' ע"א) ודאי אסור הוא וכל כיוצא בזה. ודוקא בענינים אלו בעינן שיהיה הענין שוה בכל אדם אבל לענין אוכלין אפילו מאכל שאין דרך לעשותו אלא המלכים והשרים הגדולים מותר לעשות אותו כל אדם דמכל מקום עיקר אכילה דבר השוה בכל נפש היא.
וכן מה שאמרו באיסור הכנה דאין יום טוב מכין לשבת ולא שבת ליום טוב ולא משתכחא איסור הכנה מדאורייתא לדעתי כי מעינת שפיר בדברי הגמרא כי אם בביצה בלבד. ועיקר איסורה הוא בשנולדה ביום טוב שלאחר שבת או בשבת שלאחר יום טוב בהכי מתוקמא הכנה דרבה בביצה (ב' ע"ב) ובהכי אסירא איסורא דאורייתא ולא בענין אחר דהא דאסרינן לה כשנולדה בשבת ליום טוב שלאחריו או בשנולדה ביום טוב לשבת שאחריו וכן כשנולדה ביום טוב עצמו מדרבנן הוא איסורא והכל משום גזירה דנולדה ביום טוב שלאחר שבת כדאמרן. ויאריך הענין אם באתי לכותבו בביאור רחב ובמקומו בריש ביצה (שם) הארכתי בו כאשר למדוני רבותי ישמרם אל.
ודין מכשירי אוכל נפש שאסור לעשותן משום דכתיב (שמות י"ב ט"ז) הוא לבדו ולא מכשיריו. ודין זימון הגוי ביום טוב שאסור דכתיב (שם) לכם ולא לגוים. וכן אין אופין שום דבר לכלבים דכתיב (שם) לכם ולא לכלבים.
ומה שאמרו זכרונם לברכה (שם ד' ע"ב) בשני ימים טובים של גלויות דנולדה ביצה בזה מותרת בזה ומה שנתלש מן הקרקע בזה מותר בזה דשתי קדושות הן מה שאינו כן בשני ימים טובים של ראש השנה. ויתר פרטיה רבים יתבארו כולן בארוכה במסכתא הבנויה על זה והיא מסכת יום טוב.
ונוהגת בכל מקום ובכל זמן בזכרים ונקבות. ועובר על זה ועשה מלאכה ממלאכות האסורות ביום טוב במזיד חייב מלקות.
<h2>מצוה רצט אמור מצות קרבן מוסף כל שבעת ימי הפסח</h2>
להקריב קרבן מוסף בכל שבעת ימי הפסח שנאמר (ויקרא כ"ג ח') והקרבתם אשה ליי שבעת ימים והוא כקרבן ראש חדש שני פרים ואיל אחד ושבעה כבשים הכל עולות וכמו שכתוב בפירוש על כולן בסדר פנחס (במדבר כ"ח י"ט) אשה עולה ומשפט העולה כבר פירשתיו למעלה. ושעיר אחד לחטאת והיא נאכלת.
משרשי המצוה כענין מה שכתבנו למעלה בענין הקרבן כי האדם נפעל לפי מעשהו כי מהיותו בעל חומר אין מחשבתו נדבקת כי אם על ידי המעשה ומזה השורש ציונו האל ברוך הוא לעשות פעולה מיוחדת לשם היום למען נתפעל מתוך כך לתת אל ליבנו גודל היום וקדושתו והנסים והטובות שגמלנו האל ברוך הוא באותו הזמן.
דיני המצוה מה שאמרו זכרונם לברכה בפרק רביעי ממנחות (מ"ט ע"א) התמידין אינן מעכבין את המוספין ולא המוספין מעכבין זה את זה. וכן מה שאמרו שם (מ"ד ע"ב) הפרים והאילים והכבשים אינם מעכבים זה את זה. הפר והאיל והכבשים אינן מעכבין את הלחם כלומר מנחת הסולת שזהו הלחם ולא הלחם מעכב את הכבשים דברי רבי עקיבא. אמר רבי שמעון בן ננס לא כי אלא הכבשים מעכבין את הלחם והלחם אינו מעכב את הכבשים שכן מצינו שכשהיו ישראל במדבר ארבעים שנה קרבו כבשים בלא לחם אף כאן יקרבו כבשים בלא לחם. אמר רבי שמעון הלכה כדברי בן ננס אבל אין הטעם כדבריו שכל האמור בחומש הפקודים כלומר בספר במדבר סיני קרבו במדבר והאמור בתורת כהנים כלומר בספר ויקרא לא קרבו במדבר משבאו לארץ קרבו אלו ואלו. ומפני מה אני אומר יקרבו כבשים בלא לחם שהכבשים מתירין את עצמן ולחם בלא כבשים אין לו מי שיתירנו.
וכן מה שאמרו שם פרק תשיעי (פ"ט ע"א) מערבין נסכי פרים בנסכי אילים אבל אין מערבין נסכי כבשים בנסכי פרים ואילים. ועוד אמרו שם (פ"ז ע"ב) גם כן שבע מידות של לח היו במקדש הין וחצי הין וכו'. רבי אלעזר ברבי צדוק אומר שנתות היו בהין עד כאן לפר עד כאן לאיל ועד כאן לכבש. ויתר פרטיה מבוארים שם ובמקומות מקדשים.
ונוהגת בזמן הבית בזכרי כהונה. ואם עברו הכהנים על זה ולא הקריבו את קרבן מוסף במועדו ביטלו עשה זה וחטאם ישאו ובני ישראל נקיים כי עליהם מוטל חיוב הקרבנות ביותר. ואם אולי הרגישו ישראל בדבר גם עליהם יהיה הפשע כי כל ענין הבית הקדוש וכל שכן תמידין ומוספין על הציבור כולו הוא מוטל.
<h2>מצוה ש אמור מצות שביתה בשביעי של פסח</h2>
לשבות ביום השביעי של חג הפסח שנאמר (ויקרא כ"ג ח') ביום השביעי מקרא קדש. וכבר כתבתי למעלה סמוך מצוה זו שבכל מקום שנאמר בתורה מקרא קדש ענינו לומר קדשהו שלא לעשות בו מלאכה והיא מצות עשה. וגם שם כתוב רמז משרשי המצוה על צד הפשט. וקצת דיניה כמנהגנו נכתוב בעזרת השם בלאו דאיסור מלאכה שבסדר זה. וכל ענין שביתת השביעי כשביתת יום ראשון ושניהם כרגל אחד הם חשובין לענין שאין אומרים זמן בשביעי וכן לכל דבר מה שאין כן בשמיני עצרת שהוא חג בפני עצמו וכמו שנכתוב במקומו בעזרת השם.
<h2>מצוה שא אמור שלא לעשות מלאכה ביום שביעי של פסח</h2>
שלא נעשה מלאכה ביום שביעי של פסח שהוא יום אחד ועשרים בניסן שנאמר (ויקרא כ"ג ח') ביום השביעי מקרא קדש כל מלאכת עבודה לא תעשו.
שורש מצוה זו וכל ענינה כתוב במצוה הקודמת דהיינו יום ראשון של פסח. ואולם ראוי שאבאר לך בני כאן ענין שני ימים טובים של גלויות למה נהגנו לעשות שני ימים טובים בכל מועד ומועד ותורתינו לא חייבתנו כי אם ביום טוב אחד כמו שבא בכתוב (שם) מפורש בפסח ביום הראשון מקרא קדש וביום השביעי וכן בעצרת וראש השנה וסוכות.
והאמת כי הענין הוא עכשיו מנהג לבד לא חיוב אחר רצוני לומר שאין אנחנו עושין אותו היום מפני הספק כי כל ישראל בקיאין עכשיו בקיבוע החדשים ויודעים יום המועד מכוון על פי החשבון המקובל בידם כמו שכתבתי למעלה בסדר בא אל פרעה (מצוה ד') עשה א'. ונקבע המנהג מפני שמתחילה כשהיו אנשים סמוכים בארץ היו קובעין החודש על פי הראייה כמצות התורה כמו שכתבתי שם. ועל כן כל מקומות ישראל הרחוקים מן המקום הנבחר שהקיבוע שם שלא היו יכולין שלוחים להגיע שם להודיעם יום הקבוע היה להם ספק באי זה יום קבעו החדש אם ביום שלשים או בשלשים ואחד והיו עושין המועד שני ימים מפני ספק זה.
ואולם לא היה ספק להם לעולם ביותר מיום אחד לפי שלעולם היו קובעין ראש חדש ביום שלשים או בשלשים ואחד בין בעדים או שלא בעדים. כי ידוע הדבר וברור שאין חידוש הלבנה מתאחר יותר ועל כן בין יבואו עדים או לא יבואו היו קובעין ראש חדש ביום שלשים ואחד.
ומפני הספק הזה שיש לרחוקים מירושלים קבעו להם בתחילה לעשות שני ימים יום טוב וחכמים זכרונם לברכה תיקנו גם עכשיו לרחוקים מן הארץ לעשות שני ימים כדת שהיו עושין בזמן ההוא ואע"פ שכל ישראל היום בקיאין בקיבוע החדש כמו שאמרנו. אבל הקרובים וכל שכן הדרים בארץ ממש אין ראוי שיעשו כי אם יום אחד כמנהג אנשי המקום מעולם וכן נהגו לפי מה ששמענו.
ומן הטעם הזה שאמרנו שהדבר הוא תקנת חכמים לא ספק אמרו מן המפרשים שלא נאמר עכשיו בשני ימים טובים של גלויות נולדה בזה מותרת בזה כמו שבא בגמרא (ביצה ד' ע"ב) דבזמן שהיה הדבר ספק היו אומרין כן אבל עכשיו מכיון שמתקנת חכמים הוא ולא מתורת ספק כלל לא נאמר כן אלא דינם כקדושה אחת.
ומהם שאמרו דמחמת הספק הראשון תיקנום חכמים זכרונם לברכה ולא נחמיר בהם יותר מבראשונה. ועוד דכי אתמר בגמרא (שם) נולדה בזה מותרת בזה כבר היה בטל הקיבוע על פי הראייה לפי הדומה וכן נהגנו היום.
וכל מה שאמרנו דוקא בשני ימים טובים של מועדי השנה חוץ מראש השנה דאילו בראש השנה בכל מקום כקדושה אחת היא ונולדה בזה אסורה בזה מפני שגם בבית הוועד היו עושין אותו לפעמים שני ימים יום טוב שלא מתורת ספק וכגון שבאו העדים מן המנחה ולמעלה שנוהגין אותו היום קודש ולמחר קודש. ומכל מקום גם בראש השנה מתקנת חכמים היא היום לעשות שני ימים בכל מקום אחר שאנו בקיאין בקיבועא דירחא.
<h2>מצוה שב אמור מצות קרבן העומר של שעורים ביום שני של פסח</h2>
שנקריב ביום שני של פסח יתר על המוסף של שאר ימי הפסח כבש בן שנתו לעולה ועומר אחד של שעורים הנקרא עומר התנופה שנאמר (ויקרא כ"ג י' י"א) כי תבואו אל הארץ וגו' והבאתם את עומר ראשית קצירכם אל הכהן והניף את העומר וגו' ממחרת השבת. ותרגומו מבתר יומא טבא כלומר ביום שני של פסח שהרי בפסח איירי בפרשה שלמעלה מזה ונאמר שם (שם י"ב) ועשיתם ביום הניפכם את העומר כבש תמים בן שנתו וגו'.
וקרבן זה של עומר נקרא מנחת ביכורים ואליה הוא הרמז באמרו יתברך (שם ב' י"ד) ואם תקריב מנחת בכורים ליי אביב קלוי באש וגו'. ולשון מכילתא כל אם ואם שבתורה רשות חוץ משלשה שהם חובה וזה אחד מהם. ואמרו שם אתה אומר חובה או אינו אלא רשות תלמוד לומר (שם) תקריב את מנחת בכוריך חובה ולא רשות.
וענין המנחה כן שהיו מביאין שלשה סאין שעורין ומוציאין מן הכל עשרון אחד שהוא מנופה בשלש עשרה נפה והשאר נפדה ונאכל לכל אדם וחייב בחלה ופטור מן המעשרות. ולוקחין זה העשרון של סולת השעורים ובוללין אותו בלוג שמן ונותנין עליו קומץ לבונה כשאר המנחות ומניפו הכהן במזרח מוליך ומביא מעלה ומוריד ומגישו כנגד חודה של קרן מערבית דרומית כשאר המנחות וקומץ ומקטיר והשאר נאכל לכהנים כשיירי כל המנחות.
משרשי המצוה. כדי שנתבונן מתוך המעשה החסד הגדול שעושה השם ברוך הוא עם בריותיו לחדש להם שנה שנה תבואה למחיה לכן ראוי לנו שנקריב לו ברוך הוא ממנה למען נזכור חסדו וטובו הגדול טרם נהנה ממנה ומתוך שנהיה ראויין לברכה בהכשר מעשינו לפניו תתברך תבואתינו ויושלם חפץ השם בנו שחפץ מרוב טובו בברכת בריותיו. ונצטוינו בזה בשני של פסח ולא בראשון כדי שלא נערב שמחה בשמחה כי הראשון נכון לזכר הנס הגדול שהוציאנו ברוך הוא מעבדות לחירות מיגון לשמחה.
מדיני המצוה. מה שאמרו זכרונם לברכה (מנחות ס"ח ע"ב) שמצותו של עומר להביאו מן השעורים ולא מן החטים ולא מכוסמין ושיבולת שועל ושיפון ומן הקרוב לירושלים שביכר תחילה היו מביאין אותו לא ביכר הקרוב מביאין אותו מכל מקום מארץ ישראל. ומצותו להקצר בלילה בליל י"ו בניסן בין בחול בין בשבת. ומצותו להביאו מן הלח פירוש כדי שיהיה נראה וניכר יותר לעין ביכורו. וכל העיירות הסמוכות לשם מתכנסות כדי שיהא נקצר בעסק גדול וכל זה מן השורש שכתבנו כדי שיתנו הכל לבם לדבר השם יתברך מתוך המעשה והשמחה.
ושלש סאין אלו היו קוצרין אותן בשלשה אנשים ושלש קופות ושלשה מגלות וכיון שחשיכה אומר הקוצר לעומדים שם בא השמש אומרין לו הן בא השמש אומרין לו הן בא השמש אומרין לו הן מגל זו אומרין הן וכן שלשה פעמים קופה זו אומרין הן וכן שלשה פעמים. אקצור אומרין לו קצור שלשה פעמים וכל כך למה מפני הטועים שיצאו מכלל ישראל בבית שני והיו אומרים שזה שנאמר בתורה ממחרת השבת שהוא שבת בראשית. ויתר פרטיה מתבארין מושלם בפרק עשירי ממנחות.
ונוהגת בזמן הבית בזכרים ואפילו ישראלים חייבין להשתדל במצוה זו שהרי שלוחי בית דין יוצאין ועושין כריכות בשדות מערב יום טוב וכמו שמפורש שם במנחות (ס"ה ע"א) אבל מכל מקום עיקר החיוב היא ההקרבה והתנופה וההגשה והקמיצה וההקטרה וכל זה בכהנים. ומכל מקום כיון שיש בה חלק לכל ישראל ויסוד המצוה הוא מפני חידוש התבואה שהוא הדבר הצריך לכל יש לנו לכותבה בחשבון המצוות המוטלות על כל בני ישראל.
<h2>מצוה שג אמור שלא לאכול מתבואה חדשה קודם כלות יום י'ו בניסן</h2>
שלא לאכול לחם מתבואה חדשה קודם כלות יום ששה עשר בניסן שנאמר (ויקרא כ"ג י"ד) ולחם וקלי וכרמל לא תאכלו עד עצם היום הזה.
משרשי המצוה לפי שעיקר מחייתן של בריות היא בתבואות ועל כן ראוי להקריב מהן קרבן ליי אשר נתנם טרם יהנו מהן בריותיו וכעין מה שאמרו זכרונם לברכה (ברכות ל"ה ע"א) בדומה לזה כל הנהנה מן העולם הזה בלא ברכה מעל. וכל זה להכשיר עצמינו שנהיה ראויין לקבל מטובו וכמו שכתבתי בספר פעמים רבות. וביום י"ו בניסן היינו מקריבין בזמן הבית קרבן העומר מתבואה חדשה מן השעורים כי היא התבואה המבכרת יותר מן החטים והיא מתרת כל התבואות.
מדיני המצוה מה שאמרו זכרונם לברכה (מנחות ע' ע"א) שחמש תבואות לבד הן שהן בכלל איסור החדש והן חטה ושעורה וכוסמת ושבולת שועל ושיפון. ובזמן הבית משקרב העומר ביום י"ו בניסן היה מותר החדש בירושלים והמקומות הרחוקים מותרין אחר חצות לפי שאין בית דין מתעצלין בו עד אחר חצות ועל כן היה מותר להם בכל מקום לסמוך על חזקה זו. והיום בעוונותינו שאין מקדש אסור מן התורה כל היום ובמקומות שעושין שני ימים טובים אסור כל יום י"ז עד לערב מדרבנן. ויתר פרטיה במנחות פרק עשירי ובמקומות משביעית ומעשרות וחלה.
ונוהג איסור זה בכל מקום ובכל זמן בין בפני הבית בין שלא בפני הבית בזכרים ונקבות. ומי שעבר על זה ואכל כזית מפת חדש קודם יום הקרבת העומר חייב מלקות.
<h2>מצוה שד אמור שלא לאכול קלי מתבואה חדשה עד היום ההוא</h2>
שלא לאכול קלי מתבואה חדשה קודם הזמן הנזכר כלומר שאף על פי שלא עשה פת מן התבואה ולא טחנה ולא רקדה אלא שקלה מן החטים או מן השעורים באור ואכל מהן חייב גם עליהם ועל זה נאמר (ויקרא כ"ג י"ד) וקלי וגו'. כל ענינה במצוה הקודמת. וחייב האוכל גם כן מלקות על כזית מן הקלי.
<h2>מצוה שה אמור שלא לאכול כרמל מתבואה חדשה עד הזמן הנזכר</h2>
שלא נאכל כרמל חדש קודם הזמן הנזכר שנאמר (ויקרא כ"ג י"ד) וכרמל לא תאכלו. והכרמל נקרא תבואה קלויה בשבלים גראניש בלעז וחייבין על הכרמל גם כן בכזית. ואמרו זכרונם לברכה (כריתות ה' ע"א) אכל מן החדש לחם וקלי וכרמל חייב על כל אחת ואחת. ואמרו גם כן קלי לא היה צריך לאומרו אבל הזכירו הכתוב לחלק שמתחייב על קלי בפני עצמו וכן על כרמל ולחם. ואמרו בגמרא (שם) על צד הדחיה אולי יתחייב על קלי בפני עצמו אחר שהוא מיותר ויהיה חייב על לחם וכרמל מלקות אחת. והיתה התשובה למאי הילכתא כתביה רחמנא לקלי באמצע לומר לחם כי קלי וכרמל כקלי ויהיה חייב על כל אחד ואחד.
כל ענינה כשתי המצוות הקודמות חברותיה.
<h2>מצוה שו אמור מצות ספירת העומר</h2>
לספור תשעה וארבעים יום מיום הבאת העומר שהוא יום ששה עשר בניסן שנאמר (ויקרא כ"ג ט"ו) וספרתם לכם ממחרת השבת מיום הביאכם את עומר התנופה.
והמנין הזה חובה ועלינו למנות בו הימים יום יום וכן השבועות שהכתוב אמר (שם שם ט"ז) תספרו חמשים יום ואמר גם כן (דברים ט"ז ט') שבעה שבועות תספר לך ובפירוש אמר אביי בגמרא במנחות (ס"ו ע"א) מצוה למימני יומי ומצוה למימני שבועי.
ויש מן המפרשים שהיה דעתם כי כוונת הכתוב למנות השבועות דוקא כשהן שלימות אבל להזכיר בכל יום ולומר שהן כך וכך ימים וכך וכך שבועות אין צורך. ויש מהם שאמרו כי הדרך הנבחר להזכיר מנין השבועות עם הימים תמיד בכל יום. וירא שמים יבחר דרכם להוציא מכל ספק ולא יחוש לתפארת המלות וכן נהגו היום בכל המקומות ששמענו.
וכתב הרמב"ם זכרונו לברכה ואל יטעה אותך אמרם זכרונם לברכה (שם) מצוה למימני יומי ומצוה למימני שבועי ותחשוב שהן שתי מצוות שאין הכוונה בזה לומר שתהיה מצוה בפני עצמה אבל הוא חלק מחלקי המצוה. ואמנם היו שתי מצוות אילו אמרו מנין הימים מצוה ומנין השבועות מצוה וזה מה שלא נעלם ממי שידקדק בדבר ויבארהו שאתה כשתאמר יתחייב שיעשה כך וכך לא יתחייב מן המאמר הזה שהענין ההוא מצוה בפני עצמה. והראיה המבוארת על זה היותנו מונין השבועות כמו כן כל לילה באמרנו שהן כך וכך שבועות וכך וכך ימים ואילו היו השבועות מצוה בפני עצמה לא סדרו מנינה אלא בלילי השבועות בלבד והיו להן שתי ברכות אשר קדשנו במצוותיו וצונו על ספירת ימי העומר ועל ספירת שבועי העומר ואין הדבר כן אבל המצוה היא ספירת העומר ימיו ושבועותיו כמו שכתבנו עד כאן.
משרשי המצוה על צד הפשט לפי שכל עיקרן של ישראל אינו אלא התורה ומפני התורה נבראו שמים וארץ וישראל וכמו שכתוב (ירמיהו ל"ג כ"ה) אם לא בריתי יומם ולילה וגו'. והיא העיקר והסיבה שנגאלו ויצאו ממצרים כדי שיקבלו התורה בסיני ויקיימוה וכמו שאמר השם למשה (שמות ג' י"ב) וזה לך האות כי אנכי שלחתיך בהוציאך את העם ממצרים תעבדון את האלהים על ההר הזה ופירוש הפסוק כלומר הוציאך אותם ממצרים יהיה לך אות שתעבדון את האלהים על ההר הזה כלומר שתקבלו התורה שהיא העיקר הגדול שבשביל זה הם נגאלים והיא תכלית הטובה שלהם. וענין גדול הוא להם יותר מן החירות מעבדות ולכן יעשה השם למשה אות צאתם מעבדות לקבלת התורה כי התפל עושין אות לעולם אל העיקר.
ומפני כן כי היא כל עיקרן של ישראל ובעבורה נגאלו ועלו לכל הגדולה שעלו אליה נצטוינו למנות ממחרת יום טוב של פסח עד יום נתינת התורה להראות בנפשנו החפץ הגדול אל היום הנכבד הנכסף ללבנו כעבד ישאף צל וימנה תמיד מתי יבוא העת הנכסף אליו שיצא לחירות כי המנין מראה לאדם כי כל ישעו וכל חפצו להגיע אל הזמן ההוא. וזהו שאנו מונין לעומר כלומר כך וכך ימים עברו מן המנין ואין אנו מונין כך וכך ימים יש לנו לזמן כי כל זה מראה בנו הרצון החזק להגיע אל הזמן ועל כן לא נרצה להזכיר בתחילת חשבוננו ריבוי הימים שיש לנו להגיע לקרבן שתי הלחם של עצרת.
ואל יקשה עליך לומר אם כן אחר שעברו רוב הימים של שבעה שבועות אלו למה לא נזכיר מיעוט הימים הנשארים לפי שאין לשנות מטבע החשבון באמצעו. ואם תשאל אם כן למה אנו מתחילין אותו ממחרת השבת ולא מיום ראשון התשובה כי היום הראשון נתייחד כולו להזכרת הנס הגדול והוא יציאת מצרים שהוא אות ומופת בחידוש העולם ובהשגחת השם על בני האדם ואין לנו לערב בשמחתו ולהזכיר עמו שום ענין אחר ועל כן נתקן החשבון מיום שני מיד.
ואין לומר היום כך וכך ימים ליום שני של פסח שלא יהיה חשבון ראוי לומר ליום שני ועל כן הותקן למנות המנין ממה שנעשה בו והוא קרבן העומר שהוא קרבן נכבד שבו זכר שאנו מאמינים כי השם ברוך הוא בהשגחתו על בני אדם רוצה להחיותם ומחדש להם בכל שנה ושנה זרע תבואות לחיות בו.
מדיני המצוה מה שאמרו זכרונם לברכה (מנחות ס"ו ע"א) שמצוה למנותן מבערב כדי שיהו תמימות כמו שאמר הכתוב תמימות תהיינה ואמרו זכרונם לברכה (שם) אימתי הן תמימות בזמן שמתחיל מבערב. ומכל מקום פירשו המפרשים שאם שכח ולא מנה מבערב מונה למחר כל היום. ויש שאמרו שמי ששכח ולא מנה יום אחד שאין יכול למנות עוד באותה שנה לפי שכולן מצוה אחת היא ומכיון ששכח מהן יום אחד הרי כל החשבון בטל ממנו. ולא הודו מורינו שבדורינו לסברא זו אלא מי ששכח יום אחד יאמר אמש היו כך בלא ברכה ומונה האחרים עם כל ישראל.
ומצוה מן המובחר למנות מעומד ומברך אשר קדשנו וכו'. ומי שמנה בלא ברכה יצא ואינו רשאי לחזור ולמנות בברכה. ויתר פרטיה במסכת מנחות.
ונוהגת מצות ספירת העומר מדאורייתא בכל מקום בזכרים בזמן הבית שיש שם עומר ומדרבנן בכל מקום ואפילו היום שאין עומר קרב בעוונותינו. ועובר על זה ולא ספר ימים אלו בזמן הבית ביטל עשה.
<h2>מצוה שז אמור מצות קרבן מנחה חדשה מן החטים ביום עצרת</h2>
להקריב ביום חג השבועות לחם חמץ מן חטה חדשה וזה נקרא בכתוב (ויקרא כ"ג ט"ז) מנחה חדשה והם שתי ככרות כמו שכתוב (שם שם י"ז) ממושבותיכם תביאו לחם תנופה שתים שני עשרונים.
והענין היה כן שהיו מביאין שלש סאים חטים חדשות ושפין אותן ובועטין בהן כדרך כל המנחות וטוחנין אותן ומנפין מהן שני עשרונים בשתים עשרה נפה ולוקחין אותן ועושין מהן שתי חלות ומביא שאור ונותנו לתוך העשרון. ואורך כל חלה שבעה טפחים ורחבה ארבעה וגובהה ארבע אצבעות ומרובעות היו. ואופין אותן מערב יום טוב ולמחר אחר הנפתן היו נאכלות לכהנים כל אותו יום וחצי הלילה.
ואותה מנחה היא ראשונה לכל המנחות הבאות מן החטים. ומקריבים עם הלחם שבעה כבשים תמימים ופר בן בקר אחד ואילים שנים לעולה ושעיר לחטאת ושני כבשים לשלמים ואלו הן הקרבנות האמורות בחומש הפקודים. כל זה היה קרב עם הלחם מלבד קרבן מוסף היום שהוא שני פרים ואיל אחד ושבעה כבשים לעולה ושעיר עזים לחטאת ואלו הן הקרבנות האמורות בספר ויקרא. ובפירוש נתבאר כן בפרק רביעי ממנחות (מ"ה ע"ב) שזה הקרבן יבוא עם הלחם חלוק ממוסף היום ואחר הנפת הלחם היה נאכל לכהנים עם כבשי השלמים.
משרשי המצוה כתבתי במצות העומר י' שבסדר זה מה שמספיק גם לשתי הלחם על צד הפשט. ועוד אומר לי לבי בענין כי מפני זה היתה המצוה בחטים להיות המנחה בככרות של לחם ובמנחת שעורים בקמח לפי שהחטים למאכל אדם ועל כן ראוי להכינם בענין שהאדם נהנה וניזון מהם. וכל זה מן השורש אשר נטענו בתחילה בענין הקרבן על צד הפשט כי מתוך המעשה תתעורר מחשבת האדם אל הדברים ועל כן כפי חשיבות הקרבן והכנתו הטובה לב אדם מתעורר עליו יותר.
מדיני המצוה מה שאמרו (שם פ"ג ע"ב) שאם לא מצאו חדש יביאו מן העליה. וחטין שירדו בעבים לא יביא לכתחילה מפני שיש בהן ספק אם אני קורא בהן ממושבותיכם ואם הביא כשר. לישתן של שתי הלחם ועריכתן בחוץ ואפייתן בפנים ככל המנחות ואין אפייתן דוחה יום טוב שנאמר (שמות י"ב ט"ז) יעשה לכם ולא לגבוה. הנפת הלחם עם שני כבשי השלמים היתה נעשית בעודן חיים. וכהן גדול נוטל אחת מן הככרות והשניה מתחלקת לכל המשמרות. ויתר פרטיה מתבארים במנחות פרק ד' ה' ח' י"א.
ונוהגת מצוה זו בזכרים וכו' כמו שכתבנו במצות העומר י'.
<h2>מצוה שח אמור מצות שביתה ממלאכה ביום עצרת</h2>
לשבות מכל מלאכה זולתי מה שמיוחד לצורך אוכל נפש ביום ששה בסיון שזהו הנקרא חג השבועות שנאמר (ויקרא כ"ג כ"א) וקראתם בעצם היום הזה מקרא קדש. וכבר כתבתי במצות עשה ז' שבסדר הזה שבכל מקום שנאמר בתורה מקרא קדש ענינו לומר קדשהו שלא לעשות בו מלאכה. וגם שם כתוב רמז משרשי המצוה שמספיק על צד הפשט בכל הימים טובים ובמי נוהגת. וקצת דיניה נכתוב בלאו דאיסור מלאכה דיום טוב שבסדר זה בעזרת השם.
<h2>מצוה שט אמור שלא לעשות מלאכה ביום חג השבועות</h2>
שלא לעשות מלאכה ביום עצרת שזהו יום ששי בסיון שנאמר (ויקרא כ"ג ט"ו ט"ז) וספרתם לכם ממחרת השבת וגו' תספרו חמשים יום ופירוש ממחרת השבת כלומר ממחרת יום טוב ראשון של פסח שבו דיבר תחילה דאי בשבת בראשית אם כן לא יודיענו אי זהו ונמצא שחמישים יום כלים בששה בסיון כיצד ט"ו ימים מניסן שהוא מלא לעולם וכ"ט מאייר שהוא חסר לעולם וששה מסיון הרי חמישים. וביום החמשים זה שהיה יום שניתנה בו תורה הוא חג העצרת ונקרא גם כן חג השבועות. וכתוב בסוף הפרשה (שם שם כ"א) על זה היום הנכבד כל מלאכת עבודה לא תעשו. כבר כתבנו כי מלאכת עבודה נקראת כל מלאכה שאינה צורך אוכל נפש.
שורש מצות המועד הזה רמוז במצות ספירת העומר שבסדר זה י"א וקחנו משם. ודיניה כתבתי קצתם כמנהגי בשביתת מלאכה ביום ראשון של פסח (עשה כ"ב) (לא תעשה כ"ט) בסדר זה ואין צורך להאריך בשאר ימי מועדי השנה כי ששת ימי המועדים הידועים והן ראשון ושביעי של פסח וראשון ושמיני של חג ועצרת וראש השנה דין אחד לכולן לכל היתרן ולכל איסורן. וביאור כל דיניהם בארוכה במסכתא הבנויה על זה והיא מסכת ביצה.
<h2>מצוה שי אמור מצות שביתה ביום ראש השנה</h2>
לשבות מכל מלאכה חוץ ממה שמיוחד לצורך אוכל נפש ביום ראשון של חודש תשרי שנאמר (ויקרא כ"ג כ"ד) בחדש השביעי באחד לחדש יהיה לכם שבתון. וחודש השביעי הוא חודש תשרי לפי שניסן ראש השנה לחדשים וראשון יקרא בכתוב. וכתבתי במצות שביתת יום ראשון של פסח עשה שביעי מה שאמרו זכרונם לברכה האי שבתון עשה הוא. וכל שאר ענין המצוה כמו שכתוב שם.
<h2>מצוה שיא אמור שלא לעשות מלאכה ביום ראשון של תשרי</h2>
שלא לעשות מלאכה ביום ראשון של חודש תשרי שנאמר (ויקרא כ"ג כ"ד כ"ה) בחדש השביעי באחד לחדש וגו' כל מלאכת עבודה לא תעשו וחודש השביעי יקרא תשרי כי הוא שביעי לניסן שהוא ראש השנה לחדשים. וזה היום של אחד בתשרי אמרו זכרונם לברכה (ראש השנה ב' ע"א) שנקרא ראש השנה למנות ממנו שנים ושמיטין ויובלות וכן מונין ממנו לנטיעה ולירקות. ובגמרא דמסכת ראש השנה ביארו זכרונם לברכה אמרם שהוא ראש השנה לענינים אלה למאי הילכתא.
ועוד אמרו שם (ט"ז ע"א) שביום זה נידונין כל בני העולם על מעשיהם ואמרו על דרך המליצה לבאר שהשגחתו ברוך הוא על מעשה כל אחד ואחד ולא על כל המין דרך כלל שעוברין כל בני אדם לפניו כבני מרון כלומר אחד אחד ולא בערבוב.
ומשרשי מצות המועד הזה שהיה מחסדי האל על ברואיו לפקוד אותם ולראות מעשיהם יום אחד בכל שנה ושנה כדי שלא יתרבו העוונות ויהיה מקום לכפרה והוא רב חסד מטה כלפי חסד וכיון שהם מועטים מעביר עליהן. ואם אולי יש בהם עוונות שצריכין מירוק נפרע מהם מעט מעט וכעין מה שאמרו זכרונם לברכה (ע"ז ד' ע"א) אוהבו נפרע ממנו מעט מעט. ואם לא יפקדם עד זמן רב יתרבו כל כך עד שיתחייב העולם כמעט כלייה חלילה.
נמצא שהיום הנכבד הזה הוא קיומו של עולם ולכן ראוי לעשות אותו יום טוב ולהיותו במנין מועדי השנה היקרים. ואולם מהיותו יום מועד לדון כל חי ראוי לעמוד בו ביראה ופחד יותר מכל שאר מועדי השנה וזהו ענין זכרון תרועה הנזכרים בו כי התרועה קול שבור לרמז שישבור כל אחד תוקף יצרו ויתנחם על מעשיו הרעים וכמו שנכתוב במצות שופר בארוכה בסדר פינחס (מצוה ת"ה) בעזרת השם.
וזהו הטעם שלא קבעו זכרונם לברכה לומר הלל במועד הזה וכמו שאמרו שאין ראוי לו לאדם לומר שירה והוא עומד בדין וכדאמר רבי אבהו בפרק אחרון דראש השנה (ל"ב ע"ב) אמרו מלאכי השרת לפני הקדוש ברוך הוא מפני מה אין ישראל אומרים הלל בראש השנה ויום הכיפורים וכו' כדאיתא התם.
מדיני שביתה ביום טוב כתבתי קצתם כמנהגי במצות מועד הפסח (כ"ב) (לא תעשה כ"ט). ועוד ראוי לכתוב כאן מעט מן הענינים הנזכרים במסכת ראש השנה שאמרו שם (ב' ע"א) שארבעה ראשי שנים הן באחד בניסן ראש השנה למלכים ולרגלים פירוש רגלים כלומר רגל שבו תחילה לרגלים כן פתרונו בגמרא (שם ד' ע"א). באחד באלול ראש השנה למעשר בהמה. באחד בתשרי ראש השנה למה שכתבנו למעלה. באחד בשבט ראש השנה לאילן כדברי בית שמאי ובית הלל אומרין בחמישה עשר בו. ושם מתבאר בגמרא ראשי שנים אלו לאי זה ענין.
ושם (ט"ז ע"ב) אמרו שארבעה דברים מקרעין גזר דינו של אדם צדקה צעקה שינוי השם ושינוי מעשה. וענין שינוי השם הוא לפי הדומה כדי שיחשוב האדם כאילו הוא אדם אחר ויכשיר כל דרכיו ובכל עת שיקרא יזכור זה ויתן לבו אל הענין.
ומה שאמרו שם שלשה ספרים נפתחין בראש השנה אחד של צדיקים גמורים ואחד של רשעים גמורים ואחד של בינוניים. וענין פתיחת הספרים נאמר לפי הדומה על דרך המשל בענין השגחתו ברוך הוא עליהם כדי שיכנסו הדברים באזני השומעים ידברו רבותינו לעולם במורגל בבני אדם. צדיקים גמורים נכתבין ונחתמין לאלתר לחיים פירש מורי צדיק גמור בכאן שכולו זכאי וכן רשע גמור בכאן שכולו חייב ולפיכך נחתם מיד למיתה אחר שאין לו זכות בעולם שיגן עליו. בינוניים תלויין עד יום הכיפורים ואז גמר דין שלהם נחתם.
ומה שאמרו שם בסמוך לזה בית שמאי אומרים שלש כתות ליום הדין כלומר אחר המות של כל אחד ואחד מבני אדם שזה קרוי יום הדין כת אחד של צדיקים גמורים וכת של רשעים וכת של בינוניים. בכאן פירשו צדיק גמור ורשע גמור בדינם ובזה הפירוש תסתלק קושיא גדולה מן הענין אם תזכה בני תרגיש בה ויניח לך עמלי זה.
ומה שאמרו שם שהצדיק גמור בדינו נחתם לאלתר לחיי העולם הבא אל תחשוב שחיי העולם הבא דבר השוה בכל צדיק כי יש באותן החיים מעלות עד אין מספר וכל צדיק וצדיק עולה בהם עד מקום הראוי לו לפי שכרו. ויתר פרטי ענינים אלה שם בראש השנה פרק ראשון.
ונוהג איסור מלאכה ביום זה בכל מקום ובכל זמן בזכרים ונקבות. ועובר עליה ועשה מלאכה שלא לצורך אוכל נפש חייב מלקות כמו שכתבנו בשאר ימי המועדים.
<h2>מצוה שיב אמור מצות קרבן מוסף ביום ראש השנה</h2>
להקריב קרבן מוסף ביום ראש השנה שנאמר (ויקרא כ"ג כ"ד כ"ה) ובחודש השביעי באחד לחדש וגו' ועשיתם עולה לריח ניחוח וגו'. ובסדר פנחס (במדבר כ"ט ב' ה') מזכיר הקרבן בארוכה. וכל עניניה כמו שכתבתי במוסף הפסח במצות עשה ח' בסדר זה.
<h2>מצוה שיג אמור מצות תענית ביום עשירי בתשרי</h2>
לצום ביום העשירי בתשרי והוא הנקרא יום הכיפורים שנאמר (ויקרא כ"ג כ"ז) בעשור לחדש וגו' ועניתם את נפשותיכם ובא הפירוש בספרא עינוי שהוא איבוד נפש. ואי זהו זה אכילה ושתיה וכמו כן פירשוהו זכרונם לברכה בגמרא (יומא ע"ד ע"ב). ועוד באה הקבלה עליו שהוא אסור ברחיצה ובסיכה בנעילת הסנדל ובתשמיש המטה. ולשון ספרא מנין שיום הכיפורים אסור ברחיצה ובסיכה (ובנעילת הסנדל) ובתשמיש המטה תלמוד לומר (שם שם ל"ב) שבת שבתון כלומר כי כפל השביתה יורה על שביתה מהעסקים אלה ושביתה ממזון הגוף.
משרשי המצוה שהיה מחסדי השם על כל בריותיו לקבוע להם יום אחד בשנה לכפר על החטאים עם התשובה וכמו שכתבתי בארוכה בסדר אחרי מות מצות עשה א' ולכן נצטוינו להתענות בו לפי שהמאכל והמשתה ויתר הנאות חוש המישוש יעוררו החומר להמשך אחר התאוה והחטא ויבטלו צורת הנפש החכמה מחפש אחר האמת שהוא עבודת האל ומוסרו הטוב והמתוק לכל בני הדעת. ואין ראוי לעבד ביום בואו לדין לפני אדוניו לבוא בנפש חשוכה ומעורבבת מתוך המאכל והמשתה במחשבות החומר אשר היא בתוכו שאין דנין את האדם אלא לפי מעשיו שבאותה שעה על כן טוב לו להגביר נפשו החכמה ולהכניע החומר לפניה באותו היום הנכבד למען תהיה ראויה ונכונה לקבל כפרתה ולא ימנענה מסך התאוות.
מדיני המצוה מה שאמרו זכרונם לברכה (שם פ' ע"א) ששיעור האכילה ביום הכיפורים לחייב עליה דאורייתא מאוכלין הראויין היא ככותבת הגסה. והטעם שנשתנה שיעור האכילה דיום הכפורים משיעור שאר אכילת איסורין שבתורה שהן בכזית מפני שהתורה אסרה האכילה באותו היום בלשון עינוי ולא נאמר עליה לא תאכלו כמו בשאר איסורין ופירשו חכמים שקיבלו הדברים מאשר קדמו להם שאכילה נקראת בכזית אבל עינוי הוא באדם כל זמן שלא אכל עד ככותבת שאין דעת בן אדם מתישב בפחות.
ושיעור כותבת הוא יותר מגרוגרת ופחות מכביצה ופחות משני זיתים גם כן ששני זיתים הן כביצה. כלל הענין כבר דקדק מי שהוא בקי ושקל בפלס שאין במשקל י"ב ארגינץ ועוד שיעור ככותבת ודינו כחצי שיעור.
וכן מה שאמרו ששיעור השתיה היא מלוא לוגמיו של אדם שהוא כביצה שכבר שיערו כי ביצה מחזיק מלוא לוגמיו של אדם ובפחות מכאן אין בו איסור כרת אלא דינו כחצי שיעור.
ולפיכך מי שהוא חולה אע"פ שאין בו סכנה גמורה אם יהיה חלוש הרבה ראוי להאכילו ולהשקותו מעט מעט כשיעור שאמרנו ונותנין ריוח בין אכילה ושתיה של פעם אחת לפעם אחרת כדי שיעור אכילת פרס שהן שלש ביצים כדעת רוב המפרשים כדי שלא יצטרפו האכילות ותהיה נחשבת כאכילה אחת ושיעור אחד. אבל בין האכילה והשתיה אין צריך להפסיק שאין מצטרפין אכילה ושתיה לענין זה. ושיעור שבין שתיה לשתיה כדי שתיית רביעית. ומותר לשקול ולשער דברים אלה ביום הכיפורים לעת הצורך מוטב נחוש ונרחיק שלא לאכול שיעור ולא נחוש לאיסור המשקל שהוא מדרבנן.
וכן מענין המצוה מה שאמרו זכרונם לברכה (שם ע"ז ע"ב) כי אלו העינויין שהן דרבנן כגון רחיצה וסיכה לא גזרו בהן רק שלא לעשותן שלא לצורך אבל כל שעושה אותן לצורך לא גזרו כגון מי שיש לו חטטין בראשו שסך כדרכו ואינו חושש. ואפילו לנטורי פירי אמרו זכרונם לברכה (שם) שמותר לעבור במים עד הצואר וכל שכן לדבר מצוה בין בהליכה בין בחזרה.
ובענין הסנדל פירשו לנו מורינו ישמרם אל שסנדל הוא בכל מקום של עור וזהו שאסור ביום הכיפורים אבל לא של מין אחר. וכללא דמילתא לפי קצת הפירושים דכל שהוא ראוי לענין חליצה כלומר שהוא של עור הוא אסור ביום הכיפורים ומותר לצאת בו בשבת ברשות הרבים וכל שאינו ראוי לחליצה כגון של שעם וגמי והוצי וכילי ושאר מיני עשבים מותרים ביום הכיפורים ובלבד שלא יצא בהם למקום שאינו מעורב דמשאוי חשבינן להו. ומן המפרשים רבים ונכבדים מתירין לצאת בכולן ברשות הרבים.
ודין חולה שיש בו סכנה שמאכילין אותו על פי רופא בקי או על פי עצמו ואפילו רופא אומר אינו צריך. ודין עוברה שהריחה ודין מי שאחזו בולמוס. ודין קטנים בין תינוק בין תינוקת מאי זה זמן מענין אותן כל היום מדרבנן וכן מאיזה זמן מחנכין אותן לשעות. וכללא דמילתא לפי קצת מן המפרשים דשתי שנים קודם גדלות בבריא משלימין מדרבנן ושתי שנים קודם לכך מחנכין אותם לשעות. ויש שפירשו שנה אחת קודם גדלות משלימין מדרבנן בין תינוק בין תינוקת. ויש שפירשו שאין משלימין מדרבנן רק בתינוקת לבד שנה אחת קודם גדלות אבל תינוק אינו משלים כלל מדרבנן. וגדלות הוא בתינוק י"ג שנה ויום אחד ובתינוקת י"ב שנה ויום אחד. והמלך והכלה ברחיצה ביום זה מה דינן.
ועוד אזכיר לך כאן מה שאמרו זכרונם לברכה גם כן בענין תענית תשעה באב הידוע שהוא מדרבנן ואע"פ שרחוקים מאד שני הימים אלה בטעמן ובכל ענינם לפי ששם תענית כוללם נדבר בו מעט. ואודיעך שהחמירו בו חכמים בכל עניינו כמו ביום הכיפורים להפסיק מבעוד יום וברחיצה ובסיכה ובנעילת הסנדל ובתשמיש המטה. ועוברות ומניקות שמתענות בו כשאר העם מה שאינן עושין כן בכל שאר תעניות חוץ משלש תעניות אמצעיות של עצירת מטר כמו שנזכר במסכת תענית בסוף פרק ראשון (י"ד ע"א) דאסיק רב אשי התם נקוט מציעתא בידך. ויתר פרטי מצוה זו מבוארים במסכת יומא.
ונוהגת בכל מקום ובכל זמן בזכרים ונקבות. ועובר על זה ואכל ביום הכיפורים כשיעור ככותבת ביטל עשה ועבר על לאו שיש בו כרת שנאמר (שם שם כ"ט) כי כל הנפש אשר לא תעונה בעצם היום הזה ונכרתה. אכל או שתה כשיעור זה בשגגה חייב קרבן חטאת קבועה.
<h2>מצוה שיד אמור מצות קרבן מוסף ביום עשירי בתשרי שהוא נקרא יום הכיפורים</h2>
להקריב קרבן מוסף בעשור לחודש השביעי שנאמר (ויקרא כ"ג כ"ז) אך בעשור לחדש וגו' והקרבתם אשה ליי. ובסדר פנחס פירש הקרבן כמו שכתוב שם (במדבר כ"ט ח') והקרבתם עולה ליי ריח ניחוח פר בן בקר אחד איל אחד כבשים בני שנה שבעה וגו'. וזה הכתוב שבפנחס הביא הרמב"ם זכרונו לברכה במנינו ואני כתבתי הקודם בתורה והכל עולה לענין אחד.
משרשי מצות קרבן המוסף וקצת דיניו כבר כתבתי שם מה שידעתי במוסף הפסח שבסדר זה וקשר אחד לכולם לפי הדומה.
<h2>מצוה שטו אמור שלא לעשות מלאכה בעשרה בתשרי</h2>
שלא לעשות שום מלאכה ביום הכיפורים והוא יום עשירי לחודש תשרי שנאמר (ויקרא כ"ג כ"ז) בעשור לחדש השביעי וגו' וכתיב בתריה (שם כ"ח) וכל מלאכה לא תעשו בעצם היום הזה כי יום כפורים הוא לכפר עליכם. ומלת כי הוא נתינת טעם לביטול המלאכה וכענין שכתבתי למעלה בסדר זה במצות עשה דשביתה דכיפורים י"ח וגם כל ענין מצוה זו שם תמצאנו ולא אכתוב לך תוספת בדבר שאינו צריך.
<h2>מצוה שטז אמור שלא לאכול ולשתות ביום הכיפורים</h2>
שלא לאכול ולשתות ביום הכיפורים שנאמר (ויקרא כ"ג כ"ט) כי כל הנפש אשר לא תעונה בעצם היום הזה ונכרתה. כל ענין מצוה זו כתבתי למעלה בסדר זה במצות עשה י"ו עיין שם כי קרוב הוא.
<h2>מצוה שיז אמור מצות שביתה ממלאכה ביום הכיפורים</h2>
לשבות מכל מלאכה ביום הכיפורים שנאמר (ויקרא כ"ג ל"ב) שבת שבתון הוא לכם. וכבר כתבתי מה שאמרו זכרונם לברכה (שבת כ"ה ע"א) האי שבתון עשה הוא. כלומר שפירושו כאילו יאמר שיבתו ביום זה.
משרשי המצוה על צד הפשט כדי שלא נהיה טרודים בשום דבר ונשים כל מחשבתינו וכל כוונותינו לבקש מחילה וסליחה מאת אדון הכל ביום זה שהוא נכון לסליחת העוונות מיום שנברא העולם וכמו שכתבתי באחרי מות מצות עשה א'.
מדיני המצוה מה שאמרו זכרונם לברכה (מגילה ז' ע"ב) שכל דבר שאסור לעשותו בשבת אע"פ שאינו מלאכה גמורה אסור לעשותו ביום הכיפורים. כללו של דבר אין בין שבת ליום הכיפורים אלא שזדון מלאכה בשבת בסקילה וביום הכיפורים בכרת. ומכל מקום התירו זכרונם לברכה (שבת קט"ו ע"א) לקנב ירק ביום הכיפורים מן המנחה ולמעלה כדי שנמצא אותו מוכן לערב מיד מה שאינו מותר בשבת. ונהגו העם להחמיר בדבר ולנהוג בו איסור כשבת לכל דבר. ויתר פרטיה מבוארים במסכת יומא.
ונוהגת בכל מקום ובכל זמן בזכרים ונקבות. ועובר עליה ועשה מלאכה ביטל עשה זה מלבד שעבר על לאו וכמו שנכתוב בסדר זה בעזרת השם.
<h2>מצוה שיח אמור מצות שביתה ממלאכה ביום ראשון של חג הסוכות</h2>
לשבות ממלאכה שאינה צורך אוכל נפש ביום ראשון של חג הסוכות שנאמר (ויקרא כ"ג ל"ה) ביום הראשון מקרא קודש.
משרשי מצות השביתה בשבת ובימים טובים כתבתי בהן כבר מה שידעתי וטעם אחד לכולן. וקצת דיניה נכתוב בלאו דאיסור מלאכה שבסדר זה בעזרת השם.
ונוהגת בכל מקום ובכל זמן בזכרים ונקבות. ועובר עליה ביטל עשה מלבד שעבר על לאו.
<h2>מצוה שיט אמור שלא לעשות מלאכה ביום ראשון של חג הסוכות</h2>
שלא לעשות מלאכה שלא לצורך אוכל נפש ביום ראשון של חג הסוכות שהוא יום חמשה עשר בתשרי שנאמר (ויקרא כ"ג ל"ד ל"ה) דבר אל בני ישראל לאמר בחמשה עשר יום לחדש השביעי וגו' ביום הראשון מקרא קודש כל מלאכת עבודה לא תעשו. ענין איסור מלאכה ביום טוב כתבתיו למעלה בפסח בסדר זה וענינן שווה בכל דבר.
<h2>מצוה שכ אמור מצות קרבן מוסף בכל יום משבעת ימי חג הסוכות</h2>
להקריב קרבן בחג הסוכות שנאמר (ויקרא כ"ג ל"ו) שבעת ימים תקריבו אשה וזהו מוסף החג. ובסדר פנחס (במדבר כ"ט י"ג ל"ה) מאריך בו יותר ומפרש במוסף של כל יום ויום כמה בהמות היו מקריבין כי כל יום ויום מהן חלוק מחבירו שחשבון הפרים מתמעטים בכל יום. ואמרו זכרונם לברכה שבזכות מצוה זו יתמעטו שונאיהם של ישראל כמו שהפרים מתמעטין בכל יום.
וכבר כתבתי בקרבן מוסף הפסח שורש מספיק לכל המוספין לפי דעתי על צד הפשט. והרמב"ם זכרונו לברכה הביא במנינו הכתוב שבסדר פנחס ואני הבאתי הבא ראשון בתורה והכל עולה לטעם אחד.
<h2>מצוה שכא אמור מצות שביתה ממלאכה ביום שמיני של סוכות</h2>
לשבות ממלאכה שאינה צורך אוכל נפש ביום השמיני של חג הסוכות שנאמר (ויקרא כ"ג ל"ו) ביום השמיני מקרא קודש יהיה לכם והוא יום כ"ב בתשרי.
משרשי מצות שביתת הרגל כתבנו למעלה. ועוד נכתוב בענין בעזרת השם באיסור מלאכה שביום זה בסדר זה ושם נבאר שיום טוב זה הוא יום טוב בפני עצמו.
ונוהגת בכל מקום ובכל זמן בזכרים ונקבות. ואע"פ ששביתת הרגל ממצוות שהזמן גרמא הוא אע"פ כן מכיון שבעשיית המלאכה יש בה גם כן איסור לאו הנשים חייבות בה מן הכלל שבידינו איש או אשה כי יעשו מכל חטאת האדם (במדבר ה' ו') השוה הכתוב אשה לאיש לכל עונשין שבתורה. ועובר על זה ועשה מלאכה ביום זה ביטל עשה מלבד שעבר על לאו כמו שנכתוב בסדר זה בעזרת השם.
<h2>מצוה שכב אמור מצות קרבן מוסף ביום שמיני של סוכות שהוא נקרא שמיני עצרת</h2>
להקריב קרבן מוסף ביום השמיני מחג הסוכות וזהו מוסף שמיני עצרת שנאמר (ויקרא כ"ג ל"ו) והקרבתם אשה ליי עצרת היא וגו'. ובסדר פנחס (במדבר כ"ט ל"ג ל"ח) מפרש אותו בארוכה. ובביאור אמרו זכרונם לברכה שהוא רגל בפני עצמו וקרבן בפני עצמו ועל כן יש לנו למנות מוסף זה מצוה בפני עצמה.
משרשי מצות המוסף ומכל ענינה כתבתי הרבה פעמים למעלה מה שהשיגה ידי.
<h2>מצוה שכג אמור שלא לעשות מלאכה ביום שמיני בו</h2>
שלא לעשות מלאכה ביום שמיני של חג והוא יום כ"ב בתשרי שנאמר (ויקרא כ"ג ל"ו) ביום השמיני מקרא קודש וגו' כל מלאכת עבודה לא תעשו וזה נקרא חג העצרת. ואמרו זכרונם לברכה שהוא נקרא כן לפי שהוא סוף המועדים ועל דרך משל הוא כאילו אמר הקדוש ברוך הוא לישראל עכבו עמי יום אחד שקשה עלי פרידתכם.
כבר אמרנו הרבה פעמים שאיסור מלאכה בכל המועדים שוה אמנם יש לי להרחיב המאמר בכאן ולהודיעך בני בענין יום טוב זה מה שהודיעונו בו חכמים זכרונם לברכה שהוא יום טוב בפני עצמו כלומר שאינו מכלל חג הסוכות ואע"פ שאתה רואה כל ישראל יושבים בסוכותיהם יום אחד משני ימים טובים של חג העצרת זה אין הדבר מפני שיהיה מכלל החג שהרי בפירוש אנו אומרים בברכותיו את יום שמיני חג העצרת ואין זכר לחג הסוכות בו כלל אבל מפני תקנת שני ימים טובים של גלויות אנו צריכין לישב בסוכה שמונה ימים ולא יספיקו לנו שבעה כדין התורה ועל כן אנו יושבים בסוכה ביום השמיני של חג הסוכות.
ואמרו זכרונם לברכה (סוכה מ"ז ע"א) מיתב יתבינן בסוכה כדי לצאת ידי חובה. אחר שחייבונו זכרונם לברכה להוסיף יום אחד בכל מועד ומועד הוספנוהו גם כן בסוכות ועשינו ימי סוכה שמונה ימים אבל מכל מקום ברוכי לא מברכינן על הסוכה ביום זה אחר שהוא באמת יום מועד אחר שהשתא בקיאין אנו בקיבועא דירחא ויותר ראוי שנברך על יום טוב העצרת שהוא האמיתי ולא על האחר שהוא מפני התקנה. ושמא תאמר למה לא תיקנו לברך על שניהם ונאמר ביום חג הסוכות וחג העצרת הזה כמו בשבת ומועד שאנו זוכרים שניהם הא ליתא דאילו בשבת ומועד שניהם ביום אחד הן אבל שני מועדים אי אפשר שיהיו ביחד ועל כן אין ראוי לנו לברך כן אבל לישב בסוכה ראוי לנו שישיבת הסוכה לא גרעא מידי בחג העצרת ויש בדבר מצות התקנה של שני ימים טובים של גלויות שתיקנו זכרונם לברכה בכל מועד כמו שפירשנו למעלה.
ועוד אודיעך בני מעט במה שאמרו זכרונם לברכה בענין חולו של מועד והם הימים האמצעיים שבפסח וסוכות שאמרו זכרונם לברכה שאסורין בעשיית מלאכה מן התורה. ואולם לא בא מפורש בתורה אי זו מלאכה אסורה בהם או מותרת אבל מכל מקום התורה אסרה בהם מלאכה כמו שלמדו חכמים הדבר מן הכתוב בפרק ב' ממסכת חגיגה (י"ח ע"א). יש מהם שלמדו הדבר ממקרא (שמות כ"ג ט"ו) דאת חג המצות תשמור והוא רבי יאשיה דמשמע ליה כל ימי חג המצות תשמור מעשיית מלאכה אבל לא שיהיו כולן שוין במלאכות ורבי יונתן אתיא ליה בקל וחומר התם מראשון ושביעי שאין קדושה לפניהם ולאחריהם וכו'.
ואיכא התם דיליף לה מכל מלאכת עבודה לא תעשו (ויקרא כ"ג ז') והוא רבי יוסי הגלילי והכי פרישנא ליה לקרא אליביה כלומר ביום הראשון הוא אסור כל מלאכת עבודה חוץ מצורך אוכל נפש אבל בחולו של מועד לא כל מלאכות של עבודה אסורות בו אבל יש אסורות ויש מותרות ומסרן הכתוב לחכמים.
ורבי עקיבא יליף לה מאלה מועדי יי מקראי קודש (שם שם ד') דמוקים לה אחולו של מועד ומדכתיב ביה מקראי קודש מלמד שאסור בעשיית מלאכה. ואפשר דאליביה המלאכות המותרות בו נפקי ליה מעצרת היא (שם שם ל"ו) כלומר שיום שמיני הוא עצור בכל מלאכה ולא השאר ימים. אי נמי נפיק ליה מהשביעי הכתוב בפסח בסדר ראה אנכי (דברים ט"ז ח') ששת ימים תאכל מצות שאמרו זכרונם לברכה (שם) וביום השביעי עצרת השביעי עצור בכל מלאכה ולא הששי.
ואי זו מלאכה אסורה או מותרת מסרן הכתוב לחכמים ואחר שהדבר מסור בידם שלא אסרה התורה אלא במה שיאמרו הם חילקו המלאכות כפי רצונם ודעתם ונמצא שכל מלאכה שאסרו הם זכרונם לברכה אסורה לנו מדאורייתא ואשר התירו גם כן מותר מן התורה כי בידם נמסר איסור זה לפי משמעות הנדרש בכתוב.
והם אמרו דרך כלל שכל מלאכה שאם לא יעשה אותה במועד ימצא בה הפסד הרבה מותר לעשותה. וזהו אמרם (מועד קטן ב' ע"א) משקין בית השלחין במועד כלומר גן ירק או כיוצא בו שמשקין אותו תמיד ואם לא ישקוהו יפסד לשון שלחין כמו שלהין מלשון משלהי שהוא צמא למים.
ואמרו זכרונם לברכה (שם) דכשהוא משקה אותו לא ישקהו ממי הבריכה וממי הגשמים שיש בדבר טורח הרבה אבל משקין אותו מן המעיין כלומר שממשיכו ומשקה בו. הרי שהחמירו בזה קצת שלא לטרוח בדבר טורח רב מפני שזה אינו נעשה אלא כדי שתהיה גינתו רעננה דשמא תיבש כולה או מקצתה.
אבל בכל מלאכה האבידה או ודאי קרובה להפסד אם לא יעשנה במועד כגון מי שיש לו זיתים וירא שלא יפסדו אם לא יוציאו מהן שמנן מיד או ענבים אם לא ידרוך אותם מיד או כל דבר כיוצא בהן לא החמירו בזה ולא חשו לטורח רב אלא עושה בהם כל צרכיו בלא שום שינוי כדרך שהוא עושה בחול.
וכן התירו זכרונם לברכה (שם י"ב ע"ב) לבצור במועד כרם שהגיע זמנו להבצר. ועוד אמרו (שם ח' ע"ב) דרך כלל בענין זה שההדיוט תופר כדרכו והאומן מכליב ובודאי לא בתפירה לבד אמרו כן אלא הוא הדין לכל המלאכות לפי הדומה.
ושאלתי פי מורי אם נאמר כן בכתיבה שיכתוב ההדיוט כדרכו ולא התירו לי. אולי מפני שמצאנו בפירוש שאסרו זכרונם לברכה (שם י"ח ע"ב) להגיה אפילו אות אחת בספר העזרה נחמיר בכתיבה.
ואסרו לכל אדם שלא יכוין מלאכתו במועד כלומר שיניח מלאכתו לדעת קודם המועד בענין שיעשה אותה במועד מפני שהוא פנוי כי לא לעסוק במלאכה הוקבעו ימי חולו של מועד כי אם לשמוח לפני יי רוצה לומר להתקבץ במדרשות ולשמוע נועם אמרי ספר הלכות הפסח בפסח והלכות עצרת בעצרת. וכל המכוין מלאכתו במועד ועשה אותה בית דין מאבדין אותה ומפקירין אותה לכל. ואם מת אותו שכיון אותה במועד אין קונסין בנו אחריו וגם אין מונעין הבן מלעשות אותה מלאכה במועד כדי שלא תאבד. וקורא אני על בן זה יכין וצדיק ילבש.
ודרך כלל התירו זכרונם לברכה (שם י"ג ע"א) לכל מי שיש לו צורך כלומר שאין לו מה יאכל לעשות כל מלאכה. וכן לבעל הבית התירו לעשות כל מלאכה לצורך מי שאין לו מה יאכל. ופירוש אין לו מה יאכל לפי הדומה הוא מי שאין לו מעות במה יקנה צרכיו ואע"פ שיש לו בית וכלי תשמיש שאין מחייבין לו לאדם למכור כליו.
ויתר פרטי חילוקי מלאכות המועד רבו עד מאד וכולן יתבארו יפה במסכת מועד קטן. וכלל זה יהיה בידך שהלכות מועד כהלכות שבותי שבת שאין לך לדמות ולהוציא בהן דבר מדבר כי פעמים תמצא לרבותינו זכרונם לברכה מתירין מלאכה כבדה בענין אחד ופעמים יחמירו על הקלה בענין אחר. ואל תתמה על הדבר עם ההקדמה שהקדמתי כי התורה לא אסרה ולא התירה בחולו של מועד אלא במה שיסכימו הם. וכן בענין שבותי שבת ויום טוב נמצא בגמרא מקומות שהעמידו דבריהם זכרונם לברכה אפילו במקום תורה ופעמים מקילין בהן במקום שראו טוב להקל ולא דבר ריק בכל דבריהם. וזכור בני כלל זה שהלכות מועד כהלכות שבותי שבת שאין דנין בהן דבר מדבר ואל תטעה בו כי גדולי עולם אמרוהו.
ודעת הרמב"ם זכרונו לברכה שכל איסור מלאכה בחולו של מועד אינה אלא מדברי סופרים וכל אותן הכתובים שאמרנו למעלה שהם בריש מסכת משקין ירצה הרב לומר דאסמכתא בעלמא נינהו. והרמב"ן זכרונו לברכה ורבים עמו אמרו שעיקר איסור מלאכה בו מן התורה כמו שכתבנו ופרטי המלאכות וחילוקיהן נמסרו לחכמים זכרונם לברכה.
<h2>מצוה שכד אמור מצות נטילת לולב</h2>
מצות לולב שנקח ביום ראשון של חג הסוכות בידינו פרי עץ הדר כפות תמרים וענף עץ עבות וערבי נחל שנאמר (ויקרא כ"ג מ') ולקחתם לכם ביום הראשון פרי עץ הדר כפות תמרים וענף עץ עבות וערבי נחל. ובא הפירוש כי פרי עץ הדר זה האתרוג וכפות תמרים הוא הלולב ונכתב כפת חסר בלא ו' לרמוז שהחיוב שנקח לולב אחד ולא שנים ושלשה או יותר וענף עץ עבות הוא ההדס וערבי נחל היא הערבה הידועה בישראל.
משרשי המצוה. הקדמה כבר כתבתי לך בני כמה פעמים במה שקדם שהאדם נפעל כפי פעולותיו שיעשה תמיד ורעיוניו וכל עשתונותיו נתפשות אחרי פועל ידיו אם טוב ואם רע. ועל כן כי רצה המקום לזכות עמו ישראל אשר בחר הרבה להם מצוות להיות נפשם מתפעלת בהן לטובה תמיד כל היום.
ומכלל המצוות שציונו להתפיש מחשבתינו בעבודתו בטהרה היא מצות התפלין להיותן מונחין כנגד איברי האדם הידועים בו למשכן השכל והם הלב והמוח ומתוך פעלו זה תמיד ייחד כל מחשבותיו לטוב ויזכור ויזהר תמיד כל היום לכוון כל מעשיו ביושר ובצדק.
וכמו כן מצות הלולב עם שלשת מיניו מזה השורש היא לפי שימי החג הם ימי שמחה גדולה לישראל כי הוא עת אסיפת התבואות ופירות האילן בבית ואז ישמחו בני אדם שמחה רבה ומפני כן נקרא חג האסיף וצוה האל לעמו לעשות לפניו חג באותו העת לזכותם להיות עיקר השמחה לשמו. ובהיות השמחה מושכת החומר הרבה ומשכחת ממנו יראת אלהים בעת ההיא ציונו השם לקחת בין ידינו דברים המזכירים אותנו כי כל שמחת לבנו לשמו ולכבודו. והיה מרצונו להיות המזכיר מין המשמח כמו שהעת עת שמחה כי צדק כל אמרי פיו וידוע מצד הטבע כי ארבעה המינין כולם משמחי לב רואיהם.
ועוד יש בארבעה מינין אלו ענין אחר שהם דומים לאיברים שבאדם היקרים. שהאתרוג דומה ללב שהוא משכן השכל לרמוז שיעבוד בוראו בשכלו. והלולב דומה לשדרה שהיא העיקר שבאדם לרמוז שיישיר כל גופו לעבודתו ברוך הוא. וההדס דומה לעינים לרמז שלא יתור אחר עיניו ביום שמחת לבו. והערבה דומה לשפתים שבהן יגמור האדם כל מעשהו בדבור לרמוז שישים רסן בפיו ויכוון דבריו ויירא מהשם אף בעת השמחה.
וטעם שאינו נוהג במדינה אלא יום אחד לפי שידוע כי עיקר השמחה ביום ראשון הוא. ואם תשאל שמיני עצרת שיש בו שמחה גדולה לישראל למה לא היה ניטל בו התשובה כי יום שמיני עצרת כולו לשם וכמו שאמרו זכרונם לברכה משל למלך שעשה סעודה וכו' כדאיתא במדרש ולבסוף אמר להם עכבו עמי יום אחד שקשה עלי פרידתכם ולפיכך נקרא עצרת ואם כן אין צריך זכרון אחר.
וחג הפסח אין צריך הזכרה בלולב שהרי מצה ומרור וגופו של פסח בין ידיו ועוד שאינו זמן שמחה כמו חג האסיף. וחג השבועות גם כן אין צריך הזכרה אחרת כי עיקר הרגל אינו אלא מצד מתן תורתנו והיא זכרוננו הגדול ליישר כל ארחותינו. זהו הנראה לי בענינים אלו על צד הפשט והאמנתי כי יש אל המקובלים סודות נפלאים במצות הלולב ושלשת המינים.
דיני המצוה מה שאמרו זכרונם לברכה (מנחות כ"ז ע"א) שארבעה מינין אלו מצוה אחת הן ומעכבין זה את זה בשאין לו אבל אם יש לו ונטלן בזה אחר זה יצא דקיימא לן לולב אין צריך אגד.
ונוטלין לולב אחד ואתרוג אחד ושני בדי ערבה ושלשה בדי הדס כשר כלומר שיהו עליו עשוין תלתא תלתא בקינא כמו שמפורש בגמרא (סוכה ל"ד ע"ב) ולזה רמז הכתוב כשקראו עבות. ושיעור ארכו של לולב לכל הפחות ארבעה טפחים והדס וערבה שלשה טפחים עצבות שהן עשר אצבעות בגודל. ושיעור אתרוג אין פחות מכביצה.
ודין הדברים שהלולב והאתרוג והערבה וההדס נפסלין בהן. ודין שותפין שקנו אתרוג בשותפות או אחין שקנוהו מתפיסת הבית שאם קנוהו על דעת לצאת בו יוצאים בו כל אחד מהם ואין צריכין זכיה זה מזה כן הורו לנו מורינו ישמרם אל.
ודיני הנענוע שהחיוב להוליך ולהביא ולהעלות ולהוריד. והענין לעורר הנפש שתזכור בעת השמחה כי הכל לשם ממעלה עד מטה וארבע רוחות שהכל נכלל בזה. ויתר פרטיה מבוארים במסכת סוכה.
ונוהגת בכל מקום ובכל זמן בזכרים ולא בנקבות. ועובר עליה ולא נטל ארבעה מינין אלו ביום ראשון של חג הסוכות שלא חל בשבת בכל מקום וכן בכל שבעה במקדש ביטל עשה זה. ובמקדש היה ניטל ביום ראשון אפילו בשבת.
<h2>מצוה שכה אמור מצות ישיבת סוכה</h2>
מצות סוכה שנצטוינו לשבת בסוכה שבעת ימים שנאמר (ויקרא כ"ג מ"ב) בסוכות תשבו שבעת ימים. ויום ראשון הוא יום ט"ו בתשרי.
משרשי המצוה מה שמפורש בכתוב (שם שם מ"ג) למען נזכור הניסים הגדולים שעשה האל ברוך הוא לאבותינו במדבר בצאתם ממצרים שסיככם בענני כבוד שלא יזיק להם השמש ביום וקרח בלילה. ויש שפירשו שסוכות ממש עשו בני ישראל במדבר. ומתוך זכירת נפלאותיו שעשה עמנו ועם אבותינו נזהר במצוותיו ברוך הוא ונהיה ראויים לקבלת הטובה מאתו וזהו חפצו ברוך הוא שחפץ להיטיב.
מדיני המצוה מה שאמרו זכרונם לברכה (סוכה ב' ע"א) סוכה שהיא גבוהה למעלה מעשרים אמה פסולה וכן אם היא נמוכה למטה מעשרה טפחים. וברחבה צריך שבעה טפחים על שבעה ופחות מכן פסולה. וצריכה שלש דפנות וצורת פתח שהיא קנה מכאן ומכאן וקנה על גביהן.
ודין צילתה מרובה מחמתה שכשרה ואם לאו פסולה והמעובה כמין בית כשרה. ודין העושה סוכתו בין האילנות והאילנות דפנות לה ודין העושה סוכתו בראש העגלה או בראש הספינה. ודין סיכך על גבי אכסדרה שיש לה פצימין בין מבפנים בין מבחוץ כשרה.
ודין הסכך שהחיוב לעשותו מדבר שאינו מקבל טומאה כגון פסולת גורן ויקב אבל לא בדבר המקבל טומאה. ודין סכך פסול באמצע או מן הצד. ודין אויר שלשה שפוסל בין באמצע בין מן הצד בסוכה קטנה. ודין פירש עליה סדין מפני החמה או תחתיה מפני הנשר שפסולה. פירסן לנאותה כשרה שכל לנאותה כשרה.
ודין סוכה על גבי סוכה. ודין ישן בכילה בסוכה שאם יש לה גג אפילו גג טפח אסור ואם לאו מותר. והישן תחת המטה בסוכה שאם גבוהה עשרה טפחים אסור ואם לאו מותר ואע"ג דבקינופות אסור אע"ג דלא גבוה עשרה שאני מטה הואיל ולגבה היא עשויה. והפורס סדין על שני נקליטין מותר לישון תחתיו לפי שאין לו גג והרי הוא כמי שעושה חלל באצילי ידיו שזה ודאי מותר.
ודין סוכה גזולה שכשרה לפי שאין קרקע נגזלת ואפילו גזל העצים ועשה מהן סוכה כשרה מתקנת חכמים שתיקנו לשלם דמי עצים. ודין המצטער שפטור מן הסוכה שהתורה אמרה (שם שם מ"ב) תשבו כעין תדורו. וכל שכן חולה שפטור גם כן מטעם זה ואפילו משמשי חולה פטורין וכל שלוחי מצוה וכן חתן וכל חבורתו דמצוה עבדי.
ודין הולכי דרכים ושומרי גנות ופרדסים ושומרי העיר. ודין ירדו גשמים. ודין סוכת גנב"ך ורקב"ש שכשרה. ודין עצי סוכה שאסורין כל שבעה מדאורייתא וביום השמיני ותשיעי בגולה אסורין משום מוקצה ונויי סוכה אסורין משום בזויי מצוה משם הרמב"ן זכרונו לברכה. ויתר רובי פרטיה מבוארים במסכתא הבנויה על זה והיא מסכת סוכה.
ונוהגת בכל מקום ובכל זמן בזכרים אבל לא בנקבות. ועובר על זה ולא אכל אכילה של פת בסוכה או שלא ישן בה ואפילו שינת ארעי והוא שלא יהיה חולה או מצטער או פטור מחמת הדברים שאמרנו ביטל עשה זה. וכבר כתבתי למעלה שבית דין כופין על ביטול עשה.
ולילה הראשון חייב כל אדם מדאורייתא לאכול בה כזית פת לכל הפחות שאר הימים רשות שאם רצה לאכול חוץ לסוכה אוכל ובלבד שלא יאכל אכילת קבע של פת אלא בסוכה. וחסידים הראשונים לא היו אוכלין שום דבר כי אם בסוכה.
<h2>מצוה שכו בהר שלא נעבוד האדמה בשנה השביעית</h2>
שלא נעבוד האדמה בשנה השביעית שהיא נקראת שנת השמיטה שנאמר (ויקרא כ"ה ד') ובשנה השביעית וגו' שדך לא תזרע.
שורש מצוה זו ופרטיה וכל עניניה כתוב בכסף תלוה עשה ד' וקחנו משם. ועובר על זה ועבד אדמתו בזמן הבית באחת מן העבודות האסורות מדאורייתא כמו שאמרנו שם לוקה.
<h2>מצוה שכז בהר שלא נעבוד עבודה גם באילנות</h2>
שלא נעשה עבודה גם באילנות בשנה השביעית שנאמר (ויקרא כ"ה ד') וכרמך לא תזמור. ולשון ספרא הזרע והזמיר פירוש לא תזרע ולא תזמור בכלל היו כלומר בכלל שביתה היו שכבר אמר (שם שם ב') ושבתה הארץ וכן שנת שבתון יהיה לארץ (שם ה') ולמה יצאו להקיש אליהם מה זרע וזמיר מיוחדין שהן עבודה בארץ ובאילן וכו' כדאיתא התם.
ענין מצוה זו כמצוה הקודמת. וקצת פרטיה כתבתי גם כן בפרשת אם כסף תלוה תראנו משם.
<h2>מצוה שכח בהר שלא נקצור ספיחים בשנה השביעית</h2>
שלא נקצור מה שתצמיח הארץ מעצמה בשנה השביעית ולא מה שתצמיח בשנה זו ממה שנזרע בה בשנה הששית וזהו נקרא ספיח שנאמר (ויקרא כ"ה ה') את ספיח קצירך לא תקצור רצה לומר שלא נקצור אותו כדרך שאנו קוצרין תבואתינו בשאר שנים. אבל מכל מקום אכילתו הותרה לנו ובלבד שנאכלהו דרך הפקר כלומר בלי הכנה וכמו שנפרש במצוה שלפנינו. כי לא תקפיד התורה בדברים אלו זולתי שיראה ממעשה האדם בכל ענין שנה זו כאילו אין דבר מיוחד ברשותו רק שהכל ברשות אדון הכל וכמו שאמרנו למעלה.
משרשי המצוה זו מה שכתבנו בענין זה בכסף תלוה עשה ד'.
מדיני המצוה מה שאמרו זכרונם לברכה (שביעית פ"ד מ"ב) שאפילו עבר אדם ונטע שדהו בשביעית וצמחה פירותיה מותרין באכילה מדאורייתא ובלבד שלא יקצור כדרך הקוצרים בכל שאר שנים שקוצרים כל השדה ומעמידין כרי ודשין בבקר אלא הדין הוא מדאורייתא לקצור מעט מעט ולחבוט ולאכול אבל חכמים גזרו להיות הספיחין אסורין באכילה מפני עוברי עבירה שיזרעו גינתם בסתיו ויאמרו ספיחין הן. וגזירה זו אינה אלא בירקות ותבואה וקטניות שדרך בני אדם לזורען אבל פירות האילנות והעשבים שאין דרך בני אדם לזורען מותרין.
ונוהגת מצוה זו בזכרים ונקבות בארץ ישראל בלבד מן התורה ובזמן שישראל שם. ולענין שאר מקומות הכל כמו שכתבתי בכסף תלוה עשה ד'. ועובר על זה בזמן הבית וקצר תבואה שזרע כדרך הקוצרים כגון שקצר את כל השדה והעמיר כרי ודש בבקר כדרך שבני אדם עושים בשאר שנים לוקה. והמלקט מספיחי תבואות הנזרעות אע"פ שלא קצר הכל ביחד מכין אותו מכת מרדות שחכמים גזרו עליהן כמו שאמרנו.
<h2>מצוה שכט בהר שלא נאסוף פירות האילן בשביעית כדרך שאוספין אותן בכל שנה</h2>
שלא נאסוף מה שיוציאו האילנות בשנה השביעית כדרך שאוספין בני אדם פירות אילנותיהן בכל שנה אבל יש לנו לעשות בדבר שינוי כדי להראות שהכל כהפקר בשנה זו וזהו פירוש ואת ענבי נזירך לא תבצור (ויקרא כ"ה ה') כלומר שלא תבצור כדרך הבוצרים שכן בא עליו הפירוש המקובל. וכמו שאמרו זכרונם לברכה (שביעית פ"ח מ"ו) מכאן אמרו תאנים של שביעית אין קוצין אותן במוקצה אבל קוצה הוא בחרבה ואין דורכין ענבים בגת אבל דורך הוא בעריבה ואין עושין זיתים בבד ובקוטב אבל כותש הוא ומכניס לבודידה.
ופירוש נזירך כלומר שהנזרת והפרשת אותם מבני אדם ולא עשית מהם הפקר לא תבצור אותם עד שתפקירם כן הוא דעת רש"י זכרונו לברכה כי הוא סובר שהשומר שדהו ופירותיו בשביעית אין הפירות נאסרין. וכן כתב בפירושיו בסוכה וביבמות וכן הדבר מדין התורה בראיות נכונות.
ומה שאמרו בתורת כהנים ואת ענבי נזירך לא תבצור מן השמור בארץ אי אתה בוצר אבל בוצר אתה מן המופקר נפרש לדעתינו זה מן השמור בארץ אי אתה בוצר בעוד שיהא שמור אסור לך לבצור מהם אבל לא שיאסרו הפירות בכך.
והרמב"ן זכרונו לברכה פירש נזירך כלומר גפן שלא עבדוהו ולא זמרו אותו כי כל גפן שלא יזמר ולא יעבד אמר שיקרא כן ויאמר הכתוב שאפילו כרם הנזירות לא נבצור כדרך שבוצרין בשאר השנים וכל שכן כרם שנעבד.
שורש מצוה זו עם מצות שביעית שלפניה אחד הוא. והנה כתבתי לך מקומה איה ושם תמצא באי זה מקום נוהגת ובאיזה זמן ובמסכתא הבנויה על ענינים אלה והיא מסכת שביעית שם יתבארו כל דיני מצוות אלו בארוכה תזכה ותלמוד ותלמד.
<h2>מצוה של בהר מצות ספירת שבע שבתות שנים</h2>
למנות השנים שבע שבע שנים עד שנת היובל בארץ ישראל אחר התנחלנו בה שנאמר (ויקרא כ"ה ח') וספרת לך שבע שבתות שנים שבע שנים שבע פעמים. וזאת המצוה כלומר זאת הספירה של שני שמיטה עד שנת היובל היא נמסרת לבית דין הגדול כלומר הסנהדרין. וכן היא המצוה שהיו מונין שנה שנה ושבוע שבוע של שנים עד שנת היובל כמו שאנו מונין ימי העומר ואחר כך מקדשין שנת החמשים בשביתת הארץ ולקרות דרור לכל העבדים והשפחות וכל הקרקעות חוזרין לבעליהן.
משרשי המצוה על צד הפשט שרצה השם להודיע לעמו כי הכל שלו ולבסוף ישוב כל דבר לאשר חפץ הוא ליתנה בתחילה כי לו הארץ כמו שכתוב (שם שם כ"ג) כי לי הארץ. ועם מצוה זו של ספירה שנה שנה ירחיקו עצמם שלא יגזלו קרקע חבירם ולא יחמדוה בלבם בדעתם כי הכל שב לאשר חפץ האל שתהיה לו.
וענין זה של יובל דומה קצת למה שנהוג לעשות במלכותא דארעא שלוקחין אדנות מזמן לזמן מערי הבצורות אשר לשריהם להזכיר להם יראת האדון. וכן הדבר הזה שרצה השם שישוב כל קרקע לאשר לו אחוזת הארץ ממנו ברוך הוא וכן כל עבד איש יצא מתחת ידו ויהיה ברשות בוראו. ואולם מלכי ארץ יעשו כן ליראתם פן ימרדו השרים בהם והאל ברוך הוא צוה לעמו כן לזכותם ולהיטיב להם כי השם חפץ להיטיב להם בטובו הגדול.
ועוד שמעתי מפי החכמים שיש בענין היובל סוד נפלא וכי בו נרמז כל ימי עולם ושניו. גם בענין השביעיות שנצטוינו למנות השנים שבע שבע ולא שמנה שמנה או תשעה תשעה או פחות מהן גם בזה אמרו שיש ענין של חכמה גדולה וטובה ידעוהו הם ולא ירצו למוסרו לכל אדם. ואף כי לא נגלה לנו סודם השגחנו בדבר זה כי האמנם היקף השביעיות סדור בהרבה ממצוותינו הננו מחזיקין במלאכה ששת ימים ובשביעי נשבות נעבוד האדמה שש שנים ובשביעי נשבות ואחר שבע שביעיות של שנים גם כן נשבות שנה אחת וזהו היובל שבאנו עליו. והנה חג הפסח שהוא שבעה ימים וחג הסוכות כמו כן שבעה ואחר השבעה נחוג העצרת. וכמו כן נמנה שבע שבתות מפסח עד עצרת ואחר מנין השבעה נחוג חג העצרת. וכמו כן נמצא כריתת ברית שהוא דבר הנעשה לקיום ענין על חשבון שבעה כמו שכתוב (בראשית כ"א ל') כי את שבע כבשות תקח מידי. וכן בלעם שהיה חכם עשה שבעה מזבחות. וכמו כן לשון שבועה שהוא מתורגם קיום אמרו מן החכמים שהוא נגזר מלשון שבעה. וכן רבים לא העליתים עתה בפי עטי. ואתה הבן היקיר תזכה ותחקור ותרבה הדעת ותבין בדברים ואנכי כבר השלמתי מלאכתי זאת להעיר רוחך בשאלה.
ואם תשאל למה חייבו זכרונם לברכה למנות השנים שבע שבע מדכתיב וספרת לך ולא ראינו מעולם שימנה הזב ימי ספירו ולא הזבה ימי ספירתה ואע"פ שכתוב בהם (ויקרא ט"ו י"ג) וספר לו וספרה לה זולתי שחייבים שיתנו לב על הימים אבל לא שיתחייבו למנותם בפה ולברך על מנינם.
תשובת דבר זה מה שהקדמתי לך בראש ספרי כי כל ענין התורה תלוי בפירוש המקובל וכמה כתובים נראים בהיפך זה מזה וכמה קושיות וכמה סתירות יתחדשו על כל מי שלא ידעו ואשר ידענו על בוריו יראה כי כל דרכיה דרכי נועם וכל נתיבותיה אמת. וכן באתנו הקבלה שצווי וספרת (לך) דיובל צריך מנין בפה וצווי הספירה הכתוב בזב וזבה אינו אלא השגחה בימים ומנהגן של ישראל בכל מקום כך הוא ואע"פ שאינם נביאים בני נביאים הם.
וכעין ענין זה מצאנו בתורה בלשון זכירה דכתיב בענין עמלק זכירה ועל דבר מרים זכירה וכתיב גם כן זכירה בענין יציאת מצרים ועל זכירת מצרים באתנו הקבלה לעשותה בפה וכמו שאמרו זכרונם לברכה (ברכות כ"א ע"א) בברכת אמת ויציב דאורייתא ושאר הזכירות די לנו בהם בזכירת הלב לבד והשגחתינו על הדברים.
מדיני המצוה מה שאמרו זכרונם לברכה שאין חיוב מצות מנין זה עד אחר כיבוש וחילוק הארץ שנאמר (שם כ"ה ג') שש שנים תזרע שדך ושש שנים תזמור כרמך עד שיהיה כל אחד ואחד מכיר ארצו. ומשגלה שבט ראובן וגד וחצי שבט מנשה בטלה מצוה זו לפי שבטלו היובלות מאותו הזמן ואילך שנאמר (שם שם י') וקראתם דרור בארץ לכל יושביה בזמן שכל יושביה עליה דוקא וגם שלא יהיו מעורבים אלא יושבים בתקנתם. ובזמן שהיובל נוהג בארץ נוהג בחוצה לארץ שנאמר (שם שם י"א) יובל היא כלומר בכל מקום.
ובזמן שהיובל נוהג נוהג דין עבד עברי ודין בתי ערי חומה ודין שדה חרמים ושדה אחוזה ומקבלין גר תושב ונוהגת שביעית בארץ והשמטת כספים בכל מקום מן התורה. ובזמן שאין היובל נוהג אין נוהגין כל אלו זולתי שמיטת קרקע בשביעית שנוהגת בארץ מדבריהם וכן שמיטת כספים בשביעית בכל מקום מדבריהם.
ושנת השמיטה איזו היא הכי אסיקנא במסכת עבודה זרה במימריה דרב הונא בריה דרבי יהושע בפרק קמא (ט' ע"ב) שהיא שנת י"ז לפרט לדעת רש"י זכרונו לברכה ושנת י"ח לדעת רבינו חננאל זכרונו לברכה. וכל ענין שמיטת כספים יתבאר יפה בפרק אחרון דמסכת שביעית. ויתר כל פרטי דיני שביעית שם באותה מסכתא הבנויה על זה.
וענין מצוה זו שהיא למנות השנים זכרוהו זכרונם לברכה בספרא ובמקומות אחרים. וכבר כתבתי למעלה כי זאת המצוה מסורה לבית דין הגדול דהיינו הסנהדרין שהם הנקראין עיני העדה ושאינה נוהגת אלא בזמן שהיובל נוהג.
<h2>מצוה שלא בהר מצות תקיעת שופר ביום הכיפורים של יובל</h2>
לתקוע בשופר בעשירי בתשרי שהוא יום הכיפורים שנאמר (ויקרא כ"ה ט' י') והעברת שופר תרועה וגו' ביום הכפורים תעבירו שופר בכל ארצכם וגו' וקראתם דרור וגו'. וידוע שמצות התקיעה ביום זה היא לפרסם חירות כל עבד עברי שיצא בן חורין בלי דמים. ואין ענינה כענין תקיעת שופר בראש השנה שהתקיעה ההיא אנו עושים לקבוע מחשבתינו על ענין עקידת יצחק ונצייר בנפשנו לעשות גם בנו כמוהו לאהבת יי ומתוך כך יעלה זכרוננו לפני יי לטוב כלומר שנהיה זכאים לפניו וזאת התקיעה של יובל היא לפרסם החירות כמו שאמרנו.
משרשי המצוה לפי שידוע כי קול השופר תעורר לב בני אדם אם לשלום אם למלחמה וענין שלוח העבד שעבד את אדוניו זמן רב הוא קשה מאד בעיני אדוניו על כן לעורר לב הבריות על הענין ולחזק נפשם ולהזהירם על המצוה בשמעם את קול השופר בראותם כי דבר השוה הוא בכל הארץ ושהכל עושים כן נצטוינו על זה שאין דבר שיחזק לבות בני אדם כמו מעשה הרבים וכמאמר החכם צער רבים נחמה. גם העבד בעצמו מתעורר לצאת ככל העבדים מתחת ידי רבו אשר אהב בשמעו קול השופר ומתוך כך המצוה מתקיימת לשוב הכל ברשות אדון הכל.
דיני המצוה כגון באי זה שופר תוקעין ביום זה ואי זו ברכה מברכין בו וכבר אמרו זכרונם לברכה דרך כלל במסכת ראש השנה (כ"ו ע"ב) שוה היובל לראש השנה לתקיעה ולברכות. ובמצות שופר דראש השנה בסדר פנחס נדבר בו קצת בעזרת השם כמנהגנו. ומכל מקום אע"פ שאמרו זכרונם לברכה ששוין הן חילוק קצת יש ביניהם דבראש השנה שחל להיות בשבת לא היו תוקעין אלא בבית דין וביובל תוקע כל יחיד ויחיד כל זמן שבית דין יושבין בין בפני בית דין בין שלא בפניהם.
וכן מדיני המצוה כגון מה שאמרו זכרונם לברכה (שם ח' ע"ב) כי מראש השנה ועד יום הכיפורים היו העבדים אוכלין ושותין ושמחין בבית אדונם לא נפטרין לבתיהם ולא האדון משתעבד בהם כיון שהגיע יום הכיפורים תקעו בית דין בשופר נפטרין לבתיהם וכמו כן שדות חוזרות לבעליהן. ורבים מפרטי דיני יובל בערכין ודיני שופר במסכת ראש השנה.
ונוהגת מצוה זו בארץ ישראל בזמן שהיובל נוהג והרי כתבתי לך בסמוך אי זה זמן היובל נוהג ושמצות יובל מסורה לבית דין. ואם עברו בית דין על זה ולא תקעו בשופר אע"פ שנשתלחו העבדים והוחזרו השדות לבעליהן מבלי תקיעה ביטלו מצות עשה זה.
<h2>מצוה שלב בהר מצות קידוש שנת היובל</h2>
לקדש שנת החמשים כמו שנת השמיטה כלומר בביטול העבודה בארץ והפקר הצומח בה שנאמר (ויקרא כ"ה י') וקדשתם את שנת החמשים שנה. וביאר הכתוב שענין הקדושה הוא שיהיו פירותיה ותבואתה נפקרים ושיהיו העבדים יוצאין מתחת יד האדון שאמר הכתוב אחר כן (שם) וקראתם דרור בארץ לכל יושביה כלומר חירות לעבדים כי יובל היא קדש תהיה לכם מן השדה תאכלו את תבואתה (שם י"ב) כלומר שתהיה התבואה הפקר ולא יאספה כל אחד ואחד לרשותו.
משרשי המצוה מה שכתבתי במצות מנין השנים מצוה ראשונה שבפרשה זו שרצה השם לזכות עמו בקבלת מלכותו וכו' כמו שכתבתיו שם וכאן היה מקומו.
מדיני המצוה מה שאמרו זכרונם לברכה שכל שאסור בשנה השביעית מעבודת הארץ אסור ביובל וכל שמותר בה מותר בה והחיוב על העושה שוה בשניהם. ודין הפירות באכילה ובמכירה ובביעור שוה בשניהם. יתירה שביעית על היובל שהיא משמטת כספים ודוקא בסופה ויתר יובל על השביעית שמשמט קרקע ומוציא עבדים ובתחילתה.
ושנת יובל אינו עולה ממנין שני השבוע. אלא מונין תשע וארבעים שנה שהן שבע שנים שבע פעמים ואחר שנת השמיטה שהיא בשביעי האחרון עושין יובל בשנת החמישים ושנת אחת וחמישים מתחילים למנות יובל אחר והיא התחלת שש שנים של שבוע.
ונוהגת מצוה זו בארץ ישראל ובזמן שכל יושביה עליה כמו שכתבתי למעלה. ומן הדומה שהיו סנהדרין מתקבצין בקידוש השנה ומברכין עליה לקדש שנים ואחר כך תוקעין בשופר וכן כל יחיד ויחיד תוקע גם כן ברשותו והקול נשמע בכל הארץ והעבדים נפטרין לבתיהם והקרקעות חוזרין לבעליהם. ויתר פרטיה במסכת ערכין.
ועובר על זה ועבד אדמתו ביובל עבודה האסורה וכן אם לא רצה לשלח עבדו חפשי ביטל עשה זה מלבד שעבר על לאו וכמו שנכתוב בסדר זה בעזרת השם. ועונשו גדול מאד שהוא כאילו כופר בחדוש העולם.
<h2>מצוה שלג בהר שלא נעבוד הארץ בשנת היובל</h2>
שלא נעבוד הארץ בשנת היובל כמו שנמנענו מעבודתה בשנת השמיטה שנאמר ביובל (ויקרא כ"ה י"א) לא תזרעו כמו שנאמר בשמיטה (שם שם ד') שדך לא תזרע. וכמו שהשמיטה נאסר בה בין עבודת הארץ בין עבודת האילנות כך היובל ולפיכך אמר לא תזרעו על הכלל יכלול ארץ ואילן.
משרשי מצות היובל כתבתי למעלה במצוה ראשונה שבסדר זה מה שיכולתי.
דיניה בענין עבודת הארץ והאילנות כמו בשביעית. ובכסף תלוה עשה ד' כתבתי קצת מן הענינים לעורר לב הקורא על עניני המצוה כמנהגי עיין שם אם תחפוץ בו.
<h2>מצוה שלד בהר שלא נקצור ספיחי תבואות של שנת היובל</h2>
שלא נקצור ונלקוט ספיחי תבואות שנת היובל כמו שאדם קוצר בשאר השנים אבל יש לנו לעשות בדברים שינוי שנאמר (ויקרא כ"ה י"א) ולא תקצרו וגו'. וכל הענין כמו שפירשנו בסמוך בספיחי שביעית.
<h2>מצוה שלה בהר שלא לאסוף פירות האילנות בשנת היובל כדרך שאוספין אותן בשאר שנים</h2>
שלא נאסוף פירות האילנות בשנת היובל כמו שאנו אוספין אותן בשאר השנים שנאמר (ויקרא כ"ה י"א) ולא תבצרו את נזריה והוא אזהרה דרך כלל לכל פירות האילן. והזהיר הכתוב ביובל בפירות האילן אזהרה בפני עצמה ובתבואות אזהרה בפני עצמה כמו בשביעית וכמו שכתבנו למעלה. והדין בשניהם כלומר בשמיטה וביובל בלאוין אלה אחד הוא ומשורש אחד יעלה הכל לפי הדומה. ואין צורך להאריך על כולן.
וכבר כתבתי כי כל זה אינו נוהג אלא בארץ ועל תנאי שיהיו כל יושביה עליה ויהיה כל שבט ושבט דר במקומו.
<h2>מצוה שלו בהר מצות עשיית דין בין לוקח ומוכר</h2>
שנדין בדין מקח וממכר כענין שצותה התורה עליו כלומר שיש צדדין שיתקיים המכר בין מוכר ללוקח ויש צדדין שאין לה קיום והוא חובה עלינו לדון ביניהם כמצות התורה. ואע"פ שבאו מצוות אחרות על זה כמו שכתבנו במשפטים שנצטוינו לדון בין טוען ונטען ובין מזיק וניזק וכיוצא בזה. וכל מקח וממכר בכלל טוען ונטען הוא אע"פ כן באה המצוה על ענין המקח וממכר מיוחדת מפני שהוא דבר תמידי אל הבריות שאי אפשר לבני אדם לחיות אפילו יום אחד זולתו.
ואת מוצא שכך דרכה של תורה בהרבה מקומות שלפי צורך הדבר או חומר שבו תיוחד המצוה בו וכמו כן תכפול האזהרות בדבר פעמים רבות כמו שאתה רואה באזהרת עבודה זרה שנכפלה במ"ד מקומות וייחד האזהרה במולך לבדו לפי שהיתה מצויה הרבה אותה העבודה הרעה. וכן באו בענין שבת י"ב אזהרות בתורה ונתיחדה האזהרה בו בקצת מלאכות כמו הבערה והוצאה ואע"פ שיש בהן מדרש אם לחלק יצאת או ללאו אין המדרש לנו סתירה הרבה פנים לתורה.
שורש הדינין ידוע כי הוא דבר ששכל בני איש מעיד עליו ומבקש אותו. כי בדין יתקיים ישוב בין בני אדם.
מדיני המצוה מה שאמרו זכרונם לברכה שדיני המקח והממכר חלוקים לפי הדברים הנמכרים והנלקחים. שהקרקעות והעבדים נקנין בכסף ובשטר ובחזקה ובכל אחד מאלו כיצד בכסף וכיצד בשטר וכן בחזקה יש בהן פרטים רבים כמו שבא בקידושין בפרק קמא. והמטלטלין נקנין בדרכים אחרים יש מהן שנקנין בהגבהה וזאת הקניה גדולה ומספקת לכל המטלטלין ויש מהן שנקנין בקניה פחותה מזו והיא המשיכה ומהן שנקנין בפחותה מזו והיא המסירה.
והביאו זכרונם לברכה ראיה על היות המטלטלין צריכין אלו הקניות ושאינן נקנין כמו הקרקעות מדכתיב (ויקרא כ"ה י"ד) או קנה מיד עמיתך ופירשו הם זכרונם לברכה (ב"מ מ"ז ע"ב) מצד הקבלה בפירוש או קנה מיד כלומר דבר הנקנה מיד ליד. וגם כן הביאו ראיה על קניית הקרקעות בכסף בשטר ובחזקה מכתובים אחרים כמו שבא שם בקידושין (כ"ו ע"א).
ואין ספק כי אלו הקניות כולן מתקנת חכמים הן והביאו הכתובים לסמוך בהם דבריהם. והאמת כי חכמתם היקרה העתידה להגלות על ידם היתה רמוזה וגנוזה בתוך הכתובים ואע"פ שעיקר הכתובים אינו על אותן אסמכתות נלמדות הן מתוכן.
ואמרו זכרונם לברכה בגמרא (ב"מ מ"ז ע"ב) דבר תורה מעות קונות אף במטלטלין אבל טעם הצריכם המשיכה בהן גזירה שמא יאמר לו מוכר ללוקח נשרפו חטיך בעליה. ומפני שתקנת המשיכה בהם נעשית על זה אמרו זכרונם לברכה (שם מ"ט ע"ב) שאם היו המטלטלין ברשותו של לוקח אע"פ שנשכר אותו מקום למוכר מכיון שהרשות הוא של לוקח ועיניו תמיד עליו ואם יארע שום מקרה באותן מטלטלין גם הוא יכול להרגיש בענין כמו המוכר וישתדל בהצלה שבצד זה לא יקנה במשיכה אלא בכסף כדין תורה. וכן אם הלוקח שוכר אותו מקום שהמטלטלין בו גם בענין זה לא תקנו בהם משיכה ומסירה והגבהה.
ואמרו (ב"ק ע"ט ע"ב) גם כן שהקרקע נשכר עם הדברים שהוא נלקח והוא כסף ושטר וחזקה שהשכירות קניה היא ליומיה. ואמרו (ב"ב פ"ה ע"א) גם כן כשם שמקומו של אדם קונה לו כך כליו קונה לו בכל מקום שיהיה לו רשות להניח אותו ומכיון שיהיו המטלטלין בתוך הכלי אין אחד מהם יכול לחזור בו אלא הרי הן כמו שהגביהן או כמו שהונחו בתוך ביתו. אבל כל מקום שאין לו רשות ללוקח להניח שם הכלי אין כליו קונה לו שם כגון רשות הרבים וכן רשות המוכר. ומכל מקום אמרו חכמים (שם) לענין רשות מוכר שאם אמר לו מוכר ללוקח קנה בכלי זה או אפילו לא אמר לו כן אלא שקנה ממנו ברשות המוכר כלי אחר והגביהו כדי לקנותו ואחר כך קנה ממנו פירות והניחן בתוך הכלי מיד קנה אותן שמפני ההנאה שיש לו למוכר במכירת הכלי אינו מקפיד על מקומו של כלי וכאילו הכלי ברשות הלוקח חשבינן ליה.
והמסירה אינה כן שאין המסירה קונה אלא ברשות הרבים ובחצר שאינה של שניהם. וקנין המסירה הוא במה שאין דרך בני אדם לרוב גדלן להגביהן ולא אפילו למושכן. כגון הספינות הגדולות וכיוצא בהן שאי אפשר לבני אדם לזוז אותן כי אם בטורח רב ובריבוי בני אדם.
והמשיכה אינה כן שאין המשיכה עושה קנין אלא בסימטא והוא מקום סמוך לצד רשות הרבים שדרך בני אדם להניח שם כליהם וכל הקודם להניח שם כליו אין חבירו רשאי לסלקו וכמו כן קונה המשיכה בחצר (שאינה) (שהיא) של שניהם. וההגבהה קונה בכל מקום לפי שבגופו הוא מגביה ובו הוא קונה וגופו רשותו הוא בכל מקום שהוא.
ועוד יש קניה אחרת בקרקעות ומטלטלין דבר תורה והיא החליפין וזאת הקניה היתה מורגלת לפנים בישראל. וענין החליפין הוא שאדם מחליף בהמתו בבהמת חבירו או כלי בכלי או כלים בקרקעות ואמרו חכמים בכל אלו שכיון שמשך האחד הכלי מחבירו זכה חבירו באותו הכלי האחר שהוא רוצה לקנותו ממנו בכל מקום שיהיה ואם יארע בו שום אבידה נאבד לצורך זה שזכה בו עכשיו בחליפין.
ודין קניית החליפין אינו אלא בכלים אבל לא בפירות שאין הפירות עושין חליפין שהרי בפירוש מצאנו באותו כתוב שלמדנו ממנו החליפין שבכלי הן כמו שכתוב (רות ד' ז') וזאת לפנים בישראל וגו' שלף איש נעלו כלומר בית יד שלו וזהו כלי. ומכל מקום אע"פ שאין הפירות עושין חליפין לקנות בהן כמו בכלי נקנין הן בתורת חליפין כלומר בכלי יכול אדם לקנותן בדרך חליפין שיתן אדם לחבירו כלי ויזכה בפירות חבירו בכל מקום שהן.
מה שאין כן במטבע שהמטבע אינו נעשה חליפין ולא נקנה בחליפין לפי שדעתו של אדם על הצורה והצורה עשויה להבטל ברצון המלך או גדולי המדינות ועל מה שאינו דבר קיים אין לב הבריות סומך בו לקנות בו ועל כן אינו נקנה בחליפין ולא נעשה חליפין. אבל מטבע שאין חשיבותו מחמת הצורה נקנה בחליפין ונעשה חליפין ככל שאר המטלטלין ואי זהו זה מטבע שפסלתו מלכות או בני המדינה וכדאמר ריש לקיש בפרק הזהב (ב"מ מ"ו ע"ב) אפילו כיס מלא מעות ותירגמא רבי אבא בדינרא ניאקא ואנגרא חד פסלתו מלכות וחד פסלתו מדינה.
ואין הכוונה באמרנו שאינו נעשה חליפין ולא נקנה בחליפין שמי שמשך פירות מחבירו בכך וכך מעות לא יתחייב לתת לו המעות דודאי מתחייב הוא להשלים לו מעותיו מכיון שמשך פירותיו אבל הענין הוא שאינו נעשה חליפין שמי שהיו לו שק של מעות מטבע שאינו נפסל כמו שאמרנו ומשך מחבירו כלים או בהמה או פירות ואמר לחבירו הריני מושך פירות אלו חליפי אותו שק של מעות שיש לי בבית שיש בו מאה דינרין אין חבירו זוכה באותן דינרין כלל ואם נאבדו אחר שמשך זה הפירות בשום צד ואפילו באונס לא נאבדו לו כלל אלא חבירו מחוייב לתת לו מאה דינרין מכל מקום.
וזהו שאמרו זכרונם לברכה (שם מ"ד ע"א) משך הימנו פירות ולא נתן לו מעות אינו יכול לחזור בו כלומר מחוייב הוא לו להשלים הדמים מכל מקום דלאו בתורת חליפין איתמר אלא בתורת דמים. וכן הוא מבואר בריש פרק הזהב שאמרו שם (מ"ה ע"ב) הזהב קונה את הכסף מאי לאו בחליפין לא בדמים. ומקשה שם אי הכי קונה מחוייב מיבעי ליה כלומר דלא נפיל לשון קנין אלא בדבר ידוע אבל זה מביא הוא לו אי זה דמים שירצה. ומתרץ תני מחוייב כלומר מחוייב הוא לתת לו הדמים מכיון שמשך ממנו הפירות ואינו יכול לחזור בו.
אבל הנותן לחבירו מעות לקנות ממנו פירות אינו מתחייב בעל הפירות לתתם לו שזו היא תקנת חכמים זכרונם לברכה שלא לקנות בכסף אלא במשיכה. אבל מכל מקום חייבוהו זכרונם לברכה (שם מ"ד ע"א) לקבל מי שפרע לפי שחוזר בדבורו אחר שעשה מעשה עם חבירו שקיבל ממנו מעות.
וקניה זו של חליפין שהיא הנקראת לחכמים זכרונם לברכה קנין היא קניה חזקה בכל דבר בין במכר בין במתנה ובכל תנאין שבין אדם לחברו שנאמר בזה (שם) לקיים כל דבר וגו' וזאת התעודה בישראל.
ודין מי הוא ראוי למכור ויתקיים מכרו או מי אינו ראוי כגון בן דעת ושאינו בן דעת. ודין מוכר דברים סתם ואינו מפרש כל הענינים שצריך לפרש. ודין משייר בממכרו שום דבר בגוף או בפירות. ודין מצרים שצריך אדם להזכיר במכר קרקע ואם הזכיר קצתם ולא כולם היאך תורתו. ודין מוכר ממון שאינו שלו מה דינו. ודין מי שנאנס למכור קרקעו מה דינו והחילוק שבין תלוה וזבין או תלוה ויהיב.
ודין המתנה עם חברו שאם ירצה למכור קרקעו שימכרהו לו. ודין המוכר קרקעו על דעת לעשות שום ענין ולא עלה בידו לעשותו אם יתקיים מכרו אם לא כגון המוכר אותו על דעת לעלות לארץ ישראל ולבסוף לא עלה שם וכן כל כיוצא בזה. וזה שאני אומר על דעת לעשות שום דבר לא שיפרש המוכר אותו דבר בשעת המכר אלא שהבריות יודעות מתוך מעשיו ודבריו שכן חפצו.
ודין מכירת הקדשות או בתי כנסיות כיצד ולאי זה ענין הותר המכר בהן. ודין קניית שטרות שצריך בהן מסירת השטר וכתיבה מצד אחר שיפרש בו שהוא מוכר לו אותו שטר וכל שיעבודא דאית ביה.
ודין נותן מעות לחבירו לקנות לו דבר וקנאו לעצמו באותן מעות מה יהא בזה. ודין שלשה שנתנו מעות לאחד והלך וקנה במקצת הדמים היאך יחלוקו. ודין מה שאמרו שבארבעה פרקים בשנה מעות קונות לענין קונה בהמה ולפיכך אמרו זכרונם לברכה בפרק אותו ואת בנו (חולין פ"ג ע"א) שמשחיטין את הטבח על כרחו וכאוקימתא דרבי אלעא אמר רבי יוחנן שפירש דבארבעה פרקים אלו העמידו דבריהם על דברי תורה וכדאמר רבי יצחק אמר רבי יוחנן דבר תורה מעות קונות.
ודין מוכר בהמה ונמצאת טריפה מה דינו. ודין מוכר אומר במנה ולוקח בחמישים והלך כל אחד ואחד ואחר כך לקחו סתם. ודין מה שאמרו שאין אדם מקנה דבר שלא בא לעולם. ודין בעל המיצר. ודין שלוחו של אדם ושותפו במקחו וממכרו בהפסדו ובשכרו. ויתר פרטי המצוה רבים. יתבארו בפרק ראשון מקדושין ובפרק רביעי ושמיני ותשיעי ממציעא ובפרק שלישי ורביעי וחמישי וששי ושביעי מבתרא וקצת מהן במקומות אחרים מן התלמוד בפיזור.
ונוהגת בכל מקום ובכל זמן בזכרים כי להם לעשות דין. ובית דין העובר על זה ודן בין מוכר ולוקח שלא כדין שצותה על זה תורתינו השלימה ביטל עשה זה זולתי אם עשה כן מדעת שניהם שאילו בקבלת שניהם רשאי דכל תנאי שבממון קיים.
<h2>מצוה שלז בהר שלא להונות במקח וממכר</h2>
שלא להונות אחד מישראל בין זכר בין נקבה במקח ובממכר שנאמר (ויקרא כ"ה י"ד) וכי תמכרו ממכר לעמיתך או קנה מיד עמיתך אל תונו איש את אחיו. ואמרו זכרונם לברכה בספרא אל תונו איש את אחיו זו אונאת ממון. ובגמרא (ב"מ נ"ו ע"ב) אמרו זכרונם לברכה מיד עמיתך דבר הנקנה מיד ליד כלומר מטלטלין. ואין כוונת המדרש שלא יזהיר הכתוב על אונאת הקרקעות כמו כן אלא הענין הוא לומר שדיני האונאה כגון החילוקין שאמרו זכרונם לברכה (שם נ' ע"ב) באונאה שהיא חוזרת ביתר משתות ודיניה בפחות משתות ובשתות אינן נוהגין בקרקעות אלא במטלטלין.
ועוד דרשו בזה הכתוב אם באת לקנות קנה מישראל שנאמר או קנה מיד עמיתך.
ואולי זה שדקדקו בכאן להיות דיני האונאה במטלטלין לבד לפי ששנה הכתוב בלשון זה שאמר וכי תמכרו ממכר דמשמע כל ממכר בין קרקע בין מטלטל ואחר כן ייחד האזהרה במטלטל שאמר או קנה מיד דמשמע דוקא מטלטל שהוא נקנה מיד ליד למדו מזה לומר שיש במטלטל דין מחודש שאינו בקרקע וזהו חזרת הממון בקצת צדדין שבו.
אבל עיקר האזהרה בין בקרקע בין במטלטל הוא באמת שהוזהרנו שלא להונות הבריות לדעת. אבל החילוק שביניהן הוא שאם נמצאת אונאה במטלטל ביתר משתות שיבטל המכר שדעת הבריות שלא לסבול אונאה יתירה מכן במטלטלין אבל בקרקע לפי שהקרקע דבר קיים לעולם דרך הבריות למחול בו כל אונאה אחר שלקחו אותו וכעין מה שאמרו זכרונם לברכה (ב"ק י"ד ע"ב) על דרך ההפלגה שהקרקע דבר השוה כל כסף הוא. והראיה לדברינו אלה כלומר שאיסור אונאה אף בקרקע שהרי עיקר אזהרה זו בקרקעות הוא דכתיבא וכמו שמפורש בפרשה. זהו דעת הרמב"ן זכרונו לברכה בענין זה וכמו שכתב בפירוש החומש.
שורש המצוה ידוע כי הוא דבר שהשכל מעיד עליו ואם לא נכתב דין הוא שיכתב שאין ראוי לקחת ממון בני אדם דרך שקר ותרמית אלא כל אחד יזכה בעמלו במה שיחננו האלהים בעולמו באמת וביושר. ולכל אחד ואחד יש בדבר הזה תועלת כי כמו שהוא לא יונה אחרים גם אחרים לא יונו אותו ואף כי יהיה אחד יודע לרמות יותר משאר בני אדם אולי בניו לא יהיו כן וירמו אותם בני אדם ונמצא שהדברים שוים לכל ושהוא תועלת רב בישובו של עולם והשם ברוך הוא לשבת יצרו.
מדיני המצוה מה שאמרו זכרונם לברכה (ב"מ נ"א ע"א) שהמוכר והלוקח שניהם מוזהרים באזהרה זו שנאמר וכי תמכרו ממכר וגו' או קנה ולא יאמר הלוקח דרך המוכר לדעת שיווי ממכרו ואחר שהוא מוכרו לי בדמים קלים אין עלי עוון שאינו כן אלא שניהם באזהרה. וכמו כן שניהם הן בדיני האונאות כמו שחילקום זכרונם לברכה וכן הוא במשנה (שם) אחד המוכר ואחד הלוקח יש להם אונאה וכל מי שנתאנה מהן יכול לחזור בו.
ואמרו זכרונם לברכה (שם מ"ט ע"ב) ששיעור האונאה שמחזירין אותה ויהיה המקח קיים הוא שתות המקח או שתות הדמים. ושיעור האונאה שאין מחזירין אפילו אותה ואין צריך לומר שאין מבטלין המקח בשבילה הוא פחות משתות המקח והדמים. אבל היה בדבר שתות אחד מהם כלומר שתות המקח או שתות הדמים מחזירין האונאה. ושיעור האונאה שמבטלת המקח כולו הוא כל זמן שהיא יתר משתות המקח והדמים שהלכה היא כשמואל דאמר בגמרא (שם) שתות מעות נמי שנינו כלומר שאם האונאה אינה יתירה על שניהם לא יתבטל המקח אלא יחזיר אונאה.
ומה שאמרנו שבאונאה שיתירה על שתות יתבטל המקח ואע"פ שזה הלך לביתו במעותיו וזה בפירותיו דוקא שבא לחזור בו מי שנתאנה אבל בא לחזור בו המאנה מחמת שנתייקרו הפירות בינתיים או בטענה אחרת אין שומעין לו משום דאמר ליה מי שנתאנה אי לאו דאניתן לא מצית הדרת בך והשתא מצית הדרת בך וכן הוא הלשון בגמרא (ב"ב פ"ד ע"א) ורב חסדא הוא דאמרה לשמעתא כלומר דאמר ליה מי שנתאנה למאנה בשעת המכר הרווח היה עמך וכבר נתקיים ממכרנו או מקחנו מחמתך מה זה שבא לבטל אותו האונאה שעשית לי הריני מוחלה כי רבותינו לא ביטלו הדברים אלא מחמת המתאנה מכיון שהוא רוצה בדבר הדברים קיימים. וזהו ששנינו (שם פ"ג ע"ב) יפות ונמצאו רעות לוקח יכול לחזור בו כלומר ולא מוכר רעות ונמצאו יפות מוכר יכול לחזור בו כלומר ולא לוקח.
ואמרו זכרונם לברכה (ב"מ נ"ב ע"א) בעניני האונאה שאין ראוי להיות דין החזרה או הביטול נמשך לעולם אלא זמן קצוב הוא שנתנו בדברים כדי שיתקיימו עניני המקח והממכר בין בני אדם. והזמן שנתנו אינו שוה בכל הדברים וגם אינו שוה בלוקח ובמוכר כי בכל סחורה שתהיה בחלוף המטבעות נתנו בה שיעור כדי שיראה אותה הלוקח לשולחני אם הוא בכרך ואם הוא בכפר יהיה השיעור עד יום השוק שיעלה לכרך או למקום ששולחני שם. ובשאר כל הסחורות אין חילוק בין כפר לכרך והשיעור בהם הוא כדי שיראה האדם מה שלקח לתגר או לקרובו ושיעור זה הוא לפי ראות עיני הדיין שאי אפשר לקבוע בענין זה חשבון שעות. ורבא נתן טעם בגמרא (שם ע"ב) בחילוק המטבע משאר סחורות ואמר דרך כלל טלית לכל איניש קים ליה סלע לשולחני הוא דקים ליה.
עבר זה העת ולא חזר בו הלוקח אפילו יש באונאה יתר משתות כמה אין יכול לחזור בו מן הדין אבל אמרו חכמים (שם) שממדת חסידות ראוי להחזירה לעולם. ושיעורין אלו הן בלוקח אבל המוכר חוזר בו לעולם לפי שאין הסחורה בידו כדי שיוכל לימלך עליה.
ולא נאמרו דינין אלו שכתבנו אלא בלוקח מן התגר אבל בלוקח מבעל הבית אין בו אונאה ולא ביטול מקח בתוך הזמן הקצוב שאמרנו ולא אחר כן. שלא נאמרו אלו הדברים אלא בתגרים לתיקון העולם ולישוב המדינות. אבל בעלי בתים אין מוכרין כליהם אלא ביוקר ובני אדם בדעתם ענין זה שהוא בהן מוחלין הדבר לעולם בבעל הבית.
ואלו דברים שאין בהם דיני אונאה לשום אדם אפילו נמכרו פי שנים בשווין ואע"פ שיש בהן איסור אונאה כמו שכתבתי בראש המצוה לדעת הרמב"ן זכרונו לברכה הקרקעות והעבדים שהוקשו לקרקעות כמו שנלמד בגמרא (שם נ"ו ע"ב) מדכתיב (שם שם מ"ו) והתנחלתם אותם והשטרות וההקדשות וכמו שאמרו זכרונם לברכה (שם) תנו רבנן וכי תמכרו וגו' או קנה מיד דבר הנקנה מיד ליד יצאו הקרקעות שאינן מטלטלין ויצאו עבדים שהוקשו לקרקעות ויצאו שטרות דאמר קרא ממכר מי שגופו קנוי יצאו אלו שאין גופן קנוי אלא לראיה שבהן.
מכאן אמרו (שם) המוכר שטרותיו לבשם יש להם אונאה והטעם לפי שאין מוכרן לו לראיה שבהן אלא להשתמש בנייר. וקא מתמה עליה בגמרא (שם) מאי קא משמע לן כלומר פשיטא וכי מגרע גרע נייר מכל שאר מילי ומשני לאפוקי מדרב כהנא דאמר אין אונאה לפרוטות. והקדשות אמעיטו מדין אונאה מדכתיב (שם שם י"ד) עמיתך.
ותדע שכל עניני האונאה נאמרו בשיווי החפץ כגון שמכר שוה שש בחמש או שוה חמש בשש וכיוצא בזה אבל המאנה במדתו של חפץ בארכו ורחבו בעוביו או במשקלו ואפילו בדבר מועט חוזר והיינו דאמר רבא בגמרא (קידושין מ"ב ע"ב) כל דבר שבמדה ושבמשקל ושבמנין אפילו פחות מכדי אונאה חוזר.
והרוצה להנצל מכל חשש ענינים אלו שכתבנו יכול לומר ללוקח חפץ זה שאני מוכר לך יודע אני שיש בו אונאה עד כך וכך אם תרצה ליקח אותו על מנת שלא יהא לך עלי אונאה קחנו ואם לאו הנח אותו אין לו עליו אונאה אחר כן ולא אפילו תרעומת דברים. ויתר פרטיה בפרק רביעי ממציעא. ונוהגת בכל מקום ובכל זמן בזכרים ונקבות. ועובר על זה ועשה אונאה לחבירו לדעת בשתות או יותר עבר על לאו זה אבל בפחות משתות התירו זכרונם לברכה להשתכר לתגר מפני תיקון הישוב שימצאו בני אדם צרכיהם מוכנים בכל מקום. ואין לוקין על לאו זה לפי שניתן להישבון.
<h2>מצוה שלח בהר שלא להונות אחד מישראל בדברים</h2>
שלא להונות אחד מישראל בדברים כלומר שלא נאמר לישראל דברים שיכאיבוהו ויצערוהו ואין בו כח להעזר מהם. ובפירוש אמרו זכרונם לברכה (ב"מ נ"ח ע"ב) כיצד אם היה בעל תשובה לא יאמר לו זכור מעשיך הראשונים היו חלאים באין עליו לא יאמר לו כדרך שאמרו חבריו לאיוב (ד' ו') הלא יראתך כסלתך וגו'. ראה חמרים מבקשים תבואה לא יאמר להם לכו אצל פלוני והוא יודע שאין לו ולא יאמר לתגר בכמה חפץ זה והוא אינו רוצה ליקח. ועל זה נאמר (ויקרא כ"ה י"ז) ולא תונו איש את עמיתו.
שורש מצוה זו ידוע כי הוא לתת שלום בין הבריות וגדול השלום שבו הברכה מצויה בעולם וקשה המחלוקת כמה קללות וכמה תקלות תלויות בו.
מדיני המצוה כמה אזהרות וכמה זירוזין שהזהירונו זכרונם לברכה בענין זה שלא להכאיב הבריות בשום דבר ולא לביישם והפליגו בדבר עד שאמרו (שם) שלא יתלה עיניו על המקח בשעה שאין לו דמים.
וראוי להזהר שאפילו ברמז דבריו לא יהי נשמע חירוף לבני אדם כי התורה הקפידה הרבה באונאת הדברים לפי שהוא דבר קשה מאד ללב הבריות. והרבה מבני אדם יקפידו עליהן יותר מן הממון וכמו שאמרו זכרונם לברכה (שם) גדולה אונאת דברים מאונאת ממון שבאונאת דברים הוא אומר (שם שם) ויראת מאלהיך וגו'. ולא יהיה באפשר לכתוב פרט כל הדברים שיש בהן צער לבריות אבל כל אחד צריך להזהר כפי מה שיראה כי השם ברוך הוא הוא יודע כל פסיעותיו וכל רמיזותיו כי האדם יראה לעינים והוא יראה ללבב. וכמה מעשים כתבו לנו זכרונם לברכה במדרשים ללמד על זה מוסר ועיקר הענין בפרק רביעי ממציעא.
ונוהגת מצוה זו בכל מקום ובכל זמן בזכרים ונקבות ואפילו בקטנים ראוי להזהר שלא להכאיבן בדברים יותר מדי. זולתי במה שצריכין הרבה כדי שיקחו מוסר ואפילו בבניו ובנותיו ובני ביתו של אדם והמיקל בהם שלא לצערן בענינים אלה ימצא חיים ברכה וכבוד. ועובר על זה והכאיב את חבירו בדברים באותן שפירשו חכמים זכרונם לברכה בבעל תשובה ובחולה ובכיוצא בהן. עבר על לאו זה אבל אין לוקין עליו לפי שאין בו מעשה. וכמה מלקיות מבלי רצועה של עגל ביד האדון המצוה על זה יתברך ויתעלה.
ואולם לפי הדומה אין במשמע שאם בא ישראל אחד והתחיל והרשיע לצער חבירו בדברים הרעים שלא יענהו השומע שאי אפשר להיות האדם כאבן שאין לה הופכים ועוד שיהיה בשתיקתו כמודה על החירופין ובאמת לא תצוה התורה להיות האדם כאבן שותק למחרפיו כמו למברכיו אבל תצוה אותנו שנתרחק מן המדה הזאת ושלא נתחיל להתקוטט ולחרף בני אדם ובכן ינצל אדם מכל זה כי מי שאינו בעל קטטה לא יחרפוהו בני אדם זולתי השוטים הגמורים ואין לתת לב על השוטים.
ואם אולי יכריחנו מחרף מבני אדם להשיב על דבריו ראוי לחכם שישיב לו דרך סלסול ונעימות ולא יכעס הרבה כי כעס בחיק כסילים ינוח וינצל עצמו אל השומעים מחירופיו וישליך המשא על המחרף זהו דרך הטובים שבבני אדם.
ויש לנו ללמוד דבר זה שמותר לנו לענות כסיל לפי הדומה מאשר התירה התורה הבא במחתרת להקדים ולהורגו שאין ספק שלא נתחייב האדם לסבול הנזקין מיד חבירו כי יש לו רשות להנצל מידו וכמו כן מדברי פיהו אשר מלא מרמות ותוך בכל דבר שהוא יכול להנצל ממנו.
ואולם יש כת מבני אדם שעולה חסידותם כל כך שלא ירצו להכניס עצמם בהוראה זו להשיב חורפיהם דבר פן יגבר עליהם הכעס ויתפשטו בענין יותר מדי ועליהם אמרו זכרונם לברכה (שבת פ"ח ע"ב) הנעלבין ואינם עולבין שומעין חרפתם ואינם משיבין עליהם הכתוב אומר (שופטים ה' ל"א) ואוהביו כצאת השמש בגבורתו.
<h2>מצוה שלט בהר שלא נמכור שדה בארץ ישראל לצמיתות</h2>
שלא נמכור שדה בארץ ישראל לצמיתות שנאמר (ויקרא כ"ה כ"ג) והארץ לא תמכר לצמיתות כלומר שלא יתנו ביניהן מוכר ולוקח לעשות ממכרם לצמיתות. ואע"פ שהיובל מפקיעה בעל כרחם שאי אפשר להם להתנות על זה לפי שהוא כנגד מצות התורה אע"פ כן אם עשו כן עברו על הלאו הזה זהו דעת הרמב"ם זכרונו לברכה.
והרמב"ן זכרונו לברכה כתב שדברי הרב בזה כענין המוזכר בראשון של תמורה (ד' ע"ב) דאמר רבא התם חולק על אביי דכל מילתא דאמר רחמנא לא תעביד אי עביד לא מהני ולקי משום דעבר אהרמנא דמלכא. והוא זכרונו לברכה פירש בענין אחר שמזהיר אותנו שלא נצמית הארץ ביד הגוים כלומר שלא נמכרנה להם לצמיתות. ופירוש הכתוב כן לא תמכור למי שיחזיק בה לעולם וזהו הגוי אבל הישראל יחזיר אותה ואם התנה עם הגוי להחזירה מותר למוכרה לו.
משרשי מצות היובל מה שכתבתי במצות מנין שני היובל הראשונה שבסדר זה.
מדיני המצוה מה שאמרו זכרונם לברכה (ב"מ ע"ט ע"א) שהמוכר שדהו לששים שנה או יותר כל זמן שיזכור לו סכום שנים אינו חוזר ביובל שאין חוזר ביובל אלא דבר הנמכר סתם או הנמכר לצמיתות כמו שאמרנו למעלה ששניהם עוברים על הלאו כשהמכר נעשה לצמיתות ולא הועילו מעשיהם שאין מתנין לעבור על דברי תורה שהתורה אמרה והארץ לא תמכר לצמיתות אבל כל זמן שמזכירין ביניהם סכום שנים אין זה צמיתות. ואולי למדו זכרונם לברכה דבר זה מאשר אמר הכתוב לא תמכר לצמיתות ולא אמר לא תמכר אלא עד היובל דמשמע שכל זמן שלא מכרה לחלוטין אינה חוזרת ביובל.
ובפירוש כתב הרמב"ן זכרונו לברכה בחידושיו במסכת מכות (ג' ע"ב) שהמתנה על מנת שלא תחזור השדה ביובל שאין תנאו תנאי וחוזר הוא ביובל אע"פ שבשמיטה אינו כן שהמתנה על מנת שלא תשמטנה בשביעית אינו נשמט בשביעית דכל תנאי שבממון קיים. ונתן טעם לדבר לפי שבשמיטה לא הוזהר על שמיטת כספים כי אם המלוה וכמו שכתוב (דברים ט"ו ב') שמוט כל בעל משה ידו אשר ישה ברעהו אבל לא הלוה שאם רצה לפרוע בידו הוא אבל בענין היובל שניהם הוזהרו עליו מוכר ולוקח וכמו שכתבנו שלשניהם נאמר לא תמכר לצמיתות כלומר לא יתנו ביניהן מוכר ולוקח מכירת צמיתות כי ליי הארץ ואין ביד בני אדם למוכרה לחלוטין ומכיון שהחיוב על שניהם אין ביד אחד מהם למחול על הדבר אבל על כרחם ישוב הקרקע לאשר לו אחוזת הארץ ואע"פ שהתנו אלף פעמים על מנת שלא ישוב ביובל וטעם נכון הוא.
וכן מדיני המצוה מה שאמרו זכרונם לברכה (ערכין ל' ע"א) שהמוכר שדה אחוזה והיו לו שדות אחרות כלומר שדות שקנה הוא או נתנו לו במתנה ומכר מאותן שדות כדי לגאול שדה אחוזתו שמכר שאין שומעין לו דכתיב בפרשת שדה אחוזה (ויקרא כ"ה כ"ו) ומצא כדי גאולתו ובא הפירוש עליו (שם ע"ב) עד שימצא לו דבר שלא היה לו מצוי בשעה שמכר. וכן אם לוה ורצה לגאול באותה הלואה אין שומעין לו שנאמר (שם) והשיגה ידו ולא שילוה.
וענין שדות אחוזה יקראו השדות שנפלו בירושה לכל אחד מישראל בחילוק הארץ וכן מי שזכה ונוספה אחוזתו מחמת הסיבת נחלה על ידי בת יורשת נחלה שהדבר ידוע הוא שלא נאמר (במדבר ל"ו ז') ולא תסוב נחלה אלא באותו הדור בלבד אלו הן הנקראין שדות אחוזה. ונתחדש דינם בתורה משאר שדות לענין הגאולה ששדה אחוזה נגאל על ידי המוכר או על ידי גואלו לאחר שתי שנים בעל כרחו של לוקח ושאר שדות שנקראים שדה מקנה אינם נגאלין אלא ברצון הלוקח אלא שיעמדו ביד לוקח עד היובל.
ובחילוק בתים משדות כבר כתבנו למעלה במקומו דינם כי בתי החצרים דינם כשדה אחוזה כלומר שיש להם גאולה על כרחו של לוקח כמו שכתוב בהן (ויקרא כ"ה ל"א) גאולה תהיה לו ויפה כוחן משדות שהן נגאלין אפילו תוך שנה כדין בית בערי חומה. ודין בתי ערי חומה מפורש בכתוב וכבר כתבנוהו למעלה גם כן.
ומענין המצוה מה שאמרו זכרונם לברכה (ב"מ ק"ח ע"א) גם כן שהלוקח שדה אחוזה ונטע בה אילנות והשביחה כשהיא חוזרת שמין שבח האילנות שבתוכה ללוקח שנאמר (שם שם ל"ג) ויצא ממכר בית ובא עליו הפירוש המקובל ממכר חוזר ואין שבח חוזר.
ומה שאמרו זכרונם לברכה (ערכין כ"ט ע"ב) גם כן שהמוכר שדהו בין שדה אחוזה או שדה אחר אין רשאי לגאלה לפחות משתי שנים ואפילו ברצון הלוקח שהכתוב צוה שיעמוד המכר קיים שתי שנים עכ"פ שנאמר (שם שם ט"ו) במספר שני תבואות ימכר לך אזהרה למוכר ואזהרה ללוקח מדכתיב (שם) במספר שנים וגו' תקנה ומעוט שנים שניים.
ומן הדומה שהענין הוא כדי שימכור כל אדם קרקעו בקושי ואל יחשוב כי למחר ישוב ויקחנו לו מיד הלוקח אבל ידע שאינו יכול לאכול מתבואותיו בשום פנים עד שתי שנים מיום ליום מעת המכירה.
וגם אמרו זכרונם לברכה (שם) גם כן שצריך שיאכל הלוקח שתי תבואות באותן שתי שנים שנאמר שני תבואות לפיכך אם היתה אחת משתי שנים אלו שנת שדפון וירקון או שנת שביעית אינה עולה מן המנין אבל שנה בורה אמרו זכרונם לברכה (שם) שעולה היא מן המנין. מכרה בשנת היובל עצמה אין המכירה מכירה וחוזרין הדמים לבעליו. מכר האילנות לבד אין נגאלין לפחות משתי שנים ואם לא גאלן בתוך שני יובל אינם חוזרין ביובל שנאמר (שם שם כ"ח) ושב לאחוזתו ולא לאילנות. מכר שדהו לראשון וראשון לשני ושני לשלישי ואפילו מאה או יותר השדה חוזרת ביובל לראשון שנאמר (שם כ"ז כ"ד) לאשר לו אחוזת הארץ. ויתר פרטיה בסוף ערכין.
ונוהגת בזכרים ונקבות בארץ ישראל בזמן שיושביה עליה כי כל עניני היובל אינם אלא בזמן שיושביה עליה כמו שכתבנו למעלה. ועובר על זה ומכר שדהו לצמיתות וכן הלוקחו ממנו בענין זה שניהם לוקין אע"פ שלא הועילו דבריהם והוא שעשו מעשה בדבר שאין לוקין בלאו שאין בו מעשה זהו דעת הרמב"ם זכרונו לברכה. אבל לדעת הרמב"ן זכרונו לברכה אין בזה מלקות כלל כמו שכתבתי בראש המצוה.
<h2>מצוה שמ בהר מצות השבת קרקע לבעליהן ביובל</h2>
להשיב כל הקרקעות בין בית או שדה וכרם ופרדסין בשנת היובל לבעליהן בלא כסף ובלא מחיר שנאמר (ויקרא כ"ה כ"ד) ובכל ארץ אחוזתכם גאולה תתנו לארץ כלומר בכל ארץ ישראל שהיא אחוזתכם גאולה תתנו לארץ. וענין הגאולה ביאר הכתוב שהיא חזרת הקרקע לבעליו וכמו שכתוב (שם שם י"ג) בשנת היובל הזאת תשובו איש אל אחוזתו.
משרשי המצוה מה שכתבנו בראש הסדר.
מדיני המצוה קצתם מבוארים בכתוב איך יהיה דין המוכר עם הקונה כשירצה לפדות נחלתו הנמכרת קודם שנת היובל. והחילוק שביאר הכתוב שהוא בין מוכר בית בעיר חומה למוכר אותו בערי הפרזות שנקראת בלשון הכתוב ערי החצרים שדין בתי ערי הפרזות כדין השדות.
ועוד אמרו זכרונם לברכה (ערכין ל"א ע"א) במצוה זו שאם מכר בית בבתי ערי חומה לאחד ומכרה הלוקח ראשון לשני בתוך השנה מונין לראשון וכיון ששלמה שנה לראשון הוחלט הבית לשני מפני שענין מוכר בית בבתי ערי חומה שהוא מוחלט לשנה כענין קנס הוא שקנסה התורה למוכר מפני חיבת הארץ ומכיון שעמד זולתו שנה ראוי הוא שיוחלט גם ביד השני. ועוד שהראשון מכר לשני כל זכות שלו ואילו עמדה שנה שלימה ביד הראשון כבר היתה מוחלטת בידו.
ומה שאמרו זכרונם לברכה (שם ע"ב) גם כן שאם הגיע יום שנים עשר חודש ולא נמצא הלוקח לפדות ממנו הרי זה מניח מעותיו בבית דין ושובר את הדלת ונכנס לביתו ואימתי שיבוא הלוקח יבוא ויטול מעותיו.
ומה שאמרו (שם) שהמוכר בית בערי חומה והגיע יובל בתוך שנת המכר שאינו חוזר מיד ביובל אלא דינה כמו בשאר שנים שבתוך שני היובל שהוא נחלט לשנה אם אין המוכר רוצה לגאלה.
ומה שאמרו (שם ל"ג ע"א) שהמוכר בית בערי החצרים שאם רצה לגאול מיד גואל כדין בית בבתי ערי חומה ואם לא רצה לגאול מיד גואל אותה אפילו אחר שנה כדין שדות דכח יפה שבשדות ושבבתי ערי חומה יש להן.
ומה שאמרו (שם ל"ב ע"א) שכל שהוא לפנים מן החומה כגון גנות מרחצאות ושובכות דינם כבתים דמדכתיב (שם שם ל') אשר בעיר ריבה הכל. אבל אם היו שדות בתוך העיר דינן כשדות שחוץ לעיר שנאמר (שם) וקם הבית כלומר בית וכל הדומה לבית כמו מרחצאות ושובכות ואף פרדסין אבל לא שדות.
ובית שאין בו ארבע אמות על ארבע אינו נקרא בית ולפיכך אינו נחלט. ובירושלים אין הבית נחלט בה. ועיר שגגותיה חומתה אין דינה כמוקפת חומה אלא בעינן שתהיה לה חומה מלבד גגותיה. ובעינן גם כן שהוקפה חומה תחילה ואחר כך נתיישבה אבל נתיישבה ואחר כך הוקפה אין זו עיר חומה. ואין סומכין אלא על חומה המוקפת בשעה שכבש יהושע את הארץ. וכיון שגלו בחורבן ראשון בטלה קדושת עיר חומה. וכשעלה עזרא בביאה שניה נתקדשו כל הערים המוקפות חומה באותו העת מפני שביאתן בימי עזרא שהיא ביאה שניה כביאתן בימי יהושע מה ביאתן בימי יהושע מנו שמיטין ויובלות וקדשו ערי חומה ונתחייבו במעשר אף בימי עזרא כן וכן כשיבוא משיח בביאה שלישית נתחיל למנות שמיטין ויובלות ויתקדשו בתי ערי חומה שיהיו מוקפין באותה העת ויתחייב כל מקום שנכבש במעשרות שנאמר (דברים ל' ה') והביאך יי אלהיך וגו' ואמרו (שם ע"ב) מקיש ירושתך לירושת אבותיך וכו'. ויתר פרטיה במסכת ערכין.
ונוהגת בזכרים ונקבות בארץ ישראל ובזמן שהיובל נוהג וכבר כתבתי למעלה באי זה זמן היובל נוהג והוא בזמן שכל ישראל על אדמתן בישובן. ועובר על זה וכבש הקרקע שבידו ולא החזירו לבעליו ביטל עשה זה ועונשו גדול כאילו כופר במעשה בראשית.
<h2>מצוה שמא בהר מצות פדיון הנחלות שהן תוך העיר עד השלמת שנה</h2>
שיהיה פדיון הנחלות שהן תוך העיר המוקפת חומה עד השלמת שנה אחת ואחר השנה תהיה בחזקת הקונה אותן ולא יהיו חוזרות ביובל שנאמר (ויקרא כ"ה כ"ט) ואיש כי ימכור בית מושב עיר חומה וגו'.
כבר כתבתי למעלה שענין היות בית בעיר חומה נחלט לשנה מצד חיבת הארץ הוא כדי שישתדל המוכרה לגאול אותה מהרה.
מדיני המצוה מה שאמרו זכרונם לברכה (ערכין ל"א ע"א) שהמוכר יכול לגאלה בכל עת שירצה תוך שנה וכשפודה אותה נותן לו כל הדמים שקיבל במכירתה ואינו מנכה לו כלום מחמת הזמן שדר בה ואע"פ שבעלמא אסור דהיינו צד אחד ברבית התורה התירתו כאן כדאיתא במסכת ערכין (שם).
ושאין הקרובים פודין אותה אלא המוכר בעצמו זהו דעת הרמב"ם זכרונו לברכה ולא כן נראה בקידושין. ואינו לוה וגואל אלא ימכור נכסים אחרים אם יש לו ויגאלנה או אם רווח מעות או נתנו לו יכול לגאלה בהן. ואינו גואל אותה לחצאין כלומר שיפרע לו קצת המעות בפעם אחת וקצתן בפעם אחרת כמו שאמרו זכרונם לברכה בקידושין פרק קמא (כ' ע"ב). ואם מת הלוקח תוך שנה פודה אותה מיד בנו ואם מת המוכר פודה אותה גם כן בנו של מוכר מיד הלוקח. ויתר פרטיה במסכת ערכין.
ונוהגת בארץ ישראל בזכרים ונקבות בזמן שהיובל נוהג.
<h2>מצוה שמב בהר שלא לשנות מגרשי ערי הלוים ושדותיהם</h2>
שלא לשנות מגרשי ערי הלויים ושדותיהן כלומר שלא יחזירו העיר מגרש ולא המגרש עיר ולא השדה מגרש ולא המגרש שדה והוא הדין מגרש עיר או עיר מגרש שאין לשנות בענינם דבר. וענין הזה ידוע כי תורה צותה שיתנו שאר השבטים ערים ידועים לשבט לוי והם ארבעים ושמונה עיר עם שש ערי מקלט שהיו בהן וצותה גם כן להיות באותן ערים אלף אמה מגרש כלומר מקום פנוי לרווחה ונוי לעיר ואלפים אמה חוצה לה לצורך שדות וכרמים וגם זה מנויי העיר וממה שצריך לה כמו שמפורש בסוטה (כ"ז ע"ב).
ובאה המניעה בזה שלא לשנות ענינים אלה לעולם ועל זה נאמר (ויקרא כ"ה ל"ד) ושדה מגרש עריהם לא ימכר שכן בא הפירוש (ערכין ל"ג ע"ב) על לשון מכירה זו כלומר לא ישנה דאילו במכירה ממש לא קאמר שהרי בפירוש כתיב (שם שם ל"ב) גאולת עולם תהיה ללוים מכלל שרשות יש להם למכור.
משרשי המצוה לפי שערי הלויים היו נכונים לצרכי כל שאר השבטים. כי הוא השבט הנבחר לעבודת השם וכל עסקם היה בחכמה שלא היו טרודים בעסקי עבודת האדמה כשאר שבטי ישראל ועליהם נאמר (דברים ל"ג י') יורו משפטיך ליעקב ותורתך לישראל. ומתוך כך שהחכמה בתוכם היה עסק כל ישראל תמיד עמהם מלבד שהיו בתוך עריהם ערי מקלט הרוצח ומתוך כך גם כן היו עיני כל ישראל על עריהם כי לא ידע האדם מה ילד יום. ולכן היה בדין להיות אותן הערים אשר יד הכל שוה בהן ולב הכל עליהם להיותן בתכלית היופי והחמדה ושבח כל עם ישראל בכך ומפני כן באה הצוואה עליהם שלא לשנות בענינם דבר כי אדון החכמה ייסדן ותקנן והגביל גבולם וירא כי כן טוב וכל חלוף אחר דברו אינו אלא גרוע וגנאי.
מדיני המצוה מה שאמרו זכרונם לברכה (מכות י"ב ע"א) כי מלבד אלו השלשה אלף אמה שאמרנו שהן בין מגרש ושדות וכרמים נותנין לכל עיר בית הקברות חוץ לתחום זה שנאמר (במדבר ל"ה ג') ומגרשיהם יהיו לבהמתם ולרכושם ולכל חייתם ובא הפירוש בזה לחיים ניתנו ולא לקבורה. ומה שאמרו (ערכין ל"ג ע"ב) גם כן שכהנים ולויים שמכרו שדה משדותיהם או בית אפילו בעיר חומה נגאלין לעולם ואפילו מיד הקדש שנאמר (ויקרא כ"ה ל"ב) גאולת עולם תהיה ללוים. וישראל שירש אבי אמו לוי הרי זה גואל כלויים. ויתר פרטיה מבוארים בסוף ערכין.
ונוהגת מצוה זו בארץ ישראל בזמן שישראל שם בין בלויים בין בישראלים בזכרים ונקבות שהכל חיבין שלא לשנות שלשה מקומות האמורין לעולם העיר והמגרש ומקום השדות והכרמים ומן הדומה כי כל מי ששנה בהן בעדים והתראה חייב מלקות. ולא ידעתי שיעור לשינוי זה כמה יהיה ויתחייב עליו חכם בני ודעהו.
וכתב הרמב"ם זכרונו לברכה על מצוה זו למה לא זכה לוי בנחלת ארץ ישראל ובבזתה עם אחיו מפני שהובדל לעבוד השם ולשרתו ולהורות דרכיו הישרים ולפיכך הובדל מדרכי העולם לא עורכין מלחמה כשאר ישראל ולא נוחלין ולא זוכין לעצמן בכח גופן אלא הם חיל יי שנאמר (דברים ל"ג י"א) ברך יי חילו וגו' והוא ברוך הוא זכה להם חלקו שנאמר (במדבר י"ח כ') אני חלקך ונחלתך וגו'. ולא שבט לוי בלבד בכלל זה אלא כל איש ואיש מבאי העולם אשר נדבה רוחו להבדל לעמוד לפני יי לעובדו לדעת דרכיו הישרים והצדיקים וללמדם לאחרים פורק מעל צוארו עול חשבונות הרבים אשר בקשו בני האדם. והרי זה נתקדש להיות קדש קדשים ויהיה יי נחלתו לעולמי עולמים ויזכה בעולם הזה בדבר המספיק לו כמו שזכה שבט לוי. וכן בדוד הוא אומר (תהלים ט"ז ה') יי מנת חלקי וכוסי אתה תומיך גורלי.
<h2>מצוה שמג בהר שלא להלוות ברבית לישראל</h2>
שלא להלוות ברבית לישראל שנאמר (ויקרא כ"ה ל"ז) את כספך לא תתן לו בנשך ובמרבית לא תתן אכלך. ואין אלו שני לאוין שהרבית הוא הנשך והנשך הוא הרבית וכמו שאמרו זכרונם לברכה במציעא (ס"א ע"א) אי אתה מוצא נשך בלא רבית ולא רבית בלא נשך ולמה חילקם הכתוב כלומר למה חילקם ולא כתב את כספך ואכלך לא תתן לו בנשך. לעבור עליו בשני לאוין כלומר להרבות האזהרות עליו.
וזה הענין הוא ממה שאמרתי למעלה כי התורה תכפול האזהרות לפעמים על מה שחפץ האל להרחיקנו ממנו הרבה. ואפשר שנאמר בזה כעין מה שיאמרו זכרונם לברכה בענינים אחרים דברה תורה כלשון בני אדם וכמו כן תתמיד התורה ההתראות במה שיש עלינו להזהר בו מאד כדרך בני אדם בהזהירם זה את זה בדבר חמור יכפלו תנאם וירבו דבריהם על הדבר כדי שיהא המזורז נזכר וזריז על הענין על כל פנים. ואם אמנם כי ראוי האדם להזהר בדבר השם עד מאד ואף כי ישמע דברו ברמז קטן כל זה מחסדיו הרבים על בריותיו שכפל להם האזהרות פעמים רבים בקצת מקומות. כאשר ייסר איש את בנו על כן נודה לשמו הגדול סלה ברוב הטובות אשר גמלנו ברוך הוא.
משרשי המצוה כתבתי באזהרת ערב ועדים וסופר שלא יתעסקו (במלות) (במלוה) רבית בכסף תלוה ב' וקחנו משם.
דיני המצוה כגון החילוקים שלמדונו זכרונם לברכה באזהרה זו שאמרו שיש רבית שהוא אסור מן התורה וזהו שנקרא לרבותינו זכרונם לברכה (ב"מ ס"א ע"ב) רבית קצוצה ויש רבית שהוא למטה ממנו והוא אסור מדרבנן וקראוהו זכרונם לברכה (שם) אבק רבית ויש רבית אחרת שהוא למטה משני אלו הראשונים והוא מן הדין מותר לפי שהוא רחוק הרבה מן רבית האסור מן התורה עד שאין לגזור עליו כלל אבל חכמים החמירו בענין בראותם החומר שהחמירה התורה ורוב האזהרות בדבר הרבית ואסרוהו כדי שלא יערימו בני אדם ליטול רבית לא מפני דבר אחר.
ואלו הן שלשה מיני הרבית שאמרנו רבית האסור דבר תורה הוא כל מי שאומר לחבירו הלויני מנה ואתן לך ממנו פרוטה בכל יום או שלשים פרוטות בחדש או פחות או יתר עד שאפרענו לך וכן כשאמר לו הלויני מאה דינרין במאה ועשרים לשנה. וכן המלוה לחבירו מעות ומשכן לו בהן בית או חצר שיחזיק בהם ויקח הפירות עד שיחזיר לו מעותיו מבלי שינכה לו כלום מן ההלואה זהו רבית קצוצה האסור מן התורה.
ודרך כלל אמרו זכרונם לברכה (שם ס"ג ע"ב) כל אגר נטר ליה אסור מן התורה והוא שבא מיד לוה למלוה זהו הרבית האסור דבר תורה. ועליו יאמרו זכרונם לברכה (שם ס"א ע"ב) רבית קצוצה יוצאה בדיינין כלומר שבית דין יורדין לנכסי המלוה ומוציאין ממנו כמו בגזלות וחבלות. ויש מן המפרשים שפירשו יוצאה בדיינין לענין כפייה כלומר שכופין בית דין את המלוה להחזירה בשוטים כמו שעושין לכל מי שיאמר שלא יעשה מצות עשה.
כל שאר הרביות שאפשר לקבל חוץ מאלו שאמרנו הן נקראין רבית דרבנן ונקראין אבק רבית ואינה יוצאה בדיינין ואסרום חכמים משום גזירה שלא יבוא האדם לידי רבית דאורייתא. ומהם כגון מה שאמרו זכרונם לברכה (שם ע' ע"ב) שאין מקבלין צאן ברזל מישראל פירוש צאן ברזל המקבל ממון מישראל על תנאי שיהיה הקרן קימת לבעל הממון על המקבל. ויטול חלקו בריוח.
וכן אין פוסקין על הפירות עד שיצא השער אבל יצא השער פוסקין אע"פ שאין לזה יש לזה. ובמה דברים אמורים שאין פוסקין לעולם עד שיצא השער בשלא היה לו כלום מאותו המין שפסק עליו אבל היה לו ממנו כלום פוסק עליו אע"פ שלא יצא השער עדיין ואע"פ שלא היה לו ממנו אלא סאה אחת פוסק עליו כמה סאין (שהלכה כשמואל דאמר) (כמו בהלואה דאמרינן) הכי בגמרא (שם ע"ה ע"א). וזה שאנו אומרים שצריך שיהיה לו מאותו המין יש מן המפרשים שאמרו דוקא מאותו המין ממש צריך שיהיה לו שאם הוא פוסק על חטין חדשות לא יפסוק אליו אם היו לו חטים ישנות אלא כעין אותו המין ממש שפוסק עליו צריך שיהיה לו. ויש מהם שאמרו שאין חילוק בין חדש לישן דכל שיש לו מאותו המין מותר. ומכל מקום אם היה לו מאותו המין אע"פ שהוא מחוסר מלאכה אחת או שתים פוסק עמו עליו. אבל היה מחוסר שלשה מלאכות אינו פוסק דכיון שמחוסר שלשה מלאכות הרי זה כמי שאין לו מאותו המין כלום. ובגמרא פרק אי זהו נשך (ב"מ ע"ד ע"א) בא הביאור בארוכה בחילוק מלאכות אלו בחטים וכן בכלי יוצר ובדברים אחרים.
וכן מענין המצוה מה שאסרו (שם ס"ו ע"א) להלוות על הקרקע מעות ולהתנות עם הלוה אם לא תחזיר לי המעות מכאן ועד יום פלוני תהא הקרקע שלי לפי שהקנין הזה אינו מועיל מפני שהוא אסמכתא כלומר שדעתו של אדם היתה סומכת בכך כלומר שיחזיר המעות בשעת המעשה ולא השיגה ידו להשלים הדבר וכעין אונס הוא וכל כי האי גוונא יש לחוש באכילת הפירות משום רבית.
והרבה דרכים נאמרו בגמרא באסמכתא בענין רבית ובענינים אחרים. ודרך כלל למדני רבי ישמרו אל בענין דיני האסמכתא שכל שיתנה האדם עם חבירו דרך קנס כלומר אם לא יהיה כן יענש בממון כן וכן זה יקרא אסמכתא ועל זה יאמרו זכרונם לברכה (שם ע"ב) דאסמכתא לא קניא. ובלשון אחרת אמרוה זכרונם לברכה (שם) גם כן כל דאי לא קני. אבל כל תנאי שיתנה האדם עם חבירו ויאמר אם אתה תעשה כן אף אני אעשה כן וכן כדרך בני אדם שמתנין בלשון זה אין זה בכלל אסמכתא כלל חלילה שאם כן איך נמצא ידינו ורגלינו על כל תנאי בני אדם זה עם זה שכולם בלשון אם הם דאי אפשר בלאו הכי. ועוד בכל התנאין הנזכרים בענין גיטין וקידושין שכולן בלשון אם מה נאמר בהן.
אלא ודאי טעם נכון מה שכתבנו שלא נאמר אסמכתא לא קניא אלא במה שיתנו בני אדם זה עם זה דרך קנס כגון אם לא פרעתיך עד יום פלוני תהא השדה שלך או המשכון אי זה שיהיה וכל כיוצא בזה. אבל לא בכל שאר התנאים רבים שמתנים בני אדם כגון אם תלך למקום פלוני אתן לך כן וכן או אם תעשה בשבילי ענין פלוני אתן לך מאתים זוז וכל כיוצא בזה. והבן זה בני ותן לבך עליו כי בזה תסיר מבין עיניך ענן גדול בדברי הגמרא במקומות הרבה.
וכמו כן אמרו זכרונם לברכה (שם ע"ה ע"ב) שהוא אבק רבית ואסור מדרבנן רבית מוקדמת ורבית מאוחרת. כיצד נתן עיניו ללוות ממנו והיה משלח לו סבלונות בשביל שילוהו זהו רבית מוקדמת. לוה ממנו והחזיר לו מעותיו ואחר כך שלח לו סבלונות בשביל מעותיו שהיו בטלין אצלו זהו רבית מאוחרת.
וכן אמרו קצת מן המפרשים שהמלוה מעות לחבירו על מקום שפירותיו מצויין תדיר כגון חצר ומרחץ וחנות בלא ניכוי הרי זה רבית קצוצה ובניכוי הרי זה אבק רבית. אבל המלוה מעות בלא ניכוי על מקום שאין פירותיו מצויין תדיר כגון שדה וכרם שאין פירותיו מצויין כי פעמים בהם ההוצאה מרובה על השבח הרי זה אבק רבית. ובניכוי הרי זה מותר. ומהם שאמרו שאפילו בשדה וכרם ובניכוי אסרוה חכמים זכרונם לברכה ולא מצאו משכונא מותרת אלא משכנתא דסורא שהיו כותבין במשלם שניא אילין תיפוק ארעא דא בלא כסף. והאמת לפי הנראה מדברי הגמרא לרבותי ישמרם אל עם הפירושים הטובים שכל משכונא בניכוי בין בית דירה ומרחץ שפירותיהם מצויין וכל שכן שדה וכרם הכל בניכוי מותר וכן נהגו בארצינו על פיהם. והחושש לדברי גאוני עולם שהחמירו בדבר יתברך מן השמים.
ואי זהו הרבית האחרת שאמרנו למעלה שאסרו זכרונם לברכה מפני הערמת רבית כגון שאמר אדם לחבירו הלוני מנה ואמר לו מנה אין לי חטים במנה יש לי ונתן לו חטים במנה וחזר ולקחן ממנו בתשעים זה בודאי היה מן הדין מותר אלא שאסרוהו חכמים מפני הערמת רבית שהרי דבר זה נראה הוא כרבית שזה נתן תשעים דינרין ולוקח מאה. אבל אם עבר ועשה כן מוציא ממנו כל המאה שאפילו אבק רבית אין כאן אלא משום גדר הוא שהחמירו חכמים בדבר. וכן מי שהיתה שדה ממושכנת בידו לא יחזור וישכיר אותה לבעל השדה מפני הערמת רבית. וכיוצא בענינים אלו כמו שבא בגמרא (שם ס"ח ע"א).
ואע"פ שדברים אלו אסרו משום הערמת רבית יש דברים אחרים שהן כעין רבית ממש והתירו אותן חכמים שלא ראו לחוש בהן ולגזור כלל וזהו שהתירו שימכור אדם חובו בפחות. והתירו גם כן שיתן אדם לחבירו דינר שיאמר לישראל אחר שילוהו מנה.
ודרך כלל אמרו זכרונם לברכה (שם ס"ט ע"ב) שלא אסרה תורה אלא רבית הבאה מיד לוה למלוה והענין הוא לפי שהתורה תבחר ברוב לעולם ותניח הפרטים על כן תזהיר ללוה ומלוה כי כן דרכו של עולם. ואע"פ שאמרו כן והוא האמת ראוי לכל בעל נפש להתרחק מכל ענין שיש בו הערמת רבית בכל כחו. וכל המחזר ומבקש צדדים ליטול ריבית מישראל סופו מתרושש וכמו שאמרו זכרונם לברכה (שם ע"א ע"א) שכל העוסק ברבית מתמוטט. גם אמרו (שם ע"ה ע"ב) שפרוטה של רבית גורמת לו לאדם לאבד כמה אוצרות של ממון. ויתר רובי פרטי המצוה בבבא מציעא פרק איזהו נשך.
ונוהגת בכל מקום ובכל זמן בזכרים ונקבות. ועובר על זה והלוה ברבית האסור מן התורה עבר על לאו ומוציאין אותו ממנו בדיינין שיורדין בית דין לנכסיו כדרך שיורדין לנכסים בגזלו או בנזקיו כדעת קצת המפרשים. או מוציאין אותו ממנו דרך כפייה כדרך שכופין לישראל שלא רצה לקיים מצות עשה כדעת קצת מרבותינו ישמרם אל.
ואם הלוה ברבית האסור מדבריהם שהוא הנקרא אבק רבית עבר על לאו דרבנן ואין רבית זו יוצאה בדיינין אבל אם תפש הלוה מן המלוה בכדי אותו רבית אין מוציאין מידו. ואם עבר והלוה ברבית שאסרו זכרונם לברכה מפני הערמת רבית לבד אין צריך לומר שאין מוציאין אותו מן המלוה אם לקחו שאפילו מן הלוה מוציאין אותו ונותנין אותו למלוה מכיון שעברו והתנו ביניהם בכך דמכיון שלא החמירו זכרונם לברכה בדבר אלא משום הערמת רבית לא חששו בדבר בדיעבד ודיעבד נקרא מכיון שנתקיימו הדברים בין מלוה ללוה.
<h2>מצוה שמד בהר שלא נעבוד בעבד עברי עבודת בזיון כמו עבודת כנעני</h2>
שלא נעבוד בעבד עברי בעבודה שיש בה בזיון גדול והכנעה שדרך לעבוד כן בעבד כנעני שנאמר (ויקרא כ"ה ל"ט) לא תעבוד בו עבודת עבד. ואמרו זכרונם לברכה בספרא בפירוש ענין זה שלא יטול אחריך בלינטא והוא כלי של בגד קטן שעושין בני אדם לישב עליו בכל מקום שהם כשהם יגעים ודרך העבד הנבזה שנוטל אותו כלי ומוליכו אחר אדוניו. וכמו כן אמרו ולא יטול לפניך כלים לבית המרחץ. והם זכרונם לברכה ביארו אלו המלאכות והוא הדין שנלמד מהם לכל כיוצא בזה. נמצא שיש לו לאדם שיתן אל לבו אי זו מלאכה יצוה לעבדו עברי וזהו מכלל מה שאמרו זכרונם לברכה (קידושין כ"ב ע"א) כל הקונה עבד עברי כקונה אדון לעצמו.
ומכל מקום ממה שאמר הכתוב (שם שם מ') כשכיר כתושב יהיה עמך יש ללמוד שיכול אדם לצוותו בכל הדברים שדרך בני אדם לצוות השכיר והתושב. ובאמת השכיר שהוא אדם בן חורין ברוב איננו נשכר למלאכה בזויה וכמו כן התושב שהוא אדם שבא לגור בארץ אחרת ודרכן של תושבים לעבוד בעל הבית שהם מתגוררים עמו לרצונם ועל כן לא יעשו מלאכה בזויה ביותר. ועל כן אמר הכתוב כשכיר כתושב יהיה עמך ששני אנשים אלו אע"פ שהם עובדים אין עבודתם עבודה בזויה ברוב הפעמים. ואע"פ כן צריך העבד לנהוג בעצמו מנהג עבדות ויכבד אדוניו בכל כחו ולא יתגאה בכל זה שאמרנו.
משרשי המצוה כדי שיתן האדם אל לבו כי האומה שלנו היא הנכבדת מכולן ומתוך כך יאהב אומתו ותורתו. ויתן אל לבו גם כן כי כמו שזה העבד העברי נמכר לו מפני דוחקו כך אפשר שיקרה גם לקונה אותו או לאחד מבניו אם אולי יגרום להם החטא ובכבדו עבדו יחשוב מחשבה זו בלי ספק ומתוך מחשבתו זאת יזהר מחטוא ליי. ועוד תועלת אחר בדבר. שילמד האדם נפשו במדת החסד והרחמים ויתרחק ממדת האכזריות הרעה ובהכין נפשו אל הטובה תקבל טוב. והשם חפץ להעניק מברכותיו אל בריותיו כמו שכתבתי פעמים הרבה במצוות הקודמות.
דיני המצוה כגון מה שדקדקו זכרונם לברכה פרק קמא דקידושין (כ"ב ע"א) ממה שאמר הכתוב (דברים ט"ו ט"ז) כי טוב לו עמך עמך במאכל ועמך במשתה שלא תהא אתה אוכל פת נקיה והוא אוכל פת קיבר אתה שותה יין ישן והוא שותה יין חדש אתה ישן על גבי מוכין והוא ישן על גבי התבן. וכן אמרו זכרונם לברכה שלא ידור האדון בכרך והעבד בכפר שנאמר (ויקרא כ"ה מ"א) ויצא מעמך. ויתר פרטיה בספרא ובקידושין.
ונוהגת בזכרים ונקבות בזמן שהיובל נוהג. וכבר כתבתי בראש הסדר באיזה זמן היובל נוהג. ואע"פ שאין ראוי לאשה שתקנה עבד מפני החשד בכלל המצוה היא מכל מקום.
ועבר על מצוה זו ועבד בעבד עברי בעבודות הבזויות עבר על לאו זה. אבל מן הדומה שאין בזה חיוב מלקות לפי שאין בו מעשה כי בדברים יווסר עבד לעשות מלאכתו בזויה או נכבדת וכבר כתבתי למעלה כי כל לאו שאפשר לעבור עליו מבלי מעשה אע"פ שנעשה בו שום מעשה שאין לחייבו מלקות עליו דלאו שאין בו מעשה נקרא מכל מקום. זה דרכי זך בעיני.
<h2>מצוה שמה בהר שלא נמכור עבד עברי על אבן המקח</h2>
שלא נמכור עבד עברי כדרך שמוכרין העבדים כנעניים בהכרזה על אבן המקח אלא בהצנע ודרך כבוד. וכן אמרו בספרא (ויקרא כ"ה מ"ב) לא ימכרו ממכרת עבד שלא ימכרם בסמטא ויעמידם על אבן המקח.
שורש מצוה זו ידוע שאין ראוי לו לאדם להקל בכבוד חבירו אע"פ שהביאוהו עוונותיו לימכר כי לא ידע אם אולי למחר יבוא גם הוא לכך. ביאור מצוה זו בקידושין ודיניה כלולים בעיקרה. אין להאריך בהם.
ונוהגת בזכרים ונקבות בזמן שהיובל נוהג שאין עבד עברי נוהג אלא בזמן היובל כמו שכתבתי למעלה. ועובר על זה ומכר עבד עברי כדרך שהעבדים כנעניים נמכרים עבר על לאו אבל מן הדומה שאין בו חיוב מלקות לפי שאפשר לעבור עליו מבלי מעשה.
<h2>מצוה שמו בהר שלא לעבוד בעבד עברי בעבודת פרך</h2>
שלא נעביד עבד עברי בעבודת פרך שנאמר (ויקרא כ"ה מ"ג) לא תרדה בו בפרך. ואי זו היא עבודת פרך פירשו זכרונם לברכה שהיא עבודה שאין לה קצבה וכן עבודה שאין אדם צריך לה אלא יעשנה כדי שלא יתבטל העבד וכמו שאמרו זכרונם לברכה לא יאמר לו עדור תחת הגפנים עד שאבוא שהרי לא נתן לו קצבה אלא יאמר לו עבוד עד שעה פלונית או עד מקום פלוני. ואמרו גם כן בספרא שלא יאמר לו החם לי כוס זה והוא אינו צריך לו וכן כל כיוצא בזה. אבל הביאו זכרונם לברכה במשל קלה שבמלאכות והנמהרת לעשות וכל שכן האחרות. והכלל שלא נעבידהו זולתי בהיות הצורך לנו לעשות המלאכה ההיא שנצוהו עליה. פרטי המצוה קצרים והנה כתבתי קצתן.
ונוהגת מצוה זו בזכרים ונקבות בזמן שהיובל נוהג. ואין לחייב מלקות עליה לפי שאפשר לעבור עליה בדבור לבד מבלי מעשה.
ואף על פי שאינה נוהגת בזמן הזה לפי שאין קנין עבד עברי נוהג מכל מקום ראוי לו לאדם להזהר בענין מצוה זו גם היום בהיות עניים בני ביתו ולהזהר בה הרבה. ויתן אל לבו כי העושר והעניות גלגל הוא שחוזר בעולם ומהשם הוא ויתננו לאשר יישר בעיניו הזמן שירצה ולא יותר ואפילו רגע שגם כי יצבור כעפר כסף ויטמנהו בקרקע ויקנה קרקעות עד אין מספר וטובה הרבה יהיה לו הכל יאבד ממנו יחד בחטאו ליי ואם יצדק תתקיים בו הטובה כי כל מין במינו ידבק.
<h2>מצוה שמז בהר מצות עבודה בעבד כנעני לעולם</h2>
שנעבוד בעבד כנעני לעולם כלומר שלא נשחרר אותו לעולם ושלא יצא לחירות כי אם בשן ועין כמו שבא בכתוב או בראשי איברים הדומין להם כלומר איברים שאינן חוזרין כמו שבא על זה הפירוש המקובל (קידושין כ"ד ע"א) שנאמר (ויקרא כ"ה מ"ו) לעולם בהם תעבודו ואמרו זכרונם לברכה בפרק השולח במסכת גיטין (ל"ח ע"ב) אמר רב יהודה כל המשחרר עבדו עובר בעשה שנאמר לעולם בהם תעבודו.
ועבד כנעני נקרא אחד מכל האומות שקנהו ישראל לעבדות אבל נתייחסו כל העבדים בשם כנען מפני שכנען נתקלל להיות עבד הוא וזרעו לעולם. ואע"פ שפרשה זו שנצטוינו בה להשתעבד בהם תדבר בכנעניים כמו שכתוב (שם שם מ"ד) מאת הגוים אשר סביבותיכם מהם תקנו עבד ואמה וכתיב למעלה מזה (שם ל"ח) לתת לכם את ארץ כנען ידוע לחכמים זכרונם לברכה דלאו משפחת כנען ואשר בארצם דוקא נקראים עבדים כנעניים דהוא הדין לכל שאר האומות שיש להם דין עבד כנעני לכל דבר.
וכן ישראל שבא על שפחה כנענית כלומר על אשה מן האומות שקנה אותה אחד מישראל הרי הולד ממנה ומישראל כעבד כנעני לכל דבר ואפילו היא שפחתו של אותו ישראל שבא עליה. וכן אחד מן האומות שבא על שפחה כנענית שלנו הרי הבן עבד כנעני שנאמר (שם מ"ה) אשר הולידו בארצכם אבל עבד שלנו שבא על אחת מן האומות אין הבן עבד שהעבד אין לו יחוס.
ובגר תושב כלומר גוי שקיבל שלא לעבוד עבודה זרה והוא שוכן בארצינו שמכר עצמו לישראל הרי דינו כעבד כנעני.
ואמרו זכרונם לברכה (יבמות מ"ח ע"ב) בענין עבד כנעני שמטפל בו אדוניו עד שנה אם רוצה לכפור בעבודה זרה ולהניחה ושימול ויטבול לשם עבדות ויתחייב במצוות שהנשים ישראליות חייבות בהן מוטב ואם לאו אסור לנו להשהותם בביתינו יותר מי"ב חדש אלא מוכרין אותן מיד. ועל אלה העבדים שמלו וטבלו לשם עבדות נצטוינו לעבוד בהן לעולם.
ומשרשי המצוה לפי שעם ישראל הם מבחר המין האנושי ונבראו להכיר בוראם ולעבוד לפניו וראויים להיות להם עבדים לשמש אותם ואם אין להם עבדים מן האומות עכ"פ יצטרכו להשתעבד באחיהם ולא יוכלו להשתדל בעבודתו ברוך הוא על כן נצטוינו להחזיק באלו לתשמישנו אחר שהוכשרו ונעקרה עבודה זרה מפיהם ולא יהיו למוקש בבתינו.
וזהו שאמר הכתוב אחר כן (שם מ"ו) ובאחיכם בני ישראל איש באחיו לא תרדה כלומר ובכן לא תצטרכו להשתעבד באחיכם ותהיו נכונים כולכם לעבודת השם. ואע"פ שיש במשמעות הכתוב שיבוא להזהיר שלא להשתעבד בעבודת פרך בעבד עברי שבעים פנים לכתובים.
ומהיות יסוד המצוה כדי שירבו בני אדם בעבודת בוראם ברוך הוא התירו חכמים זכרונם לברכה לעבור על מצוה זו בכל עת שביטול מצוה זו יהיה גורם למצוה אחרת ואפילו בשביל מצוה דרבנן אם היא מצוה דרבים כגון שלא היו עשרה בבית הכנסת וצריכין לשחרר העבד ולהשלים המנין. ואל יקשה עליך ואיך נדחה מצות עשה זו דאורייתא בשביל מצוה דרבנן כי מפני שיסוד המצוה אינו אלא כדי להרבות עבודתו ברוך הוא אחר שבשחרורו עכשיו נעשית מצוה ועוד שגם הוא מתרבה בגופו במצוות שלא היה חייב קודם השחרור בין זה וזה אמרו זכרונם לברכה שמותר לשחררו שכן קיבלו הענין.
מדיני המצוה מה שאמרו זכרונם לברכה (קידושין כ"ב ע"ב) שהוא קונה עצמו בכסף ובשטר שחרור ובראשי איברים שאינן חוזרין והם כ"ד איברים. ואע"פ שדינו לצאת בראשי איברים שאינן חוזרין צריך גט שחרור מן האדון וכופין את רבו לכתבו לו אחר שחיסרו מאחד מכ"ד איברים הידועים.
ואמרו זכרונם לברכה (גיטין מ"ג ע"ב) שהמוכר עבדו לגוים או לכותים או אפילו לגר תושב יצא בן חורין. וכן ישראל הדר בארץ שמכרו לישראל הדר בחוצה לארץ כדי שיוציאנו מן הארץ יצא בן חורין. וכמו כן אמרו זכרונם לברכה (שם מ' ע"א) שאם השיאו רבו לעבד בת חורין או הניח לו תפילין בראשו או שאמר לו רבו לקרות שלשה פסוקים בספר תורה בפני הציבור וכל כיוצא באלו הדברים שאינן חייבין בהן אלא בני חורין יצא לחירות בכך וכופין את רבו אחר כך לכתוב לו גט שחרור. ולפיכך צריך הרב להזהר שלא לעשות לו מכל אלו הדברים כלל כדי שלא יבטל מצות עשה זה אלא אם כן עשה כן לדבר מצוה כמו שפירשנו. ודיני כתיבת גט השחרור ותורתו ויתר פרטיה בקידושין וגיטין.
ונוהגת בכל מקום ובכל זמן בזכרים ונקבות. אע"פ שהנקבות אסור להן לקנות להן עבדים מפני החשד מכל מקום אם קנו אותם אסור להן לשחררן אלא ימכרו אותם. ועובר על זה ושחרר עבדו שלא לדבר מצוה כמו שאמרנו ביטל עשה זה.
<h2>מצוה שמח בהר שלא להניח לגוי לעבוד בעבד עברי הנמכר לו</h2>
שלא נניח הגוי השוכן בארצותינו להעביד בעבד עברי שמכר עצמו לו בעבודת פרך שנאמר (ויקרא כ"ה נ"ג) לא ירדנו בפרך לעיניך ולא נאמר אחר שזה העברי עבר על נפשו ומכר עצמו לגוי נניחנו לסבול כל עבודה.
ואמרו בספרא לא ירדנו בפרך לעיניך אין אתה מצווה אלא לעיניך כלומר שאין אנו חייבים לחזר עליו ולהכנס בבית הגוי לראות אם יעבידנו בפרך אם לא אלא כל זמן שנראה הדבר נמנענו ממנו.
שורש מצוה זו נגלה הוא לכל רואי השמש. דיניה כלולים בעיקרה.
ונוהגת בזכרים ונקבות בזמן שידינו תקיפה על האומות שיש בנו כח עליהם לצוותם לעשות דבר או שלא לעשותו. ועובר על זה וראה הגוי מעביד הישראל בעבודת פרך ויש כח בידו למנעו ולא מנעו עובר על לאו זה אבל אין מלקין אותו עליו לפי שאין בו מעשה.
<h2>מצוה שמט בהר שלא נשתחוה על אבן משכית אפילו לשם</h2>
שלא נשתחוה על אבן משכית אפילו לשם ברוך הוא שנאמר (ויקרא כ"ו א') ואבן משכית לא תתנו בארצכם להשתחוות עליה. ואבן משכית תקרא אבן מצוירת וכן אבני גזית מגוררות במגירה בכלל איסור אבן משכית.
ומשרשי המצוה כתב הרמב"ם זכרונו לברכה שהוא לפי שהיו עושין כן לעבודה זרה ישימו אבנים מצוירות במלאכה נאה לפני הצלם והיו משתחוים עליה לפניו. ואפשר לומר גם כן שהטעם מפני שנראה כמשתחוה לאבן עצמה אחר שהכינוה וציירוה והיא נאה יש מקום לחשד. אבל המשתחוה על גבי בגדים נאים אין שם מקום לחשד שהבגד דבר שהוא כלה במהרה ולא יעשנו בריה אלוהו אבל האבן שהוא דבר קיים ויש לה שר בשמים וכמו שאמרו זכרונם לברכה בחולין (מ' ע"א) הא דאמר להר הא דאמר לגדא דהר יפול בהם החשד והתורה תרחיק האדם הרבה מלעשות דבר שיחשד בו. ועוד שלא יכשלו אחריו.
מדיני המצוה מה שאמרו זכרונם לברכה (מגילה כ"ב ע"ב) שאין חיוב מלקות בזה אלא בפישוט ידים ורגלים שנמצא כולו מוטל על האבן שכן בא הפירוש המקובל שזו היא השתחויה האמורה בתורה. אבל בלא פישוט ידים ורגלים אין בו מלקות אבל מכין העושה כן מכת מרדות. ולענין עבודה זרה אין חילוק בפישוט ידים ורגלים אלא משעה שיכבוש האדם פניו בקרקע לפניה נסקל.
ומה שאמרו שאם פרס מחצלאות על רצפת האבנים וכסה אותן מותר להשתחוות עליהם. ומה שאמרו זכרונם לברכה (שם) דבכל מקום הוא האיסור חוץ מן המקדש שמותר להשתחוות ליי על האבנים שנאמר לא תתנו בארצכם בארצכם אי אתם משתחוים אבל אתם משתחוים על האבנים המפוצלות במקדש.
וזה הענין לפי הדומה מן הטעם שאמרתי כי יחשדו בני אדם המשתחוה שלא יעשה האבנים אלוה ומפני שהבית הקדוש נבחר לעבודת השם ברוך הוא ומפורסם לכל העולם כשמש בחצי השמים שאין עבודה שם בלתי ליי לבדו אין שם מקום לחשד. אבל אם כטעם הרמב"ם זכרונו לברכה שהוא להרחיק עבודה זרה שהיו עושין לה כן כל שכן שהיה ראוי להרחיק כל הדומה לה ממקום המקודש שלא לפגל מחשבת המשתחוה לשם בזוכרו אותם. ואולם ידעתי כי יש לרבינו טעם נכון בכל אשר יפנה ונעלם לפעמים מחסרון השומע. ויתר פרטי המצוה בגמרא מגילה (כ"ב ע"א).
ונוהגת בכל מקום ובכל זמן בזכרים ונקבות. ועובר על זה והשתחוה על האבנים בפישוט ידים ורגלים לוקה ושומר מצוה אשריו.
<h2>מצוה שנ בחוקותי מצות מעריך אדם שיתן דמיו הקצובין בתורה</h2>
לדון בערכי אדם כלומר מי שאמר ערכי עלי או ערך פלוני עלי שיתן לכהן כפי הערך שאמר ולא פחות כמו שבא בכתוב מפורש בזכר ונקבה ולפי חשבון השנים שנאמר (ויקרא כ"ז ב') איש כי יפליא נדר בערכך נפשות ליי. וענין הערכין הוא מכלל נדרי הקדש ולפיכך חייבין עליהן משום לא יחל דברו ומשום בל תאחר לשלמו ומשום ככל היוצא מפיו יעשה.
משרשי המצוה לפי שהאדם לא ישתתף בעליונים זולתי בדבור והוא כל החלק הנכבד שבו וזה יקרא באדם נפש חיה כדמתרגם אונקלוס והות באדם לרוח ממללא כי שאר חלקי הגוף מתים הם ואם יפסיד האדם זה החלק הטוב ישאר הגוף מת וככלי אין חפץ בו. על כן נתחייב לקיים דבורו במה שהוא משתמש בו בדברי שמים מכל מקום כגון בהקדשות ובכל דברי הצדקות.
וביתר כל עניני העולם אע"פ שלא נתייחדו בהן עשה ולאו ציוו חכמים והזהירו כמה אזהרות שלא ישנה אדם בדבורו. גם תקנו לקלל המשנה בדבורו כל זמן שנעשה בענין מעשה וזהו ענין מי שפרע הנזכר להם בהרבה מקומות שאמרו בו דברים ומעות קאי באבל אמרו וכו' כמו שבא בגמרא בפרק הזהב (ב"מ מ"ד ע"א). וכבר הארכתי הרבה בשרשי שבועות ונדרים בסדר וישמע יתרו לא תעשה ה'.
מדיני המצוה מה שאמרו זכרונם לברכה (ערכין י"ח ע"ב) ששנים אלו האמורים בערכין כך קבלנו שהם שנים הנמנין מיום ליום כלומר מיום הלידה. וכל השקלים האמורים שם גם כן הם שקלי הקודש ושקל הקודש ידענו בקבלה שהוא משקל שלש מאות ועשרים גרעיני שעורה מכסף טהור וכבר הוסיפו חכמים עליו ועשו משקלו כמשקל המטבע הנקרא סלע בזמן בית שני שהוא משקל שלש מאות וארבע ושמונים שעורה בינונית. וסלע זה אמרו זכרונם לברכה שהוא ארבע דינרים והדינר שש מעין ומעה היא הנקראת בימי משה גרה כדמתרגם אונקלוס גרה מעה ומשקלה י"ו שעורות.
ומה שאמרו (שם ב' ע"א) גם כן בענין זה שאין חילוק בערכין בין יפה או כעור או חולה או סומא או גדם אלא הכל נערכין לפי השנים כמו שצותה התורה בהן. ומה שאמרו (שם) שהדמים אינם כערכין שהאומר דמי פלוני עלי נותן כמה שהוא שוה ואין משגיחין בשנים כלל שלא צותה התורה לתת ערך לפי השנים אלא במעריך דוקא כמו שפירשנו.
והערכין והדמים סתמן לבדק הבית ונותנין הכל (לעולם) בלשכה שהיתה מוכנת במקדש לקדשי בדק הבית.
ודין טומטום ואנדרוגינוס וגוי ועבד שהעריכו או שנערכו. ודין הגוסס שאין לו לא ערך ולא דמים ודין היוצא ליהרג. ודין המעריך אבר אחד ודין האומר משקלי עלי ודין האומר קומתי עלי או מלא קומתי עלי. והאומר הרי עלי כסף וזהב ולא פירש מאי זה מטבע.
ודין מי שהעריך ולא השיגה ידו לפרוע מה שהעריך כיצד מסדרין לו. וזהו שאמרו חכמים (שם כ"ג ע"ב) בענין זה חייבי ערכין ודמים ממשכנין אותם ואין מחזירין להם המשכון ביום ובלילה. ומוכרין כל הנמצא להם מן הקרקע ומן המטלטלין אפילו כסות וכלי תשמיש ואין צריך לומר עבדים ובהמות ואין מוכרין להם לא כסות נשותיהם ובניהם ובנותיהם. ולא אפילו בגדים שצבען לשמן ולא סנדלים חדשים מכיון שלקחן לשמן קודם שהעריך. וכן המקדיש כל נכסיו לא הקדיש את אלו.
וענין הסידור הוא שנותנין לו לזה שיש עליו ערכין או דמים מזון שלשים יום וכסות שנים עשר חודש מכסות הראויה לו וסנדליו ותפליו אבל לא שאר ספרים ומטה ומצע הראויים לו אבל לאשתו ולבניו אע"פ שהוא חייב במזונותיהם ובכסותם אין נותנין להם מזון וכסות. וכשנותנין לו לבדו כסות שנים עשר חודש דוקא מכסות הראויה לו אבל היה לבוש כלי משי ובגדים מוזהבין מעבירין אותם מעליו ונותנין כסות הראויה לאיש כמותו לחול אבל לא לשבתות וימים טובים.
ואם היה אומן נותנין לו כלי אומנותו שני כלי אומנות מכל מין ומין. כיצד אם היה חרש נותנין לו שני מעצדות ושני מגרות. ואם היו לו כלים מרובים ממין אחד ומועטין ממין אחר אין מוכרין מן המרובה כדי ליקח לו מן המועט אלא נותנין לו שני כלים מן המרובים וכל שיש לו מן המועט. ואם היה חמר או ספן אין נותנין לו הבהמה או הספינה אע"פ שאין להם מזונות אלא מהם.
וכן אם היה תלמיד חכם ואין לו במה שיתפרנס כי אם בשכר למודו אמרו המפרשים שאין מניחין לו ספריו שאין זה גם כן בכלל כלי אומנות. ומכאן יש לי ראיה שעל התלמיד להביא ספר לרב. ויש מן המפרשים שאמרו שאותה מסכתא שהוא לומד באותה שעה מניחין לו ויפה אמרו משום כבוד תורה.
ומה שאמרו זכרונם לברכה (שם כ"ג ע"א) שנשאלין על הערכין ועל הדמים כדרך שנשאלים על שאר נדרים והקדשות. ואמרו (שם כ"ד ע"א) גם כן שאם היו בנכסי המעריך בהמות או עבדים ומרגליות ואמרו התגרים אם ילקח לעבד זה כסות בשלשים דינר משביח בו יותר מששים ואם תמתינו לבהמה זו עד חדש ימים משבחת היא כפלים בדמיה ומרגלית זו אם מעלין אותה למקום פלוני תשוה ממון רב אין שומעין להם כלל אלא מוכרין הכל במקומם ובשעתן שנאמר (שם שם כ"ג) ונתן את הערכך ביום ההוא קדש ליי ובא הפירוש עליו (שם) שזה הכתוב מלמד על כל דבר הקדש שאין מפרנסין אותן ואין ממתינין להן ליום השוק ואין מוליכין אותם ממקום למקום וזה הכלל שאין לך בהם אלא מקומן ושעתן בלבד. ובמה דברים אמורים במטלטלין אבל הקרקעות מכריזין עליהם ששים יום רצופים בקר וערב ואחר כך מוכרין אותם.
והואיל ואתא לידן ענין סידור נכתוב כאן מה שאמרו זכרונם לברכה בענין סידור בבעל חוב בפרק המקבל שדה מחבירו בבבא מציעא (קי"ג ע"ב) דאמרינן התם תני תנא קמיה דרב נחמן בר יצחק כדרך שמסדרין בערכין כך מסדרין בבעל חוב והביאו שם בזה הרבה קושיות ותירוצין וסוף הענין מביא בגמרא (שם קי"ד ע"א) מעשה דאליהו דאשכחיה רבה בר אבוה דהוה קאים בבית הקברות של גוים אמר ליה מה הוא שיסדרו בבעל חוב ורש"י זכרונו לברכה ואחרים גרסי מנין שיסדרו בבעל חוב כלומר דפשיטא ליה לרבה בר אבוה דמסדרין אבל היה שואל מאליהו מאיזה מקרא אנו למדין אותו ואהדר ליה אליהו דהכי הוא דגמרינן מיכה מיכה מערכין כלומר דכתיב גבי הלואה (שם כ"ה ל"ה) וכי ימוך אחיך ומטה ידו עמך והחזקת בו דהיינו הלואה כדכתיב בסופיה אל תקח מאתו נשך ותרבית וגו' וכתיב בערכין (שם כ"ז ח') ואם מך הוא מערכך ובא הפירוש המקובל החייהו מערכך.
וגמרינן מיכה מיכה לסדר בבעל חוב כדרך שמסדרין בערכין ואין לפקפק אחר דברי אליהו וכן פסקו כל הגאונים ורבינו אלפסי. ואף על גב דרבי יעקב משמיה דרבי פדת ורבי ירמיה משמיה דאלפא אמרו דרך פשיטות בגמרא (שם) דאין מסדרין בבעל חוב אנו אין לנו אחר דברי אליהו פקפוק. ואף על פי שמצאנו לרבינו תם שכתב כמאן דאמר אין מסדרין וראיותיו בספרו אחרי רבים להטות.
גם הרמב"ם זכרונו לברכה פסק כשאר הגאונים דמסדרין. ומכל מקום אע"פ כן כתב דאין שליח בית דין מניח לבעל חוב אלא כלים שאי אפשר לו בלא הם כגון מטה ומצע ומה שהוא לבוש. ונראה שהזקיקו לרב לומר כן כשראה בפרק זה דמקבל גבי שליח בית דין שאמרו במשנה (שם קי"ג ע"א) היו לו שני כלים נוטל אחד ומחזיר אחד את הכר בלילה ואת המחרישה ביום ולא מנו כלי האומנות. וזה ודאי מן הנראה שאינו הכרח גדול דכיון דקיימא לן דמסדרין בו כדרך שמסדרין בערכין שוים הם בכל דבר ואף על גב דלא חשיב להו במשנה אין בכך כלום דלאו כי רוכלא חשיב ותני בכל מקום ונקט כר ומחרישה והוא הדין לכל מה שראוי להניח לו.
וכללא דמילתא לפי הנראה והמוסכם לרוב גאוני העולם אשר יצא להם שם בתורה שמסדרין בבעל חוב כדרך שמסדרין בערכין בשוה ויש להם על מה שיסמוכו מדברי הגמרא ומדאליהו זכור לטוב כדכתבינן.
ואם תשאל והיכי מסדרין לו כסותו והרי אמרו בגמרא (ב"ק י"א ע"ב) מיניה ואפילו מגלימא דעל כתפיה אפשר לומר דלשון גוזמא הוא. אי נמי מגלימא החשובה ביותר כגון כלי משי וזהב מאותה הוא דאמרינן שאינה בכלל הסידור.
ויתר רובי דיני ערכין מבוארים במסכתא הבנויה על זה והיא מסכת ערכין. ונוהגת מצות ערכין בכל מקום ובכל זמן בזכרים ונקבות כלומר נוהגת לענין שאם העריכו ערכן נתפס והוא קודש. ומכל מקום אמרו חכמים דבזמן הזה לכתחילה אין מעריכין וכדאמרינן במסכת עבודה זרה פרק קמא (י"ג ע"א) אין מקדישין ואין מעריכין ואין מחרימין בזמן הזה ואם הקדיש או העריך או החרים בהמה תעקר פירות כסות וכלים ירקבו מעות וכלי מתכות יוליכם לים המלח. ואי זהו עיקור נועל דלת בפניה והיא מתה מאליה.
וזה ההקדש פירושו הקדש דבדק הבית דהא גבי ערכין תני ליה דסתמן נמי הוי לבדק הבית. ואף על גב דאמר שמואל בערכין (כ"ט ע"א) הקדש שוה מנה שחיללו על שוה פרוטה מחולל והיינו נמי הקדש דבדק הבית דאילו הקדש דעניים ודאי אינו בר חילול אלא פורעין אותו משלם. ולאו דוקא דקאמר שמואל שחיללו דיעבד דהוא הדין דקא סבר דמחללין אותו על שוה פרוטה לכתחילה כדמוכח בגמרא מבורר לא קשיא מידי ההיא בהא דאמרינן הכא בהמה תעקר וכו' דהכא קתני דינא ושמואל קאמר תקנתא. והכי נראה דתרצינהו רבינו אלפסי זכרונו לברכה בהלכותיו בפרק קמא דעבודה זרה דמייתי להו התם תרוייהו בהדי הדדי.
ועובר על זה והעריך בזמן הבית ולא השלים לתת כערך הקצוב בתורה או שלא עשה בדבר בזמן הזה מה שאמרו זכרונם לברכה מדינא לאבד הכל או מה שאמר שמואל בתקנתא ביטל עשה זה וענשו גדול מאד שמעל מעל ביי. ואם עברו עליו שלשה רגלים אחר שהעריך יש בדבר עוד עונש אחר שעובר משום בל תאחר.
ויש שפירשו שמיד עובר גם כן משום בל תאחר דבכל מידי דאיהו חייב נפשיה וחזי לשלומי כצדקה וכיוצא בה לאלתר אית ביה משום בל תאחר לאפוקי קרבן דלאו איהו חייב נפשיה דלא עברינן עלה עד שלשה רגלים וכדברי רבי שמעון עד שלש רגלים וחג המצות תחילה.
ויש שאמרו שאפילו בצדקה וכל שכן בשאר נדרים גם כן אין עוברין משום בל תאחר עד אחר שלש רגלים וכדאשכחן בגמרא (ראש השנה ה' ע"ב) גבי לקט שכחה ופאה ואין מחלקין בין חייב נפשיה ללא חייב נפשיה. ומה שאמרו בגמרא בראש השנה (ו' ע"א) וצדקה מחייב עלה לאלתר כלומר מחייב בה בעשה.
<h2>מצוה שנא בחוקותי שלא נמיר הקדשים</h2>
שלא נמיר הקדשים כלומר בהמה שהקדישה למזבח שלא ימירוה אחר כן בבהמה אחרת אלא תיקרב היא בעצמה ועל זה נאמר (ויקרא כ"ז י') לא יחליפנו ולא ימיר אותו. ומכיון שהמירוה כלומר שאמרו זו תחת זו או זו תמורת זו וכיוצא בלשונות אלו שזהו ענין התמורה אע"פ שאין שם מעשה יש בדבר חיוב מלקות. ואפילו היה בדבר שגגה קצת יש בו חיוב מלקות כיצד המתכוין לומר הרי זו תמורת עולה שיש לי ואמר תמורת שלמים שיש לי הרי זו תמורה ולוקה דמכל מקום מזיד הוא בתמורה אבל אם היתה מחשבתו שמותר להמיר ודאי אינו לוקה חדא דשוגג הוא ועוד דלא מלקינן אלא בעדים והתראה והרי אין כאן התראה.
ואם תשאל ולמה לוקין על התמורה והרי הוא לאו שניתק לעשה והוא שאם המיר יהא הוא ותמורתו קודש כבר פירשו חכמים זכרונם לברכה (תמורה ד' ע"א) טעם הדבר ואמרו מפני שיש בה שני לאוין כמו שכתבתי בסדר זה עשה ב' ולא אתי עשה ועקר תרי לאוי. ועוד אמרו (שם) טעם אחר לפי שאין לאו דתמורה שוה לעשה שבה שהצבור וכן השותפין אין עושין תמורה אם המירו ואע"פ שהם מוזהרים שלא ימירו ומכיון שאין הלאו שוה לעשה לא נאמר בזה שיהא דינו כלאו שניתק לעשה.
ואם תשאל עוד ולמה לוקין על לאו זה אחר שאפשר לעבור עליו מבלי מעשה בדבור לבד וכללא הוא דקיימא לן כל לאו שאין בו מעשה אין לוקין עליו התשובה כבר כתבנוה במקומות הרבה כי בפירוש הוציאו זכרונם לברכה מכלל זה נשבע וממיר ומקלל חבירו בשם שהתורה החמירה בהם הרבה לחייב בהם מלקות אע"פ שאין בהם מעשה.
ואל תהרהר דמשום עקימת שפתים הוא דהויא מעשה דהא אסיקנא בגמרא בסנהדרין (ס"ה ע"א) דלא הויא מעשה אבל ודאי בלא מעשה כלל איכא חיוב מלקות בקצת עבירות והן שלשה הנזכרות. ומוציא שם רע ועד זומם מהם שהמלקות מפורש בתורה בהם כגון מוציא שם רע ועד זומם ומהם דנפיק לן מקרא כגון נשבע כדילפינן בשבועות פרק שבועות שתים (כ"א ע"א) ומהם שאמרו קצת מפרשים משום מעשה דנפיק מיניה בסוף כגון הא דממיר שהבהמה נעשית קודש בדבורו ונהנה ממנה מעל בה.
שורש המצוה וקצת דיניה הכל כתוב בסדר זה עשה ב'.
ונוהג איסור זה בכל מקום ובכל זמן בזכרים ונקבות שאפילו בזמן הזה אם עבר אדם והקדיש בהמה למזבח ואחר כך המירה בעדים והתראה חייב מלקות.
<h2>מצוה שנב בחוקותי מצות הממיר בהמת קרבן בבהמה אחרת שתהיינה שתיהן קודש</h2>
להיות התמורה קודש כלומר הממיר בהמת קרבנו בבהמה אחרת כגון שיאמר זו תהיה לקרבן תמורת זו שתהיינה היא והתמורה שתיהן קודש שנאמר (ויקרא כ"ז י') והיה הוא ותמורתו יהיה קדש. וזה הכתוב מצות עשה הוא כלומר שתצוה אותנו התורה להיות התמורה קדושה ולנהוג קודש בשתיהן.
והראיה שזה מצות עשה הוא אמרם זכרונם לברכה במסכת תמורה (ד' ע"ב) בענין ממיר לא אתי עשה ועקר תרי לאוי כלומר שהמניעה בתמורה נכפלה שתי פעמים שנאמר (שם) לא יחליפנו ולא ימיר אותו ולא אתי עשה דוהיה הוא ותמורתו עקר תרי לאוין אלו. הנה התבאר מה שרצינו דמצות עשה הוא.
משרשי המצוה שרצה השם ברוך הוא להטיל מורא בלב בני אדם בכל עניני הקדש וכמו שכתבתי בבנין הבית הקדוש וכליה בסדר ויקחו לי תרומה עשה א' שם תראה על צד הפשט כוונתנו בחומר הגדול הראוי לנו לנהוג בקודש. ועל כן כדי לקבוע בלבנו מוראת ענין הקודש צוה הכתוב לבל נשנה הדברים אלא מכיון שנתקדשה הבהמה תהיה בקדושתה לעולם ולא נחשוב להפקיעה מקדושתה ולהחליפה בבהמה אחרת ואם יוציא הדבר מפיו שתהפך מחשבתו וכל מעשהו ותהיינה שתיהן קודש כי הוא בא במעשיו להפקיע קדושה ותהיה להפך שתתפשט יותר ותתפוש הכל.
והרמב"ם זכרונו לברכה כתב בטעם מצוה זו ובמה שנצטוינו להוסיף חומש בפדיון הקדש שירדה התורה לסוף מחשבת האדם ויצרו רע שטבעו להרבות קניניו ולחוס על ממונו ואע"פ שנדר והקדיש אפשר שיחזור בו וינחם וירצה לפדותו בפחות משוויו לפיכך יוסיף חומש. וכמו כן יחליף בהמה שהקדיש בפחותה ממנה ואם יותן לו רשות להחליף רע בטוב יחליף טוב ברע ולפיכך סתם הכתוב הדלת בפניו. ועוד האריך בענין זה וכתב אע"פ שכל חוקי התורה גזירות הן ראוי אתה להתבונן בהן (על) (וכל) שאתה יכול ליתן בו טעם תן. ויזכר הרב לטובה שסייע ידי עם דבריו במלאכתי זאת.
מדיני המצוה מה שאמרו זכרונם לברכה (שם י"ז ע"א) הממיר בכלאים או בטריפה ויוצא דופן או בטומטום ואנדרוגינוס אין הקדושה חלה עליהם והרי זה כמי שהמיר בגמל או בחמור לפי שאין במינן קרבן ולפיכך אינו לוקה. ובהמה בעלת מום עושה תמורה לפי שיש במינה קרבן.
ומה שאמרו (שם ט' ע"א) שאין אדם ממיר בהמתו בקרבן שאינו שלו אבל אם אמר בעל הקרבן כל הרוצה להמיר ימיר ממיר בה כל אדם. והממיר בקר בצאן או צאן בבקר או כבשים בעזים או עזים בכבשים או נקבות בזכרים וזכרים בנקבות או שהמיר בהמה אחת במאה או מאה באחת בין בבת אחת בין בזו אחר זו הרי אלו תמורה ולוקה כחשבון הבהמות שהמיר.
ואין התמורה עושה תמורה ולא ולד בהמת הקדש עושה תמורה שנאמר והיה הוא ותמורתו יהיה קדש ודקדקו זכרונם לברכה (שם י"ג ע"א) עם הפירוש המקובל הוא ולא ולדו ותמורתו ולא תמורת תמורתו. אבל הממיר בבהמה וחזר והמיר בה אפילו אלף פעמים כולן תמורה ולוקה על כל אחת.
והעופות והמנחות אינם עושין תמורה שלא נאמר בכתוב אלא בהמה. ואין קדשי גוים עושין תמורה מן התורה אבל מדרבנן גוי שהמיר מומר. והכל ממירין אחד אנשים ואחד נשים לא שאדם רשאי להמיר אלא שאם המיר מומר וסופג את הארבעים. ומה שאמרו כיצד דין התמורה ליקרב ודין ולדותיה וולדי וולדות. ויתר פרטיה מבוארין במסכת תמורה.
ונוהגת בכל מקום ובכל זמן בזכרים ונקבות. ועובר עליה והמיר ולא נהג קדושה בשתי הבהמות כלומר בראשונה ובתמורתה ביטל עשה מלבד העונש שיש בדבר שמועל בקודש.
<h2>מצוה שנג בחוקותי מצות מעריך בהמה שיתן כפי שיעריכנה הכהן</h2>
לדון בדין ערכי בהמה כמו שצותנו התורה עליו שנאמר (ויקרא כ"ז י"א י"ב) והעמיד את הבהמה לפני הכהן והעריך הכהן אותה ולתת כפי הערך שיעריכנה הכהן ולא פחות שאין לפחות ולשקר במה שאדם פותח פיו לשמים. ואפילו בדברי הדיוט אסור לשקר כמו שפירשתי למעלה.
ומשרשי המצוה מה שכתבתי בדין ערכי אדם בראש הסדר.
מדיני המצוה מה שאמרו זכרונם לברכה (תמורה ל"ב ע"ב) שהמקדיש בהמה תמימה למזבח ונפל בה מום ונפסלה הרי זו נערכת ונפדית ויביא בהמה אחרת קרבן תחתיה ועל זה נאמר (שם שם י"א) ואם כל בהמה טמאה אשר לא יקריבו ממנה קרבן ליי והעמיד את הבהמה וגו' שכן בא על זה הפירוש המקובל שהוציאה הכתוב בלשון טומאה ובין שהקדיש אדם בהמה טהורה למזבח ונפל בה מום כמו שאמרנו או טמאה לבדק הבית צריכה העמדה לפני הכהן שנאמר (שם) והעמיד את הבהמה לפני הכהן והוא מעריך אותה.
ואם מתה קודם שתערך ותיפדה אין מעריכין ולא פודין אותה אחר שמתה. ואם שחט בה שנים או רוב שנים אע"פ שהיא כמתה לענין שחיטה כדקיימא לן שכן נצטוה משה על רוב אחד בעוף ורוב שנים בבהמה הרי היא כחיה לענין ערכין ומביאה לפני הכהן ומעריכה. ויתר פרטיה במקומות (מתרומה) (מתמורה) ומעילה.
ונוהגת מצוה זו בזכרים ונקבות בזמן הבית אבל בזמן הזה אמרו חכמים זכרונם לברכה (ע"ז י"ג ע"א) שאין מקדישין ואין מעריכין ואין מחרימין ואם הקדיש או העריך או החרים מן הדין הוא שהבהמה תעקר ופירות כסות וכלים ירקבו אבל אם רוצה בתקנתן עביד להו כדשמואל דאמר הקדש שוה מנה שחיללו על שוה פרוטה מחולל כדכתיבנא.
וכיון שכן יש לנו לכתוב שאין דין העמדה לפני הכהן נוהג עכשיו כלל אבל מכל מקום דין ערכי בהמה נוהג לענין שמי שעבר והעריך בהמה בזמן הזה שצריך לעשות בדבר מה שציוונו חכמים ומכיון דבדיעבד צריכין אנו תקנה בדבר אפילו בזמן הזה יש לי למנותה היא וכל כיוצא בה בכלל המצוות הנוהגות בזמן הזה.
<h2>מצוה שנד בחוקותי מצות מעריך בתים שיתן בערך שיעריכם הכהן ותוספת חומש</h2>
לדון בערכי בתים כלומר מי שהקדיש ביתו ורצה לפדותה מיד הקדש הוא או אשתו או יורשיו שמעריך אותה הכהן ונותן לו כפי הערך שיאמר הוא ועוד חומש כמו שכתוב (ויקרא כ"ז י"ד) ואיש כי יקדיש את ביתו קדש וגו'.
משרשי המצוה מה שכתבתי בתמורה עשה ב' בסדר זה כי האל רצה לטובתינו לתת מוראת הקודש בלב בני אדם ואע"פ שהיה מחסדיו הרבים לתת להם מקום לפדותן רצה שיוסיפו חומש בפדיונן כדי להתרחק שלא לפחות מדמי ההקדש כלום. ואף על פי שבשדה מקנה אין בו חומש לפי שאינו מצוי שיקדיש אדם שדה מקנתו שחביבה עליו ביותר מכיון שקנאה במעותיו לא תקפיד התורה לעולם במה שאינו מצוי.
מדיני המצוה מה שאמרו זכרונם לברכה שהמקדיש ביתו וכן בהמה טמאה או מטלטלין שכל אלו נערכין בשווייהן בין טוב בין רע. וכשבאין הכהנים לערוך אותן כופין הבעלים לפתוח ראשון ולומר בכן וכן אני נוטלה לעצמי והדמים נופלין לבדק הבית. אבל בזמן הזה אמרו זכרונם לברכה (ע"ז י"ג ע"א) שאין מקדישין ונראה ודאי שאם עבר והקדיש את ביתו בזמן הזה לבדק הבית שמעריכין אותה בשוויה ועביד כתקנתא דשמואל או משליך כל שוויה לים המלח.
ובין שהיה הבית בערי חומה בין שהיה בערי החצרים לעולם יכולים הבעלים או יורשים לגאול אותם מיד ההקדש. אבל גאלו אדם אחר אם היה בבתי ערי חומה וקם ביד הגואל שנים עשר חודש נחלט ואם היה בבתי החצרים והגיע יובל והוא ביד הגואל חוזר לבעליו ביובל.
וממה שאמר הכתוב כי יקדיש את ביתו ולא אמר בית. דקדקו זכרונם לברכה (ב"ק ס"ט ע"ב) מה ביתו ברשותו אף כל דבר שאדם רוצה להקדיש צריך שיהא ברשותו אבל אם אינו ברשותו אע"פ שהוא שלו אינו יכול להקדישו. וכן אמרו זכרונם לברכה (שם ס"ח ע"ב) גזל ולא נתייאשו הבעלים שניהן אינם יכולים להקדיש זה לפי שאינו שלו וזה לפי שאינו ברשותו. ודוקא במטלטלין אבל קרקע בחזקת בעליה עומדת ואפילו מטלטלין שהפקידן כל שיכול להוציאן בדיינין יכול להקדישן. ויתר פרטיה במסכת ערכין.
ונוהגת בזמן שהיובל נוהג שאין דין ערכי בתים נוהג כלומר להקדיש בית לכתחילה אלא בזמן שהיובל נוהג. ועובר על זה והקדיש ביתו ולא נתן הערך בזמן הבית כמשפט הכתוב בפרשה או שלא תיקן הדבר בזמן הזה כמו שאמרנו ביטל עשה ועוד יש לו עונש שמועל בהקדש.
<h2>מצוה שנה בחוקותי מצות מעריך שדה שיתן בערך הקצוב בפרשה</h2>
לדון בדין ערכי שדות כלומר המקדיש שדהו ורצה לפדותו שיתן בערך הקצוב בפרשה (ויקרא כ"ז ט"ז) זרע חומר שעורים בחמשים שקל כסף לכל שני היובל. שהם מ"ט שנה. ולפי החשבון מכוון יהיה ערך שדה הראוי לזרוע חומר שעורים סלע ופונדיון לשנה לפי שהשקל האמור בתורה הוא הנקרא סלע סתם בלשון חכמים והגרה האמורה בתורה היא המעה בדברי חכמים. והוסיפו חכמים על השקל הנקרא סלע כמו שאמרנו שתות והסלע זה שוה ארבעה דינרין והדינר שש מעין והמעה שני פונדיונין נמצא לכל שנה סלע ופונדיון שאע"פ שהסלע מ"ח פונדיונין לפי חשבוננו זה מכל מקום הרוצה ליקח סלע מן השולחני מ"ט פונדיונין הוא צריך לתת כדי שירויח בו השולחני פונדיון אחד ואחר שהוא צריך לתת מ"ט פונדיונין כפי החשבון שיקחם המקדיש מן השולחני מחשבין לו שיד הקדש על העליונה לעולם.
ואחד המקדיש שדה טובה שאין בכל ארץ ישראל כמותה או שדה רעה שאין כמותה לרוע כזה מעריכין אותה שלא רצה הכתוב לחלק בענין זה והשוה כל הקרקעות לערך אחד.
ואחר שפירשנו השקלים ראוי שנפרש שיעור החומר כמה הוא. דע שהחומר הוא מדה אחת שנקראת כור והכור הוא שני לתכים והלתך ט"ו סאין נמצא החומר שלשים סאין שהן י' איפה שהאיפה שלש סאין ידוע הדבר. וכבר ידענו גם כן מדברי רבותינו זכרונם לברכה (עירובין כ"ג ע"ב) שמקום שיש בו חמשים אמה על חמשים אמה הוא בית סאה כלומר שהוא מזרע סאה שעורים והן אלפיים וחמש מאות אמה בתשבורת. נמצא שמקום הראוי לזרוע חומר שעורים שהוא שלשים סאין יש בו חמשה ושבעים אלף אמה בתשבורת.
וכיצד דרך החשבון בערכי שדות שדה אחוזה חלוק בענינו משדה מקנה. וכשמודדין אותה אין מודדין בה אלא מקומות הראויין לזריעה. וערכה הוא הקצוב בתורה זרע חומר שעורים בחמשים שקל כסף כמו שביארנו בין יפה בין רעה ומוסיף חומש על הערך הזה הקצוב. וכלל זה יהיה בידך בכל חומש האמור בתורה שהוא רביע הקרן כדי שיהא הקרן עם החומש הנוסף עליו הכל חמשה. ואם כל השדה שהקדיש אינה ראויה לזריעה כלל פודין אותה בשוויה. ואי זו היא נקראת שדה אחוזה זה שדה שירשה האדם ממורישיו. ושדה מקנה הוא שדה שלקחה אדם משלו או שזכה בה בשום צד שלא מחמת ירושה.
ודין המקדיש שדה מקנתו ששמין אותה בשוויה רואין כמה שוה עד שנת היובל. ואם פדאה המקדיש אינו מוסיף בה חומש ופדיונה לבדק הבית כשאר ערכין ודמים. וכשיגיע היובל תחזור השדה לבעלים שמכרוה בין שנפדית מיד הגזבר על יד שום אדם ויוציאה מתחת ידו בין שלא נפדית ויוצאה מיד הקדש חוזר לעולם לאשר לו אחוזת הארץ ואינה יוצאה לכהנים לפי שאין אדם מקדיש דבר שאינו שלו וזה הקרקע לא היה ללוקח כי אם עד שנת היובל. ולא כן שדה אחוזה שאם הגיע היובל ולא פדאוה הבעלים מיד הקדש או מיד אחר שקנאה מן ההקדש הכהנים נותנין דמיה לפי שאין הקדש יוצא בלא פדיון. והיא אחוזה להם לעולם ואותן הדמים נופלין להקדש בדק הבית.
וכל שדה ששמין אותה להקדש למכור אותה בדמיה מכריזין עליה ששים יום בבוקר ובערב שהוא שעה שהפועלים נכנסין למלאכתן ויוצאין כדי שישמעו הכל בדבר ומסמנין מצריה ואומרין כך היא יפה ובכך היא שומה וכל הרוצה ליקח יבוא ויקח. ויתר פרטיה מבוארין משלם במסכתא הבנויה על זה והיא מסכת ערכין.
ונוהגת בזכרים ונקבות בזמן שהיובל נוהג אבל בזמן הזה כבר אמרו חכמים שאין מקדישין ולא מחרימין ולא מעריכין כמו שכתבנו למעלה. ומכל מקום אם עבר והקדיש קרקע עכשיו לבדק הבית אפשר ליה בתקנה כדשמואל שמחללו על שוה פרוטה או יותר ומשליכם לים המלח ואם אינו רוצה בתקנה זו נראה ודאי שיש לו להעריכו כמשפט שכתבנו ומשליך הדמים לים המלח כדי שלא יהיו למכשול לו או לבניו מוטב יאבדו ואל יכשלו בהם בני אדם משיניחם בקרן זוית לבדק הבית כי לעתיד לא נחסר ממון לחזק את בית אלהינו.
<h2>מצוה שנו בחוקותי שלא לשנות הקדשים מקרבן לקרבן</h2>
שלא לשנות הקדשים מקרבן לקרבן כגון שנחזיר השלמים אשם או האשם שנחזירהו חטאת בזה והדומה לו יש בו לאו ועל דבר זה נאמר בכאן בבכור (ויקרא כ"ז כ"ו) לא יקדיש איש אותו לומר שלא יעשה הבכור לא עולה ולא שלמים ולא קרבן אחר. ובאה הקבלה דלאו דוקא בבכור הקפיד הכתוב דהוא הדין לכל הקדש מזבח שכן אמרו בספרי אין לי אלא בכור מנין לכל הקדשים שאין משנין אותן מקדושה לקדושה תלמוד לומר בבהמה לא יקדיש איש אותו. ירמוז בכל בהמה קדושה בין קדושה לקדשי מזבח או אפילו לבדק הבית שאין משנין אותה מקדושתה ועל הכל נאמר לא יקדיש איש אותו אבל יונח כמות שהוא.
משרשי המצוה מה שכתבתי במצות עשה ב' בתמורה כי כל זה למוראת הקודש.
מדיני המצוה מה שאמרו זכרונם לברכה שאם הקדיש לבדק ההיכל לא ישנה לבדק המזבח וכן כל כיוצא בזה. ועוד אמרו (תמורה כ"ה ע"א) גם כן שאין מערימין על בהמת ההקדש להקדיש עוברה קדושה אחרת אלא הרי הוא בקדושת אמו שוולדות קדשים ממעי אמן הן קדושים מה שאין כן בבכור שהבכור ביציאתו הוא מתקדש דבפטר רחם תלה הכתוב ולפיכך אפשר להערים על הבכור קודם שנולד להקדישו קדושה אחרת. ועל זה נאמר (שם) אשר יבוכר ליי וגו' לא יקדיש איש אותו משיבוכר אי אתה מקדישו אבל אתה מקדישו בבטן. ולפיכך מי שאמר אם תלד זכר המבכרת הרי הוא עולה יקריב אותו לעולה אבל אינו יכול לעשותו זבחי שלמים. לפי שאינו יכול להפקיעו מקדושתו וקדושת השלמים למטה היא מן הבכור שהבכור נאכל לכהנים לבד והשלמים לכל אדם. ויתר פרטיה בפרק חמישי מתמורה.
ונוהג איסור זה בכל מקום ובכל זמן בזכרים ונקבות שאפילו בזמן הזה שאין מקדישין מי שעבר והקדיש בהמה להקדש אחד אינו יכול לשנותה להקדש אחר. ועובר על זה ושינה אותו מקדושה לקדושה כגון שהקדישו לשלמים ואמר אחר כך שתהא קדושה לעולה או לקרבן אחר עבר על לאו זה ואין לוקין עליו לפי שאין בו מעשה.
<h2>מצוה שנז בחוקותי מצות דין מחרים מנכסיו שהוא לכהנים</h2>
לדון בדיני חרמים כלומר שכל מי שהחרים דבר מנכסיו סתם כגון שאמר דבר פלוני ממה שיש לי יהי חרם שינתן אותו דבר לכהן שנאמר (ויקרא כ"ז כ"ח) אך כל חרם אשר יחרים איש וגו' אלא אם כן אמר בפירוש שהחרם יהיה ליי או לבדק הבית. שכך אמרו זכרונם לברכה (ערכין כ"ח ע"ב) סתם חרמים לכהנים וראייתם ממה שכתוב בפירוש בפרשה (שם שם כ"א) כשדה החרם לכהן תהיה אחוזתו.
משרשי המצוה לפי שישראל הוא העם אשר בחר האל מכל שאר העמים לעבודתו ולהכיר שמו והם אינם תחת ממשלת מזלות אשר חלק יי לכל שאר העמים אבל הם תחת ידו של הקדוש ברוך הוא מבלי אמצעות מלאך ומזל וכמו שכתוב (דברים ל"ב ט') כי חלק יי עמו יעקב חבל נחלתו. וכמו שאתה מוצא כשגאלם ממצרים שהיה נס כולל כל האומה שהוא בעצמו ובכבודו הוציאם משם כמו שדרשו זכרונם לברכה ועברתי בארץ מצרים אני ולא מלאך והכיתי כל בכור אני ולא שרף וגו' כמו שבא בהגדה.
ולכן בכל עת היות ישראל מחזיקים בתורתו ומתעטרים בעבודתו לא תנוח בהם רק טובה ושפע ברכה ורוח נדיבה וטהורה תסמכם וההפך והיא המארה והחרם על אויביהם ושונאיהם. ועל כן כי יקצר רוח אחד מהם ויוציא מפיו לשון קללה וחרם על ממונו וקרקעותיו שהם תחת הברכה הודיעו הכתוב שאי אפשר לו להוציאו מרשות המבורך לרשות אחר לפי שכל אשר לישראל שהם חלק השם לו הוא ומה שקנה עבד קנה רבו. אבל מכל מקום אחר שידענו באמת כי כוונת המחרים להוציא אותו הדבר מרשותו ראוי להשלים חפצו וישוב ברשות אדוניו ויהיה קודש.
וזה שאמר הכתוב בסמוך (ויקרא כ"ז כ"ט) כל חרם אשר יחרם מן האדם לא יפדה מות יומת שענינו על דרך הפשט שהמחרים מן האדם שאינו שלו כגון הנלחמים על אויביהם שנודרים נדר אם נתון תתן את העם הזה בידי והחרמתי את עריהם שימותו כי שאר האומות אינם בתוך מעיין הברכות כמו שאמרנו ולשון חרם נתפס עליהן ופועל בהם. וכן פירש הכתוב הזה (הרמב"ם) (הרמב"ן) זכרונו לברכה על צד הפשט. ואף על פי שיש בכתוב מדרשות רבים שבעים פנים לתורה וכולם נכוחים למבין.
ומזה השורש הוא מה שאמרו זכרונם לברכה (שם כ"ח ע"א) שכל אשר ללויים ולכהנים בין קרקע בין מטלטלין אין מחרימין אותם כלומר שאפילו אמר הכהן או הלוי על שדהו שיהא חרם אין נתפס בו כלל כי הוא כשוכן בית אדוניו מקום הברכה והחסד והטוב וכל יש לו ליי הוא ובתוך הברכה אין מקום לחרם חלילה.
מדיני המצוה מה שאמרו זכרונם לברכה (שם כ"ח ע"ב) מה בין חרמי כהנים לחרמי שמים שחרמי שמים הקדש ונפדין בשווייהן ויפלו הדמים לבדק הבית ויצאו הנכסים לחולין וחרמי כהנים כלומר חרם סתם שהוא לכהנים אין להם פדיון לעולם אלא ניתנין לכהנים כתרומה ועל חרם כהנים נאמר (שם שם כ"ח) לא ימכר ולא יגאל לא ימכר לאחר ולא יגאל לבעלים.
ואחד המחרים קרקע או מטלטלין ניתנין לכהנים שבאותו משמר בשעה שמחרים. וחרמי כהנים כל זמן שהם בבית הבעלים הרי הם הקדש לכל דבריהם שנאמר (שם) כל חרם קדש קדשים הוא ליי נתנם לכהן הרי הם כחולין לכל דבריהם שנאמר (במדבר י"ח י"ד) כל חרם בישראל לך יהיה. ושדה חרמו של כהן אינה חוזרת לבעלים הראשונים לעולם. ויתר פרטיה בפרק שמיני מערכין וראשון מנדרים.
ונוהגת בזמן הבית בזכרים ונקבות אבל בזמן הזה כבר אמרנו במצוה ראשונה שבסדר זה שאין מחרימין אבל אם עבר והחרים בזמן הזה כתב הרמב"ם זכרונו לברכה שאם החרים בחוצה לארץ מטלטלין סתם או קרקע לכהנים בפירוש שהם ניתנין לכהנים הנמצאים באותו מקום שהקרקע שבחוצה לארץ דינו כמטלטלין לענין זה אבל אם החרים קרקע בארץ ישראל אינה חרם שאין שדה חרמים נוהג אלא בזמן שהיובל נוהג.
ועובר על זה והחרים מנכסיו ולא נתנם לכהן או לבדק הבית באותן צדדין שפירשנו שניתנים לבדק הבית ביטל עשה זה ועונשו גדול מאד שמועל בקודש.
<h2>מצוה שנח בחוקותי שלא ימכר קרקע שהחרים אותה בעליו אלא תנתן לכהנים</h2>
שלא ימכור אדם שדה החרם וכן כל שאר קרקעות והוא הדין למטלטלין שהחרימו אותן בעליהם אלא ינתנו לכהנים שבאותו משמר כמו שכתבנו בסדר זה עשה ו'. ואפילו לגזבר ההקדש אסור לבעלים למוכרו אלא זוכה בו בלא כלום כי השם זיכה החרמים לכהנים.
וזה יהיה בסתם חרמים כמו שאמרנו למעלה דקיימא לן כמאן דאמר סתם חרמין לכהנים כלומר מי שהחרים ולא פירש למי שאילו מחרים בפירוש לבדק הבית לא יזכו בהם הכהנים.
ועל חרמי כהנים נאמר כאן (ויקרא כ"ז כ"ח) כל חרם וגו' לא ימכר אבל הכהנים ודאי מוכרים אותם כרצונם שחרמי כהנים אחר שיצאו מיד הבעלים שהחרימום והגיעו ליד הכהנים הרי הן כחולין לכל דבריהם שנאמר (במדבר י"ח י"ד) כל חרם בישראל לך יהיה. אבל בעוד שהם תחת יד הבעלים נאמר עליהם (ויקרא כ"ז כ"ח) כל חרם קדש קדשים ליי.
ושורש המצוה וכל ענינה כתוב למעלה עשה ו' עיין שם כי קרוב הוא.
<h2>מצוה שנט בחוקותי שלא יגאל שדההחרם</h2>
שלא יגאל שדה החרם והוא הדין לכל שאר קרקעות ומטלטלין המוחרמין שאין להם פדיון אלא ניתנין לכהנים והם עושים בהם כל חפצם. ועל זה נאמר (ויקרא כ"ז כ"ח) כל חרם וגו' ולא יגאל ואמרו בספרא לא ימכר לאחר ולא יגאל לבעלים.
משרשי המצוה כתוב למעלה עשה ו'.
מדיני המצוה מה שאמרו זכרונם לברכה שהמחרים לשמים הקדיש אבל נפדה הוא בשוויו ויפלו הדמים לבדק הבית ויצאו הנכסים לחולין אבל חרמי כהנים אין להם פדיון לעולם אלא הרי הם לכהנים ולזרעם לעולם. וכהן שזכה בשדה חרמים ומכרו חוזרת לו או לזרעו ביובל שנאמר (שם שם כ"א) לכהן תהיה אחוזתו מלמד ששדה חרמו לו כשדה אחוזתו לישראל. ויתר פרטיה וכל ענינה הכל כמו שכתבתי למעלה עשה ו' ומתבאר הכל במסכת ערכין.
ואין ספק כי שני לאוין אלו שהן לא ימכר ולא יגאל נוהגין היום וכמו שכתבתי למעלה עשה ו' לדעת הרמב"ם זכרונו לברכה שהמחרים בזמן הזה קרקע או מטלטלין בחוצה לארץ שניתן לכהנים ואע"פ שאין נוהג שדה חרמין בארץ אלא בזמן שהיובל נוהג כן כתב הרמב"ם זכרונו לברכה בספר הפלאה.
<h2>מצוה שס בחוקותי מצות מעשר בהמה טהורה בכל שנה</h2>
לעשר כל הבהמות טהורות שהן בקר וצאן ועזים הנולדות בעדרינו בכל שנה ושנה ולהביא המעשר לירושלים ולאוכלו שם אחר שיהיה קרב החלב והדם מהם במזבח שנאמר (ויקרא כ"ז ל"ב) וכל מעשר בקר וצאן כל אשר יעבור תחת השבט העשירי יהיה קדש.
ואמרו זכרונם לברכה בבכורות (נ"ח ע"ב) כיצד מעשרין כונסן לדיר ועושה להם פתח קטן כדי שלא יהיו שנים יכולים לצאת כאחת ומעמיד אמותיהן מבחוץ והן גועות כדי שישמעו הטלאים קולם ויצאו מן הדיר לקראתם מעצמם ולא מכח אחר ומונה אותן בשבט אחד שנים שלשה ארבעה וכן עד עשרה והיוצא עשירי סוקרו בסיקרא ואומר הרי זה מעשר.
משרשי המצוה שהאל ברוך הוא בחר בעם ישראל וחפץ למען צדקו להיות כולם עוסקי תורתו ויודעי שמו ובחכמתו משכם במצוה זו למען ילמדו יקחו מוסר כי יודע אלהים שרוב בני אדם נמשכים אחר החומר הפחות בשגם הוא בשר ולא יתנו נפשם בעמל התורה ובעסקה תמיד על כן סיבב בתבונתו ונתן להם מקום שידעו הכל דברי תורתו על כל פנים שאין ספק כי כל אדם נמשך לקבוע דירתו במקום שממונו שם. ולכן בהעלות כל איש מעשר כל בקר וצאן שלו שנה שנה במקום שעסק החכמה והתורה שם והיא ירושלים ששם הסנהדרין יודעי דעת ומביני מדע וכמו כן נעלה לשם מעשר תבואתנו בארבע שני השמיטה כמו שידוע שמעשר שני נאכל שם וכן נטע רבעי שנאכל שם על כל פנים או ילך שם בעל הממון עצמו ללמוד תורה או ישלח לשם אחד מבניו שילמד שם ויהיה ניזון באותן פירות.
ומתוך כך יהיה בכל בית ובית מכל ישראל איש חכם יודע התורה אשר ילמד בחכמתו כל בית אביו ובכן תימלא הארץ דעה את יי. כי אם חכם אחד לבד יהיה בעיר או אפילו עשרה יהיו הרבה מבני אדם שבעיר וכל שכן הנשים והילדים שלא יבואו לפניהם כי אם פעם אחת בשנה או אפילו ישמעו דבריהם פעם בשבוע ילכו הבית וישליכו כל דברי החכם אחרי גום אבל בהיות המלמד בכל בית ובית שוכן שם ערב ובוקר וצהרים ויזהירם תמיד אז יהיו כולם אנשים ונשים וילדים מוזהרים ועומדים ולא ימצא ביניהם שום דבר חטא ועוון ויזכו למה שכתוב (ויקרא כ"ו י"א י"ב) ונתתי משכני בתוככם וגו' והייתם לי לעם ואנכי אהיה לכם לאלהים.
מדיני המצוה מה שאמרו זכרונם לברכה (שם נ"ג ע"א) שאין מעשרין מן הבקר על הצאן ולא מן הצאן על הבקר אבל מעשרין מן הצאן על העזים ומן העזים על הצאן ששניהם הוציאם הכתוב בלשון צאן וכמין אחד נחשבים. ואין מעשרין מן הנולד בשנה זו לשנה אחרת כמו שאין מעשרין בזרע הארץ מן החדש על הישן ולא מן הישן על החדש שנאמר בה (דברים י"ד כ"ב) היוצא השדה שנה שנה. אבל מכל מקום אם עבר ועישר מן הבהמה הישנים על החדשים או מן החדשים על הישנים כתב הרמב"ם זכרונו לברכה שיראה לו שהן מעשר מפני חומרת מעשר שהרי לא כתיב שנה שנה אלא בזרע הארץ ודי לנו שנלמד ממנו להיות מעשר בהמה כמוהו לענין לכתחילה אבל לא דיעבד.
וכן מענין המצוה מה שאמרו זכרונם לברכה (שם נ"ז ע"ב) שאין הטלאים הנולדים כמו הטבל שאסור לאכול ממנו עד שיתעשר אלא מותר למכור ולשחוט מן הטלאים כל מה שירצה. וכשיגיעו הזמנים שקבעו חכמים לעשר והם נקראין גורן מעשר בהמה יעשר אותן הנמצאים לו. ומשהגיעו אותם זמנים אסור לו למכור ולשחוט עד שיעשר אותם ואם עבר ושחט הרי זה מותר.
ושלשה זמנים הם שקבעו זכרונם לברכה בזה ואלו הן יום אחרון של חודש אדר ויום ל"ה מספירת העומר ויום אחרון מחודש אלול. ולמה קבעו זמנים אלו שהם סמוכים למועדים כדי שיהיו בהמות מצויות לעולי רגלים שאע"פ שמותר למכור קודם מעשר כמו שאמרנו מכל מקום נמנעים היו מלמכור עד שיעשרו אותן כדי שיעשו בהן מצוה.
ודין המונה אותם וטעה במנינו וקרא לשמיני עשירי או לשנים עשר עשירי שלא נתקדשו ואם טעה בתשיעי ואחד עשר וקראן עשירי נתקדשו מפני שהם סמוכים לעשירי ודבר זה מפי הקבלה ידענוהו.
ומה שאמרו (ב"מ ו' ע"ב) שכל בהמה שהיא ספק אם בת מעשר היא או אינה בת מעשר הרי היא פטורה מן המעשר. והכל נכנסין לדיר להתעשר בין תמימים בין בעלי מומין חוץ מן הכלאים והטריפה ומחוסר זמן וכן היתום שמתה אמו או שנשחטה עם לידתו ודברים אלו מפי השמועה ידענום. ויתר פרטיה בפרק אחרון מבכורות.
וכתב הרמב"ם זכרונו לברכה שמצוה זו נוהגת בין בזכרים ונקבות בין בישראלים בין בכהנים ולויים ובארץ ובחוצה לארץ בין בפני הבית ושלא בפני הבית וזהו דין תורה. ואולם בגזירה מדרבנן כדי שלא יאכל שלא במום אחר שאין לנו מקדש ונמצא בא לידי איסור גדול שהוא שוחט קדשים בחוץ אמרו זכרונם לברכה שאינו נוהג אלא בפני הבית וכשיהיה שם מקדש בנוי נוהג בארץ ובחוצה לארץ עד כאן לשונו.
ועוד כתב במקום אחר שאם עבר ועישר בזמן הזה הרי זה מעשר ויאכל במומו בכל מקום כי הוא כחולין גמורים. והתמים הנאכל בירושלים בזמן הבית דינו שיאכל לבעלים כולו כפסח חוץ מן האימורים והדם שהוא קרב כמו שאמרנו למעלה.
<h2>מצוה שסא בחוקותי שלא למכור מעשר בהמה אלא יאכל בירושלים</h2>
שלא נמכור מעשר בהמה בשום צד אלא יאכלוהו בעליו או מי שירצו הם בירושלים ועל זה נאמר כאן במעשר בהמה (ויקרא כ"ז ל"ג) לא יגאל ואמרו בספרא במעשר הוא אומר לא יגאל אינו נמכר לא חי ולא שחוט ולא תמים ולא בעל מום. ולשון גאולה ישמש כאן בלשון מכירה לפי שהגאולה מעין מכירה הוא שהאדם נותן דמים ולוקח קרקע.
משרשי המצוה מה שכתבתי בסדר זה במצות מעשר בקר וצאן עשה ז'. ומן הטעם ההוא שתראה שם נצטוינו שלא למכור המעשר בשום צד אלא יאכל על כל פנים בירושלים.
מדיני המצוה מה שאמרו זכרונם לברכה (זבחים נ"ו ע"ב) שמעשר בהמה היה נאכל כולו לבעלים בירושלים ואין לכהנים בהם כלום אבל היה נשחט בעזרה ומקריבין אמוריו וזורקין דמו זריקה אחת כנגד היסוד.
ואם נפל בו מום נאכל בכל מקום. אבל אסרו חכמים למוכרו בכל מקום ואפילו הוא בעל מום ואפילו שחוט אסרו למוכרו גזירה שמא ימכרנו חי. ולפיכך אמרו שאין שוקלין ממנו מנה כנגד מנה מפני שנראה כמוכר ואע"פ שדבר זה הותר לעשות אפילו בבכור תמים שאמרו זכרונם לברכה (בכורות ל"א ע"א) כהנים שנמנו על הבכור מותרין לשקול מנה כנגד מנה.
ומה שאמרו זכרונם לברכה (שם ע"ב) שמעשר בהמה שנשחט מותר למכור חלבו וגידיו ועורו ועצמותיו שלא אסרו למכור אלא בשרו בלבד ואם היו העצמות יקרים והבליע דמי הבשר בעצמות מותר.
וכתב הרמב"ם זכרונו לברכה שיראה לו שהמוכר מעשר לא קנה לוקח ולפיכך אין לוקה עליו המוכרו לפי שלא הועילו מעשיו כמו מוכר חרמי כהנים שלא קנה לוקח וכמו מוכר יפת תואר שלא קנה לוקח כמו שיתבאר במקומו עד כאן. ויתר פרטי המצוה יתבארו במסכת בכורות ובמסכת מעשר שני בתחילתה.
ונוהג איסור זה בזכרים ונקבות ישראלים וכהנים ולויים בכל מקום ובכל זמן. ואע"פ שחכמים אסרו לעשר בהמה בזמן הזה גזירה שמא יאכלום תמימים ויהיה בדבר איסור כרת שהוא שחיטת קדשים בחוץ כמו שכתבנו למעלה אע"פ כן מי שעבר ועישר בזמן הזה יש בו קדושת מעשר ואם ימכרנו בשום צד יעבור עליו הלאו הזה שהוא לא יגאל אבל אין לוקין עליו כמו שאמרנו סמוך בשם הרמב"ם זכרונו לברכה.
ותהלה לאל גדול ונורא סיימנו ספר ויקרא
והנני עודני בא להזכירך במה שהתנצלתי הרבה פעמים על השרשים אשר מלאני לבי לכתוב במצוות שאין הכוונה רק לחנך הנערים ולתת אל לבם כי יש במצוות תועלות רבות גלויות לכל אדם כאשר יוכלון הבין בילדותם ועל כן קראתי שם הספר חנוך ועומק חכמתן ורוב תועלתם אם יזכו ישיגו בם בימי זקנתם. הלא ידעת כי יש פרי נמצא אשר בו כמה תרופות בסגולה וגם טוב לאכלה ואיש חכם יודע לספר בשבחי תרופותיו ואשר לא ידע בכל אלה יאמר שהוא טוב לאוכליו.
גם אני אספר המושג אלי במעלות המצוות באזני בני (וחבירי) (וחבריו) יאכלו פרי מגדי ישבעו תבואתי שאספתי אחרי הקוצרים בשדה רבותי ודשתי במדושתי.
ואחת שאלתי מאת יי כל ימי הייתי להיות לרצון לפניו שיחתי אמצא חן בעיניו ויקח נא מידי מעט מנחתי אשר הכינותי בעניי בגלותי הוא בחסדיו יתן בלב שומעי קולי לדון לזכות אותי. ואם עשיתי זאת להזכיר שמי ולהגדיל תהלתי אל יהיה לי מושך חסד ודורש בטובתי רק לשם אל חי אשר לו נאוו תהלות מחסי ומצודתי יתברך ויתעלה אמן.
<h2>מצוה שסב נשא מצות שלוח טמאים חוץ למחנה שכינה</h2>
לשלח הטמאים חוץ למחנה שכינה שנאמר (במדבר ה' ב') צו את בני ישראל וישלחו מן המחנה כל צרוע וכל זב וכל טמא לנפש. וידוע היה להם במדבר עד היכן גבול מחנה שכינה וכמו כן לדורות תקרא מחנה שכינה והיא בכלל מצוה זו בית המקדש וכל העזרה שהיא לפניה. ואמרו בספרי (כאן) וישלחו מן המחנה אזהרה לטמאים שלא יכנסו למקדש ואמרו בפסחים (ס"ח ע"א) ויצא אל מחוץ למחנה (דברים כ"ג י"א) מצות עשה. ונכפלה מצוה זו במקום אחר שנאמר (שם) כי יהיה בך איש אשר לא יהיה טהור מקרה לילה ויצא אל מחוץ למחנה ופירושו (פסחים שם) מחוץ למחנה שכינה. וכמו כן נכפלה במקום זה בעצמו שחזר ואמר פעם שנית (כאן ג') אל מחוץ למחנה תשלחום. וכבר כתבתי כי בהכפל האזהרות במצוות הוראה קצת בחומר המצוה שהשם חפץ בטובת בריותיו והזהירם וחזר והזהירם עליה כדרך בני אדם יזהירו זה את זה הרבה פעמים בכל דבר הצריך להם צורך רב. ואם אמנם שמצינו גופי תורה נאמרו ברמז הכל בטעם נכון.
משרשי המצוה לפי שענין הטומאה ידוע לחכמים שיחליש כח הנפש השכלית ויערבב אותה ויפריד בינה ובין השכל עליוני השלם ותהי נפרדת עד אשר תטהר וכמו שכתוב בענין הטומאה (ויקרא י"א מ"ג) ולא תטמאו בהם ונטמתם בם ודרשו זכרונם לברכה (יומא ל"ט ע"א) ונטמתם בם כלומר שמעינות השכל מטמטמים בטומאה. על כן במקום הקדוש והטהור אשר רוח אלהים שם אין ראוי להיות בו האיש המלוכלך בטומאה. והענין הזה יש לדמותו על דרך משל לפלטרין של מלך שמרחיקין ממנו כל איש צרוע ונמאס בגופו או אפילו במלבושיו וכעין מה שכתוב (אסתר ד' ב') כי אין לבוא אל שער המלך בלבוש שק.
מדיני המצוה מה שאמרו זכרונם לברכה (ספרי כאן) שהמצורע שהוא חמור בטומאתו שמטמא באהל חמור גם כן בשלוחו והוא משתלח חוץ לשלש מחנות דהיינו חוץ לירושלם וזבין וזבות ונדות ויולדות שאין טומאתם חמורה כל כך שלוחם חוץ לשתי מחנות שהן מחנות כהנים ולוים וזהו חוץ להר הבית וטמא מת שאין טומאתו חמורה כל כך אינו משתלח אלא חוץ למחנה אחת לפיכך מותר ליכנס בהר הבית. ומה היא החומרא בזבין יותר מטמא מת שהזב מטמא משכב ומושב אפילו מתחת האבן מה שאין המת מטמא כן.
וטמא מת ובועלי נדות וכל הגוים דרך כלל משלחין אותם מן החיל אבל טבול יום נכנס לשם. עזרת ישראל ועזרת נשים משלחין ממנה טבול יום אבל לא מחוסר כפורים ומעזרת ישראל ולפנים אפילו מחוסר כפורים אינו נכנס שם. ויתר פרטיה מבוארים בפרק אבות הטומאות שהוא פרק ראשון מסדר טהרות.
ונוהגת מצוה זו בזכרים ונקבות בכל זמן שאפילו בזמן הזה שהמקדש שמם בעונותינו אסור להכנס בו טמא.
ועובר על זה ונכנס במקום שאינו רשאי בעודו טמא בצדדים שפירשנו ביטל עשה מלבד שעבר על לאו כמו שנפרש בסדר זה (מצוה שס"ג) בעזרת ה'.
<h2>מצוה שסג נשא שלא יכנס טמאבכל המקדש</h2>
שנמנע כל טמא מהכנס בכל המקדש שדמיונו לדורות כל העזרה משער ניקנור ולפנים שהוא תחלת עזרת ישראל שנאמר (במדבר ה' ג') ולא יטמאו את מחניהם כלומר מחנה שכינה. והראיה מהיות זה מכלל הלאוין מה שאמרו זכרונם לברכה בגמרא מכות (י"ד ע"ב) הבא אל המקדש טמא חייב כרת כתיב עונש וכתיב אזהרה כתיב עונש (במדבר י"ט כ') את מקדש ה' טמא ונכרתה אזהרה ולא יטמאו את מחניהם. ואמרו במכילתא (ספרי זוטא כאן) גם כן צו את בני ישראל וישלחו מן המחנה בעשה מנין בלא תעשה דכתיב ולא יטמאו את מחניהם. ונכפלה המניעה במלה אחרת דכתיב (ויקרא י"ב ד') ואל המקדש לא תבא ואמרו בספרא (ריש פר' תזריע) לפי שנאמר (ויקרא ט"ו ל"א) והזרתם את בני ישראל מטומאתם שומע אני בין מתוכו בין מאחריו כלומר שמי שקרב למקדש מאחוריו והוא טמא שיהא חייב כרת תלמוד לומר ביולדת ואל המקדש לא תבא כלומר שאין לשון ביאה אלא בנכנס לפנים ושם נתבאר שדין יולדת ודין שאר טמאים שוין בזה.
משרשי המצוה בענין הרחק הטומאה ממקום הקדש כתבתי למעלה בסדר זה מצוה ראשונה (שס"ב) מה שידעתי וגם מדיני המצוה כתבתי קצת.
ועוד אודיעך כלל בענין זה שכל הטעון ביאת מים מן התורה והיא הטומאה שהנזיר של תורה מגלח עליה חייב כרת על ביאת מקדש אם נכנס לשם קודם טבילה והערב שמש אבל הטמא בטומאת מת שאין הנזיר מגלח עליה אף על פי שהוא טמא טומאת שבעה הרי זה פטור על ביאת מקדש. וכן הנוגע בכלים שנגעו באדם שנגע במת או שנגע באדם שנגע בכלים הנוגעים במת אף על פי שהוא טמא ראשון לענין הטומאה ולטמא בשר הקדשים הרי זה פטור על ביאת מקדש ודברים אלו הלכה. ואף על פי שהוא פטור מכין אותו מכת מרדות. והטומאות שהנזיר מגלח עליהן או שאינו מגלח במסכת נזיר (פרק כהן גדול) יתבאר הכל.
והזורק כלים טמאים למקדש אפילו היו כלים טמאים שנגעו במת פטור מן הכרת אבל חייב מלקות שנאמר (ויקרא י"ז ט"ז) ואם לא יכבס ובשרו לא ירחץ ולמדנו מפי השמועה (תו"כ אחרי י"ב י"ג) שעל רחיצת גופו ענוש כרת ועל כיבוס בגדים לוקה ארבעים. ויתר פרטיה נתבארו בפרק ראשון משבועות ובהוריות ובכריתות ובמקומות מזבחים.
ונוהגת מצוה זו בזכרים ונקבות. ואפילו בזמן הזה יתחייב כרת הנכנס לשם והוא טמא בצדדין שכתבנו שקדושת השם עליו אפילו היום שהוא שמם וכמו שדרשו זכרונם לברכה (מגילה כ"ח ע"א) מדכתיב (ויקרא כ"ו ל"א) והשמותי את מקדשיכם כמו שכתבתי למעלה באחרי מות לא תעשה א' (מצוה קפ"ד).
<h2>מצוה שסד נשא מצות וידוי עלהחטא</h2>
שנצטוינו להתודות לפני ה' על כל החטאים שחטאנו בעת שנתנחם עליהן וזהו ענין הוידוי שיאמר האדם בעת התשובה אנא השם חטאתי עויתי ופשעתי כן וכן כלומר שיזכיר החטא שעשה בפירוש בפיו ויבקש כפרה עליו ויאריך בדבר כפי מה שיהיה צחות לשונו.
ואמרו זכרונם לברכה שאפילו החטאים שחייבה התורה קרבן עליהם צריך האדם אל הוידוי עם הקרבן ועל זה נאמר (במדבר ה' ו') דבר אל בני ישראל איש או אשה כי יעשו מכל חטאת האדם למעל מעל בה' ואשמה הנפש ההיא והתודו את חטאתם אשר עשו. ואמרו במכילתא (ספרי זוטא כאן) לפי שנאמר (ויקרא ה' ה') והתודה אשר חטא יתודה על חטא שחטא עליה על חטאת כשהיא קיימת לא משנשחטה כלומר בעוד שבהמת הקרבן חיה ולא משנשחטה. ועוד אמרו שם למדנו חיוב הוידוי למטמא מקדש וקדשיו מנין אתה מרבה שאר כל המצוות כלומר שהמקרא הזה בא בפרשת ויקרא במטמא מקדש וקדשיו מנין אתה מרבה שאר כל המצוות דכתיב דבר אל בני ישראל וגו' והתודו כלומר שנדרוש הכתוב כאילו לא נכתב על דבר מיוחד. ומנין שיש במשמע הזה אף מיתות וכריתות שנאמר גבי וידוי אהרן באחרי מות (ויקרא ט"ז ט"ז) לכל חטאתם ודרשו זכרונם לברכה לרבות מצות לא תעשה וכי יעשו דכתיב כאן לרבות מצות עשה כלומר אם ביטל מצות עשה שהיה יכול לעשות שחייב להתודות עליה. ועוד דרשו זכרונם לברכה שם במכילתא מכל חטאת האדם ממה שבינו לבין חברו על הגנבות ועל הגזלות ועל לשון הרע. וזה הוידוי צריך באמת שישיב החמס אשר בכפיו שאם לא כן מוטב שלא יתודה על זה. למעול מעל לרבות כל חייבי מיתות שיתודו. יכול אף הנהרגין על פי זוממין כלומר אף על פי שהוא יודע שלא חטא אלא שהועד עליו עדות שקר שיהא חייב להתודות על זה תלמוד לומר ואשמה הנפש לא אמרתי אלא כשיהיה שם אשמה אבל לא כשידע שאין לו חטא אלא שהועד שקר עליו. הנה התבאר שכל מיני העוונות הגדולים והקטנים ואפילו מצות עשה חייב האדם עליהם הוידוי.
ולפי שבאה מצוה זו של וידוי עם חיוב הקרבן כמו שכתוב בפרשת ויקרא דכתיב שם (ה' ו') והביא את אשמו וגו' שמא יעלה במחשבה שאין הוידוי לבדו מצוה בפני עצמה אלא מהדברים הנגררים אחר הקרבן על כן היו צריכין לבאר במכילתא שאינו כן אלא מצוה בפני עצמה היא. וכן אמרו שם. יכול בזמן שהם מביאין מתודין ומנין אף בזמן שאין מביאין שנאמר בני ישראל וגו' והתודו כלומר שהקבלה באה לדרוש כן. ועדיין הייתי אומר שאין הוידוי אלא בארץ כלומר אף על פי שמתודין בלא קרבן מכל מקום שלא יהיה חיוב הוידוי אלא בארץ כי שם עיקר הכפרה ושם הקרבנות ועיקר הכל בה מנין אף בגליות דכתיב (ויקרא כ"ו מ') והתודו את עונם ואת עון אבותם כלומר עון אבותם שחטאו וגורשו מן הארץ וכן אמר דניאל בחוצה לארץ (ט' ז') לך ה' הצדקה ולנו בושת הפנים כיום הזה. הנה התבאר שהוידוי מצוה בפני עצמה ונוהג בכל מקום. ואמרו בספרא (אחרי ד' ו') גם כן והתודה זה וידוי דברים.
משרשי המצוה לפי שבהודאת העון בפה תתגלה מחשבת החוטא ודעתו שהוא מאמין באמת כי גלוי וידוע לפני האל ברוך הוא כל מעשהו ולא יעשה עין רואה כאינה רואה גם מתוך הזכרת החטא בפרט ובהתנחמו עליו יזהר ממנו יותר פעם אחרת לבל יהיה מכשול נכשל בו אחר שיאמר בפיו כזו וכזו עשיתי ונסכלתי במעשי יהיה נגדר שלא ישוב לעשות כן ומתוך כך ירצה לפני בוראו והאל הטוב החפץ בטובת בריותיו הדריכם בדרך זו יזכו בה.
מדיני המצוה מה שאמרו זכרונם לברכה (תענית ט"ז ע"א) שהתשובה היא שיעזוב החוטא חטאו ויסירנו מלבו וממחשבתו ויגמור בלבו שלא יעשה כן עוד כדכתיב (ישעיה נ"ה ז') יעזוב רשע דרכו ואיש און מחשבותיו ואחר כך יתודה עליו כלומר שיאמר דברי התשובה בפיו שנאמר (שמות ל"ב ל"א) ויעשו להם אלהי זהב. וגם כן צריך להזכיר בפירוש שלא ישוב לעשות החטא עוד שנאמר (הושע י"ד ד') ולא נאמר עוד אלהינו למעשה ידינו אשר בך ירחם יתום. ואמרו זכרונם לברכה (מתני' ריש שבועות) ששעיר המשתלח היה מכפר כשעשה תשובה על כל עבירות שבתורה הקלות והחמורות בין שעבר עליהן בזדון או בשגגה בין שהודע לו או לא הודע לו אבל אם לא עשה תשובה אין שעיר המשתלח מכפר אלא על הקלות. ומה הן הקלות ומה הן החמורות עבירות שחייבין עליהן מיתת בית דין או כרת וכן שבועת שוא ושקר אף על פי שאין בהם כרת מן החמורות הן ושאר מצוות עשה ולא תעשה שאין בהן כרת נקראות קלות כנגד החמורות.
ועכשיו בעוונותינו שאין לנו מקדש ולא מזבח כפרה אין לנו אלא תשובה והתשובה מכפרת על כל העבירות אפילו רשע גמור כל ימיו ועשה תשובה שלמה באחרונה אין מזכירין לו שוב רשעו שנאמר (יחזקאל ל"ג י"ב) ורשעת הרשע לא יכשל בה ביום שובו מרשעו.
במה דברים אמורים שהתשובה לבדה מספקת בעבירות שבין אדם למקום כגון האוכל דבר איסור או בועל בעילה אסורה וכן המבטל אחת ממצוות עשה וכיוצא בזה אבל עבירות שבין אדם לחברו כגון החובל בחברו או הגוזל ממונו או בכל דבר אחר שהזיקו שלא כדין בין במעשה בין בדיבור אין נמחל לו לעולם בתשובה בלבד עד שיתן לחברו מה שהוא חייב לו ועד שירצהו. ואם לא רצה חברו להתרצות לו כבר אמרו זכרונם לברכה (יומא פ"ז ע"א) מה תקנתו.
ומענין המצוה כמו כן מה שאמרו בתוספתא שעשרים וארבעה דברים הם שמעכבין את התשובה ושם מנו אותן חכמים. ויתר פרטי המצוה יתבארו בפרק אחרון מיומא.
ונוהגת מצוה זו בכל מקום ובכל זמן בזכרים ונקבות.
ועובר על זה ולא התודה על חטאיו ביום הכפורים שהוא יום קבוע מעולם לסליחה וכפרה ביטל עשה זה ואוי לו לאדם אם ימות בלא וידוי ונשא עונו.
ועיקר הוידוי שקיבלנו מרבותינו ונהגו בה כל ישראל לאומרו בימי התשובה הוא אבל חטאנו אשמנו וכו'. ואמרו זכרונם לברכה במסכת שבת פרק במה מדליקין (ל"א ע"א) מי שחלה ונטה למות אומרין לו התודה. שכן דרך כל המומתין מתודין. וכן במסכת שמחות תניא נטה למות אומרין לו התודה עד שלא תמות הרבה שהתודו ולא מתו והרבה שלא התודו ומתו והרבה שמהלכין בשוק ומתודין שבזכות שאתה מתודה אתה חי. אם יכול להתודות בפיו יתודה ואם לא יתודה בלבו. וכתב הרמב"ן ז"ל (תורת האדם שער הסוף ענין הוידוי) שכך קיבל מחסידים ואנשי מעשה שסדר וידוי של שכיב מרע כך הוא מודה אני לפניך ה' אלהי ואלהי אבותי שרפואתי בידך ומיתתי בידך יהי רצון מלפניך שתרפאני רפואה שלמה ואם אמות תהא מיתתי כפרה על כל חטאים עוונות ופשעים שחטאתי ושעויתי ושפשעתי לפניך ותן חלקי בגן עדן וזכני לעולם הבא הצפון לצדיקים. ותזכור הסדר הזה לומר חטאים תחילה ואחר כך עוונות ואחר כך פשעים כמו שזכרנו חטאתי עויתי פשעתי לפי שכבר חלקו בזה בגמרא (יומא ל"ו ע"א) רבי מאיר וחכמים ורבי מאיר סבר דאיפכא הוא דאמרינן וכמו שאמר משה (שמות ל"ד ז') נושא עון ופשע וחטאה והלכה כחכמים דסברי שהחטאים מזכיר תחילה וטעם הענין מפורש בגמרא (שם).
<h2>מצוה שסה נשא מצות סוטה שיביאה הבעל אל הכהן ויעשה לה כמשפט הכתוב</h2>
להביא האשה הסוטה אל הכהן שיעשה לה כמשפט הכתוב עליה בפרשה. וענין הסוטה מפורש הוא בכתוב שהיא האשה שקינא בה בעלה וכבר פירשו זכרונם לברכה (שבת ק"ד ע"ב) מאי לשון סוטה כלומר סטת דא מבעלה כי רוב הקנאות יבואו בסיבת פריצות האשה ולכן תקרא סוטה מבעלה מכיון שקינא בה. והכתוב המורה על מצוה זו הוא (במדבר ה' י"ב) איש איש כי תשטה אשתו וגו' והביא האיש את אשתו אל הכהן.
שורש מצוה זו נגלה לכל רואי השמש שהוא שבח גדול באומה להיות לנו תחבולה להוציא מתוך לבבנו החשד בנשותינו ולדעת באמת אם זינתה האשה תחת בעלה או לא זינתה מה שאי איפשר לכל גוי וממלכה להיות ביניהם כן ועליהן נאמר (משלי ל' כ') אכלה ומחתה פיה ואמרה לא פעלתי און כי מי יגלה על בנותיהם כי תזנינה ועל כלותיהם כי תנאפנה. ועמנו נתקדש בכל דבר שבקדושה ונתן לנו האל מופת לדעת ענין זה הנעלם משאר העמים ומתוך כך תתרבה בין איש לאשתו אהבה ושלום שלם וזרענו יהיה קדוש. ומה אאריך עוד בפרטי ענינים אלה והכל נגלה בלב כל מבין. ולכן בהיות טעם הענין נס באומתנו וכבוד גדול להם פסק משעה שנתקלקלו בעבירות כמו שאמרו זכרונם לברכה (סוטה מ"ז ע"א) משרבו הנואפים פסקו מי סוטה שנאמר (הושע ד' י"ד) לא אפקוד על בנותיכם כי תזנינה וגו' ופירוש הכתוב לומר שלא יעשה להם הנס הגדול הזה להיות המים בודקין את האשה אם זינתה.
מדיני המצוה מה שאמרו זכרונם לברכה (מתני' ריש סוטה) שענין הקינוי הוא כגון שאמר לאשתו בפני עדים אל תסתרי עם פלוני ואפילו היה אביה או אחיה או גוי או עבד או שחוף והוא האיש שאינו מוליד ונסתרה עם אחד מהם בפני עדים אם שהתה עמו כדי טומאה שהוא כדי לצלות ביצה ולגמעה הרי זו אסורה על בעלה עד שתשתה מי המרים ויבדק הדבר. ובזמן שאין שם מי סוטה תאסר עליו לעולם ותצא בלא כתובה. אבל אמר לה אל תדברי עם איש פלוני אין זה קינוי. ולא תאסר עליו בקינוי זה אף על פי שנסתרה עמו. קינא לה בפני שנים וראה אותה הוא בלא עדים שנסתרה עם אותו שקינא לה הרי זו אסורה עליו ויוציא ויתן כתובה שאין יכול להשקותה על פי עצמו. וכן אם שמע העם מרננים אחריה שזינתה עם האיש שקינא לה עד שהנשים הטוות לאור הלבנה מדברות עליה. יוציא ויתן כתובה.
ומה שאמרו זכרונם לברכה גם כן (סוטה כ"ד ע"א) שיש נשים שבית דין מקנין עליהן והן מי שנתחרש בעלה או נשתטה או שהיה במדינה אחרת או שהיה חבוש בבית האסורים ולא להשקותה אלא לפוסלה מכתובתה. וזה הענין הוא כששמעו בית דין שהעם מרננים אחריה מאדם אחד שקוראין לה ואומרים לה אל תסתתרי עמו. ואם נסתרה עמו אחר כן בית דין אוסרין אותה על בעלה לעולם וקורעין כתובתה וכשיבוא בעלה נותן לה גט.
ומה שאמרו (שם י"ח ע"ב) שאם שתתה מי המרים פעם אחת על איש אחד ונקתה מהם וחזר וקינא לה עליו ונסתרה עמו אינה שותה על ידו פעם אחרת לעולם אלא תאסר על בעלה ותצא בלא כתובה אבל אם קינא לה באנשים חלוקים אפילו מאה פעמים היא שותה.
ולעולם אין כופין אותה לשתות בין שאמרה נטמאתי או שאמרה איני טמאה ואיני שותה אלא תצא בלא כתובה ותאסר לבעלה לעולם. ואם בעלה הוא שאומר איני רוצה להשקותה תצא ותיטול כתובה.
ויש נשים שאינן שותות אף על פי שרצו הן ובעליהן וחמש עשרה נשים הן ואלו הן ארוסה ושומרת יבם דכתיב (במדבר ה' כ"ט) תחת אישה ואלו עדיין אינן תחת איש. וקטנה אשת גדול דכתיב (שם) אשר תשטה אשה וזו אינה אשה עדיין. וגדולה אשת קטן דכתיב (שם) תחת אישה וזה עדיין אינו איש. ואשת אנדרוגינוס דכתיב (שם) אישה וזה אינו איש גמור. ואשת סומא דכתיב (שם י"ג) ונעלם מעיני אישה וזה אין לו עינים. והחגרת דכתיב (שם י"ח) והעמיד הכהן את האשה וזו אינה יכולה לעמוד. ומי שאין לה כף יד דכתיב (שם) ונתן על כפיה וזו אין לה כף. וכן אם היתה ידה עקומה או יבשה שאינה יכולה ליקח (בה הרי זה כמי שאין לה ואפילו היתה יכולה ליקח) (כי אם ביד) באחת לבד אינה שותה דכתיב כפיה. והאלמת דכתיב (שם כ"ב) ואמרה האשה. ומי שאינה שומעת דכתיב (שם י"ט) ואמר אל האשה. וכן הוא שהיה חגר או קטוע או אלם או חרש וכן היא שהיתה סומא דכתיב (שם כ"ט) אשה תחת אישה עד שתהיה היא שלמה כמוהו והוא כמותה.
ויתר פרטיה וסדר השקאת הסוטה ובאי זה צד בודקין המים אותה ובאי זה צד אין בודקין אותה הכל מתבאר יפה במסכתא הבנויה על זה והיא מסכת סוטה.
ונוהגת מצוה זו בזמן הבית בזכרים לפי שעליהם מוטל שיעשו לנשים המעשה הזה כדי לבדוק אותן אם ראו שצריכות הן לכך. ודוקא כשיש שם בית דין של שבעים ואחד שכך קבלנו (סוטה ז' ע"ב) שאין משקין הסוטה אלא בבית דין של שבעים זקנים במקדש.
ועובר על זה וקינא לאשתו ונסתרה ולא הביאה אל הכהן לעשות לה המעשה הכתוב בפרשה ביטל עשה זה.
<h2>מצוה שסו נשא שלא ליתן שמןבקרבן סוטה</h2>
שלא ניתן שמן בקרבן סוטה שנאמר (במדבר ה' ט"ו) והביא את קרבנה וגו' לא יצוק עליו שמן.
משרשי המצוה אמרו רבותינו זכרונם לברכה (מדרש רבה נשא ט' י"ג) כדי שלא יהיה קרבנה מהודר. שהשמן קרוי אור והיא עשתה בחושך ועשתה מעשה בהמה שנרבעת לכל. לפיכך מנחתה גרועה להיות שעורים. והרמב"ן ז"ל (במדבר ה' ט"ו) כתב בענין קרבנה של סוטה על צד הפשט גם כן כי הקרבן הזה הבעל מביא אותו משלו על קנאתו שקינא בה כדי שינקום ה' נקמתו ממנה. וטעם השעורים שתהיה שערת ה' חמה יוצאה וסער מתחולל על ראש הרשעה הזונה יחול וכענין צליל שעורים האמור בגדעון (שופטים ז' י"ג) שפתרו אותו לסער ומהומה רבה וכן בכלי חרש סימן שתשבר ככלי יוצר וכן העפר סימן שתמות ותשוב אל עפר.
ובענין השמן לא דיבר מאומה ואענה בו אני חלקי כי השמן עליון על כל המשקין שהוא צף על כולן ועתה הסוטה שקלקלה מעשיה ויסירה בעלה מגבירה ונתנה למטה בשפל ובזיון אין ראוי להביא בקרבנה השמן הנכבד שהוא נכון לאורה ולגדולה למשחה בו המלכים והכהנים הגדולים. וכלל הענינים שנצטוינו בהם לתקן מחשבת העושים במלאכה ולתת אל לבם כי המקולקל במעשיו כל דרכיו יבואו בחרפה ובבושת וכדי בזיון וקלס ולטובים ייטיב ה' ושמחה וששון ויקר ישיגם.
<h2>מצוה זו עם דיניה מבוארת בכתוב ואין להאריך בה.</h2>
ונוהגת בזמן הבית וכמו שכתבנו למעלה בסדר זה במצות סוטה עשה ג' (שס"ה) שאין משקין הסוטה אלא בית דין של שבעים ואחד במקדש.
וכהן העובר על זה ויצק שמן במנחת סוטה עבר על לאו ולוקה.
<h2>מצוה שסז נשא שלא להשים לבונה בקרבן סוטה</h2>
שלא להשים לבונה בקרבן סוטה שנאמר (במדבר ה' ט"ו) ולא יתן עליו לבנה.
משרשי המצוה כענין מה שכתבתי בשמן כי הלבונה הידור בקרבן וריח טוב ולכן אין ראוי לאשה החוטאת להדר קרבנה. ועוד אמרו זכרונם לברכה על זה (מדרש רבה נשא ט' י"ג) שהאמהות הכשרות והצנועות קרויות לבונה שנאמר (שיר השירים ד' ו') ואל גבעת הלבונה וזו פירשה מדרכיהן.
ומצוה זו גם כן מבוארת בכתוב וענינה כתוב בחברתה אין להאריך בה.
<h2>מצוה שסח נשא שלא ישתה הנזיר יין או כל מיני שכר</h2>
שלא ישתה הנזיר יין או כל מיני שכר שעיקר עירובו יהיה יין שהוא מיחל הענבים דאילו מיחל שאר פירות אף על פי שנקרא שכר לא נאסר על הנזיר אלא בתערובת היוצא מן הגפן ועל זה נאמר (במדבר ו' ג') מיין ושכר יזיר וגו' וכל משרת ענבים לא ישתה כלומר שכל תערובת שיש בו ענבים בכלל האיסור. והפליג במניעה ואמר שאפילו נתחמץ היין או השכר שנתערב היין עמו אסור לשתותו ועל זה אמר הכתוב חומץ יין וחומץ שכר לא ישתה. ואין אלו שני לאוין כלומר לאו ביין ולאו אחר בחומץ שהרי לא אמר יין לא ישתה וחומץ יין לא ישתה. ולמדנו מעתה כי השותה היין והחומץ אינו לוקה אלא על אחת.
משרשי ענין הנזירות כתבתי במצות עשה ד' (שע"ד) בסדר זה מה שידעתי וגודל הרחקת הנזיר מכל תערובת היין הכל מן הטעם הכתוב שם.
מדיני המצוה מה שאמרו זכרונם לברכה (נזיר ל"ד ע"ב) שכל היוצא מן הגפן בין פרי בין פסולת כלומר הזג שהיא הקליפה והחרצן שהוא הזרע שבתוכו אסור לנזיר וכמו שמפורש בכתוב. אבל העלין והלולבין והגפנים והסמדר הרי אלו מותרין שאינן לא פרי ולא פסולת אלא כמו עץ הם נחשבים. ויתר רובי פרטי המצוה מבוארין במסכתא הבנויה על זה והיא מסכת נזיר (פרק שלשה מינין).
ונוהג איסור זה בזכרים ונקבות בכל מקום ובכל זמן שכל מי שנדר נזירות חייב להזיר מיין ושכר וחומץ יין וחומץ שכר ומכל משרת ענבים.
ועובר על זה ושתה רביעית לוג יין או אכל כזית ענבים לחים או יבשים או מפסולת שלהם שהוא החרצנים והזגין חייב מלקות. ואפילו אכל כזית בין הכל כלומר שלקח מעט מעט מכל אחד מאלו שזכרנו עד שהיו בין כולם שיעור כזית ואכלו לוקה שכל איסורי נזיר מצטרפין זה עם זה לכזית להלקות עליהן. אבל שאר איסורין שבתורה אין מצטרפין זה עם זה. חוץ מבשר נבלה עם בשר טרפה. ופיגול עם נותר שמצטרפין. וששה דברים שבקרבן תודה שהן חלב ובשר וסלת ושמן ויין ולחם. גם כן מצטרפין. ואין צורך לומר שכל דבר שהוא משם אחד שמצטרף כגון נבלת שור ונבלת שה ונבלת צבי וכל כיוצא בזה.
ולמדונו זכרונם לברכה שאיסור באיסור הוא שמצטרף לכזית באלו שזכרנו אבל היתר אינו מצטרף לאיסור בכל האיסורין שבתורה כלומר שמי שאכל חצי זית איסור וחצי זית היתר מעורבין ביחד לא יתחייב מלקות בין באיסורי נזיר בין בכל שאר האיסורין ואפילו בקדשים ובשר בחלב וגיעולי גוים שיש בהן קצת חדוש כמו שמפורש בפסחים (מ"ד ע"ב) ובנזיר (ל"ז ע"ב) גם כן מכיון שלא אכל כזית מן האיסור אין חיוב מלקות בדבר לעולם שאין הלכה כרבי עקיבה דסבירא ליה הכי במסכת נזיר פרק שלשה מינין (ל"ז ע"א) ויליף לה מקרא דוכל משרת אלא הלכה כרבנן דפליגי עליה ומוקמי האי קרא התם וכן במסכת פסחים (שם) ללמוד ממנו שטעם האיסור אסור כמו עיקרו בין בנזיר בין בכל איסורים שבתורה. וכן נאמר שם והאי וכל משרת להכי הוא דאתא ההוא מיבעי ליה לכדתניא משרת ליתן טעם כעיקר שאם שרה ענבים במים ויש בהם טעם יין אסור מכאן אתה דן לכל איסורים שבתורה ומה נזיר וכו' עד הא מני רבנן ואנא דאמרי כרבי עקיבה.
ופירוש טעם כעיקר הרבה פירושים נאמרו בו ואחד מהם והוא הטוב לפי הדומה שכל איסור שאינו בעינו אלא שנתערב בתוך היתר ונתן טעם בו לאפוקי אם נתערב במינו שאין כאן נתינת טעם על זה אמרו זכרונם לברכה שטעם האיסור אסור כמו עיקרו של איסור ולזה הוצרך מקרא זה דוכל משרת שאם לא שלמדנו דבר זה מן המקרא הזה הייתי דן שכל שנתערב איסור בהיתר במינו או אפילו בשאינו מינו שיבטל ברוב מן הכלל הידוע לנו מדין התורה דחד בתרי בטל כלומר ברובא דלשון תרי לאו דוקא. ואחר שידענו זה יש לנו לדון הטעם כמו הממש ומה הוא הדין הידוע לנו בממשו מבלי תערובת שמי שאכל כזית איסור מבלי שהיית שיעור אכילת פרס שלוקה עליו אבל שהה יותר מזה פטור וזה הדין בעצמו הוא שנאמר בטעמו שאם נתערב מן האיסור בהיתר כזית בכדי אכילת פרס ואכל ממנו שיעור אכילת פרס מבלי שהייה הנזכרת לוקה עליו אכל ממנו פחות מכן או שנתערב בו מן האיסור פחות משיעור זה אינו לוקה עליו. וכמו כן אמרו קצת המפרשים שבכלל איסור טעמו ולא ממשו להלקות עליו הוא כל זמן שנתן האיסור טעם בהיתר כל כך כאילו נתערב בו איסור כזית בכדי אכילת פרס ואף על פי שלא ידענו כמה שיעור נכנס בו מממשות האיסור ולא כך דעת הרמב"ם ז"ל לפי הנראה מדבריו בהפלאה (פ"ה מנזירות ה"ד) וקדושה (פט"ו ממאכלות אסורות ה"ג). אלא דלא לקי לעולם לדעתו עד דעתנו שאכל מממשות האיסור כזית או בפני עצמו או בתערובת כזית בכדי אכילת פרס. ולפי סברתו זאת מה שאמרו שם משרת ליתן טעם כעיקר כגון ששרה ענבים במים לענין איסורא הוא שאמרו כן ולא למלקות.
<h2>מצוה שסט נשא שלא יאכל הנזיר ענבים לחים</h2>
שלא יאכל הנזיר ענבים לחים שנאמר (במדבר ו' ג') וענבים לחים וגו' לא יאכל. ואמרו זכרונם לברכה במסכת נזיר (ל"ה ע"ב) וענבים לחים וגו' לא יאכל להביא את הבוסר.
כל ענין מצוה זו במצוה הקודמת לה.
ומשרשי ענין הנזירות כתבתי למעלה עשה ד' (שע"ד) אין צורך להחזירו.
<h2>מצוה שע נשא שלא יאכל הנזיר צימוקים</h2>
שלא יאכל הנזיר צימוקים שנאמר (במדבר ו' ג') וענבים לחים ויבשים לא יאכל. שלא תאמר הואיל ונשתנה שמם שנקראין צימוקים ולא ענבים הותרו לפיכך ביאר הכתוב האיסור גם בהם.
וכל ענינה במצוות הקודמות. ומי שאכל כזית מהם לוקה.
<h2>מצוה שעא נשא שלא יאכל הנזיר זרע הענבים</h2>
שלא יאכל הנזיר זרע הענבים שנאמר (במדבר ו' ד') מחרצנים וגו' לא יאכל.
כל ענינה במצוות הקודמות. ואם אכל מהן כזית לוקה.
<h2>מצוה שעב נשא שלא יאכל הנזיר קליפת הענבים</h2>
שלא יאכל הנזיר קליפת הענבים שנאמר (במדבר ו' ד') ועד זג לא יאכל ופירוש זג היא הקליפה.
כל ענינה במצוות הקודמות.
ונתרבו האזהרות בהרחקת היין ובכל היוצא מן הגפן לפי הדומה מפני שיש בכל היוצא ממנה כח (רב) להגדיל היצר וזה ידוע לחכמי הטבע.
וכתב הרמב"ם ז"ל (בספר המצוות) והראיה על היות אלה החמש כלומר היין והענבים והצימוקים והחרצן והזג כל אחד ואחד מצוה בפני עצמה שהרי מתחייב אדם מלקות אחת על כל אחד ואחד וכמו שאמרו זכרונם לברכה במשנה (נזיר ריש פרק שלשה מינין) וחייב על היין בפני עצמו ועל הענבים בפני עצמן ועל החרצנים בפני עצמן ועל הזגין בפני עצמן ואמרו כמו כן במסכת נזיר (ל"ח ע"ב) אכל ענבים לחים ויבשים חרצנים וזגים וסחט אשכול של ענבים ושתה לוקה חמש. וכשרצו שם לקיים שזה התנא דתני מלקיות תנא ושייר ושיתחייב הנזיר יותר מחמש מלקיות אמרו והא שייר לאו דלא יחל ולא אמרו והא שייר לאו דחומץ והטעם לפי שלא יתחייב על היין ועל החומץ שתים כמו שאמרנו מפני שהחומץ נאסר מחמת עיקרו שהוא יין. וענין הכתוב כאילו אמר שעיקר איסורו של יין לא סר ממנו בהפסדו כמו שזכרנו למעלה במקומו (מצוה שס"ח). וממה שראוי שתדעהו שאלה איסורי נזיר מצטרפין כולן לכזית ולוקין על כזית עד כאן.
<h2>מצוה שעג נשא שלא יגלח הנזיר שערו כל ימי נזרו</h2>
שלא יגלח הנזיר שערו כל ימי נזירותו שנאמר (במדבר ו' ה') תער לא יעבר על ראשו.
משרשי המצוה כתבתי למעלה עשה ד' (שע"ד).
מדיני המצוה מה שאמרו זכרונם לברכה (נזיר ל"ט ע"א מתני') שאחד המגלח בתער או במספרים כעין תער או שתלש השיער בידו כל זמן שקצצה מעיקרה לוקה אבל כל זמן שהניח ממנו כדי לכוף ראשו לעיקרו אינו לוקה שאין זה כעין תער. העביר על ראשו סם שמשיר את השיער והשיר את שערו אינו לוקה (אבל ביטל עשה של גדל פרע שער ראשו כמו שאמרנו למעלה (מצוה שע"ד). ונזיר שגילח כל ראשו אינו לוקה) משום התגלחת אלא אחת ואם התרו בו על כל שיער ושיער ואמרו לו אל תגלח אל תגלח והוא מגלח לוקה על כל אחת ואחת. וכן מענין המצוה מה שאמרו במסכת שבת (נ' ע"א) נזיר חופף ומפספס אבל לא סורק כלומר שחופף שערו בידיו וחוכך בצפרניו ואם נפלו שערות מתוך החפיפה והפספוס אינו חושש אחר שאין כוונתו להשירו ואיפשר גם כן שלא יהא נישר מפני זה אבל לא סורק במסרק לפי שהמסרק מפיל ומשיר השיער בלי ספק. וכן לא יחוף באדמה מפני שמשרת השיער ודאי אבל אם עשה כן אינו לוקה. ויתר פרטיה במסכת נזיר (פרק שלשה מינין).
ולענין במי נוהגת ובאי זה זמן ועונש העובר עליה הכל כדין שאר מצוות הנזיר שכתבנו.
ומכל מקום יש לברר כאן שאם גילח אפילו שערה אחת יתחייב מלקות עליה וכמו שאמרו בנזיר פרק שלשה מינין (מ' ע"א) אמר רב חסדא ללקות באחת לעכב בשתים כלומר שלא קיים מצות עשה דגילוח כל זמן שנשתיירו בראשו שתי שערות לסתור אינו סותר אלא ברוב ראשו כלומר אינו סותר חשבון ימי נזרו אלא אם כן גילח רוב ראשו אבל גילח מיעוטו אף על פי שעבר על לאו דתער לא יעבור על ראשו אינו סותר חשבון הימים בכך.
ונוהג איסור זה בכל מקום ובכל זמן בזכרים ונקבות שכל מי שקיבל עליו נזירות ואפילו בזמן הזה אסור לגלח אפילו שערה אחת.
ועובר על זה וגילח אפילו שערה אחת חייב מלקות.
<h2>מצוה שעד נשא מצות גידול שער נזיר</h2>
שנצטוה הנזיר והוא האדם שהפריש עצמו מן היין לגדל שער ראשו כל ימי הזירו לה' שנאמר (במדבר ו' ה') גדל פרע שער ראשו. ולשון מכילתא (ספרי זוטא כאן) גדל פרע מצות עשה ומנין בלא תעשה תלמוד לומר תער לא יעבר על ראשו.
משרשי המצוה. הקדמה. כבר כתבתי בפתיחת הספר כי בהיות בעולמו של הקדוש ברוך הוא בריה משותפת מחומר ושכל וזהו האדם. היה דבר ראוי ומחוייב כדי להיות קילוסו ברוך הוא עולה יפה מבריותיו שעם בריה זו לא יחסר מעולמו כל האיפשרות שיש בדעתנו להשיג וכו' כמו שכתבתי שם ואין ספק כי לולא מן הטעם הזה שנתחייב שכלנו לשכון בתוך החומר בעל התאוות והחטאים ראוי היה שכלנו לעמוד לשרת לפני בוראו ולהכיר כבודו כאחד מבני אלהים הנצבים עליו. ואמנם מפני החיוב הזה נשתעבד לשכון בתי חומר ואחר שנשתעבד לזה מוכרח על כל פנים לנטות מעבודת בוראו לפעמים ולהשתדל בצרכי הבית אשר ידור שם כי לא יתקיים בנין הבית עציו ואבניו ויסודותיו מבלתי שישגיח האדם עליו ואם כן אחרי היות כוונת האדם ביצירתו על מה שאמרנו בכל עת שיוכל שכלו למעט בעבודת החומר וישים מגמתו לעבודת קונו אז טוב לו ובלבד שלא יטוש מלאכת הבית לגמרי ויחריבהו כי גם זה יחשב לו עון אחר שהמלך חפץ להיות לו בריה כזו וכדאמר רבי יוסי במסכת תענית פרק שלישי (כ"ב ע"ב) שאין היחיד רשאי לסגף עצמו בתענית ופריש רב יהודה בשם רב טעמיה דרבי יוסי משום דכתיב (בראשית ב' ז') ויהי האדם לנפש חיה אמרה תורה נשמה שנתתי בך החיה ועל זה אמר המלך החכם (קהלת ז' ט"ז) אל תהי צדיק הרבה ואל תתחכם יותר למה תשומם. וזו היא קדושת הנזיר ומעלתו בהניחו מלאכת החומר וישבור תאוותיו במה שאינו חרבן גמור אל הבית כגון מניעת שתיית היין וגידול השער כי בזה יכנע היצר ולא ידלוף הבית בעבורו ולא יהרסו פינותיו אבל תתחזק בו עבודת השכל ויאורו מהלכיו וכבוד ה' תשכון עליו ויתקיים באיש הזה כוונת הבריאה מבלי התמעט עבודת שכלו אל בוראו מפני שתוף החומר שבו. והראיה שענין גידול השער הוא כמו כן מפני הכנעת היצר כמו שאמרנו מה שאמרו זכרונם לברכה בנזיר ריש פרק קמא (ד' ע"ב) אמר רבי שמעון הצדיק מימי לא אכלתי אשם נזיר טמא אלא פעם אחת בא אדם אחד לפני מן הדרום ראיתיו יפה עינים וטוב רואי וקווצותיו סדורות לו תלתלים אמרתי לו מה ראית להשחית שערך זה הנאה אמר לי רועה הייתי לאבא בעירי והלכתי למלאות מים מן המעין ונסתכלתי בבבואה שלי ופחז יצרי עלי וביקש לטורדני מן העולם אמרתי לו רשע למה אתה מתגאה בעולם שאינו שלך במי שהוא עתיד להיות רימה ותולעה העבודה שאגלחך לשמים מיד עמדתי חמדתיו ונשקתיו על ראשו ואמרתי לו בני כמותך ירבו נודרי נזירות עליך הכתוב אומר (במדבר ו' ב') איש כי יפליא לנדור נדר נזיר להזיר לה'. ועל כן כדי להכניע היצר גם כן נצטוה לגלח כל שערו במלאת ימי נזרו ולא הורשה לתקן אותם וליטול מהם קצת כדי שלא ישוב יצרו עליו כאשר בתחילה אבל נתחייב לגלחם מכל וכל כי אין ספק שהשער הגדול ביותר או הגילוח הגמור יפסיד תואר האדם.
ואל תתפשני בטעם זה שכתבתי ממה שאמרו זכרונם לברכה (נזיר י"ט ע"א) יביא כפרה על עצמו שציער עצמו מן היין כי גם זה יתכן על טעמנו כי אחר שאמרתי שאין רשות נתונה לאדם להשחית ביתו ולקלקל דבר בבנין אשר בנה הבונה הראשון ראוי לו להביא כפרה על נפשו כי אולי נטה מן הגדר המחוייב עליו בענין גופו ונשמתו כי שמא טבעו ובנינו נכון על צד שהנזירות ענוי יתר מדאי על נפשו. וכל דרכי השם ישרים וצדיקים ילכו בם. והרמב"ן ז"ל כתב בפירושיו (במדבר ו' י"א) על דרך הפשט בטעם החטאת שמביא הנזיר לכפרה כי הענין הוא שצריך כפרה בשובו להטמא בתאוות העולם דמכיון שהיתה עליו רוח ה' והתחיל להיות נזיר לה' ראוי היה לעמוד כן כל ימיו. ושבעים פנים יש לתורה.
מדיני המצוה מה שאמרו זכרונם לברכה (נזיר ל"ט ע"א במשנה) שאם נתגלח הנזיר בין בזדון בין בשגגה ואפילו באונס הרי זה סותר מנינו ומתחיל למנות שלשים יום דקיימא לן (נזיר ה' ע"א) סתם נזירות שלשים יום כדי שיהיה לו פרע. ובמה דברים אמורים כשנתגלח ברוב ראשו בין בתער בין במין תער ולא נשאר כדי לכוף ראשן לעיקרן. אבל גילח מיעוט שער ראשו אינו סותר מנינו מפני כן וכמו כן אינו סותר מנינו מפני שתית היין ואפילו שתה ממנו ימים רבים אבל סותר הוא מנינו מפני הטומאה כמו שמפורש בכתוב.
ומה שאמרו זכרונם לברכה (ריש נזיר) גם כן בענין נזירות דכל כינויי נזירות כנזירות כלומר מי שהיה עלג או מקומות שהכל עלגין ודרכן לומר במקום נזיר נזיק או נזיח או פזיח ואמר אחד מלשונות אלו על עצמו כגון שאמר אהא נזיק או נזיח או פזיח הרי זה נזיר שאין אומרים בנזירות שיהיו דברי פיו בכיוון כלבבו כמו בשבועה אלא מכיון שבלבבו להנזר ואמר דברים שיש להבין בהן שיהא נזיר אף על פי שהן מלות שאין ענין הנזירות מובן מתוכן יפה הרי זה נזיר. וכן מה שאמרו שידות נזירות כנזירות ומה הן הידות כגון שאמר אהא והיה נזיר עובר לפניו הרי זה נזיר או שאמר אהא נאה ותפס בשערו הרי זה נזיר.
וכן האומר הריני נזיר מן החרצנים בלבד או מן הזגין בלבד או מן התגלחת או מן הטומאה בלבד הרי זה נזיר גמור. והאומר הריני נזיר על מנת שאשתה יין או אטמא למתים או אגלח הרי זה נזיר ואסור בכולם מפני שהתנה על מה שכתוב בתורה ותנאו בטל. ונשאלים על הנזירות כדרך שנשאלין על שאר הנדרים. והאב מדיר את בנו קטן עד י"ג שנה ויום אחד בנזיר אבל לא האם ודבר זה קבלה. והגוים אין להם נזירות אבל יש נזירות בעבדים ובנשים. והבעל והאב מיפר לאשה נדר נזירות כמו שאר נדרים. וכן האדון אם ירצה כופה לעבד לשתות יין ולהטמא.
ונוהגת מצוה זו שחייב בגידול השער כל מי שנדר בנזיר בכל מקום ובכל זמן בזכרים ונקבות. שאף על פי שלמדונו זכרונם לברכה (נזיר י"ט ע"ב) שהנזירות נוהגת בארץ ישראל כלומר שחייב כל אדם להיות נוהג נזירותו בארץ ישראל כמנין הימים שנדר ושאין עולין לו הימים לימי נדר נזרו אלא שם בחוצה לארץ גם כן כל דקדוקי נזירות עליו לפיכך מי שנדר בנזיר בזמן הזה הרי זה נזיר לעולם לפי שעכשיו בעוונות אין לנו בית כדי שיביא קרבנותיו במלאת ימי נזרו. ועוד אמרו זכרונם לברכה שכופין אותו אם יש בנו כח לכופו לעלות בארץ ולנהוג נזירותו שם עד שימות או עד שיבנה בית המקדש וישלים קרבנותיו.
<h2>מצוה שעה נשא שלא יכנס הנזיר לאהל המת</h2>
שלא יכנס הנזיר לאהל המת שנאמר (במדבר ו' ו') על נפש מת לא יבא.
משרשי הרחקת הטומאה ממקום הקדוש כתבתי בסדר זה במצוה ראשונה (שס"ב) מה שידעתי והוא הדין והוא הטעם להרחיק האיש הקדוש ממנה. ובטעם טומאת גוף האדם המת כתבתי גם כן מה שהשגתי בסדר אמור אל הכהנים לא תעשה א' (רס"ג).
מדיני המצוה מה שאמרו זכרונם לברכה (נזיר מ"ג ע"א) שאין הנזיר חייב משום ביאה באהל המת עד שיכנס שם כולו ואף על פי שמעת שיכניס שם חוטמו או אצבעות רגליו נטמא מכל מקום אין נקראת ביאה עד שיכנס כולו. לפיכך נזיר שנכנס לבית שהמת בתוכה בשידה תיבה ומגדל ובא חבירו ופרע גג התיבה מעליו מדעתו לוקה שתים אחת משום לא יבוא ואחת משום לא יטמא שהרי עכשיו טומאה וביאה באין כאחת. ונזיר שנכנס באהל המת או בבית הקברות בשגגה ואחר שנודע לו שהה לשם כדי השתחויה במקדש חייב מלקות. ויתר פרטיה מבוארים במסכת נזיר.
ונוהג איסור זה בכל מקום ובכל זמן בזכרים ונקבות.
ועובר עליו ונטמא בצדדין שאמרנו חייב מלקות.
<h2>מצוה שעו נשא שלא יטמא הנזיר במת ובשאר טומאות</h2>
שלא יטמא הנזיר במת שנאמר (במדבר ו' ז') לאביו ולאמו וגו' לא יטמא וגו'.
אף על פי שכבר כתבתי במצוה ראשונה שבסדר זה (שס"ב) טעם בהרחקת הטומאה מן הקדש עוד אגיד העולה על רוחי בטעם החומר הגדול שבנזיר שנצטוה שלא יטמא גם לאביו ולאמו ואין צריך לומר בשאר קרובים והרי הכהן הדיוט שגם הוא קדוש מטמא בהן. והענין הוא לפי הדומה. כי קדושת הכהן חלה עליו ממילא לא הסכים הוא עליה ומדעתו לא נהיתה כי אם מלידה ומבטן נתקדש בכח שבטו שכולו קדש. והנהגתו עם קרוביו ככל שאר בני העולם כי אין חילוק בין האיש הכהן לשאר העם זולתי כי לעתים יעבוד בית אלהיו ואמנם לעתים גם כן ישכון בהיכליו ויגל עם אוהביו ולשמחה ולמשתה יקרא רעיו וקרוביו על כן יחם לבבו עליהם וגם הם עליו ומפני זה הורשה להטמא להם כי כל דרכי התורה נועם וכל נתיבותיה שלום. אכן האיש הנזור לה' כל ימי נדר נזרו קדוש הוא לה' וכמו שהעיד עליו הכתוב כי נזר אלהיו על ראשו לא יטמא בתאוות העולם ולא ימצא בית משתאות ובסעודת רעים. כי הפרשתו מן היין מוכחת עליו שנתן לבו להבין ולהתענות לפני ה' ולתקן דרכי נפשו ולהניח תענוגי הגוף החשוך. ואחרי שומו כל לבו וכל מחשבותיו אחר נפשו היקרה וצרכי עצמו ובשרו נטש מה חפצו בקרבת רעיו ואוהביו עוד זולתי למצוה אין ספק כי בהתעלות הנפש יקל מאד בעיניה הנאת הגוף וכל ענינו כל שכן שלא תפנה אחר חברת גופים אחרים ואם קרובים המה או רחוקים ולא תמצא תענוג בכל דבר מהדברים זולתי בעבודה הקדושה אשר נתקשרה בה ועיניה אליה תמיד. ועל כן לרוב קדושתו ומעלתו ופרישותו מאחיו תמנענו התורה מהטמא להן וכענין הכהן הגדול כי מהיותו מעולה מאד בענינו ונפרש מחברת האוהבים ואין כל עסקיו ומחשבותיו זולתי בעבודת אלהיו יתברך תמנענו התורה גם כן מהטמא לאחד מכל קרוביו. וטעם הנאמר עליו בכתוב בהרחקת הטומאה נאמר גם על הנזיר זולתי שבכהן הזכיר שמן מפני שהוא משוח בו ובנזיר לא הזכיר שמן שבכהן נאמר (ויקרא כ"א כ"ב) כי נזר שמן משחת אלהיו עליו ובנזיר נאמר כי נזר אלהיו על ראשו. ואולי תחשוב להשיב עלי כי הנזיר לזמן בהשלים זמנו ישוב לימי עלומיו וירדוף תאוותיו ואם כן למה יהיה חמור יותר מכהן הדיוט התשובה כי האדם אחר הזירו לה' פעם אחת תקוה יש בו לקדש עצמו ולהוסיף יום יום בטובו ומן השמים מסכימין על ידו וכענין שאמרו זכרונם לברכה (שבת ק"ד ע"א) בא ליטהר מסייעין אותו ואחר שהזיר אפילו יום אחד יסתייע וישלים כל ימיו בטהרה.
מדיני המצוה מה שאמרו זכרונם לברכה (נזיר מ"ט ע"ב) שיש טומאת מת שאם נטמא הנזיר בה מגלח וסותר הימים הקודמין ומתחיל למנות ימי נזירותו אחר כן ויש טומאת מת שאין מגלח בעבורה ולא סותר הימים ואף על פי שהיא טומאת שבעה לפי שלא נאמר בו וכי יטמא לנפש אלא וכי ימות מת עליו (במדבר ו' ט') דמשמע עד שיטמא בטומאות שהן בעצמו של מת. ואלו הן הטומאות שהנזיר מגלח עליהן על הנפל ואפילו לא נתקשרו איבריו בגידין ועל כזית מן המת ועל כזית נצל ועל העצמות שהן רוב מנין העצמות אף על פי שאין בהן רובע הקב. ועל עצמות שהן בנינו של מת ואף על פי שאין בהם רובע הקב ועל חצי קב עצמות אף על פי שאין בהן רוב בנינו ולא רוב מנינו ובלבד שכל העצמות יהיו משל מת אחד ולא משני מתים ועל שדרה הבאה מן המת ועל הגלגלת של מת אחד ועל אבר מן המת ועל אבר מן החי מאדם שיש עליהן בשר שראוי לעלות בו ארוכה בחי ועל חצי לוג דם הבא ממת אחד ועל מלא חפנים רקב המת. ואי זהו נצל זה בשר המת שנמוח ונעשה לחה סרוחה ואין רקב המת מטמא עד שיקבר ערום בארון של שיש ויהיה כולו שלם חסר ממנו אבר או שנקבר בכסותו או בארון של עצמות או של מתכת אין לו רקב ולא אמרו רקב אלא למת בלבד להוציא הרוג שהרי חסר דמו. קברו שני מתים כאחד או שגזזו שערו או צפרניו וקברום עמו. או אשה עוברה שמתה ונקברה ועוברה במעיה אין הרקב שלהן מטמא וכן אם טחן המת עד שנעשה רקב אינו מטמא עד שירקב מאליו. וכן אם נטמא ברובע העצמות הבאים משדרה או מן הגלגלת באהלן הרי זה ספק טמא.
כל אלו שתים עשרה טומאות שמנינו אם נגע נזיר באחת מהן או אם נשאה או האהיל הנזיר עליה או האהילה הטומאה על הנזיר או היה הנזיר ואחת מטומאות אלו באהל הרי זה מגלח תגלחת טומאה ומביא קרבן טומאה וסותר את הכל חוץ מן הרקב שאינו מטמא במגע שאי אפשר שיגע בכולו שהרי אינו גוף אחד אבל אם נשאו או נטמא באהלו מגלח. וכן נזיר שנגע בעצם המת אפילו בעצם כשעורה או נשאו הרי זה מגלח עליו ומביא קרבן טומאה וסותר את הקודמין. ואין עצם אחד מטמא אהלו.
אבל אם נטמא בגוש ארץ העמים או בשדה שנחרש קבר בתוכה שהן מטמאין במגע ובמשא או שהאהילו עליו ועל אחת מן השתים עשרה טומאות הנזכרות שריגים היוצאים מן האילנות או הפרעות היוצאות מן הגדר או מטה או גמל וכיוצא בו ונטמא באהלן או ברובע עצמות שאין בהן לא רוב מנין ולא רוב בנין או שנטמא ברביעית דם ואף על פי שהוא מטמא במגע ובמשא ובאהל או שנטמא בגולל או בדופק שהן מטמאין במגע ובמשא או שנטמא באבר מן החי או באבר מן המת שאין עליהם בשר כראוי לפי הענין שזכרנו הרי זה אינו סותר. אף על פי שבכל אלה הוא טמא טומאת שבעה ומזה בשלישי ובשביעי אינו מגלח תגלחת טומאה ולא מביא קרבנות ולא סותר את הקודמין אבל כל ימי הטומאה אין עולין לו למנין ימי נזירותו.
וכן מענין המצוה מה שאמרו (נזיר מ"ד ע"א) שהמטמא הנזיר אם היה הנזיר מזיד לוקה וזה שטמאו עובר משום ולפני עור לא תתן מכשול (ויקרא י"ט י"ד מצוה רל"ב) ואם הנזיר שוגג וזה שטמאו מזיד אין אחד מהן לוקה ולמה אינו לוקה המטמא הנזיר לפי שנאמר בנזיר (במדבר ו' ט') וטמא ראש נזרו כלומר שאין חיוב מלקות אלא בו כשהוא מטמא מדעתו. ויתר פרטיה במסכת נזיר (פרק כהן גדול).
ונוהג איסור זה בכל מקום ובכל זמן בזכרים ונקבות.
ועובר על זה וטמא עצמו במזיד בצדדין שביארנו לוקה. וכתב הרמב"ם ז"ל שהנזיר שטמא עצמו במזיד יתחייב ארבע מלקיות משום לא יטמא ומשום לא יחל דברו (במדבר ל' ג' מצוה ת"ז) ומשום לא תאחר לשלמו (דברים כ"ג כ"ב מצוה תקע"ד) ומשום לא יבוא (שע"ה) אם היתה ביאה וטומאה באין כאחת.
<h2>מצוה שעז נשא מצות גילוח הנזיר והבאת קרבנותיו</h2>
שיגלח הנזיר שערו ויביא קרבנות כשישלים נזירותו וכן כשיטמא שנאמר (במדבר ו' י"ג) ביום מלאת ימי נזרו וכן (שם ט') וכי ימות מת עליו וגו'. ואמרו בספרא (מצורע ב' ו') שלשה מגלחין ותגלחתן מצוה. הנזיר והמצורע והלוים. אולם שלשה אלה אינם שוים לכל דבריהם שגילוח הלוים היה לשעה במדבר ובשנים האחרים מצוה נוהגת לדורות.
וכתב הרמב"ם ז"ל (בספר המצוות) ששני גילוחים אלו של נזיר שהן גילוח טומאה וגילוח טהרה אין ראוי למנותן כי אם מצוה אחת לפי שענין גילוח הטומאה אינו מצוה בפני עצמה כלל אלא דין מדיני מצות הנזירות הוא שביאר הכתוב שאם נטמא הנזיר בימי הנזירות שיגלח ויביא קרבן ואז ישוב ויגדל פרע בקדושה כבתחילה כל ימי הנזירות שאסר על נפשו כמו שיש למצורע גם כן שתי תגלחות והן מצוה אחת ואחר שאין זה עיקר המצוה אלא דין מדיניהן אין ראוי למנותו מצוה בפני עצמה וכמו שביאר הרב זכרונו לברכה בספר המצוות שלו בעיקר השביעי.
ובסדר זאת תהיה מצות עשה ב' (קע"ד) כתבתי גם כן בשם הרב זכרונו לברכה מה היא הסיבה במנותנו תגלחת נזיר וקרבנותיו מצוה אחת ותגלחת מצורע וקרבנותיו שתי מצוות ושם תראנו מבואר אם תרצה ללמוד.
משרשי מצוה זו של גילוח כל השער במלאות ימי הנזירות והבאת הקרבנות כתבתי בכלל שורש המצוה הקודמת (שע"ד) מה שידעתי.
מדיני המצוה מה שאמרו זכרונם לברכה (מדות פ"ב מ"ה) היכן מגלח שערו בעזרת נשים. ולשכת נזירים היתה שם בקרן דרומית מזרחית ושם מבשלים שלמיהן ומשליכין שערן לאש. ואם גילח במדינה יצא ובכל מקום שמגלח תחת הדוד משליך שערו ואינו מגלח עד שיהא פתח העזרה פתוח שנאמר (במדבר ו' י"ח) פתח אהל מועד ואין פירוש הכתוב שיגלח כנגד הפתח שבזיון מקדש יהיה בזה.
וכן מה שאמרו זכרונם לברכה במצוה זו (נזיר מ"ו ע"א) נזיר ממורט אינו צריך להעביר תער ואף על פי שאין לו שער. וכן אם אין לו כפים הרי זה מקריב קרבנותיו ושותה יין אחר כן ומטמא.
ואפילו יש לו שער מכיון שהביא קרבנותיו אף על פי שלא גילח אין התגלחת מעכבת ושותה ומטמא לערב דמשנזרק עליו אחד מן הדמים מקרבנותיו הותר אף על פי שלא נתן על כפיו ולא הניף שכל הדברים האלה למצוה ולא לעכוב. ואף על פי שאין התגלחת מעכבת מצוה לגלח אפילו לאחר זמן מרובה. ונזיר שגילח בלא תער או שגילח בתער ושייר שתי שערות לא עשה ולא כלום ולא קיים מצות גילוח בין נזיר טהור בין נזיר טמא.
גילח על השלמים ונמצא פסול תגלחתו פסולה וזבחיו לא עלו לו גילח על שלשת הבהמות שהוא מקריב ונמצאת אחת מהן כשרה תגלחתו כשרה ויביא שאר הזבחים ויקרבו כהלכתן. שלש בהמות אלו שאמרנו הם כבש לעולה וכבשה לחטאת ואיל לשלמים ומביא עם האיל ששה עשרונות ושני שלישית עשרון סולת ואופה מהן עשרים חלות. ויתר פרטיה במסכת נזיר (פרק שביעי).
ונוהגת בזמן הבית בזכרים ונקבות.
ועובר על זה ולא גילח או שגילח בלא תער. או שגילח ושייר שתי שערות ביטל עשה. אבל שייר אחת לבדה אין המצוה מתבטלת בשביל שער אחת ואפילו גילח ושייר שתי שערות. ואחר כך נשרה אחת מהן מעצמה אם גילח האחרת אף על פי ששער אין כאן שהרי שערה אחת אינה חשובה שער כמו שאמרנו מצות גילוח יש כאן לפי שכבר גילח כל ראשו חוץ מן השתים ונפילת האחת אינה כלום ששערה אחת אינה חשובה לכלום וכשגילח האחרת הרי השלים גילוחו לגמרי וקיים מצות גילוח. ואף על פי שהתגלחת אינה מעכבת משתות היין ומהטמא כמו שאמרנו הבאת הקרבנות מעכבת הכל ואם לא הביאן ביטל עשה זה והוא אסור לשתות יין ולהטמא עד שיביאם ואף על פי שגילח לא נשלמה המצוה עד שהביא הקרבנות.
<h2>מצוה שעח נשא מצות ברכת כהנים בכל יום</h2>
שנצטוו הכהנים שיברכו ישראל בכל יום שנאמר (במדבר ו' כ"ג) כה תברכו את בני ישראל אמור להם.
משרשי המצוה שחפץ השם בטובו הגדול לברך עמו על יד המשרתים החונים תמיד בית ה' וכל מחשבתם דבקה בעבודתו ונפשם קשורה ביראתו כל היום ובזכותם תחול הברכה עליהם ויתברכו כל מעשיהם ויהי נועם ה' עליהם. ואל תתמה לאמור ולו חפץ ה' בברכתם יצו אתם את הברכה ואין צורך בברכת הכהנים כי כבר הקדמתי לך פעמים רבות כי בכח הכשר מעשינו תחול הברכה עלינו כי ידו ברוך הוא פתוחה לכל שואל בהיותו מוכשר ומוכן לקבלת הטוב. ועל כן כי בחר בנו מכל העמים ורצה שנזכה בטובו הזהירנו וצונו להכין מעשינו ולהכשיר גופנו במצוותיו להיותנו ראויים אל הטוב גם צונו בטובו הגדול לבקש ממנו הברכה ושנשאל אותה על ידי המשרתים הטהורים כי כל זה יהיה זכות לנפשותינו ומתוך כך נזכה בטובו.
מדיני המצוה מה שאמרו זכרונם לברכה (מגילה כ"ג ע"ב) שאין הכהנים נושאים כפיהם אלא בעשרה והכהנים מן המנין. וכיצד היא נשיאות כפים בשעה שיגיע שליח צבור לעבודה כלומר כשירצה להתחיל בברכת רצה כל הכהנים העומדים בבית הכנסת עולין לדוכן ופניהם למול ההיכל ואחוריהם כלפי העם ואצבעותיהם כפופות על כפיהם עד שישלים שליח ציבור ברכת הודאה ואחר כך מחזירין פניהן כלפי העם ופושטין אצבעותיהם ומגביהין ידיהן כנגד כתפיהם ומתחילין יברכך ושליח ציבור מקרא אותן מלה מלה שנאמר אמור להם והם עונין אחריו בקול נאה וכשמשלימין פסוק ראשון כל העם עונין אמן וכן בפסוק שני ושלישי. וכשישלימו השלשה פסוקים מתחיל שליח ציבור בשים שלום וכו' והכהנים מחזירים פניהם כלפי הקודש וכופתין אצבעותיהם ועומדין שם בדוכן עד שיגמור ברכת שים שלום וחוזרין למקומן.
ומנהגנו היום שהכהנים אינן עולין בדוכן אלא עומדין לפני הארון ועושין כסדר שכתבנו.
וקודם שיחזירו פניהם לברך העם מברכים ברוך אתה ה' אלהינו מלך העולם אשר קדשנו במצוותיו וצונו בקדושתו של אהרן וצונו לברך את עמו ישראל באהבה. וכל פונות שיהיו פונין כגון חזרת פניהם לציבור או להיכל יהיו לעולם דרך ימין.
וששה דברים מונעין מן הכהנים נשיאות כפים הלשון והמומין והעבירה וטומאת הידים והשנים והיין. וביאור דברים אלה עם יתר פרטי המצוה הכל מבואר בפרק אחרון ממגילה ותענית ובשביעי ממסכת סוטה.
ונוהגת מצוה זו בכל מקום ובכל זמן בכהנים כי עליהם מצוה זו לברך את ישראל. ובשחרית ובמוסף ובנעילה חייבין לברכם אבל במנחה של כל יום אין שם נשיאות כפים מפני שבמנחה כבר סעדו כל אדם ויש שם חשש יין ושכור אסור בנשיאות כפים.
אפילו במנחת תענית גזרו זכרונם לברכה אטו מנחה של כל יום וכדפסק רב נחמן בפרק בתרא דתענית (כ"ו ע"ב) אבל אמרו שם אלא האידנא מאי טעמא פרסי ידייהו כהני במנחתא דתעניתא הואיל וסמוך לשקיעת החמה מצלו לה כתפילת נעילה דמיא.
<h2>מצוה שעט נשא מצות משא הארון בכתף</h2>
שנצטוו שישאו הכהנים הארון על הכתף כשמוליכין אותו ישראל ממקום למקום. שנאמר (במדבר ז' ט') כי עבודת הקודש עליהם בכתף ישאו. וכתב הרמב"ם ז"ל (בספר המצוות) אף על פי שמצוה זו באה ללוים בעת ההיא היה כלומר במדבר למיעוט מספר הכהנים בימים ההם ואולם לדורות הכהנים חייבין במצוה זו והם ישאוהו כמו שהתבאר בספר יהושע (ג' ו') וספר שמואל.
והרמב"ן ז"ל כתב (בהשגותיו על השורש השלישי) זה שאמר הרב שנעתקה המצוה לכהנים אינו אמת חלילה לנו שנאמר שנשתנה שום מצוה בתורה שיהיו נפסלין הלוים ממשא הארון לעולם. ויפה פירש. והלוים נשאוהו בימי דוד שנאמר (דברי הימים א' ט"ו כ"ו) ויהי בעזר האלהים את הלוים נושאי ארון ברית ה' וכתיב (שם כ"ז) וכל הלוים הנושאים את הארון וגו'. אבל באמת כי הכהנים והלוים כולן כשרים במשא הארון מן התורה שכולן נקראו לוים וכמו שכתוב (יחזקאל מ"ד ט"ו) והכהנים הלוים וכן כתוב (דברי הימים שם י"ד ט"ו) ויתקדשו הכהנים והלוים להעלות את ארון ה' אלהי ישראל וגו' כאשר צוה משה כדבר ה' בכתפם במטות עליהם. ואמרו בספרי (כאן) והיכן צוה ולבני קהת לא נתן וגו' כי כולם נקראו בני קהת. ועוד כתב כי מה שאמר הרמב"ם ז"ל שהתבאר זה בספר יהושע ושמואל לא מצא הוא הביאור הזה אבל מצא בהפך שהרי נאמר שם (יהושע ג' ג') ויצוו את העם לאמר כראותכם את ארון ברית ה' אלהיכם והכהנים הלוים נושאים אותו. אבל האמת כמו שאמרנו שכל השבט כשר למשא הארון. ועוד שמפורש הדבר במסכת סוטה (ל"ג ע"ב) שאמרו זכרונם לברכה כיצד עברו ישראל את הירדן בכל יום לוים נושאים את הארון והיום נשאוהו כהנים כלומר ביום שעברו את הירדן נשאוהו הכהנים לבדם. כי כן כתוב (שם ו') ויאמר יהושע אל הכהנים לאמר שאו את ארון הברית. כדי להעשות הנס על ידי כהנים שהם קדש קדשים בשבט.
ולפי הדומה מה שאמר הרמב"ם ז"ל שמבואר הוא ביהושע מזה המקרא הוא ואיננו ביאור הכרחי כלל כמו שבארנו.
וזה שנאמר בספר מלכים (א' ח' ו') ויביאו הכהנים את ארון ברית ה' אל מקומו אל דביר הבית אל קודש הקדשים גם זה אל יקשה בעיניך כי מפני שהלוים אינם נכנסים לבית קדש הקדשים הכניסוהו הכהנים לבדם.
והעיקר לפי הדומה כדברי הרמב"ן ז"ל שכל השבט כשר למשא הארון. ומה שכתוב (דברי הימים ב' ל"ה ג') ויאמר ללוים וגו' תנו את ארון הקדש בבית אשר בנה שלמה בן דוד מלך ישראל אין לכם משא בכתף עוד ענינו שלא יצטרכו ישראל לישא הארון ממקום למקום. אבל אין הענין שאם יצטרכו לשאת אותו שלא ישאוהו הלוים וזה דבר ברור ונגלה לכל. ומה שאמרו זכרונם לברכה (חולין כ"ד ע"א) מומין פוסלין בכהנים ואין שנים פוסלין בכהנים לא אמרו כן אלא בעבודת הכהונה שאין שנים פוסלין באותה עבודה אבל בעבודת המשא גם בכהנים פוסלין שנים כמו בלוים.
משרשי המצוה לפי שכל עיקר כבודן של ישראל הוא התורה שבה נבדלו משאר העמים ונעשו חלק ה' על כן ראוי וכשר לשאת אותה בכתפי האנשים הנכבדים והמקודשים שבנו ואין צורך להאריך במובן לתינוקות של בית רבן.
כל ענין מצוה זו מבואר בכתוב והוא שישאו הכהנים והלוים הארון בכתף בעת שיצטרכו לנשאו ממקום למקום כגון בעת מלחמה או לשום דבר אחר ולא ישאוהו בעגלה או על גבי בהמה וכבר שמו חכמים (סוטה ל"ה ע"א) לדוד טועה בדבר שהתינוקות קורין אותו בנשאו הארון על העגלה.
ונוהגת מצוה זו בזמן שישראל על אדמתן כי אז היו צריכין לשאת ארון ברית ה' מפני מלחמה או כאשר יצוה מלכם אבל עכשיו בעוונותינו אין לנו מלך ולא ארון לשאת בשום מקום. ומצוה זו מוטלת על שבט לוי ועל שאר ישראל שיסכימו על ידם. וזה שנהגו בגליות היום להוציא ספר תורה לקראת מלכי האומות אין זה בחיוב מצוה זו כלל שכל בני ישראל רשאין לישא אותו. ואם מדרך כבוד התורה יבחרו גם היום שישאוהו מבני לוי תבוא עליהם ברכה.
<h2>מצוה שפ בהעלותך מצות פסח שני בארבעה עשר באייר</h2>
שיעשה פסח שני בארבעה עשר באייר כל מי שלא יכול לעשות פסח ראשון בארבעה עשר בניסן כגון מחמת טומאה או שהיה בדרך רחוקה שנאמר (במדבר ט' י"א) בחדש השני בארבעה עשר יום בין הערבים יעשו אותו. ועוד הורונו חכמים זכרונם לברכה (פסחים צ"ג ע"א) דלאו דוקא טומאה וריחוק הדרך לבד אלא כל ששגג או נאנס או אפילו הזיד ולא הקריב בראשון מקריב בשני.
משרשי המצוה לפי שמצות הפסח הוא אות חזק וברור לכל רואי השמש בחידוש העולם כי אז בעת ההיא עשה עמנו האל ברוך הוא נסים ונפלאות גדולות ושינה טבע העולם לעיני עמים רבים וראו כל עמי הארץ כי השגחתו ויכלתו בתחתונים ואז בעת ההיא האמינו הכל ויאמינו כל הבאים אחריהם לעולם באמת שהוא ברוך הוא ברא העולם יש מאין בעת שרצה והוא העת הידוע ואף על פי שבריאת היש מן האין הוא דבר נמנע מדרך הטבע כי כמו כן נמנע לבקוע מצולות ים עד עבור בתוכו עם כבד ביבשה וישובו למקומן ולהחיות עם גדול ורב ארבעים שנה מלחם היורד מן השמים יום יום ויתר האותות והמופתים שעשה לנו בעת ההיא שכולן נתחדשו בהפך הטבעים. וענין חידוש העולם הוא העמוד החזק באמונתנו ובתורתנו כי למאמיני הקדמות אין תורה וחלק לעולם הבא עם ישראל. ידוע הדבר אין להאריך במפורסם. על כן היה מרצונו ברוך הוא לזכות במצוה זו הנכבדת כל איש מישראל ואל יעכבהו אונס וריחוק מקום מעשותה כי אם יקרהו עון שנאנס בחדש הראשון ולא זכה בה עם הקודמין יעשה אותה בחדש השני. ולפי שהוא יסוד גדול בדת הגיע החיוב גם כן אף על הגר שנתגייר בין פסח ראשון לשני וכן קטן שהגדיל בין שני הפסחים שחייבין לעשות פסח שני.
מדיני המצוה מה שאמרו זכרונם לברכה בפסחים פרק מי שהיה טמא (צ"ה ע"א) מה בין ראשון לשני הראשון חמץ אסור בבל יראה ובבל ימצא והשני חמץ ומצה עמו בבית והשני אינו נוהג אלא יום אחד ואין שם יום טוב ואיסור מלאכה והראשון טעון הלל באכילתו והשני אין טעון הלל באכילתו וזה וזה טעונין הלל בעשיתו. ושניהם נאכלין צלי על מצות ומרורים שבפירוש נאמר בכתוב כן. ושניהם דוחין את השבת ובשניהם אין מותירין ולא שוברין עצם שבפירוש הזהיר הכתוב גם בזה בלא תותירו ועצם לא ישברו בו.
ואם תשאל בני ולמה לא ישוו שניהם בכל דבר שהרי בפירוש נאמר כאן בפסח שני ככל חקת הפסח יעשו אתו דע כי כבר עוררו אותנו חכמים זכרונם לברכה בזה וביארו בפרק מי שהיה טמא (שם) שבמצוות שבגופו של פסח הכתוב מדבר כגון לאוכלו על מצות ומרורים ושלא להשאיר ממנו ושלא לשבור בו עצם כמו שפירשנו. ולמדנו לומר כן מאשר פירש הכתוב כאן בפסח שני קצת מדיניו ואילו היה שוה לגמרי עם הראשון יאמר ככל חקת הפסח וגו' ודיו. וכן אמרו שם מה עצם מיוחד שבגופו אף כל וכו'.
וכן מענין המצוה מה שאמרו גם כן (שם צ"ג ע"א) שהטמא שנדחה לפסח שני הוא מי שנטמא בטומאה חמורה המעכבתו מלאכול הפסח כגון זבים וזבות נדות ויולדות ובועלי נדות. וכן טמא מת שנטמא בטומאה מן המת שהנזיר מגלח עליה וכמו שפירשנו בסדר נשא (מצוה שע"ו). אבל אם היה טמא בשאר טומאות מן המת שאין הנזיר מגלח עליה וכן אם נגע בנבלה ובשרץ וכיוצא בהן ואפילו ביום י"ד הרי זה טובל ושוחטין עליו אחר טבילה ולערב כשיעריב שמשו אוכל פסחו. וכן מענין המצוה מה שאמרו זכרונם לברכה שם בפרק מי שהיה טמא (צ"ג ע"ב) על דרך ההלכה המקויימת שדרך רחוקה תקרא כל שהוא רחוק מחומות ירושלים חמשה עשר מילין אבל פחות מיכן אין נקרא דרך רחוקה. ויתר פרטיה במסכת פסחים (פרק מי שהיה טמא).
ונוהגת מצוה זו בזמן הבית בזכרים בתורת חיוב ובנקבות בתורת רשות שכן הורונו זכרונם לברכה (שם צ"א ע"ב) שנשים שנדחו לפסח שני מפני טומאה או מפני אחד מהדברים שזכרנו שעשית הפסח שני להם רשות רצו שוחטין רצו אין שוחטין ומן הטעם הזה אין שוחטין עליהן בפני עצמן בשבת.
והאיש העובר על זה והזיד וביטל עשה זה ולא הקריב פסח שני כשנאנס ולא יכול להקריב פסח ראשון חייב כרת זהו דעת רבי במשנה אבל רבי נתן ורבי חנינא ורבי עקיבא פוטרין אותו מן הכרת מכיון שלא הזיד בראשון. ואין צריך לומר שאם הזיד וביטל הראשון וביטל גם השני בין בזדון בין בשגגה שחייב כרת לדברי הכל מכיון שהזיד ולא הקריב קרבן ה' במועדו. וזאת היא אחת משתי מצוות עשה שבתורה שמתחייבין עליה כרת כמו שאמרנו בסדר בא אל פרעה (מצוה ה').
<h2>מצוה שפא בהעלותך מצות פסח שני שיאכל עלמצות ומרורים</h2>
שכל המחוייב בפסח שני שיאכל בשר הפסח על מצות ומרורים שנאמר (במדבר ט' י"א) על מצות ומררים יאכלהו.
משרשי מצוות כל ענין הפסח כתבתי בסדר בא אל פרעה (מצוה ה'). ואין ספק כי כל ענין פסח שני אינו כי אם מיסודו של ראשון ידוע הדבר.
מדיני המצוה מה שאמרו זכרונם לברכה (פסחים מ' ע"א) שהמצות צריכות שימור גדול שלא יבואו לידי חימוץ עד שחייבונו זכרונם לברכה להזהר בהם אפילו מזמן קצירה שלא יבואו עליהן מים פן יבואו לידי חימוץ. ויתר ריבוי פרטיהן בענין הלישה והאפיה בפסח ראשון. וכלל הכל הוא שנעשה בהן שמירה גדולה מחימוץ.
וכן מה שפירשו במרורים שכל עשב מר הוא בכלל מרורים שהזכיר הכתוב ושאדם יוצא ידי חובתו בכולן לפי שהצוואה לנו במרור זכר לוימררו את חייהם (שמות א' י"ד) ובכל עשב מר יזכר הדבר. אבל מכל מקום ביררו לנו חכמים זכרונם לברכה (שם ל"ט ע"א) לאכול החזרת כי בה זכר התמרור מצד הקלח שטעמו מר קצת. וגם יש בה הידור למצוה יותר מבשאר עשבים מרים (גם) כי שמה הדור שנקראת חסה ורמז ברכה בו שחס רחמנא עלינו ופדאנו מיד המצרים הקשים ומכל אלה יש התעוררות וזכר אל לב בני אדם בענין הנסים שנעשו לנו במצרים ולפיכך הוקבעה ההלכה שראוי לנו לחזר אחר החזרת. פרטיה גם כן במסכת פסחים.
ונוהגת בזמן הבית בזכרים ולא בנקבות כי כמו שאין שחיטת פסח שני חובה להן אלא רשות כמו שאמרנו במצוה הקודמת כן אכילת מצה ומרור עמו אינה חובה להן ומבואר גם זה שם במסכת פסחים (צ"ה ע"א).
ועובר על זה ואכל פסח שני מבלי מצה ומרור ביטל עשה זה.
<h2>מצוה שפב בהעלותך שלא להותיר כלום מבשר פסח שני למחרתו</h2>
שלא להותיר כלום מבשר הפסח שני למחרתו שהוא יום חמשה עשר באייר שנאמר (במדבר ט' י"ב) לא ישאירו ממנו עד בקר.
כל ענינה בלאו הבא על זה בפסח ראשון הכתוב בסדר בא על פרעה והוא שם לאו שני (מצוה ח').
<h2>מצוה שפג בהעלותך שלא לשבור עצם מעצמות פסח שני</h2>
שלא לשבור עצם מכל עצמות הפסח שנאמר (במדבר ט' י"ב) ועצם לא ישברו בו.
כל ענין לאו זה מכוון כענין לאו הבא על זה גם כן בפסח ראשון בסדר בא אל פרעה והוא שם לאו ח' (מצוה ט"ז) תראנו משם אם רצונך לדעת.
<h2>מצוה שפד בהעלותך מצות תקיעת חצוצרות במקדש ובמלחמה</h2>
לתקוע בחצוצרות במקדש בכל יום בהקריב כל קרבן וכמו כן בשעת הצרות שנאמר (במדבר י' ט') וכי תבאו מלחמה וגו'. וכתוב אחריו גם כן (שם י') וביום שמחתכם ובמועדיכם ובראשי חדשיכם ותקעתם בחצצרות על עלתיכם ועל זבחי שלמיכם וגו'. ואף על פי שהזהיר הכתוב ביום שמחה ומועד וראש חדש לאו דוקא דבכל יום היו תוקעין במקדש בחצוצרות על הקרבן וכן מבואר בראש השנה פרק ראוהו בית דין (כ"ט ע"א) שאמרו שם הכל חייבין בתקיעת שופר כהנים לוים וישראלים ומתמהא תלמודא עלה בגמרא פשיטא. אי הני לא מחייבי מאי בו מחייב. ומהדר ליה כהנים איצטריכא ליה סלקא דעתך אמינא הואיל וכתיב (שם כ"ט א') יום תרועה וגו' והני כהני הואיל ואיתנהו בתקיעה דכל השנה כולה דכתיב ותקעתם בחצצרות על עלתיכם וגו' ומהדר ליה מי דמי התם חצוצרות הכא שופר. למדנו מכל מקום דבכל השנה כולה כלומר בכל יום ויום איכא חצוצרות במקדש. ואמרו במסכת ערכין פרק שני (י"ג ע"א) אין פוחתין מעשרים ואחת תקיעה במקדש ולא מוסיפין על ארבעים ושמונה.
משרשי המצוה לפי שבשעת הקרבן היו צריכין לכוון דעתם יפה בענינו כמו שידוע שהוא נפסל במחשבות ידועות וגם כן צריך הקרבן כוונה שלמה לפני אדון הכל שציונו עליו וגם כן בעת הצרה צריך האדם כיוון גדול בהתחננו לפי בוראו שירחם עליו ויצילהו מצרתו ולכן נצטוו בתקיעת החצוצרות בעתים אלה. לפי שהאדם מהיותו בעל חומר צריך התעוררות גדול אל הדברים. כי הטבע מבלי מעיר יעמוד כישן ואין דבר יעוררהו כמו קולות הנגון ידוע הדבר וכל שכן קול החצוצרות שהוא הקול הגדול שבכל כלי ניגון. ועוד יש תועלת נמצא בקול החצוצרות לפי הדומה מלבד ההתעוררות אל הכוונה כי בכח הקולות יסיר האדם מלבו מחשבת שאר עסקי העולם ולא יתן לב באותה שעה כי אם בדבר הקרבן ומה אאריך וידוע זה לכל אשר הטה אוזן לשמוע חצוצרות וקול שופר בכוונה.
מדיני המצוה מה שאמרו זכרונם לברכה במסכת מנחות (כ"ח ע"א) שהחצוצרת היתה באה מן העשת של כסף כמו שבא בכתוב ומשאר מיני מתכות פסולה. ומה שאמרו זכרונם לברכה (ערכין י"ג ע"א) שאין פוחתין לעולם במקדש משתי חצוצרות ולא מוסיפין על מאה ועשרים. ויתר פרטיה מבוארין בספרי (בהעלותך פיסקא ע"ז) וראש השנה (כ"ו ע"ב). וגם כן במסכת תענית (י"ט ע"א) ביארו שאנו מצווין בתקיעת החצוצרות בעת הצרה.
ונוהגת מצוה זו בזמן הבית בכהנים שעליהם המצוה לתקוע בחצוצרות וכענין שכתוב בהן במסע המחנות (שם ח') ובני אהרן הכהנים יתקעו בחצצרות. ושמא תאמר לא היו תוקעין הם על הקרבן אלא הלוים (מפני שהן ככלי ניגון) אינו כן שהרי בפירוש אמרו במסכת תמיד פרק שביעי (מ"ג) נתנו לו יין לנסך הסגן עומד על הקרן והסודרין בידו ושני כהנים עומדים על שלחן החלבים ושתי חצוצרות בידם תקעו והריעו ותקעו. הרי נתבאר שעל ידי כהנים נעשית מצוה זו ושהיא מצוה תמידית להן כלומר שבכל יום היו תוקעין ולא ביום מועד וראש חדש בלבד.
אבל ראיתי להרמב"ם ז"ל שכתב (פ"ג מכלי המקדש הל' ה') בימי המועד כולן ובראשי חדשים היו הכהנים תוקעין בחצוצרות והלוים אומרים שירה נראה מדבריו שדעתו שבשאר הימים אף הלוים תוקעין בחצוצרות.
ואם עברו על זה הכהנים ולא תקעו בשעת הקרבן וכן אם לא תקעו בעת הצרה ביטלו עשה זה.
<h2>מצוה שפה שלח מצות חלה</h2>
להפריש חלה מכל עריסה וליתן אותה לכהן שנאמר (במדבר ט"ו כ') ראשית ערסתכם חלה תרימו תרומה ודרשו זכרונם לברכה (עירובין פ"ג ע"א) ראשית עריסותיכם כדי עיסתכם. ועיסת המדבר היתה עומר והעומר עשירית האיפה הוא והאיפה שלש סאין והסאה ששה קבין וקב ארבעת לוגין ולוג ששה ביצים נמצאת האיפה תל"ב ביצים עשיריתה מ"ג ביצים וחומש ביצה וזהו שיעור עיסה המחוייבת בחלה.
משרשי המצוה לפי שחיותו של אדם במזונות ורוב העולם יחיו בלחם רצה המקום לזכותנו במצוה תמידית בלחמנו כדי שתנוח ברכה בו על ידי המצוה ונקבל בה זכות בנפשנו ונמצאת העיסה מזון לגוף ומזון לנפש. גם למען יחיו בו משרתי השם העוסקין תמיד בעבודתו והם הכהנים מבלי יגיעה כלל שאילו בתרומת הגורן יש להם עמל להעביר התבואה בכברה ולטחון אותה אבל כאן יבוא חוקם להם מבלי צער של כלום.
מדיני המצוה מה שאמרו זכרונם לברכה (חלה פ"ג מ"א) שאין חיוב העיסה משנתן הקמח בעריסה אלא החיוב הוא משעת גלגול כלומר משיערב הקמח והמים מיד חיוב החלה חל. וחמשת המינין הם שחייבין בחלה החטים והשעורים וכוסמין ושבולת שועל ושיפון שנאמר (שם י"ט) והיה באכלכם מלחם הארץ ואין קרוי לחם אלא פת הנעשית מאלו וכולם מצטרפין לשיעור חלה. ומי שלא הפריש חלה בעיסה מפריש אותה מן הלחם שנאמר (שם) באכלכם מלחם מלמד שהחיוב גם בלחם. ואפילו הלש פחות מכשיעור שהוא פטור מחלה אם אחר כך לש פעם אחרת והשלים השיעור ונתערב כל הפת בכלי אחד שיש לו תוך הכלי מצרפן לחלה. ושמעתי מפי מורי י"א דדוקא בשנתן הפת מן התנור לכלי שיש לו בית קיבול דוקא אבל הניח אותו כשהוציאו מן התנור על גבי לוח או על הקרקע ובכל מקום שאין לו תוך אף על פי שנתנו אחר כן בסל כבר נפטר מחלה וזהו שאמרו הרודה ונותן לסל דדוקא לסל בשעת רדיה מן התנור ואין צריך לומר שהתנור אינו עושה צירוף לחלה. (ורבים ונכבדים חולקים שאין קפידא להוצאתו מהתנור לסל). הסובין שבקמח קודם שרקדו משלים לשיעור אבל אחר שרקדו אם חזר ועירבו אינו משלים לשיעור.
החלה אין לה שיעור ידוע מן התורה אפילו לא הפריש אלא כשעורה מן העיסה פטר כל העיסה שבעריסה מדין חלה שלא נאמר בתורה אלא ראשית עריסותיכם חלה תרימו וכל שהוא מרים ממנה פטור הוא בכך. אבל חכמים חייבונו להפריש מן העיסה חלק אחד מעשרים וארבעה וסמכו הדבר במה שאמר הכתוב במצוה זו (שם כ"א) תתנו לה' כלומר תן לכהן מתנה ראויה ושיערו הם שהיא כן. והנחתום שהוא עושה עיסתו למכור בשוק והיא מרובה וגם צריך לריוח לא חייבוהו לתת אלא אחת מארבעים ושמונה. ובין שהרבה בעל הבית בעיסה ובין שמיעט נחתום דינם כמו שאמרנו למעלה.
עיסה שנילושה בשתי קצוות העריסה ואין באחד מן החלקים שיעור חלה אינה מתחייבת בחלה אלא אם כן נשכו זה את זה והן מאיש אחד.
עיסה שנילושה בין במים בין בכל שאר משקין ובין שאפאה בתנור או בקרקע או במחבת ומרחשת ובין שהדביק הפת תחילה בהן ולבסוף הרתיח כלומר שהדליק האש תחתיה או הרתיח ולבסוף הדביק בכל ענינים אלו יש חיוב חלה שבכל ענינים אלו לחם נקרא שאין הלכה כמאן דאמר אין לחם אלא האפוי בתנור בלבד. אבל העושה עיסה ליבשה בחמה או לבשלה בקדרה אין בה חיוב חלה.
ועיסת ארנונא. כלומר משותפת בין ישראל וגוי חייבת בחלה אם יש בחלק הישראל שיעור חלה. עיסה הנעשית בשביל בהמות פטורה מן החלה ואם בשביל בהמות ואדם חייבת בחלה. עיסה מתוקנת כלומר שהורמה ממנה חלה ונתערבה בה עיסה אחרת שלא הורמה ממנה חלה כיצד עושה מביא עיסה אחרת וסומכה עליה ונוטל חלה על הכל. ואם אין לו עיסה אחרת נוטל ממנה חלה בלא ברכה לפי הדומה לפי שנעשית כולה טבל ואפילו מעט ממנה טובלת כמה עיסות מתוקנות שהטבל אוסר בכל שהוא כמו שכתבתי בסדר אמור אל הכהנים לאו י"ט (מצוה רפ"ד). ויתר פרטיה מבוארין במסכת חלה וכן במסכת ערלה.
ונוהגת בזכרים ונקבות בארץ ישראל בלבד מדאורייתא שנאמר באכלכם מלחם הארץ. ודוקא בזמן שכל ישראל שם כלומר רובם שנאמר בבואכם ובא הפירוש על זה (כתובות כ"ה ע"א) בביאת כולכם ולא בביאת מקצתכם. ומדברי סופרים להפריש חלה בחוצה לארץ כדי שלא תשתכח תורת חלה מישראל. ומפני שאין החיוב בה אלא שלא תשתכח מישראל נהגו להקל בה בענין שאין מפרישין מעיסה גדולה אלא כזית ומשליכין אותה באש ואינה נאכלת לשום כהן קטן או גדול. ושמעתי שיש מקומות שנהגו להפריש חלה גדולה כשיעור שנתנו לנו חכמים בה ונותנין אותה לכהן קטן שאין טומאה יוצאת עליו מגופו או לכהנת קטנה שעדין לא ראתה ואפילו לכהן גדול שטבל לקריו או לזיבתו נותנין אותה ואף על פי שהוא טמא מת נהגו להאכילה לו באותן מקומות. ועוד נראה שיש להקל בה עוד בחלת חוצה לארץ שאדם יכול לבטלה לכתחילה ברוב כמו שבא במסכת יבמות ובמקומות אחרים בגמרא. ואין בכל האיסורין שבתורה כן לפי ידיעתי זולתי בעצים שנשרו מן הדקל ביום טוב לתוך התנור שמבטלין אותן גם כן לכתחילה וכדאמרינן ביום טוב (ד' ע"ב) אדם מרבה עליהם עצים ומתירן ואמרו בטעם הדבר משום דמיקלא קלי איסורייהו כלומר שהוא דבר שכלה באש ולכן הקילו בדבר.
והרמב"ם ז"ל כתב בספר זרעים הלכות תרומה וביכורים פרק חמישי (הל' ט' י"א) ובזמן הזה שאין שם עיסה טהורה מפני טומאת המת מפרישין חלה אחת בכל ארץ ישראל אחד ממ"ח ושורף אותה מפני שהיא טמאה ויש לה שם עיקר מן התורה. ומכזיב עד אמנה מפרישין חלה שניה לכהן לאכילה ואין לה שיעור כמו שהיה הדבר מקדם. חלת חוצה לארץ אף על פי שהיא טמאה הואיל ועיקר חיובה מדבריהם אינה אסורה באכילה אלא על כהן שטומאה יוצאה עליו מגופו וכן בעלי קריין וזבין וזבות ונדות ויולדות ומצורעין אבל שאר הטמאין במגע הטומאות אפילו טמא מת מותרים לאוכלה. לפיכך אם היה שם כהן קטן בחוצה לארץ בין בסוריא בין בשאר ארצות רצה להפריש חלה אחת מפריש אחד ממ"ח והיא נאכלת לקטן שעדין לא ראה קרי ולקטנה שעדין לא ראתה נדה ואין צריך להפריש שניה לאש וכן אם היה שם כהן גדול שטבל משכבת זרע או מזיבתו אף על פי שלא העריב שמשו ואף על פי שהוא טמא מת הרי זה מותר לאכול החלה הראשונה ואינו צריך להפריש שניה בחוצה לארץ עד כאן.
<h2>מצוה שפו שלח מצות ציצית</h2>
להטיל ציצית בבגד שנתכסה בו שנאמר (במדבר ט"ו ל"ח) ועשו להם ציצית וגו'. וזה החיוב הוא כשיהיה לבגד ארבע כנפים או יותר דכתיב (דברים כ"ב י"ב) על ארבע כנפות כסותך ויש בכלל חמש או יותר ארבע. ויהיה שיעורו גדול כדי שיוכל להתכסות בו ראשו ורוב גופו של קטן המתהלך בשוק לבד מבלי שומר ולפי הדומה שזמן זה הוא כבר שית כבר שבע. ושיהיה הטלית מצמר או מפשתים. זהו הבגד שאנו חייבין להטיל בו ציצית כשנתכסה בו. היה חסר דבר אחד מכל אלה כגון שיש לו פחות מארבע כנפים או שיעור גדלו פחות מזה שאמרנו. או שהוא משאר המינין פטור מן הציצית מן התורה כגון בגדי משי או אפילו של צמר גמלים או ארנבים או מנוצה של עזים כל אלו פטורין מן הציצית מן התורה שאין נקרא בגד סתם אלא בגד של צמר רחלים וכבשים או בגד פשתים וכן לענין צרעת הבגד כמו שכתבתי במקומו (מצוה קע"ב).
שורש המצוה נגלה בכתוב שהיא למען נזכור כל מצוות השם תמיד ואין דבר בעולם יותר טוב לזכרון כמו נושא חותם אדוניו קבוע בכסותו אשר יכסה בו תמיד ועיניו ולבו עליו כל היום וזהו שנאמר בו בכתוב (במדבר ט"ו ל"ט) וזכרתם את כל מצות ה'. ואמרו זכרונם לברכה (תנחומא קרח י"ב) כי מלת ציצית תרמוז לתרי"ג מצוות עם צירוף שמונה חוטין שבציצית וחמשה קשרין שבו. ועוד אומר לי לבי שיש בו רמז וזכרון שגופו של אדם ונפשו הכל לה' ברוך הוא כי הלבן רמז לגוף שהוא מן הארץ שנבראת מן השלג שהוא לבן כדאשכחן בפרקי רבי אליעזר (פ"ג) הארץ מהיכן נבראת משלג שתחת כסא הכבוד. וחוטין רמז אל הגוף כענין אמרם כי תחילת בריאת הגוף הוא כעין חוטין וכמו שאמרו זכרונם לברכה בפרק המפלת (נדה כ"ה ע"ב) אמר רב עמרם תנא שני ירכותיו כשני חוטין של זהורית שני זרועותיו כשני חוטין של זהורית. והתכלת אשר עינו כעין הרקיע ירמוז לנפש שהיא מן העליונים ולזה רמזו באמרם (מנחות מ"ג ע"ב) מה נשתנה תכלת מכל מיני צבעונין מפני שהתכלת דומה לים והים דומה לרקיע והרקיע דומה לכסא הכבוד שנאמר (שמות כ"ד י') ויראו את אלהי ישראל וגו' ואומר (יחזקאל א' כ"ו) כמראה אבן ספיר דמות כסא ותחת כסא הכבוד מקום שנפשות הצדיקים גנוזות שם ומפני כן אמרו (מנחות ל"ט ע"א) שכורכין חוט התכלת על הלבן שהנפש היא העליונית והגוף תחתון. ואמרו (שם) שעושין ממנו שבע כריכות או י"ג לרמז הרקיעים והאוירים שביניהם וכמו שאמרו (שם) תנא הפוחת לא יפחות משבע והמוסיף לא יוסיף על י"ג לא יפחות משבע כנגד שבעה רקיעים ולא יוסיף על י"ג כנגד שבעה רקיעים וששה אוירים שביניהם.
מדיני המצוה מה שאמרו זכרונם לברכה (שם מ"ג ע"ב) שהכסות של חמש כנפים או שש או יותר אין מטילין בו ציצית אלא בארבע כנפים ממנו המרוחקות. ומה שאמרו (שם כ"ח ע"א) שארבע ציציות מעכבות זו את זו שארבעתן מצוה אחת. ומה שאמרו (שם ל"ח ע"א) שהתכלת אינו מעכב את הלבן והלבן אינו מעכב את התכלת ואין הענין לומר שהן שתי מצוות שהכל מצוה אחת היא אלא לומר שאין מעכבין זה את זה כגון אנו היום שאין אנו מוצאין תכלת שלא נמנע מפני זה מהטיל חוטין לבנים מבלי תכלת בטלית ונברך עליהן כאילו הוא בשלמותו עם התכלת. וכן בזמן שהתכלת נמצא מי שלא היו לו חוטין לבנים יכול להטיל תכלת בסדינו ומתעטף בו ומברך עליה.
וצבע התכלת הזה שנצטוינו בו דומה לעין הרקיע בטהרו והוא נעשה בדם דג אחד שנקרא חלזון שעינו דומה לעין הים ובים המלח הוא מצוי וצובעין בו פתיל של צמר. וזה ימים רבים לישראל לא שמענו מי שזכה לתכלת בטליתו. וצריך צביעה לשם מצותו. והחוטין הלבנים גם כן צריכין טויה לשם המצוה. ואין טוין אותן מצמר הנאחז בקוצין כשהצאן רובצין ביניהם ולא מן הנימין הנתלשין מן הבהמה ולא משיורי שתי שהאורג משייר בסוף הבגד ואין עושין אותן מצמר הגזול ולא משל עיר הנדחת ולא משל קדשים ואם עשה פסול. ציצית שטוה אותה גוי פסולה שנאמר דבר אל בני ישראל וגו' ועשו אבל עשאה ישראל בלא כוונה דיעבד כשרה. ושמעתי מגדולים שהעשיה אינה כשרה בנשים.
כיצד עושין הציצית מעבירין ארבעה חוטין בכנף הבגד שהן שמונה ראשי חוטין כשהן תלויין בכנף ואין תולה אותן סמוך ממש לשפת הבגד ולא רחוק אלא סמוך כשיעור גודל מראשו עד הפרק ראשון כדאמר רבי יעקב אמר רבי יוחנן בגמרא (שם מ"ב ע"א) וצריך להרחיק כמלוא קשר גודל. ועושה אחד מהן גדול כדי שיכרוך בו האחרים וקושרן בחמשה מקומות קשר כפול ובין קשר וקשר עושה שלש חוליות ובאמצעות הקשר האחרון עושה ארבע חוליות שנמצאו בין כולן י"ג חוליות. ועושה החוטין ארוכים בכדי שיספיקו שיהיה בהן שני חלקים ענף כלומר בלא קשרים וחוליות מלבד הקשרים והחוליות זהו עיקר מצותו לכתחילה. אבל דיעבד אפילו בחוליה אחת יצא. וכן בדיעבד אם נתמעטו חוטי הציצית אפילו לא נשאר בהן אלא כדי עניבה כשר אבל נפסק אפילו חוט אחד מהן מעיקרו פסול.
ומי שיש לו כסות ארבעה כנפים כל זמן שאינו מתכסה בה אינו חייב להטיל בה ציצית שהלכה כרב דאמר (שם מ"ב ע"ב) ציצית חובת גברא כלומר חיוב האיש הוא לעשות ציצית בבגד כשהוא מתכסה בו אבל בבגד המונח בקופסא אינו חייב להטיל בה ציצית שאין הלכה כמאן דאמר חובת מנא הוא כלומר שאם היו לו לאדם כמה טליתות של ארבעה כנפים בביתו אפילו לא יתכסה בהן לעולם חייב להניח בכולם ציציות זה אינו אלא הלכה כרב כדאמרן.
ומי שיש לו טלית של פשתן מטיל בו ציציות של פשתן דלית הלכתא כבית שמאי דאמרי (שם מ' ע"א) סדין בציצית פטורה כלומר דטלית של פשתן מכיון שאי אפשר לו להטיל בו תכלת לעולם משום כלאים כי התכלת ודאי עמרא הוא שצבע התכלת לא היה יפה בפשתן לעולם אלא בצמר והתורה חייבה אותנו בתכלת גמור ומכיון שאי אפשר להטיל חוט צמר בפשתן לעולם משום כלאים אף חוטין של לבן כלומר של פשתן אין מניחין בו וזהו שאמרו סדין בציצית בית שמאי פוטרין ואין הלכה כמותם דטעמא דידהו משום דלא דרשי סמוכין והלכה כבית הלל דדרשי סמוכין דסברי דלאו דכלאים אינו בציצית שהתורה אמרה (דברים כ"ב י"א) לא תלבש שעטנז וגו' גדילים תעשה כלומר אבל גדילים תעשה לך משעטנז ומשום הכי קא סברי בית הלל דסדין בציצית חייבת כלומר דמניחין ציצית של פשתן בטלית של פשתן והלכה כמותם. אבל אין מניחין בו תכלת גזרה משום קלא אילן כלומר גזרה שמא יצבעו אותו בצבע אחר שאינו תכלת ויהיה כלאים שלא במקום מצוה. והקשו בגמרא במנחות (שם) על דבר זה לא יהא אלא לבן כלומר לבית הלל דדרשי סמוכין למה נגזור בזה שאפילו יהיה קלא אילן מה בכך הרי אמרנו דכלאים הותרו בציצית כלומר אפילו בלבן כלומר אפילו להניח בטלית של פשתן ציציות של צמר לבן ואין צריך לומר של צמר צבוע בתכלת כמצותו. ופריק הני מילי דאמרי בית הלל דכלאים הותרו בציצית מדרשא דסמוכין היכא דליכא מיניה כלומר היכא דלא אפשר לן במיניה כגון טלית שהוא של פשתן שאם אתה רוצה להטיל בו תכלת על כל פנים אתה צריך צמר שאי אפשר לתכלת אלא מצמר בענין זה סמכי בית הלל אדרשא דסמוכין ומחייבי להטיל תכלת בסדין אבל היכא דאיכא מיניה כלומר היכא שאתה רוצה להניח חוטין לבנים בלא תכלת בטלית של פשתן אי אפשר לך להניחם בו צמר מכח אותה דרשא דסמוכין שהרי חוטין לבנים מפשתן אפשר לך לעשותם והיינו דרבי שמעון בן לקיש דאמר רבי שמעון בן לקיש כל מקום שאתה מוצא עשה ולא תעשה אם אתה יכול לקיים את שניהם מוטב ואם לאו יבוא עשה וידחה את לא תעשה ועכשיו יכול אתה לקיים את שניהם דכיון שאי אתה רוצה להניח בו תכלת לגבי לבן הרי בפשתן אפשר לך וכיון שכן אם תעשה מצמר הוו להו כלאים ואסור ותו לא מידי. ומפני שיש בענינים אלה הרבה פירושים הארכתי לך מעט בכאן ובמה שעלה במצודתי ערכתי לפניך שלחן ואם תזכה בני האמת תבחן ואם אולי מדרך היושר יראה לך לסתור דרכי במקום זה או באחר לא תשא פני אב ורבן והנני קורא מעתה סתירתך בנין.
ודע שאף על פי שאין חיוב מצוה זו מן התורה אלא כשיש לו לאדם כסות ארבעה כנפים כמו שאין חיוב מצות מעקה אלא במי שיש לו גג אף על פי כן הזהירונו חכמים במצוה זו הרבה ואמרו שראוי לחזר עליה ואמרו (שבת ל"ב ע"ב) שהזהיר בה זוכה ומשמשין אותו עבדים רבים. שהרי הכתוב שקלה ותלה בה כל המצוות שנאמר וראיתם אותו וזכרתם את כל מצוות ה' ואמר רבי אלעזר שהזהיר בה ובתפילין ובמזוזה מובטח הוא שלא יחטא לעולם שנאמר (קהלת ד' י"ב) והחוט המשולש לא במהרה ינתק.
ודיני מצוה זו במסכת מנחות פרק רביעי תמצא אותן.
ונוהגת מצוה זו בזכרים בכל מקום ובכל זמן אבל לא בנקבות ואם רצו הנקבות להתעטף מתעטפות בלא ברכה כדעת קצת המפרשים וקצתם אמרו אפילו בברכה.
ועובר על זה ולבש בגד צמר או פשתים גדול כשיעור שאמרנו והוא שלו ולא הטיל בו ציצית ביטל עשה זה ואם הוא של שאר מינין ביטל מצוה מדרבנן. ואם אינו שלו אלא ששאל אותו כל שלשים יום כלומר מיום ששאלה עד תשלום שלשים יום פטורה מן הציצית מכאן ואילך חייב להטיל בו ציצית.
<h2>מצוה שפז שלח שלא לתור אחרמחשבת הלב וראיית העינים</h2>
שלא נתור אחר מחשבת הלב וראית העינים שנאמר (במדבר ט"ו ל"ט) ולא תתורו אחרי לבבכם ואחרי עיניכם אשר אתם זנים אחריהם.
ענין לאו זה שנמנענו שלא ניחד מחשבותינו לחשוב בדעות שהם היפך הדעת שהתורה בנויה עליו לפי שאפשר לבוא מתוך כך למינות אלא אם יעלה על לבו רוח לחשוב באותן דעות הרעים יקצר מחשבתו בהם וישנה לחשוב בדרכי התורה האמתיים והטובים. וכמו כן שלא ירדוף האדם אחר מראה עיניו. ובכלל זה שלא לרדוף אחר תאוות העולם הזה כי אחריתם רעה וכדי בזיון וקצף וזה שאמרו זכרונם לברכה (ספרי כאן) ולא תתורו אחרי לבבכם זו מינות ואחרי עיניכם זו זנות שנאמר (שופטים י"ד ג') ויאמר שמשון אל אביו אותה קח לי כי היא ישרה בעיני.
שורש מצוה זו נגלה כי בזה ישמר האדם מחטוא לה' כל ימיו. והמצוה הזאת באמת יסוד גדול בדת כי המחשבות הרעות אבות הטומאות והמעשים ילדיהן ואם ימות האדם טרם יוליד אין זכר לבנים נמצאת זאת המניעה שורש שכל הטובות יוצאות ממנה. ודע בני ותהא מרגלא בפומך מה שאמרו זכרונם לברכה (אבות פ"ד מ"ה) עברה גוררת עברה ומצוה גוררת מצוה שאם תשית דעתך למלאות תאותך הרעה פעם אחת תמשך אחריה כמה פעמים ואם תזכה להיות גבור בארץ לכבוש יצרך ולעצום עיניך מראות ברע פעם אחת יקל בעיניך לעשות כן כמה פעמים. כי התאוה תמשוך הבשר כמשוך היין אל שותיו כי הסובאים לא תשבע נפשם לעולם ביין אבל יתאוו אליו תאוה גדולה ולפי הרגילם נפשם בו תחזק עליהם תאותם ולו ישתו שם כוס מים יפוג יקוד אש תאות היין ויערב להם. כן הדבר הזה כל איש בהרגילו בתאוות ובהתמידו בהן יחזק עליו יצרו הרע יום יום ובהמנעו מהם ישמח בחלקו תמיד כל היום ויראה כי האלהים עשה את האדם ישר והמה בקשו חשבונות רבים ללא תועלת של כלום.
דיני המצוה זו קצרים הרי ביארנו בזה רוב עיקרן.
ונוהגת מצוה זו בכל מקום ובכל זמן בזכרים ונקבות.
ועובר על זה ויחד מחשבתו בענינים אלו שזכרנו שמביאין האדם לצאת מדרך דעת תורתנו השלמה והנקיה ולהכנס בדעת המהבילים הכופרים רע ומר. וכן מי שהוא תר אחר עיניו כלומר שהוא רודף אחר תאוות העולם כגון שהוא משים לבו תמיד להרבות תענוגים גדולים לנפשו מבלי שיכוין בהן כלל לכוונה טובה כלומר שלא יעשה כדי שיעמוד בריא ויוכל להשתדל בעבודת בוראו רק להשלים נפשו בתענוגים כל מי שהוא הולך בדרך זה עובר על לאו זה תמיד בכל עת עסקו במה שאמרנו.
ואין לוקין על לאו זה לפי שאין זה דבר מסוים שנוכל להתרות בו העובר עליו כי מהיות האדם בנוי בענין שאי אפשר לו שלא יראה בעיניו לפעמים יותר ממה שראוי וכמו כן אי אפשר לו שלא תתפשט המחשבה לפעמים יותר מן הראוי על כן אי אפשר להגביל האדם בזה בגבול ידוע. גם כי פעמים אפשר לעבור על לאו זה מבלי שום מעשה וכבר כתבתי למעלה שכל לאו שאפשר לעבור עליו מבלי מעשה אף על פי שעשה בו מעשה אין לוקין עליו לפי הדומה.
<h2>מצוה שפח קרח מצות שמירת המקדש</h2>
שנצטוו הכהנים והלוים לשמור המקדש וללכת סביבו תמיד בכל לילה ולילה כל הלילה. ושמירה זו היא כדי לכבדו ולרוממו ולפארו לא מהיות שום פחד מאויב חלילה שנאמר (במדבר י"ח ד') ושמרו את משמרת אהל מועד. ולשון ספרי (כאן) ואתה ובניך אתך לפני אהל העדת הכהנים מבפנים והלוים אף מבחוץ. כלומר לשמור אותו וללכת סביבו. ובמכילתא (ספרי זוטא כאן) אמרו. ושמרו את משמרת אהל מועד אין לי אלא בעשה וכו'. הנה התבאר ששמירתו מצות עשה היא. ושם נאמר עוד גדולה למקדש שיש עליו שומרין אינו דומה פלטרין שיש עליה שומרין לפלטרין שאין עליה שומרין וידוע שפלטרין שם ההיכל.
משרשי המצוה מה שכבר כתבתי כמה פעמים כי בכבוד הבית סבה לתת מוראו אל לב בני אדם ובבואנו שם לבקש תחנה וסליחה מאת אדון הכל יתרככו הלבבות אל התשובה במהרה וכענין שאמרנו בארוכה בסדר ואתה תצוה (מצוה צ"ח). ומכבודו של בית הוא למנות עליו שומרין כדרך המלכים הגדולים אשר בארץ שיעשו כן. וכמו שבא במכילתא אינו דומה וכו' כמו שכתוב בסמוך.
מדיני המצוה מה שאמרו זכרונם לברכה (מדות פ"א מ"א ב') שארבעה ועשרים עדה שומרים אותו בכל לילה בארבעה ועשרים מקומות הכהנים שומרים בשלשה מקומות מבפנים והלוים בכ"א מקומות מבחוץ. ומעמידין אחד שהוא מחזר על המשמרות כל הלילה ואבוקות דולקות לפניו ואיש הר הבית נקרא וכל משמר שאינו עומד ואומר לו איש הר הבית שלום עליך ניכר שהוא ישן וחובטו במקלו ורשות היה לו לשרוף את כסותו עד שהיו אומרים בירושלם מה קול בעזרה קול בן לוי לוקה ובגדיו נשרפין שישן על משמרו.
ויתר פרטיה כגון היכן היו הלוים והכהנים שומרים ואם אירע קרי לאחד מהם כיצד הוא עושה וכיצד סדרן ומעשיהן סמוך לשחר הכל מתבאר יפה בפרק ראשון ממסכת תמיד ומסכת מדות.
ונוהגת בכהנים ולוים בזכרים בזמן הבית כי הם נתיחדו בצוואת שמירת המקדש ולא הישראלים.
ואם עברו על זה וביטלו שמירה זו ביטלו עשה מלבד שעברו על לא תעשה כמו שנכתוב בסדר זה (מצוה שצ"א) בעזרת השם.
<h2>מצוה שפט קרח שלא יתעסקו הכהנים בעבודת הלוים ולא הלוים בעבודת הכהנים</h2>
שלא יתעסקו הלוים בעבודת הכהנים ולא הכהנים בעסק הלוים אלא כל אחד יעשה מלאכתו המיוחדת לו מדכתיב (במדבר ד' י"ט) איש איש על עבודתו ואל משאו ולשון המניעה שבאה בזה הוא שנאמר בלוים (שם י"ח ג') אך אל כלי הקדש ואל המזבח לא יקרבו ואחר כן שב הכתוב ודבר אל הכהנים ואמר (שם) ולא ימתו גם הם גם אתם ירצה לומר בזה שאתם כמו כן יכלול אתכם לאו זה כי כמו שהלוים נמנעים ממלאכתכם כך אתם ממלאכתם. ולשון ספרי (כאן) אל כלי הקדש ואל המזבח אזהרה ולא ימותו עונש אין לי אלא הלוים שענושין ומוזהרין על עבודת הכהנים כהנים על עבודת הלוים מנין תלמוד לומר גם הם ומעבודה לחברתה מנין תלמוד לומר גם אתם. ומצאנו שבקש רבי יהושע בן חנניא לסייע את רבי יוחנן בן גדגדה בהגפת דלתות אמר לו חזור לאחוריך שכבר אתה מתחייב בנפשך שאני מן השוערים ואתה מן המשוררים. הנה התבאר שכל לוי שיעשה במקדש שלא מלאכתו המיוחדת לו חייב מיתה בידי שמים. וכמו כן הכהנים הוזהרו שלא יקרבו במלאכת הלוים ואולם אם עברו בזה אינם במיתה אלא במלקות. ואמרו במכילתא (ספרי זוטא כאן) אל כלי הקדש ואל המזבח לא יקרבו יכול אם נגעו יהו חייבין תלמוד לומר אך משום עבודה הם חייבים ולא משום נגיעה אין לי אלא הלוים על ידי כהנים הכהנים על ידי הלוים מנין תלמוד לומר גם אתם ושם נאמר הלוים על של כהנים במיתה ואין הכהנים על של הלוים אלא בלא תעשה.
משרשי המצוה לפי שעבודת שתי כתות אלה היא עבודה יקרה ומקודשת על כן צריכה המלאכה להשמר מאד מן היאוש מן העצלה והשכחה ואין ספק כי כל מלאכה המוטלת על שני אנשים או יותר הפשיעה מצויה בו יותר ממלאכה המוטלת על האחד לבדו כי הרבה פעמים יסמכו שניהם כל אחד על חברו ותתבטל המלאכה מביניהם זה דבר ברור לכל אדם ודרך משל אמרו זכרונם לברכה (בבא בתרא כ"ד ע"ב) על כיוצא בזה קדרה דבי שותפי לא חמימא ולא קרירא.
מדיני המצוה מה שאמרו זכרונם לברכה (שקלים פ"ה מ"א) חמשה עשר ממונים היו במקדש אחד על הזמנים כלומר לכוין עת הקרבן ומיד מזרז אותם ואומר עמדו כהנים לעבוד ולוים לדוכן וישראל למעמד וכיון ששומעין קולו באין כל אחד למלאכתו. וכהנים ולוים ידועים היו עובדים שם וכמו שאמרו זכרונם לברכה כי משה ושמואל הרואה ודוד המלך חלקום לארבעה ועשרים משמרות כדאיתא בתענית (נ"ז ע"א) ועובד כל משמר שבת אחת וחוזרין חלילה. וכל אנשי המשמר מחלק אותם ראש המשמר לבתי האבות וכל יום מימי השבת עובדין בו אנשים ידועים וראשי האבות מחלקין להם אנשים ידועים איש איש על עבודתו ולא היו רשאין לסייע זה את זה וכן הלוים לא היה רשאי לסייע המשורר לשוער ולא השוער למשורר.
ומאלו הט"ו ממונים שזכרנו הראשון כבר אמרנו שהיה ממונה על הזמנים והשני היה ממונה על נעילת שערים שלישי על השומרים רביעי על המשוררים וכו' כמו שבא במשנה. ויתר פרטיה במקומות בסדר קדשים ובספרי ובמכילתא כמו שאמרנו למעלה.
ונוהגת בזמן הבית בכהנים ולויים.
ולוי העובר על זה ועשה במקדש במלאכת כהן או אפילו במלאכת חברו הלוי חייב מיתה בידי שמים. וכן כהן שעבר ועשה במלאכת הלוי עבר על לאו אבל אינו חייב מיתה כמו שאמרנו למעלה. ומן הדומה כי הכהן שסייע במלאכת חבירו הכהן גם כן במיתה.
<h2>מצוה שצ קרח שלא יעבוד זרבמקדש</h2>
שלא יעבוד זר במקדש כלומר כל מי שאינו מזרע אהרן שנאמר (במדבר י"ח ד') וזר לא יקרב אליכם. ונכפלה המניעה בזה בלשון אחר בכתוב והוא שנאמר (שם כ"ב) ולא יקרבו עוד בני ישראל אל אהל מועד לשאת חטא למות. משרשי המצוה כתבתי למעלה בסדר זה עשה ג' (מצוה שצ"ד).
מדיני המצוה מה שאמרו זכרונם לברכה שאין חיוב אזהרת קריבה זו אלא הקרב לעבודה מכל העבודות שהן מיוחדות לכהן וכמו שאמרו זכרונם לברכה (זבחים ל"ב ע"א) מקבלת הדם ואילך מצות כהונה כגון יציקות בלילות תנופות הגשות והרבה עבודות כאלו המפורשות בגמרא שמצותן בכהן הרי אלו כולן באזהרה לזר והקרבן פסול. אבל יש שם עבודות שאינן בכלל אזהרה זו כגון שחיטה שכשרה אפילו לכתחלה בזרים ואפילו בקדשי קדשים וכן הולכת העצים וכן הדלקת הנרות שאם הוציא הכהן לחוץ אחר שהטיב אותן שמותר לזר להדליקן. ויש מהן ארבע עבודות לבד מיוחדות שהן חמורות שיש בהן חיוב מיתה והן זריקה והקטרה הקרבה ניסוך ועליהן נאמר והזר הקרב יומת וכמו שנתבאר במסכת יומא בפרק בראשונה כל מי שהוא רוצה לתרום (כ"ד ע"א). ויתר פרטיה מבוארים שם ביומא ובפרק בתרא ממסכת זבחים.
ונוהג איסור זה בזכרים ונקבות בזמן הבית ואף בזמן הזה אף על פי שהוא שמם בעונותינו.
ועובר על זה ועשה במקדש אפילו היום אחת מכל העבודות שהם בכהנים עובר על לאו כמו שכתבנו ואם עשה אחת מארבע עבודות שזכרנו חייב מיתה בידי שמים.
<h2>מצוה שצא קרח שלא לבטל שמירת המקדש</h2>
שלא לבטל שמירת המקדש ללכת סביבו תמיד בכל לילה שנאמר (במדבר י"ח ה') ושמרתם את משמרת הקדש וידוע שלשון שמירה עומד במקום לאו וכמו שאמרו זכרונם לברכה (עירובין צ"ו ע"א) כל מקום שנאמר השמר פן ואל אינו אלא לא תעשה. ואמרו במכילתא ושמרו את משמרת אהל מועד אין לי אלא בעשה ומנין בלא תעשה תלמוד לומר ושמרתם את משמרת הקדש עד כאן. ואולי דרשו עשה ולאו כשימצאו שני המקראות מורים על דבר אחד ומאותו שבא דרך צווי לנכח למדו הלאו והצווי הנסתר שהוא קל ממנו דרשו בעשה וכל שוקל הדברים במאזני צדק יודה בזה שהנסתר קל מצווי שהוא לנכח.
משרשי המצוה עם קצת דיניה כמשפט הספר כתוב בסדר זה במצוה ראשונה (שפ"ח).
<h2>מצוה שצב קרח מצות פדיון בכור אדם</h2>
לפדות בכור אדם כלומר שמצוה על כל איש מישראל שיפדה מן הכהן בנו שהוא בכור לאמו הישראלית שנאמר (במדבר י"ח ט"ו) אך פדה תפדה את בכור האדם. ומצאנו במקום אחר שתלה הכתוב הבכורה בפטר רחם שנאמר בסדר בא אל פרעה (שמות י"ג ב') כל בכור פטר כל רחם בבני ישראל באדם ובבהמה לי הוא ופירוש פטר רחם פתיחת רחם כלומר שהיה ראשון לפתוח רחם אמו ומפני כן אמרו זכרונם לברכה (בכורות מ"ו ע"א) שהבא אחר הנפלים כל נפל שאמו טמאה לידה מחמתו הבא אחריו אינו בכור לכהן מפני שלא פתח זה רחם אמו שהנפל פתחו שקדם לו אבל כל נפל שאין אמו טמאה לידה בשבילו הבא אחריו בכור לכהן. ובמסכת נדה (כ"א ע"א) יתבאר חילוק זה. ובמסכת בכורות (שם) יתבאר כמו כן איזהו בכור לכהן ולא לנחלה או בכור לנחלה ולא לכהן גם אמר שם שיש בכור לכל ויש שאינו בכור לאחד מהם.
משרשי המצוה כתבתי מה שידעתי בסדר בא אל פרעה עשה ו' (מצוה י"ח). מדיני המצוה מה שאמרו זכרונם לברכה (בכורות מ"ט ע"א) שמצות הפדיון הוא משיש לו שלשים יום ומעלה שיצא מכלל נפל שנאמר (במדבר י"ח ט"ז) ופדויו מבן חדש תפדה. ומצוה זו מוטלת על האב עבר האב ולא רצה לפדותו מצוה על הבן לפדות עצמו משיגדיל. והפדיון הוא בין בכסף השוה חמש סלעים בין בשוה כסף מן המטלטלין שגופן ממון יצאו עבדים וקרקעות ושטרות שאם פדהו בהן אינו פדוי. חמש סלעים של פדיון האב יכול ליתנם לכהן אחד או לכהנים הרבה והחיוב ליתנו לכהן זכר ולא לכהנת דאהרן ובניו כתיב בכסף פדיון בכור (במדבר ג' מ"ח). ואם רצה הכהן להחזיר לו הפדיון אחר שנתנו לו יצא ידי חובה ובלבד שלא יתננו הוא לו על מנת כן ואם נתנו לו על מנת כן אין בנו פדוי עד שיגמור בלבו ליתנו לו מתנה גמורה ואם פירש ונתן לו על מנת להחזיר ונתפייס הכהן בכך בנו פדוי.
וכן למדונו רבותינו שבזמננו שבסדר כזה עושין פדיון הבן מביאין כוס יין והדס לבית אבי הבן או למקום אחר והכהן שיבחר בו האב לתתן לו פדיון בנו מברך תחלה על היין ועל ההדס ואחר כך מברך ברכה זו ברוך אתה ה' אלהינו מלך העולם אשר קדש עובר במעי אמו ולארבעים יום חלק את איבריו רמ"ח איברים ואחר כך נפח נשמה בו כדכתיב (בראשית ב' ז') ויפח באפיו נשמת חיים עור ובשר הלבישו ובעצמות וגידים סיככו כדכתיב (איוב י' י"א) עור ובשר תלבישני ובעצמות וגידים תסוככני וציוה לו מאכל ומשתה דבש וחלב להתענג בו וזימן לו שני מלאכי השרת לשומרו בתוך מעי אמו כדכתיב (שם י"ב) חיים וחסד עשית עמדי וגו' אמו אומרת זה בני בכורי שבו פתח הקדוש ברוך הוא דלתי בטני אביו אומר זה בני בכורי הוא ואני מוזהר לפדותו שנאמר (שמות י"ג י"ג) וכל בכור אדם בבניך תפדה יהי רצון מלפניך ה' אלהי שכשם שזכית אביו לפדותו כן תזכהו לתורה לחופה ולמעשים טובים ברוך אתה ה' מקדש בכורי ישראל לפדיונם. ואבי הבן מברך שתים על פדיון הבן ושהחיינו ונותן לכהן הפדיון הידוע שהוא חמש סלעים כמו שקצוב בתורה והם ששים ארגירץ של כסף צרוף במשקל ארצנו ואחר הפדיון מברך הכהן שלשה ברכות אלו שכתבנו.
עוד כתב הרמב"ן ז"ל שבשעה שנותן האב כסף פדיונו לכהן שנותן בנו ביד הכהן ואומר לו הכהן אי זה חביב עליך יותר בנך או חמש סלעים הללו והאב משיב בני חביב עלי מיד נוטל הכהן הדינרין ומוליכן בידו על ראש הבן ואומר זה תחת זה זה חילוף זה זה מחול על זה יצא זה לכהן ויכנס זה הבן לחיים לתורה וליראת שמים יהי רצון שכשם שנכנס לפדיון כן יכנס לתורה חופה מעשים טובים ונאמר אמן. ונותן הכהן את ידיו על ראש הבן ומברכו כפי שיודע לברכו כגון ה' שומרך וגו' (תהלים קכ"א ה') כי ארך ימים ושנות חיים וגו' (משלי ג' ב') ה' ישמרך מכל רע ישמור את נפשך וגו' (תהלים שם ז') ונוטל הכהן הכסף ומוציאו לכל חפצו. ויתר פרטיה במסכת בכורות (פרק שמיני).
ונוהגת מצוה זו בכל מקום ובכל זמן בישראלים הזכרים אבל לא בנקבות שכך קבלנו (קידושין כ"ט ע"א) שהאיש שהוא בחיוב לפדות עצמו הוא חייב לפדות בנו אבל לא האשה שהיא אינה בת פדיה. וכן אינה נוהגת בכהנים ולוים מקל וחומר אם הם פטרו ישראל במדבר מפדיון בכורות דין הוא שיפטרו את עצמן. ועוד אמרו זכרונם לברכה (בכורות מ"ז ע"א) שאפילו בן ישראל הבא מן הכהנת או הלויה בנו ממנה פטור מפדיון לפי שהדבר תלוי באם שבפטר רחם תלה הכתוב.
ועובר על זה ולא פדה בנו משהוא ראוי כלומר משעברו עליו שלשים יום אם מת קודם שיפדנו ביטל עשה זה אוי לו שנשא עונו על נפשו. ואף על פי שאין למצוה זו זמן קבוע דבכל שעתא ושעתא אחר שלשים יום זמנה היא אף על פי כן חכם לב יקח מצות ויקדים ויעשה אותן מיד שאפשר לו וחפץ ה' בידו יצלח. ולפי הדומה שהאב חייב לעולם לפדות בנו ואפילו אחר שהגדיל הבן המצוה מוטלת על האב וכמו שאמר הכתוב (שמות י"ג י"ג) וכל בכור אדם בבניך תפדה הרי שהטיל המצוה על האב וכן נראה בקדושין.
<h2>מצוה שצג קרח שלא לפדות בכור בהמה טהורה</h2>
שלא נפדה בכור בהמה טהורה. מפני שהתורה ציותה לפדות פטר חמור. אולי יעלה על דעתנו לפדות גם כן בכור בהמה טהורה בבהמה אחרת על כן באתנו המניעה בזה שלא נפדה אותו לעולם ואפילו עבר ופדהו אינו פדוי. ועל זה נאמר (במדבר י"ח י"ז) אך בכור שור או בכור כשב או בכור עז לא תפדה קדש הם ביאר הכתוב שלש הבהמות הטהורות שהן בחיוב מצות בכור כי מיני החיה שהן שבעה אינם בתורת בכורות וכמו שכתבתי בסדר בא עשה ו' סימן ט' (מצוה י"ח).
משרשי מצות הבכור לתתו לכהן כתבתי שם וענין האזהרה שלא לפדותו נקשר עמו וקחנו משם.
מדיני המצוה כתב הרמב"ם ז"ל הבכור כמו שאין פודין אותו כך אין הכהן יכול למוכרו בעודו תם דכיון שהוא עומד לקרבן אין לכהן זכות בו למוכרו. ובזמן הזה שאין בית הואיל ולאכילה עומד הרי זה מותר למוכרו ואף על פי שהוא תמים בין לכהן בין לישראל עד כאן. ודאי שזה שאמר רבינו ז"ל הואיל ולאכילה עומד כוונתו לומר לכשיפול בו מום ובכור בעל מום יש לכהן למוכרו בכל זמן בין בפני הבית ושלא בפני הבית בין חי בין שחוט לכל אדם ואפילו לגוי דכחולין גמורין הוא כמו שכתוב (דברים י"ב ט"ו) הטמא והטהור יאכלנו כצבי וכאיל. ומכל מקום הזהירו חכמים שלא למוכרו בשוק דרך פרהסיא אלא בבית. ויתר פרטיה מבוארים במסכת בכורות (פרק חמישי).
ונוהגת מצוה זו בארץ ישראל כמו מצות קידוש בכור בהמה טהורה שהוא נוהג בארץ ישראל בלבד כדעת קצת המפרשים בין בפני הבית ושלא בפני הבית שנאמר (דברים י"ד כ"ג) ואכלת לפי /לפני/ ה' אלהיך וגו' מעשר דגנך וגו' ובכרת בקרך וצאנך ודרשו זכרונם לברכה (תמורה כ"א ע"ב) ממקום שאתה מביא מעשר דהיינו ארץ ישראל אתה מביא בכור צאן ובקר. ומי שהביא מחוצה לארץ בכור לארץ אין מקבלין ממנו ולא יקרב דחולין גמורין הוא.
והכל חייבין במצוה זו כהנים לוים וישראלים שנאמר (דברים ט"ו י"ט) כל הבכור אשר יולד וגו'. ואף על פי שנפטרו כהנים ולוים מפדיון בכור אדם ופטר חמור כמו שכתבנו בכל אחד מהם בסדר זה (מצוה שצ"ב) ובסדר בא אל פרעה (מצוה כ"ב) חייבין הם בזו.
ועובר על זה ופדה בכור בהמה טהורה אף על פי שלא הועילו לו מעשיו ואינו פדוי אלא בקדושתו הוא כמו שהיה עבר על לאו שלענין העברת לאו לא איכפת לן אי אהנו מעשיו או לא וכדיאתא בתמורה פרק ראשון (ד' ע"ב) במחלוקת אביי ורבא אבל אינו לוקה לפי שאפשר לעבור עליו מבלי מעשה.
<h2>מצוה שצד קרח מצות עבודת הלוי במקדש</h2>
להיות הלוים עובדים במקדש להיות שוערים ומשוררים בכל יום על הקרבן שנאמר (במדבר י"ח כ"ג) ועבד הלוי הוא את עבודת אהל מועד. ולשון ספרי (כאן) שומע אני אם רצה יעבוד ואם לא רצה לא יעבוד תלמוד לומר ועבד הלוי הוא על כרחו כלומר שהדבר ההוא חובה וענין מוטל עליו בהכרח. ונתבאר כמו כן בפרק שני מערכין (י"א ע"א) שהשיר בפה לא יאמר אותו לעולם אלא הלוי. ונכפלה מצוה זו בלשון אחר בתורה שנאמר (דברים י"ח ז') ושרת בשם ה' אלהיו ואמרו שם בערכין אי זהו שרות שהוא בשם ה' הוי אומר זו שירה.
משרשי המצוה לפי שכבוד המלך והמקום הוא להיות שם אנשים ידועים משבט ידוע קבועים לשרות ולא יכנס זר ביניהם לעבודה כעין מלכותא דארעא ימנו להם אנשים ידועים נכבדים להיות כל מלאכת ההיכל נעשית על ידם כי לא ראוי למלך שישנה בכל יום משרתים לפניו ויהיו הכל משתמשים בכתר שרות המלך זה דבר ברור הוא.
מדיני המצוה מה שאמרו זכרונם לברכה (בכורות ל' ע"ב) שבן לוי שקבל עליו כל מצות לויה חוץ מדבר אחד אין מקבלים אותו עד שיקבל את כולם. ועבודה שלהן היתה שהיו שומרים את המקדש כמו שכתבנו בסדר זה (מצוה שפ"ח) והיו מהם שוערים לפתוח ולסגור שערי המקדש.
ועיקר עבודתם לשורר על הקרבן. ולא היו אומרים שירה אלא בעולות צבור שהן חובה ועל שלמי עצרת בעת ניסוך היין. אבל על עולות נדבה שעושין הצבור לקיץ המזבח וכן בנסכים הבאין בפני עצמן אין אומרים עליהן שירה.
לוי האונן מותר לעבוד ולשורר. ואין פוחתין לעולם משנים עשר לוים שעומדין על הדוכן לומר שירה על הקרבן ומוסיפין עד לעולם. והשירה שאומרים הלוים היא בפה שעיקר שירה בפה היא ואחרים היו עומדים שם שמנגנין בכלי שיר מהם לוים ומהם ישראלים מיוחסין שמשיאין אותם לכהונה שאין עולה על הדוכן לעולם אלא מיוחס.
ואין פוחתין לעולם מתשעה כנורות. ומוסיפין עד לעולם. והצלצלים היה אחד בלבד. ומן הדומה כי הטעם לפי שקול המצלתים גדול ומבעית קצת ואלו היו שם הרבה לא היו נשמעין יתר כלי הניגון ששם וכל שכן שירת הפה. והחלילין שהיו מנגנין בהם היה אבוב שלהם של קנה מפני שקולו ערב.
ושנים עשר יום בשנה החליל מכה לפני המזבח והוא דוחה שבת לפי שהוא מעבודת הקרבן וקרבן דוחה הוא את השבת.
ואין בן לוי נכנס לעבודה עד שילמדוהו חמש שנים וכמו שלמדו זכרונם לברכה (חולין כ"ד ע"א) מן הכתוב. ומכאן אמרו זכרונם לברכה (שם) שתלמיד שלא ראה סימן יפה בתלמודו חמש שנים שוב אינו רואה. ואינו נכנס לעבוד לעולם עד שיהא גדול שנאמר (במדבר ד' י"ט) איש איש על עבדתו. ואין הלוי נפסל לעבודה בשנים ולא במומין אלא בקלקול הקול כגון הזקנים שמתקלקל קולם לעת זקנה וזה שנאמר בתורה (שם ח' כ"ה) ומבן חמשים שנה ישוב מצבא העבדה אינו אלא בזמן שהיו נושאין המשכן ממקום למקום ואפילו בעת זקנה שנתקלקל קולו אינו נפסל לשמירת המקדש ולהגפת דלתות. וכל זה עם יתר פרטיה יתבאר יפה במקומות מתמיד ומדות. גם בפרק שני מערכין מבואר קצת מענין זה. והארכתי לך בני מעט בזה כי מהרה יבנה בית המקדש ותצטרך לו אמן כן יעשה השם.
ונוהגת בזמן הבית בלוים.
ולוי העובר על זה ולא שר על הקרבן ביומו הקבוע לו כי ימים קבועים להם לפי חילוק המשמרות אלא ששתק ביטל עשה זה. וענשו גדול מאד שנראה כמי שאינו חפץ בכבוד עבודת ה' ועל כן ימנענו האל מכבוד. ואשר יחפוץ מן הלוים בעבודת בוראו החיים והשלום והברכה והכבוד יהיו אתו.
<h2>מצוה שצה קרח מצות מעשר ראשון</h2>
שנתחייבו בני ישראל לתת חלק אחד מעשרה חלקים מזרע הארץ ללוים שנאמר (במדבר י"ח כ"ד) כי את מעשר בני ישראל אשר ירימו לה' תרומה נתתי ללוים ונאמר בסדר אם בחוקותי (ויקרא כ"ז ל') וכל מעשר הארץ וגו' לה' הוא. וזהו הנקרא מעשר ראשון.
משרשי המצוה לפי ששבט הלוי בחר השם בתוך אחיו לעבודתו תמיד במקדשו על כן היה מחסדו עליהם לתת להם מחיתם דרך כבוד כי כן יאות למשרתי המלך שתהיה ארוחתם מזומנת להם על ידי אחרים שיכינוה להם ולא יצטרכו הם ליגע בדבר זולתי בעבודת המלך היקרה. ואף על פי שהם היו שנים עשר שבטים ולפי חלוקה שוה היה ראוי שיטלו חלק אחד משנים עשר גם זה היתרון להם לכבודם כי מהיותם מבית המלך ראוי שתהיה חלקם יתרה על כולם. ויתרון גדול הוא שיבא להם חלק העשירי נקי מכל הוצאת הקרקע. והמחיה משרתי האל בממונו ברכת השם יתברך תנוח עליו בכל אשר יש לו וזהו אומרם זכרונם לברכה (אבות פ"ג מי"ג) מעשרות סייג לעושר. גם אמרו זכרונם לברכה (תענית ט' ע"א) שאסור לאדם לחשוב בלבבו ולומר אנסה אם ייטיב השם לי בהתעסקי במצותיו ועל כיוצא בזה נאמר (דברים ו' ט"ז) לא תנסו את ה' אלהיכם זולתי במצוה זו שמותר לנסות אם יברכהו האל בעשותו אותה ובהיות זריז עליה ומפורש הוא על ידי הנביאים שנאמר (מלאכי ג' י') הביאו את כל המעשר אל בית האוצר וגו' ובחנוני נא בזאת אמר ה'.
מדיני המצוה מה שאמרו זכרונם לברכה (ספרי זוטא כאן כ"ז) שהמעשר הזה אשר ללוים הוא חולין גמורים ומותר לאוכלו כל אדם בין לוי בין ישראל ואפילו בטומאה שנאמר (במדבר י"ח כ"ז) ונחשב לכם תרומתכם כלומר המעשר שהוא מורם מתבואת הישראל שהוא לכם כדגן מן הגורן וכמלאה מן היקב ודרשו זכרונם לברכה מה גורן ויקב חולין לכל דבר אף מעשר ראשון שניטלה תרומתו חולין לכל דבר פירוש שניטלה תרומתו כלומר אחר שהרימו הלוים מעשר מן המעשר שלהם ונתנוהו לכהנים זהו הנקרא תרומתו. וכל מקום שנאמר במעשר קדש או פדיה אינו אלא במעשר שני.
ואמרו בספרי (ראה פרשת עשר תעשר) שכל שהוא אוכל אדם ונשמר וגדולו מן הארץ חייב במעשר ובתרומה ומייתי לה מדכתיב בתרומה (דברים י"ח ד'). ראשית דגנך וגו' שדרשו זכרונם לברכה מה דגן ותירוש ויצהר מאכל אדם וגידולו מן הארץ ויש לו בעלים שנאמר דגנך אף כל כיוצא בהם חייב בתרומה ומעשרות. אבל הירקות אף על פי שהן מאכל אדם אין בהם חיוב מעשר אלא מדרבנן לפי שנאמר במעשר כל תבואת זרעך וירק אינו נקרא תבואה. ומדברי הגמרא שאנו סומכין בה יותר נראה שגם בכל הפירות חוץ מדגן תירוש ויצהר אין חיוב המעשר בהן אלא מדרבנן וקרא דמייתי בספרי אסמכתא בעלמא הוא הכי אסיקנא בריש פרק השוכר את הפועלים (ב"מ פ"ח ע"א) גבי ההיא דפריק רב פפא בתאנה עומדת בגנה ונופה נוטה לחצר. אמנם הרמב"ם ז"ל כתב (פ"ב מתרומות ה"א) היפך מזה וכמו שמצא בספרי.
וכן מענין המצוה מה שאמרו (ר"ה י"ב ע"ב) שאין מעשרין מן החדש על הישן ולא מן הישן על החדש ולא ממין על שאינו מינו ולא מן החיוב על הפטור ולא מן הפטור על החיוב ואם עישר אינו מעושר. אבל מעשרין שלא מן המוקף אף על פי שבתרומה אינו כן שאין תורמין אלא מן המוקף. ומכל מקום בשאר דברים שוים הן תרומה ומעשרות דכל שאנו אומרים בתרומה אין תורמין ואם תרם תרומתו תרומה כך במעשר אם הפריש מעשרותיו מעשרות וכל שהוא פטור מן התרומה פטור מן המעשר. ובסדר שופטים עשה ו' (מצוה תק"ז) נאריך בדברים בגזרת ה' ותראנו משם.
וכן מענין המצוה מה שאמרו זכרונם לברכה (ב"מ פ"ח ע"א) שאין אדם חייב להפריש מעשר מן התורה אלא הגומר פירותיו לאוכלן לעצמו אבל הגומרן למוכרן בשוק פטור מן התורה שנאמר (דברים י"ג כ"ד) עשר תעשר וגו' ואכלת וכן הלוקח אחר שנגמרה מלאכתן כלומר שנמרחו ביד מוכר פטור מן התורה וחייב מדבריהם שנאמר (שם) תבואת זרעך כלומר שנגמרה מלאכתן ברשותך.
ואין חיוב מעשר חל בפירות עד שיגיעו לעונת מעשר שנאמר (ויקרא כ"ז ל') מזרע הארץ מפרי העץ כלומר עד שיעשה פרי וכן התבואה עד שתהא תבואה שנאמר תבואת זרעך ומכאן למדו זכרונם לברכה עונת המעשרות שהיא משיגיעו הפירות להזרע ולהצמיח הכל לפי מה שהוא. כיצד התאנים משיעשו רכין שראויין לאכול התפוחים והאתרוגים משיתעגלו וכן לכל פרי ופרי קבעו עונתו למעשר כלומר שקודם זמן זה הקבוע להם אוכלין מהן כל הצריך לפי שאינם בתורת מעשר כלל אבל אחר זמן זה אין אוכלין מהן אלא עראי עד שיקבעו להם גורנן למעשר ואחר שגורנן קבוע למעשר אסור לאכול מהם אפילו אכילת עראי.
ואי זהו גורנן למעשר התבואה משימרח כלומר שימרח פניה ברחת כדרך שעושין בני אדם אחר שעושין ממנה כרי. ובירושלמי מצינו עוד שאם אין דעתו למרח משיעמיד ערמה מתבואתו הוי גורנו למעשר דבגורן תלה הכתוב ואפילו בלא מרוח כיון שאין דעתו למרח. ואפילו עשה ממנה גורן בתוך ביתו גם שם עושה הגורן קביעות למעשר. והא דאמר רבי אושעיא מערים אדם על תבואתו ומכניסה במוץ שלה כדי לפוטרה ממעשר והיא הלכה פסוקה כדאמרינן במסכת ברכות (ל"א ע"א) ההיא מיירי בשלא העמיד ממנה ערמה בתוך ביתו וכן שלא מירחה אלא דש וזרה מעט מעט בלא מרוח ונתן לאוצר מעט מעט. זהו הנראה בענין זה ובזה הדרך כל השמועות עולות בקנה אחד בריאות וטובות.
ואמרו זכרונם לברכה (מעשרות פ"א מ"ה) שעונת הקישואין והאבטיחין והדלועין משישפשף כלומר שיסיר אותו שיער דק שעליהן. ועונת כלכלה של פירות משיחפה הפירות שבה בעלין ובהוצין וכן לכל פרי ופרי קבעו זמן גורנו לפי מה שהוא הכל כמו שבא במסכת מעשר. ועוד ראיתי בענין קביעות המעשר מן התורה שדעת קצת מן המפרשים שאין קביעות מעשר לעולם בשום צד עד ראית פני הבית וגם שיהא בית הראוי לכך שנאמר (דברים כ"ו י"ג) בערתי הקדש מן הבית והוא שיכניסם לפירות דרך השער שנאמר (שם י"ב) ואכלו בשעריך ושבעו אבל הכניסן דרך גגין וקרפיפות פטורין מן המעשר והתרומה. וכן כתב הרמב"ם ז"ל (פ"ד ממעשר ה"ב) נראה לי שאין לוקין מן התורה על אכילת הטבל עד שיקבע בכניסתו לביתו אבל אם נקבע בשאר דברים הקובעין למעשר אין לוקין עליו אלא מכת מרדות. ויתר פרטיה מבוארים במסכת מעשרות.
ונוהגת בזכרים ונקבות בישראלים ובכהנים ובלוים שאף על פי שכהנים ולוים נוטלין המעשר מישראל חייבים הם לעשר הפירות שלהם בקרקעותיהם ובאיסור טבל הם עליהם עד שיעשרו אותן. שנאמר (במדבר י"ח כ"ח) כן תרימו גם אתם ובא הפירוש עליו (ספרי כאן) אתם הלוים גם אתם לרבות הכהנים. אבל אחר שיעשרו אותן אם רצו אוכלין הם בעצמם המעשר או יתנו אותו לכהן אחר.
ומצוה זו של מעשר וגם מצות התרומה אינה נוהגת מן התורה אלא בארץ ישראל לבדה ובזמן שיהיו שם כל ישראל כן פסק הרמב"ם ז"ל (פ"א מתרומות הכ"ו).
ובסדר שופטים במצות תרומה עשה ו' סימן תצ"ו (מצוה תק"ז) נבאר עוד בעזרת ה' החילוקים שיש במעשר ותרומה בין ארץ ישראל לסוריא או חוצה לארץ ואם חפצך בני לדעת גמור אותו משם.
<h2>מצוה שצו קרח מצות הלוים לתת מעשר מן המעשר</h2>
שנצטוו הלוים להפריש מעשר מן המעשר שהם נוטלים מישראל ושיתנו אותו לכהנים שנאמר (במדבר י"ח כ"ו) ואל הלוים תדבר וגו' והרמותם ממנו תרומת ה' מעשר מן המעשר וזהו נקרא בכל מקום בגמרא תרומת מעשר וכינו לשון זה על דרך הכתוב שאמר תרומת ה'. וביאר הכתוב שהוא ניתן לכהנים וכמו שנאמר (שם כ"ח) ונתתם ממנו את תרומת ה' לאהרן הכהן. והזהיר הכתוב להפריש זה המעשר מן הטוב והנבחר שנאמר (שם כ"ט) מכל חלבו את מקדשו ממנו ועוד נאמר על זה (שם ל"ב) ולא תשאו עליו חטא בהרימכם את חלבו ממנו יורה שאם יוציאוהו מן הרע יהיה עליהם חטא וזה ענינו כענין לאו הבא מכלל עשה ולכן אין למנות אותו מן הלאוין.
משרשי המצוה. הקדמה. אין ספק כי כל שבט הלוי הבדיל ה' מעדת ישראל לעבודתו תמיד ואמנם בשבט בעצמו נבחר בהם אחד להיות לכולם לראש ולקצין ולשר הוא וזרעו לעולם והוא קודש מקודש בשבט לעמוד ולשרת פני ה' תמיד ושאר כל השבט ניתן תחתיו לסייע בעבודה כמו שכתוב (שם א') ויאמר ה' אל אהרן אתה ובניך ובית אביך אתך תשאו את עון המקדש כלומר כי כל השבט יקבל שמירת המקדש ואתה ובניך אתך תשאו את עון כהונתכם כלומר שעיקר העבודה דהיינו הכהונה עליכם היא וכתיב בתריה (שם ב') וגם את אחיך מטה לוי שבט אביך הקרב אתך וילוו עליך וישרתוך כלומר שאתה העיקר ולא הם וכן כתוב במקום אחר (שם ג' ט') ונתתה את הלוים לאהרן ולבניו נתונים נתונים המה לו. ועל כן בהיות הכהנים עיקר הבית בעבודת אלהינו זכו בכ"ד מתנות שניתנו להם המפורשות בכתוב וכמו שמנו אותם חכמים זכרונם לברכה (חולין קל"ג ע"ב) עשר במקדש וארבע בירושלם ועשר בגבולין ושאר שבטו שהוא נבחר עמו לסייע על ידו זכו גם כן לחיות בטובה מבלי יגיעה עם מעשר הפירות שנוטלין מכל ישראל. ולמען ידעו ויתבוננו כי כל חלקם בטובה וחלק אחיהם היא סבת העבודה לה' נצטוו לתת מכל אשר יטלו מבני ישראל חלק העשירי למשרתים הגדולים ובכן יתנו אל לבם כי יש גבוהים עליהם וגבוה מעל לכולם הוא שומר הכל יתעלה. גם כי יש בזה זכות וכבוד ומעלה ללוים לבלתי יגרע שמם ממצות מעשר בחלקם בתבואות ואל יאמרו בניהם לבניהם זכיתם בתבואה ואנחנו במצוה ועכשיו יהיה המענה יש תורה ויש קמח.
מדיני המצוה מה שאמרו זכרונם לברכה (ביצה י"ג ע"א) שבן לוי שלקח המעשר שבלים לא יתן תרומתו שבלים אלא קונסין אותו לדוש ולזרות וליתן לו מעשר מן המעשר מעשר דגן ואינו חייב לתת מעשר התבן אחר שידוש הכל ויזרה אבל אם תחלה הפריש המעשר שבלים ודש וזרה נותן לו חלקו מן הכל. ומה שאמרו (תרומות פי"א מ"ח) שתרומת מעשר שהיה בה אחד משמונה בשמינית מוליכה לכהן (וביין ושמן אפילו כלשהו מוליך לכהן) ובלבד שתהא תרומת מעשר ודאית וטהורה פחות מיכן אינו מטפל להוליכה אלא משליכה באור ושורפה. ומה שאמרו (בכורים פ"ב מ"ה) שתרומת מעשר מפרישין אותה שלא מן המוקף שנאמר (במדבר י"ח כ"ח) מכל מעשרותיכם תרימו כלומר אפילו יש לך מעשר אחד במדינה זו ואחד במדינה אחרת אתה מפריש תרומה אחת על הכל ומכל מקום אמרו זכרונם לברכה (גיטין ל' ע"א) שתלמידי חכמים אין תורמין אותה אלא מן המוקף. ויתר פרטיה מבוארים במסכת תרומות ומעשרות ובמקומות ממסכת דמאי.
ונוהגת מצוה זו במקום שתרומה ומעשר נוהגין שם וגבי מצות תרומה עשה ו' סימן תצ"ו בסדר שופטים (מצוה תק"ז) נבאר הכל בעזרת ה'.
<h2>מצוה שצז חוקת מצות פרה אדומה</h2>
שנצטוו ישראל לשרוף פרה אדומה להיות אפרה מוכן למי שיצטרך אליה מטהרה מטומאת מת שנאמר (במדבר י"ט ב') דבר אל בני ישראל ויקחו אליך פרה אדמה וגו' וכתיב למטה מזה (שם ט') והיתה לעדת בני ישראל למשמרת וגו'.
אף על פי שמלאני לבי לכתוב רמזים מטעמי המצות שקדמו על צד הפשט עם ההתנצלות שהמלאכה לחנך בה בני והנערים חבריו ישמרם אל במצוה זו רפו ידי ואירא לפצות פי עליה כלל גם בפשט כי ראיתי לרבותינו זכרונם לברכה האריכו הדבור בעומק סודה וגודל ענינה עד שאמרו (מדרש תנחומא חוקת ו') שהמלך שלמה השיג לדעת ברבוי חכמתו כל טעמי התורה חוץ מזו שאמר עליה (קהלת ז' כ"ג) אמרתי אחכמה והיא רחוקה ממני. גם אמרו במדרש רבי תנחומא (שם ח') רבי יוסי ברבי חנינא אומר אמר לו הקדוש ברוך הוא למשה לך אני מגלה טעם פרה אדומה ולא לאחרים וכיוצא באלו הדברים רבים. ועתה אל יחשוב שומע שענין סודה וסדר חוקה הוא מהיותה מטהרת בהגיע אפרה על גוף המטהר שהרי כעין דבר זה ימצא בשאר הקרבנות בענין הזב והיולדת שתשלום טהרתן בקרבנן היא.
אבל עיקר הפלא לפי מה ששמעתי הוא על היותה מטהרת הטמאים ומטמאה העוסקין בשריפתה ואף על פי שבכל החטאות הנשרפות מן הפרים ומן השעירים הדין כן שהשורף אותם מטמא בגדים בשעת שריפתן עד שיעשו אפר מכל מקום אין אפרן מטהרת. וגם כן התימה הגדול בה בהיותה נעשית מחוץ למחנה שלא כדרך שאר הקרבנות ועל דבר זה מונין האומות את ישראל עליה כי יחשבו שהיא נזבחת לשעירים על פני השדה כמנהגם הם. ואמנם כמה תרופות בעשבי האדמה ובאילנות מן הארז אשר בלבנון עד האזוב אשר בקיר מלאים סגולות בהפכים יקררו החמים ויחממו הקרים ואילו ידענו מהות הנפש ושרשה ומחלתה ובריאותה נבין באולי כי סגולת הפרה גם כן להחליא הנפש ולטמאה בעסק השריפה ואחרי היותה אפר תרפא מחלת הטומאה. וזה אינו ברור להשיג בענין כלום אלא שחיבת הקדש והחשק להשיג ידיעה בנסתר יניד הקנה לכתוב.
מדיני המצוה מה שאמרו זכרונם לברכה (פרה פ"א מ"א) שמצות פרה אדומה שתהיה בת ארבע שנים או בת שלש. ואם היתה זקנה כשרה ואין לוקחים עגלה ומגדלין אותה אלא פרה שנאמר (במדבר י"ט ב') ויקחו אליך פרה. וזה שנאמר בה תמימה. כלומר תמימות של אדמימות ששתי שערות שחורות או לבנות פוסלות בה. אפילו היתה ננסה כשרה ובלבד שכולה אדומה שאינה צריכה תמימות יותר משאר הקרבנות. ואם היו בה שערות שעיקרן אדום וראשן מצבע אחר הכל הולך אחר העיקר וגוזז במספרים את ראשן עד האדום.
והעבודה פוסלת בה שנאמר (שם). אשר לא עלה עליה עול וכל העבודות הן כעול. לפיכך אמרו זכרונם לברכה (פרה פ"ב מ"ג) שאפילו נתן טליתו עליה פסולה אבל היתה צריכה שמירה וקשרה במוסרה כשרה אבל אם לא היתה צריכה שמירה פסולה שכל שמירה שאינה צריכה משוי הוא.
והיתה נלקחת ממעות תרומת הלשכה ופרה שנולד בה פסול פודין אותה ויוצאה לחולין. ומה שאמרו (יומא ס"ח ע"ב) בענין זה שהשורף אותה שהוא טמא הוא המסייע בשריפה כגון המהפך בבשר והמשליך עצים והמהפך באש והמחתה בגחלים כדי שתבער האש וכיוצא בזה אבל המצית את האור לכבשן והמסדר את המערכה טהור וכן המתעסק בה משנעשית אפר.
ומעלות גדולות עשו חכמים בטהרת פרה בשריפתה ומהן שהיו מפרישין שבעת ימים קודם שריפת הפרה כהן השורף אותה מביתו ומאשתו כמו שמפרישין כהן גדול לעבודת יום הכפורים ודבר זה קבלה. ובכל יום ויום מימי הפרישה מזין עליו מאפר פרה מן הפרות שנשרפו כבר ואין מזה עליו אלא אדם שלא נטמא במת מעולם שהמזה צריך שיהיה טהור. ואם תאמר אם כן שאין הצורך אלא כדי שיזה עליו טהור היה אפשר שיזה עליו איש ואף על פי שנטמא מכיון שהוזה עליו אינו כן דחיישינן שמא זה שהזה עליו לא היה טהור מטומאת מת. וכן כל הכלים שממלאין בהם להזות על הכהן השורף אותה כולם כלי אבנים היו שאין מקבלין טומאה. ואם תשאל כיצד ימצא איש שלא נטמא מטומאת מת מעולם אמרו חכמים (פרה פ"ג מ"ב) שהיו בירושלם חצרות בנויות על גבי סלע ותחתיהן חלול מפני קבר התהום ומביאים נשים עוברות ויולדות שם ומגדלות שם את בניהן וכשרוצין להזות על הכהן השורף מביאין שוורין מפני שכרסן נפוח ומניחין על גביהן דלתות ויושבין עליהן התינוקות על גבי הדלתות כדי שיהא אהל מבדיל בינם לבין הארץ מפני חשש קבר התהום. וכוסות של אבן ביד התינוקות והולכין עד מי השילוח ויורדין שם וממלאין שאין לחוש שם מפני קבר התהום שאין דרך בני אדם לקבור בנהרות. וחוזרין ועולין על הדלתות שעל השוורים והולכין להר הבית ושם יורדין והולכין ברגליהן מפני שכל הר הבית והעזרות תחתיהן חלול מפני חשש קבר התהום. ומהלכים עד פתח העזרה ונוטלין מן האפר ונותנין בכוסות ומזין על הכהן השורף. ומטבילין היו התינוקות מפני חשש שמא נטמאו בטומאה אחרת. וכל הדברים האלו מן המעלות יתרות שבפרה. ובהר המשחה היתה נשרפת.
ודין כיצד שורפין אותה ובאי זה מקומות מניחין אפרה וכיצד מקדשין את המים באפר הפרה וכיצד מטהרין טמאי מת במי נדה ויתר רובי פרטיה מבוארים במסכתא המחוברת על זה והיא מסכת פרה.
ונוהגת בארץ ישראל בזמן הבית והיא מן המצוות שאמרנו בראש הספר שהן מוטלות על הצבור כולן. ואמרו רבותינו זכרונם לברכה (שם מ"ה) שתשע פרות אדומות נעשו משנצטוו במצוה זו עד שחרב הבית בשניה הראשונה עשה משה רבינו עליו השלום שניה עשה עזרא ושבע מעזרא עד חרבן הבית ועשירית יעשה המלך המשיח שיגלה במהרה בימינו.
ומפני שענין זה של פרה אדומה הוא דבר גדול באומתנו שהיתה מטהרת מידי טומאה חמורה וזולתה אי אפשר לטמא מת לעשות פסח שהיא מצוה גדולה מאד נהגו כל ישראל לקרות פרשה זו בכל שנה ושנה בשבת קודם לפרשת החדש ולעולם אין מפסיקין בין פרשת פרה לפרשת החדש והשבת הקבוע לפרשת החדש לעולם הוא שבת קודם ניסן.
<h2>מצוה שצח חוקת מצות טומאה שלמת</h2>
שנצטוינו להתנהג בענין טומאת המת כמו שציותה אותנו התורה עליו שנאמר (במדבר י"ט י"ד) זאת התורה אדם כי ימות באהל כל הבא אל האהל וכל אשר באהל יטמא שבעת ימים.
משרשי ענין טומאת הגוף המת כתבתי בסדר אמור אל הכהנים לא תעשה א' סימן רפ"ז (מצוה רס"ג) מה שיכולתי וכמו כן קצת הדינים כמנהגי וקחנו משם.
ובמסכת אהלות יתבארו כל דיני טומאת מת ובסדר ויהי ביום השמיני עשה ד' סימן קנ"ב (מצוה קנ"ט) תראה כתוב גם כן כי הרמב"ן ז"ל יחלוק על הרמב"ם ז"ל שלא לחשוב כל דיני הטומאות בחשבון המצות ונמוקו עמו.
<h2>מצוה שצט חוקת מצות מי נדה שמטמאין אדם טהור ומטהרין אדם טמא מטומאת מת בלבד</h2>
שנצטוינו בדיני מי נדה כלומר בדיני מי הזיה דהיינו מים חיים מעורבין באפר פרה שמזין בהם על הטמאים. ולשון נדה כלומר הזיה מלשון זריקה כמו (איכה ג' נ"ג) וידו אבן בי. ונצטוינו בדינם הידוע(ים) בכתוב שמטהרין הטמא כמו שנאמר (במדבר י"ט י"ט) והזה הטהור על הטמא וגו' ומטמאין הטהור טומאה חמורה כמו שכתוב (שם כ"א) ומזה מי הנדה וגו'. ומה נאמר במצוה זו וחוקת הפרה פליאה נשגבה לא אוכל לה.
מדיני המצוה מה שאמרו זכרונם לברכה (פרה פ"ו מ"ה) שהמים שנותנין על האפר אין ממלאין אותן אלא בכלי מן המעינות הנובעים ומן הנהרות המושכין. ונתינת האפר על המים הוא הנקרא לרבותינו זכרונם לברכה קידוש מי חטאת והמים שהוא נותן עליהם האפר הן נקראות (מי חטאת ומים אלו אחר שהאפר עליהן הם נקראות) בכתוב מי נדה.
והכל כשרין למלאות ולקדש חוץ מחרש שוטה וקטן. והמתעסק במלאכה אחרת בשעת מילוי המים ובהולכתן פסלן ואחר שנתן בהן האפר אין המלאכה פוסלת בהן כן קבלנו הדבר. והשכר גם כן פוסל בקדוש ובהזיה כיצד הנוטל שכר לקדש או להזות מימיו כמי מערה ואפרו כאפר מקלה אבל הנוטל שכר על המילוי אינו פוסל. ויתר רובי פרטיה מבוארים במסכת פרה.
ונוהגת בזמן הבית בזכרים ונקבות שכולם צריכין הזאה אם נטמאו במת קודם שיכנסו למקדש או יאכלו הקדשים.
ומי שעבר על זה ולא קבל הזאה אם צריך לה ביטל עשה זה. וכבר כתבתי במצוה הקודמת כי הרמב"ן ז"ל לא ימנה בחשבון המצות כל דיני הטומאות וראיותיו החזקות בספר המצות שלו במצוה צ"ו.
<h2>מצוה ת פינחס מצות דיני נחלות</h2>
שנצטוינו בדיני נחלות כלומר שמצוה עלינו לעשות ולדון בענין הנחלה כאשר דנה התורה עליה שנאמר (במדבר כ"ז ח' ט') איש כי ימות ובן אין לו והעברתם את נחלתו לבתו ואם אין לו בת וגו' וסוף הפרשה (שם י"א). והיתה לבני ישראל לחוקת משפט כאשר צוה ה' את משה.
ואל תחשוב שאמרי בזה שהמצוה היא שנעשה בענין הנחלה כאשר דנה התורה עליה שארצה לומר שיהיה האדם מצווה מהאל לתת מה שיש לו ליורשו על כל פנים כי האל ברוך הוא לא רצה להוציא נכסי האדם מרשותו שלא לעשות מהם כל חפצו בשביל יורשו כל עוד נשמתו בו כמו שיחשבו חכמי האומות אבל הודיענו שזכות היורש קשור בנכסי מורישו ובהסתלק כח המוריש מן הנכסים במותו מיד נופל עליהם זכות היורש כענין השתלשלות היצירות שרצה היוצר ברוך הוא זה אחר זה מבלי הפסק. ורבותינו זכרונם לברכה יקראו לזכות החזק שיש ליורש בנכסי מורישו בלשון משמוש כלשון אמרם בהרבה מקומות נחלה ממשמשת והולכת כלומר שזכות היורש במוריש כאילו הגופים דבוקים זה בזה. שכל היוצא מן האחד נופל על השני.
ומפני כן אמרו זכרונם לברכה (ב"ב קכ"ו ע"ב) שאם ציוה ואמר המוריש אל יירשני בני או בני פלוני לא יירש עם אחיו או בתי תירשני במקום שיש בן וכיוצא בדברים האלה אין בדבריו ממש. שאין בידו לעקור דבר האל שאמר שיירש היורש מורישו. ואף על פי שאמרנו שנכסיו בידו לכל חפציו הענין הוא לומר שיכול האדם ליתנם לכל מי שירצה ולעשות בהם כל חפצת נפשו ואפילו לאבדם בכל לשון חוץ מזה של ירושה לפי שזה הדיבור הוא כנגד דברו של מקום וגזרתו כי הוא אמר יירש היורש ועל כן אין כח ביד אדם לומר לא יירש והיינו מתניתין דיש נוחלין האומר איש פלוני לא יירש עם אחיו לא אמר כלום שהתנה על מה שכתוב בתורה וכן (שם ק"ל ע"א) האומר איש פלוני יירשני במקום שיש בת בתי תירשני במקום שיש בן לא אמר כלום שהתנה על מה שכתוב בתורה רבי יוחנן בן ברוקה אומר אם אמר על מי שראוי ליורשו דבריו קיימין ועל מי שאינו ראוי ליורשו אין דבריו קיימין. פירוש אם אמר על בן בין הבנים או על בת בין הבנות שיירשנו אחד מהם לבדו דבריו קיימין ודריש ליה בגמרא מדכתיב (דברים כ"א ט"ז) והיה ביום הנחילו את בניו שהתורה נתנה רשות לאב להנחיל מי שירצה מן הראויין לירש. ונפסקה שם הלכה בזה כרבי יוחנן לגבי פשוטין אבל לא לגבי בכור שאין כח באב לעקור ירושה מן הבכור בענין זה.
ועוד אמרו שם (קכ"ו ע"ב) המחלק נכסיו ריבה לאחד ומיעט לאחד והשוה להן את הבכור דבריו קיימין ואם אמר משום ירושה לא אמר כלום כתב בין בתחילת דבריו בין באמצע דבריו בין בסוף משום מתנה דבריו קיימין. ולפי הדומה אף על פי שאין ממש בדברי האומר לשון ירושה ומעשיו אינם כלום כדמפרש במתניתין בצוותו כן הוא מבטל מצות עשה זה של ירושה משום דעבר אהרמנא דמלכא. וכן אם שמא אחר מותו קיימו בית דין את דבריו אלה יש עליהם גם כן עון ביטול מצות עשה זה מלבד עונש לאו דלא תטה משפט. ולפי הנראה מדברי הרמב"ם ז"ל שכל עיקר האזהרה איננה רק על הבית דין שדנו בענין הנחלה כן וזהו לשונו שכתב הוא מצוה לדון בדין הנחלה וכמו שביאר הענין במצות הפרת נדרים שלפנינו.
משרשי המצוה כדי שידע האדם ויתבונן כי העולם ביד אדון משגיח על כל בריותיו וברצונו וחפצו הטוב זוכה כל אחד ואחד מבני העולם בחלק הנכסים שהוא משיג בעולמו ומתנתו ברוך הוא מבורכת שתמשך לעולם לאשר יתננה לו אם לא כי מחטא הקדמוני נקנסה מיתה בעולם ומפני סילוק גופו אינו בדין להיות הפסק למתנת האל המבורכת אבל תתפשט מאליה בגוף המשתלשל ממנו שזהו בנו או בתו ואם הוא בעונו ימות ובנים לא יהיו לו ראויה ברכת השם שתשוב אל הקרוב אליו כי זאת הברכה שזכה בה זה או זכותו גרמה לו או זכות אבותיו או עם הקרובים לו יותר למד כשרון המעשה שזכה עמו לנכסים ולכן בהסתלק הוא וזרעו מהן בחטאו ראוים הקרובים שסייעו אותו לזכות להיות קודמין בהם לכל אדם.
מדיני המצוה מה שאמרו זכרונם לברכה במתניתין דיש נוחלין (שם קט"ו ע"א) סדר נחלות כך הוא איש כי ימות וגו' הבן קודם לבת וכל יוצאי ירכו של בן קודמין לבת. הבת קודמת לאחין וכל יוצאי ירכה של בת קודמין לאחין. האחין או האחיות במקום שאין אחין קודמין לאחי האב וכל יוצאי ירכן של אחין או של אחיות קודמין לאחי האב. ואחי אביו או אחיות אביו במקום שאין אחין לאב קודמין לשאר קרובים. זה הכלל כל הקודם בנחלה יוצאי ירכו קודמין והאב קודם לכל יוצאי ירכו. ועל הדרך הזה שאמרנו הולך ועולה עד ראש הדורות לפיכך אין לך אחד מישראל שאין לו יורש. ומה שאמרו שם (ק"ח ע"א) שאין האם יורשת בניה ודבר זה קבלה. והאחים מן האם אינם יורשין זה את זה דמשפחת אם אינה קרויה משפחה. ובן ממזר או אח ממזר הרי זה יורש כשאר הבנים ואפילו בן ממזר שנשתמד יורש הוא אבל בן שפחה ונכרית אינו יורש ואינו כבן לשום דבר. וחכמים תקנו שיהא האדם יורש את אשתו מן הנשואין וסמכו הדבר מן הכתוב.
וכתב הרמב"ם ז"ל (בספר המצוות) ומכלל זה הדין של נחלות בלי ספק היות הבכור נוטל פי שנים שזו היא מכלל מצות הנחלות. ופי שנים פירושו שני חלקים כלומר שאם היו שני אחין עושין מן הממון שלשה חלקים והבכור נוטל השנים ואם היו שלשה עושין ממנו ארבעה חלקים ונוטל השנים ואם הם חמשה עושין ממנו ששה ועל הדרך הזה לעולם. ואין הבכור נוטל פי שנים אלא בנכסים המוחזקים לאביו כלומר שבאו ברשות אביו בחייו אבל לא בראויים לבוא אל אביו שנאמר (דברים כ"א י"ז) בכל אשר ימצא לו. כיצד אחד ממורישי אביו שמת לאחר מיתת אביו אין הבכור נוטל באותה ירושה פי שנים וכן אם היתה לאביהם חוב שחייבים לו ואפילו בשטר או אפילו היתה לו ספינה בים אין לבכור בזה פי שנים (שאין זה פי שנים) שאין זה מצוי לאביו. וכן מטעם זה אין הבכור נוטל בשבח ששבחו נכסים אחר מיתת אביו כגון שחת שנעשה דגן והאילנות שהוציאו פירותיהן שכל זה לא היה מצוי לאביו בימיו אבל אילן קטן שנעשה גדול שלא מחמת הוצאה אלא מעצמו גדל אחר מיתת אביו קודם חלוקה הבכור נוטל בזה פי שנים דמצוי לאביו נקרא מכיון שלא נשתנה ענינו.
והאב נאמן לומר זה בני בכורי ונאמן לומר זהו בני או זה אינו בני שהתורה האמינתו בזה דכתיב (שם) כי את הבכור וגו' יכיר ודרשו זכרונם לברכה (ב"ב קכ"ז ע"ב) יכירנו לאחרים. ואפילו היה אחד מוחזק שהוא בן ראובן ואמר ראובן שאינו בנו נאמן עליו ולא יירשנו. וכתב הרמב"ם ז"ל (פ"ד מנחלות ה"ב) ויראה לי שאפילו היו לבן בנים אף על פי שאינו נאמן עליו לומר אינו בנו לענין יחוס ואין מחזיקין אותו ממזר על פיו נאמן הוא לענין ירושה ולא יירשנו.
ומה שאמרו זכרונם לברכה (ב"ב קכ"ט ע"ב) גם כן בענין זה שהאומר לאדם נכסי לך ואחריך לפלוני אם הראשון ראוי ליורשו אין לשני במקום ראשון כלום דמכיון שזכה בנכסים והוא הראוי לירש אותם אין לירושה הפסק עוד מפני תנאו של מוריש. ועם הפירושים הטובים והסברא ההוגנת למדנו בפרק יש נוחלין שאפילו אמר לו בלשון מעכשיו כגון שאמר לו נכסי לך ומעכשיו אחריך לפלוני אף על פי כן אין לשני במקום ראשון כלום מכיון שהראשון ראוי ליורשו. אבל אם אין ראשון ראוי ליורשו ואמר לו מעכשיו אחריך לפלוני זכה השני בגוף הנכסים והראשון יאכל הפירות לבד כל ימי חייו. ואם לא אמר לו מעכשיו אלא נכסי לך ואחריך לפלוני לא קנה שני אלא מה שישאר לראשון ואם מכרן ראשון אין כח בשני להוציאו מיד לוקח לעולם שבחזקת הראשון עומדין כל ימי חייו לכל חפציו בין למכרם בין לתתם במתנה לכל מי שירצה. וכל כך הם נכסים אלו בחזקתו של ראשון שאם אמר הנותן נכסי לך ואחריך לפלוני ואחריו לפלוני אם מת שני בחיי ראשון אמרו זכרונם לברכה בגמרא (שם) שיחזרו הנכסים ליורשי ראשון לפי שהנותן לא שייר כלום במתנתו של ראשון אלא שינתנו הנכסים אחריו לשני ומיד השני ומכחו יבאו לשלישי ומכיון שהשני מת ואי אפשר לשלישי עוד שיזכה בהם מכח השני כמו שאמר הנותן ישארו הנכסים ביד מי שהן ברשותו לו וליורשיו לעולם. והוא הדין שיש לנו לדון על הדרך שאמרנו היכא שאמר הנותן מתנתו בלשון אם כגון שאמר נכסי לפלוני ואם מת ינתנו לפלוני שאין אנו באין לדון כן מטעם לשון אחריך אלא טעם הדבר מפני שאנו אומרים כי הראשון זוכה בגופן של נכסים ובפירותיהן ולעולם מוחזקין בידו עד שנוכל להוציאן ממנו בראיה חזקה. אבל היכא שכתב נותן נכסי לך ואחריך לי או ליורשי. אף על פי שלא הזכיר לשון מעכשיו בשיור זה. יש לנו לדון שאם מת מקבל מתנה שיחזרו הנכסים לנותן או ליורשיו ואפילו ירד ומכר מקבל מתנה הנותן מוציאן מיד לוקח לכשימות מקבל מתנה שאמרו חכמים בזה (שם קל"ז ע"ב) שכל שמשייר לעצמו או ליורשיו אינו אלא כמפרש מתנה זו תהיה לך לאכילת פירות כל ימי חייך.
וכלל הדברים שעלו בידינו בענין זה אחר יגיעה רבה שכל זמן שהראשון ראוי לירש מכיון שאמר לו המוריש נכסי לך אין בידו עוד לתתם לאחר ואפילו ליורשו אחר שמיד נכנסו הנכסים בחזקת יורש ואינו אחר כן אלא כמתנה תנאים בנכסי אדם אחר וכענין הנאמר בענין זה בגמרא (שם קל"ג ע"א) הוא סבר יש לה הפסק כלומר לירושה ורחמנא אמר אין לה הפסק.
וגדולה מזאת למדונו מורינו ישמרם אל בראיות חזקות וברורות שאפילו האומר למי שראוי ליורשו נכסי לך ואחריך להקדש או אפילו אמר ומעכשיו אחריך להקדש שהיורש זוכה בנכסים ויש לו למוכרן ולעשות בהן כל חפצת נפשו ואין כח בהקדש לעולם להוציאן מיד לוקח או מקבל מתנה מן הטעם שכתבנו ומכיון שאמר המוריש ליורשו נכסי לך זכה בנכסים ואין בידו להקדיש אותן עוד אלא הרי הוא כמקדיש נכסי אחרים. ומה שיש לעיין בענין זה שנראה בתחלת העיון קושיא כגון מה שאמרו זכרונם לברכה (קידושין כ"ח ע"ב) אמירתו לגבוה כמסירתו להדיוט ועוד דברים אחרים כבר נשאנו ונתנו בהן ודקדקנו את כולן יפה ועלה הענין מבורר כמו שכתבנו. ויארך הענין אם באתי לכתוב הכל ולא ממלאכת ספרי הוא ואם תזכה בני ותפרוש מכמורת בים התלמוד היא תעלה לך הכל. ויתר פרטי המצוה מבוארים בבבא בתרא פרק יש נוחלין.
ונוהגת בכל מקום ובכל זמן בזכרים ונקבות.
ועובר על זה וציוה בין בריא בין שכיב מרע שלא יירשנו הראוי ליורשו ביטל עשה זה והוא שציוה כן בלשון ירושה כמו שאמרנו ואף על פי שאין בדבריו ממש כמו שכתבנו למעלה בתחלת הענין. והרמב"ן ז"ל כתב כי הרמב"ם ז"ל חיסר במקום זה שתי מצוות אחת מצות עשה ואחת לא תעשה ושתיהן בבכור שהאדם מצווה להכיר הבכור במתת פי שנים לו וזאת היא מצות עשה על האב שלא חשב אותה הרמב"ם ז"ל במנינו וכמו כן מוזהר עליו מהעביר הבכורה ממנו ועל זה נאמר (דברים כ"א ט"ז) לא יוכל לבכר וגו' וזאת האזהרה גם כן לא חשב אותה הרב הנזכר אלא שכלל הכל במצות דין הנחלות.
<h2>מצוה תא פינחס מצות תמידין בכל יום</h2>
שנצטוו ישראל שיקריבו על ידי משרתי השם יתברך שהם הכהנים שני כבשים בני שנה תמימים לעולה בכל יום האחד בבקר והשני בין הערבים שנאמר (במדבר כ"ח ב') צו את בני ישראל ואמרת אליהם את קרבני לחמי לאשי וגו' שנים ליום עולה תמיד. ומכל מקום עיקר האזהרה לבית דין כלומר החכמים מורי התורה שבישראל כי עליהם מוטלת מלאכת הצבור וכמו שדרשו זכרונם לברכה (ספרי כאן) ואמרת אליהם אזהרה לבית דין.
משרשי מצות הקרבנות כתבתי במצות המקדש בסדר ויקחו לי תרומה עשה א' (מצוה צ"ה) העולה על רוחי בפשט הענין ואחר אותם הטעמים אני ממשיך גם כן טעם התמידין לומר שנצטוינו בעבודה זו התמידית שהיא פעמים ביום בזריחת השמש ובנטותו לערוב למען נתעורר מתוך המעשה הזה ונשים כל לבנו וכל מחשבותינו לדבקה בשם ברוך הוא כאומרי כמה פעמים שהאדם נפעל וטבעו מתעורר לפי עסק מעשהו ולכן בהיות האדם נכון בטבעו שצריך לתקן לו מזון פעמים ערב ובקר נצטוה שישים מגמתו ועסקו בעסק עבודת בוראו גם כן שתי פעמים לבל תהיה עבודת העבד לעצמו יתרה על עבודתו לרבו וכל זה למה כדי לעורר רוחו וחפצו תמיד לזכור את בוראו ובכן יכשיר מעשיו ויתברך ממנו כי חפץ חסד הוא וכמו שדרשו זכרונם לברכה (ספרי כאן) אשה ריח ניחוח לה' שאמרתי ונעשה רצוני כלומר שכל חלק גבוה מכל קרבן אינו רק חפצו ברוך הוא שעשה העבד מה שציוהו למען יכשר לזכות בטובו ברוך הוא.
מדיני המצוה מה שאמרו זכרונם לברכה (יומא כ"ח ע"א) שזמן שחיטתן של תמידין הוא הכבש האחד של בקר קודם שתעלה חמה משיאור כל פני מזרח ופעם אחת דחקה שעה את הצבור בבית שני והקריבו תמיד של שחר בארבע שעות ביום. והכבש השני של בין הערבים משש שעות ומחצה למעלה עד סוף היום זהו זמנו אבל היו שוחטין אותו לעולם בשמונה שעות ומחצה וקרב בתשע ומחצה ושתי שעות אלו שמאחרין אותו היה כדי שיקריבו קרבנות היחידים או של צבור בינתים לפי שאסור להקריב קרבן אחר תמיד של בין הערבים.
וכמעשה תמיד של שחר היה מעשה תמיד של בין הערבים אלא שאותו של שחר נשחט על קרן צפונית מערבית של בית המטבחים על טבעת שניה ושל בין הערבים על קרן צפונית מזרחית על טבעת שניה כדי שיהא נגד השמש. ויתר פרטיה מבוארים במסכת תמיד ובפרק שני מיומא.
ונוהגת מצוה זו בזמן הבית והיא מן המצוות שהן מוטלות על הציבור ויותר על הכהנים ואם שמא חס ושלום יתרשלו בה שלא להקריבם בכל יום ביטלו עשה זה והשגגה נתלית על כל עדת בני ישראל היודעים בדבר אם יש כח בידם לתקן בשום צד.
והרמב"ן ז"ל חשב בחשבון המצוות שני תמידין לשתי מצוות עשה לפי שהן מצוות שאין מעכבות זו את זו וזמנה של זו לא זמנה של זו.
<h2>מצוה תב פינחס מצות קרבן מוסף של שבת</h2>
שנצטוו ישראל להקריב שני כבשים קרבן בכל יום שבת מוסף על קרבן התמיד של כל יום והוא הנקרא מוסף שבת שנאמר (במדבר כ"ח ט') וביום השבת שני כבשים.
משרשי מצות המוספין של ימים טובים כבר כתבתי בסדר אמור אל הכהנים במוסף פסח עשה ח' (מצוה רצ"ט) מה שנראה לי על צד הפשט ומוסף שבת באשכול יתר המוספין תלוי גם הוא. והענין כדי שנקבע במחשבתנו עם מעשה הקרבן גודל היום ורוב קדושתו וכי ששת ימים עשה ה' את השמים וגו' כמו שכתוב שם. ושם כתבתי גם כן מעט מדיני המוספין וכלל הענין כמנהגי.
<h2>מצוה תג פינחס מצות קרבן מוסף בכל ראש חודש</h2>
שנקריב קרבן מוסף בכל ראש חדש על תמיד של כל יום שנאמר (במדבר כ"ח י"א ט"ו) ובראשי חדשיכם תקריבו עולה לה' פרים בני בקר שנים ואיל אחד כבשים בני שנה שבעה תמימים ומנחתם ונסכיהם וגו' ושעיר עזים אחד לחטאת לה'.
משרשי המצוה. הקדמה. ידוע לכל חכם לב בבני אדם כי גלגל השמש וגלגל הירח פועלים בכחם הנאצל עליהם מאדון כל הכחות בעולם השפל פעולות גדולות בגופות בני אדם ובכל מיני שאר בעלי חיים גם בכל הצומח בארץ מן הארזים הגדולים עד העשבים הדקים ודרך כלל בכל שהוא מארבעה היסודות שהם למטה מהם ותחת ממשלתם וכן כתוב בסדר וזאת הברכה (דברים ל"ג י"ד) וממגד תבואות שמש וממגד גרש ירחים. ומפורסם בכל המון העם נערים עם זקנים כי כח הלבנה ניכר בכל אשר נעשה בארץ כידוע לכורתי האילנות לבנינות כי לא יכרתום בזמן שהלבנה בחידושה עד עבור חמשה ימים או יותר ויורדי הים גם כן אין מפליגין בה עד אחר חמשה ימים של חידוש הלבנה וכן נזהרים כל בני אדם מהקיז דם סמוך לחידושה וכמה מלאכות אחרות קטנות וגדולות צריכות שמירה שלא לעשותם בעוד שהלבנה מתחדשת עד שיאמרו שהפשתן שימצא במשרה או בתוך היורה לבשל בחידוש לבנה שהוא לוקה ולא יצלח אחר כן לכל. וכלל ענינים אלה גלוים ונודעים לכל האריכות בהן ילדות. ולכן כי בחידושה של לבנה לפעולות אדם יתחדש ענין והכל בדברו של מקום ברוך הוא ובגזרתו ראוי לנו גם כן לחדש ולהקריב קרבן נוסף על שאר הימים לשמו ברוך הוא להעיר רוחנו ולקבוע בלבבנו כי כל החדושים ההווים בעולם מאתו ברוך הוא וכל כחם של גלגלים לא ימצא רק מה' לבדו ועם המחשבה הזכה הזאת והאמתית תתעלה נפשנו וברכת השם תחול על ראשינו.
דיני המצוה בענין המוספין וכלל הענין כמנהגי כתבתי במוסף הפסח בסדר אמור אל הכהנים (מצוה רצ"ט). ועוד אודיעך כאן שראש חדש שחל להיות בשבת שיר של מוסף ראש חדש דוחה שיר של מוסף שבת כדי לפרסם שהיום ראש חדש. וידוע ששירת מוספי שבת במקדש היא שירת האזינו והיו מחלקין אותה לששה פרקים בששה שבתות והסימן הזי"ו ל"ך כדרך שאנו קורין אותה בבית הכנסת.
<h2>מצוה תד פינחס מצות קרבן מוסף ביום חג השבועות</h2>
שנצטוו ישראל להקריב קרבן מוסף ביום חג השבועות שהוא יום הששי בסיון שנאמר (במדבר כ"ח כ"ו) וביום הבכורים בהקריבכם מנחה חדשה לה' בשבועותיכם וגו'.
כבר כתבתי פעמים כי בסדר אמור אל הכהנים במוסף דפסח עשה ח' (מצוה רצ"ט) דברתי מענין המוספים.
<h2>מצוה תה פינחס מצות שופר בראש השנה</h2>
שנצטוינו לשמוע קול שופר ביום ראשון של תשרי שהוא ראש השנה וכדתנן במסכת ראש השנה (ב' ע"א) באחד בתשרי ראש השנה לשנים שנאמר (במדבר כ"ט א') יום תרועה יהיה לכם. ואף על פי שאין כאן זכר לתרועה זו אם בשופר או במצלתים או בכל שאר כלי ניגון מפי השמועה למדו זכרונם לברכה שהיא בשופר כמו שמצינו ביובל שנאמר בו שופר (ויקרא כ"ה ט').
משרשי המצוה לפי שהאדם בעל חומר לא יתעורר לדברים כי אם על יד מעורר כדרך בני אדם בעת המלחמה יריעו אף יצריחו כדי שיתעוררו יפה למלחמה וגם כן ביום ראש השנה שהוא היום הנועד מקדם לדון בו כל באי עולם וכמו שאמרו זכרונם לברכה (ראש השנה ט"ז ע"א) בראש השנה כל באי העולם עוברין לפני ה' כבני מרון כלומר שהשגחתו על מעשי כל אחד ואחד בפרט ואם זכיותיו מרובין יצא זכאי ואם עונותיו מרובין בכדי שראוי לחייבו מחייבין אותו למות או לאחת מן הגזירות כפי מה שהוא חייב על כן צריך כל אחד להעיר טבעו לבקש רחמים על חטאיו מאדון הרחמים כי אל חנון ורחום הוא נושא עון ופשע וחטאה ונקה לשבים אליו בכל לבם. וקול השופר מעורר הרבה לב כל שומעיו וכל שכן קול התרועה כלומר הקול הנשבר. ומלבד ההתעוררות שבו יש לו לאדם זכר בדבר שישבור יצר לבו הרע בתאוות העולם ובחטאים בשומעו קולות נשברים. כי כל אדם כפי מה שיראה בעיניו ובאזניו ישמע יבין לבבו ויבין בדברים והיינו דאמר רבי יהודה (שם כ"ו ע"ב) בראש השנה תוקעין בשל זכרים כלומר בקרן הכבשים הכפוף כדי שיזכור האדם בראותו אותו שיכוף לבו לשמים ורבי לוי פסק הלכה כמותו (שם). ומנהגן של ישראל כן.
מדיני המצוה מה שאמרו זכרונם לברכה (שם כ"ז ע"ב) ששיעור השופר הוא כדי שיאחזנו אדם בידו ויראה לכאן ולכאן. וכל השופרות כשרין חוץ משל פרה מפני שהוא קרן פירוש כל מה שהוא שופר כלומר שהוא חלול שלשון שופר הכי משמע לעולם דבר שיש בו חלל כגון השופר של כבש שיש לו חלל שהזכרות בתוכו. וכל שופר בעולם שיש לו חלל כמו שפירשנו כשר לתקוע בו בראש השנה לאפוקי קרני ראם ושאר חיות שקרניהם אינם נכללין בלשון שופר כלל לפי שאין בהן דבר חלול אלא הזכרות לבד. אבל קרן הפרה אף על פי שהוא בכלל שופר שהרי יש לו נקבות וזכרות אינו כשר מפני שהכתוב כללו עם הפסולין שקראו קרן וכדכתיב (דברים ל"ג י"ז) בכור שורו וגו' וקרני ראם קרניו. נמצא לפי פירושנו זה שכל הקרנות שבעולם פסולין לתקוע בהן בראש השנה חוץ מקרני הכבשים והרחלים וגם התישים ועזים לפי שלא מצינו בעולם קרנות חלולין חוץ מאלו ושל פרה כי קרני כל החיות אינן חלולין ונמצא שאינם בכלל לשון שופר שצותנו התורה לתקוע ושל פרה גם כן כבר הוציאו הכתוב מכלל הכשרים והכניסו עם כלל הפסולים מפני שקראו בשמם. ואל יקשה בעיניך לדברינו אלה שהרי הכתוב קורא שופר התישים בלשון הפסולין כדכתיב (דניאל ח' ה') והצפיר קרן חזות בין עיניו שהענין ההוא היה במראה הנבואה והודיע הכתוב שהיה נראה לנביא לרוב תוקף הצפיר כאלו היה לו קרן הפסולין כלומר שהיה חזק מבלי נקבות ואין הענין שיכניסנו הכתוב עם הפסולין כלל כי אם בהפך לכל מבין. והארכתי לך בני מעט בכאן לפי שהפירוש הזה נתחדש במשנה זו מזמן קרוב ואשר היו לפנים פירשוה בענין אחר.
וכן מענין המצוה מה שאמרו זכרונם לברכה (ר"ה כ"ז ע"ב) שכל הקולות כשרים בשופר ואמרו גם כן שאם גרדו השופר עד שהעמידו על גלדו כשר ומה שאמרו זכרונם לברכה (שם כ"ט ע"ב) שיום טוב של ראש השנה שחל בשבת אין תוקעין בו שופר גזירה שמא יטלנו ישראל אחר ויוליכנו ארבע אמות ברשות הרבים ויבא לידי איסור סקילה. ודבר זה לא גזרו אותו חכמים במקום שיש שם בית דין שהוא גדול בחכמה ודוקא שתוקעין אותו שם בישיבת הבית דין. והרמב"ם ז"ל כתב (פ"ב משופר ה"ט) שצריך להיות הבית דין סמוך בארץ ישראל ושיהיה בית דין מעולה מאותן שקדשו את החדש. ואני שמעתי שהרב רבי יצחק אלפסי ז"ל היה תוקע שופר בישיבתו בשבת. ואתה בני אם תזכה תבחר לך הטוב בעיניך.
וכן מענין המצוה מה שאמרו זכרונם לברכה (ר"ה ל"ג ע"ב) שחייב אדם לתקוע בראש השנה שלש תקיעות של שלש שלש כלומר שלש פעמים תקיעה ותרועה ותקיעה שנמצא שהן שש תקיעות ושלש תרועות. ופירוש תרועה כתרגומו יבבא. וענין יבבא הוא קול שבור כלומר קול יללה. נמצא שהתורה ציותה אותנו לעשות בשופר קול הדומה ליללה ומפני שמקומות העולם חלוקים בענין היללה שבמקום אחד מיללין בגניחות גסות ובמקום אחר בדקות ובמקום אחר עושין הכל גסות ודקות נהגו בכל מקום ומקום להיות מתריעין בראש השנה על דרך שהיו מיללין איש איש במקומו ובכן היו יוצאין ידי חובתן במצוה שהתורה ציותה בקול יללה ובאי זה שיהיה בשום מקום בכך היה יוצא ידי תורה בכל מקום ואף על פי שבמקומו אין מיללין כן שהרי קיים כוונת הכתוב ועשה ביום זה יללה בשופר. עד שקם רבי אבהו ולא ישר בעיניו להיות ישראל חלוקים במנהג התרועה זה בכה וזה בכה שנעשה תורה כשתי תורות וקבץ כל המנהגים והתקין שיהו תוקעין בכל המקומות בשוה. ולצאת ידי חובה מכלל היללות שנעשות בעולם תיקן לעשות התרועה בשלשה צדדין כעין גניחות גסות דהיינו שברים וכעין גניחות דקות דהיינו שאנו קורין תרועה ועוד בצד אחר גניחות גסות ודקות כמנהג אחד מהמקומות שעושין הכל ביללותיהם. ונמצא לפי זה שאנו צריכין לתקוע שלש של שלש שלש פעמים שלש.
ודין שופר שנסדק לאורכו או לרחבו וניקב וסתמו במינו או שלא במינו ודין נותן שופר בתוך שופר ודין תוקע לתוך הבור והדות ודין שופר של עבודה זרה ועיר הנדחת והמודר הנאה מחבירו ודין נתכוין שומע ולא משמיע ויתר פרטיה. מבוארים במסכת ראש השנה.
ונוהגת בכל מקום ובכל זמן בזכרים ולא בנקבות לפי שהיא מכלל המצות שהזמן גרמא שהנשים פטורות.
ועובר על זה ולא שמע קול שופר ביום ראש השנה כסדר תקיעות שאמרנו שלש של שלש שלש לכל הפחות ביטל עשה זה. ואם שמען בהפסק ואפילו בכל היום יצא וכמו שאמרו זכרונם לברכה (שם ל"ד ע"ב) שאם שמע אדם תשע תקיעות המחוייבות בתשע שעות ביום ואפילו מתשעה בני אדם יצא. ולמדתי מן החכמים ישמרם אל שצריך מכל מקום שלא לשמוע קול פסול באמצע.
<h2>מצוה תו המטות מצות דין הפרתנדרים</h2>
שנצטוינו במצות הפרת נדרים כלומר שנדון במי שנדר כאשר תצוה התורה שנאמר (במדבר ל' ג') איש כי ידור נדר וגו' כמו שבא מבואר בפרשה. וכתב הרמב"ם ז"ל (בספר המצוות) במצוה זו וזה לשונו ואין הענין שנתחייב להפר על כל פנים וזה הענין בעצמו הבין ממני כל זמן שתשמעני מונה דין אחד מהדינין שאין זו מצוה בפעולה מהפעולות בהכרח ואולם המצוה היא היותנו מצווין שנדון בדין זה בדבר זה. אולם היות הבעל והאב מפירים כבר ביאר הכתוב זה ודקדק בו ובאתנו הקבלה שהחכם יתיר הנדר לכל וכמו כן השבועה. וההערה על זה מאמרו (שם) לא יחל דברו ודרשו זכרונם לברכה (חגיגה י' ע"א) הוא אינו מוחל אבל אחרים מוחלין לו. והכלל שאין ראיה על זה מן הכתוב והם עליהם השלום כבר אמרו (שם) היתר נדרים פורחין באויר ואין להם על מה שיסמכו אלא הקבלה האמתית לבדה עד כאן.
והעולה מכל זה לדעתו לפי הדומה כי בהתיר החכם המומחה את הנדר במצות התורה או שלשה הדיוטות ויעשו הענין ככל אשר תצוה התורה עליו כהוגן וכיושר אז קיימו עשה. ואם התירו הנדר שלא כמצות התורה כגון שני הדיוטות או יחיד שאינו מומחה אף על פי שהיתרם אינו היתר יש עליהם עונש ביטול עשה זה וכענין שכתבתי למעלה בענין מצות הנחלות (מצוה ת') שהמצוה אל יירשני בני אף על פי שדבריו בטלים יש עליו עונש ביטול המצוה דעבר אהרמנא דמלכא שצוה אותנו בדין הירושה. ואולם הרמב"ן ז"ל (בהשגותיו לספר המצוות שם) כתב שאין למנות דין זה כלל מחשבון המצוות וזה לשונו וכן יראה שהפרת נדרים לא תמנה לפי שהיא שלילות שנצטוינו לעשות כל היוצא מפינו ושלא נחל דברינו רק על פי האב או הבעל עד כאן. ודברי פי חכם חן.
משרשי ענין הנדר והשבועה וההיתר שלהם כבר הרחבתי המאמר בהן כאשר השיגה ידי בסדר וישמע יתרו באזהרת לא תשא ה' סימן ל"ג (מצוה ל').
מדיני המצוה מה שאמרו זכרונם לברכה (נדרים ב' ע"א) כל כנויי נדרים כנדרים חרמים כחרמים שבועות כשבועות נזירות כנזירות כגון האומר קונם קונח קונס הרי אלו כינויין לקרבן חרק חנך חרף הרי אלו כינויין לחרם נזיק נזיח פזיח הרי אלו כינויין לנזירות שבותה שקוקה נדר במוהא הרי אלו כינויין לשבועה. וענין לשונות אלו שאמרו חכמים שהם נידונין כאלו הוציא האדם בשפתיו הלשון כתקנו ולא נחוש למה שאנו מצריכין פיו ולבו שוין והרי לא הוציא הדבר כתקנו מפיו הטעם מפני שיש בלשונות אלו משמעות הענין שכל השומע יגזור עליו שזאת כוונת הנשבע או הנודר ואחר שכן הוא הרי הוא כאילו אמר הדבר מבואר כתקנו שאם לא תאמר כן נמצא שאין בעלגים נדר ושבועה לעולם וזה אינו באמת.
וכן מה שאמרו זכרונם לברכה (נדרים כ' ע"ב) שארבעה נדרים הן שהן מותרין כלומר מותרין לגמרי שאין צריכין שאלה לחכם וכדעת שמואל בפרק ארבעה נדרים (שם כ"א ע"ב) דהלכתא כוותיה ואלו הן נדרי זירוזין נדרי הבאי נדרי שגגות נדרי אונסין ושם באותו הפרק מברר כיצד בכל אחד ואחד. וגרסינן בירושלמי (פ"ג דנדרים ה"א) גבי נדרי זירוזין אמר רבי זעירא הדא דתימר בשאין מעמידין אבל אם היו מעמידין צריכין היתר חכם כלומר אם היו מעמידין דבריהם כלומר שלא נדרו אותו נדר לזרז אלא בדוקא נדרו אותו צריכין שאלה לחכם והוא הדין בודאי לשאר השלשה השנויים במשנה שאם היו מעמידין דבריהם שצריכים שאלה לחכם ומיהו בכל ענין החכם מתירן כל זמן שימצא פתח להתיר כלומר שימצא שום ענין שיאמר עליו הנודר אלו הייתי יודע בשעת הנדר דבר זה לא הייתי נודר.
ואפילו בנולד פותחין להיתר ובלבד שיהא הנולד מצוי אבל לא בנולד שאינו מצוי כן הוא מפורש בגמרא בנדרים (ס"ד ע"ב). וכן נמי פותחין בחרטה וכדפסק רבא משמיה דרב נחמן במסכת נדרים (כ"ב ע"ב) דפותחין בחרטה ונזקקין להתיר אפילו למי שנשבע באלהי ישראל שהיא שבועה חמורה. ודוקא בחרטה דמעיקרא כגון לב זה עליך כלומר שמתוך הכעס נדר אותו הנדר ואחר שנתישבה דעתו תוהא בנדרו לגמרי ואינו רוצה בו כלל אבל אם נתחרט עכשיו מחמת ענין שנתחדש לאחר שנדר וחפץ הוא בנדרו עד עכשיו זו אינה חרטה מעליתא ואין פותחין בה כלל שהרי כל הבא לישאל על נדרו ודאי מתחרט הוא עכשיו ואם כן לא היינו צריכין בגמרא לחזר למצוא פתח היתר בנדר ומצינו בגמרא (שם) שהיו מחזירין למצוא פתחים לנודרים אלא ודאי האמת כמו שכתבנו דבעינן חרטה דמעיקרא. ועוד שכל יסוד היתר נדרים הוא טענת שגגה או אונס שהתורה אמרה (ויקרא ה' ד') האדם בשבועה פרט לאנוס וכמו כן בעינן פיו ולבו שוין ואם כן משום חרטה דמעכשיו אי אפשר לתלות שגגה או אונס בעת השבועה כלל אבל בחרטה דמעיקרא יש טענת שגגה ואונס שהרי מודה עכשיו שלא היה עושה הנדר מעיקרא אם היה יודע זה. ויש מגדולי המפרשים שכתב דאף על גב דפסקינן הלכה כרבא אמר רב נחמן דפותחין בחרטה ונזקקין לאלהי ישראל עכשיו נהגו להחמיר ולא כהלכה ואין אנו נזקקין למי שנשבע באלהי ישראל אלא במה שהוא כעין ארבעה נדרים השנויין במשנה ועוד דלא מזדקקינן לשבועות אלא במילתא דאית בה מצוה כגון עשית שלום בין איש לאשתו או בין אדם לחבירו וכיוצא בענינים אלו.
וכן אמרו זכרונם לברכה (בכורות ל"ו ע"ב) בענין זה שהיתר נדרים בשלשה הדיוטות ואפילו דלא גמירי וסבירי והוא דאסברי להו וסברי וכשחד מינייהו גמיר מכל מקום. וכמו כן אמרו (נדרים ע"ח ע"ב) שהיתר נדרים ביחיד אם הוא מומחה והוא הדין כל היכא שיש לו רשות להתיר נדרים ממי שהוא סמוך שדינו כמומחה ויש שפירשו שכל שהוא חכם גדול בישראל או אפילו היום שאין לנו סמיכה יקרא מומחה וחבריו חלוקין עליו. ודין החוזר תוך כדי דבור מנדרים ושבועות שחזרתו חזרה ומה שאמרו שהאב מפר כל נדר והבעל נדרי עינוי ודברים שבינו לבינה ודין האומר כל נדר שאדור כל שנה זו או מכאן עד עשר שנים הרי הן בטלים ודין סתם נדרים להחמיר ופירושן להקל ודין שאין אדם אוסר דבר שאינו שלו ודין האומר לחברו ככרי אסור עליך או ככר זה ודין המודר הנאה מחברו שפורע לו את חובו ודין הנודר מן הבשר שמותר ברוטב ואם אמר בשר זה אסור אף ברוטב ודין מי שנאסרה הנאתו עליו שמותר ללמדו תורה שבעל פה אבל לא שבכתב לפי שנוטלין עליה שכר ודין מה שאמרו בנדרים הלך אחר לשון בני אדם באותו מקום ובאותו לשון ובאותו זמן שנדר או שנשבע ודין הפרת נדרים שהוא כל היום כלומר לילה ויום לא מעת לעת שנאמר ביום שמעו. ויתר רובי פרטיה יתבארו בארוכה במסכת המחוברת על זה והיא מסכת נדרים.
ונוהגת מצוה זו בכל מקום ובכל זמן בזכרים אבל לא בנקבות שאינן ראויות להיתר נדרים.
והעובר על זה והתיר את הנדר שלא כמצות התורה בצדדין שכתבנו אף על פי שאינו היתר ביטל עשה זה כמו שכתבנו בראש המצוה.
<h2>מצוה תז המטות שלא נחל דברינו בנדרים</h2>
שנמנענו שלא לשנות מה שנחייב בנפשותינו בדבור ואף על פי שהוא בלא שבועה ואלה הם הנדרים כגון שיאמר האדם פירות העולם או פירות מדינה פלונית או מין פלוני של פירות אסורין עליו וכמו כן שיאמר אשתו אסורה עליו וכיוצא באלו הענינים שחייב לקיים עליו ועל זה נאמר (במדבר ל' ג') לא יחל דברו ופירשו זכרונם לברכה (ספרי כאן) לא יעשה דבריו חולין כלומר שיחייב על נפשו דבר ולא יקיימהו ולשון גמרא שבועות (כ' ע"ב) אמרו זכרונם לברכה קונמות עובר משום לא יחל דברו. וכן בכל מה שידור האדם לקרבן או לבדק הבית או לצדקה או לבית הכנסת וכיוצא בהן עובר עליהן משום לא יחל. אבל בענינים אחרים כגון הנודר לחברו דבר. או האומר דבר פלוני אעשה או לא אעשה שלא בלשון נדר ואיסר וקונמות אף על פי שהוא מכוער ולא יעשו כן רק פחותי הנפש בבני אדם אינו עובר בלא יחל אלא בענין שכתבנו. ואמנם על הכל נאמר בתורה (שמות כ"ג ז') מדבר שקר תרחק. והרמב"ן ז"ל כתב ששתי מצוות חלוקות הן נדרי גבוה ונדרי ביטוי וכמו שנכתוב למטה בסדר כי תצא עשה ט"ו בסימן תקמ"ו (מצוה תקע"ה).
שורש המצוה בענין הנדרים והשבועות לקיים כל דבר כתבתי כבר בסדר וישמע יתרו לא תעשה ה' (מצוה ל').
מדיני המצוה מה שאמרו זכרונם לברכה (חגיגה י' ע"א) הוא אינו מיחל אבל אחרים מוחלין לו כגון שלשה הדיוטות או יחיד מומחה כמו שכתבנו במצוה הקודמת והוא הדין גם כן שנשאלין על ההקדשות ועל הצדקות כל זמן שלא באו לידי גבאי ואפילו על התרומה ועל החלה אמרו זכרונם לברכה (נדרים נ"ט ע"א) שנשאלין עליהן עד שלא באו ליד כהן. ויתר פרטי המצוה מבוארים במסכת נדרים.
ונוהגת בכל מקום ובכל זמן בזכרים ונקבות.
ועובר על זה ונדר או אסר איסר על נפשו בלא שבועה ולא קיימו עבר על לאו זה אבל אינו לוקה עליו לפי שאין בו מעשה. וזהו שאמרו זכרונם לברכה (תמורה ג' ע"א) שהנשבע ומימר ומקלל חברו בשם לוקה אף על פי שאין שם מעשה זהו נשבע אבל משום לאו דלא יחל בנדר או איסר שלא בשבועה אין בו מלקות.
<h2>מצוה תח מסעי מצות ישראל לתת ערים ללויים לשבת בהן והן קולטות</h2>
שנצטוו ישראל לתת לשבט לוי ערים לשבת בהן אחר שאין להם חלק בארץ שנאמר (במדבר ל"ה ב') צו את בני ישראל ונתנו ללוים מנחלת אחוזתם ערים לשבת ונאמר בסוף הפרשה (שם ז') כל הערים אשר תתנו ללוים ארבעים ושמונה עיר. ומאלה הערים של לוים היו מהם ערים מיוחדות להיות מקלט הרוצח ואולם בכולן היה לו מקלט. ובסדר שופטים במצות ערי מקלט בסימן ת"ק (מצוה תק"כ) נכתוב בעזרת השם מה בין מיוחדות לכך לאותן האחרות והיו קולטות אותו בצדדים ידועים כמו שמפורש בכתוב ומבואר במסכת מכות (פרק שני).
שורש מצוה זו ידוע הוא כי שבט הלוי מבחר השבטים ונכון לעבודת בית ה' ואין לו חלק עם ישראל בנחלת שדות וכרמים אבל ערים היו צריכים להם על כל פנים לשבת הם ובניהם וטפם וכל חיתם ומפני גודל מעלתם וכושר פעלם וחין ערכם נבחרה ארצם לקלוט כל הורג נפש בשגגה יותר מארצות שאר השבטים אולי תכפר עליו אדמתם המקודשת בקדושתם. ועוד טעם אחר בדבר כי בהיותם אנשי לבב ידועים במעלות המדות וחכמות נכבדות ידוע לכל שלא ישטמו הרוצח שינצל אליהם ולא יגעו בו ואף כי יהרוג אחד מאוהביהם או מגואליהם אחר אשר בפתע בלא איבה יהרגנו. ועל השבט הזה הנבחר נאמר (דברים ל"ג ט') האומר לאביו ולאמו לא ראיתיו כלומר שלא יעשו דבר בעולם זולתי מדרך היושר ועל כיוון האמת ולא יטה לבם אהבת אדם ואפילו אהבת אב ואם ואחים ובנים שהטבע תחייב אהבתם ותכריחה וכל שכן אהבת שאר בני אדם. ועוד כתבתי בענין עוד טענה אחרת בסדר בהר סיני מצות לא תעשה י"א בסימן שמ"ג (מצוה שמ"ב).
דיני מצוה זו קצרים ובמצות הנסמכות אליה כגון אזהרת שדה מגרש עריהם לא ימכר שבסדר בהר סיני לאו י"א (שם) כתבתי קצת מן הדינים וכמו כן במצות להבדיל ערי מקלט שבסדר שופטים עשה י' בסימן ת"ק (מצוה תק"כ) נכתוב מהן בגזרת השם ששלשתן מענין אחד הן ואם נפשך לדעת הפוך והפוך בהן.
ונוהגת מצוה זו בזמן שישראל שרויין על אדמתן והיא מן המצות המוטלות על הצבור כולם ויותר על ראשי העם ולעתיד לבא אחר ירושה וישיבה מיד נקיים מצות עשה זו במהרה בימינו אמן.
<h2>מצוה תט מסעי שלא להרוג מחוייב קודם שיעמוד בדין</h2>
שנמנענו שלא להרוג החוטא כשנראהו עושה מעשה החטא שיתחייב עליו מיתה קודם שנביאהו לבית דין אבל נתחייבנו להביאו לפני בית דין ונביא עליו העדים לפניהם והם ידינוהו במה שהוא חייב שנאמר (במדבר ל"ה י"ב) ולא ימות הרוצח עד עמדו לפני העדה למשפט. ולשון מכילתא (ספרי זוטא כאן) יכול שיהרגו אותו משהרג או שנאף תלמוד לומר ולא ימות הרוצח עד עמדו וגו'. ואפילו ראוהו בית דין הגדול שהרג יהיו כולם עדים וישאו עדותן אצל בית דין אחר שידינוהו. ועוד אמרו במכילתא (שם) הרי עדה שראו אחד שהרג את הנפש יכול יהרגו אותו עד שלא יעמוד אצל בית דין תלמוד לומר ולא ימות הרוצח עד עמדו.
משרשי המצוה לפי שענין דיני נפשות הוא דבר קשה מאד שצריך דקדוק גדול ביותר ונצטוו העדה להיות מצילים הנדון בכל דבר הראוי להצילו בשבילו לא שיטו הדין כדי להצילו חלילה וכמו שדרשו זכרונם לברכה (ר"ה כ"ו ע"א). ושפטו העדה וגו' והצילו העדה (במדבר ל"ה כ"ד כ"ה) כלומר שצריכין להפך בזכותו ואם יש לו זכות יצילוהו ואם לא יהרג ועל כן הוזהרנו שיבוא הדין על כל פנים לפני בית דין ולא ידינוהו העדים שראו הדבר בעיניהם לעולם כי אולי מתוך ראותן הענין לא יוכלו להפך בזכותו כי יתעורר לבבם בחיובו על כל פנים.
מדיני המצוה כגון מה שאמרו זכרונם לברכה (סנהדרין ע"ג ע"א) דבמה דברים אמורים שלא נהרוג החוטא עד שנביאהו לבית דין כשעבר ועשה החטא אבל מי שהיה רודף אחר חברו להורגו או אחר נערה מאורשה והזהירוהו ולא נמנע מלרדוף אף על פי שלא קיבל התראה חייבין אנו להורגו ומוזהרין עליו וכמו שנכתוב בעזרת השם בסוף סדר כי תצא באזהרת וקצותה את כפה לא תחוס עינך (מצוה ת"ר). ויתר פרטיה במסכת מכות (י"ב ע"א).
ונוהגת מצוה זו בזכרים ונקבות בכל זמן שאנו מוזהרין שלא נהרוג שום חוטא ואף על פי שראינוהו שעשה מעשה שיתחייב מות בבית דין ובזמן הבית אנו חייבין להביאו לבית דין והם ידינוהו.
ועובר על זה והרגו לחוטא קודם שיבוא לבית דין אפילו אם היה דינו שיתחייב בבית דין דין ההורגו כדין רוצח ונהרג עליו בזמן הבית אם יש עדים.
<h2>מצוה תי מסעי מצוה על בית דין להשליך מכה נפש בשגגה מעירו לערי מקלט ועל הרוצח בעצמו ללכת שם</h2>
שנצטוו בית דין של ישראל להשליך מכה נפש בשגגה מעירו ולהושיבו בערי מקלט שנאמר (במדבר ל"ה כ"ה) והשיבו אותו העדה אל עיר מקלטו וגו' וישב בה עד מות הכהן הגדול. וגם המכה גם הוא בכלל מצות עשה זו שנאמר עליו (שם כ"ח) כי בעיר מקלטו ישב עד מות הכהן הגדול.
משרשי המצוה לפי שעון הרציחה חמור עד מאד שבה השחתת העולם עד שאמרו זכרונם לברכה שההורג נפש מזיד אפילו עשה כל המצוות אינו ניצול מן הדין שנאמר (משלי כ"ח י"ז) אדם עשוק בדם נפש עד בור ינוס ולא ימלט ולכן ראוי למי שהרג אפילו שוגג מכיון שבאת תקלה גדולה כזו על ידו שיצטער עליה צער גלות ששקול כמעט כצער מיתה שנפרד האדם מאוהביו ומארץ מולדתו ושוכן כל ימיו עם זרים. ועוד יש תיקון העולם במצוה כמו שביאר הכתוב שינצל עם זה מיד גואל הדם לבל יהרגנו על לא חמס בכפיו שהרי שוגג היה. ועוד תועלת בדבר לבלי יראו קרובי המוכה הרוצח לעיניהם תמיד במקום שנעשתה הרעה וכל דרכי התורה נועם.
מדיני המצוה מה שאמרו זכרונם לברכה (גיטין ע' ע"ב) שאין הרוצח בשגגה גולה אלא אם כן מת הנהרג לשעה שהרגו אבל חבל בו אף על פי שאמדוהו למיתה וחלה ומת אין זה גולה שמא הוא בעצמו קרב מיתתו או הרוח נכנסה בחבורה והרגתו. ואפילו שחט בו שני סימנין ועמד מעט אינו גולה על ידו.
ומה שאמרו (מכות ח' ע"ב) שישראל גולה אם רצח עבד או גר תושב וכל שכן עבד שהרג ישראל או גר תושב וכן עבד שהרג עבד או גר תושב שנאמר והיתה לבני ישראל לחקת משפט ולגר הגר בתוככם אבל גר תושב שהרג את ישראל בין מזיד בין שוגג נהרג עליו. וגוי שהרג את הגוי אין ערי מקלט קולטין אותו.
ומה שאמרו (שם) שהבן גולה על רציחת אביו והאב ברציחת הבן ובמה דברים אמורים שלא בשעת לימוד אבל בשעת לימוד והוא שוגג שכוונתו היתה ללמדו ולהועיל לו בחכמה או באומנות פטור מגלות וכן הרב את תלמידו כמו כן. ומה שאמרו (שם י' ע"א) שתלמיד שגלה מגלין את רבו עמו שנאמר (דברים ד' מ"ב) ונס אל אחת מן הערים האל וחי ודרשו זכרונם לברכה (שם) עשו לו כדי שיחיה והחכמה תחיה את בעליה (קהלת ז' י"ב).
ודין אשה ועבד ושפחה שגלו אם חייב הבעל או האב במזונותם שם ודין רוצח שמת קודם שיגלה שמוליכין עצמותיו לשם ודין רוצח שהרג בעיר מקלטו וכן לוי שהרג במדינתו ודין אי זהו שונא שנאמר עליו כי באיבה הרגו ודין מה שאמרו שכל שהרג בדרך ירידה גולה ואפילו עליה שהיא צורך ירידה וכל שבדרך עליה אינו גולה ואפילו בירידה שהיא צורך עליה ודין רוצח שרצו בני עיר מקלט לכבדו שחייב לומר רוצח אני ואם אמרו אף על פי כן מותר לקבל ודין מזבח שקולט כמו עיר מקלט רוצח בשגגה ודוקא גגו ובמזבח בית עולמים ודוקא כהן ועבודה בידו אבל לא אחר ולא היו מניחין אותו שם אלא לשעה ואחר כך מוסרין לו שומרין ומוליכין אותו לעיר מקלטו ובמה דברים אמורים במחוייבי גלות מן הדין אבל מי שפחד מן המלך שלא יהרגנו בהוראת שעה וברח למזבח ונסמך ואפילו הוא זר הרי זה ניצל ואין לוקחין אותו מעל המזבח לעולם כן ראיתי שכתב הרמב"ם ז"ל (פ"ה מרוצח הל' י"ב י"ד). ויתר פרטיה מבוארים במסכת מכות (פרק שני).
ונוהגת מצוה זו בזמן שישראל על אדמתן וסנהדרין של שבעים ואחד יושבין במקומן המוכן להם בירושלם לדין דיני נפשות.
ואם עברו על זה בית דין שבכל מקום ומקום ולא הגלו הרוצח בשגגה ביטלו עשה זה וענשם גדול מאד לפי שהוא סיבה לשפיכות דמים.
<h2>מצוה תיא מסעי שלא יורה העדבדין שהעיד בו בדיני נפשות</h2>
שלא ידבר העד (בפני בית דין) בדין אשר יעיד עליו בדיני נפשות זולתי בהגדת עדותו לבד ואף על פי שהוא משכיל וחכם שהעד אינו נעשה דיין בדיני נפשות שנאמר (במדבר ל"ה ל') ועד אחד לא יענה בנפש למות. וכתב הרמב"ם ז"ל (בספר המצוות) ונכפל הלאו בזה הענין שנאמר (דברים י"ז ו') לא יומת על פי עד אחד כלומר לא יהרג במשפט העד ואמרו בסנהדרין (ל"ג ע"ב) ועד וגו' לא יענה בנפש בין לזכות בין לחובה וביארו שטעם זה הוא משום דמיחזי כנוגע בעדותו. ובדיני נפשות בלבד הוא ענין זה שאינו יכול לענות בו בין לזכות בין לחובה כמו שאמרנו.
משרשי המצוה מה שכתוב במצוה הקודמת לזו (ת"ט).
מדיני המצוה מה שאמרו זכרונם לברכה (שם ל"ד ע"א) שעד שהעיד בדיני נפשות ואמר אחר כן יש לי ללמד עליו זכות משתקין אותו שאין מקבלין ממנו להורות עליו שום דבר אחר שהוא עד עליו ובמה דברים אמורים בדיני נפשות. אבל בדיני ממונות יש לעד ללמד זכות או חובה אבל לא ימנה מן הדיינין ולא יעשה דיין שאין עד נעשה דיין אפילו בדיני ממונות ובמה דברים אמורים בדבר שצריך עדים מן התורה אבל בשל דבריהם עד נעשה דיין (כתובות כ"א ע"ב) ומפני כן נעשה דיין בקיום שטרות דקיימא לן (שם י"ח ע"ב) קיום שטרות דרבנן דמדאורייתא עדים החתומים על השטר נעשה כמי שנחקרה עדותן בבית דין. ויתר פרטיה בסנהדרין ובמכות.
ונוהגת מצוה זו בזכרים לבד ובזמן הבית וסנהדרין במקומן כי אז נדין דיני נפשות ולא בזמן אחר ואז נצטרך לעדות אנשים על זה.
ועד שהעיד ועבר על זה ודבר בדין בין לזכות בין לחובה עבר על לאו זה אבל אינו לוקה עליו לפי שאין בו מעשה.
והרמב"ן ז"ל (לאוין שהוסיף מצוה ט') פירש זה הכתוב של לא יומת על פי עד אחד בלאו אחר והוא שלא לקבל עדות מיוחדת בדיני נפשות וזהו כגון שיהו העדים רואין אותו אחד מחלון זה ואחד מחלון אחר רחוק מן הראשון עד כדי שאין העומדין בחלונות יכולין לראות זה את זה אבל כולן רואין בבעל העברה ונתבאר זה בפרק כיצד העדים במסכת מכות (ו' ע"ב).
<h2>מצוה תיב מסעי שלא ליקח כופר להציל ממות הרוצח</h2>
שלא נקח כופר כלומר פדיון ואפילו כל ממון שבעולם להציל נפש הרוצח שלא להורגו שנאמר (במדבר ל"ה ל"א) ולא תקחו כופר לנפש רוצח אשר הוא רשע למות.
שורש מצוה זו ידוע שאם הורשו אדוני הארץ ליקח כופר מיד הרוצח נמצא שכל הגדול מחברו ועשיר ממנו יהרגנו אם יחרה אפו עליו ויתן כפרו ונמצא חרב איש באחיו והישוב בטל.
מדיני המצוה מה שאמרו זכרונם לברכה (כתובות ל"ז ע"ב) שאפילו רצה גואל הדם לפוטרו ואמר לדיין שהוא מוחל על דמו ושיקחו ממנו כופר אם ירצו אינן רשאין ליקח הכופר ולא לפוטרו בכל ממון שבעולם אלא יומת כמצות האל עלינו. ויתר פרטיה במסכת מכות.
ונוהגת בזמן הבית בזכרים ונקבות שעכשיו בזמן הזה אין לנו עסק בדיני נפשות. ואמרי בכאן שנוהג איסור זה בנקבות ואף על פי שהן אינן דנות הענין הוא שאם אולי בזמן ההוא מחמת מלכות או סיבה אחרת יבוא ביד אשה ענין שישאלו ממנה להציל נפש רוצח בשביל ממון שהיא מוזהרת משום לאו זה שלא ליקח ממון ויצילנו.
ועובר על זה בין איש בין אשה ולקח כופר להציל הרוצח עבר על לאו זה ועונשו גדול מאד כי הוא סיבה לאיבוד כמה נפשות מישראל.
<h2>מצוה תיג מסעי שלא ליקח כופר ממחוייב גלות לפוטרו מן הגלות</h2>
שלא נקח כופר מהמחויב גלות מחמת שהרג שוגג לפוטרו מן הגלות שנאמר (במדבר ל"ה ל"ב) ולא תקחו כופר לנוס אל עיר מקלטו לשוב לשבת בארץ. ולפי משמעות זה לפי הדומה יהיה לנוס פעול כלומר לא תקחו כופר על מי שהוא נוס אל עיר מקלטו לשוב לשבת בארץ מגורי אבותיו.
שורש איסור הכופר בהורג שוגג וכל ענינו כענין הורג מזיד אין צורך להאריך בו הדבור.
ספר החינוך הקדמה לספר דברים ספר אלה הדברים
כתב הרמב"ן ז"ל (בפירושו בתחלת דברים) ענין הספר הזה ידוע שהוא משנה התורה יחזור בו משה רבנו עליו השלום לדור הנכנס בארץ רוב מצוות התורה הצריכות לישראל ויזהיר אותם עליהם אזהרות מרובות. ויפחידם הרבה בענשם ופעמים יוסיף בהן ביאור בקצתם אבל בכל מצוות הכהנים לא ידבר ולא יוסיף אזהרה שהכהנים זריזין הם (שבת כ' ע"א).
ועוד יוסיף בספר הזה קצת מצוות שלא נזכרו כלל. כגון היבום ודין מוציא שם רע ודין גירושין באשה והעדים זוממין וזולתם. ואין ספק כי כולן נאמרו למשה בסיני או באהל מועד בשנה הראשונה כי בערבות מואב לא נתחדש לו אלא דברי הברית כאשר נתפרש בו (דברים כ"ח ס"ט). ועל כן לא נאמר בספר הזה וידבר ה' אל משה לאמר צו את בני ישראל או דבר אל בני ישראל ואמרת אליהם מצוה פלונית. עד כאן.
וזה שלא הוזכרו אלה המצוות בספרים הראשונים כמו שאר המצוות אל תתמה בדבר אחר אמרם זכרונם לברכה בכמה מקומות (פסחים ו' ע"ב) אין מוקדם ומאוחר בתורה.
ושורש ענין זה לפי הדומה כי התורה תכלול כל החכמות מלבד פשט עניניה המתוקים ויסודות מצוותיה החזקים ואפשר כי מפני כן צריך להיות פרשיותיה ואותיותיה במקום שהם והכל מכוון מאת אדון החכמה ברוך הוא וזה טעם מספיק.
<h2>מצוה תיד דברים שלא למנות דיין אדם שאינו חכם בדיני תורה אף על פי שהוא חכם בחכמות אחרות</h2>
שנמנע בית דין הגדול או ראש גלות שלא יעמיד דיין לשפוט את העם שלא למד חכמת התורה וביאור משפטיה הישרים והצדיקים ואפילו היו בו כמה מדות נכבדות אחר שאינו יודע ובקי בחכמת התורה אין ראוי למנותו דיין ועל זה נאמר (דברים א' י"ז) לא תכירו פנים במשפט וכן פירשו זכרונם לברכה (ספרי כאן) לא תכירו פנים במשפט. זה הממונה להושיב דיינים כלומר שאליו באה אזהרה זו. ואמרו זכרונם לברכה (שם). שמא תאמר איש פלוני נאה או גבור או עשיר או שיודע בכל לשון אושיבנו דיין לכך נאמר לא תכירו פנים במשפט לפי שנמצא מזכה את החייב ומחייב את הזכאי ולא מפני שהוא רשע אלא מפני שאינו יודע.
שורש מצוה זו נגלה הוא לכל.
דיניה כגון מה שאמרו זכרונם לברכה (תנחומא שופטים ג'). שכשם שצריך הראוי להיות דיין להיות יודע דיני התורה כמו כן צריך להיות בעל מדות ואדם כשר. שלא יאמר לו הנידון טול קורה מבין עיניך כלומר קשט עצמך ואחר כך קשט אחרים. הרי הוא אומר בתורה גבי דיינים (דברים א' י"ג) אנשים חכמים כלומר יודעי החכמה לדון דין אמת וידועים לשבטיכם אלו שרוח הבריות נוחה מהם אנשי חיל (שמות י"ח כ"א) שהם גבורים במצוות ומדקדקים על עצמם וכובשים את יצרם עד שלא יהא להם שום גנאי ושום כיעור ופרקם נאה. ובכלל אנשי חיל שיהיה להם לב אמיץ להציל עשוק מיד עושק כענין שנאמר (שם ב' י"ז) ויקם משה ויושיען ומה משה רבנו עליו השלום עניו אף כל דיין צריך להיות עניו. ויתר פרטיה מבוארין בסנהדרין ובמקומות אחרים בפיזור.
ונוהגת מצוה זו בכל מקום ובכל זמן.
ועובר על זה ומינה דיין שאינו חכם מחמת עשרו או טוב מדותיו או מאהבתו אותו או מחמת כבוד קרוביו ביטל עשה זה. ועונשו גדול מאד שכל עונש דיני שקר שידין אותו דיין מחסרון ידיעתו תלוי עליו כי הוא הגורם.
ומכלל מצוה זו גם כן לפי הדומה שכל מי שביררו אותו בני הקהל למנות עליהם ממונים לשום ענין שישים כל השגחתו וכל דעתו למנות מהם הראויין והטובים על אותו מינוי שהקהל צריכין אותו. ולא יגור מפני איש למנות מי שאינו ראוי.
אמרו חכמים על מי שהוא מעמיד דיין שאינו הגון כאילו הקים מצבה שנאמר (דברים ט"ז כ"ב) ולא תקים לך מצבה. ואם הוא מקום שיש בו תלמידי חכמים אמרו שהוא כאילו נטע אשרה שנאמר (שם כ"א) לא תטע לך אשרה כל עץ אצל מזבח ה' אלהיך (סנהדרין ז' ע"ב). ועוד אמרו (שם) שכל הממנה דיין מחמת עושרו על זה נאמר (שמות כ' כ') לא תעשון אתי אלהי כסף ואלהי זהב. ועוד האריכו בענין זה ואמרו (ירושלמי ביכורים פ"ג ה"ג) שדיין שנתן ממון כדי שיתמנה דיין אסור לעמוד מפניו ומקילין הרבה בכבודו ואמרו עליו שהטלית שמתעטף בו תהיה בעיניך כמרדעת החמור. ודרך חכמים הראשונים שבורחין מלהתמנות דיינים אלא במקום שאין גדול מהם.
<h2>מצוה תטו דברים שלא יירא הדיין בדין מאדם רע</h2>
שנמנע הדיין מלירא מאיש מלדין דין אמת ואפילו הוא איש מזיק עז פנים עבה המוח אלא יחתוך את הדין ולא ישים לבו כלל למה שיקרה עליו מההיזק בשביל דינו ועל זה נאמר (דברים א' י"ז) לא תגורו מפני איש. ולשון ספרי (כאן) שמא תאמר ירא אני מאיש פלוני שמא יהרגני או יהרוג אחד מבני ביתי שמא ידליק את גדישי או שמא יקצוץ את נטיעותי תלמוד לומר לא תגורו מפני איש.
שורש מצוה זו השכל מעיד עליו.
דיני המצוה מה שאמרו זכרונם לברכה (סנהדרין ו' ע"ב) שנים שבאו לפניך לדין אחד רך ואחד קשה עד שלא תשמע את דבריהם או אפילו משתשמע את דבריהן ואי אתה יודע להיכן הדין נוטה אתה רשאי לומר להם איני נזקק לכם שמא יתחייב ונמצא רודף אחר הדיין להורגו אבל משתשמע את דבריהן ותדע להיכן הדין נוטה אי אתה רשאי לומר להם איני נזקק לכם שנאמר לא תגורו מפני איש. וכן תלמיד היושב לפני רבו וראה זכות לעני וחובה לעשיר אינו רשאי להיות שותק שנאמר לא תגורו מפני איש.
ונוהגת מצוה זו בכל מקום ובכל זמן בזכרים כי להם המשפט.
ועובר על זה ולא רצה לדון משיודע להיכן הדין נוטה כמו שאמרנו מיראת הנדון עבר על לאו זה ואם הטה הדין גם כן מיראתו עבר על לאו זה מלבד שעבר על לאו דלא תטה משפט (מצוה רל"ג).
<h2>מצוה תטז ואתחנן שלא להתאוות מה שביד אחינו בני ישראל</h2>
שנמנענו לקבוע מחשבותינו להתאוות מה שביד אחד מאחינו בני ישראל לפי שקביעות המחשבה בתאוה על אותו דבר יהיה סיבה לעשות תחבולה לקחת אותו ממנו ואף על פי שאין רצונו למוכרו או על ידי מקח או חליפין או בחזקה אם לא נוכל בענין אחר ועל זה נאמר (דברים ה' י"ח) ולא תתאוה בית רעך וגו'. וכתב הרמב"ם ז"ל (בספר המצוות) שאין שני הלאוין שהן לא תחמוד שבסדר וישמע יתרו (שמות כ' י"ד) ולא תתאוה שבסדר זה לאוין כפולין בענין אחד אבל הם שני ענינים. שלאו דלא תחמוד ימנענו מלקחת בשום צד בין בדמים בין שלא בדמים מה שקנה זולתנו אם איננו חפץ למכור אותו דבר ולאו זה דלא תתאוה ימנענו אפילו התאוה בו בתוך לבנו כי עם התאוה יבוא להתחנן לו ולהכביד עליו למוכרו או להחליפו לו בכלי אחר על כל פנים. ואף על פי שהאחד מאלו הלאוין מושך את חברו שנים יחשבו מכל מקום והרי אתה רואה החילוק שביניהם.
ואל תתמה לומר ואיך יהיה בידו של אדם למנוע לבבו מהתאוות אל אוצר כל כלי חמדה שיראה ברשות חבירו והוא מכולם ריק וריקם ואיך תבוא מניעה בתורה במה שאי אפשר לו לאדם לעמוד עליו. שזה הדבר אינו כן ולא יאמרו אותו זולתי הטפשים הרעים והחטאים בנפשותם כי האמנם ביד האדם למנוע עצמו ומחשבותיו ותאוותיו מכל מה שירצה וברשותו ודעתו להרחיק ולקרב חפצו בכל הדברים כרצונו. ולבו מסור בידו על כל אשר יחפוץ יטנו וה' אשר לפניו נגלו כל תעלומות חופש כל חדרי בטן רואה כליות ולב אין אחת קטנה או גדולה טובה או רעה מכל מחשבות האדם נעלמת ממנו ולא נסתרת מנגד עיניו ישיב נקם לעוברי רצונו בלבבם ונוצר חסד לאלפים לאוהביו המפנים לעבודתו מחשבותם. שאין טוב לאדם כמו המחשבה הטובה והזכה כי היא ראשית כל המעשים וסופן וזהו לפי הדומה ענין לב טוב ששבחו חכמים במסכת אבות (פ"ב מ"ט).
והראיה שאלו שני הלאוין שזכרנו חלוקים בענינם ונחשבין לשנים מה שאמרו במכילתא (דרשב"י). לא תחמוד בית רעך ולהלן הוא אומר ולא תתאוה לחייב על התאוה בפני עצמה ועל החימוד בפני עצמו ושם נאמר מנין שאם נתאוה סופו לחמוד תלמוד לומר לא תתאוה ולא תחמוד מנין שאם חמד אדם סופו לגזול תלמוד לומר (מיכה ב' ב') וחמדו שדות וגזלו.
שורש מצוה זו ידוע הוא כי הרחקת הגזל מבין בני אדם תועלת הכל והשכל עד נאמן בדבר ואין בה אריכות דינין שכל ענינה מבואר בכתוב.
ונוהגת בכל מקום ובכל זמן בזכרים ונקבות. גם כל בני העולם מחוייבין בה לפי שהיא ענף למצות גזל שהיא אחת מן השבע מצוות שנצטוו עליהם כל בני העולם. ואל תטעה בני בזה החשבון של שבע מצוות בני נח הידוע והמוזכר בתלמוד (סנהדרין נ"ו ע"ב) כי באמת שאותן שבע הן כעין כללות אבל יש בהן פרטים הרבה. כמו שאתה מוצא שאיסור העריות נחשב להם דרך כלל למצוה אחת ויש בה פרטים כגון איסור אם ואיסור אחות מן האם ואיסור אשת איש ואשת אב וזכר בהמה (שם נ"ח ע"ב). וכן ענין עבודה זרה כולו נחשב להם מצוה אחת ויש בה כמה וכמה פרטים שהרי הם שוים בה לישראל לענין שחייבין בכל מה שבית דין של ישראל ממיתים עליה (שם נ"ו ע"ב). וכמו כן נאמר אחר שהוזהרו בענין הגזל שהוזהרו גם כן בכל הרחקותיו. ואין כוונתי לומר שיהיו כמונו מוזהרין על זה בלאו שהם לא נזהרו בפרטי הלאוין כמו ישראל אבל נזהרו דרך כלל באותן שבעה כאילו תאמר על דרך משל שהזהירם הכתוב איש איש אל כל שאר בשרו לא תקרבו אל האם והאחות וכל השאר וכמו כן בעבודה זרה גם כן דרך כלל וכן בגזל כאילו נאמר להם אל תגזלו אבל תתרחקו ממנו בתכלית ובכלל ההרחקה שלא לחמוד. אבל בישראל אין הענין כן שרצה המקום לזכותם והרבה להן מצוות יותר מהן וגם באותן שנצטוינו אנחנו (והם זכינו אנחנו) להיות ציוויינו עליהן במצוות עשה ולאוין נפרדים. וכל זה זכות וטובה לנפשנו שכל העושה מצוה אחת קונה לו פרקליט אחד.
ועובר על זה וקובע מחשבתו להתאוות במה שיש לזולתו עובר על לאו זה. ואין בו מלקות לפי שאין בו מעשה אבל עונשו גדול מאד כי הוא סבה לכמה תקלות כמו שידוע במעשה אחאב ונבות (מלכים א' כ"א).
<h2>מצוה תיז ואתחנן מצות אחדות השם</h2>
שנצטוינו להאמין כי השם יתברך הוא הפועל כל המציאות אדון הכל אחד בלי שום שיתוף שנאמר (דברים ו' ד') שמע ישראל ה' אלהינו ה' אחד וזו מצות עשה היא אינה הגדה אבל פירוש שמע כלומר קבל ממני דבר זה ודעהו והאמן בו כי ה' שהוא אלהינו אחד הוא. והראיה שזו היא מצות עשה אמרם זכרונם לברכה תמיד במדרשים על מנת ליחד שמו כדי לקבל עליו מלכות שמים כלומר ההודאה ביחוד והאמונה.
שורש מצוה זו ידוע כי זה עיקר אמונת כל בני העולם והוא העמוד החזק שלב כל בן דעת סמוך עליו.
מדיני המצוה מה שאמרו זכרונם לברכה שחייב כל אחד מישראל ליהרג על מצות יחוד לפי שכל שאינו מודה ביחודו ברוך הוא כאילו כופר בעיקר שאין שלמות הממשלה וההוד אלא עם האחדות הגמור ולב כל חכם לב יבחן זה ואם כן הרי מצוה זו מכלל איסור עבודה זרה שאנחנו מצווין ליהרג עליו בכל מקום ובכל שעה. ויתר פרטיה מפוזרין במדרשות ובמקומות בתלמוד ושם מעשים הרבה מכמה בני ישראל גדולים וקטנים שנהרגו על קדושת יחודו ברוך הוא זכר כולם לברכה.
ונוהגת מצוה זו בכל מקום ובכל זמן בזכרים ונקבות.
ועובר על זה ואינו מאמין ביחודו ברוך הוא ביטל עשה זה וגם כל שאר מצוות התורה כי כולם תלויות באמונת אלהותו ויחודו. ונקרא כופר בעיקר ואינו מכלל בני ישראל אלא מכלל המינין והבדילו ה' לרעה והמאמין בה' ובוטח בו ישוגב. וזאת אחת מן המצוות שאמרנו בתחלת הספר שהאדם חייב בהן בהתמדה כלומר שלא יפסק חיובן מעליו לעולם ואפילו רגע קטן.
<h2>מצוה תיח ואתחנן מצות אהבת השם</h2>
שנצטוינו לאהוב את המקום ברוך הוא שנאמר (דברים ו' ה') ואהבת את ה' אלהיך. וענין המצוה שנחשוב ונתבונן בפקודיו ופעולותיו עד שנשיגהו כפי יכלתנו. ונתענג בהשגתו בתכלית העונג וזאת היא האהבה המחוייבת. ולשון ספרי (כאן) לפי שנאמר ואהבת איני יודע כיצד אוהב אדם המקום תלמוד לומר והיו הדברים האלה אשר אנכי מצוך היום על לבבך שמתוך כך אתה מכיר את מי שאמר והיה העולם. כלומר שעם התבוננות בתורה תתישב האהבה בלב בהכרח. ואמרו זכרונם לברכה (שם) שזאת האהבה תחייב האדם לעורר בני אדם באהבתו לעבדו כמו שמצינו באברהם.
שורש מצוה זו ידוע שלא יקיים האדם מצוות השם ברוך הוא יפה רק באהבתו אותו.
דיני המצוה שראוי לו לאדם שישים כל מחשבתו וכל מגמתו אחר אהבת השם ויעריך בלבו תמיד כי כל מה שהוא בעולם מעושר ובנים וכבוד הכל כאין וכאפס ותוהו כנגד אהבתו ברוך הוא וייגע תמיד כל היום בבקשת החכמה למען ישיג ידיעה בו סוף דבר יעשה כל יכלתו להרגיל מחשבות לבו כל היום באמונתו ויחודו עד שלא יהי רגע אחד ביום ובלילה בהקיצו שלא יהא זוכר אהבת אדוניו בכל לבו. והענין על דרך משל שיהא נזכר באהבת השם תמיד כזכרון החושק תכלית החשק בחשוקתו היום שישיג להביאה אל ביתו. ויתר פרטיה מבוארים במקומות בתלמוד בפיזור ובמדרשים.
ונוהגת בכל מקום ובכל זמן בזכרים ונקבות.
ועובר על זה וקובע מחשבותיו בענינים הגשמיים ובהבלי העולם שלא לשם שמים רק להתענג בהם לבד או להשיג כבוד העולם הזה הכואב להגדיל שמו לא לכוונה להטיב לטובים ולחזק ידי ישרים ביטל עשה זה ועונשו גדול. וזאת מן המצות התמידיות על האדם ומוטלות עליו לעולם.
<h2>מצוה תיט ואתחנן מצות תלמוד תורה</h2>
מצות עשה ללמוד חכמת התורה וללמדה כלומר כיצד נעשה המצוות ונשמור ממה שמנענו האל ממנו ולדעת גם כן משפטי התורה על כיוון האמת ועל כל זה נאמר (דברים ו' ז') ושננתם לבניך ואמרו זכרונם לברכה (ספרי כאן) בניך אלו תלמידיך וכן אתה מוצא שהתלמידים קרויין בנים שנאמר (מלכים ב' ב' ג') ויצאו בני הנביאים. ושם נאמר ושננתם שיהיו מסודרין בתוך פיך כשאדם שואלך דבר אל תהא מגמגם לו אלא תהא אומר לו מיד. ונכפלה מצוה זו במקומות רבים שנאמר (דברים ה' א') ולמדתם ועשיתם למען ילמדון (שם ל"א י"ב) ולמדתם אותם את בניכם (שם י"א י"ט).
שורש מצוה זו ידוע כי בלמוד ידע האדם דרכי השם יתברך וזולתו לא ידע ולא יבין ונחשב כבהמה.
מדיני המצוה מה שאמרו זכרונם לברכה (סוכה מ"ב ע"א) מאימתי מתחיל האב ללמד את בנו תורה משיתחיל לדבר מלמדו תורה צוה לנו משה (דברים ל"ג ד') ופסוק ראשון מקריאת שמע שהוא שמע ישראל (שם ו' ד'). ואחר כך מלמדו מעט מעט מפסוקי התורה עד שיהא בן שש או בן שבע שמוליכו אצל מלמדי תינוקות. וראוי לכל בן דעת שיתן לבו שלא להכביד עול הילד בלימוד בעודנו רך האברים ורך הלבב עד שיגדל ויתחזק כח לבו ותוקף אבריו ועצמותיו ימלאו מוח ויוכל לסבול יגיעת הלימוד ולא יקרנו חולי ההתעלפות בסיבת היגיעה רבה עליו ואולם אחר התחזק כוחו ויאורו עיניו להבין לקול מוריו אז ראוי וכשר הדבר ומחוייב להביא צוארו בעולה של תורה ולא ירפוהו ממנה אפילו כחוט השערה ישקוהו תמיד מיין רקחה ויאכילוהו מדבשה.
וכן מענין המצוה מה שאמרו זכרונם לברכה (קידושין ל' ע"א) עד היכן חייב אדם ללמד את בנו תורה אמר רב יהודה אמר שמואל כגון זבולון בן דן. פירוש אדם שהיה בדורם ששמו כן שלמדו אבי אביו מקרא ומשנה תלמוד הלכות ואגדות. והקשו על זה בגמרא מה שהקשו והיה התירוץ שהחיוב ללמדם מקרא דהיינו תורה כמו שעשה אבי אביו של זבולון ואף על פי שזבולון בן דן למדו אבי אביו יותר ומי שהוסיף על חיוב המצוה כאבי אביו של זבולון בן דן תבא עליו ברכה.
ומי שלא למדו אותו אבותיו שהם חייבין בזה כגון אביו ואבי אביו חייב ללמד עצמו כשיהיה גדול ויכיר בדבר שנאמר ולמדתם ועשיתם אותם ואם היו האב והבן צריכין ללמוד ואין בידו של אב שיוכלו שניהם ללמוד תמיד הוא קודם לבנו ואם בנו נבון ממנו ותלמודו מתקיים בידו יותר ממנו בנו קודמו.
ועד אימתי חייב כל אדם ללמוד תורה עד יום מותו שנאמר (דברים ד' ט') ופן יסורו מלבבך כל ימי חייך. ועוד הפליגו חכמים בדבר על דרך המוסר וללמד בני אדם חפץ ואמרו (שבת פ"ג ע"ב) שאפילו בשעת מיתה חייב אדם ללמוד תורה שנאמר (במדבר י"ט י"ד) זאת התורה אדם כי ימות באהל.
וכל אחד מישראל חייב בתלמוד תורה בין עני בין עשיר בין בריא בין בעל יסורין וכבר אמרו זכרונם לברכה (עירובין נ"ד ע"א) שבעסק התורה יתרפאו כל האברים. ואפילו עני המחזר על הפתחים ואפילו בעל אשה ובנים הכל חייבים לקבוע עתים לתורה ביום ובלילה שנאמר (יהושע א' ח') והגית בו יומם ולילה.
ותחילת דינו של אדם אחר המות הוא על שנתבטל מן הלימוד וכמו שדרשו זכרונם לברכה (קידושין מ' ע"ב) מדכתיב (משלי י"ז י"ד) פוטר מים ראשית מדון כלומר מי שפוטר עצמו מן המים ראשית קטטה הוא לנפשו אחר שימות. ואין מים אלא תורה שנאמר (ישעיה נ"ה א') הוי כל צמא לכו למים. ונמשלו דברי תורה למים לפי שאין התורה מתקיימת אלא באיש דכא ושפל רוח ולא בגבה לב כמו שהמים גם כן אין עומדין בהרים אלא בעמקים (תענית ז' ע"א).
וכן מה שאמרו זכרונם לברכה (קידושין ל' ע"א) שחייב אדם לחלק זמנו לשלשה חלקים שליש בעסק תורה שבכתב ושליש בעסק תורה שבעל פה כלומר להרגיל עצמו להיות בקי בגירסת המשניות והברייתות שתהיינה שגורות בפיו ושליש להבין העניינים משורש. ולא ישית כל לבו באחת מהן פן ישכח השאר. ושלשתן הן עיקר התורה שאי אפשר לדעת זולתם.
וכן מה שאמרו (ב"ב כ"א ע"א) שחייב הציבור שבכל מקום ומקום להושיב מלמדי תינוקות ועיר שאין בה תינוקות של בית רבן תחרב וכ"ה תינוקות מושיבין אצל מלמד אחד.
ומה שאמרו (אבות פ"ב מ"ד) שלא יאמר אדם לכשאפנה אשנה שמא לא יפנה לעולם. כי לא ידע האדם מה ילד יום שעסקו של עולם מתחדש יום יום ומדיח את האדם מדבר לדבר ומטרדה לטרדה ונמצאו כל ימיו יוצאין בבהלה אם לא יתן פנאי על כל פנים וידחוק עצמו לעסקה של תורה. וכל שעושה כן וחפץ בברכה מן השמים מסייעין אותו ומקילין מעליו טרדות העולם המבהילות ומעבירין ממנו עולן של בריות ושוכן בשמחה כל ימיו בעולם הזה וטוב לו לעולם הבא ואשרי המדבר לאוזן שומעת. ויתר פרטיה מבוארין בקידושין פרק ראשון ובמקומות מפוזרים בתלמוד.
ונוהגת מצוה זו בכל מקום ובכל זמן בזכרים אבל לא בנקבות שנאמר (דברים י"א י"ט) בניכם ודרשו זכרונם לברכה (קידושין כ"ט ע"ב) ולא בנותיכם וכן אינה חייבת ללמד בנה דכל שאינו בחיוב ללמוד אינו בחיוב ללמד. אבל מכל מקום ראוי לכל אשה להשתדל שלא יהו בניה עמי הארץ אף על פי שאינה מצווה מדין התורה ושכר טוב יש לה בעמלה. וגם האשה שלמדה תורה שכר יש לה ואף על פי כן צוו חכמים (סוטה כ' ע"א) שלא ילמד אדם לבתו תורה לפי שדעת הנשים קלה ומוציאין דברי תורה לדברי הבאי בעניות דעתן.
ועובר על זה ולא לימד את בנו תורה עד שידע לקרות בספר תורה ויבין פירוש הכתובים כפשטן ביטל עשה זה. וכן כל מי שיש סיפק בידו ללמוד בשום צד הוא בכלל עשה זה ועונשו גדול מאד אם לא יקיימנו כי המצוה הזאת היא אם לכולן.
<h2>מצוה תכ ואתחנן מצות קריאת שמע שחרית וערבית</h2>
שנצטוינו לקרות בכל יום ערבית ושחרית פסוק אחד מן התורה שבסדר זה (דברים ו' ד') וזהו שמע ישראל ה' אלהינו ה' אחד ועל הפסוק הזה נאמר (שם ז') ודברת בם בשבתך וגו' ובשכבך ובקומך ובא הפירוש על זה (ברכות י' ע"ב) בשעה שבני אדם שוכבין ובשעה שבני אדם קמין. וקא משמע להו לרבנן שבשעה שבני אדם שוכבין תקרא כל הלילה עד שיעלה עמוד השחר וכענין שכתוב (ויקרא כ"ו ו') ושכבתם ואין מחריד וכן לא ישכב עד יאכל טרף (במדבר כ"ג כ"ד) דמשמע כל שעת שכיבה. ועוד שבני אדם חלוקים הם במדותם בענין השכיבה יש מהם שאינם שוכבין עד חצי הלילה ויש עד סופה ויש ששוכבין מיד בתחילת הלילה ומפני כן אמרו (ריש ברכות) שזמן קריאת שמע בערבין משעה שהכהנים נכנסין לאכול בתרומתן דהיינו צאת הכוכבים עד שיעלה עמוד השחר. ושעה שבני אדם קמין משמע להו מתחילת היום כלומר כשהבקר אור כשאדם מכיר את חברו בריחוק ארבע אמות עד שלש שעות שלמות. ולא משמע להו הקימה כל היום כמו השכיבה שאין דרך אחד מבני אדם שהוא בריא שיקום ממיטתו בסוף היום או אפילו באמצעו. ואמרו זכרונם לברכה (שם ט' ע"ב) בקריאת שמע דשחרית דמכל מקום מכאן ואילך כלומר מסוף שלש שעות עד סוף היום מי שלא קרא לא הפסיד שלא יוכל לקרותה עם ברכותיה.
משרשי המצוה שרצה השם לזכות עמו שיקבלו עליהם מלכותו ויחודו בכל יום ולילה כל הימים שהם חיים כי בהיות האדם בעל חומר נפתה אחר הבלי העולם ונמשך לתאוותיו צריך על כל פנים זכרון תמידי במלכות שמים לשמרו מן החטא. על כן היה מחסדו לזכותנו וצונו לזכרו שני העתים האלה בקבע ובכוונה גמורה אחת ביום להועיל לכל מעשינו שביום כי בהיות האדם זוכר בבקר אחדות השם ומלכותו וכי השגחתו ויכלתו על הכל ויתן אל לבו כי עיניו פקוחות על כל דרכיו וכל צעדיו יספור לא יתעלם ממנו דבר מכל דבריו ולא יוכל ממנו להחביא אחת מכל מחשבותיו הלא יהיה לו למשמר מחשבתו זאת והודאת פיו בדבר הזה כל היום ההוא ויהיה לו הודאת הלילה בזה גם כן למשמר כל הלילה. ומפני שיסוד המצוה מה שזכרנו חייבונו זכרונם לברכה בה בכוונת הלב ואמרו שאם לא כיוון לבו בה לא יצא ידי חובתו שאין אדם נזכר בשום דבר אלא אם כן ישים כוונתו בו וזהו שאמרו זכרונם לברכה בברכות פרק היה קורא (י"ג ע"ב) תנו רבנן שמע ישראל ה' אלקינו ה' אחד עד כאן צריכה כוונת הלב. והצריכונו להאריך באחד וכדתניא התם ספקום בן יוסף אומר כל המאריך באחד מאריכין לו ימיו ושנותיו ואמר רב אחא בר יעקב ובדל"ת אמר רב אשי ובלבד שלא יחטוף בחי"ת. ואמרו שם עד כמה יהיה אריכות זה והיתה התשובה עד כדי שתמליכהו בשמים ובארץ ובארבע רוחות העולם כלומר שתכוין שממשלתו בכל היא ואין כל דבר נעלם ממנו ובחפצו קיום כל הדברים.
מדיני המצוה מה שאמרו זכרונם לברכה (שם) שחיוב פסוק ראשון מן הפרשה הוא מן התורה כמו שאמרנו אבל חכמים חייבונו לקרות שלש פרשיות שהן שמע והיה אם שמוע ויאמר. ומקדימין לקרות פרשת שמע שיש בה ציווי על יחוד השם יתברך ואהבתו ותלמוד תורתו שהוא העיקר הגדול שהכל תלוי בו ואחריה והיה אם שמוע שיש בה ציווי על שאר המצוות כולן ואחריה פרשת ציצית שגם היא יש בה ציווי על זכירת כל המצוות. ואם כן באמת בהיות האדם זוכר אלה בכל יום פעם אחת ובכל לילה פעם אחרת בכוונה ינצל מן העבירה על כל פנים אם יש דעת בו.
וכן מענין המצוה מה שחייבונו זכרונם לברכה (שם י"א ע"א) לברך קודם הקריאה ואחריה בשחר מברך שתים לפניה יוצר אור ואהבת עולם ואחת לאחריה אמת ויציב ובערב שתים לפניה מעריב ערבים ואהבת עולם ושתים לאחריה אמת ואמונה והשכיבנו. ואין צורך להאריך בהן שידועות הן בכל ישראל בפתיחתן ובחתימתן ובנוסח שלהן ועזרא ובית דינו תקנום עם שאר כל הברכות הערוכות בפי כל ישראל.
וכן מענין המצוה מה שאמרו (שם ט"ו ע"א) שהקורא את שמע צריך להשמיע לאזנו ואם לא השמיע לאזנו אבל מכל מקום קרא הדברים בשפתיו יצא דיעבד. וכן מה שאמרו (שם) שצריך לדקדק באותיותיה ואם לא דקדק בהן יצא. ואמרו מן המפרשים שאין הענין שלא יזכיר התיבות והאותיות שבזה ודאי לא נאמר שאם לא דקדק יצא שכל שלא קרא קרית שמע כולו לא יצא ידי חובתו. אבל ענין לא דקדק הוא שלא נתן ריוח בין הדבקים כגון בכל לבבך עשב בשדך ואבדתם מהרה בכל לבבכם הכנף פתיל וכן שלא התיז ז' דתזכרו שצריך להתיזה או שלא האריך בדל"ת כפי הראוי לכתחילה לעשות הכל.
וכן מענין המצוה מה שאמרו (שם י"ג ע"א) שאדם שואל בשלום מי שהוא חייב לכבדו ומשיב שלום לכל אדם בין הפרקים ובאמצען שואל מפני היראה כלומר למלכי האומות או לשרים הגדולים ומשיב מפני הכבוד (וי"מ יראת אביו או רבו שאדם חייב לירא מהם). וזה כמה שלא ראינו מי שיקפיד על חבירו כלל אם לא יפסיק לו ואפילו בין הפרקים. ויתר רובי דיני המצוה וכל הענינים שמבטלין בשבילן קריאת שמע יתבארו בברכות בפרקים ראשונים.
ונוהגת בכל מקום ובכל זמן בזכרים אבל לא בנקבות לפי שהיא מכלל מצות עשה שהזמן גרמא שהנשים פטורות.
ועובר על זה ולא קרא קרית שמע בכל יום ובכל לילה בזמנה שקבעו לה חכמים ביטל עשה זה. והרמב"ן ז"ל מנה בחשבון המצוות קרית שמע ביום מצוה אחת ובלילה מצוה אחרת לפי שזמנה של זו לא זמנה של זו וזו אינה מעכבת זו.
<h2>מצוה תכא ואתחנן מצות תפילין של יד</h2>
לקשור תפילין על היד שנאמר (דברים ו' ח') וקשרתם לאות על ידך ובא הפירוש על זה המקרא שנקשור על ידינו מדברי תורה ארבע פרשיות והן נקראות תפילין כשהן קשורות ברצועות כמו שבאה הקבלה בהן. ואלו הן ארבע פרשיות אלו שתים מהן בסוף סדר בא אל פרעה והן פרשת קדש לי כל בכור עד ושמרת את החקה הזאת למועדה מימים ימימה שהיא פרשה אחת בכל ספר מדויק ומוהיה כי יביאך עד סוף הסדר שגומר כי בחוזק יד הוציאנו ה' ממצרים פרשה שניה. ובסוף סדר ואתחנן בספר אלה הדברים פרשת שמע ישראל עד ובשעריך פרשה שלישית ובסוף סדר והיה עקב פרשת והיה אם שמע תשמעו עד לתת להם כימי השמים על הארץ פרשה רביעית. ארבע פרשיות אלו כותבין בקלף אחד וגוללו כמין ספר תורה מסופו לתחילתו ומניחו בבית של עור ומעביר בקצה העור רצועה אחת וקושר אותו העור שהפרשיות בתוכו על הזרוע שמאל ואחר שהן קשורות בזרוע הן שוכבות כנגד הלב והן הנקראין תפילין של יד בכל מקום.
משרשי המצוה לפי שהאדם בהיותו בעל חומר ימשך בהכרח אחר התאוות כי כן טבע החומר לבקש כל הנאות אליו והערב כסוס כפרד אין הבין אם לא שהנפש שחננו האל תמנענו לפי כחה מן החטא. ומאשר תשכון בגבולו שהיא הארץ ורחוקה מאד מגבולה שהיא השמים לא תוכל לו ויגבר כחו עליה תמיד לכן היא צריכה על כל פנים להרבה שומרים לשומרה משכנה הרע פן יקום עליה ויהרגנה אחר היותה בגבולו ותחת ידו. ורצה המקום לזכותנו אנחנו עם הקודש וציוונו להעמיד שומרים גבורים סביב לה והם שנצטוינו לבל נפסיק דברי תורה מפינו יומם ולילה ושניתן ארבע ציציות בארבע כנפות כסותנו ומזוזה בפתחינו והתפילין בידינו ובראשינו והכל להזכירנו למען נחדל מעושק ידינו ולא נתור אחרי עינינו ואחרי יצר מחשבות לבנו. ומפני כן אמרו זכרונם לברכה (זבחים י"ט ע"א) שהכהנים והלוים בשעת עבודה פטורין מהן. ובהיות מיסוד התפילין מה שזכרנו נצטוינו עליהם לבל נסיח מהן דעתנו. ועתה בני ראה גם ראה כמה כח גופנו גדול על נפשנו כי על כל אלה יעלה לפעמים ופרץ גדרינו האל ברחמיו יהי בעזרנו וישמרנו ממנו.
מדיני המצוה מה שאמרו זכרונם לברכה שעשרה דברים יש בתפילין בין של ראש ובין של יד כולן הלכה למשה מסיני והמשנה באחת מכולן הרי התפילין פסולות. שנים מהן בכתיבתם ושמונה בחפוין וקשירת רצועותיהן. ואלו הן השנים שבכתיבתן שכותבין אותם בדיו ושיהיו נכתבות על הקלף. ואלו הן שמונה שבחפוין א. שיהיו מרובעות וכן תפירתן בריבוע ואלכסונן בריבוע עד שיהיה להן ארבע זויות שוות. ב. ושיהיה בעור של ראש צורת שי"ן מימין ומשמאל. ג. ושיכרוך הפרשיות במטלית. ד. ושיכרוך אותן בשער של בהמה או חיה טהורה על המטלית ואחר כך מכניסן בבתיהן של עור. ה. ושיהיו תופרין (אותן) בגידין. ו. ושעושין להן מעבורת מעור החפוי שתכנס בה הרצועה עד שתהא עוברת והולכת בתוך תיבה שלה. ז. ושיהיו הרצועות שחורות. ח. ושיהיה הקשר שלהן ידוע בצורת ד'.
ומה שאמרו (גיטין מ"ה ע"ב) שאין עושין התפילין ורצועותיהן אלא ישראל ואורך הרצועה של יד כדי שתקיף הזרוע במקום הנחתן בו ויקשור ממנה הקשר הידוע שצריך להיות כצורת יו"ד. ותמתח עד האצבע האמצעית ויכרוך ממנה על אצבעו שלש כריכות ויקשור ואם היתה ארוכה יותר מזה כשרה ובאי זה מקום מן הזרוע קושרין אותה על הקבורת והוא הבשר התפוח שבמרפק שבין פרק הכתף ופרק הזרוע שנמצא כשהוא מדבק מרפקו לצלעיו יהיו התפילין שוכבין כנגד לבו ונמצא מקיים והיו הדברים האלה על לבבך. ומה שאמרו (מנחות ל"ח ע"א) שתפלה של יד אינה מעכבת של ראש ושל ראש אינה מעכבת של יד מפני שהן שתי מצוות. ועל של ראש מברך על מצות תפילין ועל של יד להניח תפילין ובמה דברים אמורים בשהניח אחד מהן אבל אם הניח שניהן יחד מברך ברכה אחת בלבד והיא להניח תפילין. ומניח תחילה של יד ואחר כך של ראש וכשהוא חולצן חולץ של ראש תחילה. ומה שאמרו שזמן הנחת תפילין ביום משיראה חברו עד שתשקע החמה שנאמר (שמות י"ג י') ושמרת את החקה הזאת מימים ימימה וחקה זו היא מצות תפילין. ושבת ויום טוב והוא הדין לחולו של מועד אינו זמן הנחת תפילין שנאמר עליהם (שמות י"ג ט"ז) והיו לאות ושבת וימים טובים הן עצמן אות ואין צריכין לאות אחר.
ומה שאמרו (שבת מ"ט ע"א) שתפילין צריכין גוף נקי ואמרו בגמרא מאי גוף נקי שיזהר שלא יפיח בהן. אבל אין הענין לומר שצריכין גוף נקי מעבירות או מטומאה כי כל אדם ואפילו טמא ובעל עבירות מחוייב במצות תפילין ובלבד שידע להזהר שלא יפיח בהן ואולי מתוך התמדתו במצות התפילין שהן זכרון גדול לאדם במלאכת שמים ישוב מדרכו הרעה ויטהר מכל גלוליו וחכמים זכרונם לברכה חייבונו (סוכה מ"ב ע"א) במצות התפילין לחנך בה אפילו הנערים הקטנים כל זמן שהגיעו לכלל שידעו לשמור אותן. ומזה יש להבין שדעת רבותינו זכרונם לברכה להיות כל אדם מחזיק במצוה זו ורגיל בה כי היא עיקר גדול ושמירה רבה מן העבירות וסולם חזק לעלות עמה להכנס בעבודת הבורא ברוך הוא והמחמירים בקדושת המצוה ומניאים לב ההמון בדבריהם מהתעסק בה אולי כוונתם לטובה אבל באמת יש בזה מניעה לבני אדם בכמה מצוות והיא רעה רבה. ואם ידעתי כי יסמכו הדורשים דרשות אלו על מעשה שנזכר בירושלמי (ברכות פ"ב ה"ג) בחד בר נש דאפקיד גבי חבריה כסא דכספא ולזמן תבעיה ניהליה וכפר ביה ואמר ליה בעל הכוס לא לך הימנית אלא לאילין שבראשך וכוונתם לומר שיש חילול השם להתחסד בקצת מצוות ולהרשיע בקצתן. ולא כן ביתי אני עם האל כי ידעתי שאין צדיק בארץ אשר יעשה טוב ולא יחטא ועם כל זה לא נמנעהו מהתעסק במצוה בעת רוח אלהים טובה תלבשהו לעשות טוב כי מי יודע אם אולי ימשך בדרכו הטובה עד עת מותו והמות פתאום תבוא. וכבר למדונו זכרונם לברכה (אבות פ"ד מ"ב) שמצוה גוררת מצוה וששכר מצוה מצוה. בכל אלה הדברים ומוסרים טובים קדמונו והורונו זכרונם לברכה והמתחכמים להוסיף על דבריהם או לגרוע אינה חכמה.
ומה שאמרו (מנחות ל"ד ע"ב) שסדור הפרשיות בקלף התפילין כך הוא שכותבין תחילה פרשת קדש לי ואחר כך פרשת והיה כי יביאך ואחר כך פרשת שמע ישראל ואחר כך פרשת והיה אם שמוע. ואשר אמרו שכותבים הויות באמצע כלומר פרשת והיה כי יביאך ופרשת והיה אם שמוע באמצע ופרשת קדש לי בראש ופרשת שמע בסוף לא כיוונו הענין יפה. והרי רש"י והרמב"ם ורבנו האי ז"ל כולם דעת אחת שלא נכתוב הויות באמצע אלא כסדר שהן כתובין בתורה. והראיה ממה שנמצא בפרק הקומץ במנחות גבי סדור התפילין שאמרו שם והקורא קורא כלומר שיהיה הקורא קורא כסדר התורה ונוסח זה ודאי לא מצאוהו בספרם אותם בני אדם שהיה דעתם לומר דכתבינן הויות באמצע ומכל מקום כן הסכימו מורינו ישמרם אל עכשיו כמו שכתבנו שנכתבם בסדר הפרשיות שכתובות בתורה.
ודין כתיבתן ודין התגין שבהן ודין הכותב בהן את השם בין השיטין או אות אחת מהן מה דינו ודין עיבוד העור ומאיזה צד מן העור הן נכתבין ודין אם כתבן מין או גוי ודין שאינן צריכין בדיקה ואפילו למאה שנה כמו מזוזה ודין הלוקח תפילין ממי שאינו מומחה ודין תפירתן בגידין של בהמה או חיה טהורה ודין תפילין שנפסקו התפירות שלהן או רצועותיהן ודין מי שתפילין עליו וצריך לאכול או להכנס בבית הכסא קבוע או עראי או ששכח ונכנס בהן ודין הנכנס בהן לבית המרחץ ויתר פרטי המצוה מבוארים במנחות פרק רביעי.
ונוהגת מצוה זו בכל מקום ובכל זמן בזכרים אבל לא בנקבות לפי שהיא מצות עשה שהזמן גרמא ומכל מקום אם רצו להניח אין ממחין בידם ושכר יש להן אבל לא כשכר האיש שאינו דומה שכר המצווה ועושה כשכר שאינו מצווה ועושה. ובמסכת עירובין בריש פרק המוצא תפילין (צ"ו ע"א) אמרו זכרונם לברכה שמיכל בת כושי היתה מנחת תפילין ולא מיחו בידה חכמים ושם אמרו אשתו של יונה היתה עולה לרגל ולא מיחו בידה חכמים.
ועובר על זה ואינו מניח תפילין של יד ושל ראש ביטל שמונה עשה שהרי בארבע פרשיות צוה הכתוב על תפילין של יד ושל ראש.
<h2>מצוה תכב ואתחנן מצות תפילין של ראש</h2>
להניח תפילין על הראש שנאמר (דברים ו' ח') והיו לטוטפות בין עיניך. הנה כתבתי במצוה הקודמת מהו ענין התפילין שהוא ארבע פרשיות הכתובות בתורה בסדר בא אל פרעה ובסדר ואתחנן ובסדר והיה עקב. ונצטוינו לכתוב ארבע פרשיות אלו בקלף ולהניחן על ראשנו בין עינינו ועל זרוענו כנגד הלב.
והענין בארבע פרשיות אלו יותר מבשאר פרשיותיה של תורה לפי שיש באלו קבלת מלכות שמים ואחדות השם וענין יציאת מצרים שהוא מכריח אמונת חידוש העולם והשגחת השם בתחתונים ואלה הם יסודות דת יהודית. ולכן נצטוינו להניח יסודות אלו כל היום בין עינינו ועל לוח לבנו כי שני אלה האברים יאמרו חכמי הטבע שהן משכן השכל ובהניחנו עליהם דברים אלו לזכרון נתחזק בהם ונוסיף זכר בדרכי השם ונזכה לחיי עד. וקצת דיני התפילין כתובין למעלה בשל יד.
והנני אודיעך החילוק שביניהם בעורן ובתפירתן. דע שהעור שגונזין בתוכו תפילין של יד עושין אותו בית אחד ומניחין שם ארבע פרשיות שזכרנו כתובות בקלף אחד. והעור של ראש עושין אותו חלוק לארבעה בתים ובכל אחד מניחין פרשה אחת מארבע פרשיות אלו והוא עשוי כגון זה ועושין מן העור בעודנו רטוב דמות שי"ן עם שלשה ראשין מימין המניח התפילין ודמות שי"ן עם ארבע ראשין משמאל המניח. ומכניסים רצועת הראש בתוך אותו העור העודף בסוף הבית והוא שקורין אותו חכמים מעבורת כלומר שמעבירין בו הרצועה. ואחר כך מקיפין מן הרצועה כשיעור הראש של מניח ועושין באותו מקום קשר אחד העשוי בצורת ד'. וזאת הצורה אי אפשר לציירה במכתב אבל כל אחד מלמדה לתלמידיו וידועה היא בינינו עם הקדש וזהו קשר תפילין שאמרו זכרונם לברכה (חולין ט' ע"א) שכל תלמיד חכם צריך לידע אותו ומנו אותו עם שאר דברים גם כן שאמרו עליהן שראוי לידע אותן על כל פנים והן כתב ושחיטה ומילה וברכת חתנים וציצית. ואורך רצועת הראש כדי שיקיף בה הראש ויקשור בה הקשר מאחוריו ויהיה בה כדי להמתח שני ראשי הרצועה עד כנגד טיבורו או לכל הפחות ראשה האחד עד כנגד הלב והאחר עד כנגד הטיבור. ומקום הנחת תפילין בראש כלומר קציצת העור שהפרשיות מונחות בתוכה הוא כנגד המוח מקום שמוחו של תינוק רופס וזהו הפירוש המקובל לנו בוהיו לטוטפות בין עיניך שזהו הנקרא בין העינים והמניחן בין העינים ממש הרי זה מכחיש דברי קבלה. ויתר פרטי המצוה וכל ענינה כמו בחברתה הקודמת.
<h2>מצוה תכג ואתחנן מצות מזוזה</h2>
לקבוע מזוזה במזוזת ביתנו שנאמר (דברים ו' ט') וכתבתם על מזוזות ביתך ובשעריך. וענין המזוזה הוא שכותבין שתי פרשיות מן התורה בקלף אחד והן שמע עד ובשעריך והיה אם שמוע עד על הארץ וקובעין אותה במזוזת פתח הבית.
משרשי המצוה להיות זכרון לאדם באמונת השם בכל עת בואו לביתו וצאתו וכמו שכתבתי בענין התפילין וכענין שאמרו זכרונם לברכה (מנחות ל"ג ע"א) במצוה זו אמר רבי זירא אמר רב מתנא אמר שמואל מצוה להניחה בתחילת שליש העליון אמר רבה מצוה להניחה בטפח הסמוך לרשות הרבים מאי טעמא רבנן אמרי כי היכי דתפגע ביה מצוה מיד (שם ע"ב).
מדיני המצוה מה שאמרו זכרונם לברכה (שם כ"ח ע"א) ששתי פרשיות אלו מעכבות זו את זו ואפילו כתב אחד מעכבן כלומר אפילו אות אחת שאינה עשויה כהוגן כלומר שאין גויל מקיף אותה מארבע רוחותיה מעכבת במזוזה. ומה שאמרו (שם ל"ד ע"א) שחיוב המזוזה להניחה במזוזת הפתח מימין שנאמר ביתך ומפרשי לה רבנן ביאתך וכי עקר איניש רגליה דימינא עקר ברישא. ומה שאמרו זכרונם לברכה (יומא י"א ע"א) תנו רבנן ובשעריך אחד שערי בתים חצרות מדינות עיירות רפת לולין מתבן אוצרות יין ואוצרות שמן כולן חייבין במזוזה יכול שאני מרבה בית שער אכסדרה ומרפסת תלמוד לומר בית מה בית מיוחד לדירה אף כל שמיוחדין לדירה ויצאו אלו יכול שאני מרבה אף בית הכסא ובית המרחץ ובית הטבילה תלמוד לומר בית מה בית העשוי לכבוד אף כל העשוי לכבוד ויצאו אלו יכול שאני מרבה הר הבית והלשכות והעזרות תלמוד לומר בית מה בית שהוא חול אף כל שהוא חול יצאו אלו שהן קודש ובית הכנסת בכלל בתי קודש הוא כל זמן שאין בה דירה אבל אם יש בה דירה כגון בית הכנסת דכפרים דדיירי בה אורחין חייבת.
ומה שאמרו (שם) שמזוזת יחיד נבדקת פעמים בשבוע ושל רבים פעמים ביובל ומה שאמרו גם כן (מנחות כ"ט ע"ב) במזוזה בענין התגין אמר רבא שבעה אותיות שבמזוזה צריכין שלשה שלשה זיונין ואלו הן שעטנ"ז ג"ץ כלומר כל אות שבמזוזה מאלו צריכה שלשה תגין. ומה שאמרו (שם מ"ד ע"א) שהשוכר בית בחוצה לארץ והדר בפונדק בארץ ישראל פטור מן המזוזה שלשים יום אבל השוכר בית בארץ ישראל חייב במזוזה מיד. והמשכיר בית לחברו על השוכר להביא מזוזה ולקבוע אותה דחובת הדר היא וכשהוא יוצא לא יטלנה בידו אלא אם היתה הבית של גוי.
ועשרה תנאים צריך לבית קודם שיתחייב במזוזה ואלו הן א. שיהיה כדי לרבע בו ארבע אמות על ארבע אמות. ב. ויהיו לו שתי מזוזות. ג. ומשקוף. ד. ותקרה. ה. ודלתות. ו. ושיהיה השער גבוה עשרה טפחים או יותר. ז. ויהיה הבית חול. ח. ויהיה עשוי לדירת אדם. ט. ושיהיה עשוי לדירת כבוד. י. ושיהיה עשוי לדירת קבע.
בית שיש לו פתחים הרבה חייב לקבוע מזוזה בכל אחד מהן ואף על פי שאין רגיל להכנס בהתמדה אלא באחד מהם. ופתח קטן שבין בית ועליה שעושין בני אדם לפעמים ברגלי סולם שעולין בו בני אדם לעליה חייב במזוזה. וחדר שבבית אפילו חדר בחדר חייבין במזוזה כולן שכולן עשויין לדירה. ויתר פרטי המצוה מבוארין במסכת מנחות פרק שלישי.
ונוהגת בכל מקום ובכל זמן בזכרים ובנקבות.
ועובר על זה ובנה בית ונתן עליו תקרה ולא הניח בה מזוזה מיד או ששכר בית בחוצה לארץ או פונדק בארץ ועברו עליו יותר משלשים יום ולא הניח בה מזוזה (או ששכר בית בארץ ולא הניח בה מזוזה) מיד ביטל עשה זה. ואף על פי שעברה השעה שהיה חייב להניחה מוזהר הוא לקובעה לעולם בכל עת שידור בבית.
<h2>מצוה תכד ואתחנן שלא לנסות נביא אמת יותר מדאי</h2>
שנמנענו שלא לנסות יותר מדאי הנביא המיסר את העם והמלמדם דרכי התשובה אחר שנדע אמתת נבואתו ועל זה נאמר (דברים ו' ט"ז) לא תנסו את ה' אלהיכם כאשר נסיתם במסה כלומר לא תנסו גמולי השם ועונשיו שהודיע לכם על ידי נביאיו על צד שתסתפקו בהם.
משרשי המצוה לפי שבנסיון היתר בנביא אמת ימצא הפסד כי פעמים יחלקו עליו מתוך כך בני אדם המקנאים בו והכואבים למעלתו ודבר הנבואה איננו ענין תמידי לכל נביא כי פעמים לא יתנבא כי אם מעט ואם בכל פעם ופעם נטרידהו לתת אות ומופת נאמן שהוא נביא יהיה סבה לעם שימרדו בו ויקילו בדבריו הרבה פעמים ועל כן הוזהרנו להאמין בו ושלא לנסותו יותר מדאי אחר שיהיה מוחזק עמנו בטוב ונאמן לנביא והדבר הזה אירע לנביאי האמת עם נביאי הבעל שהיו מכחישים נבואתם ומחטטים אחריהם ומכחישים דבריהם עד שלא היה מספיק להם אות אחר אות ומופת אחר מופת.
וכמו כן בכלל האזהרה שלא לעשות מצוות ה' ברוך הוא על דרך הנסיון כלומר שיעשה אדם מצוה לנסות אם יגמלהו ה' כצדקו לא לאהבת האל ויראתו אותו. ואל יקשה עליך מה שאמרו זכרונם לברכה בפרק קמא דמסכת תענית (ט' ע"א) עשר תעשר (דברים י"ד כ"ב) עשר בשביל שתתעשר שכבר תירצוה שם ואמרו שבכל המצוות נאמר לא תנסו חוץ מזו דמעשר שנאמר (מלאכי ג' י') הביאו את כל המעשר אל בית האוצר וגו' ובחנוני נא בזאת וגו'. והטעם בזו כענין שכתוב (משלי י"ט י"ז) מלוה ה' חונן דל כלומר שהודיענו האל ברוך הוא כי בפרנסנו משרתי ביתו במעשר נמצא התועלת והברכה בממוננו על כל פנים ולא יעכב זה שום דבר חטא ועון. וטעם איסור הנסיון במצוות מפני ששכר מצוות אינו בעולם הזה וכמו שדרשו זכרונם לברכה בריש מסכת עבודה זרה (ג' ע"א) היום לעשותם (דברים ז' י"א) ולמחר כלומר לעולם הבא ליטול שכרם וזה שאמרו זכרונם לברכה (בבא בתרא י' ע"ב) האומר סלע זו לצדקה בשביל שיחיה בני הרי זה צדיק גמור תירצוה חכמים המפרשים כשגומר הנותן בלבו לתת אותה בין שיחיה או לא יחיה שאין זה מנסה את ה'.
דיני המצוה מה שהודיעונו זכרונם לברכה במה תתאמת לנו נבואת הנביא עד שלא נספק דבריו אחר כן הוא שיאמר דברים העתידים להיות בעולם פעמים או שלש ויאמנו דבריו בכיוון ולא נחייבהו לעשות אות או מופת בשינוי הטבע כמו שעשה משה או כאליהו ואלישע. וגם כן צריך האיש שנחזיק אותו בנביא ונאמין בו להיות איש ישר תמים הולך כי ידוע שאין הנבואה שורה כי אם על החסידים ואנשי מעשה. ונביא שהבטיח על רעה שתבוא אף על פי שלא באת אין סתירה בנבואתו בכך כי ה' ארך אפים ורב חסד וניחם על הרעה כשעושין בני אדם תשובה כמו באנשי נינוה וכמו בחזקיהו שהוסיפו מן השמים על ימיו אחר הגזרה שימות. אבל כל נביא שהבטיח על הטובה אם לא נתאמתה נבואתו היא סתירה באמת לנבואתו שכל דבר טובה שיגזור האל על יד נביא שלוח אפילו על תנאי אינו חוזר לעולם וזה מרוב טובו וחסדו הגדול נמצא שבדברי הטובה יבחן הנביא. ויתר פרטיה במקומות בתלמוד.
ונוהגת מצוה זו בזכרים ונקבות בכל מקום ובכל זמן שיקום נביא לישראל. ועובר על זה ומנסה הנביא יותר מדאי עבר על לאו זה ואין לוקין עליו לפי שאין בו מעשה.
<h2>מצוה תכה ואתחנן מצות הריגת שבעה עממין</h2>
להרוג שבעה עממים המחזיקין בארצנו טרם כבשנו אותה מהם והם הכנעני והאמורי וכו' ולאבדם בכל מקום שנמצאם שנאמר עליהם (דברים ז' ב') החרם תחרים אותם ונכפלה המצוה בסדר שופטים. שנאמר שם (כ' י"ז) כי החרם תחרימם החתי והאמורי וגו'.
משרשי המצוה לפי שאלו השבעה עממים הם שהחלו לעשות כל מיני עבודה זרה וכל תועבות ה' אשר שנא ועל כן בהיותם עיקר עבודה זרה ויסודה הראשון נצטוינו עליהם למחותם ולאבדם מתחת השמים לא יזכרו ולא יפקדו בארץ החיים. ובמצותנו זאת עליהם להחרימם ימצא לנו תועלת שנאבד זכרם מן העולם ולא נלמוד ממעשיהן. וגם יש לנו ליקח מוסר בזה שלא נפנה אחר עבודה זרה כי ברדפנו אחר כל איש מהמשפחה הרעה הזאת להרגו על התעסקם בעבודה זרה לא יעלה על לב איש לעשות כמעשיהם בשום פנים.
ואין לשאול כלל למה נבראו האומות הרעות אלו אחר שסופן ליאבד לגמרי מן העולם כי כבר ידענו שרשות נתונה בידו של אדם להיות טוב או רע ושלא יכריח השם את האדם על אחד מהן. ואחר שכן נאמר כי שבעה עממים אלו קלקלו מעשיהם והרשיעו עד שנתחייבו כולם אבדון ומות ובתחילת הבריאה היו ראויין גם לטובה ואל הטעם הזה נסמוך מצות כליון עמלק שבסדר כי תצא בסוף מצות עשה שבסדר (מצוה תר"ד). ואם נחפוץ נאמר עוד כי אפשר שהיה להם בזמן מן הזמנים שעת הכושר ומפני אותה השעה זכו להבראות. או אולי נאמר שיצא מבין כולם אדם אחד הגון ובשבילו זכו כולן להבראות וכענין שמצינו חכם אחד שאמרו זכרונם לברכה (ע"ז י' ע"ב) שהיה מבני בניו של עמלק והוא אנטונינוס. ואין מן הנמנע אצל הבורא לבראות כמה בני אדם בשביל אחד כי הוא ברוך הוא לא יראה עמל בכל אשר יחפוץ עשוהו כי בהנחת חפצו יעשה כל אשר חפץ. והוא ברוך הוא המבין את כל מעשינו ויודע מה צורך לאחרים אל האחד המיוחד כי יבראו כולם בשבילו. (או נאמר שנבראו כדי שיקחו מהם מוסר בני העולם או כדי שיבנו ערים ויטעו גנות וכרמים לישראל).
מדיני המצוה מה שאמרו זכרונם לברכה שאין מלך ישראל נלחם תחילה אלא מלחמת מצוה שהיא מלחמת שבעה עממין הנזכרים ומלחמת עמלק ומלחמת עזרת ישראל מצר שבא עליהם ובמלחמות אלו אינו צריך ליטול רשות מבית דין. ויתר פרטיה מבוארים.
ונוהגת מצוה זו בזכרים ונקבות בכל מקום ובכל זמן שיש כח בידינו להורגם. וכתב הרמב"ם ז"ל (בספר המצוות) אולי חושב יחשוב שזו מצוה שאינה נוהגת לדורות אחר ששבעה עממין כבר אבדו וזה אמנם יחשבהו מי שלא יבין ענין נוהג לדורות ואינו נוהג לדורות. וכלל דבריו זכרונו לברכה שיש לך לדעת כי כל מצוה שלא תהיה עשיתה נעדרת מחמת שעבר זמנה כגון מצוות שהיו במדבר ולא אחר כן בארץ וכן מצות הסבת נחלה שלא היתה אלא לאותו הדור שהיו בחילוק הארץ בכניסתן לארץ כגון אלו הן שנקראות אינן נוהגות לדורות אבל כל מצוה שהיא נעדרת ממנו מחמת שאינה נמצאת לנו שנוכל לעשותה אבל לא שהכתוב יתלה אותה בזמן מן הזמנים כגון זו של אבדון שבעה עממים ועמלק שהכתוב ציונו למחות שמם ולאבדם לעולם בכל דור ודור שנמצאים ואף כי כבר עשינו בהם המחוייב על ידי דוד מלכנו שהשחיתם וכילם עד שלא נשארו מהם רק מתי מספר שנתפזרו וטבעו בין האומות עד שלא נודע זכרם ואין בידינו עתה לרדוף אחריהם ולהורגם אף על פי כן לא תקרא מצוה זו מפני זה מצוה שאינה נוהגת והבן זה העיקר והחזק בו.
ועובר על זה ובא לידו אחד מהם ויכול להורגו מבלי שיסתכן בדבר ולא הרגו ביטל עשה זה מלבד שעבר על לאו שנאמר עליהם (דברים כ' ט"ז) לא תחיה כל נשמה כמו שנכתוב בסוף סדר שופטים בעזרת השם בסימן תקכ"ט (מצוה תקכ"ח).
<h2>מצוה תכו ואתחנן שלא לחון על עובדי עבודה זרה</h2>
שלא נחמול על עובדי עבודה זרה ולא יישר בעינינו דבר מהם כלומר שנרחיק ממחשבתנו ולא יעלה על פינו שיהיה במי שהוא עובד עבודה זרה דבר תועלת ולא יהי מעלה חן בעינינו בשום ענין עד שאמרו רבותינו זכרונם לברכה (ע"ז כ' ע"א) שאסור לומר כמה נאה גוי זה או מה נחמד ונעים הוא ועל זה נאמר (דברים ז' ב') ולא תחנם ובא הפירוש על זה לא תתן להם חן כענין שאמרנו. ויש מרבותינו שלמדו מלא תחנם לא תתן להם מתנות חנם והכל שורש אחד. ובירושלמי דעבודה זרה (פ"א ה"ט) אמרו לא תחנם לא תתן להם חן בלא תעשה.
משרשי המצוה לפי שתחילת כל מעשה בני אדם היא קביעות המחשבה במעשים והעלות הדברים על שפת לשון ואחר המחשבה והדבור בה תעשה כל מלאכה ועל כן בהמנענו במחשבה ובדבור ממצוא בעובדי עבודה זרה תועלת וחן הננו נמנעים בכך מלהתחבר עמהם ומלרדוף אחר אהבתם ומללמוד דבר מכל מעשיהם הרעים.
מדיני המצוה מה שאמרו זכרונם לברכה (ע"ז ס"ה ע"א) כשאין נותנין להם מתנות חנם דדוקא למי שעובד עבודה זרה אבל לא למי שאינו עובד עבודה זרה ואף על פי שהוא עומד בגיותו לאכול שקצים ורמשים ושאר כל העבירות כגון גר תושב דמכיון שקבל עליו שבע מצוות מפרנסין אותו ונותנין לו מתנת חנם. ואמרו זכרונם לברכה (ערכין כ"ט ע"א) שאין מקבלין גר תושב אלא בזמן שהיובל נוהג. ועוד אמרו זכרונם לברכה (גיטין ס"א ע"א) שמותר לפרנס עניי גוים עם עניי ישראל מפני דרכי שלום. ויתר פרטיה מבוארים במסכת עבודה זרה.
ונוהגת מצוה זו בכל מקום ובכל זמן בזכרים ונקבות.
והעובר על זה ושיבח עובדי עבודה זרה ומעשיהם זולתי בענין שימצא שבח יתר מאד לאומתנו מתוך שבחם עבר על לאו זה ואין בו מלקות לפי שאין בו מעשה אבל ענשו גדול מאד כי הוא סיבה לתקלה מרובה שאין לה תשלומין כי הדברים ירדו לפעמים בחדרי בטן השומעים וכל יודע דעת יבין זה.
<h2>מצוה תכז ואתחנן שלא להתחתן בעובדי עבודה זרה</h2>
שלא נתחתן עם האומות. וכתב הרמב"ם ז"ל (פי"ב מאיסורי ביאה ה"א) לא עם שבעה עממים ולא עם שאר האומות שנאמר (דברים ז' ג') ולא תתחתן בם. וענין החתנות הוא שיתן בתו לבנו או בנו לבתו וכמו שביאר הכתוב (שם) בתך לא תתן לבנו ובתו לא תקח לבנך וכל שכן המזדווג עמהם שהוא בעצמו בכלל האיסור. ואמרינן במסכת עבודה זרה (ל"ו ע"ב) דרך חתנות אסרה תורה. ואף על פי שהכתוב הזה דלא תתחתן בשבעה עממים הוא דכתיב ובגרותן דוקא והכי משמע להו לרבנן שאמרו בגמרא (יבמות ע"ו ע"א) בגרותן אית להו חתנות בגיותן לית להו חתנות במה שחזר הכתוב בתך לא תתן לבנו ובתו לא תקח לבנך ירבה שבעה עממים וכל שאר האומות לאיסור אף בגיותן אבל שבעה עממין נאסרו אף בגרותן לפי שהיו עיקר עבודה זרה ויסודה הראשון ושאר עממים מותרין בגרות.
ואיסור זה יהיה דוקא כשהוא מיחדה לו לאשה אבל הבא על הגויה דרך מקרה כאדם הבא על זונתו שלא בפרהסיא אין בזה אלא איסור דבריהם והוא איסור נשג"ז המוזכר בעבודה זרה (שם).
משרשי המצוה לפי שרוב העם דרך טפשות ימשכו אחר עצת נשותיהם ואם ישא אדם בת אל נכר תמשכהו לעבודת עבודה זרה ועוד כי גם בניה ממנו תגדל לעבודה זרה ואוי לו לפוסל את זרעו.
מדיני המצוה מה שאמרו זכרונם לברכה (סנהדרין פ"א ע"ב) הבועל ארמית בפרהסיא. כלומר לעיני עשרה ישראל או יותר קנאין פוגעין בו וראיה לדבר מעשה פנחס וזמרי. ומכל מקום אין הקנאי רשאי לפגוע בו אלא בשעת מעשה הזימה וכמעשה שהיה שנאמר (במדבר כ"ה ח') ואת האשה אל קבתה אבל אם פירש אין הורגין אותו אבל מביאין אותו לבית דין ומלקין אותו מכיון שעשה המעשה בפרהסיא. לא פגעו בו קנאין ולא הלקוהו בית דין ידענו מדברי קבלה שהוא בכרת דכתיב (מלאכי ב' י"א) ובעל בת אל נכר יכרת ה' לאיש אשר יעשנה.
וגוי הבא על בת ישראל אם היא אשת איש נהרג עליה ואם לאו אינו נהרג. אבל ישראל הבא על הגויה בזדון ואפילו דרך זנות היא תהרג מכל מקום מפני שבא לישראל תקלה על ידה כדין הבהמה ודבר זה מפורש בתורה שנאמר (במדבר ל"א ט"ז י"ז) הן הנה היו לבני ישראל בדבר בלעם וגו' וכל אשה יודעת איש למשכב זכר הרוגו. ויתר פרטי דברים אלה מבוארים בעבודה זרה (ל"ו ע"ב) ובסנהדרין וביבמות (ע"ו ע"א) וקידושין (ס"ח ע"ב).
ונוהגת בכל מקום ובכל זמן בזכרים ונקבות.
ועובר על זה ונתחתן עם שבעה עממים בגרותן כלומר שיחד לו אשה מהן ובא עליה לוקה. והמיחד אשה מהן לבנו או שנתן בתו לאחד מהן האב עבר על לאו אבל אינו לוקה לפי שאין בו מעשה אבל הבן שעשה מעשה הביאה לוקה. ובשאר עממים וכן בשבעה עממים בגיותן המיחד לו אשה מהן לבוא עליה תמיד לוקה מדאורייתא בביאה ראשונה מאחר שיחדה והיא תהרג ואם לא יחדה אלא שבא עליה פעם אחת דרך זנות מכין אותו מכת מרדות מדרבנן.
<h2>מצוה תכח ועקב שלא ליהנות מציפוי עבודה זרה</h2>
שנמנענו שלא ליהנות מצפויי עבודה זרה ואף על פי שהעבודה זרה עצמה אינה אסורה בהנאה כגון המשתחוה לדבר שאין בו תפיסת יד אדם כגון הר או בהמה או אילן שאינם נאסרין בהנאה אבל הצפוי שעליהם מכל מקום אסורים בהנאה שהוא בכלל משמשי עבודה זרה שאסורין ועל זה נאמר (דברים ז' כ"ה) לא תחמוד כסף וזהב עליהם ולקחת לך. ואף על פי שנאמר במקום אחר (דברים י"ג י"ח) דרך כלל ולא ידבק בידך וגו' נתיחד לאו בצפוי לפי שיתנו עיניהם בו הפתאים.
משרשי המצוה כדי להרחיק כל ענין עבודה זרה וכל הנטפל לה.
דיני המצוה נתבארו בפרק שלישי מעבודה זרה.
ונוהגת בכל מקום ובכל זמן בזכרים ונקבות.
ועובר על זה ונהנה בצפויין ואפילו בכל שהוא חייב מלקות.
<h2>מצוה תכט ועקב שלא להדביק שום דבר מעבודה זרה עם ממוננו וברשותנו ליהנות בו</h2>
שלא נדביק שום דבר מעבודה זרה עם ממוננו וברשותנו ליהנות בו ועל זה נאמר (דברים ז' כ"ו) ולא תביא תועבה אל ביתך וגו'.
משרשי המצוה כדי להרחיק כל ענין עבודה זרה הנמאסת.
דיני מצוה זו גם כן בפרק שלישי ממסכת עבודה זרה.
וביארו לנו (מכות כ"ב ע"א) שהמבשל בעצי אשרה לוקה שתים משום ולא תביא תועבה ומשום ולא ידבק בידך מאומה מן החרם ששני ענינים הם אחד המכניס דבר עבודה זרה לרשותו כדי ליהנות בו ואחד הנהנה בו שבשניהם מראה האדם בנפשו החפץ עליה ולוקה על שניהם כמו שכתבנו. ואף על פי ששניהם עיקר אחד להם והיא ההנאה שהרי אינו לוקה אלא בשביל ההנאה מכל מקום מכיון שיהנה לוקה שתים וכענין שאמרנו למעלה בסדר אמור לאו ח' בסימן רצ"ד (מצוה רע"ג) בכהן גדול שבעל אלמנה שלוקה שתים ואף על פי ששני הלאוין עיקר אחד להן כמו שכתבנו שם.
ובכלל איסור זה בין עבודה זרה עצמה בין משמשיה בין תקרובת שלה ובין עבודה זרה של ישראל או של גוי. ומה בין זו לזו של גוי אסורה מיד שנעשית שנאמר (דברים ז' כ"ה) פסילי אלהיהם משפסלו ושל ישראל אינה אסורה עד שתעבד שנאמר (שם כ"ז ט"ו) ושם בסתר עד שיעשה לה דברים שבסתר.
ומן הנכלל במצוה זו שלא ידביק האדם אל ממונו שחננו האל בצדק ממון אחר שהוא של גזל או חמס או מרבית או מכל דבר מכוער שכל זה בכלל משמשי עבודה זרה הוא שיצר לב האדם רע חומד אותו ומביאו אל הבית והיצר הרע נקרא בשם עבודה זרה וכמו שאמרו זכרונם לברכה שבו נאמר פן יהיה דבר עם לבבך בליעל (שם ט"ו ט') וכתיב בענין עבודה זרה (שם י"ג י"ד) יצאו אנשים בני בליעל מקרבך וידיחו וגו'. ובממונות כאלו שזכרנו ובמשמשי עבודה זרה על כולן נאמר והיית חרם כמוהו כלומר שכל הנדבק עמו הוא חרם שאין ברכת האל מצויה בו ואבד וכלה וכענין שיאמרו זכרונם לברכה שפרוטה של רבית מכלה כמה אוצרות של ממון שבא זה ומאבד את זה.
ונוהג איסור זה בכל מקום ובכל זמן בזכרים ונקבות.
ועובר על זה ולקח שום דבר מעבודה זרה והביאו לרשותו ונהנה בו לוקה שתים משום ולא תביא וגו' ומשום ולא ידבק וגו' כן כתב הרמב"ם ז"ל (פ"ז מעבודה זרה ה"ב).
<h2>מצוה תל ועקב מצות ברכת המזון</h2>
לברך את השם יתברך אחר שיאכל האדם וישבע מלחם או משבעת המינין הנזכרים בכתוב (דברים ח' ח') כשהוא זן מהן ולחם סתם נקרא פת העשוי מחטה ושעורה ובכלל החטה הכוסמת ובכלל השעורה שבולת שועל ושיפון. ועל כלל שבעת המינין הזנין נאמר (שם י') ואכלת ושבעת וברכת את ה' אלהיך על הארץ הטובה אשר נתן לך. וזאת השביעה אין לה שיעור שוה בכל אדם אבל כל אדם יודע שביעתו וידענו שיעור שביעת הצדיק שהוא באוכלו לשובע נפשו ארצה לומר כדי מחיתו לבד. והראיה שאין חיוב הברכה מן התורה רק אחר השביעה מה שאמרו זכרונם לברכה בפרק מי שמתו בברכות (כ' ע"ב) דרש רב עוירא וכו' עד אמר להם לא אשא פנים לישראל שאני כתבתי בתורתי ואכלת ושבעת וברכת והם דקדקו על עצמם עד כזית ועד כביצה. ועוד ארחיב המאמר בפירוש הכתוב הזה ובדינין היוצאים ממנו בדיני מצוה זו בעזרת השם ואודיע המחלוקת שיש לרבותינו במשמעותו.
משרשי המצוה. הקדמה. הלא הגדתי לך בני במה שקדם כי לשם ברוך הוא כל הכבוד וההוד וכל הטוב וכל החכמה וכל היכולת וכל הברכה ודברי בן אדם וכל מעשהו אם טוב ואם רע לא יוסיף ולא יגרע על כן צריך אתה להבחין כי באמרנו תמיד בברכות ברוך אתה השם או יתברך אין המשמעות לפי הדומה להוסיף ברכה במי שאיננו צריך לשום תוספת חלילה כי הוא האדון על הכל וכל הברכות הוא מחדש אותן וממציאן מאין ומשפיע מהן שפע רב באשר תהיה שם רצונו הטוב. על כן צריכין אנו לחפש כוונת הענין מהו ולא נוציא זמננו במה שהעסק בו תמיד מבלי הבנה בו כלל. ואני המעורר אין מחשבתי שישיג שכלי אפילו כטפה מן הים באמתת הענין כי כבר הוגד לי ושמעתי מפי חכמים כי יש בדברים אלה יסודות חזקים וסודות נפלאים יודיעום חכמי התורה לתלמידיהם כשהם נבונים וכשרים ובכל מעשיהם נאים. אבל רוב חפצי להשיג בזה קצת טעם ישיאני לדבר בו ואולי היתה טובה השתיקה אבל האהבה תקלקל השורה.
ידוע הדבר ומפורסם כי השם ברוך הוא פועל כל הנמצא וברא האדם והשליטו על הארץ ועל כל אשר בה וממדותיו ברוך הוא שהוא רב חסד והוא חפץ בטובת בריותיו ורוצה להיותן ראויין וזכאין לקבל טובה מאתו וזה באמת משלמותו ברוך הוא כי לא יקרא שלם בטובה רק מי שהוא מטיב לאחרים זולתו אין ספק בזה לכל בן דעת. ואחר הסכמה זו שידענו בחיוב מרוב שלמות טובו שחפצו להריק עלינו מברכתו נאמר שענין הברכה שאנו אומרים לפניו איננו רק הזכרה לעורר נפשנו בדברי פינו כי הוא המבורך ומבורך יכלול כל הטובות ומתוך ההתעוררות הטוב הזה בנפשנו ויחוד מחשבתנו להודות אליו שכל הטובות כלולות בו והוא המלך עליהם לשלחם על כל אשר יחפוץ אנו זוכים במעשה הטוב הזה להמשיך עלינו מברכותיו. ואחר הזכרה והודאה זו לפניו אנו מבקשים ממנו מה שאנו צריכים דעת או סליחה לעוונותינו או רפואה או עושר וכל דבר. וכן אחר הבקשה ממנו אנו חוזרים ומודים אליו בזה לומר כי ממנו יבוא אלינו וזהו פתיחה וחתימה של ברכות פן נחשב כעבד שנטל פרס מרבו והולך לו בלא רשות כמתגנב. ונמצא לפי הנחת טעם זה שיהיה ברוך תואר כלומר הודאה אליו כי הוא כולל כל הברכות. ובלשון יתברך שאנו מזכירין תמיד שהוא מהתפעל נאמר שהכוונה בו שאנחנו מתחננין אליו שיהי רצון מלפניו לסבב לב בריותיו להיות נכון לפניו שיודו הכל אליו ובו יתהללו וזהו פירוש יתברך כלומר יהי רצון מלפניך שכל בני העולם יהיו מיחסים הברכה אליך ומודים כי ממך תתפשט בכל ועם הודאת הכל בזה תנוח ברכתו בעולם ויושלם חפצו שהוא חפץ להיטיב כמו שאמרנו ותשלום החפץ תכלית כל המבוקש. והנה מצאנו קצת טעם אף בלשון יתברך המתמיה. ומן השורש הזה הוא שמה שאמרו זכרונם לברכה (חולין ס' ע"ב) שהקדוש ברוך הוא מתאוה לתפלתן של צדיקים לומר שחפצו שיעשו פעולה שיזכו בה לפניו וימשיכו עליהם מטובו כי חפץ חסד הוא ולתת עליהם מברכתו מרוב שלמותו כמו שכתבנו. וזהו השורש הגדול לכל אשר יעשה האדם טוב בעולם הזה שזה שכרו מאת השם שמשלים חפצו באשר הוא רוצה בטובתן של בריות.
ומן השורש הזה שאמרתי שהזכרת ברוך היא הודאה לפניו על הברכות שהן לו ושצריך להודות אליו בזה בתחילת השאלה ובסופה לבל יהי כעבד שנטל פרס מאת רבו והלך בלא רשות יצאו לפי דעתי החילוקין שקבעו לנו רבותינו זכרונם לברכה (ברכות י"א ע"א) בענין הברכות שיש מהן פותחות בברוך וחותמות גם כן בברוך ויש חותמות ולא פותחות ויש פותחות ולא חותמות. כיצד כל ברכה בעולם שיש בה בקשת דבר מאת השם או הזכרת נס ואינה סמוכה לברכה אחרת פותחת בברוך וחותמת בברוך כגון יוצר אור דשחרית ומעריב ערבים דערבית וכיוצא בהן כמה מן הטעם הנזכר. וכל ברכה שסמוכה לחברתה חותמת בברוך אבל אינה פותחת מן הטעם הזה שהרי מכיון שהודה ונתן הממשלה לאל בסוף הברכה הסמוכה לזו ולא הפסיק אחר הודאה זו בדבר קטן או גדול אין ראוי לכפול הודאת קבלת האדנות פעמים בבת אחת בשביל חילוק השאלות שאנחנו שואלין לפניו. אבל ראוי להיות חותמת בברוך כי אחר שהפסיק בשאלת צרכיו ראוי לו לחזור ולהזכיר ולתת אל לבו פעם אחרת קבלת מלכותו ואדנותו עליו. ועל הדרך הזה תמצא לפי דעתי טעם כולן אם תחשוב בהן. ואשר בהן סמוכות יוצאות מגדר זה כגון ברכת חתנים וקידושא ואבדלתא ואחרות כבר תירצום לנו כולן מורינו ישמרם אל. והטעם שלמדונו בקצתם לפי שפעמים נאמרות אותן הברכות שלא בסמיכות ורבותינו לא רצו לחלק ולומר כשתבוא בסמיכות תאמר בענין כן וכשלא בסמיכות כן כי הם יברחו מן החילוקין לעולם בכל מה שמסור ביד ההמון וכן הדעת.
וכל ברכה בעולם שאין בה בקשת דבר מהאל ולא הזכרת נס של ישראל כגון הברכות שלפני מאכל ומשתה וכל הנאות הגוף וכן ברכת נס של יחיד שאין באלו הברכות לעולם נוסח ארוך ידוע הדבר לכל יודע ספר שכולן פותחות בברוך ולא חותמות מן הטעם הנזכר דמכיון שהזכיר מלכות השם ואדנותו ומיד גמר דבריו אינו מן החיוב לחזור פעם שנית הזכרת ברוך שידמה בכפל דבר במה שאין צורך דבר ברור הוא.
וכל הברכות שהן קבועות לשבח השם לבד כגון הרואה הים הגדול ואילנות טובות וכן שומע קול רעמים ויתר הענינים הנזכרים בפרק הרואה מהן פותחות בברוך ולא חותמות ומהן חותמות ולא פותחות והכל מן הטעם הנזכר כי המזכיר שבחים די לו לפי הנראה בהזכרת האדנות בתחילה או אפילו בסוף אחר שאיננו מבקש דבר לו ואינו מברך בשביל הנאה שירצה לקבל שאילו המבקש דבר או רוצה ליהנות ראוי באמת להאיר פתח דבריו ולהתחיל בהזכרת אדנותו ברוך הוא וזהו שאמרו שהברכות של נהנין פותחות בברוך וכן ברכת המצות פותחות בברוך לרוב התועלת שהועילנו האל ברוך הוא בהן.
מדיני המצוה מה שאמרו זכרונם לברכה (שם ל"ה ע"א) שאף על פי שהתורה לא תחייב אותנו לברך כי אם אחר שנשבע במזון חכמים זכרונם לברכה חייבונו לברך גם כן אחר כל דבר שיהנה אדם ממנו בין שהוא מפירות שבעת המינין שנשתבחה בהן הארץ או מכל שאר דברים. ולמדו הדבר בראותם שהתורה תחייב האדם לברך האל אחר שישבע האדם מן המזון המקיים גופו קיום חזק והלכו הם אחר הטעם הזה וחייבונו לברך גם כן על כל אשר יאכל הגוף ממנו בין שיהיה מזון או שאינו דבר הזן מכיון שיהנה האדם בו. וכמו כן חייבונו זכרונם לברכה לברך קודם אכילה ולמדו לומר כן מן הסברא שראוי לו לאדם שלא יהנה מן העולם הזה בלא ברכה עשו הברכה על דרך משל כנטילת רשות מבעל הבית לאכול מן הנמצא בביתו.
ויש מרבותינו שדעתן לומר כי התורה תחייבנו ברכה אחר כל שבעת המינין כמו שנתחייבנו באמת לברך אחר אותן מהן שזנין כמו תמרים ויין ודבלת תאנים ואמרו שעל כולן נאמר ואכלת ושבעת וברכת. ואמרו גם כן ששביעה דאורייתא היא בכביצה לבד דבהכי מיתבא דעתיה דאיניש. ורואה אני בזה ראיה קצת לדבריהם ממה שאמרו בריש פרק כיצד באותה שקלא וטריא שהיה בגמרא למצוא חיוב ברכה דאורייתא אמרו שם מה שבעת המינין דבר שנהנה וטעון ברכה אף כל שנהנה טעון ברכה. נראה מכאן שאין חילוק בשבעת המינין בין אותן הזנים מהן לאחרים שבכולן חיוב הברכה מן התורה. אבל מכל מקום ראיתי הרמב"ם ז"ל ואחרים עמו שנראה לי מדבריהם לומר שאין עיקר חיוב ברכה דאורייתא אלא על אכילת שביעת מזון ולא על שאר מינין אף על פי שהן משבעת מינין כגון רמונים וענבים ותאנים לחים וזיתים מכיון דלא זייני כי התורה לא תחייב אלא על מזון ומפני כן סמך לחם אל הברכה כמו שכתוב תאכל בה לחם והדר ואכלת ושבעת. ואל הגדולים שבדורנו נשמע במצות התורה.
ואחר הכרעה זו אם נסתפק לו אם בירך מעין שלש אחר כל שבעה מינין חייב לברך מספק וכן אם נסתפק לו בברכת המזון ואפילו כשאכל פחות מכדי שביעה חייב לברך ובלבד שאכל כביצה. אבל האוכל כזית או יותר עד כביצה ונסתפק אם בירך או לא מן הדומה שאינו חייב לברך לדברי כולם ששיעור זה דרבנן הוא. ולפי הנראה לי מדברי הראשונים כל זמן שלא שבע במזון לא יתחייב לחזור ולברך מספק. ואומר אני באולי כי מה שנראה רבים מהמון העם מקילין בברכת מעין שלש ואין אחד אפילו עם הארץ גמור מיקל בברכת המזון כי היא מיסוד הראשונים שדעתן לומר שעיקר ציווי התורה לא יבוא כי אם על שביעת מזון ומפשוטו של מקרא כך היה נראה. נמצא ענין הברכות כן הוא שחיוב מצות התורה אינו רק לברך אחר המזון לא לפניו ובדברי האחרונים אף על כל שבעת מינין הנזכרים בתורה.
וכל שאר הברכות כולן הן מדרבנן חוץ מאחת שהיא מן התורה וכן הוא מפורש בגמרא בברכות (כ"א ע"א) והיא ברכת התורה לפניה גם הרמב"ן ז"ל יחשוב אותה מצות עשה בפני עצמה. והענין הזה שחייבנו האל ברוך הוא ברכה בקריאת התורה לפניה ובמזון לאחריו מן הדומה שהטעם לפי שהוא ברוך הוא לא ישאל מן החומר לעבדו ולהודות בטובו רק אחר שיקבל פרס ממנו כי החלק הבהמי לא תכיר בטובה רק אחר ההרגש. אבל קריאת התורה שהוא חלק השכל והשכל יודע ומכיר וקודם קבלת התועלת יבין אותו על כן יחייבנו האל להודות לפניו קודם קריאת התורה. ומודה על האמת ימצא טעם בדברי.
ואחרי זאת נגיד דרך כלל חיוב הברכות דרבנן והם לברך קודם אכילה ושתיה בכל דבר שיש בו טעם כלל לחיך ואחריו כמו כן. וכן חייבונו לברך על כל ריח טוב שנריח קודם הריח אבל לא אחריו. וכללו של דבר על כל שהגוף נהנה בו קבעו בו ברכה. וכן חייבונו לברך השם ולהודות לפניו על כל הטובה אשר גמלנו בעשותנו מצוותיו היקרות ואמרו (פסחים ז' ע"ב) שמברכין עליהן עובר לעשייתן והענין הוא לדעתי כטעם הנזכר סמוך בקריאת התורה וכמו כן חייבונו לברך ברכות בשבח הבורא על עוצם גבורותיו כגון הרואה הים לפרקים וכיוצא באלו הענינים כמו שמוזכר בפרק הרואה.
ונוסח הברכות כולן עזרא ובית דינו תקנום ואף על פי שאמרו זכרונם לברכה (שם מ"ח ע"ב) משה תקן ברכת הזן יהושע ברכת הארץ על עיקר הענין אמרו כן אבל כל נוסח הברכות עזרא ובית דינו תקנום ואין ראוי להוסיף או לגרוע בנוסח שלהן וכל המשנה בהן אינו אלא טועה. ומכל מקום בדיעבד מי ששינה או ששכח קצת מנוסח הברכה כל זמן שהזכיר עיקר משמעותה ואמר חתימתה כתקנה אין מחזירין אותו. ואמרו זכרונם לברכה (סוטה ל"ב ע"א) שהברכות נאמרות בכל לשון ובלבד בהזכרת השם ומלכות שמים.
וחייבונו זכרונם לברכה (שבת כ"ד ע"א) להזכיר בברכת המזון קדושת היום כלומר ענין שבת או ימים טובים כמו שידוע. והשוכח ולא זכר אותן בברכה מחזירין אותו באותן הימים שחייב אדם לאכול על כל פנים והן שתי סעודות מחוייבות דהיינו ליל ראשון של פסח וליל ראשון של חג הסוכות. ודעת קצת המפרשים בכל שבת ובכל יום טוב מחזירין אותו גם כן.
ואכתוב לך בני עוד מעט בדיני ברכות הסעודה ואף על פי שהרבה הרווחנו הדבור בזאת המצוה מחפצי בברכה ולא כן דרכי במקום אחר בזאת המלאכה. כל ישראל צריך ליטול ידיו קודם אכילת פת במים הראויין כלומר שלא נפסלו מלשתות לכלב ולא נעשה בהן מלאכה ושיעורן רביעית לוג שהוא ביצה ומחצה לנטילה אחת ולכל הפחות צריך ליטול לאכילת פת עד הפרק שסוף האצבעות בו. ומברך ברוך אתה ה' אלהינו מלך העולם אשר קדשנו במצותיו וצונו על נטילת ידים. ומברך על אכילת הפת בתחלה ברוך אתה ה' אלהינו מלך העולם המוציא לחם מן הארץ ולבסוף אם אכל ממנו כזית מברך ארבע ברכות הידועות הזן וברכת הארץ ובונה ירושלים והטוב והמטיב שתקנו ביבנה.
וכל דבר שבא בסעודה משהתחיל לברך על הפת בין דברים הזנים כגון תבשילין הרבה שעושין בני אדם מחמת /מחמשת/ מיני דגן בין כל שאר מיני פירות שבעולם כל שאוכל אותו אדם להשביע בטנו ולמלא רעבונו בין שיאכל אותן דברים באמצע סעודתו בין אחר שגמר מלאכול פתו הכל ברכת הפת פוטרת לפניו ולאחריו. וכן הדין אם אינן באין דברים אלו להשביע אלא ללפת הפת שברכת הפת פוטרתן לפניהם ולאחריהם. ואם אין באין לא להשביע ולא ללפת אלא לתענוג בעלמא בתוך הסעודה אי מידי דזיין הוא כגון תבשיל מחמשת המינין פטור בברכת הפת בין לפניו בין לאחריו ואי מידי דלא עבדי אינשי למזון ובא לתענוג בתוך המזון כגון פירות שאוכלין בני אדם לתענוג בתוך המזון מברך לפניהן ולא לאחריהן דברכת המזון פוטרתן. ובכלל תענוג זה הוא מי שאוכל בתוך הסעודה זית מליח וכיוצא בו לפתוח תאות המאכל ולפיכך מברך לפניו ולא לאחריו. תמרים אף על פי שהן פירות דין מזון יש להן ופטורין בברכת הפת לפניהן ולאחריהן.
הביאו לפניו מיני פירות הרבה אם ברכותיהן שוות כגון שכולן של עץ מברך על האחד החביב לו ואחר כך אוכל כל השאר בלא ברכה. ואם אין אחד מהן חביב לו יותר מן השאר אם יש ביניהם משבעה פירות המנויין בתורה לשבח ארץ ישראל מברך תחלה על הקודם בפסוק וכולן פטורין מברכה. ואם אין ברכותיהן שוות כגון פרי עץ ופרי אדמה מברך על כל אחד ואחד ומקדים החביב לו כלומר אותו שרצונו לאכול בתחילה. ואם אין שם חביב לו יותר מחברו מקדים החשוב בברכה דהיינו פרי עץ שהברכה מיוחדת לו יותר מפרי האדמה שכולל כל מה שבאדמה.
יין אינו בכלל פת כלל ואין ברכת הפת פוטרתו וענין שתיה הוא ומברכין עליו אפילו בא בתוך המזון. ועוד קבעו חכמים זכרונם לברכה (ברכות נ"ט ע"ב) ברכה אחרת על היין היכא שהביאו יין שני בתוך הסעודה או אחר סעודה מלבד אותו שהביאו תחילה והיא הטוב והמטיב והוא שיהו האוכלים שנים או יותר. ויין שלפני המזון פוטר מברכה ראשונה כל היין הבא אחריו בין בתוך הסעודה בין אחריה אבל יין שבתוך המזון אינו פוטר את של אחר המזון מברכה ראשונה אבל מברכה אחרונה ברכת המזון פוטרת הכל דיין בכלל מזון הוא דאיהו נמי זיין וישמח.
מים אחרונים חובה וצריכים להיות מים קרים ושיפלו לכלי או לכל דבר שחוצץ ביניהן ולקרקע כגון קסמין וכיוצא בהן. ומי שלא אכל דבר מזוהם ולא טלטל מלח בסעודתו אינו צריך להן.
בשבת ויום טוב צריך אדם להזכיר קדושת היום בברכה שלישית כמו שאמרנו ואם לא הזכיר ופתח בהטוב והמטיב חוזר לראש. לא פתח בו אלא שחתם ברכה שלישית אם בשבת אומרים נוסח זה ברוך אתה ה' אלהינו מלך העולם אשר נתן שבת מנוחה לעמו ישראל לאות ולברית ברוך אתה ה' מקדש השבת. ואם ביום טוב אומרים ברוך אתה ה' אלהינו מלך העולם אשר נתן ימים טובים לעמו ישראל לששון ולשמחה ברוך אתה ה' מקדש ישראל והזמנים. וכן ראש חדש וחולו של מועד וחנוכה ופורים יש להם הזכרה בברכת המזון בברכה שלישית אבל שכח וחתם הברכה אין מחזירין אותו ואין מזכירן כלל. כך מקובל אני מרבותי ישמרם אל שכל הזהיר בברכת המזון מזונותיו מצויין לו בכבוד כל ימיו. ויתר פרטי המצוה יתבארו במסכת ברכות (פרקים ו' ז').
ונוהגת מצוה זו מן התורה בכל מקום ובכל זמן בזכרים ובנקבות הוא ספק לרבותינו אם חייבות בה מן התורה אם לאו. ואיש העובר על זה ואכל מזון ולא בירך אחריו ביטל עשה זה ואשה שעברה ולא ברכה ביטלה מצוה מדרבנן ואולי מצוה דאורייתא. וכן כל שקרא בתורה בשחרית קודם שיברך הברכות המתוקנות בתורה או ברכת אהבת עולם ביטל מצוה דאורייתא ולפיכך מי ששכח אם בירך ברכת התורה בשחרית אם לא בירך חוזר ומברך. ומי שעבר ולא בירך כל שאר הברכות שבעולם לבד אלו שזכרנו ביטל מצות חכמים לבד ופורץ גדר ישכנו נחש (קהלת י' ח') והזהיר בהן יתברך מדה כנגד מדה.
וצריך האדם להזהר מאד מהזכיר ברכה לבטלה שיש בדבר עונש חמור שמזכיר שם שמים המקודש שלא לצורך וחכמים סמכו הדבר ללאו דלא תשא את שם ה' אלהיך לשוא. ובא וראה כמה היו זהירין בזה בדורות הראשונים שהרי שמשון נזיר אלהים נשא אשה מפלשתים אשר אהב בנחל שורק והיה זהיר כל כך בהזכרת השם שלא להזכירו כלל בין לצורך או שלא לצורך שדלילה הכירה כי הגיד לה את כל לבו בהזכירו אלהים בתוך דבריו באמרו אליה כי נזיר אלהים אני (שופטים ט"ז י"ז) וכמו שכתוב אחריו ותרא דלילה כי הגיד לה את כל לבו ואמרו זכרונם לברכה (סוטה ט' ע"ב) מנא ידעה ומהם שאמרו ניכרין דברי אמת ומהם שאמרו על שהזכיר שמשון אלהים בתוך דבריו ואף על פי שלא אמר דרך שבועה אלא דרך סיפור.
<h2>מצוה תלא ועקב מצות אהבת הגרים</h2>
שנצטוינו לאהוב הגרים כלומר שנזהר שלא לצער אותם בשום דבר אבל נעשה להם טובה ונגמול אותם חסד כפי הראוי והיכולת. והגרים הם כל מי שנתחבר אלינו משאר האומות שהניח דתו ונכנס בדתנו ועליהם נאמר (דברים י' י"ט) ואהבתם את הגר כי גרים הייתם. ואף על פי שיכללהו כמו כן הציווי בישראל שנאמר עליו ואהבת לרעך (מצוה רמ"ג) שהרי גר צדק בכלל רעך הוא הוסיף לנו השם בו מצוה מיוחדת לו באהבתו. וכמו כן הדבר במניעה מלרמות אותו שאף על פי שהיה בכלל ולא תונו איש את עמיתו (מצוה של"ח) הוסיף לנו הכתוב בו מניעה מיוחדת לו באמרו וגר לא תונה (מצוה ס"ג) ואמרו בגמרא (ב"מ נ"ט ע"ב) שהמאנה הגר עובר משום לא תונו וגו' ומשום וגר לא תונה וכמו כן מבטל מצות ואהבת לרעך ומצות ואהבתם את הגר.
משרשי המצוה. כי השם בחר בישראל להיות לו לעם קדוש ורצה לזכותם ולכן הדריכם וציום על דרכי החנינה והחמלה והזהירם להתעטר בכל מדה חמודה ויקרה למצוא חן בעיני כל רואיהם ויאמרו עם ה' אלה. וכמה היא דרך נעימות וחמדה להתחסד ולגמול טובה לאשר הניח אומתו וכל משפחת בית אביו ואמו ויבא לחסות תחת כנפי אומה אחרת באהבתו אותה ובבחירתו באמת ושנאת השקר ובהיותנו זוכים למדות טובות הללו תחול טובת האל עלינו ותדבק בנו ושום דבר לא תמנענו ממנו כי הטובה תתפשט בטובים והפכה ברעים.
מדיני המצוה מה שאמרו זכרונם לברכה (שם נ"ח ע"ב) שלא יאמר אדם לגר זכור מעשיך הראשונים ומה שאמרו (סנהדרין צ"ד ע"א) גיורא עד עשרה דרי לא תבזי ארמאה באנפיה וכל זה שלא לצערו בשום ענין. והפלגת האהבה שהפליגו בהם עד שאמרו שהשוה הכתוב אהבתם לאהבת המקום שבהם נאמר ואהבתם ובאהבת המקום ואהבת כמו שכתבתי בסדר משפטים לא תעשה ו' (מצוה ס"ג). ויתר פרטיה במדרשות ובמקומות כגמרא.
ונוהגת מצוה זו בכל מקום ובכל זמן בזכרים ונקבות.
ועובר עליה ומצער אותם או שמתרשל בהצלתם או בהצלת ממונם או שמקל בכבודם מצד שהם גרים ואין להם עוזר באומה ביטל עשה זה. ועונשו גדול מאד שהרי בכמה מקומות הזהירה תורה עליהם. ויש לנו ללמוד מן המצוה היקרה הזאת לרחם על אדם שהוא בעיר שאינה ארץ מולדתו ומקום משפחת אבותיו ולא נעביר עליו הדרך במצאנו אותו יחידי ורחקו מעליו עוזריו כמו שאנו רואים שהתורה תזהירנו לרחם על כל מי שצריך עזר ועם המדות הללו נזכה להיות מרוחמים מהשם יתברך וברכות שמים ינוחו על ראשנו. והכתוב רמז טעם הציווי באמרו כי גרים הייתם בארץ מצרים הזכיר לנו שכבר נכוינו בצער הגדול ההוא שיש לכל איש הרואה את עצמו בתוך אנשים זרים ובארץ נכריה ובזכרנו גודל דאגת הלב שיש בדבר וכי כבר עבר עלינו והשם בחסדיו הוציאנו משם יכמרו רחמינו על כל אדם שהוא כן.
<h2>מצוה תלב ועקב מצות יראת השם</h2>
להיות יראת ה' על פנינו תמיד לבלתי נחטא כלומר שנירא ביאת ענשו ולא יהיה לבבנו בלי מגור אליו כל היום ועל זה נאמר (דברים י' כ') את ה' אלהיך תירא. והראיה שזהו מצות עשה אחת מחשבון תרי"ג מצוות שנצטוינו מה שאמרו בסנהדרין (נ"ו ע"א) על דרך הויכוח בפירוש ונוקב שם ה' וגו' (ויקרא כ"ד ט"ז) ואימא פרושי דכתיב אשר נקבו בשמות ואזהרתיה מן את ה' אלהיך תירא. ירצה לומר על דרך הויכוח כי אולי נפרש ונוקב בהזכרת השם לבד מבלי שיברך והעון שיהיה בזה לפי שהפסידו היראה כי מיראת השם שלא יזכר שמו לבטלה והשיבו שם דליכא למימר הכי דשתי תשובות בדבר חדא דבעינא שם בשם וליכא כלומר שיברך השם בשם כגון יכה יוסי את יוסי ועוד אזהרת עשה הוא וכל אזהרת עשה לאו שמה אזהרה כלומר דקרא דאת ה' אלהיך תירא מצות עשה היא.
שורש המצוה ביראת ה' נגלה לכל רואי השמש כי השמירה הגדולה מן החטא הוא יראת ענשו.
ודיני המצוה כלולים בפשט הכתוב.
ונוהגת בכל מקום ובכל זמן ובכל מין האדם. וזאת אחת מן המצות התמידיות על האדם שלא יפסק חיובן מעל האדם לעולם אפילו רגע אחד ומי שבא דבר עברה לידו חייב להעיר רוחו ולתת אל לבו באותו הפרק שהשם ברוך הוא משגיח בכל מעשה בני אדם וישיב להם נקם כפי רוע המעשה.
ועובר על זה ולא שת לבו בכך באותן שעות ביטל עשה זה שזו היא שעת קיום עשה זה בכיוון. ואולם כל ימי האדם וכל עתותיו בכלל המצוה לעמוד זריז ונזכר עליה.
<h2>מצוה תלג ועקב מצות תפלה</h2>
לעבוד את השם שנאמר (דברים י' כ') אותו תעבוד ונכפלה זאת המצוה כמה פעמים שנאמר (שמות כ"ג כ"ה) ועבדתם את ה' אלהיכם ובמקום אחר אומר (דברים י"ג ה') ואותו תעבודו ובמקום אחר ולעבדו בכל לבבכם (שם י"א י"ג). וכתב הרמב"ם ז"ל (בספר המצוות) אף על פי שמצוה זו היא מהמצוות הכוללות כלומר שכוללות כל התורה כי עבודת האל תכלול כל המצוות יש בזו כמו כן פרט והוא שיצונו האל להתפלל אליו וכמו שאמרו בספרי (פיסקא דוהיה אם שמוע) ולעבדו בכל לבבכם אי זו היא עבודה שבלב זו תפלה. ובמשנתו של רבי אליעזר בנו של רבי יוסי הגלילי אמרו מנין לעיקר תפלה בתוך המצוות מהכא את ה' אלהיך תירא ואותו תעבוד.
משרשי המצוה מה שהקדמתי הרבה פעמים כי הטובות והברכות יחולו על בני אדם כפי פעולותם וטוב לבבם וכושר מחשבותם ואדון הכל שבראם חפץ בטובתם והדריכם והצליחם במצוותיו היקרות שיזכו בהן והודיעם גם כן ופתח להם פתח באשר ישיגו כל משאלותיהם לטוב והוא שיבקשו ממנו ברוך הוא אשר בידו ההסתפקות והיכולת כל חסרונן כי הוא יענה את השמים לכל אשר יקראוהו באמת.
ומלבד ההודעה להם בזאת המדה ציום שישתמשו בה ויבקשו ממנו תמיד כל צרכיהם וכל חפצת לבם ומלבד השגת חפצי לבנו יש לנו זכות בדבר בהתעורר רוחנו וקבענו כל מחשבתנו כי הוא האדון הטוב והמטיב לנו וכי עיניו פקוחות על כל דרכינו. ובכל עת ובכל רגע ישמע זעקתנו אליו לא ינום ולא יישן שומר ישראל והאמיננו במלכותו ויכלתו מבלי שום צד פקפוק וכי אין לפניו מונע ומעכב בכל אשר יחפוץ.
ואולם אין לנו בתורה בזאת המצוה זמן קבוע לעשותה ומפני כן מספקים רבותינו בענין הרמב"ם ז"ל כתב בחבורו הגדול (פ"א מתפלה ה"ב) שמצוה היא להתפלל בכל יום. והרמב"ן ז"ל (בהשגותיו לספר המצוות מ"ע ה') תפש עליו ואמר שהתורה לא ציותנו להתפלל בכל יום וגם לא בכל שבוע ולא תיחד זמן בדבר כלל ותמיד יאמרו זכרונם לברכה תפלה דרבנן והוא כמספק יאמר שהמצוה היא להתפלל ולזעוק לפני האל ברוך הוא בעת הצרה. גם הרמב"ם ז"ל בעצמו כתב שאין מנין התפלות ולא מטבע התפלה מן התורה ואין לתפלה זמן קבוע ביום מן התורה אבל מכל מקום חיוב התורה הוא להתחנן לאל בכל יום ולהודות לפניו כי כל הממשלה אליו והיכולת להשלים כל בקשה ע"כ. ומן הדומה כי בהיות עיקר מצות התורה בכך ולא יותר תקנו זכרונם לברכה למי שהוא במקום סכנה ואינו יכול לעמוד ולכוין תפלה כדי לצאת ידי חובתו במצות התורה לומר צרכי עמך ישראל מרובין וכו' כמו שבא במסכת ברכות (כ"ט ע"ב).
מדיני המצוה מה שאמרו זכרונם לברכה (שם כ"ו ע"ב) שחייב אדם להתפלל שלש פעמים ביום שחרית ובין הערבים ובלילה פעם אחת. ואלו השלש תפלות כנגד הקרבנות תקנום שבכל יום היו מקריבים במקדש תמיד של שחר ותמיד של בין הערבים ותפלת הערב גם כן תקנו כנגד אברי העולה של בין הערבים שהיו מתאכלין והולכין כל הלילה. ומפני שזאת התפלה של לילה היא כנגד ענין מהקרבנות שאינה חובה שאם נתאכלה מבעוד יום עולת הערבים לא היה מתאכלת בלילה אמרו זכרונם לברכה גם כן (שם כ"ז ע"ב) שתפלת הערב רשות היא אם יהיה פנאי לאדם וימצא לעצמו נחת להתפלל יתפלל ואם לאו לא יתפלל ואין עליו אשם בכך. ואף על פי כן נהגו ישראל היום בכל מקום להתפלל תפלת הערב בקבע בכל לילה ואחר שקבלוה עליהם דרך חובה חייב כל אחד מישראל להתפלל אותה על כל פנים.
וכמו כן תקנו זכרונם לברכה בשבתות ובמועדים תפלה רביעית והיא הנקראת תפלת מוסף והיא כנגד הקרבן שהיה נוסף במקדש בזמן שהיה קיים. ועוד תקנו תפלה חמישית ביום הכפורים לבד לרוב קדושת היום ובעבור היותו יום סליחה וכפרה לכל והיא הנקראת תפלת נעילה.
וכל נוסח התפלות עזרא ובית דינו תקנום. ובימי החול תקנו להתפלל שמונה עשרה ברכות הידועות בכל פנות ישראל מלבד ברכת המינין שתקן שמואל הקטן בהסכמת רבן גמליאל ובית דינו כדאיתא במגילה (י"ז ע"ב) ומהן שלשה מספרות שבח השם ושלשה הודאה לפניו ושתים עשרה שנכלל בהם שאלת צורך כל איש מישראל והם זכרונם לברכה סדרום כסדר שהם סדורות היום בפי כל ישראל השלש ראשונות בשבח השם ובאמצעיות בבקשת צרכים ואחרונות בהודאת האל על כל הטובה שעושה עמנו ברוך הוא. ואחר כך לזמן רב נשכח כיוון סדורם ושמעון הפקולי ידע אותם והסדירם על הסדר המכוון כמו שסדרום עזרא ובית דינו לשאול תחלה דעת כי הוא ראש ואב לכל הקנינים שאם אין דעת אין כלום ואחר כך תשובה וכו' כמו שהם מסודרות.
ובשבתות וימים טובים כדי שלא להטריח הצבור ביום שמחתם תקנו להתפלל בהם שבע ברכות לבד שלש ראשונות ושלש אחרונות וברכה אחת באמצע שמזכירין בה ענין היום כל מועד ומועד ושבת כפי ענינו. זולתי ביום טוב של ראש השנה שיש במוסף שלו תשע ברכות שלש ראשונות ושלש אחרונות ושלש אחרות שהן מלכיות זכרונות ושופרות הכל כמו שמקובל בפי כל ישראל גם בפי התינוקות אין צורך לאריכות בדברים אלו. ואולם יש לך לדעת כי בתפלת מוסף ראש השנה יש דין מחודש משאר תפלות ששליח צבור מוציא בהן הבקי ושאינו בקי ובשאר הימים אינו מוציא הבקי כן תמצא הענין אם תזכה ללמוד על דרך האמת.
וכן מענין המצוה מה שהזהירו אותנו בכוונת הלב הרבה בתפלה ויותר בברכה הראשונה שאמרו זכרונם לברכה (ברכות ל' ע"ב) שמי שלא כיוון בה מחזירין אותו. וענין הכוונה זו שחייבו בשבילה חזרה היא לפי הדומה שיתן האדם אל לבו שלפני ה' הוא מתפלל ואליו הוא קורא ויפנה מחשבתו מכל שאר מחשבות העולם וייחד אותה על זה.
ומה שאמרו שיש דברים שהם מעכבים את האדם מהתפלל אף על פי שהגיע זמן תפלה ומהם טהרת הידים וכסוי הערוה וטהרת מקום התפלה ודברים החופזין אותו כגון הצריך לנקביו. ומה שאמרו שיש דברים שצריך המתפלל להזהר בהן אבל אין מעכבין התפלה בשבילם ואלו הן עמידה ולכוין שיתפלל נוכח המקדש ושיתקן הגוף כלומר שיעמוד ביראה ופחד עיניו למטה ולבו לשמים ומניח ידיו על לבו כעבד העומד לפני רבו ושיתקן מלבושיו ולא יעמוד לבוש דרך הדיוטות וישוה הקול לא גבוה יותר מדאי ולא נמוך ויכרע בברכות הידועות ואלו הן באבות תחלה וסוף ובהודאה תחלה וסוף.
וזמני התפלות אלו הן תפלת השחר מהנץ החמה עד סוף שעה רביעית ומי שעבר והתפלל אחר כן עד חצות יצא ידי חובת תפלה אבל לא חובת תפלה בזמנה. ומי שהתפלל בשעת הדחק כגון הרוצה להשכים לדרך תפלת שחרית אחר שיעלה השחר יצא. ותפלת המנחה משש שעות ומחצה ביום עד הערב. ותפלת הערב כל הלילה עד שיעלה עמוד השחר. וצריך כל אדם להזהר שיתפלל קודם שיתעסק במלאכות אחרות כדי שלא יפשע.
ודין טעה ולא התפלל תפלה אחת שמתפלל שתים מן הסמוכה לה ודין המתפלל שלא יפסיק בשביל כבוד שום אדם ואפילו מלך ישראל שואל בשלומו ואפילו נחש כרוך על עקבו לא יפסיק תפלתו אם יודע ודאי שהוא מן הנחשים שאינם ממיתין. וכן מענין המצוה מה שאמרו (ברכות ח' ע"א) שחייב כל אדם לחזר על כל פנים להיות מתפלל עם הצבור שתפלת הצבור נשמעת יותר מתפלת יחיד. ויתר פרטי המצוה מבוארים במסכת ברכות בארוכה.
ונוהגת מצוה זו בכל מקום ובכל זמן בזכרים ונקבות.
ועובר על זה ועמד יום ולילה בלא תפלה כלל ביטל עשה זה כדעת הרמב"ם ז"ל ומי שצר לו ולא קרא אל ה' להושיעו ביטל עשה זה כדעת הרמב"ן ז"ל ועונשו גדול מאד שהוא כמסיר השגחת השם מעליו.
<h2>מצוה תלד ועקב מצות החברה והדביקה עם חכמי התורה</h2>
שנצטוינו להתחבר ולהתדבק עם חכמי התורה כדי שנלמוד עמהם מצוותיה הנכבדות ויורונו הדעות האמתיות בה שהם מקובלים מהם ועל זה נאמר (דברים י' כ') ובו תדבק. ונכפל הציווי במקום אחר שנאמר (שם י"א כ"ב) ולדבקה בו ואמרו זכרונם לברכה (כתובות קי"א ע"ב) וכי אפשר לו לאדם להדבק בשכינה והא כתיב (דברים ד' כ"ד) כי ה' אלהיך אש אוכלה הוא אלא הדבק לתלמידי חכמים ולתלמידיהם כאלו נדבק בו ברוך הוא ומזה למדו זכרונם לברכה לומר שכל הנושא בת תלמיד חכם והמשיא בתו לתלמיד חכם ומהנו מנכסיו כאלו נדבק בשכינה. ועוד דרשו בספרי (פיסקא דללכת בדרכיו) ולדבקה בו למוד דברי אגדה שמתוך כך אתה מכיר מי שאמר והיה העולם.
שורש המצוה נגלה הוא כדי שנלמוד לדעת דרכי השם.
ודיני המצוה כבר זכרתי קצתן.
ונוהגת מצוה זו בכל מקום ובכל זמן בזכרים וגם הנקבות מצוה עליהם גם כן לשמוע דברי חכמים כדי שילמדו לדעת את ה'.
ועובר על זה ואינו מתחבר עמהם וקובע בלבו אהבתם ומשתדל בטובם ותועלתם בעתים שיש סיפק בידו לעשות כן מבטל עשה זה וענשו גדול מאד כי הם קיום התורה ויסוד חזק לתשועת הנפשות שכל הרגיל עמהם לא במהרה הוא חוטא והמלך שלמה אמר (משלי י"ג כ') הולך את חכמים יחכם ורבותינו זכרונם לברכה אמרו (אבות פ"א מ"ד) הוי מתאבק בעפר רגליהם. והרמב"ן ז"ל (בהשגותיו לספר המצוות מ"ע ז') כתב כי עיקר מצוה זו היא להשבע בשמו ברוך הוא לקיים מצוה והראיה ממה שאמרו בתמורה (ג' ע"ב) מנין שנשבעין לקיים המצוה שנאמר (תהלים קי"ט ק"ו) נשבעתי ואקימה לשמור משפטי צדקך והשיבו שם ההוא מובו תדבק נפקא וכו'. כמו שבא לשם.
<h2>מצוה תלה ועקב מצוה על כל הצריך לישבע שישבע בשם השם</h2>
להשבע בשמו ברוך הוא בעת שנצטרך להחזיק ולקיים דבר או להרחיקו לפי שיש בזה גדולה בחוקו והגבורה והרוממות ועל זה נאמר (דברים י' כ') ובשמו תשבע. ובביאור אמרו זכרונם לברכה (שבועות ל"ה ע"ב) אמרה תורה השבע בשמו ואמרה תורה אל תשבע כלומר כי כמו שהשבועה שאינה צריכה היא נמנעת והיא מצות לא תעשה כן השבועה בעת הצורך היא חובה והיא מצות עשה. ולפיכך אין נשבעין לעולם בשום דבר מכל הנבראים ואמרו זכרונם לברכה (סנהדרין ס"ג ע"א) כל המשתף שם שמים ודבר אחר נעקר מן העולם. ואמנם זה נאמר במי שמכוין להשבע באותו דבר מן הנבראין לבד אבל הנשבע בשמים או בשמש ובירח לכוונת האדון שעליהם שבראם זה אינו בכלל האיסור כלל ותמיד נראה שנשבעין כן בכל גבול ישראל.
משרשי המצוה כי בהיותנו מקיימים דברינו בשמו הגדול. תתחזק בלבנו האמונה בו והשגחתו עלינו ועל כל דברינו וזה דבר ברור.
ובדיני מצות השבועות והנדרים הארכתי בהם הרבה בסדר וישמע יתרו (מצוה ל').
ונוהגת בכל מקום ובכל זמן בזכרים ונקבות.
ועובר על זה ולא רצה להשבע בשמו לעת הצורך ביטל עשה זה לדעת הרמב"ם ז"ל. אבל הרמב"ן ז"ל (בהשגותיו לספר המצוות) כתב שאין השבועה בשמו גם בעת הצורך מצות עשה כלל כי אם רשות גמורה שאם נרצה נשבע ואם לא נרצה להשבע לעולם אין בכך כלום וגם כי יש במניעה מהשבועה מצוה וכענין שאמרו במדרש רבי תנחומא (מטות א') אמר להם הקדוש ברוך הוא לישראל לא תהיו סבורים שהותר לכם להשבע בשמי אפילו באמת אלא אם כן יהיו בך כל המדות האלה את ה' אלהיך תירא אותו תעבוד ובו תדבק ואחר כך ובשמו תשבע. ואם נרצה נוכל לומר שיבוא ובשמו תשבע ליתן עשה ולא תעשה לנשבע בשם עבודה זרה כלומר בשמו תשבע ולא בשם אלהים אחרים. וענין מה שאמרו זכרונם לברכה (תמורה ג' ע"ב) שנשבעין לקיים המצוה כבר כתב הרב זכרונו לברכה כי מובו תדבק נפקא לן.
<h2>מצוה תלו ראה מצוה לאבד עבודה זרה ומשמשיה</h2>
שנצטוינו לאבד בתי העבודה זרה כולם בכל מיני איבוד בשברון ובשרפה בהריסה ובכריתה כל מין במה שראוי לו כלומר במה שיהיה יותר משחית וממהר בחרבנו והכוונה שלא נניח רושם לעבודה זרה ועל זה נאמר (דברים י"ב ב') אבד תאבדון את כל המקומות וגו' ונאמר גם כן (שם ז' ה') כי אם כה תעשו להם מזבחותיהם תתצו ואמר עוד (שם י"ב ג') ונתצתם את מזבחותם וגו'. והראיה שזה מצות עשה מה שאמר בסנהדרין (צ' ע"א) בעבודה זרה מאי מצות עשה איכא כלומר לאבדה תרגמה רב חסדא ונתצתם וגו'. ולשון ספרי (כאן) מנין אתה אומר שאם קצץ אשרה והחליפה אפילו עשר פעמים שחייב אדם לקוצצה תלמוד לומר אבד תאבדון וגו'. ונאמר שם עוד ואבדתם את שמם מן המקום ההוא בארץ ישראל אתה מצווה לרדוף אחריהם ואי אתה מצווה לרדוף אחריהם בחוצה לארץ.
משרשי המצוה למחות שם עבודה זרה וכל זכרה מן העולם.
ודיניה כלולים בפשט הכתוב.
ונוהגת בזכרים ונקבות בכל מקום ובכל זמן שמצוה עלינו לאבד שם עבודה זרה אם יש כח בידינו אבל אין אנו חייבין לרדוף אחריהם לאבדה אלא בארץ ישראל בזמן שידינו תקיפה על עובדיה.
ועובר על זה ולא איבדה כל זמן שיש סיפק בידו ביטל עשה זה.
<h2>מצוה תלז ראה שלא למחות ספרי הקודש והשמות של הקדוש ברוך הוא הכתובים שם וכן בתי עבודת הקודש</h2>
שלא נאבד ונמחה הדברים ששם הקדוש ברוך הוא נקרא עליהם כגון בית המקדש וספרי הקודש ושמותיו היקרים ברוך הוא ועל כל זה נאמר (דברים י"ב ד') לא תעשון כן לה' אלהיכם אחר שקדם המצוה לאבד עבודה זרה ולמחות שמה ולהרוס בתיה ומזבחותיה כולם מנע ואמר לא תעשון כן לה' אלהיכם. ובסוף מסכת מכות (כ"ב ע"א) אמרו זכרונם לברכה מי ששרף עצי הקדש לוקה ואזהרתיה מואבדתם את שמם וגו' לא תעשון כן וגו' וכמו כן אמרו שם שהמוחק את השם לוקה ואזהרתיה מזה הכתוב בעצמו.
שורש המצוה נגלה כי בגשת בני ישראל אל הקדש באימה ברתת בזיע מתוך כך יכניסו בלבם הפחד והיראה גדולה אל השם ברוך הוא.
מדיני המצוה מה שאמרו זכרונם לברכה (שבועות ל"ה ע"א) ששבעה שמות הם שהם באיסור לאו זה ואלו הם שם של יו"ד ה"א וא"ו ה"א שיקראו אותו חכמים שם המפורש וכן השם שנכתב אל"ף דל"ת נו"ן יו"ד ואל ואלוה ואלהים ושדי וצבאות.
ועוד אמרו זכרונם לברכה (שם) שכל אות שנטפל לשם מלפניו מותר למחקו כגון ל' מלה' ב' מבאלהים אבל הנטפל לשם מלאחריו כגון ך' של אלהיך וכ"ם של אלהיכם וכיוצא בהם אין נמחקים מפני שהשם מקדשם. והכותב אל מאלהים ויה מה' אינו נמחק מפני שאלו הן שמות בפני עצמן. אבל הכותב שד משדי וצב מצבאות הרי זה נמחק.
שאר הכינויין שמשבחין בהן השם כגון רחום וחנון גדול גבור נורא וכיוצא בהן הרי הן כשאר כתבי הקדש שמותר למוחקן לצורך שום דבר. ומה שאמרו זכרונם לברכה (שבת קט"ז ע"א) שכל כתבי הקדש ופירושיהן בכלל איסור זה מדברי סופרים שאסור לאבדן ולשרפן.
וכל זה שאמרנו בשכתבן ישראל אבל כתבן מין ישראל שורפין הכל ומותר ומצוה לשרפם שלא להניחם שם למינין ולכל מעשיהם. אבל גוי שכתב השם גונזין אותו.
ומה שאמרו (שבועות ל"ה ע"ב) שכל השמות האמורים באברהם בענין המלאכים שבאו אליו קדש והאמורין בלוט חול חוץ אחד אל נא אדני הנה נא מצא עבדך חן בעיניך (בראשית י"ט י"ט). וכל השמות האמורים בגבעת בנימין קדש וכל האמורים במיכה חול וכל האמורים בנבות קדש כל שלמה האמור בשיר השירים קדש והוא כשאר הכינויים חוץ מאחד האלף לך שלמה (ח' י"ב). כל מלכיא האמורין בדניאל חול חוץ מאחד אנת מלכא מלך מלכיא (ב' ל"ז) והרי הוא כשאר הכינויים. ויתר פרטיה במסכת שבועות.
ונוהג איסור זה בכל מקום ובכל זמן בזכרים ונקבות.
ועובר על זה ומחק אפילו אות אחת משבעה השמות שזכרנו חייב מלקות ואם סתר אות אחת מן האותיות הנטפלות לאחריהן מכין אותו מכת מרדות. וכן הסותר אפילו אבן אחת דרך השחתה מן המזבח או מן ההיכל או מן העזרה חייב מלקות.
<h2>מצוה תלח ראה מצוה להקריב כל הקרבנות שיש על האדם בחובה או בנדבה ברגל ראשון שפוגע בו</h2>
שכל מי שנדר או התנדב שום קרבן למזבח או שום דבר לבדק הבית בתוך השנה שיביא אותו ברגל שפגע ראשון אחר נדרו שנאמר (דברים י"ב ה') ובאת שמה והבאתם שמה עולתיכם וגו' ונדריכם זהו נדר כלומר דאמר הרי עלי קרבן ולעולם חייב באחריותו עד שיקריב אותו ונדבותיכם זו נדבה כגון דאמר הרי זו עולה ואם נאבדה אינו חייב באחריותה. ואמרו בספרי (כאן) ובאת שמה והבאתם שמה לקבעם חובה להביאם ברגל ראשון. וכן משמעות הכתוב מיד שתבא שמה דהיינו רגל ראשון והבאת הקרבן.
משרשי המצוה לפי שאין ראוי לו לאדם שיתעצל במה שנדר לעשות מצוה כידוע בין בני אדם שזהירים הרבה במה שיש להם לעשות במצות מלכי ארץ כל שכן מצות מלך מלכי המלכים הקדוש ברוך הוא. ומכל מקום לא תטריחנו התורה לעלות מיד פן ימנעו בני אדם מנדרים ונדבות אבל ברגל שיש להם לעלות שם יזהירם לשלם נדרם. ולענין לעבור עליהם בבל תאחר אינו אלא עד שלשה רגלים וכמו שנכתוב בגזרת השם בסדר כי תצא במצוה ט"ו בסימן תקמ"ו (מצוה תקע"ד).
מדיני המצוה כגון מה שאמרו זכרונם לברכה בספרי ובאת שמה והבאתם שמה לא נאמר אלא לקבעם חובה שיובאו ברגל ראשון שפגע בו. ושם אמרו אינו עובר עליו בבל תאחר עד שיעברו עליו שלש רגלים אבל מכל מקום מכיון שעבר עליו רגל אחד ולא הביא עובר בעשה וכן אמר רבא בגמרא דראש השנה (ו' ע"א) בפירוש. ויתר פרטיה שם בראש השנה. ונוהגת מצוה זו בזמן הבית שאז לנו רשות לעשות נדרים ונדבות והיה לנו מקום להקריב אבל בזמן הזה אמרו זכרונם לברכה (עבודה זרה י"ג ע"א) שאין מקדישין וכענין שכתבתי בסדר אם בחוקותי עשה ראשון בסימן ש"נ. ואפילו מי שעבר והקדיש אין סיפק בידו היום להביאו למקדש לפי שהבית חרב בעונות.
<h2>מצוה תלט ראה שלא להעלות קדשים בחוץ</h2>
שלא להעלות שום דבר מהקרבנות חוץ לעזרה וזה יקרא מעלה בחוץ ועל זה נאמר (דברים י"ב י"ג). השמר לך פן תעלה עולותיך בכל מקום אשר תראה פירוש עליה שרפה. ואמרו בספרי (כאן) אין לי אלא עולות שאר קדשים מנין תלמוד לומר (שם י"ד) ושם תעשה כל אשר אנכי מצוך ועדין אני אומר עולה בעשה שהכתוב אומר שם תעלה דמשמע עולה לבד וכן היא גם כן בלא תעשה שהכתוב אומר השמר לך פן תעלה דמשמע עולה לבד שאר קדשים לא יהו אלא בעשה כלומר שהמקריב קדשים בחוץ לא יהא עובר אלא בעשה שאמר הכתוב ושם תעשה דמשמע ושם תעשה ולא בחוץ ולאו הבא מכלל עשה עשה תלמוד לומר שם תעלה עולותיך. עולה בכלל היתה ולמה יצאת להקיש אליה ולומר לך מה עולה מיוחדת שהיא בעשה ולא תעשה כך כל שהוא בעשה הרי הוא בלא תעשה.
כל ענינה כמו לאו דזביחה בחוץ שכתבתי באחרי מות לאו ב' בסימן קפ"ז (מצוה קפ"ו).
<h2>מצוה תמ ראה מצוה להקריב כל הקרבנות בבית הבחירה ולא בחוץ</h2>
שנצטוינו להקריב כל קרבן בבית המקדש ולא בחוץ ועל זה נאמר (דברים י"ב י"ד) כי אם במקום אשר יבחר ה' וגו' שם תעלה עולותיך ושם תעשה כל אשר אנכי מצוך. וכן הוא בספרי (כאן) אין לי אלא עולות שאר קדשים מנין תלמוד לומר ושם תעשה כל וגו'. ועדין אני אומר עולה בעשה ולא תעשה פירוש עשה זה שזכרנו ולאו ממה שנאמר בפרשה השמר לך פן תעלה עולותיך בכל מקום אשר תראה שהזכיר עולותיך בפירוש אבל שאר קדשים לא יהו אלא בעשה תלמוד לומר שם תעלה וגו' כמו שבא לשם וכמו שנכתוב בסדר זה בלאו שני (מצוה תל"ט) בעזרת השם. וכלל הענין שאפילו בשאר קדשים המקריבן בחוץ עובר בעשה ולא תעשה וחייבין עליהן כרת.
משרשי המצוה כי בהיות מקום מיוחד בעולם לקרבנות וההתמדה בו לבקש משם את ה' אלהיך יתקדש המקום ונחה עליו רצון האל ושפע ברכתו שופע עליו תמיד ויהיו לבבות בני אדם מתפחדים ומתרככים לזכרו וישוב כל איש מדרכו הרעה ומן החמס אשר בכפיו בראותו אותו ואם כל המקומות יוכשרו להקרבה לא יהיה כן בכולן ידוע הדבר וזה נאמר אל הילדים עד אשר יגדלו בחכמה ויבינו בכל דברי התורה סודות נפלאים.
דיני המצוה בלאו שני שבסדר זה (מצוה תל"ט) נכתוב קצת מהם ויתר פרטיה בסוף מסכת זבחים.
ונוהגת מצוה זו בזכרים ונקבות בכל מקום ובכל זמן ארצה לומר שהעובר על זה אפילו בזמן הזה והקריב קרבן חוץ לבית הבחירה שהוא מבטל עשה זה ועובר על לאו הבא על זה כמו שנכתוב למטה בסדר זה לאו שני (מצוה תל"ט). אבל אין הכונה לומר שיהיה עלינו חיוב להקריב קרבן בבית המקדש עכשיו שהוא חרב זה דבר ברור הוא.
<h2>מצוה תמא ראה מצות פדית קדשים שנפל בהם מום ואחר כך מותרים באכילה</h2>
שנצטוינו לפדות קדשים שנפל בהם מום ולוקחין בדמיהן בהמה אחרת לקרבן ואחר הפדיון הם יוצאין לחולין וזובחים ואוכלין אותן הבעלים כחולין גמורים ועל זה נאמר (דברים י"ב ט"ו) רק בכל אות נפשך תזבח ואכלת בשר וגו' הטמא והטהור יאכלנו כצבי וכאיל. אחר שהזכירה הפרשה הקרבנות התמימים וחייבה שלא להקריבם כי אם במקום אשר יבחר ה' אמר אחרי כן על הקרבנות בעצמם שאם נפל בהם מום שנפדם ונאכלם בכל אות נפשנו כלומר שנעשה בהם כל חפצנו כמו בצבי ואיל שאין גופן קדוש לעולם וכן בא אלינו הפירוש המקובל (ספרי כאן) שאינו מדבר זה הפסוק אלא בפסולי המוקדשין שיפדו.
משרשי המצוה שהיה מחסדי האל עלינו להרשות אותנו ליהנות מבהמות הקרבן אחר שנפל בהם מום ואף על פי שכבר נפרשו להיות קדש וכח שם שמים חל עליהם צדיק הוא השם וצדקה יעשה עם בריותיו ושבט מלכותו ורוממותו יקל מעליהם ולא ידקדק עמם לאמר אל תגעו בקדש מאחר שהיה לי אפילו רגע אחד. ועוד הפליא חסדו עמנו וחייבנו בדבר במצות עשה שאילו הניח הדבר ברשותנו לבד אולי עדין נחוש מדרך חסידות ליגע בהן. אבל אחר שיש קיום מצוה בדבר לא ישאר שום חשש בענין. ומטעם זה ביאר הכתוב ביאור רחב לאמר הטמא והטהור יאכלנו כצבי וכאיל כלומר שאין קדושת הגוף חלה עליהם לעולם כלומר אכלוהו מבלי פקפוק כלל.
מדיני המצוה מה שאמרו זכרונם לברכה (תמורה ל"ב ע"א) שאם מתה הבהמה קודם שתפדה תקבר כדין קדשים התמימים שמתים שהם נקברים שלא יהנה אדם בהן שאי אפשר לפדותה אחר מיתה שהכתוב הצריכה העמדה והערכה כמו שכתבתי בסדר אם בחוקותי עשה ג' בסימן שנ"ב (מצוה שנ"ג). ואם ילדה קודם פדיון הולד שהוא תמים מקריבין אותו. אבל אם נתעברה קודם שתפדה וילדה אחר שנפדית הולד אסור ואינו נפדה. אלא כיצד יעשה סמוך לפדיון אמו מתפיס ולדה לשם הזבח שהקדיש אמו לפי שאין יכול להקריבו מכח אמו מפני שהיא קדושה דחויה מחמת מומה.
וכל פסולי המוקדשים כשיפדו מותר לשחוט אותם בשוק הטבחים ולמכור אותם שם ולשקול בליטרא כשאר החולין חוץ מן הבכור ומן המעשר שאין שוחטין אותן שם ואין מוכרין אותם שם. וטעם הדבר מפני ששאר קדשים חוזרין דמיהם להקדש שחוזרין וקונים בהם בהמה אחרת לקרבן ולפיכך שלא למעט בדמיהן מוכרין אותם בכל מקום. אבל הבכור והמעשר שנאכלין במומן ואין צורך לקנות בדמיהן בהמה אחרת לקרבן אין שוחטין ומוכרין אותן בשוק של טבחים. ובענין המומין הפוסלין בקרבן כבר דברתי בהן בסדר אמור (מצוה ער"ה). ויתר פרטי המצוה מבוארים במסכת בכורות ובתמורה ובמקומות מחולין וערכין ומעילה.
ונוהגת מצוה זו בזכרים ונקבות בזמן הבית אבל עכשיו בזמן הזה אמרו זכרונם לברכה (עבודה זרה י"ג ע"א) שאין מקדישין והוא הדין שאין פודין וכל הענין כמו שכתבתי בסדר אם בחוקותי עשה א' בסימן ש"נ קחנו משם. ואף על פי שכתבתי שם שמי שהקדיש אפילו בזמן הזה שהקדשו נתפס וצריך תקנה לדבר כמו שכתוב שם מכל מקום לענין הפדיה ודאי יש לנו לכתוב שאינה נוהגת בזמן הזה בשום צד וכענין שכתבתי שם בדין ערכי בהמה עשה ג' בסימן שנ"ב (מצוה שנ"ג) משם תראה כוונתי בזה.
<h2>מצוה תמב ראה שלא לאכול מעשר שני של דגן חוץ לירושלם</h2>
שלא לאכול מעשר שני של דגן חוץ לירושלם ועל זה נאמר (דברים י"ב י"ז) לא תוכל לאכול בשעריך מעשר דגנך והכתוב הבא אחריו יורה עליו שבמעשר שני הוא מדבר שנאמר כי אם לפני ה' אלהיך תאכלנו וגו' אתה ובנך ובתך ועבדך ואמתך ואילו שאר מעשרות לעניים או ללוים הם.
וענין מעשר שני מהו כתבתי למעלה בסדר זה עשה ה' (מצוה תע"ג). וטעם היותו נאכל בירושלם כתבתי בסדר אם בחוקותי במצות מעשר בהמה עשה ז' בסימן שנ"ו (מצוה ש"ס).
מדיני המצוה מה שאמרו זכרונם לברכה (מכות י"ט ע"ב) שאין חייבין מלקות על אכילתו אלא אם כן יאכלו אותו בלי פדיון אחר שראה פני הבית וכן אמרו בסוף מכות מאימתי חייבין עליו משיראה פני הבית וכבר הרחבתי דברי בדיני קביעות פירות למעשר בסדר ויקח קרח עשה ד' בסימן שצ"א (מצוה שצ"ה) ושם תראנו אם תחפוץ. ויתר פרטי המצוה מבוארים במסכת מעשר שני.
ונוהג איסור זה בזכרים ונקבות בזמן שחיוב מעשר שני נוהג ובסדר שופטים עשה ו' בסימן תצ"ו (מצוה תק"ז) נבאר בגזרת השם הזמן והמקומות שנוהג שם.
ועובר על זה ואכל כזית ממנו חוץ לירושלם חייב מלקות.
<h2>מצוה תמג ראה שלא לאכול מעשר שני של תירוש חוץ לירושלם</h2>
שלא לאכול מעשר שני של תירוש חוץ לירושלם שנאמר (דברים י"ב י"ז) לא תוכל לאכול בשעריך וגו' ותירושך.
כל ענין מצות איסור התירוש כענין מצות הדגן אין צורך להאריך בה הדיבור.
<h2>מצוה תמד ראה שלא לאכול מעשר שני של יצהר חוץ לירושלם</h2>
שלא לאכול מעשר שני של יצהר פירוש שמן חוץ לירושלם שנאמר (דברים י"ב י"ז) לא תוכל לאכול בשעריך וגו' ויצהרך.
כל ענין היצהר כענין הדגן והתירוש.
ושיעור אכילת השמן לחייב עליו הוא בכזית לפי מה ששמעתי ממורי ישמרו אל ואף על פי שהוא משקה לאכילה הוא עומד לכל בני אדם ואם ידענו כי מקצת מן הישמעאלים ישתוהו בטלה דעתם אצל כל בני אדם.
ואל תחשוב לומר שזה הלאו דלא תוכל שיהיה לאו שבכללות שכל ענין וענין הוא לאו בפני עצמו וכן הוא מפורש במסכת מכות אבל מעשר דגן ותירוש ויצהר חייב על כל אחד ואחד וקא פריך התם (י"ח ע"א) וכי לוקין על לאו שבכללות ומהדר ליה קרא יתירא הוא מכדי כתיב ואכלת לפני ה' אלהיך וגו' מעשר דגנך תירושך ויצהרך לכתוב רחמנא לא תוכל לאכול אותם בשעריך פרשינהו כולהו הכא למה לי שמע מינה ליחודי להו לאו לכל חד וחד. וזה הכתוב של ואכלת הוא בסוף סדר זה (י"ד כ"ג). ומה שהזכיר במקרא זה ובכורות בקרך וצאנך ואף על פי שהם לכהנים בספרי נדרש כי בא להקיש מעשר לבכור וכו'.
<h2>מצוה תמה ראה שלא לאכול בכור תמים חוץ לירושלם</h2>
שלא יאכל הכהן בכור תמים חוץ לירושלם וכמו כן שלא יאכל זר מן הבכור בשום מקום כי המצוה בו שיאכלוהו הכהנים משרתי השם מן הטעם שכתבתי בסדר בא אל פרעה עשה ו' בסימן ט' (מצוה י"ח) ועל כל זה נאמר (דברים י"ב י"ז) לא תוכל לאכול בשעריך וגו' ובכורות בקרך וצאנך. ולשון ספרי (כאן) ובכורות זה הבכור לא בא הכתוב אלא לזר שאכל בכור בין לפני זריקת דמים בין לאחר זריקה שעובר בלא תעשה. ואין הכוונה שלא ילמד הכתוב זולתי ענין זה אבל יאמר שזהו בכלל הלאו הזה ונמצא שכלולים בו שני הענינים שזכרנו מניעת הזר מאכול בכור תמים בשום מקום ומניעת הכהן כמו כן מלאכול אותו חוץ לירושלם. ושני הענינים תלויין בבכור תמים.
ושם בסדר בא אל פרעה כתבתי מצות הבכור באי זה זמן ובאי זה מקום נוהגת וחילוק הדעות לרבותי ישמרם אל בענין הבכור בזמן הזה.
ובטעם היותו נאכל בירושלם אין צורך להאריך כי הוא מכלל הקדשים וכמו שבא במשנה בזבחים פרק ה' (מ"ח) הבכור והמעשר והפסח קדשים קלים וכו'. וכבר העתרתי דברי בכמה מקומות (מצוה ש"ס) בטעם אכילת הקדשים במקום הקדש ואכול אותם משרתי השם.
מדיני המצוה מי הוא הזר אצל אכילת הבכור והמומין הפוסלין בו וזמן אכילתו הכל מבואר במסכת בכורות (פרקים ד' ז') ובמקומות אחרים מקדשים קצת מדינין אלו.
וכהן העובר על זה ואכל כזית מבכור תמים חוץ לירושלם וכן ישראל בכל מקום חייב מלקות.
<h2>מצוה תמו ראה שלא לאכול בשר חטאת ואשם חוץ לקלעים ואפילו הכהנים</h2>
שלא לאכול מבשר חטאת ואשם ואפילו הכהנים חוץ לקלעים ופירשו בעלי הקבלה שאיסור זה הוא בכלל לא תוכל לאכול בשעריך וגו' בקרך וצאנך (דברים י"ב י"ז) שכן אמרו זכרונם לברכה (ספרי כאן) לא בא הכתוב אלא לאוכל חטאת ואשם חוץ לקלעים שהוא עובר בלא תעשה. וכמו כן אוכל קדשים קלים חוץ לחומה בכלל איסור זה כמו שבא בגמרא מכות (י"ז ע"א) שאמרו שם שכל האוכל דבר חוץ למקום אכילתו לא תוכל לאכול בשעריך קרינא ביה ואמרם זכרונם לברכה לא בא הכתוב אלא לזה הכוונה לומר שגם זה בכלל.
משרשי המצוה לאכול כל קרבן במקום מיוחד כדי שיכוונו לבם אוכליו על הכפרה שנאכלין בשבילה וכענין שאמרו זכרונם לברכה (פסחים נ"ט ע"ב) כהנים אוכלים ובעלים מתכפרים ואילו יאכלום במקומות אחרים יסיחו כוונתם מן הענין ידוע דבר זה וברור.
דיני המצוה בזבחים.
ונוהג איסור זה בכל מקום שאפילו המקדיש היום חטאת ואשם ועברו ואכלו מהם אפילו הכהנים כזית חייבין מלקות מזה הלאו מלבד האיסור שהוא בנהנה מן ההקדש.
<h2>מצוה תמז ראה שלא לאכול בשר העולה</h2>
שלא לאכול שום דבר מבשר העולה שנאמר (דברים י"ב י"ז) לא תוכל לאכול בשעריך וגו' נדריך אשר תדור ופירוש הכתוב כאילו יאמר לא תוכל לאכול נדריך אשר תדור ואמרו רבותינו בעלי הקבלה (ספרי כאן) נדריך זו עולה ולא בא הכתוב אלא ללמדך לאוכל עולה בין לפני זריקת דמים בין לאחר זריקת דמים בין לפנים מן הקלעים בין חוץ לקלעים שהוא עובר בלא תעשה. גם אמרו זכרונם לברכה שזה הלאו הוא אזהרה לכל מועל בקדשים.
כבר כתבתי בסדר ויקחו לי תרומה (מצוה צ"ה) מה שידעתי על צד הפשט בענין הקרבן והתועלת היוצא לנו בשרפנו בעלי החיים בבית הגדול והאזהרה בהם שלא נאכל מהם אלא שישרף הכל נמשך אחר אותו הטעם קשר אחד הוא. ונתיחדה האזהרה בעולה כי היא מצותה להיות כליל ובכלל האזהרה כל מועל בקדשים כמו שכתבתי.
דיני המצוה במסכת מעילה ובמקומות מסדר קדשים.
ונוהג איסור זה בכל מקום ובכל זמן בזכרים ונקבות שאפילו המקדיש בהמתו היום לעולה אסור לו לאכול ממנה כלום.
והעובר על זה ואכל מבשר בהמת עולה וכן כל האוכל גם כן משאר קדשים מעל וחייב מלקות במזיד כשיש עדים והתראה כמו שידוע בכל מקום ואם הוא שוגג יקריב קרבן מעילה ויחזיר מה שנהנה בתוספת חומש כמו שמבואר במסכת מעילה. ובפרק תשיעי מסנהדרין (פ"ג ע"א) אמרו זכרונם לברכה הזיד במעילה רבי אומר במיתה וחכמים אומרים באזהרה. ויש לדון גם כן שאיסור זה וכל כיוצא בו אינו נוהג אלא בזמן הבית.
<h2>מצוה תמח ראה שלא לאכול בשר קדשים קלים קודם זריקת דמים</h2>
שלא לאכול שום דבר מבשר קדשים קלים קודם זריקת דמים וקדשים קלים הן כמו תודה ושלמים וכיוצא בהן מאותן השנויין במשנת זבחים פרק ה' (מ"ח) ועל זה נאמר (דברים י"ב י"ז) לא תוכל לאכול בשעריך וגו' ונדבותיך שפירושו כאילו אמר לא תוכל לאכול נדבותיך ואמרו בעלי הקבלה זכרונם לברכה (ספרי כאן) לא בא הכתוב אלא לאוכל תודה ושלמים לפני זריקת דמים שהוא עובר בלא תעשה.
משרשי המצוה לתת אל לבנו שראוי לנו להקדים לעולם תועלת נפשותינו לתועלת גופנו בכל דבר בעולם על כן אין ראוי שיהנה הגוף באכילה טרם זריקת דמים שבאין לכפרה על הנפש.
דיני המצוה גם כן מבוארים במעילה ובמקומות מקדשים.
ונוהג איסור זה בכל מקום ובכל זמן. בזכרים ונקבות שאפילו המקדיש בהמתו היום לקדשים קלים ועבר ואכל ממנה אחר כן כזית חייב מלקות.
<h2>מצוה תמט ראה שלא יאכלו כהנים בכורים קודם הנחתם בעזרה</h2>
שנמנענו מלאכול בכורים ועל זה נאמר (דברים י"ב י"ז) לא תוכל לאכול וגו' ותרומת ידך ופירשו בעלי הקבלה (ספרי כאן) ותרומת ידך אלו הבכורים. ונתבאר בסוף מסכת מכות (י"ט ע"א) שאין חייבין עליהם אלא קודם שיונחו בעזרה אבל משהונחו בעזרה אדם פטור עליהם. ולשון ספרי (כאן) לא בא הכתוב אלא לאוכל בכורים עד שלא קרא עליהן שהוא עובר בלא תעשה. ופירוש הענין שלא קרא עליהן מפני שלא הונחו בעזרה אבל אם הונחו שם אף על פי שלא קרא עליהם אין בהם חיוב מלקות. וכמו כן יש בהן לענין חיוב המלקות התנאי שהוא במעשר שני שאין חייבין על אכילתן עד שיראו פני הבית תחילה ואחר כך שיאכל מהם קודם הנחה בעזרה בענין זה יש בהן חיוב מלקות לכהן האוכל מהם וישראל חייב בהם מיתה בידי שמים כל זמן שיאכל מהם ואפילו אחר שקרא עליהם הקריאה הידועה והיא המפורשת בסדר והיה כי תבא. וכן אמרו זכרונם לברכה (בכורים פ"ב מ"א) התרומה והבכורים חייבין עליהן חומש בשוגג ומיתה במזיד וזהו כדין התרומה בשוה שאחר שקראן הכתוב לבכורים בשם תרומה נתחייבו בדיני התרומה.
והבן בני זה החילוק שיש בהן בין ישראל לכהן וזכור אותו שהכהן כשיאכל בכורים משיראו פני הבית קודם הנחה בעזרה לוקה ואזהרתיה מלא תוכל לאכול בשעריך וגו' ואל תתמה לומר איך יתחייב מלקות הכהן עליהם אחר שהוא בעצמו יאכלם אחר הנחה בעזרה שהרי כמו כן בשוה הדין במעשר שני שיתחייב הישראל עליו מלקות באוכלו אותו חוץ לירושלם ואף על פי שהוא בעצמו אוכל אותו במקום הראוי לו. וישראל שיאכל בכורים כל זמן שיאכלם חייב מיתה בידי שמים ואזהרתיה מוכל זר לא יאכל קדש וכמו שכתבתי בסדר אמור אל הכהנים לא תעשה ט"ו בסימן ש"א (מצוה ר"פ).
משרשי ענין הבאת הבכורים לבית המקדש שיאכלום משרתי השם כתבתי בדבר מה שידעתי בכסף תלוה בסוף מצות עשה בסימן ע"ב (מצוה צ"א). וטעם מצוה זו שלא יאכלום הכהנים קודם שיניחו אותם בעזרה ושלא יאכל מהם ישראל בשום ענין נמשך אחר אותו השורש הכתוב שם ימצאהו מבואר ונגלה כל שיש בו דעה לדעת טוב ורע ולהג הרבה במה שאינו צריך יגיעת בשר.
דיני המצוה מבוארים במסכת מכות (פרק שלישי).
ונוהג איסור זה בזכרים ונקבות. ודוקא בזמן הבית כי אז החובה עלינו בהבאת הבכורים. והחיוב מן התורה דוקא בפירות ידועים ובמקומות ידועים וכמו שכתבתי שם בכסף תלוה סוף מצות עשה (מצוה צ"א). ואף על פי שאמרנו שם שחיוב מצות הבאת הבכורים הוא על הזכרים לבד ולא על הנקבות באיסור אכילתן בכל מקום שוה אשה לאיש וכענין שיאמרו זכרונם לברכה בגמרא (ב"ק ט"ו ע"א) דרך כלל בפסוק איש או אשה כי יעשו מכל חטאת האדם (במדבר ה' ו') השוה הכתוב אשה לאיש לכל עונשין שבתורה.
וכהן העובר על זה ואכל מבכורים כזית בענין שאמרנו עבר על לאו וחייב מלקות וכן ישראל שיאכל מהן כזית בשום צד כלומר בין קודם שהונחו בעזרה או לאחר מכאן.
<h2>מצוה תנ ראה שלא לעזוב אתהלוים מלתת להם מתנותיהם ומלשמחם ברגלים</h2>
שהוזהרנו שלא לעזוב הלוים ולא נתרשל מהשלים להם חוקם כלומר שלא נשהה להם מעשרותם וכל שכן ברגלים שאנו מוזהרין עליהן ביותר כדי לשמחן במועד ועל זה נאמר (דברים י"ב י"ט) השמר לך פן תעזוב את הלוי כל ימיך על אדמתך.
משרשי המצוה. לפי שהאל ברוך הוא חפץ בטוב עמו ישראל אשר בחר לו לעם ורצה לזכותם ולעשותם סגולה בעולמו עם חכם ונבון למען יכירום כל רואיהם כי הם זרע ברך ה' אנשי אמת אנשי שם ובהיות רצונו יתברך ברוך הוא בזה הביא עצות מרחוק לסבב דרכים להיות עסקם בחכמה ותמיד כל היום יהיו עליה שוקדים והנהיג וסדר אותם במנהגים נכונים ונעימים ובנימוסים יקרים וחזקים למען ילמדו לדעת את ה' מקטנם ועד גדולם ויעמוד זרעם ושמם קיים לעולם. ומן החוקים המחזיקים והמעמידים החכמה בתוכם היה להיות שבט אחד כולו בהם מבלי חלק ונחלה בקרקעות לא יצא השדה לחרוש ולזרוע ולחפור בורות להשקות וכל זה להיות סבה אליו להוציא עתותיו על כל פנים ללמוד חכמות ולהבין דרכי האל הישרות והמה יורו משפטיו לאחיהם בכל מדינה ומדינה ובכל העיירות. ועל כן בהיות השבט הזה נבחר הוא וזרעו לעולם אל עסק החכמה והתבונה וכל ישראל צריכין לבקש תורה מפיהם ולהסכים דעתם וללכת אחר עצתם ככל אשר יורו אותם היה מרצונו שיספקו להם אחיהם כל מחיתם פן תתבלע חכמתם בחסרון חוקם. ומן היסוד הזה באה על כל ישראל האזהרה כפולה בזה הכתוב בהשמר ופן לבלתי עזבם ולבלתי התרשל כלל בכל ענינם. והזכיר להם באזהרה האדמה שאמר כל ימיך על אדמתך לומר הזהרו מאד בהם כי לכם נחלת האדמה והשם שהוא מצמיח זרועיה הוא נחלתו כלומר ואל תחשבו להתגאות כנגדו בשביל נחלתכם באדמה כי הוא הגביר. או נאמר שהזכרת האדמה הוא לומר כי צריך הוא אליך על כל פנים שאתה בעל הנחלה והכל צריכין אליה שכל מי שאין לו קרקע אפילו יש לו כמה כספים צריך הוא רחמים כי הכל מן הקרקע ואין כל דבר קיים לו לאדם שיהא לבו סמוך עליו כמוהו ובעלי הקרקעות הם המגדלים עגלי מרבק וברבורים אבוסים להם תרנגולות פטומות ויוני שובך גדיים וטלאים וכדרך מלכי ארץ ושריה יביאו להם עובדי האדמה מכל אלה בחגים הוזהרו בני ישראל לעשות כמו כן ללוים ועל זה נכפלו כמה אזהרות בכתוב בכמה מקומות באומרו (שם י"ד כ"ז) והלוי אשר בשעריך לא תעזבנו וענין אומרו אשר בשעריך אין הכוונה שיחזרו על הפתחים חלילה רק לומר שאין לו נחלת קרקעות כמו לישראל.
דיני המצוה מבוארים בכתוב.
ונוהגת מצוה זו בזמן שישראל שרויין על אדמתן.
ועובר על זה ועוזב את הלוי מלשמחו ומשהא ממנו מעשרותיו ברגלים עבר על לאו זה אבל אין בו מלקות לפי שאין בו מעשה.
ובמצוה הזאת יש ללמוד לכל מבין לסעוד ולהטיב אל כל המשתדלים תמיד בחכמת התורה כי הם המעמידים דת האמת ומחזקים האמונה מרבים שלום בעולם ואוהבים הבריות ושמחים בישוב המדינה. בצדק יחזו פנימו כל הצריך חנינה ואין להם פנאי לשוטט בחוצות אחר מחיתם הנה והנה על כן המרחמם ומבקש תועלתם ירוחם מן השמים וחלק כחלק יאכל עמהם לעולם הבא.
<h2>מצוה תנא ראה מצות שחיטה</h2>
שכל מי שירצה לאכול בשר בהמה חיה או עוף שישחוט אותם תחלה כראוי ולא יהיה לו היתר אלא בזביחה ועל זה נאמר (דברים י"ב כ"א) וזבחת מבקרך ומצאנך וגו' כאשר צויתיך וגו'. ולשון ספרי (כאן) מה מוקדשים בשחיטה אף חולין כאשר צויתיך מלמד שנצטוה משה רבנו על הושט ועל הגרגרת ועל רוב אחד בעוף ועל רוב שנים בבהמה. פירוש לא שיהיה כן במשמע הכתוב אלא שהציווי הזה באה הקבלה עליו שהיה כן שנצטוה בכל ענין השחיטה כמו שידוע לנו בסכין ושיעור מקום השחיטה בושט ובקנה ושאר הענינים.
ואף על פי שלא הזכיר הכתוב רק בקר וצאן ידענו שהחיה בכלל בהמה שהכתוב הקישן דכתיב בפסולי המוקדשין (שם כ"ב) אך כאשר יאכל את הצבי ואת האיל כן תאכלנו. והעוף גם כן צריך שחיטה דאיתקש לבהמה דכתיב (ויקרא י"א מ"ו) זאת תורת הבהמה והעוף אלא שחכמים דקדקו והקבלה שמסייעת דמכיון שהטילו הכתוב לעוף בין בהמה שצריכה שחיטה לדגים שאין בהם שחיטה דכתיב זאת תורת הבהמה והעוף וכל נפש החיה הרמשת במים שבשחיטת סימן אחד די לו. ומהיכן למדו לומר שאין שחיטה בדגים דכתיב בהו (במדבר י"א כ"ב) אם את כל דגי הים יאסף להם באסיפה בעלמא בין שהם נאספים חיים או אפילו מתים. וכן כל מין חגב אין לו שחיטה שבהן כתיב גם כן לשון אסיפה כמו בדגים דכתיב (ישעיה ל"ג ד') אוסף החסיל ועוד דבתר דגים אדכרינהו קרא בסוף סדר ביום השמיני שנאמר זאת תורת הבהמה והעוף וכל נפש החיה הרמשת במים אלו דגים ולכל נפש השורצת על הארץ אלו חגבים ועוד דקשקשין אית להו בגופן כדגים.
כבר כתבתי בסוף סדר צו באיסור דם בסימן קמ"ח ובראש אחרי מות עשה דכסוי הדם בסימן קפ"ה (מצוה קפ"ז) בענין הרחקה שהרחיקה ממנו התורה דם כל בשר מה שידעתי. ואומר גם כן על צד הפשט כי מצות השחיטה היא מאותו הטעם לפי שידוע כי מן הצואר יצא דם הגוף יותר מבשאר מקומות הגוף ולכן נצטוינו לשחטו משם טרם שנאכלהו כי משם יצא כל דמו ולא נאכל הנפש עם הבשר. ועוד נאמר בטעם השחיטה מן הצואר ובסכין בדוק כדי שלא נצער בעלי החיים יותר מדאי כי התורה התירן לאדם למעלתו ליזון מהם ולכל צרכיו לא לצערן חינם וכבר דברו חכמים הרבה באיסור צער בעלי חיים בבבא מציעא (ל"ב ע"ב) ובשבת (קכ"ח ע"א) אם הוא אסור דאוריתא והעלו לפי הדומה שאסור מדאוריתא.
מדיני המצוה מה שאמרו זכרונם לברכה (חולין ט' ע"א) שארבעה דברים הם שמפסידין השחיטה אם אירע אחת מהן בשחיטה ואלו הן שהיה דרסה חלדה הגרמה.
ענין השהיה הוא כגון אחר שהתחיל לשחוט הושט וקודם שנשחט רובו פסק מלשחוט אם שהה בהפסקה זו כשיעור שחיטה אחרת שחיטתו פסולה פירוש כדי שחיטת העור והסימנין של בהמה אחרת כמותה וכדי שחיטת בהמה דקה לעוף. ויש מחמירין שאין השיעור אלא כדי שחיטת רוב הסימנין בבהמה ורוב אחד בעוף. אבל השוחט בסכין רעה אפילו הוליך והביא כל היום כולו שחיטתו כשרה זולתי אם הוליך והביא אותו אחר ששחט בבהמה רוב סימן אחד לבד שאם באותו המיעוט הנשאר ממנו הוליך והביא סכין רעה כשיעור שהיה שחיטתו פסולה.
וענין הדרסה הוא מי שדרס הסכין בעת השחיטה כמו שחותכין הצנון כלומר שלא הוליך והביא הסכין בענין זה שחיטתו פסולה.
וענין חלדה הוא שקבלנו שבשעה ששוחטין צריך לעמוד הסכין מגולה ומפני כן אמרו זכרונם לברכה (חולין ל' ע"ב) שאם הטמין הסכין תחת סימן האחד ושחט השני או אפילו טמן אותו תחת העור ושחט הסימנין או אפילו תחת הצמר המסובך או אפילו תחת מטלית דבוקה הרבה בצואר השחיטה פסולה. אבל אם אינה דבוקה הרבה אינה נפסלת בכך.
וענין הגרמה הוא שקבלנו שאף על פי שהשחיטה היא מן הצואר גבולים ידועים הם בצואר שהשחיטה כשרה בהן ולא למטה מאותו גבול ולא למעלה. וגבול מקום השחיטה בקנה הוא משיפוי כובע ולמטה עד ראש הכנפים הקטנים של ריאה לא עד עיקרן של כנפים שמחוברים בריאה אלא עד ראשן ושיעור זה הוא כל מקום מן הצואר שהבהמה פושטת אותו בשעה שהיא רועה כדרכה בלא אונס. ובושט מניח למעלה כדי תפיסת יד. ולמטה שיעורו עד המקום שהושט משעיר כלומר שעומד שם פרצות פרצות כדמות הכרס. ופירוש תפיסת היד יש אומרים שהוא כדי שלשה אצבעות ויש אומרים כדי שיתפוס בשתי אצבעות משני צדי הצואר וזהו שיעור רוחב אצבע. ושיעור זה הוא בבהמה וחיה אבל בעוף הכל לפי גודלו וקטנו. ואמרו בגמרא (חולין י"ט ע"א) שמי שהתחיל לשחוט במקום שחיטה בקנה ושחט שליש ואחר כך הוציא הסכין ממקום השחיטה דהיינו למעלה משיפוי כובע וחתך בו שליש ואחר כן חזר הסכין במקום השחיטה ושחט בו שליש שזו השחיטה פסולה דלעולם בעינן בדין זה של הגרמה שיהא רוב מיתת הבהמה בשחיטה ובשעת יציאת החיות ממנה דהיינו שליש אמצעי שיהיה אז רובו בשחיטה כל שהיא כן כשרה בענין אחר פסולה. וענין זה של הגרמה אינו נמצא כי אם בקנה ולמעלה סמוך לשיפוי כובע דאילו למטה סמוך לכנפי ריאה נקובתה שם במשהו ולא שייך בה הגרים שליש כלל. וכן בושט בין למעלה בין למטה נקובתו במשהו ולא שייך ביה דין הגרים שליש כלל.
כל מי שאינו בקי בארבעה דברים אלה שהן פוסלין השחיטה אינו רשאי לשחוט ואם שחט אסור לאכול משחיטתו. ואפילו אם אחר ששחט שאלו אותו אם נזהר בהן ואמר הן אין ממש בדבריו דמכיון שלא ידע אותן מתחלה שמא פשע בהן ואינו זכור כלל.
ומלבד ארבעה דברים אלו שזכרנו שצריך כל שוחט לדעת חייבוהו חכמים עוד לדעת דבר חמישי ואף על פי שאינו מהלכות שחיטה מפני שענין זה תמיד יבא בשעת שחיטה והבהמה נעשית נבלה בדבר ואם לא ידע אותו השוחט יאכיל נבלות לכל ולפיכך אמרו גם כן בזה שכל טבח שאינו יודע אותו אסור לאכול משחיטתו. והוא האיסור הנקרא עיקור וענינו הוא שנעקרו הקנה והושט שניהם או אחד מהם ממקום חיבורן שהן מחוברין בלחי ובבשר שעליו ונעקרו משם לגמרי או אפילו לא נעקרו לגמרי אלא שנלדלדלו רובם הרי זו אסורה. והוא דאפרוק אפרוקי כלומר כשאנו אוסרין אותו כשנדלדלו רובן כלומר שיהיה הדלדול כאן וכאן. שכל שהוא כענין זה אפילו מה שמחובר מהן אינו חיבור יפה והרי הן נחשבין כעקורים לגמרי אבל אם נדלדל הסימן בצד אחד כלומר שנפסק ונעקר מן הלחי במקום אחד לבד אפילו נעקר ממנו רובו כיון שהעיקור אינו אלא במקום אחד אף על פי שהוא ברוב הסימן ולא נשאר ממנו אלא המיעוט מחובר חיבור קיים אותו מיעוט מציל וכשרה וכל שכן שנכשיר אותו היכן שהסימן כולו מחובר אל הבשר שבלחי ואף על פי שנגמם הלחי וניטל לגמרי ממקום חיבורו בראש חיבור הבשר עם הסימן מציל. נמצא שהעיקור האוסר הוא כשנעקרו הסימנין בהרבה מקומות הנה והנה ברובן אבל בכל ענין במקום אחד אין איסור העיקור אוסר. ועיקור זה שאמרנו אינו עושה הבהמה טרפה אבל כך למדנו מפי השמועה שסימנין עקורין אינם בני שחיטה כלומר שמצות השחיטה לא היתה בסימנין שהן עקורין ולפיכך השוחט בסימנין עקורין הרי הוא כאלו לא שחט וכאילו שמתה הבהמה מאליה שהיא נבלה. ועוף אף על פי שהכשרו בסימן אחד כמו שאמרנו כל זמן שנעקר האחד קודם ששחט האחר אין השחיטה מתיר אותו ואסור כך למדנו מפי השמועה. אלו החמשה הלכות שזכרתי שהן שהיה דרסה חלדה הגרמה ועיקור צריך כל אחד מישראל לידע אותם ולהיות בקי בהן קודם שישחוט וכל שאינו בקי בהם ושחט אסור לאכול משחיטתו. ואפילו נשאל אחרי כן ואמר ברי לי ששחטתי כראוי אין שומעין לו כלל.
וגם כן צריך לדעת כל הרוצה לשחוט ענין בדיקת הסכין שהצריכו חכמים לבדוק אותו עם הצפורן ועם הבשר ובשלש רוחותיה של סכין ואם נרגיש בו פגימה אפילו כל שהיא השחיטה אסורה. ומותר לשחוט בכל דבר שחותך יפה ואין בו פגימה כלל. ואם נמצאת הסכין פגומה אחר השחיטה נאמר שבעור נפגמה והסימנין נשחטו בסכין פגום. וזה נאמר היכא שלא נשברו עצמות באותו סכין אחר שחיטה כלומר שלא נגע הסכין בדבר שאפשר לו שיפגם בו אבל אם ידענו בודאי שנגע הסכין אחר שחיטה בדבר שאפשר לו להפגם בו תלינן פגימתו באותו דבר וכל זמן שיסתפק לנו אם נגע בדבר הפוגם אותו אם לא תלינן בעור זהו הנראה יפה בפלוגתא דרב הונא ורב חסדא בענין זה בריש פרק קמא דחולין (י' ע"א). ודין מה שאמרו זכרונם לברכה (שם ג' ע"ב) שכל המצוי אצל שחיטה מחזיקין אותו שהוא מומחה ואפילו הוא בפנינו אין אנו צריכין לבודקו דסמכינן אחזקתיה ומן המפרשים שאמרו שאם ישנו לפנינו בודקין אותו. ויתר פרטי המצוה מבוארים במסכת חולין בשני פרקים ראשונים.
ונוהגת מצוה זו בכל מקום ובכל זמן בזכרים ונקבות שאף הנקבות מוזהרות שלא לאכול מבהמה חיה ועוף אלא אחר שחיטה הראויה ורשות יש להן לשחוט ושחיטתם כשרה לכל אדם אם יודעות הלכות שחיטה ובקיאות בהם. ואפילו שחיטת הקטנים אמרו חכמים (ריש חולין) שכשרה כל זמן שאדם גדול ובקי בהלכות שחיטה רואה אותן שוחטין כראוי אבל הזהירונו חכמים (שם י"ב ע"א) שלא נמסור להם לשחוט לכתחילה לפי שהם מועדים לקלקל מפני מיעוט דעתם וימצא הפסד בדבר.
ועובר על זה ולא נזהר מלאכול בשר בהמה חיה או עוף שאירע בהן אחד מן החמשה פסולין שזכרנו או שנשחטה גם כן בסכין שאינו בדוק ביטל עשה זה מלבד שעבר על לאו דלא תאכלו כל נבלה ולוקה באכילת כזית מהן וכמו שנכתוב בסדר זה בעזרת השם (מצוה תע"ב). וכן אמרו זכרונם לברכה בפרק שני דחולין (ל"ב ע"א) כל שנפסלה בשחיטתה נבלה כלומר כל זמן שנפסלה הבהמה במקום שחיטתה דהיינו הסימנין כגון שאירע בהן אחד מן החמשה פסולין שזכרנו או ששחטן בסכין שאינו בדוק הרי זו נקראת נבלה וכל ששחיטתה כראוי ודבר אחר גורם לה להפסל טרפה כלומר אם לא אירע שום פסול בענין השחיטה בבדיקת הסכין ובסימנין אלא שדבר אחר גורם לה להפסל כגון שנטרפה באחד משמנה עשרה טרפות הידועים שזכרתי למעלה בכסף תלוה בסימן ע"ט (מצוה ע"ג) הרי זו נקראת טרפה כלומר ולוקין על זו משום טרפה ואף על פי שבשניהם מלקות איכא נפקא לן מינה לענין התראה. וזה ששנינו כל שנפסלה בשחיטתה נבלה אין הענין שעיקר הנבלה הנזכרת בכתוב תהיה המתנבלת בשחיטתה דודאי נבלה סתם תקרא בהמה שמתה מאליה מחמת חולי או באיזה ענין שתמות אבל בעל המשנה בא ללמד שכל שלא נשחטה כראוי כמתה מאליה היא חשובה.
<h2>מצוה תנב ראה שלא לאכול אבר מן החי</h2>
שנמנענו שלא לאכול אבר מן החי כלומר אבר שנחתך מבעל חיים בעודנו חי ועל זה נאמר (דברים י"ב כ"ג) ולא תאכל הנפש עם הבשר וכן אמרו בספרי (כאן) ולא תאכל הנפש עם הבשר זה אבר מן החי. ואמרינן במסכת חולין (ק"ב ע"ב) אכל אבר מן החי ובשר מן החי לוקה שתים לפי שיש על זה שני לאוין האחד זה שזכרנו והשני ובשר בשדה טרפה (שמות כ"ב ל') שהוא לא תעשה באוכל בשר מן החי כמו שכתבתי בכסף תלוה לאו ז' בסימן ע"ט (מצוה ע"ג). ונכפלה האזהרה באבר מן החי במקום אחר בפרשת נח (ט' ד') שנאמר אך בשר בנפשו דמו לא תאכלו.
משרשי המצוה כדי שלא נלמד נפשנו במדת האכזריות שהיא מדה מגונה ביותר ובאמת שאין אכזריות בעולם גדול ממי שיחתוך אבר או בשר מבעל חיים בעודנו חי לפניו ויאכלנו. וכבר כתבתי כמה פעמים התועלת הגדול לנו בקנותנו המדות הטובות ונתרחק מן הרעות כי הטוב ידבק בטוב והאל הטוב חפץ להטיב ולכן יצוה עמו לבחור בטוב זהו דרכי ברוב המצוות על צד הפשט.
מדיני המצוה מה שאמרו זכרונם לברכה (חולין ק"א ע"ב) שאיסור אבר מן החי נוהג בבהמה חיה ועוף בטהורים אבל לא בטמאים. ומה שאמרו שאחד אבר שיש בו בשר וגידים ועצמות כגון היד והרגל ואחד אבר שאין בו עצם כגון הלשון והביצים והטחול והכליות והלב וכיוצא בהן באיסור זה אלא שהאבר שאין בו עצם בין שחתך כולו בין שחתך מקצתו הרי זה אסור משום אבר מן החי והאבר שיש בו עצם אינו חייב משום אבר מן החי עד שיפרוש כברייתו בשר גידים ועצמות אבל אם פירש מן החי הבשר בלבד חייב משום טרפה כמו שביארנו ולא משום אבר מן החי. האוכל מאבר מן החי כזית לוקה עליו ואפילו אכל אבר שלם אם יש בו כזית חייב פחות מכזית פטור. חתך מן האבר כברייתו בשר וגידים ועצמות כזית ואכלו לוקה אף על פי שאין בו בשר אלא כל שהוא אבל אם הפריד האבר אחר שתלשו מן החי והפריש הבשר מן הגידין ומן העצמות אינו לוקה עד שיאכל כזית מן הבשר לבדו ואין העצמות והגידין מצטרפין בו לכזית מאחר ששינה ברייתו.
חלקו לאבר זה ואכלו מעט מעט אם יש במה שאכל כזית בשר חייב ואם לאו פטור. לקח כזית מן האבר כברייתו בשר גידין ועצמות ואכלו אף על פי שנחלק בפיו בפנים קודם שבלעו חייב לפי שכן דרך אכילה.
תלש אבר מן החי ונטרפה בנטילתו ואכלו חייב שתים משום אבר מן החי ומשום טרפה שהרי שני האיסורין באין כאחד. וכן התולש חלב מן החי ואכלו לוקה שתים משום אבר מן החי ומשום חלב. תלש חלב מן הטרפה ואכלו לוקה שלש. בשר המדולדל בבהמה ואבר המדולדל בה אם אינו יכול לחזור ולחיות אף על פי שלא פירש אלא שנשחטה אסור ואין לוקין עליו. ואם מתה הבהמה רואין אותו כאלו נפל מחיים לפיכך לוקין עליו משום אבר מן החי. אבל היכול לחזור ולחיות אם נשחטה הבהמה הרי זה מותר. אם נשמט אבר מן החי או מעכו או דכו כגון הביצים שמעך אותן או נתקן. הרי זה אינו אסור מן התורה שהרי יש בו מקצת חיים ולפיכך אין מסריח ואף על פי כן אסור לאכלו ממנהג שנהגו ישראל מקדם שהרי הוא דומה לאבר מן החי. עצם שנשבר אם היה הבשר חופה רוב עוביו של עצם הנשבר ורוב היקף השבר הרי זה מותר ואם יצא העצם לחוץ הרי האבר אסור וכשישחוט הבהמה או העוף יחתוך האבר וממקום השבר מעט וישליכנו והשאר מותר. נשבר העצם והיה הבשר חופה את רובו אם היה אותו הבשר מרוסס שנתאכל כבשר שהרופא גורדו או שהיה הבשר שעליו נקבים נקבים או שנסדק הבשר או שנגרד כמין טבעת או שנגרד הבשר מלמעלה עד שלא נשאר על הבשר אלא כקליפה או שנתאכל הבשר למטה מכל העצם שנשבר עד שנמצא הבשר החופה אינו נוגע בעצם בכל אלו מורין לאיסור עד שיתרפא הבשר ואם אכל מכל אלו מכין אותו מכת מרדות. המושיט ידו למעי הבהמה וחתך מן הטחול ומן הכליות וכיוצא בהן והניח החתיכות תוך מעיה ואחר כך שחטה הרי אותם החתיכות אסורות משום אבר מן החי ואף על פי שהוא בתוך מעיה. אבל אם חתך מן העובר שבמעיה ולא הוציאו ואחר כך שחטה הרי חתיכות העובר מותרות הואיל ולא יצא.
ונוהג איסור זה בכל מקום ובכל זמן בזכרים ונקבות.
ועובר על זה ואכל אבר מן החי או כזית ממנו בענין שזכרנו חייב מלקות. וזאת אחת מן השבע מצוות שהן על כל בני העולם בכלל אבל מכל מקום חילוק יש בפרטי המצוה בין ישראל לשאר האומות והכל כמו שכתבנו בסדר וישמע יתרו לא תעשה א' סימן כ"ח (מצוה כ"ו). ומן הדומה שהחיוב לשאר האומות באבר מן החי בין בטהורים בין בטמאים וכן הורה זקן.
<h2>מצוה תנג ראה מצוה להטפל בהבאת הקרבן מחוצה לארץ לבית הבחירה</h2>
להביא אל בית הבחירה ולהקריב שם מה שנחייב נפשנו בחטאת ואשם ועולה ושלמים ואף על פי שהבהמות ההן בחוצה לארץ חובה עלינו להביאם אל המקום הנבחר ועל זה נאמר (דברים י"ב כ"ו) רק קדשיך אשר יהיו לך ונדריך תשא ובאת. ואף על פי שבאתנו מצוה להקריב כל קרבן בבית הבחירה כמו שכתבתי בסדר זה (מצוה ת"מ) אף על פי כן באה לנו מצוה מיוחדת על קרבנות חוצה לארץ וכן הוא בספרי (כאן) רק קדשיך אינו מדבר אלא בקדשי חוצה לארץ תשא ובאת מלמד שחייב בטפול הבאתם עד שיביאם לבית הבחירה. ושם אמרו שזה החיוב הוא בחטאת ואשם ועולה ושלמים. ואפשר שנאמר שנתיחדה לנו מצוה בקדשי חוצה לארץ להזהירנו עליהן מפני שהטורח בהן מרובה מבקדשי הארץ שהן קרובים אל הבית יותר.
אבל הרמב"ן ז"ל (בספר המצוות כאן) כתב שבכל הקדשים בין בקדשי הארץ או של חוצה לארץ הכל מצוה אחת היא ולא נעשם שתי מצוות. ואף על פי שהאמת כי בספרי נדרש לקדשי חוצה לארץ אין זה באמת ראיה לעשותן שתי מצוות. ובמסכת תמורה בפרק שלישי (י"ז ע"ב) דרשוהו זכרונם לברכה בענין אחר שאמרו שם רק קדשיך אלו התמורות אשר יהיו לך אלו הולדות ונדריך זה נדר תשא ובאת יכול יכניסם לבית הבחירה וימנע מהם מים ומזון כדי שימותו תלמוד לומר ועשית עולותיך הבשר והדם כדרך שאתה נוהג בעולה כך אתה נוהג בתמורה וכדרך שאתה נוהג בשלמים כך אתה נוהג בולדי שלמים ובתמורתן.
כל ענין מצוה זו כענין מצוה ג' שבסדר זה (מצוה ת"מ) ושורש אחד לשתיהן אין צורך להאריך בזה הדיבור.
<h2>מצוה תנד ראה שלא להוסיף על מצוות התורה</h2>
שנמנענו שלא נוסיף בתורה שבכתב ולא בתורה שבעל פה ועל זה נאמר (דברים י"ג א') לא תסף עליו. וכיצד יהיה התוספת כתב הרמב"ם ז"ל (פ"ב מממרים ה"ט) כגון המורה שבשר עוף בחלב אסור מן התורה וזה מוסיף על דבר הקבלה שכך קבלנו בפירוש לא תבשל גדי וגו' שבשר בהמה וחיה נאסרו לבשל בחלב אבל לא בשר עוף וכן אם הורה שבשר חיה מותר בחלב עובר משום לא תגרע לפי שזה גורע הוא שכך קבלנו שבשר בהמה וחיה בכלל האיסור עד כאן.
ורובי המפרשים יאמרו דלא שייך לא תוסיף כלל אלא במצות עשה והענין הוא לפי מה ששמעתי אני מפי מורי ישמרו אל כגון מי שמניח שני תפילין כשרין בראשו או בידו וכן העושה חמש טוטפות בתפילין וכמו כן הנוטל שני לולבין כשרים בידו וכן כל כיוצא בזה וכן היושב בסוכה אחר החג בכוונה לעשות מצות סוכה אף על פי שיודע שעבר זמנה שאין עוברין משום בל תוסיף אלא במכוין לעשות המצוה וכן הנוטל לולב אחר החג ומכוין לעשות בו המצוה עם היותו יודע שעבר החג. וכן הוא בגמרא בראש השנה פרק ראוהו בית דין (כ"ח ע"ב) דמסיק התם אלא אמר רבא לצאת לא בעי כוונה כלומר שמצוות אין צריכות כוונה לעבור בזמנו לא בעי כוונה שלא בזמנו בעי כוונה. אבל הנוטל לולב בחג אפילו מאה פעמים ביום על דעת לצאת בכל פעם ופעם אין כאן בל תוסיף וכן התוקע בשופר ביום ראש השנה כמה פעמים וכן כל כיוצא בזה. ואין צריך לומר שהנוטל לולב פסול וכן אם אגד עמו מין פסול אליבא דהלכתא דקיימא לן אין צריך אגד שאין כאן משום בל תוסיף. זהו כלל הדברים בענין איסור זה שהעלו מורי י"א מדברי הגמרא אחר יגיעה רבה ועתה בני אם תזכה ותאכל יגיע כפיך גם אתה אשריך וטוב לך.
משרשי המצוה כי האדון המצוה אותנו על התורה ברוך הוא בתכלית השלמות וכל מעשיו וכל ציוויו הם שלמים וטובים והתוספת בהם חסרון וכל שכן הגרעון זה דבר ברור הוא.
דיני המצוה במסכת סנהדרין (פ"ח ע"ב) וכמו כן במסכת ראש השנה פרק ראוהו בית דין (כ"ח ע"ב) וגם בעירובין דברו בענין פרק המוצא תפילין (צ"ו ע"א).
ונוהג איסור זה בכל מקום ובכל זמן בזכרים ונקבות.
ועובר על זה והוסיף במצוות כגון שעושה חמש טוטפות בתפילין או מניח שני תפילין כשרין עשויין כתקנן בראשו וכן הנוטל שני לולבין בידו וכל כיוצא בזה וכן היושב בסוכה אחר החג או הנוטל לולב בכוונה לעשות המצוה ואף על פי שיודע שעבר זמנה עבר על לאו זה וחייב מלקות ובעדים והתראה כמו שידוע בכל מקום.
<h2>מצוה תנה ראה שלא לגרוע ממצוות התורה</h2>
שנמנענו שלא לגרוע דבר ממה שחייבתנו תורתנו השלמה ועל זה נאמר (דברים י"ג א') ולא תגרע ממנו. וכיצד יהיה זה האיסור כגון מה שאמרו זכרונם לברכה בפרק שלישי מראש השנה (כ"ח ע"ב) שאם נתערב דם הניתנין במתנה אחת עם דם הניתנין במתן ארבע רבי אליעזר אומר ינתנו במתן ארבע רבי יהושע אומר ינתנו במתנה אחת שאם אתה נותן במתן ארבע עובר על בל תוסיף ועושה מעשה וכשאתה נותן במתנה אחת אף על פי שאתה עובר על בל תגרע אי אתה עושה מעשה עד כאן. ידענו מזה שבדרך זו וכל כיוצא בה הוא לאו דלא תגרע.
משרשי המצוה כענין שאמרנו במצות בל תוסיף הקודמת לה ויתר כל עניניה כמותה.
<h2>מצוה תנו ראה שלא לשמוע ממתנבא בשם עבודה זרה</h2>
שלא נשמע נבואת המתנבא בשם עבודה זרה כלומר שלא נשאלהו ונחקרהו על אות או מופת שיתן על נבואתו כמו שאנו עושים במתנבא בשם ה' אבל נמנעהו מן הדבר כמו שראוי בכל פושע ואשם ואם יחזיק בדעתו נקיים בו העונש הידוע שחייבתו התורה והוא להמיתו בחנק ועל זה נאמר (דברים י"ג ד') לא תשמע אל דברי הנביא ההוא.
משרשי המצוה לפי שהטעות נמצא אצל בני אדם תמיד ושכלם איננו בריא לבוא עד תכלית האמת בדברים ותחוש התורה כי אולי מתוך הטענות המכזיבות ואריכות הדבור והויכוח עם הזד דובר שקרים המתנבא בשם עבודה זרה יתפתה האדם לדבריו ואף כי לא יתפתה אליו אולי יפקפק בלבבו אפילו שעה אחת להיות שום סרך בכזביו ואף על פי שידענו שאין תקומה לדבריו רק לשעה כי האמת יורה דרכו ויעיד על דברי הנביא ההוא כי שקר בפיו אף על פי כן חסה התורה עלינו לבל נאבד אפילו שעה אחת מכל ימינו בפקפוק המחשבה הרעה ההיא.
ודיני המצוה בפרק י"א מסנהדרין.
ונוהגת בכל מקום ובכל זמן בזכרים ונקבות.
ועובר על זה ושמע אל הנביא המתנבא בשם עבודה זרה כגון שהאריך עמו בדברים או ששאל ממנו אות או מופת עבר על לאו זה אבל אין לוקין עליו לפי שאין בו מעשה.
<h2>מצוה תנז ראה שלא לאהוב המסית</h2>
שנמנענו כמו כן שלא להטות אוזן לדברי מסית ולא לחבב אותו בשום דבר. וענין מסית הוא מי שמסית אחד מבני ישראל ללכת לעבוד עבודה זרה כגון שישבח לו פעולת עבודה זרה וישבחנה לו כדי שילך אחריה ויעבדה ויצא מתחת כנפי השכינה ועל זה נאמר (דברים י"ג ט') לא תאבה לו.
משרשי המצוה כענין הכתוב במצוה הקודמת לה ודיניה והנהגתה בכל תגיד עליה חברתה.
<h2>מצוה תנח ראה שלא לעזוב השנאה מן המסית</h2>
שתהיה שנאת המסית קבועה בלבבנו כלומר שלא נקל בנטירת הנקמה ממנו על כל הרעה אשר חשב לעשות ועל זה נאמר (דברים י"ג ט') ולא תשמע אליו כלומר אל תהי נשמע אליו להעביר מלבך נטירת נקמתך ממנו וכן אמרו זכרונם לברכה (ספרי כאן) בפירוש זה הכתוב מכלל שנאמר בישראל עזוב תעזוב עמו ותרגם אונקלוס משבק תשבוק מה די בלבך עלוהי יכול אתה עוזב לזה המסית גם כן תלמוד לומר ולא תשמע אליו.
משרשי המצוה כענין שתי המצוות הקודמות. שהכל להרחיק כל ענין עבודה זרה לבלתי הכשל בה בשום ענין.
ודיניה בסנהדרין (פרק שביעי) ושאר כל ענינה כמותן.
<h2>מצוה תנט ראה שלא להציל המסית</h2>
שנמנע המוסת שלא להציל המסית כשיראהו בסכנת מות ואבוד ועל זה נאמר (דברים י"ג ט') ולא תחוס עינך עליו וכן אמרו זכרונם לברכה (ספרי כאן) מכלל שנאמר לא תעמוד על דם רעך יכול אי אתה עומד על דמו של זה תלמוד לומר ולא תחוס עינך עליו.
שורש המצוה כתוב בקודמות הבאות על מסית וכל ענינה כמותם.
<h2>מצוה תס ראה שלא ילמד המוסת זכות על המסית</h2>
שנמנע המוסת שלא לטעון דבר של זכות על המסית ואפילו יודע לו זכות ולא ילמדהו ולא יזכרהו עליו ועל זה נאמר (דברים י"ג ט') ולא תחמול. וכן אמרו זכרונם לברכה (ספרי כאן) לא תלמד עליו זכות.
וענינה כמו האחרות שזכרנו בסמוך.
<h2>מצוה תסא ראה שלא ישתוק המוסת מללמד חובה על המסית</h2>
שלא יחריש המוסת מללמד חובה על המסית אבל ילמדה עליו ועל זה נאמר (דברים י"ג ט') ולא תכסה עליו. ואמרו זכרונם לברכה (ספרי כאן) בפירוש לא תכסה אם אתה יודע לו חובה אי אתה רשאי לשתוק.
כל ענינה כמו בחברותיה הסמוכות לה.
ומרוב אזהרות אלה על המסית יש לי להבין שמותר וגם מצוה עלינו לשנאות גם כן אפילו הרשעים בשאר עברות אחר ראותנו שהשחיתו והתעיבו מעשיהם עד שאין תקוה בהם ולא ישמעו לקול מורים אבל יבוזו דבריהם ולמלמדם לא יטו אזן אבל להזיקם מגמת פניהם הנה אלה רשעים שהיה דוד אומר עליהם (תהלים קל"ט כ"א) הלא משנאיך ה' אשנא ובתקוממיך אתקוטט.
<h2>מצוה תסב ראה שלא להסית אחד מישראל אחר עבודה זרה</h2>
שלא נסית אחד מישראל לעבודת עבודה זרה והעושה כן נקרא מסית ועל זה נאמר בסוף הפרשה של מסית (דברים י"ג י"ב) ולא יוסיפו לעשות כדבר הרע הזה בקרבך.
שורש המצוה נגלה לכל.
דיני המצוה כגון מה שאמרו זכרונם לברכה (סנהדרין ס"ז ע"א) כיצד הוא ענין ההסתה של מסית כגון האומר לחברו נלך ונעבוד עבודה זרה פלונית או נלך ונזבח או נלך ונקטר או נלך וננסך או נלך ונשתחוה או שאמר לחברו בלשון יחיד אלך אעבוד אלך אזבח או אקטיר אנסך אשתחוה בין בלשון יחיד בין בלשון רבים הרי זה נקרא מסית. ואף על פי שלא נעשה המעשה שלא עבדו העבודה זרה לא המסית ולא המוסת אף על פי כן דינו כדין מסית מפני הדיבור לבד. ומה שאמרו (שם) שהמסית לשנים הן הן עדיו והן מביאין אותו לבית דין וסוקלין אותו על פיהם. ומה שאמרו (שם פ' ע"ב) שהמסית אינו צריך התראה מפני חומר ענינו שהוא ענין רע וכמו כן אמרו זכרונם לברכה (כתובות ל"ג ע"א) בעדים זוממין שאינן צריכין התראה לרוב רעתם וכמו שנכתוב בעזרת השם בסדר שופטים עשה י"א בסימן תק"א (מצוה תקכ"ד). ומה שאמרו (סנהדרין ס"ז ע"א) שהמסית לאדם אחד שחייב המוסת לאמר אליו יש לי חברים שרוצים בכך אמור להם גם כן וזה יעשה כדי שיעידו עליו שנים ויהיה נידון על פי בית דין. ועוד אמרו זכרונם לברכה (שם) שאם לא רצה להסית לשנים שמצוה להכמין לו עדים והענין הוא שמסתיר עדים במקום שיראו הם המסית והוא לא יראם ונכנס עמו באותן דברים שאמר לו ביחוד והמוסת משיבו היאך נניח אלהינו שבשמים ונעבוד העצים והאבנים ואם חזר בו מסית או שתק פטור ואם אמר לו כך ראוי לעשות וכן יפה לנו מביאין אותו העדים לבית דין לידון. וכל חייבי מיתות שבתורה אין מכמינין להם עדים חוץ מזה וכל ענין זה להרחקת עבודה זרה. ואמרו זכרונם לברכה (ספרי כאן) שמצוה הוא ביד המוסת בעצמו להורגו אחר שדנוהו בית דין ועל זה נאמר (דברים י"ג י') ידך תהיה בו בראשונה להמיתו וזאת המצוה להורגו חלק מצוה היא ואין לנו לחשוב אותה למצוה בפני עצמה. ויתר פרטיה במסכת סנהדרין (פרק שביעי).
ונוהג איסור זה בכל מקום ובכל זמן בזכרים ונקבות.
וכל העובר על זה בין שהוא הדיוט או חכם ונביא והסית אחד מישראל בין איש או אשה בענין שאמרנו חייב סקילה.
<h2>מצוה תסג ראה מצות חקירת העדים היטב</h2>
לחקור העדות חקירה גדולה ולדרוש אותה היטב בכל כחנו כדי לדעת שורש הדבר ואמתתו על הכיוון הגמור ומיסוד ענין זה אמרו זכרונם לברכה (אבות פ"א מ"א) הוו מתונים בדין והכל למען נתיישב על הדבר ונדע בו כל האמת ולא נהיה נמהרין בדין פן נמית הזכאי או נפסיד ממונו בהעלמת האמת. ועל כל זה נאמר (דברים י"ג ט"ו). ודרשת וחקרת ושאלת היטב והנה אמת נכון הדבר.
כל אשר עיניו בראשו יביט ויראה כי ריבוי האזהרות וכפל הענין במלות שונות שתכפלו התורה בדבר זה הוא להזהירנו יפה בענין כי דבר גדול הוא ועמוד חזק שדם נפש הבריות מונח עליו ואין להאריך בשורש המצוה כי נגלה הוא.
מדיני המצוה מה שאמרו זכרונם לברכה (סנהדרין מ' ע"א) שבשבע חקירות בודקין כל עד ואלו הן באיזו שמטה משבע שמטות שביובל אירע המעשה שהוא מעיד עליו ובאי זו שנה משבע שנים שבשמטה ובאי זה חדש מן השנה ובכמה ימים בחדש ובאי זה יום מששת ימי השבוע ובכמה שעות ביום ובאי זה מקום ואפילו אמר היום הרגו או אמש שואלין אותו כל זה.
ומלבד שבע החקירות אלו ששוות בכל עדות יש בכלל מצות החקירה לשאול אותו אם העיד עליו שעבד עבודה זרה איזו עבודה זרה עבד ובאיזו עבודה ואם העיד שחלל שבת אומרים לו באיזו מלאכה חללו והיאך עשה המלאכה ואם העיד שאכל ביום הכפורים אומרים לו איזה מאכל אכל וכמה אכל וכן כל כיוצא בזה.
ומלבד כל זה שזכרנו שהן נקראות חקירות ודרישות שהן עיקר העדות ועמהן יתחייב או יפטר הנדון ובהן יוזמו העדים עוד מרבין הבית דין לבדוק העדים בענינים אחרים שאינם עיקר גדול בעדות ועל שאינן עיקר יקראו אותם זכרונם לברכה (שם) בדיקות ועליהן אמרו כל המרבה בבדיקות משובח. ומהו זה שנקרא בדיקות כגון מה היה לבוש הנהרג או ההורג וכמו כן שואלין אותו עפר הארץ שנהרג עליה היה לבן או אדום וכיוצא בענינים אלה. ואמרו זכרונם לברכה (שם) שבחקירות אם כיוון העד האחד עדותו והשני אומר איני יודע עדותן בטלה אבל בבדיקות אפילו שניהם אומרים אין אנו יודעים עדותן קיימת וכל שכן אם אמר האחד לבד איני יודע. ובמה דברים אמורים בשלא הכחישו זה את זה אבל הכחישו זה את זה אפילו בבדיקות עדותן בטלה.
ואחד דיני נפשות או דיני ממונות בכלל מצוה זו שנאמר (ויקרא כ"ד כ"ב) משפט אחד יהיה לכם אבל אמרו חכמים כדי שלא תנעול דלת בפני לוין שלא נצריך בעדי ממון דרישה וחקירה. כיצד אמרו העדים בפנינו הלוה זה את זה מנה בשנה פלונית אף על פי שלא כיוונו את החדש ואת המקום שהלוה בו ולא את המנה מאי זה מטבע אבל עדות שניהם שוה בשיווי המנה עדותן קיימת בכך. ובמה דברים אמורים בהודאות והלואות ומתנות ומכירות וכיוצא בהן אבל בדיני קנסות צריכין דרישה וחקירה ואין צריך לומר במלקות ובגלות. וכמו כן אמרו זכרונם לברכה (סנהדרין ל"ב ע"ב) שאם ראה הדיין אפילו בדיני הודאות והלואות שהדין מרומה שצריך לעשות בהן דרישה וחקירה ואם הכחישו זה את זה בחקירות ודרישות עדותן בטלה אבל אם הכחישו זה את זה בבדיקות עדותן קיימת. כיצד אם אמר האחד בניסן לוה והאחר אמר לא כי אלא באייר או שאמר האחד בירושלם והאחר אמר לא כי אלא בלוד וכן שאמר האחד חבית יין לוה והאחר אמר לא כי אלא חבית של שמן זהו חקירה ודרישה ועדותן בטלה. אבל אם אמר האחד מנה שחור לוה והשני אמר מנה לבן וערך שניהם שוה או שהאחד אומר בדיוטא העליונה היו כשהלוהו והשני אומר בדיוטא התחתונה זהו בדיקות ועדותן קיימת. ויתר פרטיה במסכת סנהדרין (פרק ד' ה').
ונוהגת מצוה זו לענין ממון בכל מקום ובכל זמן בזכרים כי להם לעשות משפט ולא לנשים. ולענין נפשות ומלקיות וקנסין נוהגת בארץ בזמן שהסנהדרין יושבין במקומם כמו שכתבתי בסדר משפטים (מצוה מ"ז מ"ט).
ועובר על זה ולא חקר העדים כראוי ביטל עשה זה וענשו גדול מאד מפני שהוא סבה לחייב נפשות ולהפסיד ממון שלא כדין והוא רשע ומחטיא את הרבים להאכילם ממון של אחרים. ומי שדן דין אמת לאמתו אמרו זכרונם לברכה (שבת י' ע"א) שזכותו גדולה ודימו אותו על דרך משל כאלו נעשה שותף להקדוש ברוך הוא במעשה בראשית כלומר שיש בענין קיום העולם וישובו.
<h2>מצוה תסד ראה מצות שריפת עיר הנדחת וכל אשר בה</h2>
לשרוף עיר הנדחת ואת כל אשר בה. ועיר הנדחת נקראת עיר מישראל שנדחו על ידי אנשים בני בליעל לצאת מתחת כנפי השכינה וילכו אחרי שרירות לבם הרע לעבוד עבודה זרה ועל זה נאמר (דברים י"ג י"ז) ושרפת באש את העיר ואת כל שללה.
שורש מצוה זו ידוע הוא שאנשים רעים וחטאים כאלה שהסכימו יחד הסכמה רעה ונמאסת כזו ראוי למחות שמם ולאבד זכרם מן העולם ולא ישאר בעולם מקום זכר להם כלל ואין להם כליון חרוץ יותר מן השרפה.
מדיני המצוה מה שאמרו זכרונם לברכה (סנהדרין קי"א ע"ב) שאין העיר נעשית עיר הנדחת כלומר לדון אותם בדין עיר הנדחת שאנשיה נהרגין בסייף וממונם נשרף עם העיר עד שיהיו מדיחיה שנים או יותר על שנים שנאמר (שם י"ד) יצאו אנשים וגו'. ויהיו מדיחיה מאותו השבט ומאותה העיר שנאמר (שם) מקרבך וידיחו. ועד שידיחו רובה ויהיו המודחים ממאה ועד חציו של שבט אבל אם הודח רובו של שבט אינם נידונין בדין עיר הנדחת אלא כיחידים שהם נסקלים וממונם ליורשיהם שנאמר (שם) יושבי העיר ולא כפר קטן ולא כרך גדול ופחות ממאה כפר קטן ורובו של שבט כרך גדול. ודין ערי מקלט וכן ירושלם שאין נעשין עיר הנדחת וכן עיר שהיא בספר אינה נעשית עיר הנדחת ודין היאך עושין אותה עיר הנדחת וההתראות ששולחין לה על ידי שני תלמידי חכמים ומה שאמרו בענין רחובה ומה שאמרו בנכסי צדיקים שבתוכה שלא הודחו עמה ודין הקדשות שבתוכה ודין פירות דקלים שבתוכה ודין נכסי אנשי עיר אחרת שבתוכה או נכסי אנשי עיר הנדחת שבמקום אחר ויתר פרטיה במסכת סנהדרין (פרק י"א).
ונוהגת מצוה זו בזכרים כי להם המשפט ובזמן שישראל על אדמתן ובית דין הגדול של שבעים ואחד במקומן שאין דנין עיר הנדחת אלא בבית דין הגדול. וזאת מן המצות המוטלות על הציבור ויותר על הסנהדרין. ואם עברו על זה כגון שידעו על אחת מערי ישראל שראויה להעשות עיר הנדחת ולא עשו בה דין ביטלו עשה זה וענשן גדול מאד פן תתפשט רעתה בעיירות אחרות.
<h2>מצוה תסה ראה שלא לבנות עיר הנדחת לכמות שהיתה</h2>
שלא לבנות עיר הנדחת לעולם ועל זה נאמר (דברים י"ג י"ז) והיתה תל עולם לא תבנה עוד.
שורש המצוה כענין מה שכתבתי בסדר זה בשריפת עיר הנדחת עשה ח' (מצוה תס"ד).
דיני המצוה מה שאמרו זכרונם לברכה (סנהדרין קי"א ע"ב) בפירוש לא תבנה שאין בונין אותה לעשותה מדינה. דהיינו בתים כמו שהיתה אבל מותר לעשותה גנים ופרדסים. ויתר פרטיה מבוארין בפרק עשירי מסנהדרין.
ואיסור זה נוהג בזכרים ונקבות בזמן שדין עיר הנדחת נוהג והוא בזמן שישראל על אדמתן וסנהדרין יושבין במקומן כמו שכתבתי למעלה (מצוה תס"ד).
<h2>מצוה תסו ראה שלא ליהנות בממון עיר הנדחת</h2>
שנמנענו מליהנות ולקחת דבר מממון עיר הנדחת ועל זה נאמר (דברים י"ג י"ח) ולא ידבק בידך מאומה מן החרם. וגם בכלל הלאו הזה גם כן כל דבר עבודה זרה כמו שכתבתי למעלה בסדר והיה עקב באזהרה אחרונה שבסדר בסימן תל"ה (מצוה תכ"ט). ובה כתבתי משרשי מצוה זו וכל ענינה שוה.
<h2>מצוה תסז ראה שלא להתגודד כמו עובדי עבודה זרה</h2>
שלא להתגודד גופנו כמו שיעשו עובדי עבודה זרה ועל זה נאמר (דברים י"ד א') לא תתגודדו. ונכפל לאו זה במלה אחרת שנאמר (ויקרא י"ט כ"ח) ושרט לנפש לא תתנו בבשרכם וגו'. ובמסכת יבמות (י"ג ע"ב) אמרו זכרונם לברכה לא תתגודדו מיבעי ליה לגופיה דאמר רחמנא לא תעשו חבורה ושם נאמר עוד לא תתגודדו על מת. ובמסכת מכות (כ"א ע"א) אמרו זכרונם לברכה ששריטה וגדידה דבר אחד הוא ושם נאמר שהשורט על המת בין ביד בין בכלי חייב ועל עבודה זרה בכלי חייב וביד פטור שכן היה מנהגם להתגודד לפני עבודה זרה בכלי וכענין שכתוב (מלכים א' י"ח כ"ח) ויתגודדו כמשפטם בחרבות וברמחים. ומכל מקום לפי הנראה מדברי רבותינו זכרונם לברכה (מכות כ' ע"ב) שאין חיוב הלאו רק במתגודד על מת או על עבודה זרה אבל המתגודד בלא טענה או מתוך כעס על ביתו שנפל או ספינתו שטבעה אף על פי שהוא דבר נמאס ביותר ומכוער ואסור אין חיוב הלאו על זה.
משרשי המצוה כדי שלא נעשה בנו שום ענין בעולם דומה לעובדי עבודה זרה וכענין שכתבתי בלאו דהקפת הראש בסדר קדושים תהיו לא תעשה ל"א בסימן רנ"ה (מצוה רנ"א). ונמנענו מן הגדידה על מת כי לא יאות לעם הנבחר בעלי חכמת התורה היקרה להצטער בדבר ממעשה האל רק על ענין שציונו בה להצטער בו ומן הטעם שכתבתי בסדר אמור אל הכהנים במצוה ראשונה (מצוה רס"ד) אבל שנשחית גופנו ונקלקל עצמנו כשוטים לא טוב לנו ולא דרך חכמים ואנשי בינה היא מן מעשה המון הנשים הפחותות וחסרי הדעת שלא הבינו דבר במעשה האל ונפלאותיו. והרמב"ן ז"ל (בפירוש החומש כאן) כתב מכאן סמך לרבותינו זכרונם לברכה (מועד קטן כ"ז ע"ב) באוסרן להתאבל על מת יותר מדאי.
מדיני המצוה מה שאמרו זכרונם לברכה (מכות כ' ע"ב) שהשורט על המת חייב על כל שריטה ושריטה מלקות אחת והוא שהתרו בו על כל אחת ואחת והשורט שריטה אחת על חמשה מתים חייב חמש מלקיות ויתר פרטיה בסוף מסכת מכות.
וכתב הרמב"ם ז"ל (פי"ב מעבודה זרה הי"ד) כי עוד דרשו זכרונם לברכה בכלל אזהרה זו שלא יהו שני בתי דינין בעיר אחת זה נוהג במנהג אחד וזה נוהג במנהג אחר שדבר זה גורם למחלוקת ולשון לא תתגודדו כלומר לא תעשו אגודות אגודות כלומר שתהיו חלוקין אלו על אלו. ממורי ישמרו אל למדתי שאין איסור זה אלא בחבורה אחת שחולקין קצתן על קצתן והן שוין בחכמה שאסור לעשות כל כת מהן כדבריו שזה גורם מחלוקת ביניהן אלא ישאו ויתנו בדבר הרבה עד שיסכימו כולם לדעה אחת ואם אי אפשר בכך יעשו הכל כדברי המחמירין אם המחלוקת הוא על דבר שהוא מן התורה אבל בשני בתי דינין חלוקין והן שוין בחכמה לא נאמר על זה לא תתגודדו והביאו ראיה ממעשה דמסכת חולין שאמרו שם נפקי שיפורי דרב ואסרי ונפקי שיפורי דשמואל ושרו.
ונוהג איסור זה בכל מקום ובכל זמן בזכרים ונקבות.
ועובר על זה ושרט שריטה אחת בכל מקום שבגופו על מת או לשם עבודה זרה חייב מלקות.
<h2>מצוה תסח ראה שלא לעשות קרחה על מת</h2>
שלא לקרוח שער הראש על המתים כמו שיעשו חסרי הדעת ועל זה נאמר (דברים י"ד א') ולא תשימו קרחה בין עיניכם למת ונכפל לאו זה בכהנים שנאמר עליהם (ויקרא כ"א ה') לא יקרחו קרחה בראשם ולמדנו משם לחייב על כל הראש כמו בבין העינים כמו שבא במסכת מכות (כ' ע"א). ומן הכתוב הזה למדו גם כן שאין החיוב בקרחה כי אם הקורח על מת דוקא. ונמצא עם שני הכתובים תשלום המצוה וביאורה בין בישראל בין בכהנים שהכל מתחייבין על כל הראש כבין העינים. ואין לך לשאול במקום הזה ובכל כיוצא בו למה לא בא ביאור הכתוב כולו במקום אחד עם ההקדמה שכתבתי לך בראש ספר זה של אלה הדברים הלא היא תניח דעתך בענינים אלה במקומות רבים.
משרשי המצוה כתוב במצוה הקודמת.
מדיני המצוה מה שאמרו זכרונם לברכה שהקורח קרחה אחת על חמש מתים לוקה חמש. והקורח חמש קרחות על מת אחד לוקה חמש כשהתרו בו על כל אחת ואחת. הקורח ביד או בסם חייב ואפילו הטביל אצבעותיו בסם והניחן בחמש מקומות בראשו בבת אחת הואיל וקרח חמש קרחות לוקה חמש ואף על פי שהיא התראה אחת הואיל וכולן באין כאחת. ויתר פרטי המצוה בסוף מכות וכל עניניה כדין חברתה הקודמת בשוה.
<h2>מצוה תסט ראה שלא לאכול פסולי המוקדשין</h2>
שלא נאכל פסולי המוקדשין. והלאו הזה בפסולי המוקדשין פירשו זכרונם לברכה במסכת בכורות (ל"ד ע"א) שהוא דוקא כשנעשה אנחנו המום במוקדשין שיפסלו על ידינו ואחר כך אם נאכל מהן אז יהיה באכילתן לאו. וכמו כן אם יפסל הקרבן בשום צד אחר זביחתו בזה גם כן יש בו לאו ועל כל זה נאמר (דברים י"ד ג') לא תאכל כל תועבה. וכן הוא אומר בספרי (כאן) לא תאכל כל תועבה בפסולי המוקדשין הכתוב מדבר ושם נאמר עוד רבי אליעזר בן יעקב אומר מנין לצורם אוזן הבכור ואכל ממנו שעובר בלא תעשה שנאמר לא תאכל כל תועבה. ועוד אמרו זכרונם לברכה שיש בכלל זה הלאו אזהרה שלא לאכול פגול ונותר וכבר כתבתי ענינם בסדר צו (מצוה קמ"ד) וכן כל איסורי מאכלות וכענין שדרשו זכרונם לברכה (חולין קי"ד ע"ב) לא תאכל כל תועבה כל שתעבתי לך הרי הוא בבל תאכל. ומכל מקום אינו נקרא לאו שבכללות. לפי שעיקרו לא בא אלא על פסולי המוקדשין ושאר האיסורין יוצאין מכללן כלומר ממה שהוציא הכתוב אזהרה זו בלשון כלל שאמר כל תועבה ולא אמר לא תאכל פסולי המקודשין בפירוש ומפני כן נחשבהו לאו מיוחד לעיקרו ונלמוד ממנו אזהרה לשאר הענינים. וקבל האמת ממי שאמרו.
כבר כתבתי כמה פעמים כי משרשי המצוות שתמנענו התורה מהתקרב אל הקדש ומנגוע בקצהו הוא כדי לתת מוראת הענינים האלה אל לבנו וליקרם בעינינו למען יתעורר רוחנו ויהמו רעיונינו וירך לבבנו ויתחדש בנו רוח נכון בבואנו לבקש סליחה על עוונותינו ומתוך כך יעתר לנו האל ברוך הוא ויושיענו מכל צרותינו ונהיה טובים ואף גם זאת לטובה זו נפרש שרשה.
ודיני המצוה במסכת בכורות.
ונוהג איסור זה בזכרים ונקבות בכל מקום ובכל זמן שאף על פי שאמרו זכרונם לברכה (עבודה זרה י"ג ע"א) שבזמן הזה אין מקדישין כמו שכתבתי בראש סדר אם בחוקותי (מצוה ש"נ). מכל מקום מי שהקדיש בהמה לקרבן קדושה חלה עליו ודין קדשים יש לה ומי שהטיל בה מום ואכל ממנה עובר על לאו זה וחייב מלקות משום זה וכשאכל ממנה כזית ויש עדים והתראה.
<h2>מצוה תע ראה מצות בדיקת סימני העוף</h2>
לבדוק בסימני העוף ועל זה נאמר (דברים י"ד י"א) כל צפור טהורה תאכלו וכן אמרו בספרי כל צפור טהורה תאכלו זו מצות עשה.
כל ענין מצוה זו שרשה ודיניה ובאי זה מקום נוהגת ובאי זה זמן הכל כתבתי בראש סדר ויהי ביום השמיני (מצוה קנ"ג) בענין בדיקת סימני בהמה וחיה ודגים וחגבים שדין כולם שוה.
וגם שם כתבתי שהרמב"ן ז"ל יחלוק עם הרמב"ם ז"ל בחשבו הבדיקה בבהמה ובשאר המינין מצות עשה והוא סובר שלא בא אלא ליתן עשה ולא תעשה לאכול מן הטמא.
ושם באותו סדר בלא תעשה ז' בסימן קס"א (מצוה קנ"ז) כתבתי בסימני העוף קצת ממה ששמעתי בהן מרבותי ישמרם אל. וקחנו משם.
<h2>מצוה תעא ראה שלא לאכול חגב טמא וכן כל שרץ העוף</h2>
שלא לאכול שרץ העוף כגון הזבובים והדבורים והצרעות וזולתן ממינים אלו ועל זה נאמר (דברים י"ד י"ט) וכל שרץ העוף טמא הוא לכם לא יאכלו ולשון ספרי וכל שרץ העוף וגו' מצות לא תעשה.
ודע כי מפני שאסרה התורה העופות הטמאים והזכירן בפירוש לפי שהן מועטין וכמו שכתבתי בארוכה בסדר ביום השמיני בלא תעשה ז' בסימן קס"א (מצוה קנ"ז) נשארו כל שאר העופות בחזקת היתר הוצרך הכתוב לאסור שרץ העוף להודיענו שאינו מכלל המותרין ואף על פי שהסימנין של טהורין מקובלים וידועים הם לנו. או נאמר כי מהיות שרץ העוף מין בפני עצמו הוצרכו לאסרן בפירוש. והנה בסדר ביום השמיני (י"א י"ג) אמר ואת אלה תשקצו מן העוף וכאן אמר וכל שרץ העוף נתיחד בהן לאו כי עוף ושרץ העוף שני ענינים חלוקין הם לגמרי.
משרשי המצוות הבאות באיסור המאכלות כתבתי מה שעלה במחשבתי בסדר אם כסף תלוה באיסור טרפה בסימן ע"ט (מצוה ע"ג) וקחנו משם.
דיני המצוה במסכת חולין (פרק שלישי).
ונוהג איסור זה בכל מקום ובכל זמן בזכרים ונקבות.
ועובר על זה ואכל כזית משרצי העוף או שאכל שרץ אחד מן העוף כולו ואף על פי שאין בו כזית מכיון שאכלו כולו ואפילו הוא כעדשה או שאכל ממנו כזית ואפילו גדול חייב מלקות. וכבר הארכתי בביאור איסור שרצים וחומר איסור בריה בסדר ביום השמיני בלא תעשה ח' ט' י' סימן קס"ב קס"ד.
<h2>מצוה תעב ראה שלא לאכול מבשר בהמה וחיה ועוף שמתו מאליהם</h2>
שלא לאכול מבשר בהמה חיה ועוף שמתו מאליהן ועל זה נאמר (דברים י"ד כ"א) לא תאכלו כל נבלה לגר אשר בשעריך תתננה ואכלה או מכור לנכרי. וכבר כתבתי למעלה בסדר זה במצות שחיטה (מצוה תנ"א) הכלל שאמרו זכרונם לברכה דכל שנפסלה בשחיטתה תקרא גם כן נבלה. וענין טומאתה כתוב גם כן בסדר ביום השמיני עשה ו' בסימן ק"ס (מצוה קס"א) והיא מצוה בפני עצמה.
משרשי המצוה מה שכתבתי באיסור טרפה בכסף תלוה בסימן ע"ט (מצוה ע"ג).
מדיני המצוה מה שאמרו זכרונם לברכה (עבודה זרה ס"ז ע"ב) שנבלה הראויה לגר היא קרויה נבלה ויש חיוב באכילתה אבל נבלה שאינה ראויה לגר כלומר נבלה מסרחת אין חיוב באכילתה ומפני זה האריך הכתוב לומר לגר תתננה ללמד זה שאם לא כן אין צורך ללמדנו למי נתן מה שיש לנו. ואין לומר שבא להתירה בהנאה שכבר כתוב במקום אחר (ויקרא ז' כ"ד) וחלב נבלה וחלב טרפה יעשה לכל מלאכה. ומכאן למדו זכרונם לברכה (שם ס"ה ע"ב) לומר נותן טעם לפגם מותר שידענו בזה שהתורה לא תאסור ותחייב כי אם על אכילת הדברים הראויים לאכילת בני אדם לא על דבר שנפשו של אדם קצה בו דכעפר בעלמא הוא חשיב. וזהו ההיתר הנזכר בגמרא בחומץ אסור שנפל לתוך גריסין מפני שפוגם בהן.
ומן היסוד הזה נהגנו להגעיל הכלים שאינן בני יומן במים רותחין ואף על פי שאין במים ששים חלקים כנגד הכלי מפני שהבלע היוצא מהן כשאינן בני יומן הוא פגום ומכיון שיצא הבלע מן הכלי בכח המים שטבען למרק ולהוציא כל הבלע שבכלי אף על פי שהכלי עומד אחר כן עם בלעו שהקיא בתוך מים רותחין בפחות מששים וחוזר ובולע ממנו אינו נאסר בכך לפי שהוא כנבלה מסרחת שהתירה התורה כמו שאמרנו. ואולי תאמר ואיך אנו מתירין אפילו נבלה מסרחת לאכלה לכתחלה.
הא איכא בה משום בל תשקצו. התשובה בזה דכל שהוא דבר מועט כזה ועוד שנבלע בכלי ונפגם בתוכו ונחלש כחו בכענין זה ודאי ליכא משום בל תשקצו ומותר לכתחלה. ואין לך להקשות כלל ולומר אם כן כלי מדין איך התירה אותן התורה בהגעלה והלא לא היה הבלע פגום לפי מה שאמרו בגמרא (שם ס"ז ע"ב) דלא אסרה תורה אלא קדרה בת יומא שיש לי לומר לך שהגעילו אותן הכלים במים רבים שהיה בהן ששים כנגד הכלים.
ומזה יש לנו ללמוד גם כן שאם נפל אחד מכל השרצים המאוסים שבעולם בקדרה אף על פי שאין אוכל בקדרה ששים כנגד אותו השרץ שהכל מותר אחר שנוציא מן הקדרה גופו של שרץ ולא נחוש לפליטתו כלל הואיל והוא מן המאוסים ופוגם טעם הקדרה שהרי זה דומה לנבלה מסרחת שאין בה איסור כמו שאמרנו. ומכל מקום צריך שיהיה במה שבקדרה שני חלקים כנגד גופו של שרץ כדי שיבטל ברוב שאם לא כן יהיה נדון האוכל כגופו של שרץ ממש וגופו אף על פי שהוא מאוס התורה אסרתו.
ויתר רובי ענינים אלה יתבארו במסכת חולין עם ספרי המפרשים הטובים. והמעט הזה שכתבתי לך בני אינו כנגד רוב הדינין שנאמר בענין זה כנקודה דקה בשטח הארץ וכבר הודעתיך בכמה מקומות שאין כוונתי רק להעיר רוחך בענינים ומראה מקום אני לך ואם תזכה ותורה תהא אומנותך תבין כל הדברים ותשמח בהם.
ונוהג איסור זה בכל מקום ובכל זמן בזכרים ונקבות.
ועובר על זה ואכל כזית מנבלה חייב מלקות.
<h2>מצוה תעג ראה מצות מעשר שני</h2>
להוציא מעשר שני מן התבואה בארבע שני השמטה כלומר אחר שנפריש מעשר ראשון הניתן ללוים שנפריש עוד מעשר אחר ועל כן הוא נקרא שני וזה המעשר היה דינו שיאכל בירושלם ועל זה נאמר (דברים י"ד כ"ב). עשר תעשר את כל תבואת זרעך. וביאר הכתוב שאם ירחק ממנו המקום ולא נוכל שאתו שם רק בטורח גדול ובהוצאה מרובה שנפדה אותו ונעלה דמיו בירושלם ונוציאם שם בצרכי אכילה ושתיה לבד. וביאר הכתוב כמו כן שהפודה מעשר שלו שצריך להוסיף חומש בדמים כלומר שאם הוא שוה ארבעה דינרים שיאכל במקומו חמשה דינרים בירושלם ועל זה נאמר (ויקרא כ"ז ל"א) ואם גאל יגאל איש ממעשרו חמשיתו יוסף עליו ודקדקו זכרונם לברכה (פסיקתא) ממעשרו ולא ממעשר חברו איש ממעשרו ולא אשה.
משרשי המצוה כתבתי במצות מעשר בהמות בסדר אם בחוקותי עשה ז' בסימן שנ"ו (מצוה ש"ס) ואף על פי שהענין מבואר טעמו בכתוב שהוא למען תלמד ליראה את ה' אלהיך כל הימים.
מדיני המצוה מה שאמרו זכרונם לברכה שאין מעשרין מעשר שני משנה לחברתה. וכן הוא בספרי (כאן) שנה שנה מלמד שאין מעשרין אותו משנה לחברתה אין לי אלא מעשר שני שבו דבר הכתוב מנין לרבות שאר מעשרות תלמוד לומר עשר תעשר. ואמרו זכרונם לברכה (ראש השנה ב' ע"א) שיום חמשה עשר בשבט הוא ראש השנה למעשר האילנות כלומר שכל אילן שהגיע לעונת המעשרות קודם חמשה עשר בשבט מתעשר במעשר של אותה שנה שאם היא שנת מעשר שני מפרישין ממנו מעשר שני ואם היא שנת מעשר עני מפרישין ממנו מעשר עני. וכבר כתבתי למעלה בסדר ויקח קרח במצות מעשר ראשון עשה רביעי בסימן שצ"א (מצוה שצ"ה) עונת המעשר במקצת מן האילנות ושם כתבתי שעיקר חיוב מעשר מדאורייתא אינו אלא בדגן תירוש ויצהר וכל השאר דרבנן. ויתר רובי דיני מעשר שני כולם מבוארים במסכתא הבנויה על זה והיא מסכת מעשר שני.
ומצוה זו אינה נוהגת בכל מקום אלא בזמן שישראל שרויין על אדמתם וירושלם בישובה נזכה ותחזינה עינינו בטובה. ובסדר שופטים במצות תרומה עשה ו' בסימן תצ"ו (מצוה תק"ז) אכתוב בגזרת השם המקומות שנוהג שם מעשר ראשון ושני ותרומה.
<h2>מצוה תעד ראה מצות מעשר עניתחת מעשר שני בשנה שלישית</h2>
להוציא מעשר עני בשנה השלישית וששית מן השמטה ועל זה נאמר (דברים י"ד כ"ח) מקצה שלש שנים תוציא את כל מעשר תבואתך בשנה ההיא והנחת בשעריך ובשנה הזאת היו מפרישין מעשר עני במקום מעשר שני של שאר שנים ואין מפרישין מעשר שני כלל.
משרשי המצוה בענין זה מה שכתבתי במצות הלואה לעני בכסף תלוה עשה א' בסימן ס"ו.
מדיני המצוה מה שאמרו זכרונם לברכה שבעל השדה שעברו עליו עניים נותן לכל אחד מהם מן המעשר כדי שבעו שנאמר ואכלו בשעריך ושבעו. וכמה כדי שובעו מן החטים לא יפחות מחצי קב משעורים לא יפחות מקב כוסמין לא יפחות מקב וחצי דבלה לא יפחות ממשקל חמש ועשרים סלע יין לא יפחות מחצי לוג שמן מרביעית לוג אורז רובע קב ירק משקל ליטרא חרובין שלשה קבין אגוזים עשרה אפרסקים חמשה רמונים שנים אתרוג אחד. היה לו דבר מועט והעניים מרובים מניח לפניהם והם מחלקין ביניהם ומעשר עני המתחלק בגורן אין בו טובת הנאה לבעלים ואיש ואשה שבאו ליטול נותנים תחלה לאשה ואחר כך לאיש.
ויתר פרטי המצוה מתבארים במסכתות פאה ומעשרות ודמאי ובמקומות מזרעים ומכשירים וידים. ובסדר שופטים בגזירת השם עשה ו' (מצוה תק"ז) אכתוב באיזה מקום נוהגת ובאיזה זמן.
<h2>מצוה תעה ראה שלא לתבוע הלואה שעברה עליה שביעית</h2>
שלא לתבוע החוב בשנת השמטה אבל יהא נשמט ולא נתבענו עוד ועל זה נאמר (דברים ט"ו ב') לא יגוש את רעהו ואת אחיו.
משרשי המצוה זו וכל ענינה כמנהגי כתבתי במצות עשה י"ג שבסדר זה (מצוה תע"ז).
ועובר על זה ותבע הלואתו אחר שנת השמטה בזמן הבית עבר על לאו זה אבל אין בו מלקות לפי שאין בו מעשה.
<h2>מצוה תעו ראה מצוה לנגוש אתהנכרי</h2>
לנגוש הנכרי שיפרע מה שהוא חייב לנו ולא נחמול ונרחם עליו להאריך לו המלוה ועל זה נאמר (דברים ט"ו ג') את הנכרי תגוש וכן אמרו בספרי (כאן) את הנכרי תגוש זו מצות עשה.
משרשי המצוה שלא נלמד נפשותינו לחמול ולרחם עליהם למען לא נמשך אחר מעשיהם ואחר עצתם בשום דבר.
והרמב"ן ז"ל (בהשגותיו לשורש הששי) כתב שאין זה מצות עשה כלל אבל ענין הכתוב להזהיר על החמלה בישראל בעשה ולא תעשה ואמר את הנכרי תגוש ולא אחיך והוא לאו הבא מכלל עשה דקימא לן שהוא כמו עשה והלאו המבואר בו כמו כן ולאחיך לא תגוש וכן הענין ממש באיסור רבית כמו שנכתוב בסדר כי תצא (מצוה תקע"ג) בגזרת השם.
דיני המצוה כלולים בביאור בכתוב לפי דעתי.
ונוהגת מצוה זו בכל מקום ובכל זמן בזכרים ונקבות.
ועובר עליה והאריך זמן פרעונו מן הנכרי על צד החמלה עליו לבד לא מצד היראה ללוה או להפסד חובו או לשום תועלת אחר ביטל עשה זה לדעת הרמב"ם ז"ל. ולדעת הרמב"ן ז"ל הנוגש ישראל בחובו ביטל עשה זה מלבד שעבר על לאו אבל אריכות חוב לנכרי לא מעלה ולא מוריד.
<h2>מצוה תעז ראה מצות השמטת כספים בשנה שביעית</h2>
לעזוב החובות בשנת השמטה ועל זה נאמר (דברים ט"ו ג') ואשר יהיה לך את אחיך תשמט ידך. ונכפלה האזהרה בזאת המצוה שנאמר (שם ב') וזה דבר השמטה שמוט כל בעל משה ידו ואמרו בתוספתא בשתי שמטות הכתוב מדבר אחת שמטת קרקע ואחת שמטת כספים.
כבר כתבתי בכסף תלוה במצות שביעית עשה רביעי בסימן ס"ט (מצוה פ"ד) מה שידעתי בשורש המצוה ושמטת כספים גם כן אחר אותו הטעם נמשך ללמד נפשנו במדות המעולות מדת הנדיבות ועין טוב ונקבע בלבבנו הבטחון הגדול בשם ברוך הוא ואז תכשר נפשנו לקבל טוב מאת אדון הכל כלול הברכה והרחמים. וגם נמצא מזה גדר חזק ומחיצה של ברזל להתרחק מאד מן הגזל ומן החמדה בכל אשר לרענו כי נשא קל וחומר בנפשנו לאמר אפילו הלויתיו ממוני והגיע שנת השמטה אמרה תורה להשמיט בידו המלוה שלא לגזול ושלא לחמוס משלו לא כל שכן שראוי לי להתרחק עד הקצה האחרון.
מדיני המצוה מה שאמרו זכרונם לברכה (ספרי כאן) שאין השביעית משמטת אלא בסופה כשתשקע חמה בערב ראש השנה של מוצאי שביעית שנאמר מקץ שבע שנים. ומשמטת אפילו מלוה שבשטר שיש בו אחריות נכסים ואם סיים לו שדה בהלואתו אינו משמט כן כתב הרמב"ם ז"ל (פ"ט משמיטה ויובל ה"ו) ותימה הוא דרבי יוחנן דחי לה בפרק השולח (ל"ז ע"א).
הקפת חנות ושכר שכיר אינו נשמט ואם זקפו אותם במלוה נשמט וכן הדין בקנסות. המגרש אשתו קודם שמטה אין כתובתה נשמטת אלא אם כן פגמה או זקפתה עליו במלוה.
והמלוה על המשכון אינו משמט והוא שיהיה החוב כנגד המשכון כן כתב הרמב"ם ז"ל (הל' י"ד) ובפרק הזהב (מ"ח ע"ב) אמרינן דאף על פי שאינו שוה אלא פלג חובו. והני מילי במשכון של מטלטלין אבל במשכון של קרקע באתרא דמסלקי שביעית משמטת ובכור אינו נוטל בה פי שנים לפי שהוא כחוב גמור אבל באתרא דלא מסלקי אין שביעית משמטתו. והשתא דקיימא לן סתם משכנתא שתא דהכי אסיקנא בגמרא (ב"מ ס"ח ע"א) לדעת קצת המפרשים כל המשכונות כאתרא דלא מסלקי דיינינן להו ואין שביעית משמטת משכונא ובכור נוטל בה פי שנים ובעל חוב דיתומים גובה ממנו דכקרקע שלהם הוא.
והמוסר שטרותיו לבית דין ואמר להם אתם גבו לי חוב זה אינו משמט שנאמר ואשר יהיה לך את אחיך וזה כבר נתנו ביד בית דין. ומזה הטעם אמרו זכרונם לברכה (גיטין ל"ז ע"א) שחוב שיש ליתומים על אחרים אין שביעית משמטתו דרבן גמליאל ובית דינו אביהן של יתומים ואחריהם כל בית דין שבכל דור ודור וכאילו מסרו שטרותיהם ביד בית דין דמי.
וכן מענין המצוה מה שאמרו (מכות ג' ע"ב) שהמלוה את חברו לעשר שנים אין שביעית משמטתו דכי אמר רחמנא לא יגוש בחוב הראוי לנגוש. וזה לא הגיע זמנו לנגשו עדין. ומה שאמרו שהמתנה עם חברו בחובו על מנת שלא תשמיטנו שביעית הרי זה משמט לפי שהוא כמתנה על מה שכתוב בתורה אבל אמר לו על מנת שלא תשמיט חוב זה ואפילו בשביעית כלומר אף על פי שדין שביעית להשמיט אני מתנה עמך שלא תשמיט חוב זה אין שביעית משמטתו בענין זה. שכל תנאי שבממון קיים כמו שכתבתי בסדר בהר סיני לא תעשה י' (מצוה של"ט). ויתר פרטיה במסכת שביעית (פרק עשירי).
ונוהגת מצוה זו מדאוריתא בארץ ישראל ובכל מקום בזמן שהיובל נוהג בזכרים ונקבות. וכבר כתבתי למעלה בסדר בהר סיני (מצוה ש"ל) באיזה זמן היובל נוהג. אבל בזמן שאין היובל נוהג אין שמטת קרקעות וכספים נוהגת מדאוריתא אבל מדברי סופרים נוהגת שמטת כספים אפילו בזמן הזה ואפילו בכל מקום כדי שלא תשתכח תורת השמטת כספים מישראל. וכבר כתבתי למעלה בסדר בהר סיני בסוף מצוה ראשונה (מצוה ש"ל) אי זו היא שנת השמטה לדעת המפרשים הגדולים היודעים דרכי התלמוד.
ועובר על זה ותבע את חברו על חוב שעברה עליו שנה שביעית בזמן הבית ביטל עשה זה מלבד שהוא עובר על לאו כמו שנכתוב בסדר זה בעזרת השם (מצוה תע"ה) ובזמן הזה קא עביד איסורא דרבנן. ואם ידעו הבית דין ששביעית עברה עליו אין נזקקין לנגוש אותו כלל ואפילו בזמן הזה. ואף על פי שהשמטת כספים עכשיו דרבנן וקימא לן שעבודא דאוריתא הא איפסיקא הלכתא דבכל דבר שבממון יש כח ביד חכמים לדחות דבר תורה מטעם דהפקר בית דין הפקר.
<h2>מצוה תעח ראה שלא למנוע מלהחיות העני ומליתן לו מה שהוא צריך</h2>
שלא נמנע החסד והצדקה מאחינו בני ישראל וכל שכן מן הקרובים. בדעתנו חולשת ענינם ויש בנו יכולת לסעדם ועל זה נאמר (דברים ט"ו ז') לא תאמץ את לבבך ולא תקפוץ את ידך מאחיך האביון כלומר אל תשליט עליך מדת הכילות והנבלה אבל הכן לבבך על כל פנים במדת הנדיבות והחמלה. ואל תחשוב שיהיה לך בדבר חסרון ממונך כי בגלל הדבר ההוא יברכך ה' ויפה לך ברכתו רגע קטן מכמה אוצרות של זהב וכסף.
משרשי מצות הצדקה כתבתי בכסף תלוה מצוה ראשונה בסימן ס"ו וקצת דיניה וענינה כמנהגי.
<h2>מצוה תעט ראה מצות צדקה</h2>
לעשות צדקה עם הצריך אליה בשמחה ובטוב לבב. כלומר שנתן מממוננו למי שיחסר לו ולחזק העני בכל מה שצריך למחיתו בכל יכלתנו ועל זה נאמר (דברים ט"ו ח') פתוח תפתח את ידך לו ודרשו זכרונם לברכה פתוח תפתח ואפילו כמה פעמים ועוד נאמר (ויקרא כ"ה ל"ה) והחזקת בו גר ותושב וחי עמך ואמר עוד (שם ל"ו) וחי אחיך עמך.
משרשי המצוה כתבתי בכסף תלוה מצוה א' בסימן ס"ו מה שידעתי.
מדיני המצוה מה שאמרו זכרונם לברכה (בבא בתרא י' ע"ב) שעיקר מצוה זו ליתן הצדקה ליד גבאי שיתננה למי שצריך לה כדי שלא יתבייש המקבל כשהוא מקבלה מיד הנותנה בכל עת שיראנו וגם הנותן לא יביישנו עליה לעולם שזה אינו יודע למי נותנה וזה אינו יודע ממי מקבלה.
ואתה בני אל תחשוב שענין מצות הצדקה לא יהיה רק בעני אשר אין לו לחם ושמלה כי אף בעשירים גדולים תתקיים גם כן מצות הצדקה לפעמים כגון עשיר שהוא במקום שאין מכירין אותו וצריך ללוות ואפילו בעשיר שהוא בעירו ובמקום מכיריו פעמים שיצטרך מפני חולי או מפני שום מקרה אחר לדבר אחד שהוא בידך ולא ימצא ממנו במקום אחר גם זה בכלל מצות הצדקה הוא בלי ספק כי התורה תבחר לעולם בגמילות חסדים ותצוה אותנו להשלים רצון הנבראים בני ברית באשר תשיג ידנו. וכלל הענין שכל המהנה את חברו בין בממון בין במאכל או בשאר צרכיו או אפילו בדברים טובים דברים נחומים בכלל מצות הצדקה היא ושכרו הרבה מאד ויכנסו דברי באזניך כי טובים המה באזן תבחן מלים.
ואמרו זכרונם לברכה (כתובות ס"ז ע"ב) שעני שאינו רוצה ליקח מערימין עליו ונותנין לו לשם הלואה ואחר כך אין שואלין אותה ממנו אבל עשיר המסגף עצמו ועינו צרה בממונו אין משגיחין בו. ואמרו זכרונם לברכה (שם) די מחסורו אתה מצווה להשלים חסרונו אבל אין אתה מצווה להעשירו. וכתב הרמב"ם ז"ל (פ"ט ה"ג) כי מעולם לא ראה ולא שמע עיר שיהיו בה עשרה מישראל שלא יהיה להם קופה של צדקה. ואמרו זכרונם לברכה (גיטין ז' ע"ב) שאפילו עני המתפרנס מן הצדקה חייב לעשות צדקה אם ימצא למטה ממנו שצריך לה. ואמרו זכרונם לברכה (שמות רבה ל"ו ג') שאין שום אדם בא לעניות לעולם בשביל רבוי הצדקה שיעשה שנאמר (ישעיה ל"ב י"ז) והיה מעשה הצדקה שלום ואין ישראל נגאלין אלא בזכות הצדקה שנאמר (שם א' כ"ז) ציון במשפט תפדה ושביה בצדקה. ויתר פרטיה במקומות בתלמוד בפיזור ורובם במסכת כתובות (פרק ששי) ובבבא בתרא (פרק ראשון).
ונוהגת בכל מקום ובכל זמן בזכרים ונקבות.
ועובר על זה ולא עשה צדקה בעת שנשאל עליה או שראה שצריך הדבר ויש יכולת בידו לעשותה ביטל עשה זה.
<h2>מצוה תפ ראה שלא נמנע מלהלוות לעני מפני השמטה</h2>
שלא להמנע מהלוות אל הצריכים מפני פחד השמטה שלא תפקיע החוב ועל זה נאמר (דברים ט"ו ט') השמר לך פן יהיה דבר עם לבבך בליעל לאמר קרבה שנת השבע שנת השמטה וגו'. ולשון ספרי (כאן) השמר בלא תעשה פן יהיה. בלא תעשה כלומר שאלו שני לאוין באו בזה הענין זה אחר זה לחזוק.
משרשי המצוה לחזק ולקבוע בלבבנו מדת הנדיבות ולהרחיק תכלית ההרחקה מדת הכילות ואין נדיב בעולם כמלוה מעותיו עם היותו יודע שהזמן קרב להשמיט הלואתו ולהפסידה ממנו אם אולי יארע בו אונס או שום מקרה שלא יוכל לתבוע הלואתו קודם שנת השמטה. וכל מבין דרכי התורה ומשיג לדעת אפילו מעט בחין ערכה ידע בבירור כי המפזר מממונו אל הצריכים נוסף עוד וחושך מיושר אך למחסור כי השם ידין את האדם לפי מעשיו ויעניקהו מברכתו כפי התקרבו אליה ומדת הכילות מחיצה של ברזל בינו ובין הברכה והנדיבות חלק מחלקי הברכה ונמצא המתנהג בו שהוא בתוכה ישמע חכם ויוסף לקח.
דיני המצוה קצרים כלולים בפשט הכתוב לפי דעתי.
ונוהג איסור זה בזכרים ונקבות בכל מקום ובכל זמן שאף בזמן הזה שאין שמטת כספים נוהגת מן התורה אלא מדרבנן מכל מקום אנו מוזהרים גם כן שלא נמנע מלהלוות אל הצריך מפני פחד שנת השמטה שמשמטת מדרבנן בזמן הזה ומן התורה בזמן הבית. ועובר על זה ונמנע מהלוות אל הצריך מפני זה עבר על לאו אבל אין בו מלקות לפי שאין בו מעשה. ואולי יעלה במחשבתך בני לאמר ואיך ימנע אדם מהלואה לעולם מפני זה ולמה נכתב על זה לאו והלא בידו להתנות עמו על מנת שלא תשמיטנו בשביעית וכדרך שאנו עושין תמיד בשטרותינו אל יבהילך דבר זה כי התורה תזהירנו בדברים ואף על פי שאפשר בתקנות ותנאים.
<h2>מצוה תפא ראה שלא לשלח עבדעברי ריקם כשיצא חפשי</h2>
שלא נוציא עבד עברי בידים ריקניות מעבדותנו כשיצא בן חורין לסוף שש שנים. אבל נעניקהו מהוננו על כל פנים. ועל זה נאמר (דברים ט"ו י"ג) וכי תשלחנו חפשי מעמך לא תשלחנו ריקם.
משרשי מצוה זו וכל ענינה ומקום ביאורה כתוב במצות עשה דהענקה שבסדר זה (מצוה תפ"ב).
<h2>מצוה תפב ראה מצות הענק עבדעברי</h2>
לתת ממה שיש לנו לעבד עברי בזמן שיצא מתחת ידנו לחרות ולא נשלחנו בידים ריקניות ועל זה נאמר (דברים ט"ו י"ד) העניק תעניק לו מצאנך ומגרנך ומיקבך אשר ברכך ה' אלהיך תתן לו.
משרשי המצוה למען נקנה בנפשנו מדות מעולות יקרות וחמודות ועם הנפש היקרה והמעולה נזכה לטוב והאל הטוב חפץ להיטיב לעמו והודנו והדרנו הוא שנרחם על מי שעבד אותנו ונתן לו משלנו בתורת חסד מלבד מה שהתנינו עמו לתת לו בשכרו ודבר מושכל הוא אין צורך להאריך בו.
מדיני המצוה מה שאמרו זכרונם לברכה (קידושין ט"ז ע"ב) שאחד העבד היוצא בסוף שש או ביובל או במיתת אדון וכן אמה שיצאת באחד מכל אלו או בסימנין הרי אלו מעניקין להם. אבל היוצאין בגרעון כסף אין מעניקין להם שנאמר וכי תשלחנו חפשי וזה לא שלחו הוא אלא העבד הוא שגרם בנתינת הכסף לצאת מתחת ידו. וכן מה שדרשו זכרונם לברכה (שם י"ז ע"א) במה שהזכיר הכתוב צאן וגורן ויקב שבדברים שיש בהן ברכה מחמת עצמם הוא שחייב אדם להעניקם אבל לא כספים ובגדים. ומה שאמרו זכרונם לברכה (שם) שאין פוחתין לו משלשים סלע. ובין נתברך בעל הבית לרגלו או לא נתברך חייב להעניק לו וענק העבד לעצמו ואין בעל חובו גובה הימנו. ויתר פרטיה מבוארים בפרק ראשון מקדושין.
ונוהגת מצוה זו בזכרים ונקבות בזמן הבית שאין דין עבד עברי נוהג אלא בזמן שהיובל נוהג כמו שכתבתי במה שקדם (מצוה מ"ב) ומכל מקום אף בזמן הזה ישמע חכם ויוסף לקח שאם שכר אחד מבני ישראל ועבדו זמן מרובה או אפילו מועט שיעניק לו בצאתו מעמו מאשר ברכו השם.
<h2>מצוה תפג ראה שלא לעבוד בקדשים</h2>
שלא נעבוד עבודה בבהמות הקדשים ועל זה נאמר (דברים ט"ו י"ט) לא תעבוד בבכור שורך ושאר הקדשים נלמדים מן הבכור כמו שבא בבכורות (כ"ה ע"א).
משרשי המצוה להרחיקנו מהתקרב אל הקדשים ומנגוע בהן כתבתי בסדר זה בלאו דאיסור פסולי המוקדשין כ"ו (מצוה תפ"ט) ובכמה מקומות.
מדיני המצוה מה שאמרו זכרונם לברכה (בכורות שם) כל קדשי מזבח בין קדשי קדשים בין קדשים קלים אסורים בגזה ועבודה. ואסור להדיוט ליהנות מקדשי ה' יתברך בין מדברים הקרבים על גבי המזבח בין מקדשי בדק הבית וכל הנהנה בשוה פרוטה מקדשי השם מעל. דברים שהותרו באכילה מן הקרבנות כגון בשר חטאת ואשם אחר זריקת דמן או שתי הלחם אחר זריקת דם שני הכבשים אין בהן מעילה אפילו אכל הזר מאלו וכיוצא בהן הואיל והן מותרין למקצת בני אדם ליהנות בהן כל הנהנה מהן לא מעל ואפילו נפסלו ונאסרו באכילה הואיל והיתה להן שעת היתר אין חייבין עליהן מעילה.
כל המועל בזדון לוקה ומשלם מה שפגם מן ההקדש בראשו ואזהרה של מעילה מזה שנאמר לא תוכל לאכול בשעריך וגו' ונדריך מפי השמועה למדנו שזו אזהרה לאוכל בשר עולה כמו שאמרנו למעלה (מצוה תמ"ז) הואיל וכולה לה' והוא הדין לשאר כל קדש שהוא לה' לבדו בין מקדשי מזבח בין מקדשי בדק הבית אם נהנה מהן בשוה פרוטה לוקה. מעל בשגגה משלם מה שנהנה ותוספת חומש ומביא איל בשתי סלעים ומקריבו אשם ומתכפר לו וזהו הנקרא אשם מעילות שנאמר (ויקרא ה' ט"ו ט"ז) בשגגה מקדשי ה' והביא את אשמו לה' וגו' ואת אשר חטא מן הקדש ישלם ואת חמשיתו יוסף עליו ושילום הקרן עם תוספת חומש והבאת הקרבן מצות עשה (מצוה קכ"ז). תשלום הקרן והבאת האשם מעכבין את הכפרה ואין החומש מעכב שנאמר (שם) באיל האשם ונסלח לו איל ואשם מעכבין ואין החומש מעכב. הביא מעילתו עד שלא הביא אשמו לא יצא. נסתפק לו אם מעל אם לא מעל פטור מן התשלומין ומן הקרבן. והחומש הרי הוא כתחלת ההקדש ואם נהנה בו מוסיף חומש על חומש וכבר ביארנו כמה פעמים (מצוה שנ"ה) שהחומש אחד מארבעה על הקרן עד שיהיה הוא וחומשו חמשה. ויש דברים שאין חייבין עליהן מעילה מדברי תורה אבל אסור ליהנות בהן מדברי סופרים והנהנה מהם משלם קרן לבד ואינו מוסיף חומש ואינו מביא אשם כמו שמבואר במסכת מעילה (פרק שלישי).
וכל קדשי מזבח בין קדשי קדשים בין קדשים קלים אסורין בגזה ועבודה שנאמר לא תעבוד בבכור שורך ולא תגוז בכור צאנך והוא הדין לשאר קדשים והגוזז את השור או העובד בו לוקה מן התורה ותולש אינו כגוזז. וכתב הרמב"ם ז"ל (כאן ה"ז) יראה לי שאינו לוקה עד שיגזוז כדי רוחב הסיט כפול לא יהיה זה חמור משבת. ספק קדשים כגון בהמה שהיא ספק בכור וכיוצא בה הרי הן אסורין בגזה ובעבודה והגוזז או העובד בהן אינו לוקה. בהמת הקדש שנפל בה מום ונפדית כמו שביארנו (מצוה תמ"א) אינה מותרת בגזה ועבודה והרי היא באיסורה עד שתשחט. נשחטה אחר פדיונה הותרה באכילה במה דברים אמורים בשקדם הקדשן את מומן או קדם מום עובר להקדשן אבל המקדיש בעלת מום קבוע למזבח אינה אסורה בגזה ועבודה אלא מדבריהם נפדית הרי היא כחולין לכל דבר ותצא לחולין להגזז ולהעבד חוץ מן הבכור והמעשר שהקדושה חלה על גופן אף על פי שהן בעלי מומין קבועין מתחלה ואינן יוצאין לחולין להגזז ולהעבד לעולם. ואסור להרביע בבכור או בפסולי המוקדשין. ומותר לתלוש את השיער לכתחלה מן הקדשים כדי להראות המום למומחה ואותו השיער שתלש או שנשר מן הבהמה או מן הבכור או מן המעשר הרי זה אסור בהנאה אפילו לאחר שישחטו מפני מומן גזרה שמא ישהה אותן הואיל ואינן בני כפרה. אבל צמר הנושר מן החטאת והאשם מותר בהנאה לאחר שחיטתן מפני מומן הואיל ולכפרה הן באין אינו משהה אותן ואם נתלש מן העולה הרי זה ספק. וכל שנתלש מן הקדשים אחר שנפל בהן מום הרי זה מותר בהנאה מכיון שלא תלש בידו חוץ מן הבכור שאף הנתלש ממנו אחר שנפל בו מום אסור בהנאה. השוחט בכור או שאר המוקדשין תולש השיער מכאן ומכאן לעשות מקום לסכין ולא יזיזנו ממקומו. קדשי בדק הבית אפילו בגזה ועבודה אסורין מדברי סופרים אבל מן התורה אינן אסורין לפיכך הגוזז אותן או העובד בהן אינו לוקה אבל מכין אותו מכת מרדות. המקדיש עובר למזבח אמו אסורה בעבודה מדברי סופרים אבל מן התורה אינה אסורה אבל לגזוז אותה מותר מפני שעבודתה מכחשת את העובר גזרו בה והרי היא מותרת בגזה לפי שאין בה הפסד לולד. הקדיש אבר אחד מן הבהמה בין לבדק הבית בין למזבח הרי הדבר ספק אם אסורה כולה בגזה ועבודה או אינה אסורה לפיכך אין לוקין עליה. ויתר פרטיה במסכת בכורות (שם).
ונוהג איסור זה בכל מקום ובכל זמן בזכרים ונקבות. שאף על פי שאמרו זכרונם לברכה (עבודה זרה י"ג ע"א) שאין מקדישין בהמה לקרבן ולא לבדק הבית בזמן הזה כמו שכתבתי הרבה פעמים מכל מקום מי שהקדיש הקדשו הקדש.
ועובר על זה ועבד בבהמת קדשים כענין שאמרנו חייב מלקות.
<h2>מצוה תפד ראה שלא לגזוז אתהקדשים</h2>
שלא נגוז הצמר מבהמת הקדשים ועל זה נאמר (דברים ט"ו י"ט) ולא תגוז בכור צאנך וכל שאר הקדשים נלמדים מן הבכור באיסור זה.
וכל ענין איסור הגזה כאיסור העבודה אין ראוי להאריך בו עוד הנה כתבתי קצת דיני הגזה למעלה עם דיני העבודה.
<h2>מצוה תפה ראה שלא לאכול חמץ אחר חצות</h2>
שלא נאכל חמץ אחר חצות ביום ארבעה עשר בניסן ועל זה נאמר (דברים ט"ז ג') לא תאכל עליו חמץ. כתב הרמב"ם ז"ל (בספר המצוות) מלת עליו שבה על כבש הפסח שהחובה בזביחתו בין הערבים ביום ארבעה עשר ואמרו מעת שיגיע זמן זביחתו לא תאכל חמץ. ובפסחים (כ"ח ע"ב) אמרו זכרונם לברכה מנין לאוכל חמץ משש שעות ולמעלה שהוא בלא תעשה שנאמר לא תאכל עליו חמץ ושם (ד' ע"ב) נאמר לכולי עלמא מיהת חמץ משש שעות ולמעלה דאוריתא כן מצאנו לשון כל הנוסחאות המדויקות שנקראו על זקני התלמוד ושם נאמר בטעם איסור החמץ בשעה ששית עבדו רבנן הרחקה יתרה כי היכי דלא ליגע באיסורא דאוריתא ומי שיעבור ויאכל חמץ אחר חצות לוקה עד כאן.
משרשי המצוה לפי שענין איסור חמץ בפסח הוא איסור חמור ביותר מצד שענין זה יסוד גדול בדתנו כי יציאת מצרים הוא אות ומופת מוכרח בחדוש העולם שהוא העמוד הגדול שאולמי התורה נסמכים בו כמו שכתבתי כמה פעמים ועל כן כל מצוה שהיא לזכר יציאת מצרים חמורה עלינו וחביבה הרבה על כן מצד החומר הגדול שבה תזהירנו התורה להתחיל בה שש שעות קודם הגיע זמן הנועד לאותו הנס שהוא התחלת יום חמשה עשר וכל זה למען נתן אל לבנו חומר המצוה וגודל ענינה בראותנו כי התורה תעשה לנו גדר סביב לה.
מדיני המצוה מה שאמרו זכרונם לברכה (שם י"א ע"ב) שאוכלין חמץ כל ארבע שעות מיום זה ותולין כל חמש כלומר לא אוכלין גזרה משום יום המעונן ולא שורפין אלא נהנין להאכילו לכל בריה או למוכרו לכל אדם ושורפין אותו בתחלת שעה ששית וזו היא תקנת חכמים במצוה כדי להרחיק את האדם מן העבירה שלא יכשל לאוכלו בתחלת שעה שביעית שהוא אסור מן התורה כמו שאמרנו וכמו שדרשו זכרונם לברכה גם כן מכתוב אחר שאמרו שם בפסחים (ד' ע"ב) כתיב (שמות י"ב י"ט) שבעת ימים שאור לא ימצא בבתיכם וכתיב (שם ט"ו) אך ביום הראשון תשביתו שאור מבתיכם הא כיצד לרבות ארבעה עשר לביעור. ויהיה פירוש ראשון כמו הראשון אדם תולד (איוב ט"ו ז') שפירושו קודם. וממה שחייב בכתוב להשביתו באותו יום ידענו שמקצת היום הוא מותר בהכרח שאי אפשר לכוין רגע הראשון של יום ולהשביתו בו ואחר שכן שמקצתו של יום מותר ולא ביאר לנו הכתוב אי זה חלק ממנו הוא שמותר נחלקהו אנחנו בשוה מן הסברה האמתית שאם תחלקהו בענין אחר לא יהיה שורש בדבר כלל וזהו אומרם שם אך חלק. והמפרשים כי מלת אך באלפא ביתא חץ לא יבינו דברי חכמים. ויתר פרטי המצוה במסכת פסחים פרק ראשון.
ונוהגת בזכרים ונקבות בכל מקום ובכל זמן ואפילו בזמן הזה שאין לנו קרבן פסח.
ועובר על זה ואכל כזית חמץ אחר חצות חייב מלקות לדעת הרמב"ם ז"ל כי הוא סובר שהלכה כרבי יהודה דאמר דחמץ לפני זמנו ארצה לומר ביום ארבעה עשר בניסן מחצות היום ולמעלה עובר עליו האוכלו בלאו זה שזכרנו.
אבל הרמב"ן ז"ל (בהשגתו לספר המצוות) חולק עליו ולדעתו אין בזה לאו שהלכה כרבי שמעון דפליג עליה דרבי יהודה ואמר בין לפני זמנו בין לאחר זמנו אינו עובר בלא כלום ודריש מילתיה מדכתיב לא תאכל עליו חמץ שבעת ימים תאכל עליו מצות בשעה שישנו האדם בקום אכול מצה ישנו בבל תאכל חמץ בשעה שאינו בקום אכול מצה דהיינו בין לפני זמן הפסח בין לאחריו אינו באזהרת בל תאכל חמץ ולדעת רבי שמעון מלת עליו תשוב על אכילתו של פסח שהיה נאכל לערב וכן הוא מפורש בירושלמי (פ"א דפסחים ה"ד) שלדברי רבי יהודה מלת עליו שבה על שחיטתו ולדברי רבי שמעון על אכילתו שהיה נאכל לערב. וזה שבא בגמרא לכולי עלמא חמץ משש שעות ולמעלה אסור וכן מה שאמרו עבדו רבנן הרחקה יתירא דלא ליגע לידי איסורא דאוריתא כל זה אמת שיש איסור דאוריתא בנהנה מן החמץ אחר חצות ואמנם האיסור הוא דקאי עליה במצות השבתה מדאוריתא משש שעות ולמעלה אבל ודאי אין בו איסור לאו כלל כרבי שמעון דקיימא לן כוותיה. וכן הוא מפורש הענין שם בגמרא שאמרו דכולי עלמא מיהת חמץ משש שעות ולמעלה דאוריתא מנא לן אמר אביי תרי קראי כתיבי וכו' וסיום דבריו שם הא כיצד לרבות ארבעה עשר לביעור הנה זה מבואר שאין האיסור בו אחר חצות אליבא דהלכתא זולתי מצות השבתה דאוריתא הנה לדעתו ז"ל אין לאו זה דלא תאכל בכלל מנין המצות. הט אזנך בני ושמע דברי חכמים אלו ואלו דברי אלהים חיים הם וכולם נר ודע כי יש בתורה שבעים פנים וכולם נכוחים.
<h2>מצוה תפו ראה שלא להותיר מבשר קרבן החגיגה שנקריב ביום י'ד בניסן עדיום השלישי</h2>
שלא להותיר דבר מבשר חגיגת ארבעה עשר עד יום השלישי והוא הקרבן הבא עם הפסח להגדיל השמחה אלא יאכל כולו בתוך שני הימים שהם ארבעה עשר וחמשה עשר ועל זה נאמר (דברים ט"ז ד') ולא ילין מן הבשר אשר תזבח בערב ביום הראשון לבקר ובא הפירוש המקובל על זה (פסחים ע"א ע"א) שבחגיגה הבאה עם הפסח הכתוב מדבר שזמן אכילתו עד שני ימים ועל זאת החגיגה אמר הכתוב (שם ב') וזבחת פסח לה' אלהיך צאן ובקר כלומר שיביא עם הפסח קרבן אחר לחגיגה כלומר להרבות השמחה.
ומשרשי המצוה היסוד הקבוע לנו במצות ענין הפסח שהיא מצוה גדולה ויסוד חזק בתורתנו על כן נצטוינו לעשות יום שחיטתו יום שמחה ואין שמחה שלמה לבני אדם רק ברבוי בשר וזהו שנצטוינו שלא להותיר כלל מכל בשר הנשחט לכבוד שמחת הפסח עד יום השלישי אלא יאכל כולו ביומו להרבות בו גילה ושובע שמחות. וזה נאמר בכאן מלבד הטעם הכתוב בנותר בסדר צו עשה ח' בסימן קל"ח (מצוה קמ"ג) שנותן טעם לשבח בכל איסור הנותרות.
מדיני המצוה מה שאמרו זכרונם לברכה (פסחים ע' ע"א) שחגיגת ארבעה עשר אין אדם יוצא בה ידי חובתו מחיוב חגיגת המועד שהיא מצות עשה גם כן כמו שכתוב בכסף תלוה עשה ו' בסימן ע"א (מצוה פ"ח) אבל יוצא בה ידי חובתו מחיוב שמחת המועד שהוא מצות עשה גם כן כמו שכתבנו בסדר זה (מצוה תפ"ח) לפי שענין חיוב השמחה אינו אלא להרבות בשר כדי לשמוח והרי יש בשר. ומזה הטעם אמרו זכרונם לברכה (חגיגה ז' ע"ב) שיוצאין ידי שלמי שמחה אפילו בנדר או נדבה של שלמים ואף על פי ששחטן קודם הרגל ובלבד שיאכל מהם ברגל ששלמי שמחה אין צריך לשחטן בשעת שמחה וגם כן אין אדם צריך לשחטן לשם שלמי שמחה שאין עיקר המצוה רק להרבות השמחה בבשר כמו שאמרנו. ויתר פרטי המצוה מבוארין במסכת חגיגה ובמקומות ממסכת פסחים.
ונוהגת מצוה זו בזמן הבית בזכרים ונקבות שאפילו הנשים חייבות בשלמי שמחה אף על פי שהזמן גרמא כמו שהן חייבות בשביתה בו.
ועובר על זה והותיר כלום מחגיגה זו ליום השלישי חייב לשרוף אותו באש כמו שהדין בנותר ולפיכך אין חיוב מלקות בלאו זה אחר שהוא ניתק לעשה מן הכלל הידוע לנו בזה.
<h2>מצוה תפז ראה שלא להקריב קרבן פסח בבמת יחיד</h2>
שנמנענו מהקריב שה הפסח בבמת יחיד ואפילו בשעת היתר הבמות. וענין הבמות הוא שהיה כל יחיד ויחיד מישראל שרצונו להקריב קרבן בונה בנין בכל מקום שירצה ומקריב שם קרבנותיו לשם יתברך קודם בנין בית הבחירה ואפילו בזמן ההוא שהיה מותר להם לעשות כן דוקא בשאר הקרבנות אבל קרבן הפסח אין מקריבין אותו לעולם אלא בבמת רבים והוא המקום שהיה המשכן שם ועל זה נאמר (דברים ט"ז ה') לא תוכל לזבוח את הפסח באחד שעריך. וכן אמרו זכרונם לברכה בסוף פרק א' ממסכת מגילה (ט' ע"ב) אין בין במה גדולה לבמה קטנה אלא פסחים.
משרשי המצוה לקבוע בנפשנו גודל ענין הפסח ויוקר המצוה מן הטעם שכתבתי בו כמה פעמים ובאמת כי כבוד המצוה ופרסומה יותר כשיעשוה במקום מסויים הכל יחד ולא כל יחיד ויחיד במחוז חפצו. דיני המצוה במגילה פרק א' (שם).
ונוהג איסור זה בזמן הבית כי אז נקריב קרבן הפסח בזכרים ונקבות שאף הן חייבות בקרבן הפסח וכמו שכתבתי במצות הפסח ב' בסדר בא בסימן ה'. ואפשר לומר שאף בזמן הזה העובר והקדיש שה לפסח והקריבו בבמת יחיד עבר על לאו זה וחייב מלקות.
<h2>מצוה תפח ראה מצוה לשמוח ברגלים</h2>
לשמוח ברגלים שנאמר (דברים ט"ז י"ד) ושמחת בחגך. והענין הראשון הרמוז בשמחה זו הוא שנקריב שלמים על כל פנים בבית הבחירה וכענין שכתוב וזבחת שלמים והדר ושמחת בחגך ובשביל הקרבת השלמים אמרו זכרונם לברכה (חגיגה ו' ע"ב) נשים חייבות בשמחה לומר שאף הן חייבות להביא שלמי שמחה. ועוד אמרו זכרונם לברכה (שם ח' ע"א) שמח בכל מיני שמחה. ובכלל זה הוא אכילת הבשר ושתית היין וללבוש בגדים חדשים וחילוק פירות ומיני מתיקה לנערים ולנשים ולשחוק בכלי שיר במקדש לבד וזו היא שמחת בית השואבה הנזכרת בגמרא (סוכה נ' ע"א). כל זה שזכרתי בכלל ושמחת בחגך. ואמרו זכרונם לברכה במסכת פסחים (ק"ט ע"א) חייב אדם לשמח בניו ובני ביתו ברגל ושם נאמר תניא רבי יהודה בן בתירה אומר בזמן שבית המקדש קיים אין שמחה אלא בבשר שנאמר (דברים כ"ז ז') וזבחת שלמים ואכלת שם וגו' עכשיו אין שמחה אלא ביין שנאמר (תהלים ק"ד ט"ו) ויין ישמח לבב אנוש. ואמרו עוד במה משמחם אנשים בראוי להם ביין ונשים בראוי להן בבגדים נאים. והזהירתנו התורה כמו כן להכניס בכלל השמחה העניים והגרים והחלושים שנאמר אתה וגו' והלוי והגר והיתום והאלמנה.
משרשי המצוה לפי שהאדם נכון על ענין שצריך טבעו לשמוח לפרקים כמו שהוא צריך אל המזון על כל פנים ואל המנוחה ואל השינה ורצה האל לזכותנו אנחנו עמו וצאן מרעיתו וציונו לעשות השמחה לשמו למען נזכה לפניו בכל מעשינו. והנה קבע לנו זמנים בשנה למועדים לזכור בהם הנסים והטובות אשר גמלנו ואז בעתים ההם ציונו לכלכל החומר בדבר השמחה הצריכה אליו. וימצא לנו תרופה גדולה בהיות שובע השמחות לשמו ולזכרו כי המחשבה הזאת תהיה לנו גדר לבל נצא מדרך היושר יותר מדאי. ואשר עמו התבוננות מבלי החפץ בקטרוג ימצא טעם בדברי.
מדיני המצוה כתבתי קצתן למעלה ויתר פרטיה במסכת חגיגה ובמקומות מן התלמוד בפיזור.
ונוהגת מצוה זו לענין השמחה אבל לא לענין הקרבן בכל מקום ובכל זמן בזכרים ונקבות.
ועובר על זה ואינו משמח עצמו ובני ביתו והעניים כפי יכולתו לשם מצות הרגל ביטל עשה זה ועל הדרך הזה יאמרו זכרונם לברכה (אבות פ"ב מי"ב) יהיו כל מעשיך לשום שמים.
<h2>מצוה תפט ראה מצוה להראות ברגלים בבית המקדש</h2>
שנצטוינו להראות כל זכר בירושלם בבית הבחירה שלש פעמים קבועים בשנה והן פסח ושבועות וסוכות ועל זה נאמר (דברים ט"ז ט"ז) שלש פעמים בשנה יראה כל זכורך את פני ה' אלהיך. וענין המצוה שיעלה כל אדם עם כל בן זכר שיש לו שיוכל ללכת לבדו ברגליו למקדש ויתראה לשם. ומחיוב ראיה זו שיקריב שם קרבן עולה וזה הקרבן נקרא עולת ראיה ואין לקרבן זה שיעור אפילו תור אחד או גוזל פוטר. וכבר כתבתי בכסף תלוה עשה ששי (מצוה פ"ח) מה שאמרו זכרונם לברכה (חגיגה ו' ע"ב) שלש מצוות נצטוו ישראל ברגל חגיגה ראיה שמחה ועל כל אחת משלש מצוות אלו היו מביאין קרבן ונקראין קרבן חגיגה שלמי שמחה עולת ראיה.
משרשי המצוה למען יראו כל ישראל ויתנו אל לבם בפעולת הקרבן המעורר הלבבות כי כולם מקטנם ועד גדולם חלק ה' ונחלתו עם קדוש ונבחר נוצרי עדותו סגולת כל העמים אשר תחת כל השמים לשמור חוקיו ולקיים דתו על כן יובאו שלש פעמים בשנה בית ה' והוא כאמרם על דרך משל הננו לאל לעבדים נכנסים ובאים בצל קורתו ובחזקתו סמוכים לעד לעולם באהבתו וביראתו זר לא יבא בתוכנו כי אנחנו לבדנו בני ביתו. ועם המעשה הזה יתעורר דעתנו ונכניס בלבנו מוראו ונקבע ברעיונינו אהבתו ונזכה לקבל חסדו וברכתו. ובא עלינו החיוב בזכרים לבד כי הם עיקר הבית והטף והנשים טפלה להם ועם החזקה בהם לעבדים נעשית החזקה בכל שהוא תחת ידם. ומזה היסוד נתייחדה לנו מצוה במועד שנת השמטה בחג הסכות להקהיל שם האנשים והנשים והטף והגרים לפי שאותה השנה משחררת הכל ומפקעת השעבוד מכל החי מכל בשר להשיב הכל תחת יד האדון ה' צבאות ואז באותה השנה לא תועיל חזקתם לאשר תחתיהם שאין שם אדנות בארץ בעת ההיא. ועוד יש עמנו טעם אחר במצות הקהל נכתוב אותו במקומו בסדר אתם נצבים בגזרת השם.
מדיני המצוה מה שאמרו זכרונם לברכה שעולת ראיה ושלמי שמחה אין דוחין לא שבת ולא טומאה אבל דוחין יום טוב אף על פי שאין מקריבין ביום טוב נדרים ונדבות. ועוד כתבתי קצת מדיניה בסדר אם כסף תלוה במצות חגיגה עשה ו' בסימן ע"א (מצוה פ"ח) ושם כתבתי במי נוהגת ובמי אינה נוהגת וכל ענינה כמנהג הספר.
<h2>מצוה תצ ראה שלא לעלות לרגל בלא קרבן שיהיה עמנו שנקריבו שם</h2>
שלא נעלה לבית הבחירה ברגל בלא קרבן שנקריב שם והוא הקרבן שפירשנו למעלה בסדר זה עשה אחרון (מצוה תפ"ט) שנקרא עולת ראיה ועל זה נאמר (דברים ט"ז ט"ז) ולא יראו פני ריקם פירוש פני כמו לפני. ושם כתבתי משרשי המצוה וכל ענינה.
וזאת האזהרה אינה נוהגת בנקבות כמו שאין מצות העשה הבאה על זה נוהגת בהן.
<h2>מצוה תצא שופטים מצות מינוי שופטים ושוטרים בכל קהל וקהל מישראל</h2>
למנות שופטים ושוטרים שיכריחו לעשות מצוות התורה ויחזירו הנוטים מדרך האמת אליה בעל כרחם ויצוו בראוי לעשות וימנעו הדברים המגונים ויקיימו הגדרים על העובר עד שלא יהיו מצוות התורה ומניעותיה צריכות לאמונת כל איש ואיש. ומתנאי המצוה הזאת שיהיו אלה הדיינין מדרגה עליונה ממדרגה וזה שנעמיד בכל עיר ועיר עשרים ושלשה דיינין מקובצין כולן במקום אחד משערי המדינה הראויה לזה המנין וזאת היא סנהדרי קטנה ונעמיד בירושלם בית דין גדול משבעים דיינין ונעמיד אחד על השבעים ההם והוא הנקרא ראש הישיבה והוא אשר יקראו החכמים נשיא כמו כן ויהיו כולן מקובצין במקומן המיוחד להם. ומקום שהוא מועט המנין שאינו ראוי לסנהדרי קטנה יעמידו בו שלשה ישפטו הם הדבר הקטן והדבר הקשה יביאון למי שהוא למעלה מהם. וכמו כן ימנו נוגשים בעם הסובבים בעיר בשוקים וברחובות יביטו עניני בני אדם בסחורותם ממכרם ומקחם עד שלא יהיה ביניהם העול ואפילו בדבר מועט. והמצוה שבאה בזה הוא אומרו יתברך (דברים ט"ז י"ח) שופטים ושוטרים תתן לך בכל שעריך ולשון ספרי (כאן) מנין שממנין בית דין לכל ישראל תלמוד לומר שופטים ושוטרים ומנין שממנין אחד על גבי כולם תלמוד לומר תתן לך ומנין שממנין בית דין לכל שבט ושבט תלמוד לומר בכל שעריך רבן שמעון בן גמליאל אומר לשבטיך ושפטו מצוה על כל שבט ושבט להיות דן את שבטו ושפטו את העם על כרחם. וכבר נכפלה המצוה למנות שבעים זקנים והוא אמרו יתברך למשה ע"ה (במדבר י"א ט"ז) אספה לי שבעים איש ואמרו זכרונם לברכה (ספרי בהעלותך פיסקא דאספה לי) כל מקום שנאמר לי הרי הוא קיים לעולם וכן (שמות כ"ח מ"א) וכהנו לי וגו' כלומר שהיא מצוה נדחית ואינה לפי שעה אבל יהיה זה עוד כל ימי הארץ.
שורש המצוה נגלה הוא שעם הדבר הזה נעמיד דתנו בהיות אימת אלופינו ושופטינו על פני ההמון ומתוך הרגלם בטוב וביושר מחמת יראה ילמדו העם טבעם לעשות משפט וצדק מאהבה בהכרתם דרך האמת וכענין שיאמרו החכמים שרוב ההרגל הוא מה שאחר הטבע כלומר כי כמו שהטבע יכריח האדם למה שהוא מבקש כן ההרגל הגדול חוזר בו כעין טבע קיים ויכריחנו ללכת בדרך ההרגל לעולם ובלכת העם בדרכי היושר והאמונה ובוחרים בטוב תדבק בהם הטוב וישמח ה' במעשיו.
מדיני המצוה מה שאמרו זכרונם לברכה שהגדול שבשבעים יושב למטה מן הנשיא והוא הנקרא אב בית דין ושאר השבעים יושבין לפי שניהם וכפי מעלתם קרוב לנשיא כלומר שכל הגדול מחברו בחכמה סמוך לו יותר והשוין בחכמה הולכין בהן אחר רוב שנים וכולן יושבין בעיגול עשוי כמו חצי גורן כדי שיהו רואין כולן אלו את אלו. ועוד מעמידין לפניהם שני בתי דינין של עשרים ושלשה ועשרים ושלשה כת אחת מהן על פתח העזרה וכת אחרת על פתח הר הבית והגדול שבכל כת וכת ראש לכת שלו.
ואין מעמידין בסנהדרין בין גדולה בין קטנה אלא אנשים חכמים ונבונים בחכמת התורה ויודעין גם כן קצת משאר החכמות כגון רפואות וחשבון תקופות ומזלות ואיצטגנינות ודרכי המעוננים והקוסמים והמכשפים כדי שיהו יודעין לדון העם בכל דרכים אלו אם יצטרכו לכך. ואין מעמידין בסנהדרין אלא כהנים לוים וישראלים מיוחסים הראויין להשיא בנותן לכהונה שנאמר במשה (במדבר י"א ט"ז) והתיצבו שם עמך ודרשו זכרונם לברכה (סנהדרין ל"ז ע"ב) בדומין לך.
ואין מעמידין סנהדרין לעולם בין סנהדרי גדולה בין סנהדרי קטנה אלא סמוכין ומשה רבנו סמך לתלמידו יהושע כמו שכתוב (במדבר כ"ז כ"ג) ויסמוך את ידיו עליו וכמו כן סמך לשבעים הזקנים שאסף אליו ואותן הזקנים סמכו לאחרים ואחרים לאחרים עד סוף כל הסמוכים. ואמנם הסמיכה בכל הדורות לא היתה ביד כמו סמיכה של משה אלא שהיו בודקין אותו שהיו רוצין לסמוך אם היה בקי בחכמת התורה ואם היה שכלו בריא ושלם ואם הוא איש אוהב אמת ושונא העול וכל ענינו ואחר חקירה רבה בענינו ובחכמתו אומרין לו שלשה חכמים סמוכים או אפילו כשאחד מהן סמוך הרי אתה סמוך וקורין לו רבי מאותה שעה והיה לו רשות לאחר מכאן לדון אפילו דיני קנסות. ודין זקן מופלג וסריס וסומא אפילו באחת ומי שאין לו בנים שאינן ראויין להיות סנהדרין ודין מלכי בית דוד שדנין ודנין אותן אבל לא מלכי ישראל לפי שאינם בחזקת כשרות כמו הם ודין עד אימתי יושבין בדין סנהדרי גדולה או קטנה ובית דין של שלשה ויתר פרטיה מבוארין במסכת סנהדרין.
ונוהגת מצוה זו כלומר סנהדרי גדולה וקטנה ובית דין של שלשה בארץ ישראל שיש שם סמיכה אבל לא בחוצה לארץ שאין סומכין בחוצה לארץ אבל מכל מקום כל הנסמך בארץ ראוי לשפוט אפילו בחוצה לארץ וזהו מה שאמרו זכרונם לברכה (מכות ז' ע"א) סנהדרין נוהגת בארץ ובחוצה לארץ ואולם אין להם רשות לדון בדיני נפשות לא בארץ ולא בחוצה לארץ אלא בזמן הבית ובזמן שיהיו סנהדרין קבועה בירושלם.
וזאת אחת מן המצוות המוטלות על הצבור כולן שבכל מקום ומקום וצבור הראוי לקבוע ביניהם בית דין כמו שמבואר במסכת סנהדרין (ב' ע"ב) ולא קבעו להם ביטלו עשה זה וענשן גדול מאד כי המצוה הזאת עמוד חזק בקיום הדת. ויש לנו ללמוד מזה שאף על פי שאין לנו היום בעוונותינו סמוכים שיש לכל קהל וקהל שבכל מקום למנות ביניהם קצת מן הטובים שבהם שיהיה להם כח על כולם להכריחם בכל מיני הכרח שיראה בעיניהם בממון או אפילו בגוף על עשית מצוות התורה ולמנוע מקרבם כל דבר מגונה וכל הדומה לו. ואל הממונים גם כן ראוי לישר דרכם ולהכשיר מעשיהם ויסירו חרפת העם מעליהם פן יענו אותם על מוסרם שיטלו קורה מבין עיניהם. וישתדלו תמיד בתועלת חבריהם הסמוכים עליהם ללמדם דרך האמת ולתת שלום בכל כחם ביניהם ויטשו ויניחו וישכיחו מלבם כל תענוגיהם ועל זה ישיתו לבם ובו יהיה רוב מחשבותם ועסקיהם ויתקיים בהם מקרא שכתוב (דניאל י"ב ג') והמשכילים יזהירו כזוהר הרקיע ומצדיקי הרבים ככוכבים לעולם ועד.
<h2>מצוה תצב שופטים שלא לטעת אילן במקדש</h2>
שלא לנטוע אילנות במקדש או אצל המזבח ועל זה נאמר (דברים ט"ז כ"א) לא תטע לך אשרה כל עץ אצל מזבח ה' אלהיך וגו'.
בטעם איסור זה כתב הרמב"ם ז"ל (בספר המצוות) לפי שכך היו עושים עובדי עבודה זרה בבתי עבודה זרה שלהם שנוטעין שם אילנות יפים וכדי להרחיק כל הדומה להם ממחשבת בני אדם הבאים לעבודת האל ברוך הוא במקום ההוא הנבחר נמנענו מלנטוע שם כל אילן וקרוב הוא על צד הפשט.
מדיני המצוה מה שאמרו זכרונם לברכה (ספרי כאן) שאין האיסור בנוטע אילן אצל המזבח ממש כפשט הכתוב אלא אף הנוטע בכל העזרה לוקה שבכל העזרה נקרא אצל מזבח. ובין הנוטע אילן מאכל או אילן סרק הכל בכלל האיסור ולוקה עליהם. ועוד אמרו חכמים (שם) לגדר איסור זה שאסור לעשות אכסדראות של עץ במקדש כדרך שעושין בני אדם בחצרותיהם ואף על פי שהוא בבנין ולא בנטיעה שנאמר כל עץ אלא כל הסבכות ואכסדראות היוצאות מן הכתלים שהיו במקדש של אבן היו ויתר פרטיה מבוארים במסכת תמיד (פרק ראשון).
ונוהג איסור זה בין בזכרים בין בנקבות ואפילו בזמן הזה הנוטע אילן בכל העזרה חייב מלקות.
<h2>מצוה תצג שופטים שלא להקים מצבה</h2>
שלא להקים מצבה בשום מקום ועל זה נאמר (דברים ט"ז כ"ב) ולא תקים לך מצבה אשר שנא ה' אלהיך. וענין המצבה שאסרה תורה כתב הרמב"ם ז"ל (בפ"ו מעבודה זרה ה"ו) שהוא בנין גבוה של אבנים או של עפר שהיה מנהג העובדים עבודה זרה לבנות ולהתקבץ עליו לעבודתם הרעה. ולכן הרחיקנו הכתוב שלא נעשה כמוהו אנחנו ואפילו לעבוד עליו האל ברוך הוא כדי להרחיק ולהשכיח כל ענין עבודה זרה מבין עינינו וממחשבתנו כטעם שכתבנו בסמוך בנטיעת אילן במקדש על דעת הרמב"ם ז"ל. ואין בכלל איסור זה בנין המזבח כי עליו נאמר בפירוש (שם כ"ז ו') אבנים שלמות תבנה את מזבח וגו' אלא שלא נעשה כן בשאר מקומות.
דיני המצוה קצרים.
ונוהג איסור זה בכל מקום ובכל זמן בזכרים ונקבות.
ועובר על זה והקים מצבה על דעת לעבוד עליה ואפילו לה' חייב מלקות.
<h2>מצוה תצד שופטים שלא להקריב קרבן בעל מום עובר</h2>
שנמנענו שלא נקריב קרבן מבהמה שיהיה בה מום ואפילו הוא מום עובר ועל זה נאמר (דברים י"ז א') לא תזבח לה' אלהיך שור ושה אשר יהיה בו מום וגו' ונתבאר בספרי (כאן) שבבעל מום עובר הכתוב מדבר.
משרשי המצוה כתבתי בסדר אמור אל הכהנים במצות עשה ד' (מצוה רפ"ו) ובלאו י"ב (מצוה רע"ז) וגם בלאו י' (מצוה ער"ה) יש רמז מזה.
מדיני המצוה כגון החילוקים שאמרו זכרונם לברכה (בכורות ל"ז ע"ב) שהן בבהמה בין מום קבוע למום עובר שכל בהמה שיש בה מום קבוע נפדית וגם מצות עשה לפדותה כמו שבארנו בסדר ראה אנכי עשה ד' (מצוה תמ"א) ואם יש לה מום עובר לא קרבה ולא נפדית אלא ממתינין לה עד שתתרפא או עד שתסתאב. ובענין מומין קבועין ומספרם כבר כתבתי קצת מזה כמנהגי בסדר אמור אל הכהנים עשה ד' בסימן רס"ו (מצוה רפ"ו). והנה אזכיר לך מהו מום עובר. כגון גרב לח וחזזית שאינו מצרית וכן מים היורדים מן העין ואינו חולי קבוע וכיוצא בזה. ויתר דיני המצוה בענין מום קבוע ומום עובר מבוארים במסכת בכורות (פרק ששי).
ונוהג איסור זה בזמן הבית כי אז בידינו להקריב קרבנות. ובכלל איסור זה של זביחה בין כהנים או ישראלים זכרים ונקבות. שהשחיטה בקרבנות כשרה היא בזרים וכמו כן נאמר שעוברים עליה אם עשאוה שלא כדין.
<h2>מצוה תצה שופטים מצוה לשמוע מכל בית דין הגדול שיעמדו להן לישראל בכל זמן</h2>
לשמוע בקול בית דין הגדול ולעשות כל מה שיצוו אותנו בדרכי התורה באסור ומותר וטמא וטהור וחייב ופטור ובכל דבר שיראה להם שהוא חיזוק ותיקון בדתנו ועל זה נאמר (דברים י"ז י') ועשית על פי הדבר אשר יגידו לך ונכפל בסמוך (שם י"א) לחיזוק הדבר על פי התורה אשר יורוך ועל המשפט אשר יאמרו לך תעשה. ואין הפרש בזה בין הדבר שיראוהו הם מדעתם או הדבר שיוציאוהו בהיקש מן ההיקשים שהתורה נדרשת בהן או הדבר שיסכימו עליו שהוא סוד התורה או בכל ענין אחר שיראה להן שהדבר כן על הכל אנו חייבין לשמוע להן. והראיה שזה ממנין מצות עשה אומרם זכרונם לברכה בספרי (כאן) ועל המשפט אשר יאמרו לך תעשה זו מצות עשה.
משרשי המצוה כמו שכתבתי בכסף תלוה עשה ב' בסימן ס"ז (מצוה ע"ח). מדיני המצוה כגון מה שדרשו זכרונם לברכה על פי התורה אשר יורוך אלו הגזרות והמנהגות ועל המשפט אלו הדברים שילמדו אותם מן הדין באחת מן המדות שהתורה נדרשת בהן מכל הדבר אשר יגידו לך זה הקבלה שקבלו איש מפי איש. ומה שאמרו זכרונם לברכה (סנהדרין פ"ח ע"ב) שבזמן שבית דין הגדול בירושלם כל מחלוקת שהיה לכל בית דין במקומו שואלין אותו לבית דין הגדול ועושין על פיהם. ועכשיו בעוונותינו שאין שם בית דין כל מחלוקת שיבוא בין חכמינו שבדורנו והחולקין יהיו שוים בחכמה אם אין אנו ראויין להכריע ביניהן ולא נדע להיכן הדין נוטה בשל תורה יש לנו לילך אחר המחמיר ובשל סופרים אחר המיקל. ומה שאמרו (עדיות פ"א מ"ה) שאין בית דין רשאי לבטל מה שאסר בית דין הקודם לו ואפילו אם יראה בדעתו שאין אותו הדבר אסור מדין ההלכה כל זמן שיראה שפשט אותו איסור בישראל אלא אם כן הוא גדול מן הבית דין שאסר הדבר בחכמה וגם במנין. ובמה דברים אמורים שיוכל לבטל כשהוא גדול ממנו בחכמה ובמנין כשלא אסר הבית דין הקודם לו אותו דבר כדי לעשות סייג לעם באיסורין אבל אם אסר הבית דין הקודם לו אותו איסור כדי לעשות בו גדר לעם באיסורין אין כח בבית דין הבא אחריו לבטל תקנתו ואפילו הוא גדול ממנו בחכמה ובמנין. ואחר שכן הוא הדין יש לכל בית דין ובית דין בדורו להתיישב בדבר ולחקור הרבה ולתת לב בכל איסורין שיראה שהדור נוהג בו שלא לפרוץ ולהורות עליו להקל כי שמא הקודם לו לגדור העם אסרו עם היותו יודע שהדבר מותר מדין ההלכה ופורץ גדר וגו'. ויתר פרטי המצוה בסוף סנהדרין (פרק הנחנקין).
ונוהגת מצוה זו בזמן שבית דין הגדול בירושלם בזכרים ונקבות שהכל מצווין לעשות כל אשר יורו. ובכלל המצוה גם כן לשמוע ולעשות בכל זמן וזמן כמצות השופט כלומר החכם הגדול אשר יהיה בינינו בזמננו וכמו שדרשו זכרונם לברכה (ראש השנה כ"ה ע"ב) ואל השופט אשר יהיה בימים ההם יפתח בדורו כשמואל בדורו כלומר שמצוה עלינו לשמוע בקול יפתח בדורו כמו לשמואל בדורו.
ועובר על זה ואינו שומע לעצת הגדולים שבדור בחכמת התורה בכל אשר יורו מבטל עשה זה. וענשו גדול מאד שזהו העמוד החזק שהתורה נשענת בו ידוע הדבר לכל מי שיש בו דעת.
<h2>מצוה תצו שופטים שלא להמרות על פי בית דין הגדול שיעמדו לישראל</h2>
שנמנענו מלחלוק על בעלי הקבלה עליהם השלום ומלשנות את דבריהם ולצאת ממצותם בכל עניני התורה ועל זה נאמר (דברים י"ז י"א) לא תסור מן הדבר אשר יגידו לך ימין ושמאל ואמרו זכרונם לברכה בספרי (כאן) לא תסור וגו' זו מצות לא תעשה.
משרשי המצוה לפי שדעות בני האדם חלוקין זה מזה לא ישתוו לעולם הרבה דעות בדברים ויודע אדון הכל ברוך הוא שאילו תהיה כוונת כתובי התורה מסורה ביד כל אחד ואחד מבני אדם איש איש כפי שכלו יפרש כל אחד מהם דברי התורה כפי סברתו וירבה המחלוקת בישראל במשמעות המצוות ותעשה התורה ככמה תורות וכענין שכתבתי במצות אחרי רבים להטות בכסף תלוה בסימן ס"ז (מצוה ע"ח) על כן אלהינו שהוא אדון כל החכמות השלים תורתנו תורת אמת עם המצוה הזאת שצונו להתנהג בה על פי הפירוש האמתי המקובל לחכמינו הקדמונים עליהם השלום. ובכל דור ודור גם כן שנשמע אל החכמים הנמצאים שקבלו דבריהם ושתו מים מספריהם ויגעו כמה יגיעות בימים ובלילות להבין עומק מליהם ופליאות דעותיהם ועם ההסכמה הזאת נכוין אל דרך האמת בידיעת התורה וזולת זה אם נתפתה אחר מחשבותינו ועניות דעתנו לא נצלח לכל. ועל דרך האמת והשבח הגדול בזאת המצוה אמרו זכרונם לברכה (ספרי כאן) לא תסור ממנו ימין ושמאל אפילו יאמרו לך על ימין שהוא שמאל ועל שמאל שהוא ימין לא תסור ממצותם כלומר שאפילו יהיו הם טועים בדבר אחד מן הדברים אין ראוי לנו לחלוק עליהם אבל נעשה כטעותם וטוב לסבול טעות אחד ויהיו הכל מסורים תחת דעתם הטוב תמיד ולא שיעשה כל אחד ואחד כפי דעתו שבזה יהיה חורבן הדת וחלוק לב העם והפסד האומה לגמרי. ומפני ענינים אלה נמסרה כוונת התורה אל חכמי ישראל ונצטוו גם כן שיהיו לעולם כת מועטת מן החכמים כפופה לכת המרובין מן השורש הזה וכמו שכתבתי שם במצות להטות אחרי רבים.
ועל דרך ענין זה שעוררתיך בני עליו אפרש לך אגדה אחת שהיא בבבא מציעא בסוף פרק הזהב (נ"ט ע"ב) גבי ההוא מעשה דרבי אליעזר בתנורו של עכנאי המתמהת כל שומעה. אמרו שם אשכחיה רבי נתן לאליהו וכו'. אמר ליה מה עביד הקדוש ברוך הוא בההיא שעתא אמר ליה חייך ואמר נצחוני בני שהיה שמח הקדוש ברוך הוא על שהיו בניו הולכים בדרך התורה ובמצותה להטות אחרי רבים. ומה שאמר נצחוני בני חלילה להיות נצחון לפניו ברוך הוא אבל פירוש הדבר הוא על ענין זה. שבמחלוקת הזה שהיה לרבי אליעזר עם חבריו האמת היה כרבי אליעזר וכדברי הבת קול שהכריעה כמותו ואף על פי שהיה האמת אתו בזה ביתרון פלפולו על חבריו לא ירדו לסוף דעתו ולא רצו להודות לדבריו אפילו אחר בת קול והביאו ראיה מן הדין הקבוע בתורה שציותנו ללכת אחרי הרבים לעולם בין יאמרו אמת או אפילו טועים ועל זה השיב הבורא ברוך הוא נצחוני בני כלומר אחר שהם נוטים מדרך האמת שרבי אליעזר הוא היה מכוין בזה את האמת ולא הם והם באים עליו מכח מצות התורה שצויתים לשמוע אל הרוב לעולם אם כן על כל פנים יש להודות בפעם הזאת כדבריהם שתהיה האמת נעדרת והרי זה כאילו בעל האמת נצוח.
מדיני המצוה מה שאמרו זכרונם לברכה (סנהדרין פ"ז ע"א) שאף על פי שהעובר על מה שפירשו חכמים בדברי התורה עובר על לאו זה דלא תסור מכל מקום אין לו לאדם דין זקן ממרא הידוע בגמרא בסוף סנהדרין (פ"ט ע"א) שהוא חייב מיתה עד שיהא חולק על בית דין הגדול ושיהא הוא חכם שהגיע להוראה סמוך לסנהדרין ויחלוק עליהם בדבר שזדונו כרת ושגגתו חטאת ובין שהוא מיקל והם מחמירין או בהפך ויורה לעשות כהוראתו או יעשה הוא מעשה על פי הוראתו שנאמר אשר יעשה בזדון ולא שיורה לבד. אבל אם היה תלמיד שלא הגיע להוראה והורה פטור שנאמר כי יפלא ממך דבר מי שלא יפלא ממנו אלא דבר מופלא. וכן אם מצאן חוץ ללשכת הגזית והמרה עליהם פטור שנאמר וקמת ועלית אל המקום מלמד שהמקום גורם לו מיתה.
ובין שחלק עליהם בדבר ממש שיש בזדונו כרת או בדבר המביא לידי דבר שחייבין עליו כרת חייב כיצד בדבר שיש בזדונו כרת כגון שנחלקו באשה אחת אם היא ערוה או אינה אם דם זה מטמא או אינו מטמא אם אשה זו זבה או אינה זבה אם חלב זה אסור או מותר וכן כל כיוצא בזה. וכיצד בדבר המביא לידי דבר שיש בו חיוב זה כגון שנחלקו בעיבור השנה שמביא לידי אכילת חמץ בפסח וכן אם נחלקו בדין מדיני ממונות שלדברי האחד כדין נטל זה ממון זה מחברו ואם קדש בו האשה מקודשת והבא עליה במזיד ענוש כרת ובשוגג חייב חטאת ולדברי האחר פטור וכן בכל ענין שיש להוציא ממון כגון חייבי חרמים וערכים אם חייבים ליתן או אינם חייבים שלדברי האומר אינם חייבים כל שלקחו מהם גזל ואם קדש בו האשה אינה מקודשת וכן כל כיוצא בזה. ואפילו חלקו בדיני מכות חייב עליהם שהרי לדברי האומר אינו חייב מלקות בבית דין חייבים לשלם לו דמי חבלו ובדין יטול מהם תשלומיו.
וכתב הרמב"ם ז"ל (פ"א מממרים ה"ב) בענין לאו זה דלא תסור שאחד דברים שלמדו אותם חכמים מפי הקבלה ואחד דברים שלמדו אותם מדעתן באחת מן המדות שהתורה נדרשת בהן ואחד דברים שנעשו סייג לתורה והם הגזרות והתקנות והמנהגות בכל אחד מהשלשה דברים אלו מצות עשה לשמוע להם והעובר על כל אחת מהם עובר בעשה ולא תעשה. והרמב"ן ז"ל (בהשגתו לשורש הראשון) תפש עליו הרבה ואמר הנה סבור הרב שיש בכלל לאו דלא תסור כל מה שהוא מדברי חכמים בין שהן מצוות כגון מקרא מגילה ונר חנוכה או שהן מן התקנות כגון בשר עוף בחלב ושניות לעריות. בין שהן בקום עשה כגון שלש תפלות בכל יום ומאה ברכות ולולב שבעה בגבולין ובין שהן בלא תעשה כגון כל שהוא משום שבות בשבת ויום טוב וכן יום טוב שני בגולה ותשעה באב ודרך כלל כל מה שיאסור אותו התלמוד או יצוה עליו והנה הרב בונה חומה בצורה סביב לדברי חכמים אבל היא כפרץ נופל נבעה בחומה נשגבה אשר פתאום לפתע יבא שברה לפי שהיא סברא נפסדת ברוב מקומות בתלמוד כי הנה לדעתו המשתמש במחובר כגון הנסמך על האילן בשבת או המטלטל מחמה לצל או שאמר לגוי ועשה או אפילו המפסיע פסיעה גסה בשבת עובר הוא על עשה ולא תעשה מן התורה וראוי הוא ללקות ארבעים אלא שפטרו הרב שם בספר שופטים מפני שניתן לאזהרת מיתת בית דין שכל חכם שממרה על דבריהם מיתתו בחנק והנה לדבריו לוקה הוא לדעת האומר בתלמוד לאו שניתן לאזהרת מיתת בית דין לוקין עליו כמו שהוזכר בפרק מי שהחשיך (קנ"ד ע"ב) וראוי לפי הדעת הזה להחמיר מאד בדברי סופרים שכולם תורה הם אין ביניהם ובין המצוות המפורשות בכתוב שום הפרש ואין בתורה דבר חמור מן השבות שהוא מדבריהם אלא מה שיש בה חיוב כרת או מיתת בית דין אבל לא כל שיש בה חיוב עשה או לאו שהרי בכל דבריהם לדעתו יש חיוב עשה ולאו עשה דועשית על פי הדבר אשר יגידו לך ולאו דלא תסור והנה נראה לרבותינו בכל התלמוד אומרים היפך מזה שהרי הם דנין כל דברי סופרים להקל כמו שיאמרו תמיד (ביצה ג' ע"ב) ספיקא דאוריתא לחומרא ספיקא דרבנן לקולא והקלו בחשש איסורין של דבריהם לומר בהן שאני אומר ואמרו בפרק ראשון מפסחים (ט' ע"ב) אימור דאמרינן שאני אומר בדרבנן בדאוריתא מי אמרינן שאני אומר והאמינו הקטנים שאינם ראויים להעיד במה שהוא מדרבנן כמו שאמרו שם (ד' ע"ב) בדיקת חמץ דרבנן והימנינהו רבנן בדרבנן וכן בענין תחומין נאמן הקטן לומר עד כאן תחום שבת קסבר תחומין דרבנן והימנינהו רבנן בדרבנן כדאיתא בעירובין (נ"ח ע"ב) ובכתובות (כ"ח ע"ב). ועוד הקלו בדרבנן כמו כן בספקות כמו שאמרו זכרונם לברכה (ברכות כ"א ע"א) ספק התפלל ספק לא התפלל אינו חוזר ומתפלל ספק אמר אמת ויציב ספק לא אמר חוזר ואמרו מאי טעמא תפלה דרבנן אמת ויציב דאוריתא. ולא עוד אלא אפילו בדברים הסותרים זה את זה הקלו כמו שאמרו בפרק במה מדליקין (ל"ד ע"א) אמרו לו שנים צא וערב עלינו אחד עירב עליו מבעוד יום וכו' כמו שבא לשם. וגם נראה בגמרא שעוקרין דבריהם תדיר משום איסור דאוריתא כמו שאמרו במסכת שבת (ד' ע"א) הדביק פת בתנור התירו לו לרדותה קודם שיבא לידי איסור סקילה. ושם בשבת (קכ"ח ע"ב) אמרו ביטול כלי מהיכנו דרבנן וצער בעלי חיים דאוריתא ואתי דאוריתא ומבטל דרבנן וכו' כמו שבא לשם. וזה רב מאד בתלמוד אתי עשה דאוריתא ודחי עשה דרבנן. וכן במחלוקת שיבא בין החכמים אמרו (עבודה זרה ז' ע"א) אם היה אחד גדול בחכמה ובמנין הלך אחריו ואם לאו בשל תורה הלך אחר המחמיר ובשל סופרים אחר המיקל. וגדולה מזו אמרו (עירובין ס"ז ע"ב) בשל סופרים עושין מעשה ואחר כך דנין. ובפרק מי שהחשיך (קנ"ד ע"ב) אמרו מהו דתימא להפסד מועט נמי חששו קא משמע לן. שהרי חידוש הוא אצלם כשאינם דוחים דברי סופרים אפילו להפסד מועט. ואמרו (ברכות י"ט ע"ב) שמטמאים כהנים עצמם בטומאה של דבריהם לראות מלכי אומות העולם כדי שאם יזכה יבחין מה בין מלכי ישראל וכו'. ואף בעונשן של דברי חכמים אין להם אלא נידוי כמו שאמרו (פסחים נ"ב ע"א) מנדין על שני ימים טובים של גליות. ואמרו (מגילה ה' ע"ב) בעושה מלאכה בפורים ולשמתיה מר ובמקומות יש להם מכת מרדות והוא למי שעובר על דבריהם שהן כעין תורה והן כל הגזרות שגזרו בהם מדבריהם שמכין אותו עד שיקבל אותה עליו או עד שתצא נפשו כמו שמפורש בתוספתא דסנהדרין. וכללו של דבר שדברי סופרים חלוקים הם בכל דיניהם מדברי תורה להקל בקצתן ולהחמיר בקצתן. אבל הדבר הברור המנוקה מכל שבוש הוא שאין הלאו הזה דלא תסור אלא במה שאמרו זכרונם לברכה בפירוש התורה כגון הדברים הנדרשים בגזרה שוה או בבנין אב ושאר שלש עשרה מדות שהתורה נדרשת בהם או במשמעות לשון הכתוב עצמו וכן במה שקבלו הלכה למשה מסיני ועל זה יאמרו זכרונם לברכה שיש עשה ולא תעשה בדבר ואם בענין הזה נחלק אחד הראוי להוראה במה שיש על זדונו כרת ובשגגתו חטאת על בית דין הגדול שנעשה בזה זקן ממרא בזמן שנדין דיני נפשות וזהו אומרם זכרונם לברכה (ספרי כאן) אפילו יאמרו לך על שמאל שהיא ימין כלומר שכך היא המצוה לנו מאדון התורה יתברך שנאמין אל הגדולים במה שיאמרו ולא יאמר בעל המחלוקת היאך אתיר לעצמי ואני יודע בודאי שהם טועים שאפילו יהיה כן הוא מצוה להאמין להם וכמו שכתבתי למעלה בראש המצוה וכענין שנהג רבן גמליאל עם רבי יהושע ביום הכפורים שחל להיות בחשבונו כמו שמוזכר במסכת ראש השנה (כ"ה ע"א). ויש בענין הזה תנאי אחד לפי מה שאמרו זכרונם לברכה במסכת הוריות (ב' ע"ב) שאם היה בזמן הסנהדרין איש חכם וראוי להורות או שהוא מכלל הסנהדרין והורו בית דין הגדול בדבר שלא כדעתו שאינו רשאי להתיר עצמו באותו הדבר האסור לדעתו עד שישא ויתן עמהם על הדבר ואחר שיסכימו כולם או רובם בבטול הדעת ההוא וישבשו עליו סברתו ויעשו הסכמה שהוא טועה אז הוא רשאי לנהוג לעצמו היתר במה שהיה דעתו לאיסור וגם מצווה הוא על זה לקבל דעתם על כל פנים. אבל התקנות והגזרות שעשו חכמים למשמרת התורה ולגדר שלה אין להם בלאו זה אלא סמך בעלמא ואין בהם דין המראה כלל. ויתר פרטי המצוה מבוארים בסוף סנהדרין (פרק הנחנקין).
ונוהגת מצוה זו לענין זקן ממרא בזמן הבית ולענין החיוב עלינו לשמוע לדברי חכמינו הקדמונים ואל גדולינו בחכמת התורה ושופטינו שבדורנו נוהגת בכל מקום ובכל זמן בזכרים ונקבות.
ועובר על זה ופורץ גדר בדבר אחד מכל מה שלמדונו רבותינו בפירוש התורה כגון באחת משלש עשרה מדות או בדבר שהוא אסור מהלכה למשה מסיני וכענין שכתבנו בסמוך עבר על לאו זה מלבד שביטל עשה שבו אבל אין לוקין על לאו זה לפי שניתן לאזהרת מיתת בית דין בזקן ממרא וכמו שכתבנו.
<h2>מצוה תצז שופטים מצות מינוי מלך עלינו</h2>
שנצטוינו למנות עלינו מלך מישראל יקבצנו כולנו וינהיגנו כחפצו ועל זה נאמר (דברים י"ז ט"ו) שום תשים עליך מלך וגו' ואמרו בספרי (כאן) שום תשים עליך מלך מצות עשה.
משרשי המצוה כתבתי בכסף תלוה בלאו דנשיא ה' בסימן ע"ז (מצוה ע"א) ושם הארכתי בתועלת הנמצא לעם בהיות עליהם איש אחד לראש ולקצין כי לא יתקיים ישוב העם בשלום בלתי זה והנה תראה בספרי הנבואה בא בקללה להיות אנשים רבים לראש במקום אחד וכמו שכתוב.
מדיני המצוה מה שאמרו זכרונם לברכה שאין מעמידין מלך בישראל בתחלה אלא על פי בית דין של שבעים זקנים ועל פי נביא כיהושע שמינהו משה רבנו ובית דינו וכשאול ודוד שמינה אותם שמואל הרמתי ובית דינו. ומה שאמרו (ספרי כאן) שאין מעמידין אשה במלכות שנאמר מלך ולא מלכה. וכשמעמידין המלך היו מושחין אותו בשמן המשחה ומאחר שנתמנה זכה במלכות לו ולבניו כמו שכתוב למען יאריך ימים על ממלכתו הוא ובניו בקרב ישראל. הניח בן קטן משמרין לו המלוכה עד שיגדל כמו שעשה יהוידע ליואש. וכל הקודם בנחלה קודם לירושת המלוכה והבן הגדול קודם לקטן ממנו. ולא המלכות בלבד אלא כל השררות שהם במעשה או בשם כבוד מן השמות הנכבדים וכל המינויין שבישראל בירושה הם לו לאדם שזוכה בה בנו אחריו ובן בנו ובן בן בנו עד לעולם. והוא שיהא ממלא מקום אבותיו ביראת שמים אבל כל שאין בו יראת שמים אף על פי שחכמתו מרובה אין צריך לומר שאין ממנין אותו במינוי מן המינויין שבישראל אלא שראוי לשנאותם ולהרחיקם ועליהם אמר דוד (תהלים ה' ו') שנאתי כל פועלי און.
ומה שאמרו זכרונם לברכה (סנהדרין י"ט ע"ב) שום תשים עליך מלך שתהא אימתו עליך כלומר שנירא אותו ונאמין לדבריו בכל דבר שלא יצוה כנגד התורה ונכבדהו בתכלית הכבוד הראוי לבשר ודם וכל מי שיעבור מצות מלך שהוקם על פי התורה או מורד בשום ענין הרשות ביד מלך להורגו ואין עליו צד עון בכך עד שאמרו זכרונם לברכה (שבת נ"ו ע"א) שאוריה נתחייב בנפשו כשאמר בפני דוד ואדני יואב (שמואל ב' י"א י"א) שלא היה לו להזכיר אדנות לשום אדם בפני המלך. ומה שאמרו זכרונם לברכה (סנהדרין כ' ע"ב) שרשות ביד המלך לעשות לו דרך באמצע השדות והכרמים ושהוא יכול לדון בני אדם כפי מה שיראה לו האמת ואפילו בלא עדים ברורים. ומה שאמרו (שם כ"ב ע"א) שאין רוכבין על סוסו ואין יושבין על כסאו ואין נושאין אלמנתו ואין משתמשין בשרביטו ולא בכתרו ולא בכל כלי תשמישו וכל זה למעלתו ולכבודו וכשהוא מת כליו נשרפין לפני מטתו. ומה שאמרו (שם י"ט ע"ב) שמלך שמחל על כבודו אין כבודו מחול וכל הדברים האלו הכל לטובת העם ולתועלתם ודיני המלך על העם הכל כמו שמפורש בספר שמואל (א' ח' י"א י"ז). ויתר פרטי המצוה מבוארים בפרק שני מסנהדרין ובפרק ראשון מכריתות ובפרק שביעי מסוטה.
וזאת מן המצוות המוטלות על הציבור כולן הזכרים כי להם יאות לעשות ענינים אלה.
ונוהגת בזמן שישראל על אדמתן וכמו שאמרו זכרונם לברכה (שם כ' ע"ב) שלש מצוות נצטוו ישראל בכניסתן לארץ למנות עליהן מלך ולבנות בית הבחירה ולהכרית זרעו של עמלק.
ואל תהרהר בני אחרי דברי לומר ואיך יחשוב אבי זאת המצוה מן הנוהגות לדורות והלא משנמשח דוד המלך נסתלקה זאת המצוה מישראל שלא יהיה להם למנות עוד מלך כי דוד וזרעו נשיאים עליהם לעד עד כי יבא שילה שיהיה מזרעו מלך לעולם במהרה בימינו. שענין המצוה אינו למנות מלך חדש לבד אבל מענינה הוא כל מה שזכרנו למנות מלך חדש אם תהיה סיבה שנצטרך לו וגם כן להעמיד המלוכה ביד היורש ולתת מוראו עלינו ונתנהג עמו בכל דבר כמצוה וכתורה הידועה וזה באמת נוהג הוא לעולם.
<h2>מצוה תצח שופטים שלא למנות מלך על ישראל כי אם מבני ישראל</h2>
שנמנענו מלהקים עלינו מלך איש שלא יהיה מזרע ישראל ואפילו יהיה גר צדק ועל זה נאמר (דברים י"ז ט"ו) לא תוכל לתת עליך איש נכרי אשר לא אחיך הוא ואמרו זכרונם לברכה בספרי (כאן) לא תוכל לתת עליך איש נכרי זו מצות לא תעשה. וכמו כן שאר המינויין אין ראוי שנמנה עלינו בדבר מהדברים לא מינוי תורה ולא מינוי מלכות איש שיהיה מקהל גרים עד שתהא אמו מישראל מדכתיב שום תשים וגו' ודקדקו זכרונם לברכה (קידושין ע"ו ע"ב) כל שימות שאתה משים עליך לא יהיו אלא מקרב אחיך.
שורש המצוה ידוע כי מהיות הממונה לראש נשמע לכל בכל אשר ידבר צריך להיות על כל פנים מזרע ישראל שהם רחמנים בני רחמנים כדי שירחם על העם שלא להכביד עולם בשום דבר מכל הדברים ויאהב האמת והצדק והיושר כידוע בכל שהוא ממשפחת אברהם אבינו ע"ה שיש בה כל טובות אלו וכעין שאמרו חכמי הטבע שטבע האב צפון בבניו.
מדיני המצוה מה שאמרו זכרונם לברכה (שם) שאין מעמידין אלא מזרע ישראל ראש שררה ואפילו ממונה על אמת המים שמחלק ממנה לשדות. ואמרו גם כן (שם פ"ב ע"א) שאין מעמידין מלך ולא כהן גדול לא ספר ולא בלן ולא בורסי ולא מפני שיהיו פסולים למלכות אלא מפני שאומנותן נקלה מזלזלין בהם העם לעולם ומי שיעשה במלאכות אלו אפילו יום אחד נפסל לשררות אלו.
ובמלכות ישראל כבר זכה בו דוד וזרעו לעולם ואין בידינו עוד לשנותה כמו שאין בידינו עוד לשנות הכהונה מזרע אהרן שנאמר עליו (שמואל ב' ז' ט"ז) כסאך יהיה נכון עד עולם ובביאור אמרו זכרונם לברכה (קהלת רבה פרשה ז') כתר מלכות זכה בו דוד וכל המאמין בתורת משה יודה על זה. ויתר פרטי המצוה מבוארים במקומות מיבמות וסנהדרין וסוטה ונדה וכבר כתבתי קצת בדיני המלוכה כמנהגי למעלה בסדר זה עשה ג' (מצוה תצ"ז).
ונוהג איסור זה לענין מלוכה בזמן שישראל על אדמתן בישובן והיא מן האזהרות שהן על כלל הצבור. ולענין שאר שררות שבישראל נוהג איסור זה בכל מקום שהם שאסור להם מן התורה למנות על הצבור אדם שאינו מבני ישראל.
ומשורש המצוה אתה דן שאסור גם כן למנות על הצבור אנשים רשעים ואכזרים והממנה אותם מפני קורבה או מיראתו להם או להחניפם לא תסור רעה מביתו ועל קדקדו חמסו של אותו רשע ירד ומי שלא יירא מכל אדם להועיל לרבים בכל כחו שכרו יהיה אתו מאת השם תמיד בעולם הזה ונפשו בטוב תלין לעולם הבא וזרעו יירש ארץ.
<h2>מצוה תצט שופטים שלא ירבה המלך סוסים</h2>
שלא ירבה לו המלך שימלוך עלינו סוסים זולתי הצריכים למרכבתו ומרכבת פרשיו וכמו שכתוב (דברים י"ז ט"ז) לא ירבה לו סוסים. וענין המצוה שלא יהיו לו סוסים שירוצו לפניו לכבוד בעלמא ואפילו על סוס אחד בטל יהיה עובר על זה. ואמנם אם יהיו לו סוסים באצטבלאות שלו מוכנים למלחמה ופעמים שירכבו עליהם פרשיו אין זה בכלל לאו זה כלל שאין עיקר הענין אלא על הצד שאמרנו שלא ינהיג לפניו תמיד סוסים בטלים למעלה ולכבוד אבל יהיה לו בהמה אחת לבד למרכבתו.
וכבר אמר הכתוב בטעם מצוה זו שהיא לבל ישיב את העם מצרימה למען הרבות סוס וגו' כלומר שלא ישלח למצרים מעמו שיקבעו דירתם במצרים לגדל לו שם סוסים שאין האיסור רק בקביעות דירה שם וכמו שדרשו זכרונם לברכה (ירושלמי פ"י דסנהדרין ה"ח) לישיבה אי אתה חוזר אבל אתה חוזר לפרקמטיא. וגם שלא ירום לבבו בהרבות לו סוסים וכסף וזהב כי הסוסים לרוב יפיים וקלותם יתגאו בהם אדוניהם.
דיני המצוה בפרק שני מסנהדרין.
ונוהג איסור זה בזמן שארץ ישראל בישובה שיהיה לנו מלך וזאת מן המצוות שהן על המלך לבד.
ומלך העובר על זה והוסיף אפילו סוס אחד פנוי להיות רץ לפניו כדרך ששאר מלכי אומות העולם עושים חייב מלקות.
<h2>מצוה תק שופטים שלא לשכון בארץ מצרים לעולם</h2>
שלא נוסיף לשוב בדרך מצרים לעולם כלומר שלא נלך לקבוע דירתנו במצרים ועל זה נאמר (דברים י"ז ט"ז) וה' אמר לכם לא תוסיפון לשוב בדרך הזה עוד. ונכפלה המניעה בזה שלשה פעמים אמרו זכרונם לברכה (מכילתא בשלח י"ד י"ג) בשלשה מקומות הזהירה תורה שלא לשוב בארץ מצרים בשלשתן חזרו ובשלשתן נענשו. ושלשה מקומות אלו אחד מהם הוא זה שזכרנו והשני הוא (דברים כ"ח ס"ח) בדרך אשר אמרתי לך לא תוסיף עוד וגו' והשלישי (שמות י"ד י"ג) כי אשר ראיתם את מצרים היום לא תוסיפו וגו' ואף על פי שמן הנגלה שבו נראה שיהיה ספור באה הקבלה עליו שהוא מניעה.
משרשי המצוה לפי שאנשי מצרים רעים וחטאים והאל ברוך הוא הוציאנו משם וגאלנו בחסדיו מידם לזכותנו ללכת בדרכי האמת ורצה בטובו הגדול עלינו לבלתי נשוב עוד להטמא בתוכם כדי שלא נלמוד כפירותיהם ולא נלך בדרכיהם המגונים אצל תורתנו השלמה.
מדיני המצוה מה שאמרו זכרונם לברכה (סוכה נ"א ע"ב) שלא העיר מצרים לבדה היא בכלל האיסור אלא אף בכל אסכנדריא אסור לשכון ומים אסכנדריא באורך ארבע מאות פרסה וברוחב ארבע מאות פרסה באיסור זה. ויתר פרטיה מבוארים.
ונוהג איסור זה בכל זמן בזכרים ונקבות.
ועובר על זה וקבע דירתו שם עבר על לאו זה אבל אין לוקין על לאו זה לפי שבשעת הכניסה מותר הוא ובהשתקעו שם אין בו מעשה. וכתב הרמב"ם ז"ל שיראה לו שאם כבש מלך ישראל על פי בית דין ארץ מצרים שמותר יהיה לנו לשכון בה. ודברי פי חכם חן.
<h2>מצוה תקא שופטים שלא ירבה לו המלך נשים</h2>
שלא ירבה לו המלך נשים הרבה ועל זה נאמר (דברים י"ז י"ז). ולא ירבה לו נשים.
וטעם המצוה מבואר בכתוב כי הנשים מסירות לב בעליהן כלומר שמפתות אותם לעשות מה שאינו ראוי בהתמדתן עליהם תחרות וריבוי דברים וחלקלקות.
מדיני המצוה מה שאמרו זכרונם לברכה (סנהדרין כ"א ע"א) שעד שמונה עשרה נשים הוא מותר לישא ולא יותר ואפילו הן כאביגיל שהיתה צדקנית וזריזה וטובה. ויתר פרטיה בפרק שני מסנהדרין.
וזאת מן המצוות שהן על המלך לבדו ונוהגת בזמן שיש לנו מלך.
ואם עבר על זה והוסיף ליקח אחת על שמונה עשרה חייב מלקות ויש לו לגרשה.
<h2>מצוה תקב שופטים שלא ירבה לו המלך כסףוזהב לבד מה שצריך לו</h2>
שלא ירבה המלך ממון רב כלומר שלא יהיה תחת ידו אלא כשיעור מה שהוא צריך למרכבתו ועבדיו המיוחדים לו. ועל זה נאמר (דברים י"ז י"ז) וכסף וזהב לא ירבה לו.
משרשי המצוה מה שמבואר בכתוב לבלתי רום לבבו וגו'.
מדיני המצוה מה שאמרו זכרונם לברכה (סנהדרין כ"א ע"ב) של עצמו הוא דאינו מרבה אבל מרבה הוא לצורך ישראל ולתועלתם כלומר לשמור אותם ועריהם ומקומותם מן האויבים. ויתר פרטיה בסנהדרין (פרק שני).
ומלך העובר על זה ושם מגמתו למלא אוצרות ממון להשלים חפצו לבד לא שתהא כוונתו לתועלת העם ושמירתם עבר על לאו זה. ועונשו גדול מאד כי כל העם תלויים במלך על כן צריך הוא להשים כל השגחתו בטובת עמו ולא בכבוד עצמו והשלמת תאוותיו.
<h2>מצוה תקג שופטים מצוה על המלך לכתוב ספר תורה אחד יתר על שאר בני ישראל</h2>
שמצוה על המלך שיהיה על ישראל לכתוב ספר תורה מיוחד לו מצד המלוכה שתהיה עמו תמיד ויקרא בו מלבד ספר תורה אחר שמצוה עליו לכתוב ככל אחד מישראל כמו שנכתוב במצוה האחרונה שבספר בעזרת השם (מצוה תרי"ג) ועל זה נאמר (דברים י"ז י"ח) וכתב לו את משנה התורה הזאת וגו'.
משרשי המצוה לפי שהמלך ברשות עצמו לא יעציבהו אדם על מעשיו ולא יגער בו ובשבט פיו יכה ארצו וברוח שפתיו ימית מי שירצה בכל עמו על כן באמת צריך שמירה גדולה וזכרון טוב יעמוד נגדו יביט אליו תמיד למען יכבוש את יצרו ויטה לבו אל יוצרו וזהו שאמרו זכרונם לברכה (סנהדרין כ"א ע"ב) יוצא למלחמה וספר תורה עמו יושב בדין והוא עמו מסב לאכול והוא כנגדו. כלל הדברים שלא היה זז מנגד עיניו אלא בעת שהוא נצרך לנקביו או נכנס למרחץ.
מדיני המצוה מה שאמרו זכרונם לברכה (ירושלמי פ"ב דסנהדרין ה"ו) שספר תורה של מלך מצוה עליו להגיהו מספר העזרה על פי בית דין כדי שיכוין על פי מעשיו ביושר. ויתר פרטי דיני ספר תורה אכתוב אותם בעזרת השם במצוה אחרונה שבספר. וזאת אחת מן המצוות שאמרנו בתחילת הספר שהן מוטלות על המלך לבד.
ואין צורך לכתוב בה באיזה זמן היא נוהגת שידוע הדבר שאין מלכות בישראל אלא בזמן שארצם בישובה תחזינה עינינו במהרה בביאת הגואל ומלך עלינו בתוכה.
<h2>מצוה תקד שופטים שלא יהיה לשבט לוי נחלה בארץ</h2>
שלא יטול כל שבט לוי חלק בארץ זולתי הערים הידועות ומגרשיהם כמו שמבואר בכתוב ועל זה נאמר (דברים י"ח א') לא יהיה לכהנים הלוים כל שבט לוי חלק ונחלה.
משרשי המצוה כדי שיהיה כל עסק השבט הזה בעבודת האל ברוך הוא ולא יצטרכו לעבוד את האדמה ושאר השבטים נותנין להם חלק מכל אשר להם מבלי שייגעו הם בדבר כלל כענין שכתבתי למעלה במצות מעשר בסדר ויקח קרח (מצוה שצ"ה).
דיני המצוה כלולים בפשט הכתוב לפי הדומה.
ונוהגת מצוה זו בלוים בזמן שארץ ישראל בישובה.
<h2>מצוה תקה שופטים שלא יטול שבטלוי חלק בביזה בשעת כבוש הארץ</h2>
שלא יטול כל שבט לוי חלק בביזה במה ששללו ישראל בהכנסם בארץ ובמה שישללו מאויביהם אחרי כן ועל זה נאמר (דברים י"ח א'). לא יהיה לכהנים וגו' חלק ונחלה וכן בא בספרי (כאן) חלק בבזה ונחלה בארץ. ואל יקשה עליך בזה הלאו ענין לאו שבכללות שהרי כבר באו בכתוב על שני ענינים אלה שני לאוין והם לא יהיה לכהנים הלוים וגו' חלק ונחלה ואמרו עוד אחר כן ונחלה לא יהיה לו וגו'. ונכפלו שני הלאוין אלו בעצמם בכהנים שנאמר באהרן (במדבר י"ח כ') בארצם לא תנחל וחלק לא יהיה לך בתוכם ואמרו זכרונם לברכה (ספרי שם) בארצם לא תנחל בשעת חלוק הארץ וחלק לא יהיה לך בתוכם בביזה. ואף על פי שהכהנים בכלל שבט לוי היו. נכפלה המניעה בהם לחיזוק. וכן כל מה שדומה לזה בתורה שתכפול הלאוין במקומות הכל לחיזוק הענין או להשלים הדין כשלא יהיה שלם מהלאו האחד. ותבין ממה שכתבתי לך בראש ספר אלה הדברים למה יחסרנו האל במקום אחד וישלימנו באחר. וכתב הרמב"ם ז"ל (בספר המצוות) אילו מנינו אלו הלאוין שהם בארצם לא תנחל וגו' בכהנים תוספת על הלאוין הנאמרים בלוים שהם לא יהיה לכהנים הלוים וגו' היה ראוי לנו כמו כן לפי זה ההיקש שנמנה איסור הגרושה וחללה זונה על כהן גדול בשלשה לאוין נוספין על השלשה שבאו על זה בכל כהן בין גדול בין הדיוט ואם אמר אומר שכן הוא הדין נשיבהו ממה שאמרו זכרונם לברכה בקידושין (ע"ז ע"ב) שאין כהן גדול חייב בגרושה אלא אחת ואילו יהיה הדין כן יתחייב עליה שתים אחת משום כהן שהגרושה אסורה עליו והשנית מצד שהוא כהן גדול והיא אסורה עליו בלאו האחר. ומזה המין בעצמו הן המניעות שבאו על הכהנים בלא יקרחו קרחה בראשם ופאת זקנם לא יגלחו ובבשרם לא ישרטו שרטת (ויקרא כ"א ה') ושרט לנפש וגו' (ויקרא י"ט כ"ח) ואמנם נכפלו אלו בכהנים להשלים הדין כמו שנתבאר בסוף מסכת מכות (כ' ע"א) ולפיכך כהן העובר על אחת מאלה אינו מתחייב אלא מלקות אחת והבן זה העיקר ושמרהו.
ומשרשי המצוה לפי שהם משרתי השם לא נאה להם להשתמש בכלים החטופים מיד בני אדם לא יבא בית השם רק דבר הבא דרך שלום ויושר ואמונה ולא שידאג עליו לב איש ואשה.
דיני המצוה.
ונוהגת מצוה זו בזמן הבית בשבט הלוים.
והעובר על זה ונוטל חלק מן הביזה עובר על לאו זה ואין בו מלקות לפי שאפשר לעבור. עליו מבלי מעשה וניתן להשבון.
<h2>מצוה תקו שופטים מצות מתנות זרוע לחיים וקיבה לכהן</h2>
שנצטוו ישראל לתת הזרוע והלחיים והקיבה מכל בהמה טהורה שנזבח לכהן ועל זה נאמר (דברים י"ח ג') וזה יהיה משפט הכהנים מאת העם מאת זובחי הזבח אם שור אם שה ונתן לכהן הזרוע והלחיים והקיבה.
כבר אמרו זכרונם לברכה (חולין קל"ד ע"ב) בטעם מצוה זו כי בזכות פנחס אביהם שקנא לאלהיו על דבר כזבי ומסר נפשו להרוג נשיא שבט מישראל על קדושת השם זכו בניו הכהנים לעולם במתנה זו מאת האל הזרוע כנגד ויקח רומח (במדבר כ"ה ז') הלחיים. בזכות שנתפלל על צערן של ישראל כמו שכתוב (תהלים ק"ו ל') ויעמוד פנחס ויפלל והקיבה כנגד והאשה אל קבתה (במדבר כ"ה ח'). ולמדנו מזה שהמקדש שם שמים בגלוי זוכה לו ולדורותיו בעולם הזה מלבד זכותו שקיימת לנפשו בעולם הבא.
מדיני המצוה מה שאמרו זכרונם לברכה (שם) איזהו זרוע זה זרוע ימין מפרק הארכובה עד כף של יד שהן שני אברים זה מעורה בזה. והלחיים מן הפרק של לחי עד הפרק של גרגרת שהיא טבעת גדולה עם הלשון שביניהם. והקיבה נותנין אותה לכהן עם חלב שבה וכבר נהגו הכהנים להניח חלב הקיבה לבעלים. וכן מה שאמרו (שם קל"ב ע"א) שאין חיוב המתנות אלא בבהמה טהורה ולא בחיה שנאמר אם שור שה ובכלל השה ומינו התיש. ועוד דרשו זכרונם לברכה (שם) אם שור לרבות הכוי ואפילו למאן דאמר בריה בפני עצמה היא. אם שה לרבות הכלאים כגון ולד הבא מעז וכבש. ואם בא מצבי ותישה חייב בחצי מתנות לבד משום דכתיב אם שה ודרשו זכרונם לברכה (שם) אפילו מקצת שה אבל תיש הבא על הצביה אין הולד חייב במתנות כלל משום דמספקא להו לרבנן אי חוששין לזרע האב אי לאו וכיון שכן יש לו לישראל לומר לכהן הבא ראיה דחוששין לזרע האב ואתן לך חצי המתנות ואינו יכול. ולפיכך יש לי לכתוב דבתיש הבא על הצביה אין בה חיוב מתנות כלל. כבר כתבתי דעת רבנו אלפסי זכרונו לברכה ומפרשים אחרים בענין חשש זרע האב בסדר קדושים תהיו לאו כ"ה בסימן רמ"ט (מצוה רמ"ד). וכן מענין המצוה מה שאמרו זכרונם לברכה (שם קל"ב ע"ב) שמותר לאכול מן הבהמה עד שלא הורמו ממנה המתנות שאין הלכה כרבי יוחנן שאמר שהאוכל ממנה קודם שהורמו מתנותיה כאלו אוכל טבלים כי מופרשות ומיוחדות הן במקום אחד ומפני כן אינן טובלות. ויתר פרטיה במסכת חולין בפרק הזרוע המיוחד בדיני מצוה זו.
ונוהגת מצוה זו בבהמות של חולין אבל לא בשל מוקדשין ובזכרים ונקבות ישראלים אבל לא בכהנים משום דכתיב בהו משפט הכהנים מאת העם מכלל שאינן בכהנים ועוד דכהנים לא איקרו עם וכמו שכתוב ועל הכהנים ועל כל עם הקהל יכפר. והלוים יש בהם בענין זה דין מיוחד שאין הכהנים נוטלים מהן המתנות לפי שנסתפק לרבותינו אם נקראו עם אם לא ולפיכך אין כח בידם ליטול מהם מספק ואם נטלו לא יחזירו.
ולענין אם נוהגות עכשיו בזמן הזה אם לא כבר חלקו על זה הרבה מגדולי המפרשים והעולה מן השמועה בפרק הזרוע עם הפירוש הטוב שנוהגות הן היום וכן דעת רבנו אלפסי זכרונו לברכה והרמב"ן ז"ל. אבל עכשיו אין בנו כח על הטבחים להכריחם ליתנם וקויי ה' יחליפו כח.
ושם בפרק הזרוע (קל"א ע"ב) אמרו זכרונם לברכה שנותנין המתנות לכהנות כמו לכהנים ואפילו הן נשואות לישראל וכן איתמר התם כי אתא עולא אמר הבו מתנתא לכהנתא אלמא קסבר עולא כהן ואפילו כהנת ושם (קל"ב ע"א) נאמר עוד רב כהנא אכיל בשביל אשתו וכן רב פפא ורב יימר ורב אידי.
וישראל העובר על זה ושחט בהמתו ולא נתן המתנות לכהן או לכהנת ביטל עשה זה. ואמרו זכרונם לברכה (שם קל"ד ע"ב) שאם אין עמו כהן או כהנת מעלה המתנות בדמים ואוכלן מפני הפסד כהן שאין בהן קדושה ואחר כך נותן הדמים לכל כהן שירצה.
<h2>מצוה תקז שופטים מצות הפרשת תרומה גדולה</h2>
שנצטוינו להפריש מן הדגן והתירוש והיצהר תרומה ונתן אותה לכהן והיא הנקראת תרומה גדולה ועל זה נאמר (דברים י"ח ד') ראשית דגנך תירשך ויצהרך וגו' תתן לו ואמרו זכרונם לברכה (חולין קל"ז ע"ב) כי מדין התורה אין לה שיעור אלא אפילו חטה אחת פוטרת כרי גדול אבל חכמים אמרו (תרומות פ"ד מ"ג) להפריש יותר ואמרו מי שיש לו עין בינונית מפריש חלק אחד מחמשים וסמכו הדבר על לשון תרומה כלומר תרי ממאה דהיינו אחד מחמשים.
משרשי המצוה לפי שהדגן והתירוש והיצהר הן עיקר מחיתן של בריות והעולם כולו להקדוש ברוך הוא הוא על כן ראוי לאדם לזכור את בוראו על הברכה אשר ברכו ושיפריש קצת ממנו לשמו ברוך הוא ויתננו למשרתיו שהם הכהנים העסוקים תמיד במלאכת שמים טרם יגע בו יד אדם ויהנה ממנו כלל. ומן היסוד הזה אמרו זכרונם לברכה שאפילו חטה אחת פוטרת את הכרי כי זכירת האדנות על הדבר אין הפרש בין רב למעט. אמנם רבותינו זכרונם לברכה הוסיפו בדבר לתת בו שיעור ראוי כדי שיתעורר לב האדם בענין יותר כי בהיות האדם בעל חומר לא ישית אל לבו על הדבר המועט כמו על המרובה שימלא עיניו ויעידו עליו יותר תנועותיו כדרך טבע האדם והרגלו שישמח במאכל רב. וכבר כתבתי עוד בטעם מנות הכהנים בסדר ויקח קרח במצות מעשר ומעשר מן המעשר בסימן שצ"א ושצ"ב (מצוות שצ"ה ו').
דיני המצוה כגון מה שנראה בגמרא שעיקר חיוב התרומה דאוריתא וכן המעשרות הוא בדגן ותירוש ויצהר לבד לפי שהן עיקר מחיתן של בריות. אבל מדברי סופרים חייב גם כן כל שהוא אוכל אדם ונשמר וגדולו מן הארץ ואף על פי שמצאנו בספרי שסמכו הדבר לקרא אסמכתא בעלמא הוא וכמו שכתבתי בסדר ויקח קרח במצות מעשר (מצוה שצ"ה). שאמרו שם ראשית דגנך וגו' מה דגן תירוש ויצהר מאכל אדם וגידולו מן הארץ ויש לו בעלים שנאמר דגנך אף כל כיוצא בהן חייב בתרומה ומעשרות. ואמרו זכרונם לברכה שהכרשינין אף על פי שאינן מאכל אדם הואיל ואוכלין אותן בשני רעבון חייבין בתרומה ומעשרות. והפיאה והאזוב והקורנית שזרען תחילה לאדם חייבין במעשר וכן כל כיוצא בהן זרען לבהמה אף על פי שנמלך וחשב עליהן לאדם כשהן מחוברין פטורין שמחשבת אדם בחיבור אינה כלום. עלו מאליהן בחצר אם חצר המשמרת פירותיה היא הרי אלו חייבין שסתמן לאדם ואם אינה משמרת פטורין. זרעוני גנה שאינן נאכלין כגון זרע לפת וזרע צנון וזרע בצלים וכיוצא בהן פטורין מן התרומה ומן המעשרות מפני שאינן מאכל אדם אבל הקצח חייב בתרומה ומעשרות. תמרות של תלתן ושל חרדל ושל פול הלבן ושל צלף ושל קפריסין פטורין מפני שאינן פרי במה דברים אמורים שזרען לזרע אבל זרען לירק הרי אלו חייבין וכן האביונות של צלף חייבין מפני שהן פרי. כסבר שזרעו לזרע פטור מן התרומה ומן המעשרות זרעו לירק מפריש תרומה ומעשרות מן הירק ומן הזרע וכן השבת זרעה לזרע פטור זרעה לירק מתעשרת זרע וירק. הגרגיר שזרעו לזרע מתעשר לזרע ולירק שאם לקח הירק לאכלו מפריש ממנו תרומה ומעשרות ואחר כך אוכל וכשייבש ויאסוף הזרע שלו מפריש מן הזרע.
וכן מענין המצוה מה שאמרו זכרונם לברכה שאין חיוב תרומות ומעשרות בפירות עד שיביאו שליש. וכן מה שאמרו שהלקט והשכחה והפאה והעוללות של ישראל אף על פי שהעמיד מהן כרי בבית פטורין מן התרומה ומן המעשרות. וכן מה שאמרו שאין תורמין התרומה לא במדה ולא במנין אלא באומד לפי שלא נאמר בה בתורה שיעור מה שאין כן במעשרות וכבר כתבתי בראש המצוה שעין יפה מפריש אחד מחמשים באומד ולא יתן הפירות בסל ובקופה שמדתן ידועה אבל תורם בהן חציין או שלישן. ומותר לתרום שלא מן המוקף ואף על פי כן תלמידי חכמים אין עושין כן כתב הרמב"ם ז"ל. ומה שאמרו שעושה אדם שליח ישראל להפריש תרומה ומעשרות שנאמר (במדבר י"ח כ"ח) כן תרימו גם אתם לרבות השליח שהוא בן ברית כמו כן ועוד דינין רבים בגמרא מענין השליחות. ומה שאמרו שהתרומה נאכלת לכהנים בין גדולים בין קטנים להם ולנשיהם ולעבדיהם הכנענים ואפילו לבהמתן ועוד דינין רבים בגמרא על זה כגון אשה שמרדה והעבד שברח ודין גירושין ואירוסין וכמה כיוצא בהן. ודיני התרומה בענין ביטולה שנתנו לה שיעור חכמים זכרונם לברכה באחד ומאה ויתר רובי פרטיה במסכת תרומות ובהרבה מקומות מהתלמוד בפיזור קצת מדיניה.
ונוהגת מצות התרומה גם מצות המעשרות מן התורה בארץ ישראל ובזמן שישראל שם וכן כתב הרמב"ם ז"ל סוף פרק ראשון דהלכות תרומות וזה לשונו התרומה בזמן הזה אפילו במקום שהחזיקו עולי בבל ואפילו בימי עזרא אינה מן התורה אלא מדבריהם שאין לך תרומה של תורה אלא בארץ ישראל ובזמן שהיו שם כל ישראל שנאמר כי תבאו ביאת כולכם כשהיו בירושה ראשונה וכמו שהם עתידים לחזור בירושה שלישית ולא כשהיו בירושה בימי עזרא שהיתה ביאת מקצתכם ולפיכך לא היתה מן התורה וכן הדין נראה לי במעשרות שאין חייבין בהן בזמן הזה אלא מדבריהם כתרומה עד כאן. והראב"ד ז"ל תפס עליו בענין זה וזה לשונו אמר אברהם לא כיון להלכה יפה דהא קיימא לן כרבי יוחנן דאמרינן ביבמות (פ"א ע"א) תרומה בזמן הזה דאוריתא כלומר בארץ ישראל והוא עצמו נראה שכך כתב בתחלת הספר ואם איתא להא מילתא בחלה הוא דאיתא עד כאן. ועתה אם האמת כדברי הראב"ד ז"ל יהיה לנו לחשוב בכלל מצוות הנוהגות עכשיו בארץ מדאוריתא זאת המצוה וגם ששה עוד שהם בענין התרומה בסדר אמור והן י"ד ט"ו י"ו י"ז י"ח י"ט מן הלאוין (מצוות רע"ט רפ"ד) ואחת שהיא בכסף תלוה לאו ה' (מצוה ע"ב) ושתים שהן בסדר ויקח קרח מצות מעשר ומעשר מן המעשר (שצ"ה ו'). אבל אני דברי הרמב"ם ז"ל אשים בין עיני ומבורו אשאב כי הוא סיבת זה העסק של חשבון המצות לי ולכל שבאו אחריו. ומכל מקום אין חולק בעולם שנוהגות מדרבנן אף בארץ שנער מפני שהיא סמוכה לארץ ישראל ורוב ישראל הולכים ושבים שם וגם התקינו שיהו נוהגין תרומות ומעשרות אף בארץ מצרים ובארץ בני עמון ומואב מפני שהן סביבות ארץ ישראל.
וארץ ישראל האמורה בכל מקום הן ארצות שכבש אותן מלך ישראל או שופט או נביא מדעת רוב ישראל וזהו שיקראו חכמים זכרונם לברכה כבוש רבים אבל יחיד מישראל או משפחה או שבט שנתנו כבוד לעצמם וכבשו מקום אחד ואפילו הוא תוך תחומי הארץ שניתנה לאברהם אבינו אינו נקרא ארץ ישראל. והמקומות שחלק יהושע לשבטים אף על פי שלא נכבשו כלם דינן כדין ארץ ישראל כדי שלא תהיה רובה ככבוש יחיד כשיעלה כל שבט ושבט ויכבוש חלקו. הארץ שכבש דוד כגון ארם נהרים וארם צובה כל יד פרת עד בבל ודמשק ואחלב וחרן וכיוצא בהן אף על פי שברשות בית דין הגדול כבשם אינם כארץ ישראל לכל דבר אלא יצאו מכלל חוצה לארץ ולכלל ארץ ישראל לא באו והם הנקראים בכל מקום סוריא ויש דברים שדינם כארץ ישראל ויש שדינם כחוצה לארץ כמו שתמצא בגמרא במקומות בפיזור והטעם מפני שכבש אותם קודם שיכבוש כל ארץ ישראל שאילו תפש כל ארץ ישראל לגבולותיה תחלה ואחר כך כבשם היו כארץ ישראל בכל דבר ולענין תרומות ומעשרות ושביעית אמרו חכמים שיהו כארץ ישראל אבל מכל מקום בארץ הוא החיוב מן התורה בזמן שישראל שם כמו שאמרנו לדעת הרמב"ם ז"ל ובאותן מקומות מדרבנן בכל זמן. ואמרו זכרונם לברכה כל מקום שהחזיקו בו ישראל כשעלו מגלות מצרים ונתקדש על ידן מכיון שגלו גלות ראשון בטלה אותה קדושה לפי שלא קדשוה כי אם בכבוש בלבד לשעה אבל כשעלו שנית מגלות בבל עם עזרא הסופר קדשוה קדושה שניה לשעתה ולעתיד לבא כלומר קדושה העומדת לעולם אבל מכל מקום אין חיוב תרומות ומעשרות מן התורה שם לדעת הרמב"ם ז"ל אלא בזמן שישראל מיושבים שם וכמו שכתבתי בסמוך. ומקצת מקומות שהיו שם שהחזיקו בהם בתחילה עולי מצרים ולא החזיקו בהן בשניה עולי בבל הניחום ולא קדשום ומכל מקום לא פטרו אותם מתרומות ומעשרות כדי שיסמכו עליהם עניי עולם בשביעית. נמצא כל העולם כולו לענין מצוות התלויות בארץ נחלק לשלש מחלקות ארץ ישראל וסוריא וחוצה לארץ וארץ ישראל נחלקת לשני חלקים כל מקום שהחזיקו בו עולי בבל חלק אחד והשאר שהחזיקו בו עולי מצרים בלבד חלק שני. וחוצה לארץ נחלקת גם כן לשני חלקים ארץ מצרים ושנער ועמון ומואב מצות תרומות ומעשרות בהן מדברי סופרים ושאר כל הארצות אין תרומות ומעשרות נוהגות בהן כלל. ואיזו היא הארץ שהחזיקו בה עולי מצרים מרקם שהיא במזרח ארץ ישראל עד הים הגדול ומאשקלון שהיא לדרום ארץ ישראל עד עכו שהיא בצפון. ומי שהיה מהלך מעכו לכזיב כל הארץ שהיא על ימינו שהיא במזרח הדרך הרי היא בחזקת חוצה לארץ וטמאה משום ארץ העמים ופטורה ממעשר ושביעית עד שיודע לך שאותו מקום הוא מארץ ישראל. וכל הארץ שעל שמאלו שהוא מערב הדרך הרי היא בחזקת ארץ ישראל וטהורה משום ארץ העמים וחייבת במעשר ושביעית עד שיודע לך שאותו המקום הוא חוצה לארץ. וכל ששופע ויורד מטורי אמנום ולפנים הוא ארץ ישראל מטורי אמנום ולחוץ הוא חוצה לארץ. והנסין שבים רואין אותם כאלו חוט מתוח עליהם מטורי אמנום ועד נחל מצרים. מן החוט ולפנים ארץ ישראל מהחוט ולחוץ חוצה לארץ וזו היא צורתה.
ועובר על זה ולא הוציא תרומה מדגן תירוש ויצהר שבארץ בזמן שישראל שם ביטל עשה זה ועונשו גדול מאד שאוכל טבלים וכבר כתבתי בסדר אמור אל הכהנים בלאו י"ט סימן ש"ה (מצוה רפ"ד) עונש האוכל טבל. ובשאר פירות ביטל מצות עשה דרבנן ובדעת קצת המפרשים גם בשאר פירות יש בהן חיוב דאוריתא וכמו שכתבנו. ובזמן הזה גם כן מי שלא הפריש תרומה מפירות הארץ וכן מפירות סוריא וכן מפירות אותן מקומות שכתבנו שחייבין בתרומה מדרבנן כגון מצרים ושנער ועמון ומואב ביטל עשה דרבנן אבל בפירות שאר ארצות אין בהם חיוב תרומות לעולם לא דאוריתא ולא דרבנן.
<h2>מצוה תקח שופטים מצות ראשית הגז שינתן לכהן</h2>
שנצטוינו לתת ראשית גיזת הצאן לכהנים ועל זה נאמר (דברים י"ח ד') וראשית גז צאנך תתן לו. וענין המצוה הוא שכל מי שיש לו חמש צאן בין זכרים בין נקבות בין טלאים בין כבשים גדולים אפילו גזזן כמה פעמים בכל פעם חייב לתת מן הצמר מתנה לכהן. ואין למתנה זו שיעור ידוע מן התורה אבל רב ושמואל ורבי יוחנן אמרו במסכת חולין (קל"ז ע"ב) ראשית הגז בששים כלומר שיתן לו חלק אחד מששים. ולפי שהזכיר הכתוב לשון נתינה בזה שאמר תתן לו אמרו חכמים (שם קל"ה ע"א) שמי שיש לו גיזות הרבה ורוצה לחלקם להרבה כהנים לא יתן לכל אחד פחות ממשקל חמשה סלעים מלובן כדי שיהא ראוי לעשות בו בגד קטן לא שילבננו הישראל ואחר כך יתננו לו אלא שיהא בו כל כך אחר שילבננו הכהן כדי שיהא בו מתנה המועלת. וכמו כן אמרו זכרונם לברכה (שם קל"ז ע"ב) שאין חיוב מצוה זו אלא בחמש צאן שתעלה הגיזה שלהן לששים סלעים ולא תהא כל אחת מהן פחות ממשקל שנים עשר סלע.
משרשי המצוה כענין מה שכתבתי במעשר הניתן ללוים בסדר ויקח קרח עשה ד' בסימן שצ"א (מצוה שצ"ה). והכהנים כמו כן שהם המשרתים תמיד פני השם ואין להם נחלה בקרקעות ולא בביזה זכה להם השם יתברך כל צורך מחיתם על ידי אחיהם והנה נתן להם התרומה ומעשר מן המעשר שהם לחמם ויינם ומתנות בהמה שהם זרוע ולחיים וקיבה וחלקם בקדשי מקדש שיש להם בשר די ספקם ועדיין חסר להם מלבוש זכה להם ראשית הגז למלבושיהם ועוד זכה להם שדה אחוזה וגזל הגר והחרמים ופדיון בכורות לשאר הוצאות וצרכים שהאדם צריך.
מדיני המצוה מה שאמרו זכרונם לברכה (שם קל"ז ע"א) שאין חיוב מצוה זו אלא גיזת הכבשים שצמרן רך וראוי ללבוש אבל היה הצמר קשה ואינו ראוי ללבישה פטור מראשית הגז מן הטעם שאמרתי כי לצורך לבישה זכו בזה הכהנים אבל היה הצמר אדום או שחור או שחום חייב בראשית הגז מכיון שראוי ללבישה. ויתר פרטיה מבוארים בחולין בפרק י"א.
ונוהגת מצוה זו בזכרים ונקבות ישראלים ולוים בין בפני הבית בין שלא בפני הבית ודוקא בארץ ישראל אבל לא בחוצה לארץ וכדאמר רב נחמן בר יצחק בחולין בפרק ראשית הגז (קל"ו ע"ב) נהוג עלמא כתלתא סבי כרבי אילעאי בראשית הגז כלומר דפטר בחוצה לארץ וכו' כדאיתא התם.
ועובר על זה ולא נתן ראשית גיזתו לכהן כשיש לו גיזה הראויה על הענין שכתבנו ביטל עשה זה.
<h2>מצוה תקט שופטים מצוה להיות הכהנים עובדים במקדש משמרות משמרות ובמועדים עובדים כאחד</h2>
שיהיו הכהנים והלוים עובדים במקדש למשמרות כלומר לכתות ידועות ולא תהיה יד הכל מתעסקת יחד בעבודה חוץ מן הימים טובים בלבד שהיו הכל עובדים יחד כל הבא ימלא את ידו לשמחת הרגל ובספר דברי הימים (א' כ"ד כ"ו) מבואר איך חלקו אותם דוד ושמואל שעשו מהן עשרים וארבעה משמרות כהנים ועשרים וארבעה משמרות לוים כדי שתעבוד כל משמרה מהם שתי שבתות בשנה. ובמסכת סוכה (נ"ה ע"ב) אמרו זכרונם לברכה שברגלים היתה יד הכל שוה ועל זה נאמר (דברים י"ח ו') וכי יבא הלוי וגו' ובכלל הלוי הכהן כי הלוי היה אב לכל השבט ובא בכל אות נפשו וגו' ושרת בשם ה' אלהיו ככל אחיו הלוים העומדים שם וגו' חלק כחלק יאכלו. ולשון ספרי (כאן) ובא בכל אות נפשו יכול לעולם כלומר אפילו שלא ברגלים תלמוד לומר לבד ממכריו על האבות מה מכרו אבות זה לזה טול אתה בשבתך ואני בשבתי כלומר הסכמתם בסדר משמרות העבודה כל שבוע משמרה וכן פירשו התרגום בר ממטרתא דייתי בשבתא דכן אתקינו אבהתא.
משרשי מצות המשמרות ידועות וקבועות לפי שכל המלאכות המוטלות על מספר אנשים ידועים נעשות כראוי ואין העצלה והיאוש והקפדנות מצויה בהן אבל המוטלות על הרבים מבלי שיהיה בהם אנשים ידועים לעשותה פעמים יטילו אותה קצתן על קצתן ופעמים יקפידו אלו על אלו בענין אין להאריך בדברים אלו ידועות הן בכל אנשי מנין אבל ברגל מפני השמחה נצטוו להיות יד הכל שוה בהן.
מדיני המצוה מה שאמרו זכרונם לברכה שבכל משמר ומשמר היה ממונה איש אחד והוא ראש לכל אנשי המשמר והוא מחלק אותן לבתי אבות ובכל יום ויום מימי השבוע מחלקים ראשי האבות ביניהם אנשים ידועים לעבודה איש איש על עבודתו ומיום שבת ליום שבת מתחלפין המשמרות וחוזרים חלילה.
ונביאים ראשונים תקנו שיתמנו מישראלים כמו כן עשרים וארבעה משמרות אנשים כשרים ויראי חטא והם הנקראים בכל מקום בתלמוד אנשי מעמד כלומר שהם שלוחי ישראל לעמוד על קרבנות צבור וכענין שאמרו זכרונם לברכה (תענית כ"ז ע"א) אפשר יהא קרבנו של אדם קרב והוא אינו עומד על גביו. ועל כל מעמד היה אחד גדול ממונה על כולם והוא הנקרא ראש המעמד. וכן היה דרכם של אנשי המעמד בכל שבת ושבת מתקבצים מי שהוא מהם בירושלם או סביב לה נכנס למקדש ובין בירושלם בין בשאר מקומות מתקבצין בבית הכנסת ומרבין בתפלות ומתענין יום שני ושלישי ורביעי וחמישי מן השבוע ושאר כל ענינם בתפלה ובקריאת התורה כמו שמפורש במסכת תענית (פרק רביעי) ומגלה (פרק שלישי). ואמרו זכרונם לברכה (סוכה נ"ה ע"ב) במשמרות כהונה ולויה שברגלים אין יד הכל שוה בהן כי אם בקרבנות הרגלים ובחילוק לחם הפנים ובחילוק שתי הלחם של עצרת אבל נדרים ונדבות ותמידין אין מקריבין אותם ואפילו ברגל אלא משמר שזמנו קבוע שנאמר חלק כחלק יאכלו לבד וגו' כלומר חלק כחלק יאכלו בקרבנות צבור ואינם חלק כחלק בשאר דברים שכבר חלקו אותם האבות וקבעו אותם כל משמר ומשמר בשבתו. וכהן שהיה לו קרבן הרי זה בא למקדש ומקריבו בכל עת שירצה שנאמר ובא בכל אות נפשו כלומר בקרבן שהוא שלו בכל עת יבא להקריבו והעור שלו. ויתר פרטי המצוה במסכת תענית ומגלה ובסוף סוכה.
ונוהגת מצוה זו בזכרי כהונה ולויה בזמן הבית.
ועובר על זה ומחה ביד חברו ברגל שלא לעבוד בכל אות נפשו ביטל עשה זה. והרמב"ן ז"ל השיג בזאת המצוה על הרמב"ם ז"ל ואמר שהיות הכהנים עובדים למשמרות אינו במשמע הכתוב כלל כדעתו של הרב ז"ל אלא הלכה למשה מסיני הוא שיחלקו ביניהם העבודה למשמרות ומשה רבנו הוא שהתחיל תחלה לחלקם והוא עשה מהן שמונה משמרות ארבעה מאיתמר וסיעתו וארבעה מאלעזר וסיעתו כך היא הקבלה וזה שאמר הכתוב לבד ממכריו וגו' שלילות הוא ולא מצוה כלל כלומר שיעבדו הכהנים בכל אות נפשם בכל עת בין בחול בין ברגל לבד אם רצו והסכימו לחלק ביניהם העבודה למשמרות וקבלנו הלכה למשה מסיני שראוי לעשות כן כדי שתעשה המלאכה כסדר ובזריזות זהו תורף דברי הרב ז"ל.
<h2>מצוה תקי שופטים שלא לקסום</h2>
שנמנענו שלא לקסום. וכתב הרמב"ם ז"ל (בספר המצוות) שענין הקסימה הוא המניע כחו ומחשבתו לחשוב במין ממיני התנועה כאשר יעשו בעלי הכחות כולם שיגידו מה שיתחדש קודם היותו ואמנם יתאמת להם זה בהיות כח המחשבה והשיעור מהם חזק מאד. פירוש לפירושו כלומר שמתבודדים במחשבתם וקובעים כל הכוונה וכל ההרגש שלהם על אותו הענין שיחפצו לדעת ומתוך ההתבודדות והקביעות החזק והתפשטות כל המחשבה מכל עניני העולם הגופני תתערב נפשם עם הרוחנים הקולטים העתידות הקרובות כידוע בין החכמים. אבל מכל מקום אין כח בהם לעולם ולא אפילו בשדים לדעת העתידות הרחוקות. ולא יעלה אל המעלה הגדולה הזאת זולתי נביאי אמת וגם בעתידות הקרובות לא ישיגו בהן הקוסמין כל האמת אבל יתקיימו דבריהם ברוב. ובענין הזה בעצמו אין כל האנשים שוים בו אבל יש מהם שיש להם יתרון גדול בענינים אלו כיתרון בני אדם בגבורה וענינים אחרים קצתן על קצתן. ואלה בעלי הכחות אין פעולתם בענין הזה שוה כי יש מהם שיתבודדו במדברות לחשוב בזה ומהם שיכה במטה אשר בידו בארץ מכות ממהרות זו את זו ויצעק צעקות משונות ויניח מחשבתו ויביט לארץ זמן ארוך עד שיבין במה שיהיה והעיד הרמב"ם ז"ל שהוא ראה זה במערב פעם אחת ומהם מי שיישר החול ויעשה בו צורות וזה יעשו הרבה בני אדם במערב ומהם מי שישליך אבנים דקים בחתיכת עור ויאריך להביט בם ואחר כן יספר דברים ומהם מי שיעשה מלאכה זו בשעלי שעורים וגרגיר מלח ופחם מעורב בו וזה מפורסם בינינו יעשו אותו תמיד לעינינו הישמעאלים והישמעאליות ומהם מי שישליך חגורת עור בארץ ויביט בה ויגיד. והכוונה בזה כולו להעיר כח נפש המביט. ומכל ענינים אלו תרחיקנו תורתנו השלמה ועל כל זה נאמר (דברים י"ח י') לא ימצא בך וגו' קוסם קסמים וגו'.
וכבר כתבתי באזהרת לא תנחשו בסדר קדושים לאו כ"ט בסימן רנ"ג (מצוה רמ"ט) בטעם איסור ענינים אלו מה שידעתי. וראיתי בספרי הראשונים בטעם איסור זה לפי שכל ענינים אלו מטעים ההמון ויחשבו בשביל שיצדקו עליהם קצת מן הדברים שיגידו להם בעלי הקסם שכל הפעולות שהם בעולם סבתם המזלות והכחות וכמעט יקראו מן הכת הרע האומרים עזב אלהים את הארץ (יחזקאל ח' י"ב) ובעד זה הענין שהיה מפורסם הרבה בזמן הנביאים אמר הנביא (הושע ד' י"ב) עמי בעצו ישאל ומקלו יגיד לו.
דיני המצוה מבוארים במקומות מסנהדרין ותוספתא דשבת ובספרי.
ונוהג איסור זה בכל מקום ובכל זמן בזכרים ונקבות.
ועובר על זה ועשה עצמו קוסם על דרך אחד מכל הענינים שזכרנו או בענין אחר ויגיד לבני אדם הדברים שיראה בקסמיו חייב מלקות והוא שעשה שום מעשה בדבר שאין לוקין עליו מבלי מעשה. אבל השואל מן הקוסם איננו בחיוב מלקות ואמנם הוא מגונה מאד כל הקובע מחשבותיו ומוציא עתיו בהבלים אלה כי לאשר חננו האל דעה והנחילו דת האמת לא יאות לו לחשוב בהבלים אלו רק שיקבע מחשבותיו בעבודת הבורא יתעלה ולא יירא דברי קוסם כי השם בחסדיו ישנה מערכת הכוכבים ויבטל כח המזלות להטיב לחסידיו. וידוע שאנחנו עם הקודש אין אנו תחת כוכב ומזל ה' הוא נחלתנו כאשר דבר אלינו וכענין שמצינו באבות ששם האל מעלתם למעלה משרי מעלה כענין שכתוב ביעקב (בראשית ל"ב כ"ט) כי אם ישראל יהיה שמך כי שרית עם אלהים וגו' כלומר שעשאו האל שר על השרים וכן יצחק נקרא ישראל שנאמר (בראשית מ"ו ח') אלה בני ישראל הבאים מצרימה יעקב ובניו וכן אברהם נקרא ישראל כמו שכתבתי בפתיחת הספר. וזהו מה שכתוב בענין מחלוקת הנביא אליהו עם נביאי הבעל כמספר שבטי בני יעקב אשר נקרא שמו ישראל שהוא היה מוכיחם למה היו פונים לעבוד הכחות ומניחין עבודת האדון ה' צבאות אשר בידו לבטל כל פעולת הכחות והמזלות וכענין שעשה באבות ששם המזלות תחת ידם וזהו אומרו במקום ההוא (מלכים י"ח ל"א) כמספר שבטי בני יעקב אשר היה דבר ה' אליו לאמר ישראל יהיה שמך כלומר שעשאו שר על שרים לשנות מערכתם וכחם בזכותו כלומר וישראל שהם בני יעקב גם הם שרים על שרי מעלה ועל כן היה ראוי להם שלא לעבוד בלתי ה' לבדו וכן מצינו ביהושע שגזר על השמש והירח לעמוד כמו שכתוב ביהושע (י' ב') שמש בגבעון דום וירח בעמק אילון ועמדו וכן כמה חסידים מישראל שנשתנו מערכת המזלות וכחם בזכותם יארך הענין להביא כמה מעשים שנעשו בישראל בענין זה.
<h2>מצוה תקיא שופטים שלא לכשף</h2>
שלא נשתדל בכל מעשה כשוף כלל ועל זה נאמר (דברים י"ח י') לא ימצא בך וגו' ומכשף. וענין הכשוף ידוע לכל דרך כלל שיעשו בני אדם תחבולות בלי מספר במיני עשבים ואבנים והרבה מן הדברים שמשתמשים בהן בני אדם אלו עם אלו ומהם שיכוונו המעשים הרעים ההם בעתים ידועים ובחדשים מכוונין לאותם מלאכות. ומכל אלו הדברים המגונים והמכוערים תרחיקנו התורה תכלית הריחוק כי הבל המה. ואין ראוי לעם קדוש מחזיקי דת האמת לתת מחשבה בכיעורין אלו רק בעבודתו יתעלה כי הוא ישלים כל חפץ עמו לטוב בחסותם בשמו הגדול ושומם כל מבטחם ומשענתם על חסדיו לבד. ומהיות הענינים אלו רחוקים מאד וכעורים לפניו ברוך הוא ובהם ניצוץ מעניני עבודה זרה הזהירנו על זה בלאו וחייב סקילה על העובר ומשתדל בזה אם הוא מזיד וחטאת קבועה אם היה שוגג. וגם מחומר הענין הזהיר הכתוב בזה מבשאר עברות על הבית דין שלא למחול לעובר על זה וכמו שנאמר (שמות כ"ב י"ז) מכשפה לא תחיה.
וכבר דברתי משרשי מצוה זו בלאו דמכשפה לא תחיה בסדר ואלה המשפטים (מצוה ס"ב).
דיני המצוה במקומות בתלמוד בפיזור והעיקר בפרק שביעי מסנהדרין.
וכל שהוא דיין על זה צריך לדעת חכמת הכישוף כדי שידע להבחין במעשה הנעשה אם הוא מין ממיני הכישוף או אולי הוא מן הדברים הנעשים בכח טבע ובצדדין המותרין וכענין שאמרו זכרונם לברכה (שבת ס"ז ע"א) כל שיש בו משום רפואה אין בו משום דרכי האמורי וכבר דברתי על זה שם בלאו דמכשפה כפי כחי. ודברים אלו צריכין עיון רב כי הנה נמצא בגמרא מעשים כמה שאם לא ידענו אותם מפיהם זכרונם לברכה היינו אוסרין אותם משום חשש איסור זה. ומכל מקום אשר ישא נפשו ליכנס בתחבולות אלו וידמה דבר לדבר מהדברים שהזכירו זכרונם לברכה הרי הוא כפותח לו פתח לבוא בגיהנם.
ונוהג איסור זה בכל מקום ובכל זמן בזכרים ונקבות.
<h2>מצוה תקיב שופטים שלא לחבור חבר</h2>
שנמנענו מלעשות השבעות על שום ענין וזה הענין הוא שיאמר אדם דברים ויאמר לבני אדם שאותם הדברים יועילו או יזיקו לאחד מכל הענינים ועל זה נאמר (דברים י"ח י' י"א) לא ימצא בך וגו' וחובר חבר. ולשון ספרי (כאן) אחד חובר את הנחש ואחד חובר את העקרב כלומר שיאמר עליהם דברים כדי שלא ישכהו לפי דעתו וכן האומר דברים על המכה כדי שינוח מעליו הכאב. ויש שפירשו חובר חבר שמקבץ בתחבולותיו והשבעותיו נחשים או עקרבים או שאר חיות למקום אחד. והכל בכלל האיסור.
ואולי בני תקשה עלי בהא דגרסינן בשבועות בפרק ידיעות הטומאה (ט"ו ע"ב) שיר של פגעים בכנורות ובנבלים ואומר יושב בסתר עליון עד כי אתה ה' מחסי (תהלים צ"א) ואומר ה' מה רבו צרי עד לה' הישועה (שם ג') ופירוש פגעים כלומר שאמירת אלו המזמורים תועיל לשמור מן הנזקין ואמרו בברכות רבי יהושע בן לוי מסדר להו להני קראי וגאני ואין הדבר חלילה דומה לענין חובר חבר שזכרנו וכבר אמרו זכרונם לברכה (שם) על זה אסור להתרפאות בדברי תורה אבל הזכירו לומר מזמורים אלו שיש בהם דברים יעוררו הנפש היודע אותם לחסות בה' ולהשים בו כל מבטחו ולקבוע בלבבו יראתו ולסמוך על חסדו וטובו ומתוך התעוררות על זה יהיה נשמר בלי ספק מכל נזק. וזה שהשיבו בגמרא בענין זה דקא פריך התם והיכי עביד רבי יהושע כן והאמר רבי יהושע אסור להתרפאות בדברי תורה ואמרו להגן שאני. כלומר לא אסרה תורה שיאמר אדם דברי תורה לעורר נפשו לטובה כדי שיגן עליו אותו הזכות לשומרו.
משרשי מצוה זו מה שכתבתי במצוה הקודמת לה.
דיני המצוה בפרק שביעי משבת.
ונוהג איסור זה בכל מקום ובכל זמן בזכרים ונקבות.
ועובר על זה ועשה השבעות במזיד חייב מלקות.
<h2>מצוה תקיג שופטים שלא לשאול באוב</h2>
שלא נשאל בעל אוב שיודיענו דבר ועל זה נאמר (דברים י"ח י' י"א) לא ימצא בך וגו' ושואל אוב. וענין כשוף הזה הוא שיש בני אדם שעושין מכשפות ששמו פיתום שהוא מעלה את המת מבין שיחיו ושומע השואל מן המת תשובה על שאלותיו.
משרשי המצוה מה שכתבתי בסמוך בעניני הכשוף.
דיני המצוה בספרי (כאן) ובסנהדרין (ס"ה ע"א). ושם בסנהדרין אמרו שהעושה כשוף זה הוא בסקילה והשואל בהם באזהרה כלומר בחיוב לאו ואין בו מלקות לפי שאין בו מעשה.
ונוהג איסור זה בכל מקום ובכל זמן בזכרים ונקבות.
<h2>מצוה תקיד שופטים שלא לשאול בידעוני</h2>
שלא לשאול ידעוני. והענין הזה הוא שמשים המכשף עצם חיה ששמה ידוע לתוך פיו ואותו העצם מדבר על ידי כשפיו. וזאת החיה ששמה ידוע ראיתי בספר מן הגאונים שהיא גדלה בחבל גדול שיוצא מן הארץ כעין חבל הקשואין והדלועין וצורתו כצורת אדם בכל דבר בפנים וגוף וידים ורגלים ומטבורו מחובר לחבל ואין כל בריה יכולה לקרב אליה כמלוא החבל לפי שהיא רועה סביבותיה כמלוא החבל וטורפת כל מה שיכולה להשיג וכשבאין לצודה מורין בחצים אל החבל עד שנפסק והיא מתה מיד. ובירושלמי דכלאים (פ"ח ה"ד) אמרו זכרונם לברכה בפירוש כי עם אבני השדה בריתך (איוב ה' כ"ג) בר נש דטור הוא והוא חיי מן טבוריה אי פסיק טבוריה לא חיי.
שורש מצוה זו וכל ענינה בדיניה ובחיובה כענין מצות אוב שכתבנו בסמוך (מצוה תקי"ג).
<h2>מצוה תקטו שופטים שלא לדרוש אלהמתים</h2>
שלא לדרוש אל המתים. וענין דרישה זו הוא שיש בני אדם מרעיבין עצמם והולכים ולנין בבית הקברות כדי שיבא להם המת בחלום ויודיעם מה שישאלו עליו ויש אחרים שלובשין בגדים ידועים ואומרים דברים ומקטירין קטורת ידועה וישנים לבדם כדי שיבא המת שהם רוצים בו ויספר עמהם בחלום ועל כל מלאכות אלו וכיוצא בם נאמר (דברים י"ח י' י"א) לא ימצא בך וגו' ודורש אל המתים.
משרשי המצוה מה שכתבתי באיסור כשוף בסדר זה (מצוה תקי"א) ובסדר משפטים (מצוה ס"ב).
ודיני המצוה בסנהדרין (פרק שביעי).
ונוהג איסור זה בכל מקום ובכל זמן בזכרים ונקבות.
ועובר על זה ועשה שום מעשה כדי שיבא המת ויודיעהו שום דבר חייב מלקות.
<h2>מצוה תקטז שופטים מצוה לשמוע מכל נביא ונביא שיהיה בכל דור ודור אם לא יוסיף ולא יגרע במצות התורה</h2>
שנצטוינו לשמוע בקול כל נביא מהנביאים בכל מה שיצונו ואפילו יצוה אותנו לעשות בהיפך מצוה אחת מן המצוות או אפילו הרבה מהם לפי שעה חוץ מעבודה זרה שומעין לו כי באמת אחר שהוא נביא אמת כל כוונותיו לטובה וכל אשר יעשה הוא עושה לחזק הדת ולהאמין בשם ברוך הוא ועל זה נאמר (דברים י"ח ט"ו) נביא מקרבך מאחיך כמוני יקים לך ה' אלהיך אליו תשמעון וכן אמרו בספרי (כאן) אליו תשמעון אפילו יאמר לך לעבור על אחת מן המצוות לפי שעה שמע לו.
משרשי המצוה לפי שתכלית מעלת האדם היא השגת הנבואה ואין לו לבן אדם בעולמו אמתת ידיעה בדברים כאמתת ידיעתו בנבואה שהיא הידיעה שאין אחריה פקפוק כי היא תבא ממעין האמת ומעטים מבני העולם זוכים בה ועולים אליה כי הסולם גדול מאד רגלו בארץ וראשו מגיע השמימה ומי זה האיש ירא השם יזכה ויעלה בהר ה' ויקום במקום קדשו אחד מאלפי רבבות אנשים הוא המשיג למעלה זו ובדור שראוי לכך על כן ציותנו התורה כי בהגיע איש אחד בדור אל המעלה הזאת ויהיה ידוע אצלנו בענינו ובכושר מעשהו כי נאמן לנביא שנשמע אליו בכל אשר יצוה כי הוא היודע דרך האמת וידריכנו בו ולא נשא נפשנו להמרות פיו ולחלוק עמו כי המחלוקת עליו בשום דבר הוא טעות גמור וחסרון ידיעת האמת.
דיני המצוה מבוארים בסוף סנהדרין (פרק הנחנקין).
ונוהגת מצוה זו בזכרים ונקבות בכל זמן שימצא נביא בינינו.
ועובר על זה ולא ישמע אליו חייב מיתה בידי שמים וכמו שכתוב (שם) והיה האיש אשר לא ישמע אל דברי הנביא ההוא וגו' אנכי אדרוש מעמו. ואמרו חכמינו זכרונם לברכה בסנהדרין (פ"ט ע"א) שלשה מיתתן בידי שמים העובר על דברי נביא ונביא שעבר על דברי עצמו והכובש נבואתו וכל זה במשמע הכתוב שאמר אשר לא ישמע וגו' ואמרו זכרונם לברכה קרי ביה לא ישמע לא ישמע.
<h2>מצוה תקיז שופטים שלא להתנבאות בשקר</h2>
שנמנענו שלא להתנבא בשקר כלומר שלא יאמר שום אדם שנאמרו לו דברים בנבואה מהשם והשם לא אמרם וכן בכלל הלאו אפילו אם יאמר דברים שנאמרו בנבואה לזולתו ויאמר בשקר שהוא נצטוה לאומרן ועל זה נאמר (דברים י"ח כ') אך הנביא אשר יזיד לדבר דבר בשמי את אשר לא צויתיו לדבר וגו' וכן אמרו זכרונם לברכה בסנהדרין (פ"ט ע"א) אשר יזיד לדבר דבר בשמי זה המתנבא מה שלא שמע. את אשר לא צויתיו הוא לא צויתיו אבל לחברו צויתיו זה המתנבא מה שלא נאמר לו ונאמר לחברו.
משרשי המצוה לפי שיהיה בזה חורבן גדול ורעה רבה בדתנו המקודשת והשלמה כי עיקר האמת מבלי סיג המגיע אל בני אדם הוא על ידי הנביאים והתורה תצונו להאמין בהם וללכת אחר עצתם הנכונה ודעתם השלם ועל כן בקום בני בליעל לאמר דברים שלא ציום השם יוציאו לעז בנבואה שהיא העיקר הגדול אשר בינינו עם הקודש ויפקפק בסיבתם לב כל העם אף בנביאי האמת. ואם יאמר אדם גם כן מה שנצטוה אדם אחר עליו יש בזה חורבה גדולה כי האיש הזה באמרו שהוא נביא ונצטוה בזה ונראה דבריו מתקיימין כדברי נביאי האמת נחזיק אותו כאיש אלהים קדוש שליח האל ונאמין אליו ונקח ראיה בכל הנהגותינו ממעשיו ואולי אחר שאין זכותו וענינו גדול להיות הוא שליח באותה נבואה שאמר איננו ראוי לסמוך בו בכל אשר יעשה ויאמר ויטעה ההמון בלכתם אחר עצתו.
דיני המצוה קצרים והם בסנהדרין (פרק הנחנקין).
ונוהג איסור זה בכל מקום ובכל זמן בזכרים ונקבות.
ועובר על זה וניבא בשקר כלומר שהגיד דברים בשם האל שלא אמר לו האל וכן המתנבא מה שאמר האל לחברו ולא לו חייב מיתה ומיתתו היא בחנק שנאמר על זה ומת הנביא ההוא ואמרו זכרונם לברכה (שם נ"ב ע"ב) שכל מיתה האמורה בתורה סתם אינה אלא חנק.
<h2>מצוה תקיח שופטים שלא להתנבאות בשם עבודה זרה</h2>
שלא להתנבא בשם עבודה זרה. כגון שיאמר עבודה זרה פלונית ציותה לעבדה ותבטיח גמול לעובדיה ותפחיד מעונש למי שלא יעבדה כמו שהיו אומרים נביאי הבעל והאשרה כמו שהוזכר בספרי הנביאים. וכן בכלל זה אם יאמר שהאל צוה לעבוד עבודה זרה פלוני. ולא בא על זה בכתוב באזהרה מבוארת מיוחדת בזה אמנם נתבאר בכתוב עונש המתנבא בשם עבודה זרה שהוא חייב מיתה שנאמר על זה (דברים י"ח כ') ואשר ידבר בשם אלהים אחרים ומת הנביא ההוא ומיתה זו היא חנק כמו שכתבתי בסמוך. וכבר ידענו העיקר שהורונו זכרונם לברכה לא ענש אלא אם כן הזהיר ועל כן נאמר שיהיה אזהרת הענין הזה בכלל ושם אלהים אחרים לא תזכירו (שמות כ"ג י"ג) שכתבנו בכסף תלוה ללאו בפני עצמו בענין אחר (מצוה פ"ו). ואין בנמנע להיות לאו אחד מונע דברים רבים ולא יהיה דינו כדין לאו שבכללות מכיון שיתבאר העונש בכל ענין וענין זהו דעת הרמב"ם ז"ל (בספר המצוות).
שורש המצוה בכל ענין עבודה זרה ידוע.
מדיני המצוה מה שאמרו זכרונם לברכה (סנהדרין פ"ט ע"א) אחד האומר אמרה לי עבודה זרה פלונית או כוכב פלוני שמצוה לעשות כן וכן או שלא לעשות אפילו כיון את ההלכה לטמא את הטמא ולטהר את הטהור דינו במיתה במזיד כשיש עדים והתראה כידוע בכל מקום. ויתר פרטיה בסנהדרין בפרק י"א (הנחנקין).
ונוהג איסור זה בכל מקום ובכל זמן בזכרים ונקבות.
<h2>מצוה תקיט שופטים שלא נמנע מהריגת נביא שקר ולא נגור ממנו</h2>
שלא נירא מלהרוג נביא השקר ולא נפחד שיהיה לנו בזה שום עונש ואפילו היה מתנבא בקיום המצוות אחר ששקר בפיו אין לנו עונש במיתתו אבל היא עלינו מצוה. ועל זה נאמר (דברים י"ח כ"ב) לא תגור ממנו ולשון ספרי (כאן) לא תגור ממנו לא תמנע עצמך מללמד עליו חובה.
משרשי המצוה מה שכתבתי בסמוך במתנבא בשקר.
דיני המצוה קצרים והם בסנהדרין (פרק הנחנקין).
ונוהגת מצוה זו בזמן הבית שישראל בישובן כי אז בידינו לדון דיני נפשות. ואמרו זכרונם לברכה (סנהדרין ב' ע"א) שאין דנין נביא השקר אלא בבית דין של שבעים ואחד.
<h2>מצוה תקכ שופטים מצוה להכין ששערי מקלט</h2>
להבדיל שש ערי מקלט מערי הלוים שתהינה מועדות לנוס שמה מכה נפש בשגגה ושיתוקנו הדרכים לעומת הערים ויתישרו וכענין שיאמרו זכרונם לברכה (מכות י' ע"ב) שמקלט מקלט היו כותבין בפרשת הדרכים ומפנין הדרכים שלא יהא בהן דבר שיאחר הבורח מן המרוצה ועל זה נאמר (דברים י"ט ג') תכין לך הדרך ושלשת את גבול ארצך וגו'.
שורש מצוה זו ידוע וברור שהוא כדי שלא יומת ההורג שוגג על ידי גואלי הדם.
מדיני המצוה מה שאמרו זכרונם לברכה כי שש ערים אלה שלש מהם הבדיל משה רבנו ע"ה בעבר הירדן ושלש הבדיל יהושע בארץ כנען ולא קלטו של משה עד שהובדלו השלש של יהושע ואם כן למה הבדילן משה אמר מצוה שבאה לידי אקיימנה ובימי מלך המשיח נוסיף עוד שלש שנאמר ויספת לך עוד שלש ערים על השלש האלה.
ואמרו זכרונם לברכה שכל ערי הלוים היו קולטות שנאמר ועליהם תתנו ארבעים ושתים עיר כל הערים אשר תתנו ללוים וגו' הקישן הכתוב כולן. אבל הפרש זה היה ביניהם שערי מקלט קולטות בין לדעת בין שלא לדעת ושאר ערי הלוים אינם קולטות אלא לדעת. ורוצח הדר בערי מקלט אינו נותן שכר בית ובשאר הערים נותן שכר בית. ואמרו זכרונם לברכה (בבא בתרא ק' ע"ב) שרוחב דרך עיר מקלט צריך שלשים ושתים אמות. ובחמשה עשר באדר בית דין שולחין שלוחים לתקן את הדרכים ואם נתרשלו בדבר כאילו שפכו דמים ואמרו זכרונם לברכה (מכות י"א ע"ב) שכל עיר הקולטת תחומה קולט. ויתר פרטי המצוה בסנהדרין ומכות ושקלים וסוטה.
ונוהגת מצוה זו בזמן שישראל שרוים על אדמתן. והיא מן המצוות המוטלות על המלך ועל הצבור כולן.
<h2>מצוה תקכא שופטים שלא לרחם על המזיק בדיני קנסות</h2>
שנמנענו מלחמול על מי שהרג חברו או חיסר אחד מאבריו שלא יאמר הדיין עני זה שכרת יד חברו או סימא עינו לא בכוונה עשה זה ויחמול עליו וירחמהו מלשלם לו כדי רשעתו על זה נאמר (דברים י"ט כ"א) ולא תחוס עינך נפש בנפש וגו'. ונכפלה המניעה בזה במקום אחר שנאמר (שם י"ג) לא תחוס עינך עליו ובערת דם הנקי.
שורש מצוה זו ידוע שאם לא נייסר המזיקין ונבער הרע מקרבנו איש את רעהו חיים בלעו ולא יתיישבו המדינות אין הצורך להאריך בו הדיבור.
דיני המצוה קצרים מבוארים בלשון הכתוב.
ונוהג איסור זה בזכרים כי להם לעשות המשפט ובזמן הבית. והדיין העובר על זה והעלים עינו מלענוש המחויב כפי רשעתו עבר על לאו זה אבל אין בו מלקות לפי שאין בו מעשה. וענשו גדול מאד מן הטעם שזכרנו שיש בדבר חרבן בישוב העולם ואף בחוצה לארץ אף על פי שאין בנו כח לדין דיני נפשות חייבין כל בית דין לענוש המחוייבין כפי רשעתן כאשר תשיג ידם הן בממון או בגוף אם יוכלו להם כפי שיראו שהשעה צריכה שאי אפשר לקיום העם אם אין השבט נטוי תמיד על גו כסילים.
<h2>מצוה תקכב שופטים שלא להשיג גבול</h2>
שלא נסיג גבול. והענין הוא שלא נשנה גבול שיהיה בינינו ובין זולתנו עד שיתקן למשקר שיאמר שארץ זולתו היא שלו וכן אם שינה סימני הגבול וקבעם בתוך קרקע של חברו ויאמר שלא שינהו ושהקרקע הוא שלו עד הגבול על כל זה נאמר (דברים י"ט י"ד) לא תסיג גבול רעך וגו'. ואמרו בספרי (כאן) לא תסיג גבול והלא כבר נאמר לא תגזול ומה תלמוד לומר לא תסיג מלמד שכל העוקר תחומו של חברו עובר בשני לאוין יכול אף בחוצה לארץ תלמוד לומר בנחלתך אשר תנחל בארץ ישראל עובר בשני לאוין בחוצה לארץ עובר בלאו אחד. נמצא הענין כן המשיג גבול אפילו מלא אצבע אם בחזקה עשה עבר על לא תגזול ואם בסתר עובר על לא תגנוב וזה יהיה בחוצה לארץ ובארץ ישראל עובר בשני לאוין.
שורש המצוה בכל ענין גזל ידוע הוא כי הוא דבר שהשכל מעיד עליו ותועלת הכל היא.
דיני המצוה קצרים.
ונוהג בכל מקום ובכל זמן. בזכרים ונקבות.
ועובר על זה עבר על לאו אבל אין לוקין עליו מן הכלל הידוע לנו שלאו הניתן לתשלומין אין לוקין עליו.
<h2>מצוה תקכג שופטים שלא לחתוך הדין על פי עד אחד</h2>
שנמנענו שלא נעמיד גבולי העונש בגוף הנענש וכן שלא נוציא ממון על פי עדות עד אחד ואפילו הוא בתכלית הכשרות והחכמה או אפילו נביא ועל זה נאמר (דברים י"ט ט"ו) לא יקום עד אחד באיש לכל עון ולכל חטאת.
משרשי המצוה לפי שיצר לב האדם רע ולפעמים יעלה בלבו טינא על חברו ואפילו יהיה האדם בתכלית הכושר לא ינצל מחטא לפעמים ואף כי יעמוד אדם ימים רבים בדרכי היושר אינו מן הנמנע להתהפך במחשבתו ולהרשיע שהרי אמרו זכרונם לברכה (ברכות כ"ט ע"א) כי יוחנן שימש בכהונה גדולה ולבסוף נעשה צדוקי גם אמרו בחנניה בן עזור שהיה תחלה נביא אמת ולבסוף נעשה נביא שקר על כן הוא ראוי וכשר הדבר שלא לסמוך על לב אדם לענוש חברו על פיו ואפילו יהיה הנענש רשע גמור והדיוט שבהדיוטות והמעיד חכם גדול שבישראל. אבל בהיות המעידים שנים אנשים כשרים חזקה בכל זרע ישראל שלא יסכימו שנים להעיד בשקר וגדולה חזקה בכל הדברים.
מדיני המצוה מה שאמרו זכרונם לברכה (שבועות מ' ע"א) בעד אחד דלכל עון ולכל חטאת הוא דאינו קם כלומר שלא נעניש שום אדם על פי עד אחד בעונש גוף או בעונש ממון זהו פירוש עון וחטאת אבל קם הוא לשבועה כלומר שמחייב הוא שבועה לאותו שמעיד עליו כגון שאמר אחד לחברו תן לי מנה שהלויתיך אמר לו אין לך בידי כלום ועד אחד מעיד כדברי התובע חייב הנתבע לישבע. ומה שאמרו גם כן שאף על פי שעד אחד לא האמינתו תורה לענוש על פיו חברו בגוף או בממון מכל מקום נאמן הוא באיסורין וכמו שאמרו זכרונם לברכה בהרבה מקומות בגמרא (גיטין ב' ע"ב) עד אחד נאמן באיסורין כלומר שיעיד בשר זה או יין זה אסור הוא או כשר נאמן וכן כל כיוצא בזה בכל האיסורין שבתורה. וכמו כן אמרו זכרונם לברכה (מכות ו' ע"ב) שבדיני ממונות מקבלין עדות מיוחדת כיצד אחד אומר בפני הלוהו ואחד אומר בפני הודה לו מצטרפין. ועוד אמרו זכרונם לברכה שאם העיד אחד בבית דין זה ואחד בבית דין אחר יבא בית דין אצל בית דין ויצטרפו עדותן וכדאמרינן בריש פרק גט פשוט (קס"ה ע"ב) שלחו ליה חבריא לרבי ירמיה עד אחד בכתב ועד אחד על פה מהו שיצטרפו שנים שהעידו אחד בבית דין זה ואחד בבית דין אחר מה הוא שיבוא בית דין זה אצל בית דין זה ויצטרפו שנים שהעידו בבית דין זה וחזרו והעידו בבית דין זה מהו שיבוא אחד מכל בית דין ויצטרפו שלח להו אני איני כדי שאתם שלחתם לי אבל דעת תלמידכם נוטה שיצטרפו וכן הלכה. ומה שאמרו בכתובות פרק האשה שנתאלמנה (כ"א ע"ב) שעד ודיין אין מצטרפין במה שהוא דאוריתא.
ומה שאמרו זכרונם לברכה שבשני מקומות האמינה התורה עד אחד בסוטה שלא תשתה מי המרים ובעגלה ערופה שלא תערף כלומר אם מעיד אחד שהוא יודע בהריגת הנרצח אין עורפין את העגלה שהתורה אמרה (דברים כ"א א') לא נודע והרי נודע לאיש אחד. וחכמים האמינו עד אחד שיעיד באשה שמת בעלה כדי שלא תתעגן ואמרו זכרונם לברכה (יבמות פ"ח ע"א) בטעם זה שהיא מדקדקת אחר האמת בזה שאם שמא תנשא ואחר כך יבא בעלה תצא מזה ומזה והולד ממזר. ואמרו זכרונם לברכה שבכל מקום שיועיל עדות עד אחד מועיל גם כן עדות אשה ופסול חוץ מעד אחד של שבועה שאין מחייבין שבועה אלא בעדות עד כשר.
וכן מה שאמרו שפעמים ישלם הנתבע ממון על פי עד אחד כיצד האומר לחברו מנה לי בידך והרי עד אחד מעיד עליו והנטען אומר כן הוא אבל אתה חייב לי מנה כנגד אותו מנה הרי זה מחויב שבועה בשביל עדות העד ואינו יכול לישבע להכחיש העד שהרי הוא מודה במה שהעד מעיד בו והדין הוא כן שכל מחויב לחברו שבועה ואינו יכול לישבע שמשלם. ואין נשבעין בהעדת עד אחד לעולם אלא אם כן יכחיש הנשבע את העד ויכפור בעדותו וישבע על זה. ומפני טעם זה כתב הרמב"ם ז"ל (פ"ד מטוען ונטען ה"ח) ששטר שיש בו עד אחד והנתבע טוען שפרעו שעכשיו אינו מכחיש עדות העד שמעיד בהלואה שמשלם וחלוקין עליו אחרים. וכן כפרן שבא עליו עד אחד וטען שפרע או שהחזיר הפקדון בכל זה אמרינן שהוא מחויב שבועה ואינו יכול לישבע ומשלם. ובגמרא בבבא בתרא בפרק חזקת הבתים (ל"ג ע"ב) מעשה באחד שחטף לשון של כסף מחברו בפני עד אחד ואמר כן הוא האמת שחטפתיה ממנו אבל שלי חטפתי ואתא לקמיה דרבי אמי ואמר היכי לידיינוה דייני להאי דינא לישלם ליכא תרי סהדי ליפטריה איכא חד סהדא לישתבע דלא חטף הא קא מודה ואמר אין חטפי והוה יתיב רבי אבא קמיה ואמר הוה ליה מחויב שבועה כלומר מפני עדות העד ואינו יכול לישבע שהרי אינו מכחיש דברי העד וכל המחויב שבועה ואינו יכול לישבע משלם וכן הדין בכל כיוצא בזה.
ומי שתבע חברו מנה הלויתיך וכפר בו ואמר לו לא הלויתני כלום מעולם והביא עד אחד שלוה ממנו בפניו הואיל ואילו היו שנים היה מוחזק כפרן ודינו שישלם הרי זה נשבע על פי עד אחד שכל מקום ששנים מחייבין אותו ממון אחד מחייבו שבועה. חזר ואמר פרעתי משלם בלא שבועה. לפי שהוא מחויב שבועה מפני עדות העד ואינו יכול לישבע שהרי אינו מכחישו בעדות ההלואה אלא שאומר פרעתי וכבר אמרנו שכל מחויב שבועה שאינו יכול לישבע משלם. ויתר פרטי המצוה רבים מבוארין במקומות מפוזרין ביבמות וכתובות וסוטה וגיטין וקידושין ובכל סדר נזיקין.
ונוהגת מצוה זו לענין דיני ממונות שנוהגין היום בכל מקום ובכל זמן. בזכרים כי להם לעשות משפט.
ועובר על זה והקים גבולי העונש זולתי בצדדין שפירשנו הן בגוף הן בממון בעד אחד עבר על לאו זה.
<h2>מצוה תקכד שופטים מצוה לעשות לעדים זוממים כמו שדימו לעשות</h2>
שנצטוינו לעשות לעדים אשר העידו עדות שקר כפי מה שבקשו להזיק בעדותם לאשר העידו עליו הן בממון הן במלקות הן במיתה ועל זה נאמר (דברים י"ט י"ט) ועשיתם לו כאשר זמם לעשות לאחיו וזהו דין עדים זוממים הנזכר בגמרא בהרבה מקומות. וענין ההזמה הוא שיבואו שני עדים ויכחישו הראשונים על עדותן כגון שיאמרו להם ואיך אתם מעידים על דבר פלוני והלא באותו יום שאתם אומרים שהיה המעשה ההוא לא הייתם אתם באותו המקום שאתם אומרים שנעשה שם אבל עמנו הייתם במקום אחר זו היא עיקר הזמת העדות והתורה ציותנו להאמין העדים האחרונים על הראשונים בין שהראשונים שנים או אפילו מאה או יותר דלענין עדות תרי כמאה ומאה כתרי.
משרשי המצוה ליסר כל איש אשר מלאו לבו להעיד בדבר אשר אינו יודע אותו באמת ובברור בעבור היות הדבר ענין שכל אשר לבריות תלוי עליו הן ממון הן גוף.
ובאשר תאמין התורה האחרונים על הראשונים לא ידענו טעם ברור בזה אכן הגיד לי אחד מן החכמים קצת טענה בדבר כי התורה תאמין עדים ואין ספק שאילו יעידו שני עדים כשרים על שלשה אנשים או יותר שהרגו את הנפש שנאמנים השנים המעידים ואפילו יכחישום המרובים מפני שאלו הם עדים והאחרים בעלי דבר ובעדים זוממין כמו כן אחר שהאחרונים מעידים על העדים עצמן לומר להם עמנו הייתם שזהו עיקר הזמה חזרו הראשונים בעלי דבר והאחרונים עדים.
מדיני המצוה מה שאמרו זכרונם לברכה (מכות ה' ע"א) שענין ההזמה היא בעדים בעצמן כמו שאמרנו כגון שיאמרו להם עמנו הייתם במקום פלוני. אבל בענין הכחשה אין מאמינין אלו על אלו ותהא עדות כולם בטלה ומהו ענין ההכחשה כגון שמעידין בעדות בעצמו שהכת הראשונה אומרת היה דבר פלוני והאחרונה אומרת לא היה או שיבא מכלל דבריהם שלא היה. ומה שאמרו זכרונם לברכה (שם ע"ב) שאין עדים זוממין נהרגין ולא משלמין ממון ולא לוקין עד שיזומו שניהם ומה שאמרו זכרונם לברכה (כתובות ל"ג ע"א) שעדים זוממין אין צריכין התראה אלא מכיון שהוזמו נידונין ועדים שהוכחשו תחלה ולבסוף הוזמו הרי אלו גם כן נדונין שכן אמרו זכרונם לברכה (ב"ק ע"ג ע"ב) הכחשה תחלת הזמה היא ומה שאמרו (כתובות כ' ע"א) שאין מזימין העדים אלא בפניהם אבל מכחישין אותם שלא בפניהם.
ואם הוציאו בעדותם ממון מחזירין בית דין הממון לבעליו ומשלמין העדים כסך הממון שחשבו להפסידו. אבל בדיני נפשות אינו כן שאם נהרג אחד על פיהם והוזמו אחר כן אינם נהרגים שכן באה הקבלה (מכות ה' ע"ב) לא הרגו נהרגין הרגו אינם נהרגין. ויש לומר קצת טעם לדבר כי אלהים נצב בעדת הדיינין ולולי שנתחייב הנדון במעשיו הרעים לא נגזר עליו מעשה המשפט אבל ודאי ראוי היה לכך וגלגלו עליו דינו מן השמים על יד זה הרשע ועל כיוצא בזה נאמר (משלי ט"ז ד') וגם רשע ליום רעה ואחר שנתגלה הדבר לעינינו כי זה האיש בן מות היה לא רצתה התורה שנהרוג העדים עליו והמשל בזה מי שהרג את הטרפה שאינו נהרג עליו גם זה כמו כן מכיון שידענו על הדרך שאמרנו שנתחייב בבית דין של מעלה אין לו דמים. ור"י השיב שאם הרגו ניחוש שלא יעידו השנים בשקר. ויתר פרטי המצוה מבוארים במסכת מכות (פרק ראשון).
ונוהגת מצוה זו בארץ ישראל בזמן שיש לנו בית דין סמוך לפי שתשלומין של עדים זוממין קנס הוא וידוע שאין דנין דיני קנסות אלא בבית דין סמוך.
ובית דין הראוי לדון דיני קנסות שלא עשה לעדים זוממים כאשר זממו לעשות לאחיהם ביטל עשה זה.
<h2>מצוה תקכה שופטים שלא לערוץ מפני האויב במלחמה</h2>
שנמנענו שלא לערוץ ולפחד מן האויבים בעת המלחמה ושלא נברח מפניהם אבל החובה עלינו להתגבר כנגדם ולהתחזק ולעמוד בפניהם ועל זה נאמר (דברים ז' כ"א) לא תערץ מפניהם ונכפלה המניעה במקום אחר (שם ג' כ"ב) באמרו לא תיראום.
משרשי המצוה שיש לכל אחד מישראל לשום לה' יתברך מבטחו ולא יירא על גופו במקום שיוכל לתת כבוד לה' ברוך הוא ולעמו.
דיני המצוה כגון מה שהזהירו זכרונם לברכה שלא יחשוב אדם בעת המלחמה לא באשתו ולא בבניו ולא בממונו אלא יפנה לבו מכל דבר למלחמה. ועוד יחשוב שכל דמי ישראל תלויין עליו והרי הוא כאלו שפך דמי כולן אם יפחד וישוב אחור ימינו וכענין שכתוב (שם כ' ח') ולא ימס את לבב אחיו כלבבו ומפורש בדברי קבלה (ירמיה מ"ח י') ארור עושה מלאכת ה' רמיה וארור מונע חרבו מדם. ואמרו זכרונם לברכה שכל הנלחם בכל לבבו וכונתו לקדש השם מובטח הוא שלא ימצא נזק ויזכה לו ולבניו להיות להם בית נכון בישראל ויזכה לחיי העולם הבא וכענין שכתוב (שמואל א' כ"ה כ"ח) כי עשה יעשה ה' לאדני בית נאמן כי מלחמות ה' אדני נלחם וגו'. ויתר פרטי המצוה בפרק שמיני מסוטה.
ונוהגת מצוה זו בזכרים כי להם להלחם בזמן שישראל על אדמתן.
ועובר על זה והתחיל לחשוב ולהרהר ולהבהיל עצמו במלחמה עבר על לאו זה וענשו גדול מאד כמו שכתבנו.
<h2>מצוה תקכו שופטים מצוה למשוח כהן למלחמה</h2>
שנצטוינו למשוח כהן אחד בשמן המשחה ולמנותו להיות מדבר עם העם בשעת מלחמה וזה הכהן נקרא משוח מלחמה ומן המצוה זו שיאמר הכהן המשוח אל העם בשעת המלחמה שלשה כתובים הנזכרים בתורה (דברים כ' ה' ז') מי האיש וגו' ומי האיש וגו' ומי האיש וגו' ויוסף עוד משלו דברים אחרים יעוררו בני אדם למלחמה וישיאום לסכן בנפשם לעזור דת האל ולשמרה ולהנקם מהסכלים המפסידים סדרי המדינות. וכן אמרו זכרונם לברכה במסכת סוטה (מ"ג ע"א) ודברו השוטרים כהן מדבר ושוטר משמיע.
שורש מצוה זו ידוע כי בשעת מלחמה צריכים אנשי המלחמה חיזוק ומפני שהאדם נשמע יותר כשהוא נכבד ציותה התורה להיות הממונה לחזק בדברים טובים מן הכהנים שהם מבחר העם. והענין להיות מחזירין מן המלחמה מי שנטע כרם ולא אכל ממנו או אירש אשה ולא לקחה או בנה בית ולא שכן בו וכן הירא מעברות שבידו גם זה הדבר ראוי וכשר כי כל אלו בני אדם חלושים מאד מבוא במלחמה כי מחשבתם נתפסת הרבה על הדברים הנזכרים בכתוב ואלו יניאו לב חבריהם וכענין שכתוב בפירוש ולא ימס את לבב אחיו וכן הירא מעברות שבידו ראוי להחזירו פן יספו אחרים בעונו וכל דרכי התורה יושר ואמונה.
מדיני המצוה מה שאמרו זכרונם לברכה (שם מ"ד ע"ב) שאין מחזירין מעורכי המלחמה אלו הנזכרים בכתוב אלא במלחמת הרשות אבל במלחמת מצוה הכל יוצאין אפילו חתן מחדרו וכלה מחופתה ומה שאמרו שאחר שחזרו במלחמת הרשות כל החוזרים שהנשארים מתקנין את המערכות ופוקדין שרי צבאות בראש העם ומעמידין מאחורי כל מערכה שוטרים חזקים וכשילין של ברזל בידיהם וכל המבקש לחזור מן המלחמה הרשות בידם לחתוך את שוקיו מפני שתחילת נפילה ניסה. ויתר פרטיה מבוארים במסכת סוטה (פרק שמיני).
ונוהגת מצוה זו בזכרים בזמן שארץ ישראל בישובה וזו מן המצוות המוטלות על הצבור כולם.
ואם עברו העם על זה שלא מינו ביניהם כהן משיח על הענין שזכרנו ולא דבר אל העם הדברים הנזכרים בכתוב ביטלו עשה זה.
<h2>מצוה תקכז שופטים מצוה לעשות במלחמת הרשות כמשפט הכתוב</h2>
שנצטוינו בהלחמנו בעיר אחת מצד הרשות שנרצה להלחם בה וזו היא שנקראת מלחמת הרשות שנבטיח אותם שלא נהרגם אם ישלימו עמנו ויהיו לנו לעבדים כלומר מעלים מס למלכנו וכבושים תחת ידינו ואם לא ישלימו עמנו על הענין הנזכר אנו מצווים להרוג מהם כל זכר שבעיר ההיא שהגיע לפרקו ונקח לנו הטף והנשים וכל שללה ועל זה כולו יאמרו זכרונם לברכה מלחמת הרשות. ואמרו בספרי (כאן) אם אמרו מקבלין אנו עלינו מסים ולא שעבוד שעבוד ולא מסים אין שומעין להם עד שיקבלו עליהם זו וזו.
משרשי המצוה לפי שמדת הרחמנות היא מדה טובה וראוי לנו זרע הקדש להתנהג בה בכל ענינינו גם עם האויבים עובדי עבודה זרה למעלתנו אנחנו לא מצד היותם הם ראויים לרחמים וחסד וגם כי יש בדבר הזה תועלת לנו להיות למלכנו עבדים יעבדוהו להעלות לו מס תמיד ולעשות מלאכותיו אם יצטרך מבלי שיוציא בהם הוצאה של כלום ובהמיתנו אותם לא יהיה בדבר תועלת אחר שהם רוצים לעמוד כבושים תחתינו אבל יהיה בדבר השחתה והוראה עלינו במדת האכזריות ויחסדנו שומע ולהועיל על כל שזכרנו נצטוינו בזה.
מדיני המצוה מה שאמרו זכרונם לברכה שדין קריאת השלום הוא בכל מקום כלומר בין במלחמת מצוה בין במלחמת רשות ומלחמת מצוה היא כגון שבעה עממין ועמלק והכל אם השלימו עמנו כלומר שקבלו עליהם מס ועבדות וכמו כן שקבלו עליהם שבע מצות אין הורגין מהם כל נשמה ויהיו למס ועבדונו אבל כשלא השלימו יש חילוק בין מלחמת מצוה לרשות שבמלחמת מצוה אין מחיין מהם כל נשמה ובמלחמת הרשות מניחין מהן הטף והנשים כמו שכתבנו בסמוך. וכן מניחין רוח אחת בעיר מצור במלחמת רשות שיברחו משם ספרי (כאן) וילפינן זה מדכתיב (במדבר ל"א ז') ויצבאו על מדין כאשר צוה ה' וגו' ובמלחמת שבעה עממין מקיפין אותם מכל צד ומכל מקום מודיעים אותם תחלה שאם רצונם להניח העיר ושילכו להם הרשות בידם.
וכן מענין זה מה שאמרו גם כן דבין מלחמת רשות או מצוה מותר לחלוצי הצבא כשיכנסו בגבול הגוים והם רעבים ואין בידם צידה לאכול אוכלין אפילו מאכלות אסורים כגון נבלות וטרפות וחזירים ולשתות יין נסך. וכן דרשו זכרונם לברכה (חולין י"ז ע"א) ובתים מלאים כל טוב אפילו קדלי דחזירי הותרו לנו.
ועל זה נאמר (דברים כ' י') כי תקרב אל עיר וגו' עד גמר הפרשה.
ויתר פרטי המצוה בפרק שני מסנהדרין ושמיני מסוטה.
ונוהגת מצוה זו בזמן שישראל על אדמתן בזכרים שהם ראויים למלחמה והיא מן המצוות המוטלות על הצבור ויותר על המלך ועל ראשי העם.
ואם עברו על זה ולא שלחו אל העיר לקרוא אליה לשלום ולהתנהג עמהם על הענין שזכרנו בטלו עשה זה.
<h2>מצוה תקכח שופטים שלא להחיות אחד מכל שבעה עממין</h2>
שהוזהרנו בלא תעשה שלא נחיה אחד משבעה עממים בכל מקום שנמצאם ונוכל להורגם בלי סכנה לנפשותינו ושבעה עממים הן הכנעני והפריזי והחוי והיבוסי והחתי והגרגשי והאמורי ועליהם נאמר (דברים כ' ט"ז) לא תחיה כל נשמה.
ואף על פי שהאמת כי דוד המלך הרג מהם רבים עד אשר כמעט כלה אותם ואבד זכרם עדין נשארו מהן קצת שטבעו בין האומות וכל מי שימצא מהם חייב לאבדם בכל מקום שהם.
וכל ענין מצוה זו כתבתי למעלה בארוכה בסדר ואתחנן עשה ח' בסימן תכ"ג (מצוה תכ"ה) וקחנו משם.
<h2>מצוה תקכט שופטים שלא להשחית אילני מאכל במצור וכן כל השחתה בכלל הלאו</h2>
שנמנענו מלכרות האילנות כשנצור על עיר כדי להצר לאנשי העיר ולהכאיב לבותם ועל זה נאמר (דברים כ' י"ט) לא תשחית את עצה וגו' ואותו לא תכרות. וכמו כן נכנס תחת זה הלאו שלא לעשות שום הפסד כגון לשרוף או לקרוע בגד או לשבר כלי לבטלה ובכל ענינים אלו ובכל כיוצא בם שיהיה בהם השחתה יאמרו זכרונם לברכה תמיד בגמרא (קידושין ל"ב ע"א) והא קא עבר משום בל תשחית. ומכל מקום אין מלקין אלא בקוצץ אילני מאכל שהוא מפורש בכתוב אבל בשאר ההשחתות מכין אותו מכת מרדות.
שורש המצוה ידוע שהוא כדי ללמד נפשנו לאהוב הטוב והתועלת ולהדבק בו ומתוך כך תדבק בנו הטובה ונרחיק מכל דבר רע ומכל דבר השחתה וזהו דרך החסידים ואנשי מעשה אוהבים שלום ושמחים בטוב הבריות ומקרבים אותן לתורה ולא יאבדו אפילו גרגר של חרדל בעולם ויצר עליהם בכל אבדון והשחתה שיראו ואם יוכלו להציל יצילו כל דבר מהשחית בכל כחם ולא כן הרשעים אחיהם של מזיקין שמחים בהשחתת עולם והמה משחיתים במדה שאדם מודד בה מודדין לו כלומר בה הוא נדבק לעולם וכענין שכתוב (משלי י"ז ה') שמח לאד לא ינקה רע והחפץ בטוב ושמח בו נפשו בטוב תלין לעולם זה ידוע ומפורסם.
מדיני המצוה מה שאמרו זכרונם לברכה (ב"ק צ"א ע"ב) שלא אסרה תורה שלא לקוץ אילני מאכל אלא בקוצץ אותם דרך השחתה אבל ודאי מותר לקוץ אותם אם ימצא בדבר תועלת כגון שיהיו דמי אותו העץ יקרים וזה רצה למוכרו או לסלק בקציצתן נזק כגון שהיה מזיק אילנות אחרים טובים ממנו או מפני שמזיק בשדות אחרים בכל צדדין אלו ובכל כיוצא בו מותר. וכל אילן סרק אמרו זכרונם לברכה (שם) שמותר לקוץ ואפילו בשאינו צריך לו וכל אילן מאכל שהוא זקן מאד עד שאינו עושה אלא מעט פירות שאין ראוי לטרוח בו בשבילן ואמרו זכרונם לברכה בזית כל שהיא עושה פחות מרובע זיתים מותר לקוץ אותה ובדקל שיעשה פחות מקב תמרים.
ודרך כלל אסרו זכרונם לברכה לעשות כל דבר של השחתה והמשחית שום דבר מתוך חמה אמרו עליו (שבת ק"ה ע"ב) שהוא כעובד עבודה זרה שכן דרכו של היצר הרע היום אומר לו עשה כן ואם יאמין אותו למחר יאמר לו לך עבוד עבודה זרה כלומר שכל אדם חייב לגעור ביצרו ולכבוש תאותו עד שיגביר נפש המשכלת על נפש המתאוה עד שתהיה לה לאמה והיא גברת לעולם ועד. ואמנם הביאו בגמרא (שם) מעשים בקצת החכמים שמראים עצמן כעוסים כדי ליסר בני ביתם ולזרזן ומשליכין מידם שום מאכל או שום דבר ומכל מקום השגחתם היתה בהם לעולם שלא ישליכו דבר שיהא נשחת בזה. ויתר פרטי המצוה בבבא בתרא פרק שני.
ונוהג איסור זה בכל מקום ובכל זמן בזכרים ונקבות.
ועובר על זה והשחית אילני מאכל עבר על לאו זה וחייב מלקות ועל שאר השחתה בכל שאר דברים שאינן מפורשין מכין אותו מכת מרדות.
<h2>מצוה תקל שופטים מצות עריפת העגלה בנחל</h2>
שנצטוינו בעריפת עגלה בנחל איתן פירוש איתן שמימיו שוטפין בחזקה. וענין המצוה הוא כשנמצא בשדה או בדרך הרוג ולא נודע מי הכהו וכמו שבא מפורש בכתוב ועל זה נאמר (דברים כ"א א') כי ימצא חלל וגו' עד גמר הפרשה. וזהו ענין עגלה ערופה הנזכר בגמרא (סוטה פרק תשיעי).
משרשי המצוה כדי שיתעורר לב כל העם בראותם את המעשה הגדול הזה אסיפת זקני העיר וגדוליה ויקחו פרה שהיא בהמה גדולה וילכו באסיפה ובהמון שהכל חפצים לראות ענינים אלה אל מחוץ לעיר ולקול עריפתה יחרדו כל השומעים ויתעורר רעיונם על הדבר וכל היודע בדבר מיד יהמה לבבו ותעיר מחשבתו להגיד מה שהוא יודע לפני הזקנים ומתוך כך יבערו הרעים והרוצחים מקרבם. ומלבד הידיעה יש תועלת רב במעשה הגדול הזה להראות ולפרסם בהמון פרסום גדול כי חפץ הזקנים ואנשי הדעת יהיה למצוא הרוצח לנקום ממנו נקמת הנרצח וכן מצאתי להרמב"ם ז"ל (מורה נבוכים פ"מ משלישי).
מדיני המצוה מה שאמרו זכרונם לברכה (סוטה מ"ה ע"ב) שירושלם אינה מביאה עגלה ערופה לפי שנאמר בזה באדמה אשר ה' אלהיך נותן לך וירושלם לא נתחלקה לשבטים. וכן אם נמצא סמוך לספר או לעיר שרובה גוים אין מביאין עגלה שחזקה היא שהגוים הרגוהו. היו שם שתי עיירות אחת קרובה ואחת אינה קרובה אבל יש בה ריבוי אנשים יותר מן הקרובה הולכין אחר הרחוקה שיש בה רוב שכן אמרו זכרונם לברכה בגמרא (ב"ב כ"ג ע"ב) רוב וקרוב הלך אחר הרוב ואף על פי שרוב וקרוב שניהם דאורייתא כלומר שהתורה תצוינו לחוש על הקרוב ועל הרוב הרוב עדיף. ומהיכן מודדין מחוטמו של הרוג. ודין עריפתה שהוא בקופיץ מאחריה ודין רחיצת הידים ודין נמצא הגוף במקום אחד והראש במקום אחר ודין מה שאמרו חלל ולא חנוק באדמה ולא טמון בגל נופל ולא תלוי באילן בשדה ולא צף על פני המים ויתר פרטיה מבוארים בפרק אחרון ממסכת סוטה.
ונוהגת מצוה זו בארץ ישראל בזמן שהיא בישובה וכן בעבר הירדן.
וחיובה על הזכרים ויותר על גדולי העיר וכענין שכתוב ולקחו זקני העיר ההיא. ומה שאמר הכתוב תחילה ויצאו זקניך ושופטיך על זקני ירושלים הוא מדבר שכן אמרו זכרונם לברכה (סוטה מ"ד ע"ב) שחמשה זקנים של בית דין הגדול שבירושלים היו יוצאין ומודדין ועליהם מצות המדידה. ועל זקני העיר מצות העגלה ורחיצת הידים וקריאת אותם הכתובים שנאמר ידינו לא שפכו את הדם הזה ועינינו לא ראו כלומר לא בא לידינו הנהרג ופטרנוהו בלא מזונות ועינינו לא ראו אותו יוצא מעירנו ופטרנוהו בלא לויה.
<h2>מצוה תקלא שופטים שלא לעבוד ולזרוע בנחל איתן</h2>
שנמנענו מלעבוד ולזרוע בנחל איתן הוא הנחל שנערפה שם העגלה ועל זה נאמר (דברים כ"א ד') אשר לא יעבד בו ולא יזרע.
משרשי המצוה מה שכתבתי בסדר זה במצות עריפת העגלה עשה אחרון שבסדר (מצוה תק"ל) שענין העריפה לפרסם ענין הרציחה כדי לעורר ההמון על הדבר ויכניסו יראה בלבם על הדבר הרע הזה. וגם מניעת העבודה והזריעה שם לעולם מן הטעם הזה בעצמו היא לפי הדומה על צד הפשט כדי להזכיר לעולם בלב כל עוברי דרך כי על דבר שנרצח איש אחד בדרך נערפה העגלה במקום ההוא ונשאר חרב לעולם ויניעו לבבם עם זה להרחיק ענין הרציחה מאד. ואם תקשה בטעם זה כי הנחל לא מקום זרע. נשיב שראוי הוא לכך אחר שתמנענו התורה מלזרוע בו.
דיני המצוה מה שאמרו זכרונם לברכה (סוטה מ"ו ע"ב) מה זריעה בגופה של קרקע אף עבודה שאסרה תורה היא בגופה של קרקע כגון חורש וחופר וכיוצא באלו אבל מותר לסרוק שם פשתן ולעשות שם כל עבודה שאינה בגוף הקרקע. ויתר פרטיה בסוף מסכת סוטה.
ואף על פי שכתבתי למעלה שמצות דין עגלה ערופה אינו נוהג אלא בזמן הבית כשאנו דנין דיני נפשות איסור העבודה בנחל איתן נוהג הוא לפי הדומה לעולם אילו ידענו בקבלה אמתית שיש שם בארצנו נחל שערפו בו עגלה בזמן שהיתה הארץ בישובה כי לא הזכיר הכתוב באיסור העבודה באותו מקום זמן ואם כן יש לנו לכתבה עם המצוות הנוהגות היום בארצנו.
ונוהג איסור זה בזכרים ונקבות.
ועובר על זה וזרע בנחל איתן חייב מלקות וכן אמרו זכרונם לברכה שם בגמרא מכות (כ"ב ע"א) כשזכרו שם מחויבי מלקות אמרו והא איכא זורע בנחל איתן ואזהרתיה מהכא אשר לא יעבד בו ולא יזרע. הנה התבאר לנו מזה שזה שאמר הכתוב לא יעבד ולא יזרע שהכל אזהרה אחת כלומר שהעובד והזורע שם לא עבר אלא לאו אחד ולא נחייבהו בשני לאוין בעבודה ובזריעה ולמדנו שם גם כן שיש בדבר חיוב מלקות.
<h2>מצוה תקלב כי תצא מצות דין יפת תואר</h2>
שנצטוינו באשת יפת תואר לעשות לה כמשפט הכתוב בפרשה זו שנאמר (דברים כ"א י"א) וראית בשביה אשת יפת תואר וגו'. יפת תואר כלומר שתהיה יפה בעיניו. וענין הציווי בה שיביאנה הישראל אל ביתו ויצוה אותה לגלח ראשה ולגדל צפרניה ולהסיר מעליה הכסות הנאה שהביאה מביתה שכן דרכן של גוים הארורים שבנותיהן מתקשטות במלחמה לזנות וירשה אותה לבכות אביה ואמה חדש ימים כרצונה. אלו הם הדברים המפורשים בכתוב בדין אשת יפת תואר ומן הדומה שעל כל אלה יבוא חיוב העשה.
ומשרשי המצוה אמרו זכרונם לברכה לפי שלא התירה התורה יפת תואר בשביה אלא כנגד יצר הרע שאם לא התירה הכתוב ישאנה באיסור לתוקף יצר לב האדם רע בענין החשק ועל כן סתם הכתוב דלת בפניו להבאישה בעיניו וצוה לגלח ראשה כדי לאבד תואר שערותיה הנאים ולגדל צפרניה כדי לנוול תואר ידיה ושירשה אותה לבכות חדש ראשון לנוול פניה ולכלות בדמעות עיניה גם חייב הכתוב שתשב עמו בביתו בעשותה כל זה בחדש הראשון והכל להמאיסה בעיניו שיהא נכנס ויוצא נתקל בה ורואה בניוולה. ואמרו מן המפרשים שהיתר יפת תואר ביאה ראשונה היא בגיותה וקרובים דבריהם אחר שההיתר שלה הוא מפני תוקף יצר הרע. אבל מהם שאמרו שאינה מותרת כלל עד לאחר כל המעשים האלו שזכרנו ומפשט הכתובים נראה כן גם בירושלמי (פ"ב דמכות ה"ו) חלקו על זה.
דיני המצוה מה שאמרו זכרונם לברכה שאשת יפת תואר בין בתולה בין בעולה בין אשת איש. ואין מותר ליקח שתים שנאמר בה ולא בה ובחברתה. ומה שאמרו (קידושין כ"ב ע"א) שלא ילחצנה במלחמה אלא ייחדנה לו בבית שלא תהא סבור שהתירתה התורה בכל ענין ואפילו בפרסום. וצריכה להתגייר קודם שישאנה לו לאשה ואחר הגרות נושאה בכתובה וקידושין ודינה כדין בנות ישראל. ואם לא רצתה להתגייר מגלגל עמה שנים עשר חדש ומשלחה לנפשה ואחר חדש הבכיה ממתין לה שני חדשים עוד. ואם נתעברה מביאה ראשונה הולד גוי ואינו בנו לשום דבר מכל הדברים וכמו שאמרו זכרונם לברכה (קידושין ס"ח ע"ב) בנך הבא מן הגויה אינו בנך אלא בנה ותמר אחות אבשלום מביאה ראשונה של יפת תואר היתה ואבשלום אחיה נולד אחר הנישואין ונמצאת תמר אחות אבשלום מאמו ומותרת להנשא לאמנון וכן הוא אומר (שמואל ב' י"ג י"ג) דבר נא אל המלך כי לא ימנעני ממך. ויתר פרטי המצוה בקדושין פרק ראשון ובסנהדרין.
ונוהגת מצוה זו בזמן שישראל על אדמתן כי אז היה להן רשות ויכולת בידם להלחם.
ועובר על זה ולא עשה המעשים שזכרנו ביטל עשה זה.
<h2>מצוה תקלג כי תצא שלא למכור אשת יפת תואר</h2>
שלא למכור אשת יפת תואר אחר שיבא עליה החושק בה ביאה אחת ועל זה נאמר (דברים כ"א י"ד) והיה אם לא חפצת בה ושלחתה לנפשה ומכר לא תמכרנה בכסף.
משרשי המצוה ללמד נפשנו מדות טובות ויקרות וכבר כתבתי בהרבה מקומות כי הנפש היקרה ראויה לקבל הטובות ועליה יחולו הברכות לעולם וכי חפץ האל בטוב עמו הכתירם בכל מדה חמודה ומהודרת ואין ספק כי ממדת הנבלים הפחותים בתכלית למכור האשה אחר שהשכיבוה בחיקם ידוע הדבר אין להאריך בו.
וענין יפת תואר וקצת דיניה ומקום ביאורן בגמרא והזמן שדין יפת תואר נוהג הכל כתוב במצוה ראשונה שבסדר זה (תקל"ב).
<h2>מצוה תקלד כי תצא שלא להעביד באשת יפת תואר אחר שבא עליה כמו בשפחה</h2>
שלא נעבוד באשת יפת תואר אחר ביאה עליה ועל זה נאמר (דברים כ"א י"ד) לא תתעמר בה תחת אשר עניתה. פירוש מתעמר לשון שמוש וכן אמרו בספרי (כאן) לא תתעמר בה לא תשתמש בה. והענין הוא שלא נעמידה כפלגש או שפחה לעבדות. ואין ענין הכתוב שלא נשתמש בה בכל שימוש שהנשים עושות לבעליהן אבל הכתוב יאסור מלעשותה שפחה כמו שאסר מלמוכרה גם כן לשפחה והכונה אחת. וכמו כן בגונב נפש מאחיו שכתוב בו (שם כ"ד ז') והתעמר בו פירשו זכרונם לברכה (סנהדרין פ"ה ע"ב) שיכניסנו לרשותו וישתמש בו.
בשורש מצוה זו יגיד עליו רעו הסמוך (תקל"ג) ושאר הענין כתוב במצוה ראשונה שבסדר (תקל"ב).
<h2>מצוה תקלה כי תצא מצות דין תליהלמי שיתחייב לתלות</h2>
שנצטוינו לתלות מי שיתחייב תליה בבית דין וידוע שכל הנתלין נסקלין תחלה ועל זה נאמר (דברים כ"א כ"ב) ותלית אותו על עץ. ודין התליה הוא במגדף ועובד עבודה זרה לבדם כדברי חכמים בפרק נגמר הדין (סנהדרין מ"ה ע"ב) דפליגי עליה דרבי אליעזר דאמר כל הנסקלין נתלין.
משרשי מצות ארבע מיתות בית דין כתבתי קצת בסדר משפטים עשה ד' בסימן מ"ב (מצוה מ"ז) ושם כתבתי מחלוקת הרמב"ן ז"ל עם הרמב"ם ז"ל בענין זה. ועוד נאמר כי דין התליה כדי להגביה הנידון ולפרסמו לעין כל גם בראותם עסק זקיפת העץ וקשירת הנידון עליו תכנס יראה ופחד בלבם.
מדיני המצוה מה שאמרו זכרונם לברכה (שם מ"ו ע"א) שמצות הנתלין אחר שסוקלין אותו משקעין קורה בארץ והעץ יוצא ממנה ומקיפין שני ידיו זו על זו ותולין אותו סמוך לשקיעת החמה ומתירין אותו מיד וקוברין אותו עם העץ שנתלה בו ועם האבן שנסקל בו שלא יאמרו הבריות זה העץ שנתלה בו פלוני ואם הלינוהו שם עוברין בלא תעשה כמו שנכתוב בסדר זה (מצוה תקל"ו) בעזרת השם. ויתר פרטיה בפרק ששי מסנהדרין.
ונוהגת מצוה זו בזמן הבית שהיה כח בידינו לדון דיני נפשות ובזכרים דוקא כי להם לעשות המשפט.
<h2>מצוה תקלו כי תצא שלא ילין הצלוב על העץ וכן המת בביתו אלא לכבודו</h2>
שלא נעזוב התלוי שילין על העץ שנאמר (דברים כ"א כ"ג) לא תלין נבלתו על העץ ולשון ספרי (כאן) לא תלין נבלתו על העץ זו מצות לא תעשה. כל ענין המצוה כתוב במצות עשה ג' שבסדר זה (תקל"ז) ואין להאריך במה שאין צורך בו. ושם כתוב שאף המלין מתו שלא לכבודו עובר בלאו.
<h2>מצוה תקלז כי תצא מצות קבורה לנהרג על פי בית דין וכן לכל מת</h2>
לקבור מי שנתלה ביום ההוא שנאמר (דברים כ"א כ"ג) כי קבור תקברנו ביום ההוא וגו' ולשון ספרי (כאן) כי קבור תקברנו ביום ההוא מצות עשה. משרשי המצוה מה שהזכירו זכרונם לברכה במשנה בפרק נגמר הדין (סנהדרין מ"ו ע"א) שאמרו שם כי קללת אלהים תלוי כלומר שלא יאמרו הבריות מפני מה זה תלוי מפני שקלל את השם ונמצא בהזכירם זה ובהעלותם הדבר בפיהם שהם מחללים שם שמים וגומלים רע לנפשם והאל שחפץ בטובת בריותיו מנעם מזה מפני כך.
מדיני המצוה מה שאמרו זכרונם לברכה שאין מצוה זו בנתלה לבד אלא אף כל הרוגי בית דין מצוה לקוברן ביום הריגתם גם בכלל המצוה לקבור כל מת מישראל ביום מותו ומפני כן יקראו זכרונם לברכה המת שאין לו מי שיתעסק בקבורתו מת מצוה כלומר שמצוה על הכל לקוברו מצד הציווי הזה. ואמרו זכרונם לברכה במשנה הנזכרת ששני קברות היו נתקנין לבית דין אחד לנסקלים ולנשרפים שדינם חמור ואחד לנהרגין ולנחנקין שדינם קל ואחר שנתאכל בשר הנידון לשם מלקטין את העצמות וקוברין אותם בקברות אבותיהן. ויתר פרטיה בפרק הנזכר.
ונוהגת מצוה זו לענין הרוגי בית דין בזמן שנוהג דיני נפשות ולענין שאר מתי ישראל בכל מקום ובכל זמן בזכרים ונקבות שמצוה לקברם ביום מיתה. ועובר על זה והלין את המת שלא לכבודו ביטל עשה זה מלבד שעבר על לאו כמו שנכתוב בסדר זה בעזרת השם (מצוה תקל"ו).
<h2>מצוה תקלח כי תצא מצות השבת אבדה</h2>
להשיב האבדה לבעליה שנאמר (דברים כ"ב א') השב תשיבם לאחיך ובביאור אמרו זכרונם לברכה (בבא מציעא ל' ע"א) השב אבדה עשה הוא. ונכפלה המצוה במקום אחר בתורה שנאמר כי תפגע שור אחיך וגו' השב תשיבם לאחיך.
שורש מצוה זו ידוע כי יש בזה תועלת הכל וישוב המדינה. שהשכחה בכל היא מצויה גם בהמתם וכל חייתם בורחים תמיד הנה והנה ועם המצוה הזאת שהיא בעמנו יהיו נשמרות הבהמות והכלים בכל מקום שיהיו בארצנו הקדושה כאילו הן תחת יד הבעלים וכל פקודי ה' ישרים משמחי לב.
מדיני המצוה מה שאמרו זכרונם לברכה (שם כ"א ע"א) שיש מציאות שהאדם מוצא בענין ובמקום שאינו חייב להשיבן לבעליהן אלא זוכה בהן לעצמו שלא חייבנו התורה באלו וכמו שאמרו במשנה אלו מציאות שלו מצא פירות מפוזרין מעות מפוזרות כריכות ברשות הרבים פירוש עמרים עגולי דבלה ככרות של נחתום ומחרוזות של דגים וחתיכות של בשר וגיזי צמר הבאות ממדינתן ואניצי פשתן ולשונות של ארגמן. ואמרו בגמרא (שם כ"ג ע"א) אמר רב זביד הלכתא כריכות ברשות הרבים הרי אלו שלו ברשות היחיד אי דרך נפילה הרי אלו שלו ואי דרך הנחה חייב להכריז ושם ביארו כיצד הוא דרך הנחה או דרך נפילה וזה בדבר שאין בו סימן אבל בדבר שיש בו סימן בין ברשות הרבים בין ברשות היחיד בין דרך נפילה בין דרך הנחה חייב להכריז. חוץ מן הדברים הנמצאים בזוטו של ים ובשלוליתו של נהר שבאותן המקומות אף על גב דאית ביה סימן רחמנא שרייה ודקדקו זה (שם כ"ב ע"א) ממה שאמר הכתוב אשר תאבד ממנו ומצאתה מי שאבודה ממנו ומצויה אצל כל אדם כלומר בשווקים ובדרכים אותה אתה חייב להשיב יצאתה זאת של נהר שאבודה ממנו ומכל אדם שאין אתה חייב להשיבה אלא המוצא זוכה בה. וטעם היות האדם זוכה במציאה שאין בה סימן אמרו זכרונם לברכה (שם כ"ג ע"א) לפי שבעלה מתיאש ממנה כלומר שמסלק דעתו וזכותו מעליה אחר שאין לו בה סימן או אפילו בשיש בה סימן כשנפלה במקום שהבעלים מתיאשים ממנה על כל פנים כגון שווקים שרובן גוים והרי המוצאה כזוכה מן ההפקר.
ודיני הדברים שאדם חייב להכריז וכיצד יעשה ההכרזה ואי זה דבר יהיה סימן שנשיב האבדה לבעליה בו ומה שאמרו בזה דמדה ומנין ומשקל ומקום הוי סימן ודין זה אומר מדת ארכו וזה אומר מדת רחבו או זה אומר ארכו ורחבו וזה משקלותיו ודין ראה סלע שנפלה מחברו ונטלה לפני יאוש או לאחר יאוש כלומר אחר ששמע חברו שאמר ווי ליה על מה שאבד או כיוצא בזה ודין מה שאמרו שאבדה שאין בה שוה פרוטה שאין חייב להטפל בה ולא להשיבה ומה שאמרו דמשרבו הרמאים אומרים לו הבא עדים שאין אתה רמאי וטול ודין כל דבר שעושה ואוכל או האוכל ואינו עושה מה דינם וכמה זמן יטפל בפרה וחמור ובעגלים וסייחין ואווזין ותרנגולין ודין ספרים או תפילין או כלים של צמר ופשתן או כלים אחרים איך יתנהג בהם. ומה שאמרו שיש צדדים שלא יתחייב המוצא להשיב האבדה כגון זקן ואינה לפי כבודו או כהן והיא בבית הקברות ויתר פרטי המצוה בבבא מציעא בפרק שני.
ונוהגת בכל מקום ובכל זמן בזכרים ונקבות.
ועובר על זה ומצא מציאה שחייב להשיבה על הענין שזכרנו ולא השיבה ביטל עשה זה מלבד שעבר על לאו כמו שנכתוב בסדר זה בלאוין (מצוה תקל"ט) בגזרת השם.
<h2>מצוה תקלט כי תצא שלא להתעלם מן האבדה</h2>
שלא נעלים עין מאבידת אחינו אבל נקחה ונשיבה אליו ועל זה נאמר (דברים כ"ב ג') לא תוכל להתעלם.
כל ענין המצוה כתוב במצות עשה ד' (מצוה תקל"ח) שבסדר זה.
<h2>מצוה תקמ כי תצא שלא להניח בהמת חברו רובצת תחת משאה</h2>
שהוזהרנו שאם נראה אחד מישראל שנפל לו חמורו או בהמה אחרת מכובד המשא או בסבה אחרת או שהוא בעצמו רובץ תחת משאו שלא להניחו בדרך ונלך אבל נעזרהו ונקים עמו בהמתו ונעמוד שם עד שיתקן משאו או על גבו או על בהמתו ועל זה נאמר (דברים כ"ב ד') לא תראה את חמור אחיך וגו' ואמרו בספרי (כאן) לא תראה את חמור וגו' מצות לא תעשה.
והנה העובר על זה ולא סייע חברו בדרך עובר על לא תעשה זה ועל עשה הנזכר בכסף תלוה ג' בסימן ס"ח (מצוה פ') ושם ביארנו שורש מצוה זו וכל ענינה כמנהגנו בספר זה תראנו משם.
<h2>מצוה תקמא כי תצא מצות הקמת משאלישראל</h2>
שנצטוינו לעזור את אחינו כשיהיו צריכים לתת המשא על הבהמה או על האיש ואין מי שיעזרם על הדבר ועל זה נאמר (דברים כ"ב ד') הקם תקים עמו וזה יקראו זכרונם לברכה טעינה. ואמרו זכרונם לברכה (בבא מציעא ל"ב ע"א) שנוטלין שכר על הטעינה אבל על הפריקה כלומר לעזור את אחיו לפרוק המשא מעליו או מעל בהמתו החיוב הזה הוא עלינו לעשותו בחנם.
ומשרשי מצוה זו וקצת דיניה כתבתי במצות פריקה בסדר אם כסף תלוה עשה ג' בסימן ס"ח (מצוה פ') וכל ענינה תגיד עליה חברתה.
<h2>מצוה תקמב כי תצא שלא תעדה אשהעדי איש</h2>
שלא ילבשו הנשים מלבושי האנשים ולא יזדיינו בזיונם ועל זה נאמר (דברים כ"ב ה') לא יהיה כלי גבר על אשה ותרגם אנקלוס לא יהא תיקון זין דגבר על אתתא. ומן הדומה כי מפני כן פירש הכתוב בכלי זין לפי שהם הכלים המיוחדים לגמרי לאנשים שאין דרך אשה בעולם לצאת בכלי זין אבל הוא הדין שאסור להם מדאוריתא לצאת במלבושים שדרך האנשים באותו המקום להשתמש בהם כגון שתשים בראשה מצנפת או שאר כלים המיוחדים לאיש.
משרשי המצוה להרחיק מאומתנו הקדושה דבר ערוה וכל ענין וכל צד שיהיה הכשלון באותו דבר מצוי מתוכו וכענין שיאמרו זכרונם לברכה (סנהדרין ק"ו ע"א) על דרך משל שאלקינו שונא זמה הוא כלומר שלאהבתנו הרחיקנו מן הזמה שהיא דבר מכוער ביותר ויקח לב האדם ומדיחו מדרך טובה ומחשבה רצויה לדרך רעה ומחשבה של שטות. ואין ספק כי אם יהיו מלבושי האנשים והנשים שוים יתערבו אלו עם אלו תמיד ומלאה הארץ זמה. ועוד אמרו בטעם מצוה זו שהיא להרחיק כל ענין עבודה זרה שדרכן של עובדי עבודה זרה היה בכך. ואלה שני הטעמים מצאתים בספרי הרמב"ם ז"ל אחר כתבי אותם.
דיני המצוה קצרים בפשט הכתובים הם נכללים.
ונוהג איסור זה בכל מקום ובכל זמן בנקבות.
ואשה העוברת על זה ולבשה המלבושים המיוחדים באנשים לבד באותו המקום שהיא בו. חייבת מלקות.
<h2>מצוה תקמג כי תצא שלא יעדה האיש עדי אשה</h2>
שלא ילבשו האנשים מלבושי הנשים ועל זה נאמר (דברים כ"ב ה') ולא ילבש גבר שמלת אשה.
משרשי המצוה מה שכתוב במצוה הקודמת.
דיני המצוה מה שאמרו זכרונם לברכה (מכות כ' ע"ב) שאין האיסור והמלקות בלבוש לבד דהוא הדין בתקון שלהם שכל המתקן עצמו בתיקונים המיוחדים לנשים חייב מלקות כגון המלקט שערות לבנות מתוך שחורות מראשו או מזקנו וכן הצובע שערותיו כדרך שנשים צובעות אותן וכן תרגם אנקלוס ולא יתקן גבר בתקוני אתתא. ומה שאמרו זכרונם לברכה שטומטום ואנדרוגינוס אינו עוטף ראשו כאשה ואינו מגלח ראשו כאיש ואם עשה כן אינו לוקה וכן בכל מקום נותנין עליהם חומרי האנשים והנשים ואם עברו אינם לוקין לפי שהן ספק אבל אם עברו באיסור שאיש ואשה שוין בו בזה אין צריך לומר שלוקין עליו. ויתר פרטיה מבוארים במסכת נזיר פרק שני נזירים (נ"ט ע"א).
ונוהג איסור זה בכל מקום ובכל זמן בזכרים.
ועובר על זה ולבש מלבושי הנשים או שתקן עצמו בתיקוני הנשים כגון שלקט שערות לבנות מתוך שחורות או שצבע אפילו שערה אחת חייב מלקות משילקוט אותה או יצבענה.
<h2>מצוה תקמד כי תצא שלא ליקח האםמעל הבנים</h2>
שלא נקח קן צפור האם והאפרוחים או הביצים בכללו אלא שנשלח האם ועל זה נאמר (דברים כ"ב ו') לא תקח האם על הבנים.
משרשי המצוה וקצת דיניה וכל ענינה כתבתי בעשה ו' שבסדר זה (מצוה תקמ"ה) תראנו משם.
ושם דברנו גם כן על הלאו הזה שהוא ניתק לעשה דשלח תשלח את האם. וכבר למדונו זכרונם לברכה במסכת מכות פרק אלו הן הלוקין (ט"ו ע"א) שכל מצות לא תעשה שיש בה קום עשה קיים עשה בה פטור לא קיים עשה שבה ואי אפשר לו לקיימו עוד חייב מלקות וכדאיתמר התם דאמר ליה רבי יוחנן לתנא תני קיימו ולא קיימו וזו היא הגרסא הנכונה. ומן הדעת הזו למדנו שכל זמן שמתה האם או שלחה אדם אחר שחייב ואף על פי שעכשיו לא ביטל הוא העשה בידיו שהרי לא המיתה הוא אלא שמתה מאליה ואין צריך לומר שאם המיתה הוא בידיו שחייב לכולי עלמא. אבל כל זמן ששלחה קודם שתמות אף על פי שלא שלחה בשעה שלקחה מן הקן לא ביטל הלאו ולא העשה מכיון שהתורה נתקו לעשה והרי קיימו. ואף על פי כן אין ראוי לעשות כן דשמא תמות האם או המשלח קודם שלוח ולא יוכל לתקון ועוד שהזריזין מקדימין למצות ודבר בעתו מה טוב.
<h2>מצוה תקמה כי תצא מצות שלוח הקן</h2>
לשלח האם מן הקן קודם שיקח הבנים שנאמר (דברים כ"ב ז') שלח תשלח את האם ואת הבנים תקח לך.
משרשי המצוה לתת אל לבנו שהשגחת האל ברוך הוא על בריותיו במין האדם בפרט כמו שכתוב כי עיניו על כל דרכי איש וגו' ובשאר מיני בעלי חיים במינין דרך כלל כלומר שחפצו ברוך הוא בקיום המין ועל כן לא יכלה לעולם מין מכל מיני הנבראים כי בהשגחת החי וקיים לעד ברוך הוא על הדבר ימצא בו הקיום ובהניח האדם דעתו על זה יבין דרכי ה' ויראה כי המשכת קיום המינין בעולם שלא כלה ואבד אחד מכולם מביצי כנים ועד קרני ראם מיום שנבראו הכל במאמרו וחפצו על זה. וכמו כן ידע האדם כי אשר ישמור מצוות בוראו ויישיר כל דרכיו והוא נקי כפים ובר לבב תהיה השגחת האל עליו ויתקיים גופו זמן רב בעולם הזה ונפשו לעד לעולם הבא וכגון זה יאמרו זכרונם לברכה (סוטה ח' ע"ב) מדה כנגד מדה כי בהיות זה האיש נותן דעתו כי הקיום והטובה בהשגחת האל בדברים ולא בסבה אחרת יזכה הוא גם כן שיפנה עליו האל לטובה ויקיים אותו ובשכר הקיום והיכולת שהוא מאמין בבורא בענין זה אמרו זכרונם לברכה במדרש (דברים רבה כי תצא פיסקא ו') שהאדם זוכה לבנים בשכר מצוה זו כלומר שימשך קיומו שבנים הם קיום האדם וזכרו. ודקדקו הדבר לפי הדומה מאמרו שלח תשלח את האם ואת הבנים תקח לך כלומר בנים תקח לנפשך שהיה יכול לומר תשלח האם ולא ואת הבנים תקח לך. ומן השורש הזה אמרו זכרונם לברכה (ברכות ל"ג ע"ב) שהאומר בתפלתו רחמנו שאתה המרחם כי על קן צפור יגיעו רחמיך שמשתקין אותו שאין הענין רחמים אלא כדי לזכותנו על הענין שזכרתי ואמרו בטעם זה בגמרא (שם) מפני שעושה מדותיו של הקדוש ברוך הוא רחמים ואינן אלא גזרות. ואין הענין לומר שאין הקדוש ברוך הוא מרחם חלילה שהרי הוא נקרא רחום ואמרו זכרונם לברכה (שבת קל"ג ע"ב) מה הקדוש ברוך הוא רחום אף אתה היה מרחם אבל כוונתם לומר שאין מדת הרחמנות בו חלילה כמו בני אדם שהרחמנות בהם מוכרח בטבעם ששם בהם הבורא ברוך הוא אבל הרחמנות אליו מחפצו הפשוט שחייבה חכמתו לרחם מפני שהיא מדה טובה וכל הטובות נמצאות מאתו ואמרו כי בצוותו אותנו על זה לא מצד הכרח מדת הרחמנות ציונו בדבר שהרי התיר לנו השחיטה בהן כי כל המינין לצורך האדם הן נבראין אבל הצוואה על זה ובאותו ואת בנו שהיא כיוצא בה ובשאר מצוות רבות אינו אלא כגזרה לפניו שגזר על זה בחפצו הפשוט ואלו רצה בהפך מזה לא יכריחנו דבר ולא ימנענו סבה חלילה כמונו אנחנו הבנויים בכח הטבעים שמדת הרחמנות תעכבנו מלהשחית או תכריחנו להטיב לפעמים זהו ענין אמרם אינן אלא גזרות ומשורש הענין מה שזכרנו.
והרמב"ן ז"ל כתב בטעם מצוה זו ובטעם אותו ואת בנו לפי שיש לבהמות דאגה גדולה בראותן צער בניהן כמו לבני אדם כי אהבת האם לבן איננו דבר נמשך אחר השכל אבל הוא מפעולות כח המחשבה המצויה בבהמות כאשר היא מצויה באדם. ואמר הרמב"ם ז"ל בענין זה ואל תשיב מילין ממאמר החכמים האומרים על קן צפור וכו'. כי זו סברת מי שיראה שאין טעם למצוות אלא חפץ הבורא ואנו מחזיקים בסברא השנית שהיא שיש בכל המצוות טעם והוקשה עליו מה שמצא בבראשית רבה (פרשה מ"ד פיסקא א') וכי מה איכפת לו להקדוש ברוך הוא בין שוחט מן הצואר לשוחט מן העורף הא לא ניתנו המצוות אלא לצרוף בהן את הבריות שנאמר (משלי ל' ב') כל אמרת אלוה צרופה. והרמב"ן ז"ל תירץ הקושיות ובירר הענין בירור שלם ונחמד וזה לשונו שכתב בפירוש התורה שלו זה הענין שכתב הרמב"ם ז"ל במצוות שיש להם טעם דבר מבואר הוא מאד כי בכל אחת טעם ותועלת ותיקון לאדם מלבד שכרן מאת המצוה עליהם יתברך וכבר אמרו זכרונם לברכה (סנהדרין כ"א ע"ב) מפני מה לא נתגלו טעמי תורה וכו' ודרשו זכרונם לברכה (פסחים קי"ט ע"א) ולמכסה עתיק (ישעיה כ"ג י"ח) זה המכסה דברים שכיסה עתיק יומיא ומאי ניהו טעמי תורה וכבר דרשו בפרה אדומה (במדבר רבה פרשה י"ט פיסקא ג' ו') שאמר שלמה על הכל עמדתי ופרשת פרה אדומה חקרתי ושאלתי ופשפשתי אמרתי אחכמה והיא רחוקה ממני (קהלת ז' כ"ג). ואמר רבי יוסי ברבי חנינא אמר לו הקב"ה למשה לך אני מגלה טעם פרה אבל לאחר חקה דכתיב (זכריה י"ד ו') והיה ביום ההוא לא יהיה אור יקרות וקפאון קפאון דברים המכוסין מכם בעולם הזה עתידין להיות צופין לעולם הבא כהדין סמיא דצפי דכתיב (ישעיה מ"ב ט"ז) והולכתי עורים בדרך לא ידעו וכתיב (שם) אלה הדברים עשיתים ולא עזבתים שכבר עשיתים לרבי עקיבא כלומר שרבי עקיבא ידעם בעולם הזה. הנה ביארו שאין מניעת טעמי תורה ממנו אלא עיורון בשכלנו ושכבר נתגלה טעם החמורה שבהן לחכמי ישראל וכאלה רבות בדבריהם ובתורה ובמקרא דברים רבים והרמב"ם ז"ל הזכיר מהם. אבל אלו ההגדות אשר נתקשו על הרב כפי דעתו ענין אחר להם שרצו לומר שאין התועלת במצוות להקדוש ברוך הוא בעצמו יתברך אבל התועלת באדם עצמו למנוע ממנו נזק או אמונה רעה או מדה מגונה או לזכור נסים ונפלאות הבורא יתברך לדעת את ה' וזהו לצרוף בהם שיהיו ככסף צרוף כי הצורף הכסף אין מעשהו בלא טעם אבל להוציא ממנו כל סיג וכן המצוות להוציא ממנו כל אמונה רעה ולהודיענו האמת ולזכרו תמיד. ולשון זה ההגדה עצמה בילמדנו בפרשה זאת החיה (תנחומא שמיני פיסקא ח') וכי מה איכפת ליה להקדוש ברוך הוא בין שוחט בהמה ואוכל לנוחר ואוכל כלום אתה מועילו או כלום אתה מזיקו או מה איכפת לו בין אוכל טהרות או טומאות. אם חכמת חכמת לך הא לא ניתנו המצוות אלא לצרף בהן את הבריות שנאמר (תהלים י"ב ז') אמרות ה' אמרות טהורות אמרת ה' צרופה (שם י"ח ל"א) למה שיהיה מגין עליך. הנה מפורש בכאן שבאו לומר שאין התועלות אליו יתברך שיצטרך לאורה כמחושב מן המנורה ויצטרך למאכל הקרבנות וריח הקטורת כנראה מפשוטיהן. ואפילו הזכר לנפלאותיו שצוה לעשות לזכור יציאת מצרים ומעשה בראשית אין התועלת רק שנדע אנחנו האמת ונזכה בו עד שנהיה ראויין להיות מגין עלינו כי כבודנו וסיפורנו בתהלותיו מאפס ותהו נחשבו לו. והביא ראיה מן השוחט מן הצואר והעורף לומר שכולן לנו ולא להקדוש ברוך הוא לפי שלא יתכן לומר בשחיטה שיהא בה תועלת וכבוד לבורא יתברך בצואר יותר מן העורף או הנחור אלא לנו הם להדריכנו בנתיבות הרחמים גם בעת השחיטה. והביא ראיה אחרת (תנחומא שם) או מה איכפת לו בין אוכל טהרות והם המאכלים המותרין לאוכל טמאים והם המאכלים האסורים שאמרה בהם התורה (ויקרא כ"א כ"ח) טמאים הם לכם רק שהוא להיותנו נקיי הנפש חכמים משכילי האמת. ואמרם אם חכמת חכמת לך הזכירו כי המצוות המעשיות כגון שחיטת הצואר ללמדנו המדות הטובות והמצוות הגזורות במינים לזקק את נפשותינו וכמו שאמרה תורה (שם כ' כ"ה) ולא תטמאו את נפשותיכם בבהמה ובעוף ובכל אשר תרמוש האדמה אשר הבדלתי לכם לטמא אם כן כולם הם לתועלתנו בלבד וזה כמו שאמר אליהוא (איוב ל"ה ו') אם צדקת מה תפעל בו ורבו פשעיך מה תעשה לו ואמר (שם ז') או מה מידך יקח וזה דבר מוסכם בכל דברי רבותינו. ושאלו בירושלמי בנדרים (פ"ט ה"א) אם פותחין לאדם בכבוד המקום בדברים שבינו לבין המקום והשיבו על השאלה הזאת אי זהו כבוד המקום כגון סוכה שאיני עושה לולב שאיני נוטל תפילין שאיני נושא והיינו כבוד המקום משמע דלנפשיה הוא דמהני כהדא אם צדקת מה תתן לו או מה מידך יקח וחטאת מה תפעל בו ורבו פשעיך מה תעשה לו. הנה ביארו שאפילו הסוכה והלולב ותפילין שצוה בהן שיהו לאות על ידך ולזכרון בין עיניך כי ביד חזקה הוציאך ה' ממצרים אינן לכבוד השם יתברך אבל לרחם על נפשותינו. וכבר סידרו לנו בתפלת יום הכפורים אתה הבדלת אנוש מראש ותכירהו לעמוד לפניך כי מי יאמר לך מה תעשה ואם יצדק מה יתן לך וכן אמר בתורה (דברים י' י"ג) לטוב לך וכן (שם ו' כ"ד) ויצונו ה' אלהינו לעשות את החקים האלה לטוב לנו כל הימים והכוונה בכולם לטוב לנו ולא לו יתעלה אבל כל מה שנצטוינו שיהיו נפשותינו צרופות ומזוקקות בלא סיגי מחשבות רעות ומדות מגונות. וכן מה שאמרו לפי שעושה גזרותיו של הקדוש ברוך הוא רחמים ואינן אלא גזרות לומר שלא חס האל על קן צפור ולא הגיעו רחמיו על אותו ואת בנו שאין רחמיו מגיעות בבעלי נפש הבהמית למנוע אותנו מלעשות בהם צרכינו שאם כן היה אוסר השחיטה אבל טעם המניעה ללמד אותנו מדת הרחמנות ושלא נתאכזר כי האכזריות תתפשט בנפש האדם כידוע בטבחים שוחטי השורים הגדולים והחמודים /והחמורים/ שהם אנשי דמים זובחי אדם אכזריים מאד ומפני זה אמרו (קידושין פ"ב ע"א) טוב שבטבחים שותפו של עמלק. והנה המצוות האלה בבהמה ובעוף אינן רחמים עליהן אבל גזירות בנו להדריכנו וללמד אותנו המדות הטובות עד כאן בפירושי הרמב"ן ז"ל.
והנה הארכתי לכתוב לך בני כל זה להעיד על כל שרשי ספרי עדים נאמנים שני עמודי עולם חכמים גדולים ונבונים בעלי שכל מזוקק ובסתרי התורה מקובלים כי הנך רואה בעיניך דעת שניהם כי יש במצוות התורה טעם להועיל בני אדם בדעותיהם להכשירם ולהרגילם להכשיר בהן כל פעולותיהם ושאין התועלת בעשייתן חלילה לבורא ברוך הוא ואם אמנם כי יש מן המצוות שלא השגנו בטעמן במיעוט שכלנו מרוב עומקן ותכלית גודלן לא נמנע ממנו מהגיד בהן כל אשר נשיג למצוא מן התועלת שיש לו לאדם בעשייתן. וזה דרכי בכל שיחתי בספרי זה שיש במצוות תועלת מצוי לנו אך לא אל המצוה בהן ואם תתן לבך בדברים תמצא זאת הכוונה בכולן והרבה יגעתי במקצתן להשיג בעניות דעתי לראות בהן מעט קט מרוב התועלות שבהן וכתבתיו על כל אחת וזה חלקי מכל עמלי.
מדיני המצוה מה שאמרו זכרונם לנרכה (חולין קל"ט ע"ב) כי יקרא קן צפור לפניך בדרך מה דרך שאין קנוי לך אף כל וכו' מכאן אמרו יוני שובך ויוני עליה וצפרין שקננו בטפיחין ובשיחין ובבורות ובמערות ותרנגולין ואווזין שקננו בפרדס חייב לשלח קננו בתוך הבית וכן יונים דורסיות פטור מלשלח ואמר רב יהודה המוצא קן בים חייב לשלח שבכלל לשון בדרך הוא שנאמר (ישעיה מ"ג ט"ז) הנותן בים דרך. היתה האם מעופפת על הקן ואין כנפיה נוגעות בקן פטור מלשלח היתה רובצת על ביצים מוזרות פטור מלשלח שנאמר אפרוחים או ביצים מה אפרוחים בני קיימא אף ביצים כמו כן שלחה וחזרה אפילו כמה פעמים חייב לשלח שנאמר שלח תשלח. ויתר פרטי המצוה מבוארים בפרק אחרון מחולין.
ונוהגת בכל מקום ובכל זמן בזכרים ונקבות.
ועובר על זה ולקח האם בעודה על הבנים ביטל עשה זה מלבד שעבר על לאו דלא תקח האם ואם מתה האם קודם שישלחנה או ששלחה אדם אחר אין לו תקנה לקיים העשה ולתקן הלאו. אבל אם שלחה הוא קודם שתמות נתקן לאויה בכך ופטור שזה הלאו ניתק הוא אל העשה וכמו שנכתוב בלאו ח' (מצוה תקמ"ד) הבא על זה בעזרת השם.
<h2>מצוה תקמו כי תצא מצות מעקה</h2>
להסיר המכשולים והנגפים מכל משכנותינו ועל זה נאמר (דברים כ"ב ח') ועשית מעקה לגגך. והענין הוא שנבנה קיר סביב הגגות וסביב הבורות והשיחין ודומיהן כדי שלא תכשל בריה ליפול בהם או מהם ובכלל מצוה זו לבנות ולתקן כל כותל וכל גדר שיהיה קרוב לבוא תקלה ממנו וזה שהזכיר הכתוב לגגך דבר הכתוב בהוה ולשון ספרי (כאן) ועשית מעקה מצות עשה.
משרשי המצוה לפי שעם היות השם ברוך הוא משגיח בפרטי בני אדם ויודע כל מעשיהם וכל אשר יקרה להם טוב או רע בגזרתו ובמצותו לפי זכותן או חיובן וכענין שאמרו זכרונם לברכה (חולין ז' ע"ב) אין אדם נוקף אצבעו מלמטה אלא אם כן מכריזין עליו מלמעלה אף על פי כן צריך האדם לשמור עצמו מן המקרים הנהוגים בעולם כי האל ברא עולמו ובנאו על יסודות עמודי הטבע וגזר שיהיה האש שורפת והמים מכבין הלהבה וכמו כן יחייב הטבע שאם תפול אבן גדולה על ראש איש שתרצץ את מוחו או אם יפול האדם מראש הגג הגבוה לארץ שימות והוא ברוך הוא חנן גופות בני אדם ויפח באפיו נשמת חיים בעלת דעת לשמור הגוף מכל פגע ונתן שניהם הנפש וגופה בתוך גלגל היסודות והמה ינהגום ויפעלו בם פעולות. ואחר שהאל שעבד גוף האדם לטבע כי כן חייבה חכמתו מצד שהוא בעל חומר ציוהו לשמור מן המקרה כי הטבע שהוא מסור בידו יעשה פעולתו עליו אם לא ישמר ממנו.
ואמנם יהיו קצת מבני אדם אשר המלך חפץ ביקרם לרוב חסידותם ודבקות נפשם בדרכיו ברוך הוא המה החסידים הגדולים אשר מעולם אנשי השם כמו האבות הגדולים והקדושים והרבה מן הבנים שהיו אחריהם כמו דניאל חנניה מישאל ועזריה ודומיהם שמסר האל הטבע בידיהם ובתחלתם היה הטבע אדון עליהם ובסופן לגודל התעלות נפשם נהפוך הוא שיהיו הם אדונים על הטבע כאשר ידענו באברהם אבינו שהפילוהו בכבשן האש ולא הוזק וארבעת החסידים הנזכרים ששמו אותם לגו אתון נורא יקידתא ושער ראשיהון לא איתחרך. ורוב בני אדם בחטאם לא זכו אל המעלה הגדולה הזאת ועל כן תצונו התורה לשמור משכנותינו ומקומותינו לבל יקרנו מות בפשיעותינו ולא נסכן נפשותינו על סמך הנס ואמרו זכרונם לברכה (תורת כהנים אמור פרשתא ח') שכל הסומך על הנס אין עושין לו נס. ועל הדרך הזה תראה רוב עניני הכתובים בכל מקום כי גם בהלחם ישראל מלחמת מצוה על פי ה' היו עורכין מלחמתן ומזיינין עצמן ועושין כל ענינם כאלו יסמכו בדרכי הטבע לגמרי וכן ראוי לעשות לפי הענין שזכרנו ואשר לא יחלוק על האמת מרוע לב יודה בזה.
מדיני המצוה מה שאמרו זכרונם לברכה (סוכה ג' ע"א) שאין חיוב המעקה אלא בבית שיש בה דירה אבל בית האוצרות ובית הבקר וכיוצא בהן וכל בית שאין בו ארבע אמות על ארבע אמות פטור מן המעקה וכן בתי כנסיות ובתי מדרשות לפי שאינן עשויין לדירה ומה שאמרו זכרונם לברכה שאם היתה רשות הרבים גבוהה מגגו אין זקוק למעקה שנאמר כי יפול הנופל ממנו ולא בתוכו ושיעור גובה מעקה עשרה טפחים.
והרבה דברים אסרו זכרונם לברכה כדי להשמר מן הנזקים ומן המקרים הרעים שאין ראוי לו לאדם שיש בו דעה לסכן בנפשו ועל כן ראוי שיתן לבו לכל הדברים שאפשר להגיע לו נזק בהם והעובר עליהם חייב מכת מרדות דרבנן מהן מה שאמרו שלא יניח אדם פיו על הסילון וישתה וכן לא ישתה מן הנהרות והאגמים שמא ישתה עלוקה ואסרו מים מגולין מפני חשש שלא ישתה מהן הרחש בעל הארס ושעור גילוין כדי שיצא הרחש מאוזן כלי וישתה ואמרו בענין זה שיש משקין שיש בהן משום גילוי ומהן שאין בהם משום גילוי. ומחשש זה בעצמו אסרו ניקורי תאנים וענבים ורמונים וקישואין ודלועין והמלפפונות אפילו הן ככר ודרך כלל כל פרי שיש בו ליחה ונמצא נשוך אמרו שהוא אסור. וכמו כן אסרו שלא יתן אדם מעות לתוך פיו שמא יש עליהן רוק יבש של מוכה שחין או מצורעין או זעה שכל זעת אדם היא סם המות חוץ משל פנים. ויתר פרטיה מבוארין בבבא קמא ובמקומות מסנהדרין ובשקלים ירושלמי פרק ראשון.
ונוהגת בכל מקום ובכל זמן בזכרים ונקבות.
ועובר על זה ומניח גגו או בורו בלא מעקה ביטל עשה זה וגם עבר על לאו דלא תשים דמים בביתך כמו שנכתוב בסדר זה (מצוה תקמ"ז) בעזרת השם.
<h2>מצוה תקמז כי תצא שלא להניח מכשול</h2>
שלא להניח המכשולים והמוקשים בארצותינו ובבתינו כדי שלא ימותו ולא יזוקו בם בני אדם ועל זה נאמר (דברים כ"ב ח') ולא תשים דמים בביתך. ואמרו בספרי (כאן) ועשית מעקה לגגך עשה ולא תשים דמים בביתך לא תעשה.
משרשי המצוה וכל ענינה כתבתי בעשה ז' (מצוה תקמ"ו) שבסדר זה וקחנו משם אם נפשך לדעת.
<h2>מצוה תקמח כי תצא שלא לזרוע כלאים בכרם בארץ ישראל דאוריתא</h2>
שלא לזרוע מיני התבואה בכרם ולא קנבוס ולוף. וזה המין מן הכלאים יקרא כלאי הכרם ועל זה נאמר (דברים כ"ב ט') לא תזרע כרמך כלאים. ואמרו זכרונם לברכה (ספרי כאן) מה אני צריך והלא כבר נאמר שדך לא תזרע כלאים מלמד שכל המקיים כלאים בכרם עובר בשני לאוין. וכלאי הכרם פירשו זכרונם לברכה (קידושין ל"ט ע"א) שהם שני מיני זרעים של תבואה עם גרעיני הענבים וזהו שאמר רבי יאשיה אינו חייב עד שיזרע חטה ושעורה וחרצן במפולת יד דהכי משמע להו כרמך כלאים כלומר דבעינן כלאים לבד מכרמך.
משרשי מצות כלאים כתבתי על צד הפשט כמנהגי בלאו דהרבעה כ"ה בסדר קדושים תהיו בסימן רמ"ט (מצוה רמ"ד) וקחנו משם. ועדיין צריכין אנו לדבר פה מה טעם נתחדש האיסור בכרם דבעינן בו כלאים מלבד הכרם. ואולי נאמר כי מהיות כרם דבר חשוב מאד וכח טבעו רב יהיה בטל עמו מין אחד לעולם ולא יחשב לכלאים ולכלום. ועל כן הצריך הכתוב שני מינים מלבד הכרם. ואולי מכח טעם זה נאמר גם כן ששני המינים הצריכן הכתוב שיהיו ממיני התבואות שהם חשובים בענינם כמו קנבוס ולוף שהם חשובין בענינם אבל שאר המינין כולם יתבטלו עם הגפנים ואינם אסורים מדאוריתא אלא מדרבנן.
מדיני המצוה מה שאמרו זכרונם לברכה (מנחות ט"ו ע"ב) שאין איסור משום כלאי הכרם מן התורה אלא מיני תבואה וקנבוס ולוף בלבד אבל לזרוע ירקות ושאר מינין וחרצן אסור מדרבנן. וכן אסרו רבנן לזרוע מיני תבואות וכן ירקות בצד הגפנים או ליטע גפן בצד הירק או התבואה מפני חשש הרכבה לפי שהגפן רך יותר מכל שאר אילנות חששו בה יותר ואם עשה כן אף על פי שאינו לוקה הרי זה קדש ונאסרו שניהם בהנאה ושורפין הכל ואפילו הקש של התבואה והעצים של הגפנים שנאמר פן תקדש המלאה הזרע וגו' ודרשו זכרונם לברכה (קידושין נ"ו ע"ב) פן תוקד אש כלומר שהכל ראוי לשרוף כמו שנכתוב בסמוך (מצוה תקמ"ט). ויתר פרטיה מבוארים במסכת כלאים.
ונוהג איסור כלאי הכרם בזכרים ונקבות מן התורה בארץ ישראל לבד ומדרבנן אפילו בחוצה לארץ. ואף על פי שכלאי זרעים אינם נוהגים בחוצה לארץ אפילו מדרבנן כמו שביארנו בסדר קדושים לאו כ"ו בסימן ר"נ (מצוה רמ"ה) החמירו זכרונם לברכה בכלאי הכרם לאוסרן אפילו בחוצה לארץ אחר שהם חמורים כל כך שאסורים בהנאה בארץ כמו שמפורש טעם זה בסוף פרק ראשון מקדושין (ל"ט ע"א).
ועובר על זה וזרע חטה ושעורה וחרצן במפולת יד בארץ לוקה מדאוריתא מיד שזרען ובחוצה לארץ לוקה מכת מרדות מדרבנן. אבל לענין שיאסרו בהנאה אינם אסורים מיד שזרען עד אחר השרשה וכמו שאמרו זכרונם לברכה (פסחים כ"ה ע"א) זרוע מעיקרו בהשרשה זרוע ובא בתוספת.
<h2>מצוה תקמט כי תצא שלא לאכול כלאי הכרם בארץ ישראל</h2>
שנמנענו מלאכול כלאי הכרם לבד וכבר פירשנו במצוה הקודמת מהו כלאי הכרם ועל זה נאמר (דברים כ"ב ט') פן תקדש המלאה הזרע אשר תזרע ותבואת הכרם. ופירשו זכרונם לברכה (קידושין נ"ו ע"ב) פן תוקד אש כלומר שאין ראוי להיות בו תועלת שהכל אסור בהנאה. והראיה שיש בזה לאו שכתוב במניעה פן ואמרו זכרונם לברכה (עירובין צ"ו ע"א) שכל מקום שנאמר השמר פן ואל אינו אלא לא תעשה.
משרשי המצוה. הקדמה. ידוע הדבר בכל מצוות התורה כי כל דבר לפי הכשלון שמצוי בו יותר ירחיקנו האל ממנו ואין ספק כי נטיעת הכרם סבה ליין שבו כמה מכשולות לבני אדם הפיל רבים חללים בחמדם אותו כי יתאדם מעורר יצר לב האדם רע ומדיח יצר טוב וכל עצתו אכול ושתה ולשכב להיות נרדם וכענין שכתוב (חבקוק ב' ה') ואף כי היין בוגד ואשר יזיר ממנו יקרא קדוש בכתוב (במדבר ו' ח') ואולם התירו לנו השם ברוך הוא בשביל קצת תועלת שנמצא במיעוטו אל הגופים ואחר שלא הותר רק לצורך גדול חייבנו הכתוב שאם גם בתחלת נטיעתו או זריעתו יהיה בענינו צד עון וחטא שלא לקיימו ולא נהנה בו כלל אבל ישרף הכל ויאבד מן העולם הלא די ברוב המכשולות היוצאין ממנו אחר גמר בישולו לא טוב להיות עוד גם התחלתו בעבירה אבל תוקד הכל הפרי והקש והעצים וכל אשר בו.
מדיני המצוה מה שאמרו זכרונם לברכה (כלאים פ"ה מ"ה) אחד הזורע ואחד המקיים כלאים בכרמו כלומר שראה שצמחו כלאים בכרמו והניחן שם נתקדשו כלומר נתחייבו בשריפה והוא שעמדו בכרם לרצונו אחר שידע בהם שיעור שהוסיפו בגידולן חלק אחד ממאתים ממה שהיו גדולים בשעה שידע בהם וכמו שאמרו זכרונם לברכה (פסחים כ"ה ע"א) זרוע מעיקרו בהשרשה זרוע ובא בתוספת וזה התוספת פירשוהו זכרונם לברכה מפי הקבלה שהוא במאתים. וזה שאנו אומרים שלא יתקדש אלא אם כן הוא רוצה בקיומן משום דכתיב בהו אשר תזרע כלומר לדעתך. וטעם דבר זה מבואר בשרש כלאים דהרבעה ומכשפה שכתבתי במקומן בסדר קדושים (מצוה רמ"ד) ומשפטים (מצוה ס"ב) וזהו שאמרו זכרונם לברכה (ב"ק ק' ע"א) מחיצת הכרם שנפרצה אומרים לו גדור כלומר שאף על פי שהוסיף במאתים בעודנו משתדל לעשות הגדר לא קדש מכיון שלא נפרצה ולא עמדה פרוצה לרצונו. וכן אמרו זכרונם לברכה שהמסכך גפנו על גבי תבואתו של חברו הרי זה קדש גפנו ולא נתקדשה התבואה ואמרו בטעם זה גם כן לפי שאין אדם מקדש דבר שאינו שלו שאין איסור זה אלא לדעת הבעלים ומפני זה אמרו גם כן שהמסכך גפן חברו על גבי תבואת חברו לא קדש אחת מהן ומטעם זה הזורע כרמו בשביעית לא קדש שבשנה שביעית הארץ הפקר היא לכל. ואמרו זכרונם לברכה בענין זה (כלאים שם) שהזורע ירק או תבואה בכרם או המקיימו עד שהוסיף במאתים הרי זה קדש מן הגפנים שסביבותיו שש עשרה אמה לכל רוח. והבא לזרוע ירק או תבואה בצד הכרם צריך להרחיק ממנה ארבע אמות וכרם נקרא חמש גפנים והוא שיהיו נטועות כסדר הזה שתים כנגד שתים ואחת יוצאה זנב. ואמרו שמרחיקין התבואה והירק מגפן יחידית שלשה טפחים לכל רוח מפני שהגפן רכה ושרשי התבואה נכנסין בה ויש בזה איסור הרכבה אבל בשאר אילנות שהן קשין אין בהם חשש זה ואין צורך להרחיק מהם כלום. ויתר פרטי המצוה מבוארים במסכת כלאים.
ונוהג איסור זה שלא ליהנות בכלאי הכרם בזכרים ונקבות בארץ ישראל מדאוריתא ובחוצה לארץ מדרבנן. ויש אומרים דבחוצה לארץ אף על פי שאיסור הזריעה נוהג בה איסור ההנאה אינו נוהג אלא בכלאי הכרם של ארץ ישראל דוקא ודבריהם צריכין חיזוק.
ועובר על זה ואכל או נהנה בכלאי הכרם של ארץ ישראל חייב מלקות ואפילו מי שאכלן שלא כדרך הנאתן כלומר שלא נהנה באכילתן חייב עליהן ולוקה מה שאין כן בכל שאר איסורין שבתורה שאין לוקין עליהם אלא דרך הנאתם כלומר שיהנה האדם בהן וכדאמר אביי בפרק שני מפסחים (כ"ד ע"ב) הכל מודים בכלאי הכרם שלוקין עליהם אפילו שלא כדרך הנאתן מאי טעמא דלא כתיב בהו אכילה דכתיב פן תקדש ודרשו זכרונם לברכה פן תוקד אש. ובכלאי הכרם שבחוצה לארץ האוכל או הנהנה מהן עובר איסור מדרבנן לדעת קצת המפרשים כמו שאמרנו.
<h2>מצוה תקנ כי תצא שלא לעשות מלאכה בשני מיני בהמה</h2>
שלא לחרוש בשור ובחמור יחדיו והוא הדין לכל שני מיני בהמה שהאחת היא טהורה והאחת היא טמאה ולא דוקא חרישה לבד אסורה אלא הוא הדין כל מלאכה מהמלאכות כגון דישה או למשוך עגלה וכל שאר מלאכות ועל זה נאמר (דברים כ"ב י') לא תחרוש בשור ובחמור יחדיו.
שורש המצוה כתב הרמב"ם ז"ל שהוא משורש איסור הרבעת הבהמה כלאים כי דרך עובדי אדמה להביא הצמד ברפת אחת ושמה ירכיב אותם ושורש איסור הרבעה כתבתיו במקומו בסדר קדושים תהיו (מצוה רמ"ד). ואחר רשות אדוני הרב הנזכר והודאה על דברו הטוב אענה אף אני חלקי ואומר כי מטעמי מצוה זו ענין צער בעלי חיים שהוא אסור מן התורה וידוע שיש למיני הבהמות ולעופות דאגה גדולה לשכון עם שאינם מינן וכל שכן לעשות עמהן מלאכה וכמו שאנו רואים בעינינו באותן שאינם תחת ידינו כי כל עוף למינו ישכון וכל הבהמות ושאר המינין גם כן ידבקו לעולם במיניהן. וכל חכם לב מזה יקח מוסר שלא למנות שני אנשים לעולם בדבר מכל הדברים שיהיו רחוקים בטבעם ומשונים בהנהגתם כמו צדיק ורשע והנקלה בנכבד שאם הקפידה התורה על הצער שיש בזה לבעלי חיים שאינם בני שכל כל שכן בבני אדם אשר להם נפש משכלת לדעת יוצרם.
מדיני המצוה מה שאמרו זכרונם לברכה שאין חיוב מצוה זו מן התורה כי אם בשני מינין שהן כגון שור וחמור שהאחד טהור והשני טמא שטבעם רחוק מאד זה מזה אבל בשני מינין טהורים או טמאים אף על פי שאינם מין אחד כגון שור ותיש או חמור וסוס אינו אסור מן התורה אבל מדרבנן הוא שאסור בכל שני מינים שהם כלאים בהרבעה. ואחד בהמה או חיה בכלל האיסור. ואחד החורש בהן או זורע או מושך בהן עגלה וכן אם היה אחד יושב בעגלה ואחד מנהיג שניהן לוקין מפני שישיבתו בעגלה גורמת לבהמה שתמשוך. ואפילו מאה שהנהיגו כאחד כולם לוקין. ומה שאמרו שמותר לעשות כל מלאכה באדם ובהמה שנאמר בשור ובחמור ולא באדם וחמור או באדם ושור. וטעם הענין לפי השרש שאמרנו מפני שאין התחברות הבהמה צער לאדם כי אין לו עמה חברה כלל והרי הוא כעושה מלאכה אצל עץ אחד או אבן אחת ואינו בא כלל בגדר הדבר שדברנו עליו. וכן מענין המצוה מה שאמר רבי יצחק בסוף מכות (כ"ב ע"א) שהמנהיג בשור פסולי המקודשין לוקה שאף על פי שהוא גוף אחד עשאו הכתוב כשני גופין ללקות עליו. ויתר פרטיה מבוארים בפרק שמיני ממסכת כלאים.
ונוהג איסור זה בכל מקום ובכל זמן בזכרים ונקבות.
ועובר על זה וזרע או חרש או משך או הנהיג בכלאים שהן שני מינין אחד טמא ואחד טהור חייב מלקות מדאוריתא ואפילו הנהיגן כאחד בקול לבד כדרך הבהמות שהולכות לפעמים בגערת בן אדם חייב מלקות שנאמר יחדיו מכל מקום דקדקו זכרונם לברכה בזה מדברי הכתוב לחייב מלקות בדיבור בלי מעשה. ואם בשני מינים טמאים או טהורים שהן כלאים בהרבעה זה בזה חייב מכת מרדות מדרבנן.
<h2>מצוה תקנא כי תצא שלא ללבוש שעטנז</h2>
שלא נלבש בגד מחובר מצמר ופשתים וזהו נקרא שעטנז ועל זה נאמר (דברים כ"ב י"א) לא תלבש שעטנז צמר ופשתים יחדיו.
רמז משרשי המצוה כתבתי בסדר משפטים בענין מכשפה לאו ה' (מצוה ס"ב). והרמב"ם ז"ל כתב בטעם האיסור לפי שהיו כומרי עבודה זרה לובשין בזמן ההוא כן הוא וכתב עוד כי היום הוא מפורסם הדבר אצל כומרים שיש במצרים.
מדיני המצוה מה שאמרו זכרונם לברכה שאין אסור מן התורה מחברת צמר ופשתים אלא בשוע טווי ונוז כלומר שהצמר שוע בפני עצמו כלומר טרוף וטווי בפני עצמו ונוז בפני עצמו פירוש נוז שזור וכן הפשתן כמו כן שוע וטווי ונוז בפני עצמו ואחר כך חברם יחד כגון שארגן או אפילו קשרן זה בזה מכיון שעשה בהן שני קשרים זהו שעטנז דאוריתא ללקות עליו אבל כל זמן שלא נעשו בהן שלשה המלאכות שכתבנו אין זה שעטנז דאוריתא אלא מדרבנן כדעת קצת המפרשים ואין לוקין עליו אבל מדרבנן אסור כל שנעשה בהן אחת מן המלאכות שזכרנו או שוע או טוי או נוז וזהו אמרם זכרונם לברכה (כלאים פ"ט מ"ט) הלבדין אסורין כלומר מדרבנן מפני שהן שוע. ומן המפרשים שאמרו דבמלאכה אחת מאלו אסורין מדאוריתא וכשאמרו בכאן אסורין. כלומר מדאוריתא.
ואמרו זכרונם לברכה (יומא ס"ט ע"א) בענין זה אפילו עשר מצעות זה על גב זה וכלאים תחתיהן אסור לישב עליהן דחיישינן שמא תכרך נימא על בשרו ודבר זה אמרו זכרונם לברכה כשאותן הכלאים אשר מתחת הן רכין כי אז יש בדבר חשש זה של כריכה ואיסור זה הוא מדרבנן דאלו מדאוריתא מותר אפילו כשהן רכין וכמו שאמרו זכרונם לברכה (שם) לא יעלה עליך אבל אתה מציעו תחתיך. ובירושלמי אמרו דכרים וכסתות אף על פי שהן קשים במלאים אסור לישב עליהן מדרבנן לפי שהן נכפלין על היושב בהן אבל ברכין דליכא חשש העלאה מותר לישב בהן מכיון שהן קשין. וטעם הענין מפני שהכתוב אסר שעטנז בלשון לבישה כלומר דרך מלבוש הוא שאסור ולא בענין אחר. ומטעם זה התירו לנו מורינו ישמרם אל לתת על ראשינו כובעין העשויין מלבדין להגן מן השמש מפני שהן גם כן קשים מאד ולפיכך אף על פי שיש בהן כלאים התירו אותן לפי שאין דרך לבישה בדבר קשה כל כך ויש שרוצה להחמיר על עצמו בזה ולא מיחו בידו. ומטעם זה דדרך מלבוש אסרה תורה התירו גם כן למוכרי כסות למכור כדרכן ובלבד שלא יכוונו להתחמם בהן כלל ומכל מקום אף על פי שהתירו דבר זה הסרסורין הצנועין וטובים מפשילין בגדי הכלאים כשמוכרין אותם במקל לאחוריהן שלא יגעו בהן. ואמרו זכרונם לברכה שהכלאים אין להן שיעור אפילו חוט אחד בבגד גדול אוסר הכל עד שיסיר אותו. הכלך שהוא כעין צמר והוא גדל על האבנים שבים המלח אסור עם הפשתן מדרבנן מפני מראית העין. ויתר פרטי המצוה מבוארים במסכת כלאים (פרק תשיעי) ובמסכת שבת ובסוף מכות.
ונוהג איסור זה בכל מקום ובכל זמן בזכרים ונקבות.
ועובר על זה ולבש כלאים דאוריתא או התכסה בהן חייב מלקות דרבנן חייב מכת מרדות דרבנן. והלובש כלאים ואפילו כל היום כולו אינו לוקה אלא אחת אבל הוציא ראשו מן הבגד והחזירו הוציא ראשו והחזירו אף על פי שלא פשט הבגד כולו חייב על כל אחת ואחת. ובמה דברים אמורים שהוא חייב אחת על כל היום כולו כשהתרו בו התראה אחת אבל אם התרו בו ואמרו לו פשוט פשוט והוא לבוש בו ושהה כדי ללבוש ולפשוט אחר שהתרו בו הרי זה חייב על כל שהיה ושהיה שהתרו בו עליה ואף על פי שלא פשט.
<h2>מצוה תקנב כי תצא מצות קדושין באשה</h2>
שנצטוינו לקנות האשה באחת משלשה דרכים קודם הנישואין ודרכים אלו ביארו חכמים (קידושין ב' ע"א) שהן בכסף או בשטר או בביאה עליה ועל זה נאמר (דברים כ"ב י"ג) כי יקח איש אשה ובא אליה כלומר אם ירצה איש ליקח לו אשה יקנה אותה תחלה בביאה. ומה שאמר הכתוב (שם כ"ד ב') ויצאה והיתה בא עליו הפירוש כי כמו שיציאת האשה היא בשטר כמו שנכתוב בסדר זה (מצוה תקע"ט) בעזרת השם. כן ההויה אליו כלומר קנית האשה היא בשטר ולמדו זכרונם לברכה (שם ד' ע"ב) גם כן שהיא נקנית בכסף מדכתיב באמה העבריה (שמות כ"א י"א) ויצאה חנם אין כסף ובא עליו הפירוש אין כסף לאדון זה אבל יש כסף לאדון אחר ומנו אב.
משרשי המצוה שתצונו התורה לעשות מעשה באשה יורה ענין זיווגם טרם ישכב עמה ולא יבוא עליה כבוא על הזונה מבלי מעשה אחר קודם ביניהם. וגם נאמר שהוא כדי שתתן אל לבה לעולם שהיא קנויה לאותו האיש ולא תזנה תחתיו ולא תמרוד בו ותתן לו יקר והוד לעולם כעבד לאדוניו ובכן יהיה שבתם וקימתם בשלום לעולם ויתקיים הישוב ברצון האל שחפץ בו. ומהיות מיסוד המצוה מה שזכרתי נהגו ישראל לקדש בטבעת להיות בידה תמיד למזכרת ואף על פי שבשוה פרוטה לבד אפשר לקדש מן הדין. ואמנם בפחות משוה פרוטה אין מקדשין שכך אמרו זכרונם לברכה (שם ג' ע"א) דבפחות מכן לא מקניא נפשה כלומר שלא תחוש מעשה קטן כזה לכלום ואף על פי שהיא נקנית בשטר ואף על פי שאין בו שוה פרוטה שטר מעשה חשוב הוא בעיניה שכן רוב קניות העולם הן בשטר ומזה הטעם אין חליפין קונין בה לפי שחליפין הן בכלי ואף על פי שאינו שוה פרוטה.
מדיני המצוה מה שאמרו זכרונם לברכה (שם ב' ע"א) שהמקדש בכסף או בשוה כסף צריך שיהיה בו שוה פרוטה דכל פחות משוה פרוטה אינו ממון ואין האשה נקנית בו. ואומר לה המקדש הרי את מקודשת לי בכסף זה או בשוה כסף זה או הרי את מאורסת לי או הרי את לי לאשה וכבר נהגו כל ישראל לומר הרי את מקודשת לי בדבר זה כדת משה וישראל. ונותנו לה בפני עדים ואם אין שם עדים ואפילו אמרו שניהם האיש והאשה שקידשה אינן קידושין. והאיש הוא שצריך לומר דברים אלה שמשמען שקנה אותה לו ויתן לה הכסף אבל נתנה היא לו שום דבר ואמרה לו הריני מקודשת לך או בכל לשון הקנאה אינה מקודשת וכן אם נתנה היא לו ואמר הוא אבל נתן הוא ואמרה היא הרי זו ספק מקודשת.
והמקדש בשטר כיצד כגון שכתב על הנייר או על החרס או על העלה ועל כל שאר דברים הרי את מקודשת לי או מאורסת לי וכיוצא בלשונות אלו ונותן לה אותו כתב בפני עדים הרי היא מקודשת. וצריך לכותבו לשם האשה ולדעתה ואם כתבו שלא לדעתה ושלא לשמה אפילו נתנו לה לדעתה אינה מקודשת. והמקדש בביאה אומר לה גם כן הרי את מקודשת לי בביאה זו ומתיחד עמה בפני עדים ובועלה וכשיגמור ביאתו תהא מקודשת דמסתמא המקדש בביאה דעתו על גמר ביאה ובין שבא עליה כדרכה או שלא כדרכה מקודשת.
ומה שאמרו זכרונם לברכה (שם ה' ע"ב) שהאומר לאשה כשיקדשנה הריני בעלך או אישך או ארוסך אין כאן קידושין לפי שענין לשונות אלו שהוא הקנה עצמו לה וצריך להיות ענין הלשון שהוא קנה אשה כגון שיאמר לה הרי את אשתי או ארוסתי או קנויה לי או הרי את שלי או הרי את ברשותי או זקוקה לי לקוחתי חרופתי וכל כיוצא בזה שמשמען שהוא קנה אשה והרי זו מקודשת בכל אחד מלשונות אלו והכל מן השרש שכתבנו. אמר לה הרי את מיוחדת לי או מיועדת לי או הרי את עזרתי נגדי צלעתי סגורתי תחתי תפוסתי בכל לשונות אלו ספק מקודשת והוא שהיה מדבר עמה על עסקי קדושין אבל לא היו מדברים על זה אינה מקודשת כלל בלשונות אלו.
ודין המקדש אשה לחצאין ודין המקדש במלוה והמקדש במלוה ופרוטה והמקדש במשכון ומה שאמרו שאדם עושה שליח לקדש לו אשה בין אשה ידועה בין אשה סתם וכן השליח עושה שליח והשני עושה שלישי וכן עד כמה אם צוה המקדש בזה וכן אשה גדולה עושה שליח לקבל קידושיה. והאב זוכה בקידושי בתו קטנה ויכול לקדשה לכל מי שירצה אפילו בעל כרחה בין על ידי עצמו בין על ידי שליח ואומר אדם לבתו קטנה צאי וקבלי קדושיך. ואין האשה מתקדשת אלא לרצונה אבל בעל כרחה אינה מקודשת אבל האיש שאנסוהו לקדש הרי זו מקודשת. והמקדש אשה שהיא ערוה עליו אינה מקודשת שאין קדושין תופסין בעריות חוץ מן הנדה שקדושין תופסין בה בעודה נדה ואין ראוי לעשות כן אבל קדושין תופסין באיסורי לאוין ועשה וכל שכן בשניות. ואף על פי שאמרו זכרונם לברכה שאשת איש שקבלה קדושין מאחר שהיא מקודשת ואין לך ערוה גדולה מזו לא אמרו כן אלא בפני בעלה דוקא ומטעם שאנו מחזיקין אותה שגירשה בעלה אחר שהיא מעיזה פניה לומר כן. ומה שאמרו שהמקדש אשה באיסורי הנאה כגון חמץ בפסח ובשר בחלב וכיוצא בהן וכן מכל שאר איסורי הנאה אינה מקודשת ואפילו באיסור הנאה דרבנן כגון חמץ בשעה ששית ביום ארבעה עשר בניסן אינה מקודשת. והורונו חכמינו שבדורנו שהרוצה לשמור בתו גדולה שלא יקדשנה שום אדם שלא לדעתו יאמר לה שתאסור על נפשה כל כסף ושוה כסף בעולם שיתן לה שום אדם לשם קדושין שלא לדעת אביה ולשון חכמים מרפא. ויתר פרטי המצוה רבים מבוארין במסכתא המחוברת על זה והיא מסכת קדושין.
ונוהגת מצוה זו בכל מקום ובכל זמן.
ועובר על זה ונשא אשה מבלי שיקדשנה תחלה ביטל עשה זה.
וחייבונו חכמים לברך על מצוה זו המקדש או אחר בעבורו והוא עונה אמן כדרך שמברכין על כל המצוות דקיימא לן בברכת המצוות אף על פי שיצא מוציא. ונוסח הברכה כך היא ברוך אתה ה' אלהינו מלך העולם אשר קדשנו במצוותיו והבדילנו מן העריות ואסר לנו את הארוסות והתיר לנו את הנשואות על ידי חופה וקידושין ברוך אתה ה' מקדש עמו ישראל על ידי חופה וקידושין. זהו נוסח ברכת אירוסין שנהגו לברך בארצנו. ומנהגנו להסדירה על אשישה מלאה יין ולברך אותה אחר מעשה הקדושין ואמרו בטעם זה כי מפני שמעשה הקדושין תלוי בדעת אחר דהיינו האשה אינה ראוי לברך הברכה קודם המצוה כשאר המצוות ואמנם הרמב"ם ז"ל (פ"ג מאישות הכ"ג) כתב שאם קדש ולא בירך תחלה כמו בשאר מצוות שלא יברך אחר כן שתהיה ברכה לבטלה.
<h2>מצוה תקנג כי תצא מצוה שתשב אשתמוציא שם רע תחתיו לעולם</h2>
שנצטוה מוציא שם רע על אשתו שתשב תחתיו לעולם ואפילו היא עיורת או מוכת שחין שנאמר (דברים כ"ב י"ט) ולו תהיה לאשה. ומכלל דין זה שנצטוו בית דין גם כן להלקותו על אשר הוציא שם רע בשקר ולעונשו מאה סלעים כסף מזוקק כמו שנאמר בפרשה ופירשו זכרונם לברכה (כתובות מ"ו ע"א) שאזהרת מוציא שם רע היא בכלל לא תלך רכיל בעמך (מצוה רל"ו).
משרשי המצוה ליסר הנבלים מעשות נבלות רעות כאלה וכענין שנכתוב למטה בסמוך בעזרת השם בדין אונס (מצוה תקנ"ז).
מדיני המצוה כתב הרמב"ם ז"ל (פ"ג מנערה בתולה הל' ו' ז') כיצד הוצאת שם רע הוא שיבוא לבית דין ויאמר נערה זו בעלתי ולא מצאתי לה בתולים וכשבקשתי על הדבר נודע לי שזנתה תחתי אחר שארסתיה ואלו הם עדי שזנתה בפניהם ובית דין שומעין דברי העדים וחוקרין עדותן אם נמצא הדבר אמת נסקלת ואם הביא האב עדים והזימו העדים שהביא הבעל ונמצאו שהעדים העידו שקר יסקלו וילקה הוא. ואף על פי שאין בזה מעשה אלא דבור התורה חייבתו כאן במלקות כדכתיב ויסרו אותו. ויתן מאה סלע ועל זה נאמר ואלה בתולי בתי אלו העדים שיזימו עדי הבעל חזר הבעל והביא עדים אחרים והזים עדי האב הרי הנערה ועדי האב נסקלין ועל זה נאמר ואם אמת היה הדבר הזה מפי השמועה למדו שפרשה זו היא שיש בה עדים זוממין וזוממי זוממין. הוציא שם רע עליה והיא בוגרת אף על פי שהביא עדים שזנתה תחתיו כשהיא נערה הרי זה פטור מן המלקות ומן הקנס ואם נמצא הדבר אמת הרי זו תסקל אף על פי שהיא בוגרת הואיל ובעת שזנתה נערה היתה. ויתר פרטיה בפרק שלישי ממכות ובפרק שלישי ורביעי מכתובות.
ונוהגת לענין המלקות והקנס בזמן הבית שהיינו דנין דיני קנסות ולענין שתשב תחת בעלה לעולם אף בזמן הזה שמצוה עליו בכך שזה באמת מצוה היא ולא קנס.
<h2>מצוה תקנד כי תצא שלא יגרש מוציא שם רע את אשתו</h2>
שנמנע מוציא שם רע על אשתו ונמצא שקרן בדבריו שלא לגרשה לעולם ועל זה נאמר (דברים כ"ב י"ט) לא יוכל לשלחה כל ימיו.
משרשי המצוה וכיצד הוצאת שם רע וקצת דיניה כמנהגי כתבתי במצות עשה ט' שבסדר זה (מצוה תקנ"ג) וקחנו משם.
<h2>מצוה תקנה כי תצא מצוה על בית דין לסקול באבנים מי שיתחייב סקילה</h2>
שנצטוו בית דין לרגום באבנים מי שעבר על קצת עברות ואחת מהן הבא על נערה מאורסה שנאמר (דברים כ"ב כ"ד) וסקלתם אותם באבנים. וזו היא אחת מארבע מיתות בית דין הידועות שהן סקילה שריפה הרג וחנק ובמסכת סנהדרין פרק ארבע מיתות (מ"ט ע"ב) חלקו רבי שמעון ורבנן סקילה ושריפה אי זו מהן חמורה יותר ורבנן הוא דאמרי דסקילה חמורה. וענין הסקילה כך היא רחוק מבית הסקילה ארבע אמות מפשיטין האיש המחויב סקילה בגדיו עד שנשאר ערום ומכסין ערותו מלפניו והאשה אינה נסקלת ערומה אלא בחלוק אחד ובית הסקילה היה גבוה שתי קומות ועולה לשם הוא ועדיו וידיו אסורות ואחד מן העדים דוחפו על מתניו ונופל על לבו לארץ ואם לא מת בדחיפה מגביהין העדים אבן שהיתה מונחת שם משא שני בני אדם ומרפים ידיהם ומשליכין האבן על לבו ואם לא מת בזה רגימתו בכל ישראל שנאמר (שם י"ז ז') יד העדים תהיה בו וגו'.
משרשי מצות ארבע מיתות בית דין כתבתי קצת בסדר משפטים עשה ד' בסימן מ"ה (מצוה מ"ח).
דיני המצוה מה שאמרו זכרונם לברכה סקילה חמורה משריפה ושריפה מהרג והרג מחנק וכל מי שנתחייב בשתי מיתות בית דין בין משתי עברות או מעברה אחת נידון בחמורה. וכל חייבי מיתות שנתערבו זה בזה ולא הכירו אותם נידונין כולם בקלה שבהן. ויתר פרטיה מבוארין בסנהדרין בפרק ששי.
ונוהגת בזמן הבית.
ובית דין שעברו על זה ולא סקלו מי שנתחייב סקילה אפילו המיתוהו במיתה אחרת בטלו עשה.
<h2>מצוה תקנו כי תצא שלא לענוש האנוס</h2>
שנמנענו שלא נדין מי שהוא אנוס בחטא שיעשה כלומר שאין לנו לענוש שום אדם בדבר שיעשה אותו על כרחו ועל זה נאמר (דברים כ"ב כ"ו) ולנערה לא תעשה דבר וגו'. וזהו לאו כולל כל מי שהוא אנוס בפעולה רעה שיעשה שאין לנו לענוש אותו בה ובפירוש אמרו זכרונם לברכה במסכת סנהדרין אנוס רחמנא פטריה שנאמר ולנערה לא תעשה דבר.
מדיני המצוה מה שאמרו זכרונם לברכה שאפילו עבר אדם באונס על אחת משלש עברות שאדם חייב ליהרג עליהן ולא יעבור אין בית דין ממיתין אותו עליהן זולתי אם עבר ובא על הערוה שבזו ממיתין עליה שאין זה אונס גמור לפי שאין קושי אלא לדעת. אבל האשה שנבעלה באונס פטורה ואפילו אם אחר שהתחיל האונס לאונסה אמרה הניחו לו פטורה מפני שיצרה מתגבר עליה. ויתר פרטיה שם בסנהדרין.
ונוהגת מצוה זו בכל מקום ובכל זמן שאנו מחוייבים שלא לענוש האנוס בשום עונש.
ועובר על זה וענש האנוס עבר על לאו זה ונשא עונו אבל אין בו מלקות לפי שאפשר לעבור עליו מבלי מעשה כגון דיין שצוה להלקותו או שצוה לענוש אותו בענין אחר שאין הדיין עושה מעשה בדבר. והרמב"ן ז"ל כתב שאין זה הלאו מניעה אבל הוא שלילות לפטור הנערה האנוסה וזהו שאמרו בסנהדרין אנוס רחמנא פטריה זה הלשון באמת ראיה שהוא פטור לא אזהרה.
<h2>מצוה תקנז כי תצא מצוה על האונסשישא אנוסתו לאשה</h2>
שנצטוה האונס נערה בתולה שישא אותה לאשה שנאמר (דברים כ"ב כ"ט) ולו תהיה לאשה ושיתן לאביה חמשים כסף.
משרשי המצוה כדי ליסר הנבלים מן המעשה הרע הזה ושלא יהיו בנות ישראל כהפקר שאם יחשוב האונס למלאת נפשו בה וילך לו יקל בעיניו לעשות כן פעמים הרבה. אבל בדעתו שתהיה קשורה עמו ומוטלת עליו כל ימיו לחיוב שאר כסות ועונה ואפילו אם יקוץ בה לא יהיה לו רשות לגרשה לעולם ושיתחייב ליתן לאביה חמשים כסף מיד באמת יכבוש יצרו וימנע מלעשות הנבלה עם הקנס הזה. וגם יש בזה קצת תנחומין על העניה המבוישת שתשאר עמו לעולם פן יבישנה איש אחר בדבר הרע שאירע לה ופקודי ה' ישרים משמחי לב.
בדיני המצוה כתב הרמב"ם ז"ל (פ"א מנערה בתולה הל' ג' ה') כל הנבעלת בשדה בחזקת אנוסה וכל הנבעלת בעיר בחזקת פיתוי עד שיעידו עדים שהיא אנוסה. ואמרו חכמים שהאנוסה שלא רצתה היא או אביה שתנשא לו אין כופין אותה אבל לא רצה הוא כופין אותו ואפילו היא חגרת או סומא ומצורעת ואינו מוציאה לעולם. ולזו אין לה כתובה דמה טעם תקנו חכמים כתובה כדי שלא תהא האשה קלה בעיני בעלה לגרשה וזו אינו יכול לגרשה. היתה האנוסה אסורה עליו ואפילו מחייבי עשה ואפילו שניה הרי זו לא ישאנה. וכן אם נמצא בה דבר זמה אחר שכנסה יגרשנה שנאמר ולו תהיה לאשה אשה הראויה לו.
וכתב הרמב"ם ז"ל (שם ה"ח) שאין האונס או המפתה חייב בקנס עד שיבוא עליה כדרכה ובעדים ואינו צריך התראה. ובכתובות פרק רביעי (מ"ו ע"א) נראה הפך דבכל התורה כולה אין חילוק בין כדרכה לשלא כדרכה למכות ולעונשין אלא במוציא שם רע בלבד. ואין בה חיוב קנס עד שתהא בת שלש שנים גמורות ומשלש שנים גמורות עד שתבגור יש לה קנס. ובוגרת נקראת אחר ששה חדשים משנראה בה סימן התחתון שהן שתי שערות ובששה חדשים אלו נקראת נערה וזהו שאמרו זכרונם לברכה (כתובות ל"ט ע"א) אין בין נערות לבגרות אלא ששה חדשים בלבד. ואחר שבגרה אין לה קנס שנאמר נערה בתולה ובא עליו הפירוש (שם ל"ח ע"א) בתולה ולא בעולה נערה ולא בוגרת וממאנת ואילונית. וענין סימני האילונית ידוע וכל שלא נראה בה סימן התחתון והיא בת ל"ה שנים ויום אחד אף על פי שאין לה סימני אילונית בחזקת אילונית היא. ובין שיש לה אב או שאין לה אב יש לה קנס ועשר נשים מנו חכמים שאין להן קנס ואלו הן בוגרת ממאנת מגורשת אילונית שוטה חרשת גיורת שבויה משוחררת והיוצא עליה שם רע. ושאר הבנות יש להן קנס. וכל שיש לה קנס יש לה בושת ופגם שהחמשים כסף דמי הנאת השכיבה בלבד הם. ושאין לה קנס אין לה בושת ופגם אם נתפתתה אבל אם נאנסה אף על פי שאין לה קנס יש לה בושת דלא גרעה מחובל בחברו שחייב בחמשה דברים. והרמב"ם ז"ל (פ"ב ה"י) כתב דאפילו באנוסה כל שאין לה קנס אין לה בושת ותמיה אני עליו. ודמי דברים אלו הן של אב שהתורה זכתה שבח נעורים לאב ואם אין לה אב לעצמה. ויתר פרטי המצוה בכתובות בפרק שלישי ורביעי.
ונוהגת מצוה זו לענין הכרח פרעון הקנס בזכרים בזמן הבית שיש כח בידינו לדון דיני קנסות ולענין שישאנה האונס אף בזמן הזה היא מצוה עליו שהנשואין מצוה היא ולא קנס.
<h2>מצוה תקנח כי תצא שלא יגרש האונס את אנוסתו</h2>
שנמנע האונס מלגרש אנוסתו לעולם ועל זה נאמר (דברים כ"ב כ"ט) תחת אשר ענה לא יוכל שלחה כל ימיו.
משרשי המצוה וקצת דיניה וכל ענינה כתוב במצות עשה י"א (מצוה תקנ"ז) שבסדר זה וקחנו משם.
וזה הלאו אמרו זכרונם לברכה במסכת מכות (ט"ו ע"א) שכבר קדמהו עשה והעשה הוא מה שאמר הכתוב ולו תהיה לאשה. ושם נאמר אונס שגירש את אשתו אם ישראל הוא מחזיר אותה ואינו לוקה לפי שכבר נתקן הלאו בעשה שקדמו שהרי היא לו לאשה ואם כהן הוא האונס וגירשה לוקה ואינו מחזיר אותה שהרי כהן אסור בגרושה ומכיון שגירשה אינו יכול להחזירה עוד לפיכך הוא לוקה. ודע שאם היה ישראל וגירש אנוסתו ומתה קודם שיחזירנה או שנשאת לאחר שהרי אינו יכול עוד לקיים העשה לוקה על כל פנים ואף על פי שהוא לא ביטל הלאו בידו ממש אלא שנתבטל בסבה חייב מלקות מכיון שאינו יכול עוד לקיים העשה כמו שהוא העיקר אצלנו קיימו ולא קיימו כאשר כתבתי בסדר זה בלאו ח' (מצוה תקמ"ד).
<h2>מצוה תקנט כי תצא שלא יקח סריסבת ישראל</h2>
שנמנע מי שנפסדו לו כלי המשגל עד שאינו ראוי להוליד על ידי מכת אדם או בהמה או עץ כלומר שלא היה בידי שמים מלישא בת ישראל ועל זה נאמר (דברים כ"ג ב') לא יבא פצוע דכה וכרות שפכה בקהל ה'.
משרשי המצוה להרחיק ממנו לבלתי הפסיד כלי הזרע בשום צד כידוע במלכים שמסרסים הזכרים למנותם שומרים לנשים ויש מן הזכרים הפחותים שרוצים בדבר כדי לזכות אל שולחן המלך ולריוח ממון ואנחנו עם הקודש בדעתנו כי כל הסריס בידי אדם יפסל מהתחבר עוד עם בת ישראל ומלשבת בית אתה דרך אישות נרחיק הענין ונמאס אותו. ועם טענה זו נמצא טעם בחילוק האיסור בין הנפסד בידי אדם לנפסד בידי שמים.
מדיני המצוה מה שפירשו זכרונם לברכה אי זה פצוע דכא כל שנפצעו הביצים שלו וכרות שפכה שנכרת הגיד שלו ושלשה איברים הם שמוליד הזכר בהן בגיד ובביצים ובשבילין שבהן יתבשל הזרע והן נקראין חוטי ביצים ולפיכך מכיון שנפצע אחד משלשה איברים אלו או נכרת או נדוך הרי הוא פסול. ויתר פרטיה מבוארים בפרק שמיני מיבמות.
ונוהג איסור זה בכל מקום ובכל זמן בזכרים.
ועובר על זה והוא פצוע דכא או כרות שפכה ונשא בת ישראל ובעלה חייב מלקות. אבל מותר לישא גיורת או משוחררת ויש מן המפרשים שאמרו דבביאה לבד בלא נישואין עובר והכי איתא בירושלמי.
<h2>מצוה תקס כי תצא שלא יקח ממזרבת ישראל</h2>
שנמנע הממזר מלישא בת ישראל ועל זה נאמר (דברים כ"ג ג') לא יבא ממזר בקהל ה' כלומר שלא יבא לישא אשה מבנות קהל ה'. אבל להכנס עמהם בכל מקומות מושבותיהם ולישא וליתן עמהם בכל הדברים מותר באמת כאחד מבני ישראל וכבר אמרו זכרונם לברכה (הוריות י"ג ע"א) שממזר תלמיד חכם קודם בקריאת התורה לכהן עם הארץ.
משרשי המצוה לפי שתולדת הממזר רעה מאד שנעשית בטומאה ובמחשבת פיגול ועצת חטא ואין ספק כי טבע האב צפון בבן ולכן השם בחסדו הרחיק זרע הקודש ממנו כאשר הבדילנו והרחיקנו מכל דבר רע.
מדיני המצוה מה שאמרו זכרונם לברכה שהממזר שאסרה התורה הוא שנולד מן העריות הנזכרות בתורה חוץ מן הנדה שהבן ממנה פגום ואינו נקרא ממזר ובין הבא על העריות ברצון או באונס או בשגגה בכל ענין נקרא ממזר. וגוי ועבד הבא על בת ישראל הולד כשר בין פנויה בין אשת איש בין באונס בין ברצון וגוי ועבד הבאים על הממזרת הולד ממזר וממזר הבא על הגויה הולד גוי ואם נתגייר הרי הוא כשר מיד ככל הגרים שבאומות ואם בא על השפחה הולד עבד ואם שחררו הולד כשר כשאר עבדים המשוחררים ומותרין בבת ישראל. זה הכלל בן הבא מן השפחה או מן הגויה או מן העבד או מן הגוי או מן הממזר הולד כמוה ואין משגיחין על האב כלל. ומפני דבר זה התירו חכמים לממזר לישא שפחה כדי לטהר בניו שהרי הוא משחרר אותם ונמצאו בני חורין. וממזר מותר לישא גיורת וממזרת מותרת לגר שנאמר בקהל ה' וקהל גרים לא איקרי קהל. והולד הולך אחר הפגום. ואפילו גר שנשא גיורת הבן מותר בממזרת מן הטעם שאמרנו אף על פי שהורתו ולידתו בקדושה ואפילו בניו ובני בניו עד שישתקע שם גיות מהם כלומר שלא יודע שהוא גר. אבל גר שנשא בת ישראל או בר ישראל שנשא גיורת הולד ישראל לכל דבר ואסור בממזרת. ויתר פרטי המצוה מבוארים בפרק שמיני מיבמות וסוף קדושין.
ונוהג איסור זה בכל מקום ובכל זמן בזכרים ונקבות.
ועובר על זה והוא ממזר ונשא בת ישראל או ישראל שנשא ממזרת כיון שבעל אחר הקדושין לוקין הוא והיא. אבל בעל ולא קידש אינם לוקין שאין לך בכל חייבי לאוין מי שלוקה על בעילה בלא קדושין אלא כהן גדול באלמנה כמו שכתבתי במקומו בסדר אמור אל הכהנים (מצוה רע"ג). זהו דעת הרמב"ם ז"ל אבל יש מן המפרשים שכתבו דבביאה לחודה בלא קדושין לוקין.
<h2>מצוה תקסא כי תצא שלא ישא עמוני ומואבי בת ישראל</h2>
שלא נתחתן עם הזכרים מבני עמון ומואב לעולם ואפילו אחר שיתגיירו שנאמר (דברים כ"ג ו') לא יבא עמוני ומואבי בקהל ה' וגו' עד עולם.
משרשי המצוה מה שמפורש בפרשה על דבר אשר לא קדמו אתכם בלחם ובמים וגו' ואשר שכר עליך וגו'. והודיענו הכתוב מזה גודל מעלת גמילות חסדים והרחקת מדת הנבלה והכילות ועל כן צונו לקבוע שנאה עמהם שהשחיתו והתעיבו להראות תכלית רשעם ונבלותם שלא להקדים אפילו בלחם ובמים קהל גדול עייפי הדרך העוברים בגבולם ואשר שכרו עליהם מואב את בלעם לקללם. ואף על פי שמצריים שעבדו בנו וצערונו זמן רב לא נתרחקנו מהם כי אם עד דור שלישי וידענו בזה שיפה לו לאדם לעשות כמה חטאים ולא נבלה אחת גדולה כי בהסכמתו בעשיית הנבלה המכוערת ולא יחוש לגלות דעתו ובושתו נגד עמים רבים מראה בזה רוע מזגו ותכלית פחיתותו וכי אין בו עוד תקנה להכשיר עצמו ולהטיב מעשהו ונתחזק עוותו עד שלא יוכל לתקון ואיש כמוהו איננו ראוי להתערב בעם הקודש המבורך.
מדיני המצוה מה שאמרו זכרונם לברכה (יבמות ע"ו ע"ב) שהזכרים דוקא מבני עמון ומואב הם ובניהם עד עולם הוא שאסורין לבא בקהל אבל הנקבות מותרות מיד שתתגיירנה. ואמרו בטעם זה לפי שהאיש דרכו לקדם אבל לא הנקבות כלומר שהן לא היתה ידן בנבלה כשלא קדמו ישראל בלחם ובמים שאין דרך האשה לצאת והאל לא יעות משפט לענוש האשה בשביל נבלת האיש חלילה לאל מרשע. ויתר פרטיה מבוארים בפרק שמיני מיבמות וסוף קדושין.
ואיסור זה היה נוהג קודם שעלה סנחריב מלך אשור על ירושלים והגלה את ישראל וגם בלבל כל האומות וערבן זה בזה שהוא מלך על כל העולם אבל אחר שבלבל סנחריב העולם ונתערבו בני עמון ומואב עם שאר אומות העולם הותרו הכל מיד שנתגיירו שחזקה היא שכל הפורש ובא להתגייר שהוא פורש משאר אומות שהן רוב כנגד בני עמון ומואב וכנגד מצריים ואדומיים שנאסרו גם כן כמו שנכתוב בהן בסמוך (מצוה תקס"ג ד') בעזרת השם. ולפיכך כל שיתגייר בזמן הזה אין לנו לחקור עליו כלל אי מזה עם הוא אלא מותר מיד מאי זה עם שיהיה.
<h2>מצוה תקסב כי תצא שלא לקרוא שלום לעמון ומואב</h2>
שנמנענו מהשלים עם עמון ומואב עד עולם. והענין הזה הוא שהאל ציונו כשנצור על המדינות שנשאל מהם השלום קודם המלחמה וכמו שכתבתי בסדר שופטים עשה י"ג (מצוה תקכ"ז) ובעמון ומואב נמנענו מהתנהג עמהם במנהג זה ועל זה נאמר (דברים כ"ג ז') לא תדרוש שלומם וטובתם וגו'. וכן אמרו בספרי מכלל שנאמר (שם כ' י') כי תקרב אל עיר להלחם עליה וגו' יכול אף כאן תלמוד לומר לא תדרוש שלומם.
משרשי המצוה מה שכתבתי במצוה הקודמת מהיותם בני הנבלה עד שאין ראויים לשלום וטובה אבל האכזריות עליהם שבח ומעלה כמו שאמרנו.
דיני המצוה כלולים בפשט הכתוב ובמה שהבאנו מלשון ספרי.
ואיסור זה היה נוהג בזכרים שהם בני מלחמה בזמן שהיו ישראל על אדמתן שהיו נלחמים עם עמון ומואב שהם באיסור זה מהשלים עמהם אבל עכשיו בזמן הזה אין בנו כח להלחם. וגם האומות האלה כבר אבד שמם בבלבול סנחריב כמו שזכרנו במצוה הקודמת.
<h2>מצוה תקסג כי תצא שלא להרחיק זרע עשו מהתחתן עם זרע ישראל אחר שיתגיירו אלא עד שלשה דורות</h2>
שלא להרחיק זרע עשו אחר שיתגיירו כלומר שלא נמנע מהתחתן עמהם שאין בהם איסור כמו בעמון ומואב אלא מותרין הם אחר שני דורות ועל זה נאמר (דברים כ"ג ח') לא תתעב אדומי כי אחיך הוא וגו' בנים אשר יולדו להם דור שלישי יבא להם בקהל ה'. ודור שלישי הוא בן בנו של הגר. ואמרו זכרונם לברכה (יבמות ע"ח ע"א) שמצרית מעוברת שנתגיירה בעודה מעוברת בנה הוא נקרא שני אף על פי שהורתו בעוד שהאם מצרית.
שורש המצוה נגלה כי הוא להודיענו שלא נתנהג באיסור עם זרע אדום ולא נרחיקם בקל וחומר מבני עמון לומר עמון ומואב בשביל פעם אחת שלא קדמו אותנו בלחם ובמים הרחיקנו האל מהם אדומיים ומצריים שצערו את ישראל כמה על אחת כמה וכמה על כן באתנו האזהרה עליהם שלא להמנע מהתחתן בם. כי השעבודין ששעבדו הם בנו גזרת השם היא עלינו ואין לנו לקבוע עליהם שנאה בלבבנו על כך ואחינו יקראו בהתגיירם ובואם לחסות תחת כנפי השכינה. ובעמון ומואב טעם אחר על שנאתן והוא ענין הנבלה הגדולה אשר מצאו את לבבם לעשות הכל כמו שכתבתי למעלה בסמוך (מצוה תקס"א).
מדיני המצוה מה שאמרו זכרונם לברכה מצרי שנשא מצרית ונתגיירו בעודה מעוברת הולד שני שנאמר בנים אשר יולדו להם וגו' הכתוב תלאן בלידה. וגר עמוני שנשא מצרית הולד עמוני גר מצרי שנשא עמונית הולד מצרי. זה הכלל באומות לבדם הלך אחר הזכר וכמו שמצאנו שנתייחסו בכתוב אחר הזכרים שנאמר (מלכים ב' כ' י"ב) בלאדן בן בלאדן. נתגיירו הלך אחר הפחות. ויתר פרטי המצוה מבוארים בפרק שמיני מיבמות ובסוף קדושין.
ונוהג איסור זה שנמנענו מהרחיקם אחר שנתגיירו בכל מקום ובכל זמן בזכרים ונקבות.
ועובר על זה והסכים בדעתו שלא להתחתן בם אפילו אחר שני דורות מצד שהצר לישראל או מצד שקבע בלבבו שנאה עמהם מפני שבאו מאומה אחרת עבר על לאו זה. ואין לוקין עליו לפי שאין בו מעשה.
<h2>מצוה תקסד כי תצא שלא להרחיק מצרי כמו כן אלא עד דור שלישי ולא שלישי בכלל</h2>
שנמנענו שלא להרחיק ולתעב המצרי מהתחתן עמו בדור השלישי אחר שיתגייר ועל זה נאמר (דברים כ"ג ח') לא תתעב מצרי כי גר היית בארצו.
כל ענין מצוה זו במצרי כענין מצות אדומי הקודמת אין צורך להאריך בה.
ואל תשמע מדברינו שנהיה מצווים להתחתן עם המצרי או עם האדומי אחר שלשה דורות שאין כוונת הכתוב לצוותנו להתחתן עמם חלילה והמשפחות המיוחסות שבישראל לא ירדו ממעלתן להתחתן עמהם אבל ימנענו הכתוב מהרחיק חיתונם בטענת איסור ויודיענו שאין בהם איסור כלל וכמו שכתבתי למעלה בסמוך.
<h2>מצוה תקסה כי תצא שלא יכנס טמאלמחנה לויה</h2>
שנמנע כל טמא מהכנס במחנה לויה שדמיונה לדורות הר הבית ועל זה נאמר (דברים כ"ג י"א) כי יהיה בך איש אשר לא יהיה טהור מקרה לילה וגו' לא יבא אל תוך המחנה. וכן אמרו זכרונם לברכה בפסחים (ס"ח ע"א) ויצא אל מחוץ למחנה זו מחנה שכינה לא יבא אל תוך המחנה זו מחנה לויה מתקיף לה רבינא ואימא אידי ואידי במחנה שכינה ולעבור עליו בעשה ולא תעשה אם כן נכתוב קרא לא יבא אל תוך כלומר שאם כן דבמחנה אחת לבד ידבר היה לו לומר לא יבא תוכה שכבר הזכיר מחנה בראש הכתוב המחנה למה לי ליתן לו מחנה אחרת כלומר משהזכיר מחנה פעם אחרת למחנה אחר רמז הכתוב והיא מחנה לויה שלא יבא בה כל טמא.
משרשי הרחקת הטומאה ממקום הקודש כתבתי כמה פעמים בספרי.
דיני המצוה מבוארים בפרק ראשון ממסכת כלים.
ונוהגת מצוה זו שלא להכנס טמא בין זכר בין נקבה בהר הבית אפילו בזמן הזה וכענין שאמר הכתוב (ויקרא כ"ו ל"א) והשימותי את מקדשיכם ודרשו בו זכרונם לברכה (מגילה כ"ח ע"א) קדושתן עליהם אפילו כשהם שוממין וכמו שכתבתי למעלה.
<h2>מצוה תקסו כי תצא מצוה להתקין יד במחנה</h2>
שנצטוינו כשיצאו חילותינו למלחמה שנכין ונייחד לחיל מקום ידוע שיהיה שם כל איש יוצא לעשות צרכיו כדי שלא יעשו צרכיהם בכל מקום ובינות המלונות כמו שיעשו האומות ועל זה נאמר (דברים כ"ג י"ג) ויד תהיה לך מחוץ למחנה וגו'. ולשון ספרי אין יד אלא מקום שנאמר (שמואל א' ט"ו י"ב) והנה מציב לו יד.
משרשי המצוה כענין שכתוב בפרשה כי ה' אלהיך מתהלך בקרב מחנך וגו' והיה מחניך קדוש וגו' כלומר שנפשותן של ישראל דבקות בשכינה לעולם וכל שכן במחנה שכולן נקיי הנפש כי כל הירא מעבירות שבידו כבר הלך לו ושב אל הבית ונשארו הטובים אשר רוח אלהים שוכן בתוכם וראוי להם לעמוד בנקיות כאשר ידוע ומפורסם שהנקיות מדה מן המדות הטובות המביאה לידי רוח הקדש וכדדרש רבי פנחס בן יאיר בפרק קמא דעבודה זרה (כ' ע"ב). וגם יש בזה שבח לאומה כי יבואו אליהם מלאכי גוי ויראו מחניהם קדוש ונקי מכל טינוף.
דיני המצוה כלולים בפשט הכתוב.
ונוהגת בזמן הבית בזכרים כי הם הנלחמים לא הנקבות.
ועובר על זה ולא התקין לו מקום מחוץ למחנה ולכלך מקום המחנות ביטל עשה זה. וענשו גדול מאד שגורם לשכינה להסתלק ממחנה ישראל וכמו שכתוב ולא יראה בך ערות דבר ושב מאחריך כלומר בהיותכם בתוך לכלוך תרחקו עצמכם מן הטוב.
<h2>מצוה תקסז כי תצא מצוה להתקין יתד במחנה</h2>
להיות לכל אחד מבני החיל יתד תלויה עם כלי מלחמתו או כלי אחר שראוי לחפור בו כדי שיחפור בו מקום בארץ לעשות בו צרכיו בדרך המוכנת לזה ועל זה נאמר (דברים כ"ג י"ד) ויתד תהיה לך על אזנך פירוש אזנך כלי הזין.
ושורש מצוה זו וכל ענינה כמצוה הקודמת לה.
וזה הפסוק הואיל ובא לידינו נכתוב עליו המדרש שסמכו לו זכרונם לברכה בגמרא (כתובות ה' ע"א) שאמרו למה אצבעותיו של אדם עשויין כיתדות כלומר שהן משופין שאם ישמע אדם דבר שאינו הגון יתן אצבעו לתוך אזנו שנאמר ויתד תהיה וגו' אל תקרי אזנך אלא אזנך.
<h2>מצוה תקסח כי תצא שלא להחזיר עבד שברח מאדוניו מחוצה לארץ לארץ ישראל</h2>
שנמנענו שלא להשיב עבד שברח מאדוניו מחוצה לארץ לארץ ישראל ואפילו אדוניו ישראל לא נשיבהו אליו אבל נשחרר אותו ונכתוב בדמיו חוב על עצמו ועל זה נאמר (דברים כ"ג ט"ז) לא תסגיר עבד אל אדוניו. וכן הוא מבואר במסכת גיטין (מ"ה ע"א) שבעבד שברח מחוצה לארץ לארץ ישראל הכתוב מדבר. ואמרו שם שהדין בו שנכתוב שטר בדמיו עליו ונכתוב לו גט חרות ולא נשיבהו לעבודה בשום פנים בעבור שנכנס בבקעה הטהורה הנבחרת לעבוד בה השם יתברך.
משרשי המצוה מה שזכרנו שרצה האל לכבוד הארץ שהבורח לשם ינצל מעבדות כדי שנתן אל לבנו כבוד המקום ונקבע בלבבנו בהיותנו שם יראת השם יתעלה. וכל זה להועיל לעמו ולזכותם כי חפץ חסד הוא.
דיני המצוה מבוארים שם במסכת גיטין.
ונוהגת מצוה זו אפילו בזמן הזה בזכרים ונקבות שהכל מוזהרים שלא להשיבו אל אדוניו אחר שהוא בורח אל הארץ הנבחרת.
ועובר על זה ותפשו והשיבו אל אדוניו עבר על לאו זה. אבל לפי הדומה שאין בו חיוב מלקות לפי שאין החיוב אלא כשמחזירו לעבדות ושמא לא יעבוד בו אדוניו עוד ואין מלקין מספק.
<h2>מצוה תקסט כי תצא שלא להונות עבד זה הבורח מאדוניו מחוצה לארץ לארץ ישראל</h2>
שנמנענו שלא להונות העבד הבורח אלינו מחוצה לארץ לארץ ועל זה נאמר (דברים כ"ג י"ז) עמך ישב בקרבך במקום אשר יבחר וגו' בטוב לו לא תוננו. ולשון ספרי לא תוננו זו אונאת דברים כלומר שלא נחרפהו ונבזהו בדברים וכל שכן במעשה.
ומשרשי המצוה מה שכתבתי בלאו דאונאת הגר ו' בסדר משפטים בסימן ס"ג (מצוה ס"ג) כי טעם שניהם שוה. ועל כן האל ברוך הוא כמו שהוסיף לאו באונאת הגר לחולשת נפשו בהיותו נכרי בתוך העם. כמו כן הוסיף לאו באונאת העבד שהוא יותר חלוש הנפש ונבזה מן הגר שלא תאמר זהו עבד ואין עליו קפידה ולא עלינו ממנו חטא מאונאת דברים.
וידענו בבירור שזה העבד והגר שהוזהרנו מלהונות אותם אפילו בדברים שניהם קבלו התורה על עצמם כלומר שגר זה הוא גר צדק והעבד הוא עבד שמל וטבל לשם עבדות. ושם באונאת הגר וכמו כן בלאו אונאת החבר ישראל בסדר בהר סיני לאו ט' בסימן שמ"א (מצוה של"ח) כתבתי מעט בדיני אונאת דברים ובאונאת ממון.
ונוהג איסור זה שלא להונות העבד שברח מאדוניו לארץ בזכרים ונקבות בכל זמן.
ועובר על זה ואונה אותו בין בדברים בין בממון. עבר על לאו זה. ואין בו מלקות לפי שאפשר לעבור עליו מבלי עשיית מעשה.
<h2>מצוה תקע כי תצא שלא תהיה קדשה מבנות ישראל</h2>
שנמנענו מלבעול אשה בלא כתובה וקדושין ועל זה נאמר (דברים כ"ג י"ח) לא תהיה קדשה מבנות ישראל. וכתב הרמב"ם ז"ל (בספר המצוות) וזה לשונו וכבר נכפל הלאו בזה הענין בלשון אחר בכתוב (ויקרא י"ט כ"ט) אל תחלל את בתך להזנותה ולשון ספרי אל תחלל את בתך זה המוסר בתו פנויה שלא לשם אישות וכן המוסרת עצמה שלא לשם אישות. ושמע ממני לאי זה דבר כפל זה הלאו בזה הלשון ואי זה ענין הוסיף בו וזה שכבר קדם מדיניו שהבועל בתולה בין שיהיה מפתה או אונס אינו חייב שום עונש מן העונשים אלא לשקול ממון לבד ושישא האשה ההיא שבעל כמו שהתבאר בכתוב ויהיה עולה במחשבתנו שאחר שזה הדבר אין בו אלא פרעון ממון שיהיה הולך דינו אחר דין דבר שבממון וכמו שיש רשות לאדם לתת לחברו מממונו מה שירצה ויניח לו לעשות חפצו בשלו. גם כן יהיה רשות בידו שיקח בתו הנערה ויתנה לאיש שיבעול אותה אחר שזהו חקו הראוי לו כלומר החמשים כסף שהם לאבי הנערה זה יתננה לו כמו כן על תנאי שיקח ממנו כך וכך דינר ונמנע מזה ונאמר לו אל תחלל את בתך להזנותה לפי שזאת שדנתי בה לקחת ממון לבד אמנם הוא כשיקרה מקרה שיפתה איש או יאנוס אבל כשיהיה הדבר ברצון שניהם יחד ובפרסום אין שום צד היתר לזה בשום ענין. והראה הטעם בזה ואמר ולא תזנה הארץ ומלאה הארץ זמה לפי שהפתוי והאונס ימעט מציאותם וכשיהיה הענין בבחירה ורצון ירבה זה ויתפשט בארץ. וזה טעם יפה מאד ומשובח בזה הפסוק והוא דומה לכל מה שזכרו אותו החכמים ולמה שהסכימו עליו הדינים התוריים עד כאן מלשונו ז"ל.
והרמב"ן ז"ל (בהשגתו לספר המצוות כאן) תפש עליו בזה ואמר כי אין הלאו הזה דקדשה בא להזהיר לבועל בלא כתובה וקדושין שאין בזה איסור תורה שהכתובה אינה מן התורה כלל מצוה וקנין באשה. אבל עיקר הלאו בא להזהיר שלא לבוא על אשה שהיא אסורה לבועל בענין שאין קדושין תופסין לו בה וכמו שבארו זכרונם לברכה בגמרא (יבמות ס"א ע"א) שאין הזונה האמורה בכל מקום בתורה אלא באשה שבא עליה אחד מישראל שאין קדושין תופשין לו בה וזהו הזנות שתרחיק התורה ותמאס לעולם ותזהיר הבועל והנבעלת על זה. וכמו כן מיסוד הענין הזה הוא שיזהיר הכתוב הבית דין שלא יניחו אשה מופקרת ביניהם לפי שסופה להבעל לאנשים שהיא ערוה להם עד שאין קדושין תופשין להם בה שאין ספק כי המופקרת לרבים לא תקפיד אחר כן בין חתיכת שומן לחתיכת חלב. וכמו כן הוזהר אבי הבת על זה בפירוש בפסוק אחר שלא להפקירה לזנות ולא למוסרה למי שאין לו בה קדושין ועל זה נאמר אל תחלל את בתך להזנותה והכל מן הטעם הנזכר כי תבעל למי שהיא ערוה עליו לא מטעם כתובה וקדושין כדעת הרמב"ם ז"ל.
ועוד אמר הרמב"ן ז"ל (שם) כי בעל התרגום כשתרגם לא תהא בנת ישראל לגבר עבד ולא יסב גברא וגו' יחד בזה שלא נתערב עם העבדים שהיא גם כן ביאה שאין קדושין תופשין בהן ומפני כן נאמר בלשון הזה לא יהיה וגו' שאילו אמר הכתוב לא יהיה בך קדש וקדשה היו העבדים נכללין בכלל האיסור שגם הם חייבין במצוות זולתי במקומות מועטים שפורט בהן ישראל בפירוש כמו בגונב נפש שכתוב שם מאחיו מבני ישראל וכמו כן בכאן שאמר מבנות ישראל ומבני ישראל מכלל שהאזהרה לישראל לבד לא על העבדים.
ובענין הלאו הזה דלא יהיה קדש כבר כתבתי המחלוקת שיש לשני החכמים הנזכרים בו בסדר אחרי מות בלאו דמשכב זכור כ"ד בסימן ר"ט (מצוה ר"ט).
משרשי ענין הרחקת הזמה כתבתי מה שידעתי בו בסדר אחרי מות (מצוה קפ"ח) ובסדר וישמע יתרו בלאו דלא תנאף (מצוה ל"ה).
ודיני מצוה זו מבוארין במסכת כתובות וקדושין.
ונוהג איסור זה בכל מקום ובכל זמן בזכרים ונקבות.
ועובר על זה ושכב עם הפנויה חייבים מלקות הוא והיא ואפילו כשבא עליה אדם שיש לו בה קדושין לדעת הרמב"ם ז"ל ולדעת הרמב"ן ז"ל לא יתחייבו פנוי הבא על הפנויה אלא במי שהיא ערוה עליו עד שאין קדושין תופשין לו בה כמו שבארנו.
ובכלל הלאו גם כן בית דין שידעו שיש ביניהם אשה שהפקירה עצמה שיש להם לבער הרע מקרבם. ואין עליהם חיוב מלקות לפי שהם אינן עושין מעשה אבל ענשם גדול מאד שכל קלקול הדור נתלה במי שבידו למחות ואינו מוחה.
<h2>מצוה תקעא כי תצא שלא להקריב אתנן זונה ומחיר כלב</h2>
שנמנענו מהקריב אתנן זונה ומחיר כלב לגבי מזבח ועל זה נאמר (דברים כ"ג י"ט) לא תביא אתנן זונה ומחיר כלב בית ה' אלהיך.
משרשי המצוה לפי שהקרבן הוא בא לטהר מחשבת האדם ולהכשיר מעשהו בכח הפעולה ההיא וכמו שכתבתי בסדר ויקחו לי תרומה במצוה ראשונה (צ"ה) ובהיות קרבנו בא מאתנן זונה שהיא עברה מטונפת שמא יחשוב בעת קרבנו באותו ענין רע ויפגל מחשבתו באותה המחשבה הרעה והבזויה. וגם כן מחיר הכלב מטעם זה כי הקרבן יביא האדם לכפרה על נפשו וכענין שקרבנו נשחט ונתח לנתחים ראוי לו לבעל הקרבן לחשוב שהיה ראוי לעשות לו כן בגופו על דבר חטאו אם לא שחסד השם יתברך היה עליו ליקח ממנו כופר קצת ממונו ועם הפעולה הזאת ראוי לו שירכך לבבו וידכדך נפשו על חטאיה עד שתשוב ותנחם על מה שעשתה ותסכים לבל תוסיף לחטוא עוד. וכמו שכתבתי במקומו בענין הקרבנות (ו)בסדר הנזכר והכלבים ידוע שהן עזי נפש ושמא מתוך חשבו בהן ובטבען החזק תחזק נפשו ותקשה ערפו מהנחם על חטאיו כאשר ראוי לו. ואם אמנה בני שאלו דברי ילדות הן עמם תתעורר וטעם זקנים תקח.
דיני המצוה מה שאמרו זכרונם לברכה שהאתנן הוא האומר לאשה הא לך דבר זה בשכרך ואחד זונה גויה או שפחה או ישראלית שהיא ערוה עליו או מחייבי לאוין אתננה אסור. וכן אתנן הזכור בכלל אתנן זונה הוא אבל אתנן אשתו נדה אינו באיסור אתנן. והפוסק עם הזונה לתת לה טלה אחד אם נתן לה אחר כך אפילו אלף טלאים כולן אסורין משום אתנן. ואין אסור משום אתנן ומחיר אלא גופן לפיכך אין האיסור חל אלא על דבר הראוי ליקרב על גבי המזבח. והנותן לה בהמת קדשים במתנה לא נאסרה שכבר קדם וזכה בה הקדש. ואי זהו מחיר כלב זה האומר הא לך טלה זה תחת כלב זה ואפילו נתן לו כמה טלאים תחת כלב אחד כולן אסורין. ויתר פרטיה מבוארין בפרק ששי ממסכת תמורה.
ונוהג איסור זה בזכרים ונקבות בזמן הבית.
ועובר על זה והקריב אתנן זונה או מחיר כלב עם היות הקרבן פסול חייב המקריב מלקות כדין מקריב בעל מום. כמו שבארנו בסדר אמור אל הכהנים. והרמב"ן ז"ל יחשוב אתנן זונה ומחיר כלב לשני לאוין במנינו במצוות.
<h2>מצוה תקעב כי תצא שלא ללוות ברבית מישראל</h2>
שנמנענו מלתת רבית לישראל כמו שנמנענו כמו כן מלקחת אותו ועל זה נאמר (דברים כ"ג כ') לא תשיך לאחיך נשך כסף נשך אוכל נשך כל דבר וגו' ובא הפירוש על זה לא תשיך לא תנשך כלומר לא תתן רבית שהנותנו הוא הנשוך ובבאור אמרו בפרק אי זהו נשך (ע"ה ע"ב) הלוה עובר משום לא תשיך ומשום ולפני עור לא תתן מכשול. ואילו לא באה המניעה מפורשת על זה הייתי סבור שהמלוה הוא שאסור לקחתו אבל הלוה אם רצה למחול ורוצה באונאתו שיהא מותר כענין באונאה שהמאנה הוא עובר לא המתאנה.
משרשי איסור הרבית והרחקתו מבני ישראל כתבתי בו מה שידעתי בכסף תלוה לאו ב' (מצוה ס"ח). ובסדר בהר סיני לאו י"ב (מצוה שמ"ג) קצת דיני הרבית כמנהגי וכל הצריך למצוה זו כמנהג הספר וקחנו משם.
<h2>מצוה תקעג כי תצא מצות הלואה לנכרי ברבית אם יצטרך ללוות מה שאינו כן בישראל</h2>
שנצטוינו לבקש רבית מן האומות כשנלוה להם ולא נלוה להם בלא רבית ועל זה נאמר (דברים כ"ג כ"א) לנכרי תשיך. וכמו כן מותר ללוות מהן ברבית ואמרו בספרי לנכרי תשיך מצות עשה ולאחיך לא תשיך לא תעשה.
משרשי המצוה שאין ראוי לנו לגמול חסד זולתי אל העם יודעי האל ועובדים לפניו ובהמנע החסד משאר בני האדם ונעשה אותו לאלו נבחן כי עיקר האהבה והחמלה עליהם מצד החזיקם בתורת אלהים יתברך. והנה עם הכוונה הזאת יהיה לנו שכר במניעת החסד מהם כמו בעשותנו אותו אל בני עמנו.
מדיני המצוה מה שאמרו זכרונם לברכה (בבא מציעא ע"א ע"א) שמצוה להקדים הלואת ישראל בחנם מהלואת הגוי ברבית. ומה שאמרו שהגוי שלוה מעות מישראל ברבית אף על פי שנתגייר גובה ממנו כל מה שעלה מרבית עד שנתגייר שלא יאמרו בשביל שלא יפרע הרבית נתגייר. וכענין שנצטוינו לבקש מהם רבית כמו כן מותר לתת להם רבית שלא אסר לנו הכתוב אלא רבית של ישראל ידוע הדבר. ואמרו זכרונם לברכה שהגוי שלוה מעות מישראל ברבית ובקש לפרעם לו ומצאו ישראל אחר ואמר לו תנם לי ואני אתן לך רבית מהם כדרך שאתה נותן לישראל הרי זה מותר ואם העמידו אצל ישראל אף על פי שנתן הגוי המעות בידו הואיל ומדעת ישראל נתן הרי זה רבית קצוצה. ואמרו זכרונם לברכה שאף על פי שהרבית שלהם מותר מן הדין אסור לישראל להלוות להם ברבית קצוצה אלא בכדי חייו כדי שלא יהא רגיל עמו תמיד וילמוד ממעשיו אבל אבק רבית מהם מותרת אפילו ביותר מכדי חייו דמשום אבק רבית לא יהא רגיל עמו כל כך. ותלמיד חכם מותר להלוותו בכל מה שירצה שאין חשש עליו שילמוד ממעשיו כי החכמה תעוז לחכם ותשמרנו לעולם. ויתר פרטיה מבוארין בבבא מציעא פרק אי זהו נשך.
ונוהגת בכל מקום ובכל זמן בזכרים ונקבות.
ועובר על זה והלוהו בלא רבית מתורת חסד לבד לא מתקוה אליו לריוח עמו מצד אחר או מפני דרכי שלום ביטל עשה זה.
והרמב"ן ז"ל לא ימנה בחשבון המצוות עשה זה ואמר שהכתוב הזה לא בא אלא ליתן עשה ולא תעשה במלוה לישראל ברבית וזו היא כוונת המדרש בספרי באמרו זו מצות עשה וכן נראה כדבריו בגמרא בסוף פרק אי זהו נשך ועם כל זה דרך המלך נלך לא נטה ימין ושמאל מחשבונו והגדול מי ששגגותיו ספורות.
<h2>מצוה תקעד כי תצא שלא לאחר הנדרים והנדבות</h2>
שלא נאחר הנדרים והנדבות ושאר הקרבנות שהם חובה עלינו ועל זה נאמר (דברים כ"ג כ"ב) כי תדור נדר לה' אלהיך לא תאחר לשלמו. ובאה הקבלה שאין עוברין על זה הלאו עד שיעברו שלש רגלים אחר שנדר.
כל ענין מצוה זו כתבתיו מבואר במצות עשה ט"ו (תקע"ה) שבסדר זה וקחנו משם.
<h2>מצוה תקעה כי תצא מצות קיום מוצא שפתים</h2>
שנצטוינו לקיים כל מה שנחייב עצמנו בדבור משבועה ונדרים וזולת זה ועל כל זה נאמר (דברים כ"ג כ"ד) מוצא שפתיך תשמור וגו'.
וכתב הרמב"ם ז"ל (בספר המצוות) וכבר הפרישו מלות זה הפסוק ושמו כל מלה ממנו לענין ואולם המגיע מכל מה שזכרתי לך הוא שמצות עשה הוא שיקיים האדם כל מה שידבר בו מחיוב עצמו בדבר מהדברים. וכבר נכפל הלשון בזאת המצוה והוא אמרו (במדבר ל' ג') ככל היוצא מפיו יעשה עד כאן.
והרמב"ן ז"ל (בהשגותיו שם) תפש עליו ואמר כי הוא כלל שתי מצוות בכאן שהן חלוקות בדיניהן וענינן ועשאן אחת כי הכתוב הזה של מוצא שפתיך וגו' נאמר בענין מה שאדם מחייב נפשו לה' יתברך בין שיהיה דבר מקרבנות או מצדקות והוא שנאמר כי דרש ידרשנו מעמך כלומר שיבקש ממך הממון הנידר לו ויהיה לך באיחורו חטא וכן אמרו זכרונם לברכה (ראש השנה ד' ע"א) חייבי החרמים והערכים וההקדשות והחטאות והאשמות ועולות ושלמים צדקות ומעשרות בכור ומעשר ופסח לקט שכחה ופאה כיון שעברו עליו שלשה רגלים עובר בבל תאחר. אבל בכל מה שיחייב האדם עצמו מדברי הרשות שקראו חכמים ביטוי והוא שנדר או נשבע אוכל או לא אוכל אלך למקום פלוני או לא אלך וכל כיוצא בזה זה אינו נכנס בכלל מצות הכתוב הזה וזהו שהוצרך הכתוב להבטיח וכי תחדל לנדור לא יהיה בך חטא שאילו בנדרי ביטוי ידבר באמת לא היה צריך לומר שלא יהיה בנו חטא אם נחדל מנדרי ביטוי. ואמנם בנדרי ביטוי מצוה אחרת נתיחדה בו והיא פרשת נדרים בסדר ראשי המטות ששם (ל' ג') כתוב לאסור אסר על נפשו וגו' ככל היוצא מפיו יעשה ופירשו זכרונם לברכה (ספרי שם) לאסור את המותר. וההפרש עוד שבין נדרי ביטוי לנדרי גבוה שבנדרי גבוה אין צריך להזכיר בו נדר אלא שיאמר בהמה זו קרבן או כלי זה לבדק הבית או אתן מנה לבדק הבית או לעניים ובזה בלבד הוא מחויב לקיים דברי פיו בעשה ולא תעשה הנזכר בזה הכתוב שאם עברו שלשה רגלים ולא קיים נדרו עובר משום בל תאחר אבל משום בל יחל דברו אינו עובר עד שיעבור על הנדר בענין שאי אפשר לו לקיימו עוד אבל בדברי הרשות צריך להזכיר בהן נדר או דבר המורה עליו כגון מה שיקראו ידות הנדרים או כינויים אבל אמר בדבור בלבד לא אוכל ככר זה או אלך למקום פלוני או אתן מנה לפלוני עשיר איננו מתחייב בעשה כלל. אבל ראוי לכל מי שחננו האל דעת לקיים כל דבריו. וכמו כן בנדרי ביטוי איננו עובר בבל תאחר ואפילו לאחר כמה רגלים.
והיוצא מכל זה לדעתו של הרמב"ן ז"ל שנמנה מצות עשה אחת לקיים האדם מוצא שפתיו בנדרי גבוה ונמנה מצוה אחרת לקיים הנדרים והשבועות של ביטוי.
משרשי המצוה כתבתי בסדר ראה אנכי במצות חיוב הבאת הקרבנות ברגל ראשון עשה ב' בסימן תל"ז (מצוה תל"ח).
מדיני המצוה מה שאמרו זכרונם לברכה בפרק קמא דראש השנה (ו' ע"א) שצדקה מחויב האדם לעשותה מיד ואמרו בטעם זה משום דהא קיימי עניים כלומר מכיון שבידו לקיים המצוה מיד חיוב העשה גם כן עליו מיד. ומכל מקום לענין לעבור עליו בבל תאחר אין עוברין עד שיעברו עליו שלשה רגלים שדרך כלל תחייב התורה בכל נדרי שמים בבל תאחר אחר שלשה רגלים ולא קודם לכן וכדברי הברייתא שכתבתי במצוה זו בסמוך זהו דעת קצת המפרשים. אבל יש מהם שאמרו שאף בבל תאחר מחייבינן בצדקה בשאינו פורע אותה לאלתר. ואמרו שחילוק יש בין מה שאדם מחייב עצמו בו כגון צדקה למה שאין אדם מחייב עצמו כלקט שכחה ופאה דמה שחייב הוא עצמו בו ובידו לקיים דאית ביה הני תרתי כגון צדקה מחויב עלה בבל תאחר מיד אבל בלקט שכחה ופאה לא חייב הוא עצמו בהן. וקרבנות שחייב הוא עצמו בהן אין בידו להקריבם מיד ולפיכך אינו עובר עליהן עד אחר שלשה רגלים. תזכה בני ותבחן דבריהם. ויתר פרטי המצוה כלומר ביאור הדקדוק כלומר להזהיר האדם לעשות מה שחייב לעשותו ואיך ינצל מזה כשיפול לו ספק במה שאמר הכל מבואר במקומות משבועות ונדרים וסוף מנחות ובמסכת קינים כמו כן.
ונוהגת מצוה זו בכל מקום ובכל זמן בזכרים ונקבות.
ועובר על זה ולא קיים דברו בנדרי גבוה כגון קרבנות ונדרי בדק הבית בזמן הבית תיכף שאפשר לו לקיים וכמו שכתבנו בסדר ראה אנכי עשה ב' (מצוה תל"ח) ביטל עשה זה. וכשעברו עליו שלשה רגלים ולא קיים דברו עבר על לאו דלא תאחר וכמו שנכתוב בסדר זה (מצוה תקע"ד) בעזרת השם. ובזמן הזה הנודר צדקה ולא פרעה ביום שנדרה לגבאים או לענים אם ישנן שם ביטל עשה זה וגם עבר בבל תאחר מיד כדעת קצת המפרשים ואם איחר לעשות הדבר שלשה רגלים לדברי הכל.
ולענין חיוב נדרי ביטוי כבר נתיחדה בהן מצוה שחייב לקיימן בסדר ראשי המטות כמו שאמרנו ואם איחר לקיימן עד שבא עליהן ביטול שאין בידו עוד לקיים אותן אז נאמר בהן שביטל עשה דככל היוצא מפיו יעשה והלאו דלא יחל דברו (מצוה ת"ו) ולא קודם לכן ואפילו עברו עליו כמה רגלים.
<h2>מצוה תקעו כי תצא מצוה עלינו להניח השכיר לאכול בזמן שכירותו מדברים ידועים</h2>
שנצטוינו להיות השכיר אוכל בשעת עבודה מהדבר אשר יעבוד בו כשיהיה הדבר ההוא דבר שגידולו מן הארץ ולא נגמרה מלאכתו ועל זה נאמר (דברים כ"ג כ"ה) כי תבא בכרם רעך וגו' ובא עליו הפירוש (בבא מציעא פ"ז ע"ב) שבשכיר הכתוב מדבר וכן תרגם אונקלוס ארי תתגר וכן כתוב כמו כן (שם כ"ו) כי תבא בקמת רעך וגו' ופירשו זכרונם לברכה בבבא מציעא בפרק השוכר את הפועלים (שם) שמשני אלה הכתובים למדנו שהאדם אוכל במחובר בשעת גמר מלאכה וביארו שם שלא יספיק לנו ללמוד מה שצריך מאחד מן הכתובים בלי האחר.
משרשי המצוה ללמד את בני ישראל להיות להם נפש יפה ורצון טוב ומתוך כך תחול ברכת ה' עליהם. ובאמת שהדקדוק עם הפועל שלא יאכל באשר הוא עמל בעודו הוא עמל בדבר וכל שכן כשהן עושין בגדולי הקרקע שהאדם שמח בו בברכת השם אשר נתן לו שיש הוראה בזה על הנבלה ועל המזג רע מאד וכבר כתבתי כמה פעמים שהמארה והרעות ידבקו ברעים והטובות בטובים מין במינו.
מדיני המצוה מה שאמרו זכרונם לברכה מה בין העושה בתלוש לעושה במחובר שהעושה בתלוש אוכל עד שלא יגמור עבודתו ומשיגמור עבודתו אסור לו לאכול והעושה במחובר כגון קוצר ובוצר אינו אוכל אלא כשיגמור עבודתו כגון קוצר ובוצר אחר שימלא הסל זהו דין תורה אבל חכמים אמרו מפני השב אבידה לבעלים כלומר כדי שלא יתבטלו ממלאכה שיאכלו בהליכתן מאומן לאומן ובחזירתן. והמתבטל בשעת מלאכה ואוכל עובר בלאו ועל זה נאמר וחרמש לא תניף וגו' כמו שנכתוב בסדר זה בלאוין (מצוה תקע"ז) בעזרת השם. וכן מה שאמרו בענין זה (שם פ"ט ע"א) שהחולב והמחבץ והמגבן וכל כיוצא בזה אינו אוכל מפני שאינן גדולי קרקע המנכש בבצלים ובשומים אף על פי שתולש קטנים מבין גדולים אינו אוכל מפני שאין זה גמר מלאכה ואין צריך לומר שומרי גנות ופרדסים וכל דבר המחובר לקרקע שאינן אוכלין כלל. ומה שאמרו (שם) שאין הפועל אוכל מדבר שנגמרה מלאכתו למעשר וכן לחלה. הקוצר והדש והזורה והבורר והמוסק והבוצר והדורך וכל כיוצא במלאכות אלו הרי הן אוכלין מן התורה ושומרי גרנות וערמות וכל דבר התלוש מן הקרקע שעדיין לא נגמרה מלאכתן למעשר אוכלין מהלכות מדינה אבל לא מן התורה לפי שאין השומר עושה מעשה ולא הותרה האכילה אלא לפועל שעושה מעשה. ובעושה מעשה אין חילוק כשעושה אותו בידיו או ברגליו או אפילו בכתפיו הכל אוכלין מן התורה. היה עושה בתאנים לא יאכל בענבים שנאמר בכרם רעך ואכלת ענבים כלומר ולא דבר אחר והעושה בגפן זו לא יאכל בענבים בגפן אחר ואסור לפועל למוץ בענבים שנאמר ואכלת לא מציצה. ולא יאכל אכילה גסה שנאמר שבעך אבל לא יותר. ויתר פרטי המצוה מבוארין בפרק השוכר את הפועלים בבבא מציעא.
ונוהגת בכל מקום ובכל זמן בזכרים ונקבות.
ועובר על זה ולא הניח שכירו לאכול על הענין הנזכר ביטל עשה זה.
<h2>מצוה תקעז כי תצא שלא יניף השכיר חרמש על קמת חבירו</h2>
שנמנע השכיר מלקחת ממה שיעבוד בו יותר על אכילתו ועל זה נאמר (דברים כ"ג כ"ה) ואכלת ענבים כנפשך שבעך ואל כליך לא תתן.
כל ענין מצוה זו מבואר גם כן במצות עשה שבסדר זה י"ו (מצוה תקע"ו).
ועובר על זה בין איש או אשה בכל מקום ובכל זמן ולקח ממה שהוא עובד בו יותר על אכילתו עבר על לאו זה. אבל אין לוקין עליו לפי שהוא דבר שבממון שניתן לתשלומין וכבר קדם לנו הכלל שאמרו זכרונם לברכה (מכות ט"ז ע"א) שכל לאו שניתן לתשלומין אין לוקין עליו.
ואם תשאל ולמה היה צריך לאו על זה והלא בכלל גזל הוא. התשובה לפי שידמה הפועל שלא יהיה לו חטא בלקחו מגידולי הקרקע בעת הקציר או הבציר שדרך בני אדם שלא להקפיד בדבר כל כך כמו שהם מקפידים במה שיש להם תוך הבית על כן היה מחסדיו ברוך הוא להרבות עליו האזהרות במה שהכשלון מצוי וכענין שאמרו זכרונם לברכה (שם כ"ג ע"ב) רצה המקום לזכות את ישראל לפיכך הרבה להם תורה ומצוות.
<h2>מצוה תקעח כי תצא שלא יאכל השכיר בשעת מלאכה</h2>
שלא יאכל השכיר בשעת עבודתו מהדבר אשר יעבוד בו אף על פי שהוא מותר לאכול ממנו שלא בשעת עבודה והוא בהליכתן מאומן לאומן כשהוא עובד במחובר לקרקע לא הותר לאכול בשעת עבודה ועל זה נאמר (דברים כ"ג כ"ו) וחרמש לא תניף על קמת רעך שאמרו זכרונם לברכה (בבא מציעא פ"ז ע"ב) חרמש לרבות כל בעלי חרמש ובשעת חרמש כלומר עת הקציר לא תקצור לעצמך. וכבר נודע שזה הכתוב בא בשכיר ופירוש כי תבוא כלומר כי תבוא בשכרך לעשות עם בעל השדה כדמתרגם אונקלוס ארי תתגר.
ענין מצוה זו מתבאר גם כן במצות עשה שבסדר זה י"ו (תקע"ו).
ועובר על זה בין איש בין אשה בכל מקום ובכל זמן והניף חרמש על קמת רעהו כענין שפירשנו עבר על לאו זה. ואין לוקין עליו מן הטעם הנזכר במצוה הקודמת.
<h2>מצוה תקעט כי תצא מצוה על הרוצהלגרש את אשתו שיגרשנה בשטר</h2>
שנצטוינו כשנרצה לגרש נשותינו לגרש אותן בכתב ועל זה הכתב יאמר הכתוב ספר כריתות והוא שיקראו אותו רבותינו זכרונם לברכה גט וכמו כן המתרגם תרגם ספר זה גט ועל זה נאמר (דברים כ"ד א') וכתב לה ספר כריתת ונתן בידה ושלחה מביתו.
משרשי המצוה לפי שהאשה נבראת לעזר לאדם והיא לו כאחד מכלי חמדתו וכענין שאמרו זכרונם לברכה (סנהדרין כ"ב ע"ב) אין האשה כורתת ברית אלא למי שעשאה כלי ואחר שכן היה מרצונו ברוך הוא שכל זמן שיקוץ נפשו בכלי הזה שיוציאנו מביתו. ומן הטעם הזה יש מרבותינו שיאמרו בגמרא גיטין (צ' ע"א) שאפילו הקדיחה תבשילו יכול לגרשה כלומר מפני דבר קטן אחר שאינה לו אלא ככלי יקר שבבית. ומהם שיאמרו כי מהיות הכלי הזה בצלמו בדמותו וחננה האל לצרכו ולכבודו עינים לראות ואזנים לשמוע ונפש שכלית אין ראוי להוציאה ולשלחה מעליו כי אם בטענה גדולה וכענין שאמר הכתוב כי מצא בה ערות דבר. אבל מכל מקום דברי הכל שכשמצא בה דבר גדול שראוי לגרשה מן הטעם שזכרתי שהיא לא נבראת אלא בשבילו ואחר שהיא לו מורת רוח ונפשו קצה בה אין הכרח עליו להיות אתה על כל פנים כאשר יעשו קצת מן האומות שיכרתו ברית עם האשה ברית חזקה עד שאול תחתית ולא תירא על הפירוד ואם תעשה לעיניו הזמה ותחריב כל אשר בבית ותבעיר באש כל אשר לו מגדיש ועד קמה ועד כרם זית. ואמנם ציותנו התורה בשלחנו אותה לבלתי שלחה בדבור לבד פן יהיה לנו זה לאבן נגף ולצור מכשול להיות זמה בתוך עמנו שתטעון המזנה על בעלה כי הוא גרשה ממנו גם יהיה מעשה הגירושין מצוי הרבה. אכן עתה שנתחייבנו לכתוב הדברים בספר והעד עדים צריכה להראות שטר כל הטוענת גירושין. ועוד תועלת בדבר כי בתוך כך תנוח חמת האיש לפעמים וינחם מלגרש אותה וגדול השלום.
מדיני המצוה מה שאמרו זכרונם לברכה שהגט שזכרנו צריך האיש ליתנו ביד האשה או ביד שלוחה ששלוחו של אדם כמותו. וכן יכול ליתנו לתוך חצרה ומתגרשת בכך והוא שתהא עומדת שם בתוך רשותה לפי שהגט חוב הוא לה ואין חבין לאדם אלא בפניו ומה שאמרו גם כן שזה שנאמר בתורה וכתב לה ספר כריתות אין כוונת הכתוב שיכתוב הוא בידו אלא אחד הכותב בידו או שאמר לאחר לכתוב וליתן לה ואחד הנותן בידה או שאמר לאחר ליתן לה לא נאמר וכתב אלא להודיע שאין מתגרשת אלא בכתב ולא נאמר ונתן אלא לומר שלא תקח מעצמה. והאומר לשנים כתבו גט וחתמו ותנו לאשתי הרי אלו כותבין וחותמין ונותנין לה והרי אלו שלוחיו והן הן עדיו. ואי אפשר לנתינת גט בלא עדים שנאמר על פי שנים עדים יקום דבר ואי אפשר שתהיה זו ערוה היום והבא עליה במיתת בית דין ולמחר תהא מותרת בלא עדים ולפיכך אמרו זכרונם לברכה שאם נתן לה גט בינו לבינה ואפילו בעד אחד שאינו גט כלל. ובמה דברים אמורים בכתב ידי סופר אבל אם כתב הבעל הגט בכתב ידו וחתם עליו עד אחד הרי זה גט פסול. ולפנינו נבאר בעזרת השם מה בין גט פסול לשאינו גט כלל.
ועשרה דברים הם הנקראין עיקרי גירושין מן התורה ואלו הן א' שלא יגרש האיש אלא ברצונו ומהן שכופין אותו על ידי ישראל עד שיאמר רוצה אני. ב' ושיגרש בכתב ולא בדבר אחר. ג' ושיהיה ענין הכתב שגירשה והסירה מקנינו. ד' ושיהיה ענינו דבר הכורת בינו לבינה. ה' ושיהא נכתב לשמה. ו' שלא יהיה הגט מחוסר מעשה אחר כתיבתו אלא נתינתו. ז' ושיתננו לה. ח' ושיתננו לה בפני עדים. ט' ושיתננו לה בתורת גירושין. י' ושיהיה הבעל או שלוחו הוא שיתננו לה. וכל אלו מבוארין במשמעות הכתוב. ושאר הדברים שבגט כגון הזמן וחתימת העדים וכיוצא בהן הכל מדברי סופרים. ועיקרו של גט הוא שיאמר האיש לאשה אני פלוני מגרש אותך פלונית שהיית אשתי קודם מעשה גט זה והרי את מותרת לכל אדם. ומכל מקום נהגו כל ישראל לכתוב הגט בלשון ארמי אף על פי שמותר לכותבו בכל לשון לכתחלה.
וזהו נוסח הגט שנהגו בו הכל בארצנו.
ביום פלוני בשבת כך וכך ימים לירח פלוני ואם עשו ראש חדש שני ימים אומרים בכך וכך ליום החדש הראשון או לשני מפני שגט מאוחר פסול מה שאין כן בשאר שטרות בשנת כך וכך ליצירה למניינא דרגילנא למימני ביה במקום פלוני איך אנא פלוני בן פלוני דממקום פלוני וכל שום אחרן וחניכא דאית לי ולאבהתי ולאתרי ולאתריהון דאבהתי צביתי ברעות נפשי בדלא אניסנא ופטרית ושבקית ותריכית יתיכי ליכי אנת פלונית בת פלוני דממקום פלוני וכל שום אחרן וחניכא דאית ליכי ולאבהתיכי ולאתריכי ולאתריהון דאבהתייכי די הוית אינתתי מן קדמת דנא וכדו פטרית ושבקית ותרוכית יתיכי לייכי דתהויין רשאה ושלטאה בנפשייכי למיהך לאתנסבא לכל גבר דתצבייין ואנש לא ימחה בידיכי מן שמי מן יומא דנן ולעלם והרי את מותרת לכל אדם ודן די יהוי ליכי מינאי ספר תירוכין וגט פטורין ואגרת שבוקין כדת משה וישראל.
והעדים חותמין מלמטה. ונהגו העם לכותבו בי"ב שיטין כמנין גט. ובשיטה האחרונה כותבין כדת משה וישראל לבד.
וכמו כן גט שחרור גם כן כותבין בי"ב שיטין. ונוסח גט שחרור כנוסח הנזכר לבד לשון השחרור שמשנין בו וזהו.
בכך בשבת בכך וכך ימים לירח פלוני שנת פלונית לבריאת עולם למנין שאנו מונין כאן במקום פלוני דיתיב על נהר פלוני או על כיף ימא איך אנא פלוני בן פלוני וכל שום אחרן וחניכא וכו' צביתי ברעות נפשאי בדלא אניסנא ופטרית ושחררית ושבקית יתיך ליך אנת פלוני הדר עכשיו במקום פלוני וכל שום וחניכא דאית ליך ואתריך דהוית עבדי מן קדמת דנא וכדו פטרית ושבקית ושחררית יתיך ליך דיתהוייין רשאה ושלטאה בנפשיך ואינש לא ימחה בידיך מן שמי מן יומא דנן ולעלם והרי אנת לעצמיך והרי את בן חורין ותשתרי את וזרעיך למיעל בקהלא דישראל ורשו דאנש לית עלך ועל זרעך ודן דיהוי ליך מינאי ספר שחרורין ואגרת שבוקין וגט פטורין כדת משה וישראל.
וכותבין כדת משה וישראל בשיטה אחרונה וחותמין העדים.
ומנהג לעולם להזהיר המגרש שיבטל כל מודעא ומודעא דמודעא ואומרים לו שיאמר כתבו גט זה לשם אשתי פלונית ומעמידין אותו שם על הסופר. ומכל מקום אם הלך לו אחר שצוה לכתוב הגט ולחתום ולתת נותנין אותו ואין חוששין למיתה כי נעמיד אותו בחזקת חי. והזהירונו זכרונם לברכה שלא יכתוב בגט ודן ביו"ד שמא יקרא הקורא ודין ויהיה המשמע כלומר משפט יהיה ביני ובינך והגט צריך לשון ברור מבלי ספק. וכמו כן אמרו שלא יכתוב אגרת ביו"ד שמא יקרא הקורא אי גרת כלומר אם זינת. ולא יכתוב לימהך ביו"ד שמא יקרא הקורא לי מהך כלומר לי שחוק. ולא יכתוב תהוייין ותצבייין בשתי יודי"ן שמא יקרא הקורא תהויין תצביין כלומר שהוא מדבר עם שתי נשים ונמצא שאינו מגרש לזו אלא לשתים אחרות. וכן יאריך בוי"ו דתירוכין ושבוקין שמא תדמה ליו"ד ויהיה משמעו תריכין ושביקין כלומר שהיא שבקה אותו. ועל דרך זו צריכין להזהר בכל לשון ובכל כתב שיכתוב לגט שלא יהיה בו משמע שני ענינים. וכמו כן צריך הכותב להזהר בכתיבה שתהיה כתב מבואר עד שידעו לקרותו הקטנים שאינם לא סכלים ולא נבונים. ויכול לכותבו בכל לשון ובכל כתב ובלבד שיהיה הלשון והכתב ברור על הענין שזכרנו. וכבר נהגו ישראל לכתבו בלשון ארמי ובכתב אשורי.
והנה אכתוב לך בני מעט בכאן בנוסח שטרות דעלמא ואף על פי שאין זה מכלל המצוה ומענינה שם גט שדברנו עליו שם כולל הוא לכל שטר ומן השם הוא זה. תחלת כל דבר אומר שראוי לכל עדים כשרים לחקור ולהבין עיקרי הדברים שיעידו עליהם מאי זה ענין שיהיה ושיודיעו לבעלי הדבר שיעידו להן בלשון ברור כל התנאים שביניהם ויחזרו לפניהם כל הדברים עד שישכילו אותם יפה ולא כאשר יעשו העדים הסכלים המפשיטים גלמות בני אדם ונכסיהם וקנינם בזנב גלימתם שלוחשים מעט באזני ההמון הטפשים וטרם יודיעום ויבינו עיקרי התנאים הולכין וכותבין וחותמין כטוב בעיניהם עליהם עד שיוציאו אותם נקיים מנכסיהם. ואנחנו עם הקודש לא כן נתן לנו ה' אלהינו לעשות שום דבר כי אם בדרך אמת ועל כן נכפלה האזהרה על האונאות בתורה שלשה פעמים כדכתיב ולא תונו איש את עמיתו בשלשה מקומות ורבותינו זכרונם לברכה גם כן הודיעונו בכמה מקומות בגמרא לקיים כל דבר אחר אמתת הענינים וכדעת המוכרים והלוקחים ולא נטה הדין כולו אחר הדבורים כי אם אחר כוונת האנשים בהיות לנו כוונתם ברורה וכענין שאמרו זכרונם לברכה בכתובות בפרק אלמנה ניזונית (צ"ז ע"א) זבין ולא איצטריכו ליה זוזי דהדרי זביני והוא דגלי אדעתיה דמשום דצריך להו לזוזי למעבד בהו כך וכך הוא דמזבן ואמרינן נמי בקידושין בפרק האיש מקדש בו ובשלוחו (נ' ע"א) ההוא גברא דזבנינהו לנכסי אדעתא למיסק לארץ ישראל סליק ולא אתדר ליה אמר רבא כל דסליק אדעתא למהדר ולא אתדר ליה כלומר והדרי זביני. הנה שדעתם לומר שיגמרו המעשים כולן אחר האמת וכוונת העושים והוא דרך ישרה שיבור לו האדם ובה יצליח בכל מעשיו.
הנוסח הנהוג בכל שטרי מכירות ומתנות זכיות ומחילות בינינו כן הוא יודעים אנו עדים חתומי מטה עדות ברורה שאמר לנו פלוני בן פלוני היו עלי עדים וקנו ממני ותנו לו לרבי פלוני בר פלוני להיות לו לראיה ולזכות מחמת שנטלתי ושקבלתי מידו כך וכך מעות ומכרתי לו בהם כרם או שדה או בית פלוני כמו שמסומן וממוצר בסימניו ובמצריו ואלו הן מצרי אותו מקום מצר פלוני כן ומצר פלוני וכו' עד שממצר אותו מארבע רוחותיו כל מה שיש תוך מצרים אלו מכרתי אני פלוני מכירה גמורה בקנין גמור מעכשיו בממון הנזכר וכו' ואחר כך מזכיר בפרט עניני אותו המקום כגון עצים ואבנים קורות וקירות ותקראות וכל זה לשופרא דשטרא. וצריך להזכיר עומקא ורומא. וכמו כן נהגו עכשיו לכתוב בשטרי חוב על מנת שלא תשמיטנו בשביעית דאי לא שביעית תהיה משמטת דקימא לן שמטת כספים נוהגת בחוצה לארץ מדרבנן כמו שכתבתי למעלה (מצוה תע"ז). ועוד אמרו זכרונם לברכה (בבא בתרא קס"ז ע"א) בענין זה של שטרות דלא לכתוב אינש מחשבון שלשה עד עשרה בסוף שטה דילמא מזייף וכתב משלשה שלשים ומארבעה ארבעים ומחמשה חמשים וכו'. ואי איתרמי ליה בסוף שטה נהדרה תרי תלתא זימני ואפשר דמתרמי ליה באמצע שטה. וכן אמרו (שם קס"ה ע"ב) בענין זה שאם כתוב בשטר מלמעלה מנה ומלמטה מאתים או בהפך שהכל הולך אחר התחתון. וכן אמרו (שם קס"ז ע"ב) שכותבין שטר למוכר או ללוה אף על פי שאין הלוקח או המלוה עמו אבל אין כותבין שטרי אריסות וקבלנות ושטרי בירורין וכל מעשה בית דין אלא מדעת שניהם. ואמר רב יצחק בר יוסף בפרק גט פשוט (קס"א ע"ב) שכל המחקין כולן צריך אינש למכתב קיומייהו וצריך גם כן לחזור מענינו של שטר בשטה אחרונה לפי שאין למדין משטה אחרונה ומפני כן אם הרחיקו העדים מן הכתב שטה אחת כשר וזה שנהגו לכתוב הכל שריר וקיים בשטה אחרונה מפני שהלשון הזה אינו מעכב בשטר ואפילו אם לא נלמוד ממנו אין בכך כלום ואמר רבא שם (קס"ג ע"א) ששטר הבא הוא ועדיו על המחק שכשר ואם תאמר מוחק וחוזר ומוחק אינו דומה וכו'. ואמר רב שישא בריה דרב אידי בפרק הזהב (מ"ז ע"א) דכתבינן בשטרות וקנינא מניה במנא דכשר למקניא ביה במנא לאפוקי מדרב ששת דאמר קונין בפירות דכשר לאפוקי מדשמואל דאמר קונין במוריקא למקניא לאפוקי מדלוי דאמר בכליו של מקנה ורב ואיתימא רב אשי אמר דכשר למעוטי איסורי הנאה.
ונוסח שטר חזקה כך הוא בפנינו אנו עדים חתומי מטה וכו' נתן פלוני לפלוני מפתחות מקום פלוני שמכר לו כמו שכתוב וחתום בשטר המכירה שעשה לו שעדיו פלוני ופלוני ובפנינו אנו עדים אמר לו פלוני לפלוני לך חזק וקני ורבי פלוני הנזכר פתח ונעל בפנינו והחזיק בו חזקה גמורה ומה שהיה בזמן פלוני.
נוסח שטר מכירת חוב אני פלוני מוכר לך פלוני שטר חוב פלוני שחייב לי פלוני שהוא מחזיק כן וכן ותזכה בו ובכל שעבודו בכח שטר זה ובמסירת השטר ואם אין השטר בידם מזכה אותו בה אגב ארבע אמות קרקע וכל מלוה על פה אמרו זכרונם לברכה שאינה נקנית כי אם במעמד שלשתן וזה מתלת מילי שאמרו זכרונם לברכה (גיטין י"ד ע"א) שהן הלכתא בלא טעמא.
נוסח שטר צוואה אנו עדים חתומי מטה נכנסנו אצל רבי פלוני לבקרו ומצאנוהו חולה ומוטל במטה ודבריו מכוונים בפיו ודעתו מיושבת עליו להשיב על הן הן ועל לאו לאו ואמר לנו הריני חולה ומתירא שמא אמות מחולי זה בבקשה מכם היו עדי צוואתי והריני מצוה בפניכם מחמת מיתה ונותן אני לבני פלוני כן וכן ולבני האחר כן ולפלוני כן וכן. ואחר כל דבריו כותבין כל זה צוה בפנינו רבי פלוני הנזכר מחמת מיתה וידענו בבירור שמתוך אותו חולי נפטר לבית עולמו וחיים לנו ולכל ישראל הניח.
נוסח שטר קיום בית דין במותב תלתא כחדא הוינא כד הנפק שטרא דנא קדמנא אנחנא בי דינא דחתימין לתתא ואיתברר לנא חתימות ידא דסהדיא אלין דחתימין לעיל בשטרא דנא דהיא היא חתימות ידיהון ואשרנוהי וקיימנוהו כדחזי והרי הוא מאושר ומקויים וחותמין שמותיהם.
ויתר רובי הפרטים היוצאים בעניני גט ובשאר שטרות מבוארים במסכתא הבנויה על זה והיא מסכת גיטין ובבבא בתרא בפרק גט פשוט ובקצת מקומות בתלמוד בפיזור.
ונוהגת מצות גיטין בכל מקום ובכל זמן.
ועובר על זה וגירש את אשתו ולא כתב לה הגט כמצות התורה וכענין שפירשו חכמינו זכרונם לברכה ביטל עשה זה. ועונשו גדול מאד לפי שדינה כאשת איש והוא מחזיק אותה כמגורשת ועונש אשת איש ידוע כי הוא מן העברות החמורות בתורה יותר.
<h2>מצוה תקפ כי תצא שלא יחזיר המגרש גרושתו אחר שנשאת</h2>
שנמנענו מלהחזיר האשה אחר שגירשנוה ונשאת לאחר ודוקא נשאת או נתארסה אבל זנתה אחר שגרשה מותר להחזירה ועל זה נאמר (דברים כ"ד ד') לא יוכל בעלה הראשון אשר שלחה לשוב לקחתה וזה ידבר אחר שנשאת לאחר כמו שאמר תחלה והלכה והיתה לאיש אחר דאילו קודם שתנשא מותר להחזירה וגם ראוי לעשות כן אם אינה רשעה.
משרשי המצוה כדי להרחיק כל ענין הזמה וכל הדומה לו וכבר כתבתי בסדר אחרי מות (מצוה קפ"ח) ובלאו דלא תנאף (מצוה ל"ה) בסדר וישמע יתרו ריבוי הנזקין שהן בזמה וידוע הדבר וכעין זמה היא להיות אשה יוצאת מן האחד ומשמשת לאחרים ואחר כך לשוב אל הראשון.
דיני המצוה במקומות מיבמות.
ונוהג איסור זה בכל מקום ובכל זמן בזכרים שעליהן באה האזהרה שלא להחזירן. ומכל מקום גם הנשים בכלל האיסור אף על פי שעיקר הלאו לאנשים. והרמב"ן ז"ל ימנה בזה הכתוב שני לאוין האחד שלא להחזיר הגרושה אחר שנשאת והאחד שלא יבוא הבעל על אשתו אחר שזנתה בעודה תחתיו.
<h2>מצוה תקפא כי תצא שלא להוציא חתן מביתו כל שנה ראשונה</h2>
שנמנע החתן מלצאת מביתו כל השנה כלומר ללכת במסעות רחוקים ונמנע גם כן שר הצבא מלהוציאו בעל כרחו כלומר להוציאו ללכת למלחמה או לעשות מהמלאכות הצריכות בשביל המלחמה כגון לספק מים ומזון לאחיו או לתקן עניני העיר לשמרה מהאויב ועל זה נאמר (דברים כ"ד ה') ולא יעבר עליו לכל דבר.
ואמרו במסכת סוטה (מ"ד ע"א) לא יצא בצבא יכול בצבא הוא דלא יצא אבל יתקן כלי זין ויספק מים ומזון תלמוד לומר ולא יעבור עליו לכל דבר. ודקדקו עוד עליו הוא דאין אתה מעביר אבל אתה מעביר על אחרים כלומר לשבים מהמלחמה בשביל רכות הלב או בשביל חנוך בית וכרם. ועוד אמרו שם וכי מאחר דנפקא לי מלא יעבור עליו לא יצא בצבא למה לי לעבור עליו בשני לאוין.
וכבר כתבתי הצריך במצוה זו לפי ענין הספר במצות עשה י"ח שבסדר זה (תקפ"ב) וקחנו משם.
<h2>מצוה תקפב כי תצא מצוה שישמח חתן עם אשתו שנה ראשונה</h2>
שנצטוינו שישמח החתן עם אשתו שנה אחת כלומר שלא יסע חוץ לעיר לצאת למלחמה ולא לענינים אחרים לשבת זולתה ימים רבים אלא ישב עמה שנה שלמה מיום הנישואין ועל זה נאמר (דברים כ"ד ה') נקי יהיה לביתו שנה אחת ושמח את אשתו אשר לקח.
משרשי המצוה כי האל ברוך הוא עלה במחשבה לפניו לבראות העולם וחפצו שיתישב בבריות טובות הנולדות מזכר ונקבה שיזדווגו בהכשר כי הזנות תועבה הוא לפניו על כן גזר עלינו העם אשר בחר להיות נקרא על שמו שנשב עם האשה המיוחדת לנו להקים זרע שנה שלמה מעת שנשא אותה כדי להרגיל הטבע עמה ולהדביק הרצון אצלה ולהכניס ציורה וכל פעלה בלב עד שיבא אצל הטבע כל מעשה אשה אחרת וכל עניניה דרך זרות כי כל טבע ברוב יבקש ויאהב מה שרגיל בו ומתוך כך ירחיק האדם דרכו מאשה זרה ויפנה אל האשה הראויה לו מחשבתו ויוכשרו הוולדים שתלד לו ויהיה העולם מעלה חן לפני בוראו וזהו שאמרו זכרונם לברכה (סוטה מ"ד ע"א) שאחד הנושא את הבתולה או האלמנה או יבמה חייב בזה שכולן ראויין לכך לפי הטעם הנזכר אבל לא המחזיר גרושתו.
מדיני המצוה מה שאמרו זכרונם לברכה שכל השנה כולה אינו יוצא למלחמה ואף לא מספק מים ומזון לאחיו שהם במלחמה ולא נותן לפסי העיר ולא יעבור עליו שום דבר שנאמר לא יצא בצבא ולא יעבור עליו לכל דבר כלומר לא לצרכי המלחמה ולא לצרכי העיר. ויתר פרטיה מבוארים בפרק שמיני מסוטה.
ונוהגת מצוה זו בזמן הבית לענין שאין בני העיר מכריחין אותו למלחמה כי אז היינו נלחמים לפעמים. ולענין שראוי לכל אדם לשמחה ולישב עמה שנה אחת נוהגת בכל מקום ובכל זמן.
ועובר על זה ופרש ממנה תוך שנה לעמוד זולתה ימים רבים ואפילו במחילתה ביטל עשה זה. ומכל מקום הרוצה לצאת לדבר מצוה או לשמוח עם רעיו על דעת שישוב לימים מועטים בשמחה מן הדומה שאין בזה ביטול המצוה ויש אומרים שבמחילתה מותר.
<h2>מצוה תקפג כי תצא שלא לחבול כלים שעושין בהן אוכל נפש</h2>
שנמנענו מלמשכן הכלים שהן סבת הכנת מזון לבני אדם בהן כגון כלי הטחינה וכלי הלישה וכלי הבישול וכלי שחיטת בעלי חיים וזולתם ממה שיכללהו דבר שעושין בו אוכל נפש ועל זה נאמר (דברים כ"ד ו') לא יחבול רחים ורכב כי נפש הוא חבל. ולשון המשנה (בבא מציעא קט"ו ע"א) לא רחים ורכב בלבד אמרו אלא כל דבר שעושין בו אוכל נפש שנאמר כי נפש הוא חובל.
וכתב הרמב"ם ז"ל (בספר המצוות) ונשאר שנבאר לך הנה אמרם זכרונם לברכה (שם) וחייב משום שני כלים שנאמר לא יחבול רחים ורכב שזה יביא לחשוב שהן שתי מצוות וכל שכן באמרם וחייבין על הרחים בפני עצמו ועל הרכב בפני עצמו וענין זה שכל מי שימשכן כלי שעושין בו אוכל נפש עובר בלא תעשה כמו שנתבאר ומי שמשכן כלים רבים כל אחד מהן עושין בו אוכל נפש חייב על כל כלי וכלי כגון שימשכן כלי הטחינה וכלי הלחם וכלי הלישה וזה מה שאין צריך בו לדבר שהוא כמו מי שחבל בגד אלמנת ראובן ובגד אלמנת שמעון ובגד אלמנת לוי שהוא עובר על כל בגד ובגד. ואמנם דין השאלה במי שחבל שני כלים ובכולן יעשה אוכל נפש ולא יספיק האחד מבלתי האחר בעשיית אוכל נפש נאמר אחר שהאוכל אמנם ישלם בכולן הם ככלי אחד ויהיה חייב משום כלי אחד או נאמר אחר שהוא שני כלים חייב על כל אחד ואחד לבדו וביארו לנו שהוא חייב עליהן משום שני כלים ואף על פי שבקיבוץ שניהם נעשית המלאכה כגון רחים ורכב שלא יטחן אחד מהן בלתי האחר שהוא אם חבל רחים ורכב יהיה כמי שחבל משארת של עיסה וסכין שחיטה והן שני כלים כל אחד עומד למלאכתו. וזהו ענין אמרו וחייב משום שני כלים לא שהן שתי מצוות. וזה לשון ספרי בזה הענין שביארתי לך אמרו מה רחים ורכב מיוחדין שני כלים ומשמשין מלאכה אחת וחייבין על זה בפני עצמו ועל זה בפני עצמו כך כל שני כלים שמשמשין מלאכה אחת חייב על זה בפני עצמו ועל זה בפני עצמו. ביאור הדבר וענינו אף על פי שמשמשין מלאכה אחת חייב על זה בפני עצמו ועל זה בפני עצמו וכשעבר ומשכן ילקח ממנו ויושב לאומן.
שורש מצוה זו ידוע שהוא לתיקון העולם וצורך ישובו.
מדיני המצוה מה שאמרו זכרונם לברכה שבענין איסור זה אין חילוק בין שמשכנו בידו או על פי בית דין בכל צד חייב עליהן ואם חבל מחזירין אותו בית דין בעל כרחו. ופירשו מורינו ישמרם אל שאיסור זה אינו אלא כשמשכן הכלים הנזכרים שלא בשעת הלואה אבל בשעת הלואה ודאי מותר למשכן כל כלים שבעולם דלא גרע ממכר שאין מונעין לו לאדם מלמכור כל כליו או למשכנן מפני שטעו בזה מגדולי גאוני עולם הארכתי בו. והחובל כלים הרבה שעושין בהם אוכל נפש ולא החזירן עד שנשרפו או נאבדו חייב מלקות על כל אחת מהן ואפילו בשני כלים שעושין מלאכה אחת כרחים ורכב וכיוצא בו חייב שתי מלקיות והוא שנשרפו עד שלא החזירן. ויתר פרטי המצוה מבוארין בפרק תשיעי ממציעא.
ונוהג איסור זה בכל מקום ובכל זמן.
<h2>מצוה תקפד כי תצא שלא לתלוש סימני צרעת</h2>
שנמנענו מלקוץ סימני צרעת או לכוותה עד שישתנה מראה ועל זה נאמר (דברים כ"ד ח') השמר בנגע הצרעת וגו'. ולשון ספרי השמר בנגע הצרעת בלא תעשה. ולשון משנה (נגעים פ"ז מ"ד) התולש סימני הטומאה והכוה את המחיה עובר בלא תעשה.
משרשי מצוה זו כתבתי בסדר אשה כי תזריע באזהרת ואת הנתק לא יגלח בסימן קע"ב (מצוה ק"ע) וקחנו משם.
מדיני המצוה מה שאמרו זכרונם לברכה שהתולש סימני טומאה בין כולן או אפילו מקצתן או אפילו שהכוה את המחיה כולה או אפילו מקצתה בין מן הבשר או מן הבגד או מן הבית בין קודם שיראנו הכהן הנגע בין תוך ימי הסגר בין תוך ימי החלט או אפילו אחר הפטור בכל זה עובר בלא תעשה וחייב מלקות ועל זה נאמר השמר בנגע הצרעת לשמור מאד ולעשות ככל אשר יורו אתכם הכהנים הלוים כאשר צויתים תשמרו לעשות כלומר כאשר צויתים תשמרו לעשות ולא שיתלוש או יקוץ הנגע וכבר קדם לנו הכלל הידוע שכל מקום שנאמר השמר פן ואל אינו אלא לא תעשה. ואמרו זכרונם לברכה שאין אדם לוקה על זה עד שיועילו לו מעשיו כלומר שבהסתלק מה שסילק מן הנגע ישאר פחות מכשיעור במותר אבל אם נשאר כשיעור טומאה במותר כגון שהיתה בה בהרת ובה שלש שערות לבנות ותלש אחת או כוה מקצת המחיה ונשאר ממנה כעדשה אינו לוקה שהרי הוא טמא כמו שהיה בתחלה וכן כל כיוצא בזה אבל מכין אותו מכת מרדות. ואין הענין כן בנתק שאין לוקה בנתק בגלחו מקצת הנתק עד שיגלח כולו כמו שכתבתי במקומו בסדר אשה כי תזריע (מצוה ק"ע).
ואמרו זכרונם לברכה (שבת קל"ב ע"ב) בענין איסור זה שמי שיש לו צרעת בערלתו אינו חושש לה מלימול שמצות עשה של מילה דוחה לאו זה כדקימא לן בכל מקום דאתי עשה ודחי לא תעשה והוא דאי אפשר לקיים עשה אלא בביטול הלאו כגון זה דמילה בצרעת. ואמרו חכמים זכרונם לברכה (יבמות ג' ע"ב) דלא איתמר כללין דין בכל הלאוין אלא דוקא בלא תעשה קל כלומר שאין בו כרת כמו לא תעשה דלא תלבש שעטנז (דברים כ"ב י"א) דדחינן ליה משום עשה דגדילים תעשה לך (שם י"ב) וכמו כן זה הלאו דלא יקוץ בהרתו שאין בו כרת גם כן ובאלו וכיוצא בהן הרי הדבר כאילו נאמר בתורה בפירוש לא מנעתיך מהם במקום עשה זה אבל כל לאו שיש בו כרת לא דחינן משום עשה הואיל והחמיר הכתוב בו כל כך שחייב עליו כרת הרי הוא כאילו אמר בפירוש עשה דבר פלוני כל זמן שלא יצטרך לעבור בעשייתו בלאו פלוני. ויתר פרטי מצוה זו מבוארים במסכת נגעים (פרק שביעי).
ונוהג איסור זה בכל מקום ובכל זמן בזכרים ונקבות שמי שנצטרע ומכיר בסימני צרעתו שאינו רשאי לקוץ אותן.
ועובר על זה ותלש אותן על הענין שזכרנו חייב מלקות.
<h2>מצוה תקפה כי תצא שלא למשכן בעל חוב בזרוע</h2>
שנמנענו מלמשכן בידינו בעל חוב כלומר הלוה אלא במצות השופט ועל ידי שלוחו לא שנקפוץ אנחנו ונבוא בבית בעל החוב ונמשכנהו או שנמצאהו בשוק ונחטוף המשכון מידו ועל זה נאמר (דברים כ"ד י') לא תבוא אל ביתו לעבט עבטו ולאו דוקא בית אלא הוא הדין החוטף מידו בשוק. ולשון המשנה (בבא מציעא קי"ג ע"א) המלוה את חברו לא ימשכננו אלא בבית דין ולא יכנס בביתו ליטול משכונו שנאמר (שם י"א) בחוץ תעמוד.
משרשי המצוה כדי שלא יהו בני אדם בהפקר וירבה החמס בארץ שהגדול יהיה בולע הקטן וימשכן אותו בזרוע מבלי פחד אליו והקטן לא יוכל לקחת דינו מן הגדול מפחדו אליו למעלתו ועל כן השוה הכתוב ביניהם שלא ימשכן אחד מהן את חברו על חובו אלא יעשה הכל על פי הדיין ובזה יהיה תיקון ישוב העולם כחפץ השם שבראו להתישב.
מדיני המצוה מה שאמרו זכרונם לברכה שאחד המלוה ואחד שליח בית דין אינו רשאי ליכנס לבית הלוה ולמשכנו אלא הלוה יוציא אליהם העבוט החוץ. מה בין שליח בית דין לבעל החוב עצמו ששליח בית דין יש לו רשות לנתח המשכון מיד הלוה בזרוע כשמוצאו בחוץ והמלוה אינו רשאי לנתחו ממנו עד שימסרנו לו הלוה מדעתו. ויתר פרטי המצוה מבוארים בפרק תשיעי ממציעא.
ונוהג איסור זה בכל מקום ובכל זמן בזכרים ונקבות.
ועובר על זה ומשכן בעל חובו בין בבית בין בחוץ בזרוע עבר על לאו זה אבל אין בו מלקות לפי שניתק לעשה שנאמר השב תשיב לו את העבוט. אבל אם לא קיים את העשה שבו ואבד או נשרף המשכון שאי אפשר לו לקיימו עוד חייב מלקות וכענין שכתבתי בשילוח הקן (מצוה תקמ"ד) דקיימא לן כרבי יוחנן דאמר ליה לתנא תני קיימו ולא קיימו (מכות ט"ז ע"ב) ונוטל המלוה המשכון בפרעון חובו בשוויו ותובע השאר מן הלוה בדין זהו דעת הרמב"ם ז"ל. ועוד כתב שהמלוה חייב מלקות כל זמן שנאבד המשכון אחר שאין בידו עוד לתקן הלאו ותמיה אני אחר שזה ממון הוא למה לא יפטר מן המלקות בתשלומין.
<h2>מצוה תקפו כי תצא שלא למנוע עבוט מבעליו בעת שצריך לו</h2>
שהוזהרנו שלא למנוע המשכון מבעליו בעת שהוא צריך אליו אלא שנשיב לו כלי יום ביום וכלי לילה בלילה ועל זה נאמר (דברים כ"ד י"ב) לא תשכב בעבוטו. ולשון ספרי (כאן) לא תשכב ועבוטו אצלך אלא תחזירהו לו כשלא יהיה לו במה יחליפנו לחולשת ענינו כמו שביאר הכתוב כי היא כסותה לבדה היא שמלתו לעורו וגו' (שמות כ"ב כ"ו).
כל ענין מצוה זו כתבתיו במצות עשה י"ט (תקפ"ז) דהשב תשיב לו את העבוט שבסדר זה.
ועובר על זה ולא החזיר המשכון לעני בעת שצריך לו עבר על לאו זה אבל אין לוקין עליו לפי שהוא לאו שאין בו מעשה.
<h2>מצוה תקפז כי תצא מצות השבת משכון לבעליו בעת שהוא צריך לו</h2>
שנצטוינו להשיב המשכון לבעליו הישראל בעת שיצטרך אליו כלומר שאם המשכון הוא מה שצריך האדם ביום כגון כלי מלאכתו ישיבהו אליו ביום והלוה יחזירהו לו בלילה ואם הוא כלי שצריך אליו בלילה כגון כסת ומכסה ישיבהו לו בלילה והלוה יחזירהו למלוה ביום. ולשון מכילתא (משפטים פיסקא קפ"ו) עד בוא השמש תשיבנו לו (שמות כ"ב כ"ה) זה כסות יום (שאתה מחזיר לו כל היום כסות לילה) שאתה מחזירו כל הלילה מנין תלמוד לומר (דברים כ"ד י"ג) השב תשיב לו את העבוט כבוא השמש מכאן אמרו ממשכנין כסות יום בלילה וכסות לילה ביום ומחזירין כסות יום ביום וכסות לילה בלילה. והראיה שזה ממנין מצוות עשה מה שאמרו זכרונם לברכה בגמרא מכות (ט"ז ע"א) כי לאו דלא תבוא אל ביתו לעבוט עבוטו הוא לאו שניתק לעשה והעשה הוא השב תשיב לו וגו'.
משרשי המצוה שהאל ברוך הוא חפץ בטוב בריותיו וזכותם ורצה שילמדו נפשותם במדת החסד והחמלה למען יזכו לטוב וכענין שכתבתי בכסף תלוה עשה א' בסימן ס"ו (מצוה ס"ו) ובהרבה מצוות.
מדיני המצוה מה שאמרו זכרונם לברכה בפרק המקבל (בבא מציעא קי"ג ע"א) המלוה את חברו אינו רשאי למשכנו כלומר שלא בבית דין ואם משכנו חייב להחזיר לו המשכון את הכר בלילה ואת המחרשה ביום במה דברים אמורים שמשכנו שלא בשעת הלואתו אבל משכנו בשעת הלואתו כגון המלוה את חברו על המשכון אינו חייב להחזירו לו כלל. ועד מתי חייב להחזיר לו המשכון עד לעולם. ואם תשאל אם כן הוא מה יועיל לו המשכון למלוה יועיל לו שלא ישמט החוב בשביעית דקימא לן המלוה על המשכון אין שביעית משמטתו וכמו שכתבתי במצות שמיטה למעלה (תע"ז) וכמו כן יועילו לו לענין שאינו נעשה אותו משכון מטלטלין אצל בניו של לוה דקימא לן מטלטלי דיתמי לבעל חוב לא משתעבדי אלא אם כן הקנו לו בפירוש הלוה למלוה כדרך שאנו עושין היום בשטרותינו ומשכון זה אחר שהוא בחזקת המלוה אפילו מת הלוה בעוד שהמשכון בביתו אינו נעשה מטלטלין אצל בניו אלא שומטו המלוה ונפרע ממנו ועוד יועיל לו שאם רצה להפרע מחובו מוכרו ונפרע ממנו אם לא רצה הלוה לפדותו שלא אמרו להחזיר עד לעולם אלא כשלא רצה המלוה להפרע מחובו. ואם המשכון הוא מכלים שאינם צריכים למלאכה ביום ולכסות בלילה אמרו זכרונם לברכה שמניחן אצלו שלשים יום כדי שיוכל הלוה לחזר אחר מעות שיפרע לו ואחר שלשים יום אם לא פרעו מוכרו בבית דין. ויתר פרטיה מבוארים שם בפרק המקבל בבבא מציעא. ונוהגת מצוה זו בזכרים ונקבות בכל מקום ובכל זמן.
ועובר על זה ולא השיב העבוט על הדרך שכתבנו ביטל עשה זה לבד שעבר על לאו כמו שנכתוב אותו בסדר זה (מצוה תקפ"ו) בגזרת השם.
<h2>מצוה תקפח כי תצא מצות נתינת שכר שכיר ביומו</h2>
לתת שכר שכיר ביומו ולא נאחר לו שכרו ליום אחר שנאמר (דברים כ"ד ט"ו) ביומו תתן שכרו וביארו זכרונם לברכה בבבא מציעא פרק תשיעי (קי"א ע"א) דבין בשכיר ישראל או אפילו בגר תושב חיוב המצוה לפורעו ביומו אבל לא תעשה הבא על זה (ר"ל) אינו בגר תושב.
משרשי המצוה מה שמבואר בכתוב כי כל שכיר ברוב צריך לשכרו למזונותיו על כן אין ראוי לאחר לו מזונותיו וכענין שכתוב כי עני הוא ואליו הוא נושא את נפשו ופירשו זכרונם לברכה (שם קי"ב ע"א) על השכר הזה עלה בכבש ונתלה באילן והאל בחסדיו ציונו ללמד נפשנו במדת החמלה והחסד ונשלים לכל בריה חוקה בעת הצורך למען נזכה ונכשר לקבל טובו כי חפץ לעשות חסד הוא כמו שכתבתי הרבה פעמים.
מדיני המצוה מה שאמרו זכרונם לברכה אחד שכר האדם ואחד שכר הבהמה ואחד שכר הכלים חייב ליתן לבעליו בזמנו ואי זהו זמנו שכיר יום גובה כל הלילה ועל זה נאמר (ויקרא י"ט י"ג) לא תלין פעולת שכיר אתך עד בקר ושכיר לילה גובה כל היום ועל זה נאמר ביומו תתן שכרו. ושכיר שעות של יום גובה כל היום ושכיר שעות של לילה גובה כל הלילה שכיר חדש שכיר שבת שכיר שנה שכיר שבוע יצא ביום גובה כל היום יצא בלילה גובה כל הלילה. ומה שאמרו שהקבלנות לענין מצוה זו דינו כמו שכירות דמכיון שגמר המלאכה והחזירה לבעליה חייב לתת לו שכרו באותו יום אבל לא החזיר המלאכה לבעליה אינו עובר עליו וכענין שאמרו זכרונם לברכה (בבא מציעא קי"ב ע"א) הנותן טליתו לאומן גמרה והודיעו אפילו אחר עשרה ימים כל זמן שהכלי ביד האומן אינו עובר. ומה שאמרו שאין השוכר עובר אלא כשתבעו השכיר אבל לא תבעו או שאין לו כלום שיפרע לו אינו עובר שלא חייב הכתוב אלא בשיש לו בביתו או שיכול לפורעו אבל אם אינו יכול לפורעו באותו יום אלא אם כן יאבד הרבה משלו לא חייב הכתוב בזה לפי הדומה ומכל מקום ראוי לכל בן דעת להיות הכסף בידו טרם ישכור הפועלים. והשוכר בערב שבת ונדחה מלפרוע השכר בשביל שבת יש לדון בזה שאינו עובר עוד בשל תורה הואיל ואדחי אדחי אבל חייב מדבריהם משום אל תאמר לרעך לך ושוב. ויתר פרטיה מבוארים שם בבבא מציעא פרק תשיעי.
ונוהגת בכל מקום ובכל זמן בזכרים ונקבות.
ועובר על זה ולא פרע שכירו על הענין שכתבנו ביטל עשה זה מלבד שעבר על לאו כמו שנכתוב בסדר זה בלאו הבא על זה בגזרת השם.
<h2>מצוה תקפט כי תצא שלא יעיד קרוב</h2>
שנמנענו מלקבל עדות הקרובים קצתן על קצתן ועל זה נאמר (דברים כ"ד ט"ז) לא יומתו אבות על בנים ובנים לא יומתו על אבות ובא בזה הפירוש המקובל (ספרי כאן) לא יומתו אבות בעדות בנים ולא בנים בעדות אבות. והוא הדין בדיני ממונות שאין מאמינין הקרובים קצתן על קצתן ואמנם נזכר זה בדיני נפשות על צד הגוזמא שלא נאמר אחר שזה אבדת נפש לא נחשוד בו הקרוב אבל נעשה בעדותו אחר שעדותו היא לאבד נפש קרובו. ואף על פי שהזכיר הכתוב האבות והבנים בלבד הוא הדין לקצת מן הקרובים האחרים אבל הזכיר בנים ואבות על דרך משל שהן אוהבין מאד זה את זה ואמר שגם אלו אינם נאמנים זה על זה לחיוב ואין צריך לומר לפטור והוא הדין לקצת מן הקרובים כמו שבאה אלינו הקבלה בהן. ובדיני המצוה נזכיר אותם בעזרת השם.
משרשי המצוה לפי שעיקר כל עניני בני אדם תלויין בעדות אנשים וכענין שכתבתי בפתיחת ספרי ועל כן רצה המקום להרחיק ממנו לבלתי עשות דין בין בני אדם רק בעדות חזק אמתי נקי מכל חשד. ולחיזוק ענין זה הרחיק כל עדות הקרובים אף בחיוב פן תתפשט הרגל עדותן זה על זה לקבלו אף לזכות. והענין הזה הוא מדרכי התורה השלמה שתרחיק לעולם המכשולות והדברים הקרובים להמצא בהם ההיזק אל בני אדם. ועוד נמצא לנו תועלת אחר בדבר כי מהיות הקרובים שוכנים תמיד זה אצל זה ישיבתם וקימתם יחד אי אפשר להן להנצל שלא יתקוטטו זה עם זה לפעמים ואילו יאמינו בעדותן זה על זה אולי בכעסם תמיד אלו עם אלו תעלה חמתם לפי שעה ויבואו לפני הדיין ויחייבו את ראשם למלך וכשוך החמה כמעט שיחנוק עצמו הקרוב מדאגתו על קרובו ועל מעשהו וכל דרכי השם ישרים.
מדיני המצוה מה שאמרו זכרונם לברכה שאין פסול קורבה מדין תורה אלא קרובים ממשפחת אב בלבד והן האב עם הבן ועם בן הבן והאחים מן האב זה עם זה ובניהם זה עם זה ואין צריך לומר הדוד עם בן אחיו אבל שאר הקרובים מן האם וכן הקרובים מצד אישות כולן פסולין מדרבנן וזאת הסברא היא כמשנה האחרונה השנויה בפרק זה בורר (כ"ז ע"ב) שהיא כולה הלכה קיימת לדעת קצת המפרשים. אבל מהם גדולים וחכמים ונבונים שפסקו אף בכל קרובי אחוה מן האם וכן גיסו וחורגו ובכל שאינו ראוי ליורשו דפסולין מדאוריתא כמו הקרוב מצד אב דמרבוי דקרא דאבות אבות תרי זימני למדו אותן בגמרא וראיותיהם בספריהם תזכה בני ותבחן האמת.
והאחין זה עם זה יקראו חכמים ראשון בראשון וכן האב עם בנו נקרא כמו כן ראשון בראשון ובני אחים זה עם זה נקראים שני בשני ובני בני אחים זה עם זה נקראין שלישי בשלישי וקיימא לן שלישי בראשון כשר וכל שכן שלישי בשני ואין צריך לומר שלישי בשלישי שכשר אבל שני בשני פסולין ואין צריך לומר שני בראשון שפסול. ולפי זה האב עם בנו ועם בן בנו פסול אבל עם בן בן בנו כשר שהוא עמו שלישי בראשון. אבל יש קצת מן המפרשים שדעתן לומר כי כל יוצאי ירכו של אדם פסולין לו. והאח עם האחות כמו כן ראשון בראשון נקראים כמו באחים וכדרך שאנו מונין בזכרים דור ראשון ושני ושלישי כך נמנה בנקבות.
וכן בענין זה מה שאמרו זכרונם לברכה שכל מי הוא פסול עם האשה פסול עם בעלה שהבעל כגוף אחד עם אשתו לענין זה וכמו כן נאמר שכל הפסול להעיד על הבעל כמו כן פסול להעיד על אשתו שהבעל כאשתו והאשה כבעלה. וחד בעל כאשתו הוא דאמרינן אבל תרי בעל כאשתו לא אמרינן כגון חתן גיסו כשר להעיד לו פירוש גיסו בעל אחות אשתו דגיסו הוא שפסול לו משום אחות אשתו שהיא ערוה לו אבל חתנו של גיסו לא נפסול אותו מפני שהוא נשוי לבת אחות אשתו שהיא פסולה עמו דתרי בעל כאשתו בענין זה לא נאמר. אבל כל זמן ששתי הנשים הן ערוה עליו אמרינן תרי בעל כאשתו כגון שני אנשים נשואין לשתי אחיות פסולין זה בזה ששתיהן ערוה על שניהם וכן בעל חורגתו ששתי הנשים ערוה עליו שהרי הם אם ובתה וכן כל כיוצא בזה. זה העולה מדברי הגמרא לפי מה שלמדוני מורי ישמרם אל עם הפירושים הטובים.
ואמרו בענין זה בכתובות (כ"ח ע"א) דנאמנים קרובים להעיד בגדלו על כתיבת אביו או רבו או אחיו שראה בקטנו.
ופסול קרובים הוא בדיני נפשות ובדיני ממונות בין שהעדים קרובים לבעל דבר או לערב או הם זה לזה או הם לבית דין או בית דין לבעלי דבר או בית דין זה לזה.
בענין קרוב ונתרחק קיימא לן דכשר ואפילו יש שם בנים דאין הלכה כרבי יהודה דסבירא ליה שאם יש שם בנים פסול.
אחי האח מן האם מעידין זה לזה שהרי אין ביניהן קורבה כלל אלא שאחיו של זה הוא אחיו של זה וזה אינו נחשב לקורבה. והאיש עם אשתו ראשון בראשון הן לפיכך אין הבעל מעיד לא לבנה ולא לאשת בנה ולא לבתה ולא לבעל בתה ולא לאביה ולא לאמה ולא לבעל אמה ולא לאשת אביה. ואשתו ארוסה לענין היא עצמה פסולה אבל לא לקרוביה עד שישאנה. ודרך כלל למדונו מורינו ישמרם אל בענין עדות שכל שידע עדות לחברו והיה בתחלתו בכשרות כלומר שלא היה פסול לו ונפסל בינתים וחזר לכשרות כגון שנתרחק כשר הוא להעיד לו אף על פי שנפסל בינתים ואם היה תחלתו בפסלות אף על פי שסופו בכשרות פסול ואין צריך לומר תחלתו בכשרות וסופו בפסלות שפסול כיון דבשעת העדות הוא פסול. ויתר פרטי המצוה מבוארין בפרק שלישי ממסכת סנהדרין.
ונוהגת מצוה זו לענין דיני ממונות שנוהגין היום בכל מקום ובכל זמן בזכרים שעליהם לקבל עדות שהן בעלי הדין ולא הנקבות.
ועובר על זה וקיבל עדות קרוב שאין ראוי להעיד ודן על פי עדותו עבר על לאו זה. ואין לוקין עליו לפי שאין בו מעשה.
<h2>מצוה תקצ כי תצא שלא להטות משפט גר או יתום</h2>
שנמנע הדיין מהעלים עין להטות דין הגר או היתום ועל זה נאמר (דברים כ"ד י"ז) לא תטה משפט גר יתום וגו'.
בענין הטיית המשפט כתבתי למעלה בסדר קדושים (מצוה רל"ג) ומשפטים (מצוה פ"א) הצריך לפי ענין הספר וקחנו משם.
ועובר על זה והטה משפט הגר עובר בשני לאוין האחד זה הנזכר כאן ועל לא תעשו עול במשפט הנזכר בסדר קדושים תהיו. ואם היה גר ויתום עובר בשלשה אחד משום גר ואחד משום יתום שנזכרו בכאן ואחד משום לא תעשו עול במשפט.
ועיקר האזהרה מזה אין ספק שהיא על האנשים שהם בעלי המשפט ומכל מקום הנשים בכלל האיסור הן.
<h2>מצוה תקצא כי תצא שלא למשכן אלמנה</h2>
שנמנענו מלמשכן האלמנות שנאמר (דברים כ"ד י"ז) ולא תחבול בגד אלמנה ולשון המשנה (בבא מציעא קט"ו ע"א) אלמנה בין שהיא עניה בין שהיא עשירה אין ממשכנין אותה.
משרשי המצוה שחס השם על בריותיו ורצה לזכותנו לקנות בנפשנו מדת החמלה. וציונו שנרחם על האלמנה שלבבה שבור ודואג שלא למשכנה וכל דרכי התורה נועם ונתיבותיה שלום.
מדיני המצוה מה שאמרו זכרונם לברכה שאין ממשכנין אותה לא על פי עצמו ולא על פי בית דין כלומר בשום צד אין מצערין אותה למשכנה שנאמר ולא תחבול בגד אלמנה. ויתר פרטיה מבוארין בפרק תשיעי מבבא מציעא.
ונוהג איסור זה בכל מקום ובכל זמן בזכרים ונקבות.
ועובר על זה וחבל בגדיה או כליה או שום דבר מכל אשר לה שלא בעת הלואה מחזירין אותו בית דין ממנו אליה בעל כרחו ואם תודה לו החוב בית דין מכריחין אותה לשלם מה שהיא חייבת ואם תכפור תשבע ותפטר. ואם אבד המשכון או שנשרף קודם שיחזירנו חייב מלקות כן כתב הרמב"ם ז"ל ובודאי יקבל אותו הבעל חוב בפרעון חובו ואם כן אני תמיה היאך הוא לוקה ומשלם.
<h2>מצוה תקצב כי תצא מצוה להניח עומרי השכחה</h2>
שנצטוינו כשנשכח עומר בשדה להניחו שם ולא נשוב לקחתו כשיודע אלינו הדבר ועל זה נאמר (דברים כ"ד י"ט) ושכחת עמר בשדה וגו' לגר ליתום ולאלמנה יהיה כלומר הניחהו שם להם.
משרשי המצוה לפי שהעניים והאביונים בחטאם ובעניותם תולין עיניהם על התבואות בראותם בעלי השדות מאלמים אלומים בתוך השדה כברכת השם אשר נתן להם וחושבים בלבם לאמר מי יתן והיה לי כן לאסוף עמרים לביתי ולו אחת אוכל להביא אשמח בה ועל כן היה חסדיו ברוך הוא על בריותיו למלאות תשוקתם זו כשיהיה מקרה שישכחנה בעל השדה. גם יש בזה תועלת לבעל השדה שיקנה בזה נפש טובה כי באמת במדת הנדיבות ונפש ברכה לבלתי תת לבו על העומר הנשכח ויניחהו לאביונים ועל בעלי הנפש טובה ינוח ברכת השם לעולם.
מדיני המצוה מה שאמרו זכרונם לברכה עומר שיש בו סאתים אינו שכחה שנאמר ושכחת עומר בשדה עומר ולא גדיש. ומה שאמרו עומר ששכחוהו פועלים ולא בעל השדה או בעל השדה ולא פועלים או ששכחוהו שניהם ויש שם אחרים שלא שכחוהו אין זה שכחה עד שישכח מכל אדם. ויתר פרטיה מבוארים במסכת פאה.
ונוהגת מצוה זו בזכרים ונקבות במקומות שתרומות ומעשרות נוהגים שם. וכבר כתבתי כל ענין תרומות ומעשרות ומקומות שנוהגין שם בארוכה בסדר שופטים עשה ו' בסימן תצ"ו (מצוה תק"ז).
ועובר על זה וחזר לשוב לקחתו ביטל עשה זה ומראה בעצמו נפש רעה.
<h2>מצוה תקצג כי תצא שלא ליקח עומר השכחה מתבואה או מאילנות</h2>
שנמנענו מלקחת עומר השכחה שנאמר (דברים כ"ד י"ט) ושכחת עמר בשדה לא תשוב לקחתו. ומצות השכחה היא גם כן באילן.
וזה הלאו הוא מן הלאוין הניתקין לעשה שכל מי שעבר ולקח השכחה חייב להחזיר אותה לעניים שנאמר לגר ליתום ולאלמנה יהיה. וכבר כתבתי בסדר זה בענין שלוח הקן (מצוה תקמ"ד) שכל לא תעשה הניתק לעשה קיים עשה שבו אינו לוקה ואם לא קיימו וגם אי אפשר לו לקיימו עוד וכגון שנאבד או נשרף אותו הדבר לוקה. והמשל בזה הפאה שיש לאו בקצירתה (מצוה רי"ז). ואם קצר אותה לא יתחייב מלקות על הקצירה שהרי יכול לתקן את אשר עיות שיתננה לעניים בשבלים ואפילו דש החטה וטחנה ואפאה יתן מהפת שיעור הפאה לעניים והרי עדיין בידו לתקן ולא ילקה. אבל אם יקר מקרה שתאבד החטה ההיא כולה או תשרף ילקה שהרי אי אפשר לו עוד לקיים עשה שבו וכבר עבר על הלאו ולא יוכל לתקון וזה יקרא בגמרא לא קיימו. ואם הוא בידיו אבד החטה או אכלה כולה כל שכן שיתחייב בה המלקות וזה נקרא בגמרא בטלו כי הוא הגורם לבטל הלאו ביטול שאין בו עוד תקנה בידיו. ומה שאמרו במכות (ט"ז ע"א) בסוף פרק אלו הן (הגולין) (הלוקין) גבי מצות שלוח הקן בענין קיימו ולא קיימו אנו אין לנו אלא זאת ועוד אחרת ונודע שהאחרת ההיא היא פאה כדמסיק התם אלא זאת ועוד אחרת אהא כלומר מן הפאה ונשאר הענין כן אין הכוונה שירצה לומר ששלוח הקן והפאה בלבד הן בדין זה דקיימו ולא קיימו אבל כוונתם לומר הפאה וכל מה שדינו כמוה כמו הפרט והשכחה והלקט והעוללות שכל אחד מאלו הוא לאו שיש בו מעשה ויתכן בהם כל מה שיתכן בפאה מן קיימו ולא קיימו או בטלו ולא בטלו כי הכתוב שלמדנו ממנו שיש בפאה קום עשה הוא מה שכתוב בה לעני ולגר תעזוב אותם (ויקרא י"ט י') ובעומר השכחה ובשאר הנזכרים יש בהן כמו כן לגר ליתום ולאלמנה תעזוב אותם או לגר ליתום ולאלמנה יהיה. וקבל זה הענין והבינהו שהוא נעלם קצת מאשר בא בגמרא הלשון סתום במקצת שאמרו אנו אין לנו אלא זאת ועוד אחרת.
משרשי המצוה וענינה כתבתי במצות עשה דשכחה שבסדר זה כ"א (תקצ"ב).
<h2>מצוה תקצד כי תצא מצות מלקות לרשעים</h2>
שנצטוו הבית דין שבישראל להלקות העוברים על קצת מצוות התורה וזהו ענין מלקות המוזכר בתלמוד וכענין שכתבתי בכל מצוה ומצוה שיש בה חיוב מלקות ואכתוב בעזרת השם במה שאני עתיד לכתוב ועל זה נאמר (דברים כ"ה ב') והפילו השפט והכהו לפניו כדי רשעתו וגו'.
משרשי המצוה לפי שישראל נקראים בניו של מקום ורצה ברוך הוא ליסרם על העברות כדי שישובו אליו ויזכו באחרונה בעולם שכולו טוב וכענין שכתוב (משלי י"ט י"ח) יסר בנך כי יש תקוה ואל המיתו אל תשא נפשך. ומזה היסוד אמרו זכרונם לברכה שאומדין המחוייב מלקות שלא ימות במכת המלקות וכפי מה שהיו משערין בו שיכול לסבול מן המכות ולא ימות בהן היו מכין אותו ואפילו אחר שאמדוהו והתחילו להכותו אם ראו שאינו יכול לסבול האומד שאמדוהו מניחין אותו כדאמרינן בפרק אלו הן הלוקין במסכת מכות (כ"ב ע"א) לקה מקצת וראו שאינו יכול לקבל מה שאמדוהו פטור.
מדיני המצוה מה שאמרו זכרונם לברכה שם בפרק הנזכר (שם ע"ב) כיצד מלקין אותו כופת שתי ידיו לעמוד וחזן הכנסת אוחז בבגדיו אם נקרעו נקרעו ואם נפרמו נפרמו עד שהוא מגלה את לבו והאבן נתונה מאחוריו וחזן הכנסת עומד עליה ורצועה של עגל בידו כפולה אחת לשנים ושנים לארבעה ושתי רצועות עולות ויורדות בה ידה טפח ורחבה טפח ומכה אותו שליש המכות מלפניו ושתי ידות מאחוריו והקורא קורא אם לא תשמור לעשות והפלא ה' את מכותך וגו' (דברים כ"ח נ"ח נ"ט). ויתר פרטיה מבוארים בפרק הנזכר במסכת מכות.
ונוהגת מצוה זו בארץ ישראל שיש בית דין סמוך ואמרו זכרונם לברכה במסכת סנהדרין (ב' ע"א) מכות בשלשה כלומר ששלשה בית דין סמוכין מלקין ואין צריך לענין מלקות בית דין של עשרים ושלשה.
ובית דין העובר על זה ולא הלקה המחוייב מלקות ביטל עשה זה ועונשו גדול מאד כי ביראת הדין תתקיים הדת בהמון.
<h2>מצוה תקצה כי תצא שלא להוסיף במלקות המחויב מלקות ובכללה שלא נכה ישראל</h2>
שנמנע הדיין מהכות החוטא הכאות גדולות וביאור זה הענין כך הוא שכל המחויב מלקות תכלית מה שילקה ארבעים הכאות חסר אחת כמו שבא בקבלה. ולא יכה לשום אדם עד שישער ההכאה שתהיה כפי יכולת המוכה ושניו ומזגו וצורת גופו ואם יכול לסבול הכאת גבול העונש כולו יוכה ואם לא יוכל לסובלו כולו יוכה כפי יכלתו. ואין פחות משלש הכאות לעולם ותכלית חשבון מנין המלקות לעולם ארבעים חסר אחת כמו שאמרנו. ובאה המניעה מהוסיף להכותו אפילו הכאה אחת על המנין הזה או על מה שישער השופט שיסבלהו ועל כל זה נאמר (דברים כ"ה ג') לא יסיף וכן אמרו בספרי אם הוסיף עובר בלא תעשה אין לי אלא שמוסיף על הארבעים מנין על כל אומד ואומד שאמדוהו בית דין תלמוד לומר לא יוסיף פן יוסיף.
וחכמים הם חסרו אחת מהארבעים לגדר לאו דלא יוסיף כן כתב הרמב"ם ז"ל והוא תימה לפי הגמרא.
ומזה הלאו היא אזהרה מהכות כל איש מישראל ואם החוטא זה אנו מוזהרים עליו שלא להכותו שאר כל אדם לא כל שכן. וחכמים זכרונם לברכה מנעו אותנו אפילו מלרמוז להכות אמרו (סנהדרין נ"ח ע"ב) כל המגביה ידו על חבירו להכותו נקרא רשע שנאמר (שמות ב' י"ג) ויאמר לרשע למה תכה רעך.
שורש מצוה זו נגלה הוא לכל שאינו בדין ואינו ראוי להכות בריה כי אם כדי רשעתו ליסרו על פי בית דין.
מדיני המצוה מה שאמרו זכרונם לברכה כשאומדין את החוטא כמה מכות הוא יכול לסבול אין אומדין אותו אלא במכות הראויות להשתלש. אמדוהו שהוא יכול לקבל עשרים אין אומרין ילקה אחת ועשרים שהן משולשות אלא ילקה שמונה עשרה ומי שאמדוהו ללקות וכשהתחילו להלקותו נתקלקל ברעי או במי רגלים אין מלקין אותו יותר שנאמר ונקלה אחיך לעיניך מכיון שנקלה נפטר. נפסקה הרצועה קודם שגמרו להלקותו ואפילו במכה הראשונה פטור. כפתוהו על העמוד ונתק המיתרים בכחו וברח פטור. כל מי שחטא ולקה חוזר לכשרותו. שנאמר ונקלה אחיך כיון שנקלה אחיך הוא. ואף כל מחויבי כריתות שלקו אמרו זכרונם לברכה (מכות כ"ג ע"א) שנפטרו מידי כריתתן. ויתר פרטי המצוה מבוארין במסכת מכות (פרק שלישי).
ונוהג איסור זה לענין שלא להכות אחד מישראל בכל מקום ובכל זמן בזכרים ונקבות. אבל לענין איסור המוסיף במלקות אינו נוהג אותו הענין אלא בזמן ישוב הארץ שהיה לנו בית דין הראויין להלקות.
ועובר על זה והכה ישראל הכאה גדולה שיתחייב לו עליה תשלומין של פרוטה או יותר אינו מתחייב מלקות לפי שהוא לאו שניתן לתשלומין וקיימא לן אין אדם לוקה ומשלם ואם הכהו מכה קטנה שאין מתחייב עליה שוה פרוטה או יותר חייב עליה מלקות. ואומר אני שראוי לומר דין זה חדוש הוא שחדשה התורה.
<h2>מצוה תקצו כי תצא שלא לחסום בהמה בשעת מלאכה</h2>
שלא נמנע הבהמה מלאכול ממה שתעבוד בו בשעת עבודתה כגון שתדוש תבואה או תשא תבן ממקום למקום על גבה שאין רשות לנו למונעה מלאכול ממנה ועל זה נאמר (דברים כ"ה ד') לא תחסם שור בדישו.
משרשי המצוה ללמד עצמנו להיות נפשנו נפש יפה בוחרת היושר ומדבקת בו ורודפת אחר החסד והחמלה ובהרגילנו אותה על זה אף על הבהמות שלא נבראו רק לשמשנו לחוס עליהן לחלק להן חלק מיגיעת בשרן תקח לה הנפש דרכה בהרגל זה להטיב אל בני אדם ולשמור אותם מהעביר עליהם הדרך בשום דבר שראוי להם ולשלם שכרם ככל אשר יעשו טוב ולהשביעם מאשר ייגעו בו וזה הדרך ראויה ילכו בה עם הקודש הנבחר.
מדיני המצוה מה שאמרו זכרונם לברכה שאיסור חסימה הוא כשעושה הבהמה בגידולי הקרקע בין במחובר בין בתלוש. ואחד השור ואחד כל מיני בהמה וחיה בין טמאים בין טהורים בכלל איסור זה. ואחד הדש ואחד כל שאר מלאכות של גידולי קרקע ולא נאמר שור בדישו אלא בהוה. והחוסם את הפועל פטור. ואחד החוסם אותה בשעת מלאכה או קודם מלאכה ואחר כך עשה בה מלאכה חייב משום חסימה. ודין הדש בפרתו של גוי והאומר לגוי חסום פרתי ודוש בה ודין אם היה רע לבני מעיה מה שהיא עושה בו ודין פרות המהלכות על התבואה ויתר פרטיה מבוארין בפרק שביעי מבבא מציעא.
ונוהג איסור זה בכל מקום ובכל זמן בזכרים ונקבות.
ועובר על זה וחסם פרתו ודש בה חייב מלקות ואפילו חסמה בקול לוקה כגון שמונע הפרה מלאכול בקול גערותיו שעקימת שפתיו בזה הוא חשוב מעשה גדול להלקותו עליו כנראה בסנהדרין (ס"ה ע"ב) ותימה הוא מאי שנא הכא משאר דוכתי. והשוכר בהמה וחסמה לוקה ומשלם לבעלים ארבעת קבין לפרה ושלשת קבין לחמור.
<h2>מצוה תקצז כי תצא שלא תנשא היבמה לאחר חוץ מן היבם</h2>
שנמנע כל אדם מישראל מלבוא על היבמה בעודנה תחת זיקת היבם ועל זה נאמר (דברים כ"ה ה') לא תהיה אשת המת החוצה לאיש זר יבמה יבא עליה.
משרשי מצות היבום כתבתי מה שידעתי בו במצות עשה של יבום שבסדר זה כ"ג (תקצ"ח) וגם שם כתבתי קצת דיני המצוה וענינה כמנהג ספר זה.
ועובר על זה ובא על היבמה והיא תחת זיקת היבם חייב מלקות. ועיקר האזהרה זו היא על האנשים וגם היא בכלל האיסור שלא תבוא ותנשא לשום אדם עד שתפטר מן היבם ואפשר שאם עברה ונבעלה לרצונה ועודה זקוקה ליבם שגם היא בחיוב המלקות.
<h2>מצוה תקצח כי תצא מצות יבום</h2>
שנצטוה מי שמת אחיו ולא הניח בנים ליקח אשת אחיו המת לו לאשה וזהו הנקרא יבם בתורה ובדברי רבותינו זכרונם לברכה ועל זה נאמר (דברים כ"ה ה') יבמה יבא עליה וגו'.
משרשי המצוה לפי שהאשה אחר שנשאת לאיש הרי היא כאחד מאבריו שכן יחייב הטבע מפני מעשה האב הראשון שלוקחה אחת מצלעותיו וממנה בנה לו האל אשה והאיש הזה שמת בלא בנים שיהיו חלק ממנו לזכרון לו ולמלאות מקומו בעולם לעבודת בוראו ועוד אין זכר לו בעולם הגופני זולתי זאת האשה שהיא עצם מעצמיו ובשר מבשרו היה מחסדי האל עליו להקים לו זרע ממנה על ידי אחיו שהוא גם כן כחצי בשרו כדי שיהיה אותו הזרע ממלא מקומו ועובד בוראו תחתיו ויזכה על ידו בעולם הנשמות אשר הוא שם כמו שידוע דברא מזכה אבא שכן אמרו זכרונם לברכה (סנהדרין ק"ד ע"א) ברא מזכה אבא אבא לא מזכה ברא וכמו כן באמת האח החי אשר הוליד הבנים מן היבמה גם אליו חלק בהם וזוכה גם הוא בזכותם אמנם לא לו יהיה כל הזכות כי גם אחיו יטול חלקו בשביל החלק הגדול שיש לו בהם והיא האשה שנפלה לחלקו בתחלה כמו שאמרנו. ולפי זה שזכרנו על צד הפשט כשיאמר הכתוב (בראשית ל"ח ט') וידע אונן כי לא לו יהיה הזרע ענינו לומר כי כל זכות הזרע לא יהיה לו שאחיו יטול חלק בהם ולמקצת הזכות לא היה חושש. גם כי אולי שעיקר הזכות לאח המת לפי שהוא כבעל הקרקע והאח החי כאריס וכענין שידוע באריסין שיש מהם שיתנו הזרע משלהם. וזהו שיאמרו זכרונם לברכה (יבמות כ"ב ע"א) שכל זמן שיש לאחיו שום זכר בעולם בן או בת או בני בנים מאשה אחרת ואפילו ממזר או ממזרת שפוטרים את אשתו מן היבום נראה בזה שאין הענין רק להזכיר שמו ולתת לו חלק וזכות בעולם הזה הגופני.
והנני עם דעתי שיש במצוה הזאת עיקר גדול וטעם נכון אמתי אצל המקובלים אסמוך על מה שכתבתי בראש ספרי וערכתי שם התנצלותי לבל אחשוך עצמי מכתוב כל מחשבתי בפשט טעם המצוות לעורר רוח הילדים לשאול שאלות בהם אל גדוליהם ומוריהם מתוך העסק בהם אולי יתגלגל זכות על ידי לגלות אמתת עניניהם ואזכה אני במקומי עמהם.
מדיני המצוה מה שאמרו זכרונם לברכה שמצות היבום היא בין שהיתה אשתו של אחיו מן הנישואין או אפילו מן האירוסין. ומה שאמרו שלענין יבום וחליצה ולירושה אינם חשובים אחים אלא אחים מאב אף על פי שלענין אבלות ולענין עדות נקראים אחים אפילו אחים מאם. ומה שאמרו שמי שיש לו נשים רבות ומת ולא הניח בן מאחת מהן שאחד מן האחים מיבם או חולץ לאחת מהן ויותרו כולן ואינו יכול ליבם שתים לא הוא ולא שאר אחיו שנאמר אשר לא יבנה את בית אחיו ובא הפירוש עליו (יבמות מ"ד ע"א) בית אחד הוא בונה כלומר האח האחד ואינו בונה שני בתים וגם אם עשה כן עובר בעשה שנאמר יבמה יבא עליה ודרשו זכרונם לברכה ולא עליה ועל צרתה. ומצוה לכתחלה בגדול ליבם וכמו כן אין יכולין לחלוץ כי אם לאחת וכיון שנחלצה האחת נאסרה היא וכל צרותיה על החולץ ועל כל שאר האחים מדברי סופרים כמו שניות אבל ודאי אין בהן איסורי תורה מאחר שמת אחיו בלא ולד נסתלק איסור מעל נשיו לפיכך תופסין בהן קדושין כשניות. והחולץ ליבמתו כשם שהיא אסורה עליו כך קרובותיה אסורות לו והקרובות זכרתים בסדר אחרי מות וכן היא אסורה לבנו או לאחיו כללו של דבר הרי היא כאשתו שגרשה. וכן אם מתה יבמה קודם יבום וחליצה הרי דינה לענין קרובותיה כאשתו שמתה תחתיו. וכל איסורין אלו מדבריהם.
ומה שאמרו זכרונם לברכה (שם מ"א ע"א) שהיבמה לא תתיבם ולא תחלוץ עד שתמתין תשעים יום חוץ מיום המיתה ומיום היבום או יום החליצה כדי להבחין בין זרע שני האחים וזה שאמרו לא תחלוץ בתוך זמן זה למדו הדבר מדרשא בגמרא (שם ע"ב). ואמרו זכרונם לברכה בענין זה (שם ל"ה ע"ב) שאם הניח האח הראשון אשתו מעוברת והפילה אחר מותו הרי זו תתיבם או תחלוץ ואם ילדה ויצא הולד חי פטורה מן היבום ומן החליצה ואפילו מת הולד מיד מדין תורה אבל חכמים אמרו שלא תפטר עד שיודע בודאי שכלו לו חדשיו לולד אבל אם לא נודע חולצת ולא מתיבמת.
וכן אמרו זכרונם לברכה בענין זה שהבא על יבמתו בין בשוגג בין במזיד בין באונס בין ברצון בין שהוא מזיד והיא שוגגת או אנוסה בין שהיתה היא מזידה והוא שוגג או אנוס בין שהיתה היא ערה או ישנה בין שבא עליה כדרכה או אפילו שלא כדרכה ואחד המערה או הגומר ביאתו עליה הרי זה יבום וקנה אותה. ובמה דברים אמורים בשנתכוין לבעול אבל לא נתכוין לבעול לא קנה. ומדברי סופרים שלא יבא היבם על יבמתו עד שיקדש אותה בפני עדים וזהו הנקרא בגמרא מאמר ואין מאמר זה קונה ביבמה קנין גמור לפי שהתורה אמרה יבמה יבא עליה הנה שענין היבמה תלוי בביאה.
וכן אמרו זכרונם לברכה בענין זה שיש נשים שהן פטורות מן היבום וגם מן החליצה ואלו הן אשת סריס חמה ואנדרוגינוס ואשת השוטה ואשת הקטן והאילונית ומי שהיא ערוה על היבם שנאמר ולא ימחה שמו מישראל פרט לסריס חמה ואנדרוגינוס ששמם מחוי הוא הואיל ואינם ראויים לילד מתחלת ברייתן הרי הן כמין בפני עצמו ונאמר והיה הבכור אשר תלד פרט לאילונית שאינה ראויה לילד מתחלת ברייתה לא תהיה אשת המת החוצה פרט לאשת שוטה וקטן שאין להם אישות כלל ולקחה לו לאשה פרט לערוה שאין לו בה ליקוחין. וחמש עשרה נשים מנו חכמים שהן פוטרות צרותיהן מן החליצה ומן היבום. ואמרו גם כן שיש מן הנשים שמתיבמות ולא חולצות ומהן חולצות ולא מתיבמות ויש אחים גם כן שהם ראויין ליבום או לחליצה ויש שאינם ראויין לא ליבום ולא לחליצה ואין להם זיקה כלל ויש שהם ראויים לחליצה ואינם ראויים ליבום ויש שהם ראויים ליבום ולא לחליצה. ויתר רובי פרטי ענינים אלה מבוארים כולם משלם במסכתא המחוברת על זה והיא מסכת יבמות.
ונוהגת מצוה זו בכל מקום ובכל זמן בזכרים.
ועובר על זה ולא יבם יבמתו כלומר שלא בא עליה ביאה אחת שהיא עיקר מצות עשה זה או שלא פטרה בחליצה ביטל עשה זה.
<h2>מצוה תקצט כי תצא מצות חליצה</h2>
שנצטוינו להיות היבמה חולצת ליבם נעלו כשלא ירצה לישא אותה לו לאשה ועל זה נאמר (דברים כ"ה ט') וחלצה נעלו מעל רגלו.
משרשי המצוה לפי שהאשה הזאת היתה ראויה לשמש האיש הזה תחת אחיו מן הטעם שזכרנו למעלה במצות יבום והוא אינו רוצה בה ציותה התורה שתעשה אליו מעשה שמוש זה של חליצת נעל שהוא שמוש העבד הקנוי בפרסום לפני בית דין להראות לכל שקנויה היתה לו לגמרי וכי ראוי היה לו ליבם אותה מן הטעם הנזכר במצוה הקודמת ולפי שהוא אינו רוצה לעשות מה שמוטל עליו להקים לאחיו שם היא יוצאת מתחת ידו וירקה בפניו להודיע שנפטרה ממנו לגמרי ואינה משועבדת לו עוד לחלוק לו כבוד בשום דבר אבל הוא חשוב אליה כאיש זר שאין משגיחין עליו מלירוק בפניו ותלך לה מעתה ותנשא לכל מי שתרצה.
מדיני המצוה מה שאמרו זכרונם לברכה (יבמות י"ז ע"ב) כי ישבו אחים יחדיו פרט לאשת אח שלא היה בעולמו כלומר שאין בה חיוב של יבום ולא של חליצה כגון שנולד זה האח החי אחר שמת אחיו. ומה שדרשו גם כן (שם) אחים יחדיו המיוחדים בנחלה פרט לאחים מן האם שאינם בחיוב יבום וחליצה. ובן אין לו עיין עליו כלומר שאם יש לאח בן או בת מכל מקום או בן בן או בן בת או בת בת וכל יוצאי ירך אין שם מצות יבום וחליצה מן הטעם שזכרנו במצות יבום.
וזהו סדר חליצה כמו שלמדנוהו מדברי רבותינו זכרונם לברכה בגמרא (פרק מצות חליצה) וכן נהוג היום. יבררו שלשה אנשים שיודעים להקרות היבם והיבמה מה שחייבים לקרות והם הנקראים דיינים ויוסיפו עוד עמהם כדי שיהו חמשה כדי לפרסומי מילתא או עד עשרה וכן נהגו העם. ויזהרו החמשה דיינים שלא יהו קרובים זה לזה ולא ליבם וליבמה. ויאמרו זה לזה נלך למקום פלוני ונקבע מקום לחליצה של פלונית כי כן אמר רבא צריכי דייני למקבע דוכתא (יבמות ק"א ע"ב) וילכו שם. וישבו הדיינין והיבם והיבמה יעמדו כמו בדין שהדיינין בישיבה ובעלי דין בעמידה ובזה אין עיכובא שאם עשו בישיבה אין חליצתן פסולה בכך. ואחר כך ישאלו הדיינין אם היבם הוא גדול בן י"ג שנה ויום אחד ושהביא שתי שערות. וידעו גם כן בבירור אם זאת האשה החולצת היא אשת המת אחיו של זה החולץ כדאמר רבא אין חולצין אלא אם כן מכירין (שם ק"ו ע"א). וכשידעו כל זה בודאי ויתברר להם הדבר ישאלו גם כן על האשה אם אכלה אותו היום ואם אכלה אין חולצין אותה באותו היום חוששין שמא אכלה דברים המביאין אותה לידי רקיקה ובעינן רקיקה מעצמה כדאמר רבא אכלה תומא ורקה אכלה גרגושתא ורקה לא כלום הוא וירקה מעצמה בעינן וליכא (שם ק"ו ע"ב). מיהו אין דבר זה מעכב ואם חלצו בענין זה חליצתן כשרה בדיעבד שהרי רקיקה עצמה אינה מעכבת.
ואחר כך אם רואים בית דין שהיבם והיבמה הגונים זה לזה יפתחו לו ביבום ויאמר לו אי ניחא לך ליבומי יבם ואי לאו חלוץ. ואם חפץ לחלוץ יקח לו סנדל שכולו של עור או מנעל במקום שאין סנדל שכבר נהגו בו כל העם ויזהר שיהיה תפור כולו מעור ושלא יהא גדול ביותר אלא בינוני כדי שיוכל להלך בו וגם שלא יהיה יותר קטן אלא יהא חופה מכל מקום את רוב רגלו. וצריך לכתחלה שיחלוץ במנעל שלו ובמנעל של ימין מיהו בדיעבד אין דבר זה מעכב. ויהיו שתי רצועות של עור או של שער תפורות במנעל ויהיו גדולות כדי שיוכל לכרוך אותן סביב הרגל. ויתן המנעל ברגלו הימנית והוא יחף ולא עם בתי שוקים כדי שלא יהא מעל דמעל ואם חלץ בשמאל חליצתו פסולה. ויזהר שלא יהיה המנעל ארוך כל כך שיעלה למעלה מן הארכובה שזה גם כן הוא מעל דמעל אבל למטה מן הארכובה אינו ודאי מעל דמעל. ואחר כך יכרוך הרצועות סביב רגלו ויקשור אותן שני קשרים. ויעמוד היבם אצל הכותל או אצל עמוד וידחוס רגלו בארץ כדאמר אמימר האי מאן דחליץ צריך למדחסיה לכרעיה (שם ק"ג ע"א).
ואחר כך בית דין מקרין את היבמה בלשון הקדש מן מאן יבמי עד לא אבה יבמי. ותזהר שלא תפסיק בין לא אבה אלא תקרא שתי תיבות אלו בבת אחת בלא הפסק כי היכי דלא לישתמע אבה יבמי. ומקרין ליבם לא חפצתי לקחתה.
ואחר כך באה היבמה אצל היבם ונגשה אליו ומתרת את הרצועות בלא סיוע של היבם כלל ומשמטת את המנעל מרגלו ובזה גם כן לא יסייע היבם כלל אלא שיעמוד סמוך לכותל וידחוס רגלו יפה בקרקע והכל מעומד כמו שאמרנו. ולפי הגמרא שלנו היא חולצת בין בשמאל בין בימין שלא מצינו בגמרא קפידא על זה אבל בירושלמי (פי"ב דיבמות ה"א) אמרו שצריכה לחלוץ בימין לפיכך החולצת תחוש לעצמה ותחלוץ לכתחלה בימין ואם היא גדמת תחלוץ בשניה לכתחלה כמו שמפורש בגמרא (שם ק"ה ע"א).
ואחר כך וירקה בפניו רוק שהוא נראה לדיינים כדאמר רבא צריכין דייני למיחזי רוקה כי נפיק מפומה דיבמה (שם ק"ו ע"ב). ובעינן דמטי רוקא להדי אפיה דיבם כדאמרינן בגמרא (שם) שאם הוא ארוך והיא גוצא וקלטתו הרוח קרינן ביה בפניו ואם היא ארוכה והוא גוץ וקלטתו הרוח לא מהני מידי דבעינן דמטי עד להדי אפיה מיהו בתר דמטא להדי אפיה אי קלטתו הרוח לית לן בה.
ואחר כך מקרין אותה בית דין בלשון הקדש מן ככה יעשה לאיש עד חלוץ הנעל ואחר כך עונין כל העומדים שם חלוץ הנעל חלוץ הנעל חלוץ הנעל שלשה פעמים כדתניא אמר רבי יהודה פעם אחת היינו יושבים לפני רבי טרפון ובאת יבמה לחלוץ אמר ענו כולכם חלוץ הנעל שלשה פעמים. ואמרינן בגמרא (שם) אמר רב יהודה אמר רב מצות חליצה קוראה וקורא חולצת ורוקקת וקוראה מאי קמשמע לן מתניתין היא קמשמע לן מצוה ואי אפיך לית לן בה וכן הלכה.
ואחר שחלצה בבית דין כראוי בית דין כותבין לה גט חליצה כדי שתנשא בו לשוק. וכתב הרב אלפסי זכרונו לברכה בהלכותיו וזהו לשונו. וכד כתב גט חליצה צריך לסרגוליה במסרגלא ולא בדיותא וצריך למכתב במותב תלתא כחדא הוינא ומיחתם עליה תלתא ובלבד שיודעין להקרות.
ודין הוא גט חליצה.
ביום פלוני דהוא יום כדין לירח פלוני דהוא כדין וכדין לבריאת העולם למנינא דרגילנא במתא פלונית אנחנא דייני דמקצתנא חתימין לתתא במותב תלתא כחדא הוינא בבי דינא וסליקת קדמנא פלנית בת פלוני ארמלתא דפלוני והקריבת קדמנא גברא חד דשמיה פלוני בר פלוני וכן אמרה לנא פלנית דא פלוני בר פלוני אחוהי דפלוני בר פלוני מאבוה הוינא נסיבנא ליה ושכיב וחיי לרבנן ולכל ישראל שבק ובר וברת ירית ומחסין ומוקי שמא בישראל לא שבק והדין פלוני אחוהי חזי ליבומי יתי כען רבנן דייני אמרו ליה אי צבי ליבומי יתי ייבם ואי לא ליטלע לי קדמיכון רגליה דימינא ואשרי סיניה מעל רגליה ואירוק באנפוהי ואישתמודענוהי לפלוני דנא דאחוהי דפלוני מאבוה הוא ואמרנא ליה אי צבית ליבומי יתה יבם ואי לא איטלע לה קדמנא רגלך ימינא ותשרי סינך מעל רגלך ותירוק באנפך ועני ואמר לית אנא צבי ליבומי יתה מיד אקרינוה לפלונית דא מאן יבמי להקים לאחיו שם בישראל לא אבה יבמי ואף להאי פלוני אקרינא ליה לא חפצתי לקחתה ואטלע לה רגליה דימינא ושרת סיניה מעל רגליה ורקת באנפוהי רוקא דאתחזי לנא מן פומא על ארעא ותוב אקרינוה לפלניתא דא ככה יעשה לאיש אשר לא יבנה את בית אחיו. ותוב אקרינוה ונקרא שמו בישראל בית חלוץ הנעל ואנחנא דייני וכל דהוו יתבין תמן ענינא בתרה חלוץ הנעל תלתא זימני ומדאיתעבד עובדא דנא קדמנא שרינוה לפלניתא דא למהך להתנסבא לכל גבר דתיצבי ואינש לא ימחה בידה מן יומא דנן ולעלם ובעית מיננא פלניתא דא גיטא דחליצותא דנא וכתבנא וחתמנא ויהיבנא לה לזכו כדת משה וישראל.
וחתימין תלתא עליה.
ויתר פרטי המצוה מבוארים במסכתא המחוברת על מצות יבום וחליצה והיא מסכת יבמות ומפני כן נקראת יבמות ולא חליצות מפני שאמרו זכרונם לברכה (שם ל"ט ע"ב) מצות יבום קודמת למצות חליצה.
ונוהגת בכל מקום ובכל זמן בזכרים.
ועובר על זה ולא רצה ליבם יבמתו ולא לחלוץ ברוע לבבו ביטל עשה זה.
<h2>מצוה תר כי תצא מצוה להציל הנרדף</h2>
שנצטוינו להציל הנרדף מיד מי שירדפהו להורגו ואפילו בנפש הרודף כלומר שאנו מצווין להרוג הרודף אם לא נוכל להציל הנרדף אלא אם כן נהרוג הרודף ועל זה נאמר (דברים כ"ה י"ב) וקצתה את כפה לא תחוס עינך. ואמרו בספרי והחזיקה במבושיו מה אותו מקום מיוחד שיש בו סכנת נפשות ונאמר על זה וקצותה את כפה כך כל דבר שיש בו סכנת נפשות הרי הוא בוקצותה את כפה ומנין שאם אינו יכול להצילו בכפה בלבד שחייב להצילו בנפשה תלמוד לומר לא תחוס עינך. וזה שאמר הכתוב אשת האחד דבר הכתוב בהוה שאשתו של אדם אצלו תמיד ומשתדלת להצילו מיד מכהו בכל כחה אבל הוא הדין בכל אדם.
משרשי המצוה לפי שהשם ברוך הוא ברא העולם ורצה בישובו וישוב העולם יתקיים בתשועת החלש מיד חזק ממנו ועוד כי הנרדף לעולם עיניו ולבו אל ה' להושיעו מיד רודפו וכענין שכתוב (קהלת ג' ט"ו) והאלהים יבקש את נרדף כלומר הנרדף מבקש לאלהים ומתחנן אליו על כן ציונו ברוך הוא לעזור לו.
מדיני המצוה מה שאמרו זכרונם לברכה שאפילו היה הנרדף קטן והרודף גדול ממנו בכל דבר הכל חייבין להצילו ואפילו בנפשו של רודף. ובמה דברים אמורים שמצילין בנפש הרודף בשאי אפשר לנו להצילו באחד מאיבריו אבל כל שאפשר להצילו באחד מן האיברים והציל בנפש הרי זה שופך דמים. וכן אמרו רבותינו זכרונם לברכה (סנהדרין מ"ט ע"א) בענין מיתת אבנר כשהרגו יואב שכתוב שם (שמואל ב' ג כ"ז) וימת בדם עשהאל אחיו באה הקבלה על זה שתבעו יואב לאבנר על דם עשהאל ודנו בדין סנהדרין כלומר הרגו בטענה שהיה ראוי למות עליה על פי סנהדרין אמר לו למה הרגת עשהאל אמר לו אבנר עשהאל רודף היה אמר לו יואב היה לך להציל עצמך באחד מאיבריו אמר לו אבנר לא ידעתי לכוין לו אמר לו יואב בדופן חמשית כוונת לו באחד מאיבריו לא יכולת לכוין לו ועל זה נאמר וימת בדם עשהאל אחיו.
ואמרו זכרונם לברכה בענין רודף שאף על פי שלא קבל התראה מכיון שהתרו בו והוא עדיין רודף אין לו דמים ומותר להורגו.
ומטעם רודף הורו זכרונם לברכה באשה המקשה לילד לחתוך העובר במעיה בין בסם בין ביד מפני שהוא כרודף אחריה להורגה ואם הוציא ראשו אין נוגעין בו שאין דוחין נפש מפני נפש וזהו טבעו של עולם.
ואחד הרודף אחר חברו להרגו או אחר כל העריות שיש בו כרת לבועלן מצילין אותן מהם בנפשותם של רודפים והוא הדין לרודף אחר הזכור לבוא עליו אבל הרודף אחר הבהמה וכן הרץ לעשות אחת מכל שאר העברות שבתורה ואפילו לעבוד עבודה זרה אין הורגין אותו עד שיעבור העברה שדנין אותו בבית דין שבשתי עברות אלו לבד באה הקבלה שמצילין אותן בנפש הרודף אבל בכל שאר העברות שבתורה מביאין אותם לבית דין והם דנין אותן. ויתר פרטי המצוה מבוארים במסכת סנהדרין פרק שמיני.
ונוהגת בכל מקום ובכל זמן בזכרים ונקבות.
ועובר על זה ויכול להציל הנרדף ולא הצילו באחד מאיבריו של רודף או אפילו בנפשו ביטל עשה זה מלבד שעבר על שני לאוין שהן לא תחוס עינך ולא תעמוד על דם רעך כמו שנכתוב בלאוין (מצוה תר"א) בעזרת השם וענשו גדול מאד כאילו הוא מאבד נפש מישראל.
<h2>מצוה תרא כי תצא שלא לחוס על הרודף</h2>
שנמנענו מלחמול על נפש הרודף וביאור זה הענין כמו שכתבתי במצות עשה כ"ה שבסדר זה (ת"ר) שבאה הקבלה אלינו בשתי עברות שהן רציחה ועריות שכל שנראהו רודף לעשות אחת מהן שנמנעהו בכל כחנו ואם אינו רוצה להמנע מעשות העברה (בדברים) ונוכל להציל מידו הנרדף או הנרדפת באחד מאיבריו שנקטעהו ואם אי אפשר לנו להציל הנרדף אלא אם כן נהרוג הרודף שנהרגהו ועל זה באה המניעה עלינו שלא לחמול עליו אלא שנהרגהו על כל פנים אם אי אפשר לנו בשום צד להציל הנרדף אלא בנפשו ועל זה נאמר (דברים כ"ה י"ב) וקצתה את כפה לא תחוס עינך ולשון ספרי וקצותה את כפה מלמד שאתה חייב להצילו בכפה להצילו בנפשה מנין תלמוד לומר לא תחוס עינך.
ומשרשי המצוה וענינה כמנהג הספר מבואר במצות עשה הנזכר שבסדר הזה (ת"ר).
<h2>מצוה תרב כי תצא שלא נשהה מאזנים ומשקלים חסרים עמנו ואף על פי שלא נשא ונתן בהן</h2>
שנמנענו שלא לשהות את המשקלים והמאזנים החסרים בבתינו ואף על פי שלא נשא ונתן במקחנו ובממכרנו בהן פן יהיה לנו למוקש ועל זה נאמר (דברים כ"ה י"ג) לא יהיה לך בכיסך אבן ואבן גדולה וקטנה וכן לא יהיה לך בביתך איפה ואיפה. וכן אמרו זכרונם לברכה בבבא בתרא (פ"ט ע"ב) אסור לאדם שישהא מדה חסרה או יתרה בתוך ביתו ואפילו הוא עביט של מימי רגלים.
וכתב הרמב"ם ז"ל (בספר המצוות) ואל תחשוב שיהיו שני מצוות אחר שהם שני לאוין אמנם באו להשלים דיני המצוה עד שיכללו שני מיני השיעור והם המשקל והמדה כאילו הוא אומר לא יהיה לך שני שיעורין לא במדה ולא במשקל כמו לא תשיך לאחיך נשך כסף נשך אוכל נשך כל דבר אשר ישך שהכל לאו אחד כי לא בהכפל הלשונות תרבינה המצוות כשיהיה הענין אחד וכן לא יראה לך חמץ ולא יראה לך שאור שהן לאו אחד לפי שהענין אחד אלא שנאמרו לביאור תשלום הענין.
משרשי מצוה זו וקצת דיניה כמנהגי בספר הזה כתבתי בסדר קדושים תהיו עשה י"ב (מצוה רנ"ט) ולאו ל"ו (מצוה רנ"ח) במצות צדוק המאזנים והאזהרה שלא לשקר בהם ומשם תראה מה שצריך לך בזו.
ונוהגת בכל מקום ובכל זמן בזכרים ונקבות.
ועובר על זה ושוהה משקל חסר או מאזנים חסרות בתוך ביתו ואפילו לא ישקול בהם לעולם. עבר על לאו זה. ואין בו מלקות לפי שאין בו מעשה ועוד שאפילו עבר ושקל בהם לתשלומין ניתן וכבר נודע שאין לוקין מלאו שניתן לתשלומין.
<h2>מצוה תרג כי תצא מצוה לזכור מהשעשה עמלק לישראל בצאתם ממצרים</h2>
שנצטוינו לזכור מה שעשה עמלק לישראל שהתחיל להתגרות בם בצאתם ממצרים בטרם נשא גוי וממלכה ידו עליהם וכענין שכתוב (במדבר כ"ד כ') ראשית גוים עמלק ותרגומו ריש קרביא דישראל הוה עמלק שהכל היו יראים מהם בשמעם היד הגדולה אשר עשה להם ה' במצרים והעמלקים ברוע לבבם ובמזגם הרע לא שתו לבם לכל זה ויתגרו בם והעבירו מתוך כך יראתם הגדולה מלב שאר האומות וכענין שמשלו בזה משל רבותינו זכרונם לברכה (תנחומא כאן) ליורה רותחת שאין כל בריה יכולה לירד לתוכה ובא אחד וקפץ וירד לתוכה אף על פי שנכוה הקר אותה לאחרים. ועל זכירת ענינם זה נאמר (דברים כ"ה י"ז) זכור את אשר עשה לך עמלק בדרך בצאתכם ממצרים.
משרשי המצוה לתת אל לבנו שכל המיצר לישראל שנאוי לפני השם ברוך הוא וכי לפי רעתו וערמת רוב נזקו תהיה מפלתו ורעתו כמו שאתה מוצא בעמלק כי מפני שעשה רעה גדולה לישראל שהתחיל הוא להזיקם ציונו ברוך הוא לאבד זכרם מני ארץ ולשרש אחריו עד כלה.
מדיני המצוה מה שאמרו זכרונם לברכה שחיוב זכירה זו היא בלב ובפה וכן הוא בספרי זכור את אשר עשה וגו' יכול בלבבך כשהוא אומר לא תשכח הרי שכחת הלב אמורה הא מה אני מקיים זכור שתהא שונה בפיך עד כאן בספרי כדי שלא ישכח הדבר פן תחלש איבתו ותחסר מהלבבות באורך הזמנים.
ואל הזכירה הזאת בלב ובפה לא ידענו בה זמן קבוע בשנה או ביום כמו שנצטוינו בזכירת יציאת מצרים בכל יום ובכל לילה והטעם כי בזכירה ההיא עיקר הדת וכמו שהרחבנו הדבור על זה בהרבה מקומות בספרי אבל טעם זכירת מה שעשה עמלק אינו רק שלא תשכח שנאתו מלבנו ודי לנו בזה לזכור הענין פעם אחת בשנה או שתי שנים ושלש. והנה בכל מקומות ישראל קוראים ספר התורה בשנה אחת או בשתים או שלש לכל הפחות והנה הם יוצאים בכך מצוה זו. ואולי נאמר כי מנהגן של ישראל בפרשת זכור לקרותה בשבת מיוחד בכל שנה תורה היא ומפני מצוה זו היא שקבעו כן והוא השבת שלפני פורים לעולם ודין יהיה לקרותה ביום פורים לפי שהוא מענינו של יום כי המן הרשע היה מזרעו אבל להודיע שקודם נס זה נצטוינו בזכירה זו קבעו הפרשה קודם לפורים אבל סמכוה לפורים על דרך מה שיאמרו זכרונם לברכה במקומות סמכו ענין לו.
ונוהגת מצוה זו בכל מקום ובכל זמן בזכרים כי להם לעשות המלחמה ונקמת האויב לא לנשים.
ועובר על זה ולא זכר בלבו וקרא בפיו מעולם מה שעשה עמלק לישראל ביטל עשה זה וגם עבר על לאו הבא על זה שהוא לא תשכח כמו שנכתוב בסוף הלאוין שבסדר זה (מצוה תר"ה) בעזרת השם.
<h2>מצוה תרד כי תצא מצוה להכרית זרעו של עמלק</h2>
שנצטוינו למחות זרעו של עמלק ולאבד זכרו מן העולם זכר ונקבה גדול וקטן ועל זה נאמר (דברים כ"ה י"ט) תמחה את זכר עמלק שבכלל זכר הוא הכל. וכבר טעה בנקוד תיבה זו גדול הדור והוא יואב בן צרויה והשאיר מהם הנקבות לפי שרבו לא השגיח יפה עליו כשלמדו מקרא זה ונשתבש יואב וקרא זכר כמו שבא בבבא בתרא פרק לא יחפור (כ"א ע"ב).
משרשי המצוה הענין שכתבנו במצוה הקודמת לה.
דיני המצוה קצרים והם מבוארים בפרק שמיני מסוטה.
וזאת מן המצוות המוטלות על הצבור כולן וכענין שאמרו זכרונם לברכה (סנהדרין כ' ע"ב) שלש מצוות נצטוו ישראל בשעת כניסתן לארץ למנות להם מלך ולבנות להם בית הבחירה ולהכרית זרע עמלק. ובאמת כי גם על כל יחיד מישראל הזכרים מוטל החיוב להרגם ולאבדם מן העולם אם יש כח בידם בכל מקום ובכל זמן אם אולי ימצא אחד מכל זרעם.
ועובר על זה ובא לידו אחד מזרע עמלק ויש סיפק בידו להורגו ולא הרגו ביטל עשה זה.
<h2>מצוה תרה כי תצא שלא נשכח מעשה עמלק שעשה עם אבותינו בצאתם ממצרים</h2>
שנמנענו מלשכוח מה שעשה עמנו עמלק כלומר התחלתו להזיק לנו ועל זה נאמר בפרשה זו של עמלק (דברים כ"ה י"ט) לא תשכח. וכתוב בספרי זכור בפה לא תשכח בלב כלומר לא תשליך שנאתו ולא תסירה מנפשך בענין שתשכח אותה.
משרשי המצוה וכל ענינה כתוב במצות עשה כ"ו שבסדר זה (תר"ג) קחנו משם.
<h2>מצוה תרו כי תבוא מצות קריאה עלהבכורים</h2>
שנצטוינו בהביאנו הבכורים למקדש לקרות עליהם הכתובים אלו הנזכרים בפרשה זו והן מארמי אובד אבי עד הנה הבאתי את ראשית פרי האדמה אשר נתתה לי ה' ועל זה נאמר (דברים כ"ו ה') וענית ואמרת לפני ה' אלהיך וגו' וזאת המצוה יקראו זכרונם לברכה (סוטה ל"ב ע"א) מקרא בכורים. ומצות הבאתן כתבתיו בכסף תלוה עשה ז' (מצוה ע"ב) ונכפלה המצוה להביאן כמו כן בפרשה זו וכבר נודע כי הרבה מן המצוות נכפלות בתורה וכולן לענין ולצורך גדול.
משרשי המצוה לפי שהאדם מעורר מחשבותיו ומצייר בלבבו האמת בכח דברי פיו על כן בהיטיב אליו השם ברוך הוא ובברכו אותו ואת אדמתו לעשות פירות וזכה להביאם לבית אלהינו ראוי לו לעורר לבבו בדברי פיהו ולחשוב כי הכל הגיע אליו מאת אדון העולם ויספר חסדיו יתברך עלינו ועל כל עם ישראל דרך כלל ועל כן מתחיל בענין יעקב אבינו שחלצו האל מיד לבן וענין עבודת המצריים בנו והצילנו הוא ברוך הוא מידם ואחר השבח מבקש מלפניו להתמיד הברכה עליו ומתוך התעוררות נפשו בשבח השם ובטובו זוכה ומתברכת ארצו ועל כן ציונו ברוך הוא על זה כי חפץ חסד הוא.
מדיני המצוה מה שאמרו זכרונם לברכה (בכורים פ"א מ"ה) שאין חיוב מצות מקרא בכורים על כל מביא בכורים במקדש שיש מביאין ואינן קורין ואלו הן האשה והטומטום והאנדרוגינוס לפי שכל אלו אינן יכולים לומר מן האדמה אשר נתת לי כי הארץ לא נתחלקה אלא לזכרים ודאין. וכן האפוטרופין אינן קורין שמביאין בכורים בשביל אחרים וכן העבד והשליח אינן קורין שאינן יכולין לומר גם כן אשר נתת לי שהארץ אינה שלהם.
ומן הענין הזה יש לנו ללמוד בתפלותינו ותחנונינו לפני השם ברוך הוא לדקדק מאד ולהזהר בלשון שלא לומר דבר לפני השם כי אם בדקדוק גדול וזכור זה בני ושמרהו.
ועוד אמרו זכרונם לברכה בענין זה שהגרים אף על פי שלא נתחלקה להם הארץ מביאין וקורין כי לאברהם ניתנה תחלה והוא נקרא אב המון גוים (בראשית י"ז ד') כלומר שכל המתגייר נחשב לו כבן.
ואמרו זכרונם לברכה (בכורים פ"א מ"ו) שהקונה שתי אילנות בתוך שדה חברו מביא ואינו קורא לפי שנסתפקו בגמרא (בבא בתרא פ"א ע"ב) אם יש לקונה שתי אילנות קרקע אם לא אבל הקונה שלש מביא וקורא. ויתר פרטי המצוה מבוארין במסכת בכורים ובפרק שביעי מסוטה.
ונוהגת מצוה זו בזמן שבית המקדש קיים ובארץ ישראל דוקא שנאמר (שמות כ"ג י"ט) ראשית בכורי אדמתך תביא בית ה' אלהיך ובזכרים ולא בנקבות כמו שאמרנו ומדרבנן היו מביאין בכורים בזמן הבית מערי סיחון ועוג ומסוריא.
ועובר על זה והביא בכורים ולא קרא עליהן באותו זמן ביטל עשה זה.
<h2>מצוה תרז כי תבוא מצות וידוי מעשר</h2>
שנצטוינו להתודות לפני ה' ברוך הוא ולהגיד בפינו בבית מקדשו שהוצאנו חוקי המעשרות והתרומות מתבואותינו ומפירותינו ושלא נשאר כלום מהם ברשותנו שלא נתננו אותו וזהו נקרא מצות וידוי מעשר ועל זה נאמר (דברים כ"ו י"ג) ואמרת לפני ה' אלהיך בערתי הקדש מן הבית וגו'.
משרשי המצוה לפי שסגולת האדם וגודל שבחו הוא הדבור שהוא יתר בו על כל מיני הנבראים שאילו מצד יתר התנועות גם שאר בעלי חיים יתנועעו כמוהו ועל כן יש הרבה מבני אדם שיראין מלפסול דבורם שהוא ההוד הגדול שבהם יותר מלחטוא במעשה. ובהיות ענין המעשרות והתרומות דבר גדול וגם כי בה תלויה מחית משרתי האל היה מחסדיו עלינו כדי שלא נחטא בהן להזהירנו עליהם להפריש אותן ושלא ליגע וליהנות בהם בפועל וגם שנעיד על עצמנו בפינו בבית הקדוש שלא שקרנו בהם ולא עכבנו דבר מהם וכל כך כדי שנזהר מאד בענין.
מדיני המצוה כגון מה שאמרו זכרונם לברכה (מגילה כ' ע"ב) אין מתודין וידוי זה אלא ביום וכל היום כשר לוידוי מעשר והוא נאמר בכל לשון ומצותו בבית המקדש שנאמר לפני ה' אלהיך אבל אם התודה בכל מקום יצא וצריך המתודה שלא ישאר אצלו דבר מכל המתנות שכן הוא אומר בערתי הקדש מן הבית ואימתי הוא מתודה אחר שנה שלישית שמפרישין בה מעשר עני בשנה הרביעית שאחריה ביום טוב האחרון של פסח וכן בשנה השביעית. ויתר פרטיה מבוארים בפרק אחרון ממסכת מעשר שני.
ונוהגת מצוה זו בזמן הבית בזכרים.
ועובר על זה ולא התודה וידוי זה של מעשרות בזמנו בזמן הבית ביטל עשה זה.
<h2>מצוה תרח כי תבוא שלא לאכול מעשר שני באנינות</h2>
שלא לאכול מעשר שני באנינות. וענין מעשר שני כתבתיו בסדר ראה אנכי עשה י' בסימן תמ"ה (מצוה תע"ג). וענין האנינות דאוריתא הוא מי שמת לו אחד מקרוביו שהוא חייב להתאבל עליהם ואותו היום שימות ויקברנו נקרא אונן ובפירוש אמרו זכרונם לברכה שיום מיתה וקבורה בלבד הוא עיקר האנינות דאוריתא וביום דוקא ולא בלילה שנאמר (ויקרא י' י"ט) ואכלתי חטאת היום ודרשו זכרונם לברכה (זבחים ק' ע"ב) היום אסור ובלילה מותר ועל זה נאמר (דברים כ"ו י"ד) לא אכלתי באוני ממנו לומר שאם אכל באנינות היה עובר. ולא מעשר שני בלבד אסור לאכלו באנינות אלא אף כל הקדשים מי שאכלן באנינות לוקה עליהן.
משרשי המצוה לפי שהקדשים שולחן גבוה הם ואין ראוי למי שהוא דואג וכואב מאד בלבבו לקרב אל שולחן המלך ועל דרך משל כעין שכתוב (מגלת אסתר ד' ב') כי אין לבוא אל שער המלך בלבוש שק. ועוד טעם אחר כי באכילת הקדשים תמצא כפרה אל הבעלים וכענין שאמרו זכרונם לברכה (פסחים נ"ט ע"ב) כהנים אוכלין ובעלים מתכפרין ואין ספק כי באכלם את קדשיהם היו אוכלין אותם בכוונה ובדעת שלם וכל מחשבותם וכל תנועותיהם נכונות נגד ה' ובהיות האדם צעור דואג וחרד ביום מות קרובו אין דעתו וכוונתו מיושבת כלל ועל כן אין ראוי לאכול קדשי שמים וכשר הדבר בעיני אומרו.
מדיני המצוה מה שאמרו זכרונם לברכה שאין חיוב מלקות לאוכל מעשר שני באנינות אלא לאוכל אותו בירושלם ומה שאמרו שהאוכל אותו באנינות דרבנן שמכין אותו מכת מרדות ואיזהו אנינות דרבנן זה הלילה שאחר יום הקבורה וכן כל הימים שישתהה המת בין יום מיתה וקבורה. ויתר פרטי המצוה ומשפטי האנינות מבוארים בפרק שמיני מפסחים ושני מזבחים.
ונוהג איסור זה בזכרים ונקבות בזמן הבית שהיה שם מעשרות דאוריתא.
ועובר על זה בזמן ההוא ואכל כזית קדשים או מעשר שני באנינות דאוריתא לוקה.
<h2>מצוה תרט כי תבוא שלא לאכול מעשר שני בטומאה</h2>
שלא לאכול מעשר שני בטומאה ואפילו בירושלם עד שיפדה שהעיקר אצלנו שמעשר שני שנטמא פודין אותו ואפילו בירושלם כמו שהתבאר במסכת מכות (י"ט ע"ב) ועל זה נאמר (דברים כ"ו י"ד) לא בערתי ממנו בטמא והוא כאילו אמר לא תבער ממנו בטמא כלומר לא תאכל ממנו בטמא כי אחר שהשם ציונו שנאמר לא עשיתי כן וכן הרי הוא כאלו ציונו לא תעשה כן ומן הטעם הזה נחשוב לשונות אלו שבפסוק זה ללאוין. והנה סוף הפסוק אומר שמעתי בקול ה' אלהי לומר שהוא הזהירנו על כל זה.
משרשי הרחקת הטומאה מן הקודש כתבתי במקומות הרבה מן הספר מה שידעתי בו.
מדיני המצוה מה שאמרו זכרונם לברכה (בספרי) לא בערתי ממנו בטמא בין שאני טמא והוא טהור בין שאני טהור והוא טמא כלומר שבכל אחד משני צדדין אלו לוקין עליהן והוא שיאכל אותו בירושלם שהיא מקום אכילתו שכן פירשו זכרונם לברכה שאין לוקין עליו אלא שם אבל האוכלו בטומאה חוץ לירושלם אינו לוקה עליו אלא מכין אותו מכת מרדות דרבנן. ויתר פרטיה מבוארין בסוף מכות (י"ט ע"ב).
ונוהג איסור זה בזכרים ונקבות בזמן הבית שיהיו לנו מעשרות דאוריתא.
<h2>מצוה תרי כי תבוא שלא להוציא דמי מעשר שני בשאר דברים שאינם מאכילה ושתיה</h2>
שלא להוציא דמי מעשר שני אלא בצרכי אכילה ושתיה ועל זה נאמר (דברים כ"ו י"ד) ולא נתתי ממנו למת שמעתי בקול ה' אלהי כלומר לא הוצאתי ממנו בדבר שאינו מקיים את הגוף.
בשורש מצות מעשר שני שכתבתי בסדר ראה אנכי עשה י' בסימן תמ"ה (מצוה תע"ג) תבין טעם הענין למה נצטוינו שלא להוציאו כי אם בצרכי אכילה ושתיה ולא נוכל להוציאו אפילו לקנות בו כלי כסף וזהב או עבדים ושאר הדברים. וקחנו משם.
מדיני המצוה מה שאמרו זכרונם לברכה (מעשר שני פ"ב מ"א) שמותר להוציאו בדברים שיסוך גופו בהם שהסיכה בכלל אכילה ושתיה דכעין מזון היא לחזק הגוף ולהועילו. ומה שאמרו שאסור להוציא דמיו בשום דבר אחר חוץ מאכילה ושתיה וסיכה ואפילו יהיה דבר מצוה ולשון ספרי שלא לקחתי ממנו ארון ותכריכין. ואמרו זכרונם לברכה שכל זמן שהוציא ממנו כלום לשום דבר חוץ מאכילה ושתיה וסיכה שתשלום זה הוא שישלם מעות כנגדן ויאכל מהן בירושלם צרכי סעודה ומן הדומה דכיון שיש בו תשלומין אין בו חיוב מלקות. ויתר פרטיה מבוארין במסכת מעשר שני.
ונוהג איסור זה בזכרים ונקבות בזמן הבית כי אז היה לנו מעשרות.
ועובר על זה והוציא בזמן ההוא מעות מעשר שני בשום דבר חוץ מאכילה ושתיה וסיכה עבר על לאו ומשלם מכיסו דמים כמותם ולוקח מהם צרכי אכילה ואוכלן בירושלם כמו שאמרנו.
<h2>מצוה תריא כי תבוא מצוה להדמות בדרכי השם יתברך הטובים והישרים</h2>
שנצטוינו לעשות כל מעשינו בדרך היושר והטוב בכל כחנו ולהטות כל דברינו אשר בינינו ובין זולתנו על דרך החסד והרחמים כאשר ידענו מתורתנו שזהו דרך השם וזה חפצו מבריותיו למען יזכו לטובו כי חפץ חסד הוא ועל זה נאמר (דברים כ"ח ט') והלכת בדרכיו. ונכפלה המצוה עוד במקום אחר שנאמר ללכת בכל דרכיו.
ואמרו זכרונם לברכה בפירוש זאת המצוה מה הקדוש ברוך הוא נקרא רחום אף אתה היה רחום מה הקדוש ברוך הוא נקרא חנון אף אתה היה חנון מה הקדוש ברוך הוא נקרא צדיק אף אתה היה צדיק מה הוא נקרא קדוש אף אתה היה קדוש. והענין כולו לומר שנלמד נפשנו ללכת בפעולות טובות כאלו ומדות נכבדות אשר יסופר בהם יתברך על דרך משל לומר שמתנהג במדות טובות אלו עם בריותיו. והוא ברוך הוא יתעלה על כל עילוי גדול שאין בנו כח ודעה להשיג גודל מעלתו ורוב טובו ולא בכל הנבראים ועל הדרך הזה שאמרנו יקראו הנביאים לאל ברוך הוא כל הכינויים צדיק ישר תמים גבור חזק רב חסד ארך אפים כי באמרם ארך אפים אין הענין חלילה שיהיה כעס לפניו לעולם כי אשר בידו להמית ולהחיות למחות עולם ולבראות ואין אומר לו מה תעשה למה יכעוס גם כי הכעס איננו שלמות בכועס ואליו ברוך הוא כל השלמות. אבל הענין באמת על הדרך שזכרנו כלומר שהן המדות המעולות שמתנהג בהן עם בריותיו ויש לנו ללמוד ולעשות כל דרכינו בדמיונו.
ואולי בני תחשוב לבא אלי במה שכתוב (תהלים ז' י"ב) ואל זועם בכל יום וגם אמרו זכרונם לברכה (ברכות ז' ע"א) וכמה זעמו רגע. ואתה בני אל תטעה בזה חלילה לאל מרשע ומלבבך להאמין בו ברוך הוא כי אם תכלית כל שלמות וענין הכעס לא יארע בנו רק מצד היותנו בעלי החומר הגרוע. ובאמת כי הזעם שזכרו בו איננו רק על דרך משל ענין העולם כוונתם לומר כי בהיות רוב בני אדם שבעולם נמשכים אחר תאוותם ומהם רבים עובדים לשמש ולירח ולמזלות וגם לעצים ולאבנים יתחייב העולם מתוך כך כליה תמיד ואולי אמרם שזעמו רגע בכל יום הטעם לפי שהעולם נדון אחר רובו ובכל יום ויום מתחייב העולם על מעשיהם הרעים ואותו רגע קטן אשר ישלים הרוב חוטא אחד בחטאו ידמו זכרונם לברכה לזעם האל לומר שיש באותו רגע חרון אף בעולם וחיוב עליהם שהכל ראויים באותו רגע מכח מדת הדין לכלות אלא שמדת הרחמים מכרעת מיד ומעמידו. וקבל זה בני ממני עד שמעך טוב ממנו.
שורש מצוה זו ידוע הוא כי היא ושרשו דבר אחד.
דיניה גם כן קצרים ענינם הוא דרך כלל שיבחר לו האדם בכל עניניו ובכל מעשיו בין באכילה בין בשתיה בין במשא ומתן בין בדברי תורה בין בתפלה בין בשיחה ובכל דבר הדרך הטובה והממוצעת ולא יתרחק אל הקצוות לעולם ועל כלל הענין הזה אמרו זכרונם לברכה (סוטה ה' ע"ב) שיהא אדם שם דעותיו תמיד כלומר שיחשוב בענינו לעשות אותם על דרך המצוע והיושר וסמכו הדבר לקרא דכתיב (תהלים נ' כ"ג) ושם דרך אראנו בישע אלהים דרשו הם לא תקרי ושם אלא ושם.
ונוהגת מצוה זו בכל מקום ובכל זמן בזכרים ונקבות.
ועובר על זה ואינו משתדל להישיר דרכיו ולכבוש יצרו ולתקן מחשבותיו ומעשיו לאהבת האל ולקיים המצוה הזאת ביטל עשה זה.
<h2>מצוה תריב נצבים מצות הקהל במוצאי שביעית</h2>
שנצטוינו שיקהל עם ישראל כולו אנשים ונשים וטף במוצאי שנת השמטה בחג הסוכות ביום שני בחג ולקרוא קצת מספר משנה תורה באזניהם שהוא אלה הדברים ועל זה נאמר (דברים ל"א י"ב) הקהל את העם האנשים והנשים והטף וגו'. וזאת היא מצות הקהל הנזכרת בתלמוד כענין שאמרו בראשון של קדושין (ל"ד ע"א) והרי הקהל דמצות עשה שהזמן גרמא הוא ונשים חייבות ופירשו בסוף הענין אין למדין מן הכללות כלומר שהאמת שהנשים חייבות בזאת המצוה.
משרשי המצוה לפי שכל עיקרן של עם ישראל היא התורה ובה יפרדו מכל אומה ולשון להיות זוכין לחיי עד תענוג נצחי שאין למעלה הימנו בנבראים על כן בהיות כל עיקרן בה ראוי שיקהלו הכל יחד בזמן אחד מן הזמנים לשמוע דבריה ולהיות הקול יוצא בתוך כל העם אנשים ונשים וטף לאמר מה הקיבוץ הרב הזה שנתקבצנו יחד כולנו ותהיה התשובה לשמוע דברי התורה שהיא כל עיקרנו והודנו ותפארתנו ויבואו מתוך כך לספר בגודל שבחה והוד ערכה ויכניסו הכל בלבם חשקה ועם החשק בה ילמדו לדעת את השם ויזכו לטובה וישמח ה' במעשיו וכענין שכתוב בפירוש בזאת המצוה ולמען ילמדו ויראו את ה'.
מדיני המצוה מה שאמרו זכרונם לברכה שהמלך הוא היה המחוייב לקרוא באזניהם. ובעזרת הנשים היה קורא וקורא כשהוא יושב ואם קרא מעומד הרי זה משובח. ומהיכן הוא קורא מתחלת ספר אלה הדברים עד סוף פרשת שמע ישראל ומדלג לוהיה אם שמוע וגומר אותה פרשה ומדלג לעשר תעשר וקורא מעשר תעשר על הסדר עד סוף ברכות וקללות עד מלבד הברית אשר כרת אתם בחורב ופוסק.
וכיצד הוא קורא תוקעין בחצוצרות בכל ירושלם ומביאין בימה גדולה ושל עץ היתה ומעמידין אותה באמצע עזרת נשים והמלך הולך ויושב עליה כדי שישמעו קריאתו וכל ישראל העולים לחג מתקבצים סביביו. וחזן הכנסת נוטל ספר תורה ונותנו לראש הכנסת וראש הכנסת נותנו לסגן והסגן נותנו לכהן גדול והכהן גדול נותנו למלך כדי להדרו ברוב בני אדם. והמלך מקבלו כשהוא עומד ואם רצה יושב ופותח ומברך כדרך שמברך כל קורא בתורה בבית הכנסת וקורא הפרשיות שאמרנו ומברך לאחריה כדרך שמברכין בבתי כנסיות ומוסיף שבע ואלו הן רצה ה' אלהינו בעמך ישראל וכו' ומודים אנחנו לך אתה בחרתנו מכל העמים עד מקדש ישראל והזמנים כדרך שמברכין בתפלה הרי שלש ברכות כמטבען. רביעית מתפלל על המקדש וגומר בה השוכן בציון. חמישית מתפלל על ישראל שתעמוד מלכותם וחותם הבוחר בישראל. ששית מתפלל על הכהנים שירצם האל וחותם בה מקדש הכהנים. שביעית מתחנן ומתפלל בה כפי מה שהוא יכול וחותם בה הושע ה' את עמך ישראל שעמך ישראל צריכים להושיע ברוך אתה ה' שומע תפלה.
ונוהגת מצוה זו בזמן שישראל על אדמתם.
ועובר על זה בין איש בין אשה ולא בא במועד הזה לשמוע דברי התורה וכן המלך אם לא רצה לקרות בטלו עשה זה. וענשם גדול מאד כי זאת המצוה עמוד חזק וכבוד גדול בדת.
<h2>מצוה תריג נצבים מצוה לכתוב כלאחד מישראל ספר תורה לעצמו</h2>
שנצטוינו להיות לכל איש מישראל ספר תורה אם כתבו בידו הרי זה משובח ונאהב מאד וכמו שאמרו זכרונם לברכה (מנחות ל' ע"א) כתבו כלומר בידו מעלה עליו הכתוב כאילו קבלו מהר סיני ומי שאי אפשר לו לכתבו בידו ישכור מי שיכתבנו לו ועל זה נאמר (דברים ל"א י"ט) ועתה כתבו לכם את השירה הזאת ולמדה את בני ישראל כלומר כתבו לכם תורה שיש בה שירה זאת.
משרשי המצוה לפי שידוע בבני אדם שהם עושין כל דבריהם לפי ההכנה הנמצאת להם ועל כן ציונו ברוך הוא להיות לכל אחד ואחד מבני ישראל ספר תורה מוכן אצלו שיוכל לקרות בו תמיד ולא יצטרך ללכת אחריו לבית חברו למען ילמד ליראה את ה' וידע וישכיל במצוותיו היקרות והחמודות מזהב ומפז רב. ונצטוינו להשתדל בזה כל אחד ואחד מבני ישראל ואף על פי שהניחו לו אבותיו למען ירבו הספרים בינינו ונוכל להשאיל מהם לאשר לא תשיג ידו לקנות וגם למען יקראו בספרים חדשים כל אחד ואחד מישראל פן תקוץ נפשם בקראם בספרים הישנים שיניחו להם אבותיהם.
ודע בני שאף על פי שעיקר החיוב דאוריתא אינו רק בספר התורה אין ספק שגם בשאר הספרים שנתחברו על פירוש התורה יש לכל אחד לעשות מהם כפי היכולת מן הטעמים שאמרנו ואף על פי שהניחו לו אבותיו מהן רבים. וזהו דרך כל אנשי מעלה יראי אלהים אשר היו לפנינו לקבוע מדרש בביתם לסופרים לכתוב ספרים רבים כברכת השם אשר נתן להם.
מדיני המצוה מה שאמרו זכרונם לברכה כיצד כותבין ספר תורה כתיבה מתוקנת וטובה ונאה. ויניח בין כל תיבה ותיבה כמלוא אות קטנה ובין כל שיטה ושיטה כמלוא שיטה. ואורך כל שיטה שלשים אותיות כדי לכתוב למשפחותיהם למשפחותיהם למשפחותיהם שלש פעמים וזהו רוחב כל דף ודף. ולא תהא שיטה קצרה מזה כדי שלא יהא הדף כאגרת ולא ארוכה יתר על זה כדי שלא יהו עיניו משוטטות בכתב. נזדמנה לו תיבה בת חמשה אותיות לא יכתוב שנים בתוך הדף ושלש חוץ לדף אלא כותב שלש בתוך הדף ושנים חוץ לדף. לא נשאר מן הדף כדי לכתוב שלש אותיות מניח המקום פנוי ומתחיל מתחלת השיטה. נזדמנה לו תיבה בת שתי אותיות לא יזרקנה בין הדפין אלא יחזור לתחלת השיטה. נזדמנה לו בסוף השיטה תיבה בת עשר אותיות או פחות או יותר ולא נשאר מן השיטה כדי לכתוב את כולה בתוך הדף אם יכול לכתוב חציה בתוך הדף וחציה חוץ לדף כותב ואם לאו מניח המקום פנוי ומתחיל מתחילת השיטה.
ומניח בין כל חומש וחומש ארבעה שיטין פנויות בלא כתיבה לא פחות ולא יתר ויתחיל החומש מתחלת השיטה חמישית. וכשיגמור התורה צריך שיגמור באמצע שיטה שבסוף הדף. ואם נשאר מן הדף שיטין הרבה מקצר ועולה ומתחיל מתחלת השיטה ולא יגמור את השיטה ומתכוין עד שיהיה לעיני כל ישראל באמצע שיטה בסוף הדף.
ויזהר באותיות הגדולות ובאותיות הקטנות ובאותיות הנקודות ובאותיות שצורתם משונה כגון הפיין לפופות והאותיות העקומות כמו שהעתיקו הסופרים איש מפי איש. ויזהר בתגין ובמנינם יש אות שיש עליה תג אחד ויש אות שיש עליה שבעה וכל התגין כצורת זיין הם דקין כחוט השערה. וכל הדברים אלו לא נאמרו אלא למצוה מן המובחר ואם שגה בתיקון זה או שלא דקדק בתגין וכתב כל האותיות כתקנן או שקרב את השיטין או הרחיקן או האריכן או קצרן הואיל ולא הדביק אות באות ולא חסר ולא הותיר ולא הפסיד צורת אות אחת ולא שינה בפתוחות וסתומות הרי זה ספר תורה כשר. ויתר פרטי המצוה מבוארים במסכת מנחות פרק שלישי ובפרק ראשון מבבא בתרא ובמסכת שבת.
ונוהגת בכל מקום ובכל זמן בזכרים שהן חייבין בתלמוד תורה וכמו כן לכתוב אותה ולא הנקבות.
ועובר על זה ולא כתב ספר תורה אם אפשר לו בשום ענין ביטל עשה זה. וענשו גדול כי היא סיבה ללמוד מצוות התורה כמו שאמרנו. וכל המקיים אותה יהיה ברוך ויחכם הוא ובניו כמו שכתוב כתבו לכם את השירה הזאת ולמדה את בני ישראל.