<h1>הלכות שומר שכר</h1>

<h2>סימן שג</h2>
<h3>הק'</h3>
שומר שכר באיזה דבר חייב או פטור ומאימתי מתחייב. ובו טו סעיפים
<h3>א</h3>
שומר שכר גם הוא אינו מתחייב בשמירתו עד שימשוך במקום שראוי למשוך, כמו שנתבאר בסימן רצא.
הגה:יש אומרים אדם ששולח לחבירו שום דבר להוליכו למקום אחד ובתוך כך שלח לו דורון, הוי שומר שכר (הגהות מרדכי פרק איזהו נשך ועיין בב״י) . ראובן שאמר לשמעון יש לך חפץ פלוני למכור אשרתך ואמכרנו, ושמעון אומר תנהו בכך וכך והמותר יהא שלך, נעשה ראובן שומר שכר עליו אע״פ ששתק כשקבלו (מהרי״ק ושרש קנה) .
<h3>ב</h3>
שומר שכר חייב בגניבה ואבידה, ויש אומרים שאפילו שמר כראוי ונתן הכספים תחת הקרקע בעומק מאה אמה שאי אפשר לגנבם משם אם לא ע״י מחילות, או גם בעידנא דניימי אינשי ונגנבו, או קפץ עליו חולי ולא יכול לשומרה וכל כיוצא בזה חייב, א) ואפילו הקיפו חומר של ברזל, ואפילו אם אילו היה שם לא היה יכול להציל, חייב בגניבה ואבידה, אלא אם כן היה שם ולא היה יכול להציל.
<h3>ג</h3>
שומר שכר פטור מאונסים. איזהו אונס: בא עליו לסטים מזויין, אפילו אם גם הרועה מזויין לפי שהליסטים מוסר נפשו יותר.
הגה:אם נפלה דליקה בעיר ונשרפו החפצים שהיה שומר שכר עליהם, הוי אונס אם לא היה יכול להציל בעצמו ולא על ידי אחרים (מרדכי פרק המפקיד ופרק השואל) , ודוקא שיודע בודאי שנשרפו, אבל אם אינו יודע בבירור רק שהיו בבית שנשרף, אינו יכול לישבע שנשרפו דדילמא עכו״ם נכנסו וגנבו אותו ולכן חייבים לשלם, אלא אם כן עכו״ם הנכנסים הם ליסטים מזויינים, דאז ישבע שנשרפו או נגנבו בליסטים מזויינים ופטור (שם) .
<h3>ד</h3>
רועה שבאו זאבים וטרפו ממנו, אם היה זאב אחד אינו אונס אפילו בשעת משלחת זאבים, ואם היו שני זאבים הרי זה אונס, שני כלבים אינו אונס אפילו באו משתי רוחות, היו יותר על שנים הרי זה אונס.
<h3>ה</h3>
יש מי שאומר דכל מה דאמרינן דלא הוי אונס דוקא בשלא השתדל להציל, אבל אם השתדל להציל ולא יוכל, אין לך אונס גדול מזה ונשבע על זה ונפטר.
<h3>ו</h3>
הארי, והדוב, והנמר, והברדלס פירש רש״י: פוטווייש בלע״ז, ובערוך פירש מין בעל חי שבז׳ שנים הוא זכר ונקרא צבוע ואחר כך יתהפך לנקבה נקרא נפרוא ואז הוא יותר רע מקודם בפ״ק דב״ק דף טז ע״א, והנחש, הרי אלו אונסים בזמן שבאו מאליהם, אבל אם הוליכן למקום גדודי חיה ולסטים, אין אלו אונסים וחייב לשלם.
<h3>ז</h3>
ב) רועה שמצא גנב והתחיל להתגרות בו ולהראותו שאינו חושש ממנו, ואמר ליה הרי אנו במקום פלוני כך וכך רועים אנחנו כך וכך כלי מלחמה יש לנו, ובא אותו הלסטים ונצחו ולקח מהם, הרי הרועה חייב.
<h3>ח</h3>
רועה שהיה לו להציל הטריפה או השבויה ג) ברועים אחרים ובמקלות, ולא קרא רועים אחרים ולא הביא מקלות להציל, הרי זה חייב אחד שומר חינם ואחד שומר שכר, אלא ששומר חינם קורא רועים ומביא מקלות בחינם ואם לא מצא פטור, אבל שומר שכר חייב לשכור הרועים והמקלות עד כדי דמי הבהמה כדי להציל, וחוזר ולוקח שכרן מבעל הבית, ואם לא עשה כן והיה לו לשכור ולא שכר, הרי זה פושע וחייב.
<h3>ט</h3>
רועה שטען הצלתי על ידי רועים בשכר, נשבע ונוטל מה שטען, שאינו יכול לטעון אלא עד כדי דמיהן ויכול היה לומר נטרפה, וישבע בנקיטת חפץ.
<h3>י</h3>
רועה שהניח עדרו ובא לעיר בין בשעה שדרך הרועים להכנס בין בעת שאין דרך הרועים ליכנס ובא זאב וטרף ארי ודרס, אין אומרים אילו היה שם היה מציל, אלא אומדין אותו, אם יכול להציל על ידי רועים ומקלות חייב, ואם לאו פטור, ואם אין הדבר ידוע חייב לשלם.
הגה:ויש אומרים דאם נכנס בעת שאין דרך ליכנס, חייב בכל ענין דהוי תחילתו בפשיעה וסופו באונס (טור והראב״ד) , ועיין לקמן סימן רצח סעיף יב.
<h3>יא</h3>
רועה שומר שכר שהעביר הבהמות על הגשר ודחפה אחת מהן לחבירתה ונפלה לשבולת נהר פירוש: מקום שמים נגרים בכח, הרי זה חייב שהיה לו להעבירם אחת אחת, שאין השומר נוטל שכר אלא לשמור שמירה מעולה, הואיל ופשע בשמירתן בתחילה והעבירן כאחד, אע״פ שנאנס בסוף בעת הנפילה הרי הוא חייב.
<h3>יב</h3>
מתה כדרכה פטור, סיגפה ומתה כגון שהעמידה בחמה או בצינה, אפילו לא מתה מיד חייב.
<h3>יג</h3>
תקפתו ועלתה לראשי צוקין ותקפתו ונפלה, הרי זה אונס.
<h3>יד</h3>
העלה לראשי הצוקין או שעלתה מאיליה והוא יכול למנעה ולא מנעה, אע״פ שתקפתו ונפלה ומתה או נשברה, חייב שכל שתחלתה בפשיעה וסופו באונס חייב.
<h3>טו</h3>
העלה לראש ההר ומתה שם כדרכה, או שפשע בה ולא שמרה כראוי ויצאה לאגם ומתה שם כדרכה פטור, אבל אם נגנבה מהאגם ומתה בבית הגנב חייב. שומר שכר שכלה זמנו עיין לקמן סימן שמג.
<h2>סימן דש</h2>
<h3>הק'</h3>
המעביר חבית ממקום למקום ונשבר מתי חייב. ובו ו סעיפים
<h3>א</h3>
המעביר חבית ממקום למקום בשכר ונשברה דין תורה הוא שישלם, שאין זה אונס גדול והרי השבירה כגניבה ואבידה שהוא חייב בהן, אבל תקנו חכמים שיהיה חייב שבועה שלא פשע בה, שאם אתה אומר ישלם אין לך אדם שיעביר חבית לחבירו, ולפיכך עשו בו שבירת החבית כמיתת הבהמה ושבירתה.
<h3>ב</h3>
ועוד תקנו בדבר זה שאם נשאו אותה שנים במוט ונשברה משלמים חצי, הואיל ומשאוי זה גדול לגבי אחד וקל לגבי שנים הוי כאונס ואינו אונס, ומשלמים מחצה אם יש עדים שלא פשעו בה.
<h3>ג</h3>
נשברה במקום שאין עדים מצוים, נשבעים שלא שברוה בפשיעה ומשלמים חצי דמיה, שהרי לא היה לכל אחד להעביר אלא משוי שהיה יכול להעביר בפני עצמו.
<h3>ד</h3>
מכאן אתה למד שהאחד שהעביר חביות גדולה שאין דרך כל הסבלים להעבירה ביחיד שהוא פושע, ואם נשברה בידו משלם הכל.
הגה:כל זה לשון הרמב״ם ודעתו, אבל יש חולקים וסבירא להו דכל שהוא קל לשנים אע״פ שהוא כבד לאחד לא מיקרי פושע גמור, ואינו משלם רק מחצה (טור סג והמגיד פ״ד דשכירות) .
<h3>ה</h3>
א) הסבל ששבר חבית של יין לחנוני ונתחייב לשלם והרי הוא שוה ביום השוק ד׳ ובשאר ימים ג׳, אם החזירו ביום השוק חייבים להחזיר חבית של יין או ישלמו לו ארבע, והוא שלא היה לו יין למכור ביום השוק, אבל אם היה לו יין מחזירין לו שלשה, ואם החזירו לו בשאר ימים מחזירין לו שלשה, ומנכין לו בכל זמן טורח ב) שהיה טורח במכירתה ופגם הנקב שהיה נוקב החבית, וכן כל כיוצא בזה.
הגה:גם זה לשון הרמב״ם ודעתו, אבל רוב המפרשים חולקים וסבירא להו בהפך, שאם שבר בשאר הימים משלם ג׳, ואם שברו ביום השוק, אם בא לפורעו בשאר הימים צריך ליתן לו ארבע ואינו נפטר אם רוצה ליתן לו חבית אחר של יין, אבל אם בא לפורעו ביום השוק, יכול להחזיר לו חבית אחר של יין, והוא שאין לו יין אחר למכור בשוק, אבל אם יש לו יין אחר הרי הוא אצלו כשאר ימים, וצריך ליתן לו דמי היין (טור בשם הרא״ש) .
<h3>ו</h3>
שומר שכר כיון שכלה זמנו כלתה שמירתו, ואפילו הוא עדיין בביתו אינו עליה אלא שומר חינם.
<h2>סימן שה</h2>
<h3>הק'</h3>
שומר שכופר או שטוען נאנס או נגנב. ובו ז סעיפים
<h3>א</h3>
שומר שכר דינו כשומר חינם לענין אם כפר או טענות אחרות שביניהם. כגון: אם אמר לו נשתמשת בחפץ וקלקלתו וכיוצא בזה נשבע היסת ונפטר, ואם השומר טוען שנאנסה, אם במקום שעדים מצויים יביא עדים ויפטר או ישלם, ואם אין מצוים ישבע שהיא כדבריו ויכלול בשבועתו שלא שלח בה יד ושאינה ברשותו, ואם טוען נגנבה או אפילו שאומר פשעתי בה והריני משלם, משביעין אותו שאינו ברשותו.
<h3>ב</h3>
נגנבה בלסטים מזויין והוכר הגנב, צריך לפרוע לבעל הבית והוא יעמיד הגנב בדין, ואפילו אם נשבע כבר ונפטר קודם והוכר הגנב, כיון שנמצא צריך להעמידו בדין והוא יפרע לבעל הבית.
<h3>ג</h3>
היו הבעלים עמו במלאכתו בשעה שמשך החפץ לשמור, פטור אף מפשיעה כמו שנתבאר בדיני שומר חינם.
<h3>ד</h3>
קבל עליו שומר שכר להתחייב אף באונסים או שהתנה ליפטר מגנבה ואבידה ומשבועה, הכל לפי תנאו. אמר סתם על מנת א) שלא אתחייב באחריותו, פטור אפילו מפשיעה (מרדכי ס״פ האומנים) .
<h3>ה</h3>
שומר שכר שמסר לשומר אחר, נתבאר משפטו בסימן רצא.
<h3>ו</h3>
האומר לחבירו שמור לי ואשמור לך יש אומרים דהוא הדין השאילני ואשאילך (טור ס״ז בשם הרמ״ה ומהרי״ק שורש עז) , ב) הרי זה שמירה בבעלים. אמר ליה שמור לי היום ואשמור לך למחר, השאילני היום ואני אשאילך למחר, שמור לי היום ואשאילך למחר, השאילני היום ואשמור לך למחר, כולם נעשו שומרי שכר זה לזה.
הגה:ויש אומרים דהשאילני ואשאילך ושמור לי ואשאילך או השאילני ואשמור לך, ג) אפילו בחד יומא הוי השומר שומר שכר ולא מקרי שמירה בבעלים (טור ס״ז בשם רש״י ונ״י פרק האומנין ומרדכי פרק המפקיד) .
<h3>ז</h3>
אמר לו השאילני גלימא שלך שהיא קלה וטול שלי שהיא כבדה ובאו לסטים ונטלו, האחת הנשארת היא של בעל הראשון.
הגה:דהוי ליה השאילני ואשאילך דהוי שאלה בבעלים, מיהו אם אין הדברים השאולים ביד השואלים אלא ביד אחרים, כגון שראובן הניח משכון ביד לוי בעד שמעון ושמעון השאיל דבר לראובן, לא מקרי שאלה בבעלים דהא אין שמעון שומר לראובן, והוו שומרי שכר זה לזה (מהרי״ק שורש קנה) .