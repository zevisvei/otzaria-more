<h1>הלכות אונאה ומקח טעות</h1>

<h2>סימן רכז</h2>
<h3>הק'</h3>
עד כמה הוה מחילה או חזרת האונאה ושליח שטעה ואחים שחלקו וטעו. ובו לט סעיפים
<h3>א</h3>
אסור להונות את חבירו בין במקחו בין בממכרו, ואיזה מהם שאינה בין לוקח בין מוכר עובר בלאו.
<h3>ב</h3>
א) כמה תהיה אונאה ויהיה חייב להשיב שתות בשוה. כיצד: הרי שמכר שוה שש בחמש או שוה שבע בשש או שוה חמש בשש או שוה שש בשבע, הרי זה אונאה, ונקנה המקח, וחייב המאנה לשלם האונאה ולהחזירה כולה למתאנה.
<h3>ג</h3>
היתה האונאה פחות מזה בכל שהוא כגון שמכר שוה שבעים בששים ופרוטה, אינו חייב להחזיר כלום שכל פחות משתות דרך הכל למחול בו.
<h3>ד</h3>
היתה האונאה יתירה על השתות כל שהוא, כגון שמכר שוה ששים בחמשים פחות פרוטה, בטל המקח והמתאנה יכול להחזיר החפץ ולא יקנה כלל, אבל המאנה אינו יכול לחזור אם רצה זה וקבל. ויש אומרים דאף המאנה יכול לחזור בו אא״כ נתרצה המתאנה פעם אחת או ששתק יותר מן השיעור שיתבאר בסמוך סעיף ז (טור בשם הר״י והרא״ש) . מכר לו שוה ס בנ״א או להיפוך דליכא כאן אונאה שתות ולגבי אחד הוי ביטול מקח ולגבי שני מחילה, אזלינן בתר המקח הן לענין בטול מקח הן לענין מחילה ב) דטעו אינשי במקח ולא במעות (מרדכי פרק הזהב) .
<h3>ה</h3>
אין המאנה חייב להחזיר עד שתהיה האונאה יתר על פרוטה, היתה פרוטה בשוה אינו מחזיר. ויש אומרים דחייב להחזיר פרוטה (טור בשם הרמ״א והרא״ש) .
<h3>ו</h3>
יש להסתפק אם מותר להונות את חבירו בפחות משתות אם יש באונאה שוה פרוטה, אבל מטבע כל זמן שלא הגיע לכדי אונאה מותר לכתחילה להוציאה ביפה.
<h3>ז</h3>
עד מתי יכול לחזור ולתבוע אונאתו בשתות ולבטל המקח ביותר משתות עד כדי שיראה לתגר או לקרובו, ואם שהה יותר אינו יכול לחזור ג) ולא לתבוע אונאתו,ד) ואם יברר שהיה לו אונס ועל כן לא חקר בתוך זמן זה לידע אם נתאנה יכול לחזור בו עדיין. ה) היה יודע הלוקח בשעה שלקחו שנתאנה ושתק, ומיד אחר הלקיחה קודם זמן שיראה לתגר או לקרובו תובע אונאתו, לא אמרינן דמחל הואיל וידע (מרדכי ס״פ הזהב) .
<h3>ח</h3>
במה דברים אמורים: בלוקח שהרי המקח בידו ומראהו, אבל המוכר חוזר באונאה לעולם, ואין צריך לומר בביטול מקח שאינו יודע דמי זה שמכר עד שיראה כמותו שנמכר בשוק, לפיכך: אם היה המקח דבר שאין במינו שינוי והוא כולו שוה כגון פלפלין וכיוצא בהם, אינו חוזר אלא עד כדי שישאל על שער שבשוק בלבד, ו) וכן אם נודע שבא לידו בממכרו וידע שטעה ולא תבע, אינו יכול לחזור ולתבוע שהרי מחל.
<h3>ט</h3>
במה דברים אמורים: כשלא נשתנה השער, אבל אם נשתנה השער ומפני כך רוצה לחזור בו אינו רשאי.
הגה:אמר המאנה שנשתנה השער ומתאנה אומר שלא נשתנה, על המתאנה להביא ראיה ז) דדרך השערים להשתנות תמיד (מרדכי ס״פ המדיר) . וכן אם מכר מפני דוחקו וזלזל במכירתו יותר מכדי שהדעת טועה שניכר שמפני דוחקו הוצרך לזלזל, אינו יכול לחזור דידע ומחיל.
<h3>י</h3>
המוכר לחבירו שוה ארבע בחמש שהרי המקח בטל ולא הספיק להראותו לתגר או לקרובו והוקר ועמד בשבע, לוקח יכול לחזור בו ולא המוכר, שהרי הלוקח אומר למוכר אלו לא הוניתני לא היית יכול לחזור ועתה שהוניתני תחזור היאך יהא חוטא נשכר.
<h3>יא</h3>
וכן מוכר שמכר שוה חמש בארבע וזל ועמד בשלש מוכר יכול לחזור ולא לוקח, שהרי אומר לו המוכר ללוקח לא מפני שהוניתני תחזור בי.
<h3>יב</h3>
המוכר שוה חמש בשש ולא הספיק להראותו עד שהוקר ועמד בשמנה, הרי המוכר חייב להחזיר האחת של אונאה, שהרי נקנה המקח וחייב להחזיר וכשהוקר ברשות לוקח הוקר.
<h3>יג</h3>
וכן אם מכר שש בחמש והוזלו ועמדו על שלש, הרי הלוקח חייב להחזיר סלע אחת של אונאה, שהרי נקנה המקח וברשות לוקח הוזל.
<h3>יד</h3>
כשם שיש אונאה להדיוט כך יש אונאה לתגר אע״פ שהוא בקי.
<h3>טו</h3>
בכל מטלטלים שייך אונאה, אפילו בספרים ואפילו באבנים טובות ומרגליות, ויש ללוקח לחזור בהם עד שיראה אותם לתגרים הבקיאים בהם בכל מקום שהם שאין הכל בקיאין בדברים אלו, לפיכך: אם לא היה מכיר באותה מדינה והוליך המקח למקום אחר, או שבא הבקי לאחר זמן מרובה והודיעו שטעה הרי זה חוזר.
<h3>טז</h3>
יש אונאה במטבעות עד שתות, כיצד: הרי שהיה דינר זהב בכ״ד דינר כסף וצרפה בעשרים דינר או בכ״ח הרי זה מחזיר האונאה, היה יתר על זה בטל הצירוף, פחות מכאן מחילה, וכן אם היה הסלע חסר שתות והיו מוציאים הסלעים במנין ולא במשקל, מחזיר האונאה שאם היו מוציאים במשקל אפילו בכל שהוא חוזר.
הגה:ויש אומרים דשיעור אונאה במטבע אחד מי״ב, ופחות מזה הוי מחילה יתר על זה בטל מקח (טור בשם הרא״ש והמגיד פרק יב בשם הרמב״ן) , וכל זמן דהוי מחילה מותר להוציאו לכתחילה ביפה כמו שנתבאר סעיף ו.
<h3>יז</h3>
עד מתי חייב להחזיר הדינר או הסלע בכרכים עד כדי שיראה לשולחני, ובכפרים שאין השולחני מצוי שם יש לו להחזיר עד ערבי שבתות שבא להוציאה, שאין מכיר הסלע וחסרונה ודמיה אלא השולחני, ואחר זמן זה אין המאנה חייה להחליפה, ומיהו מדת חסידות להחליפה אפילו לאחר זמן זה אם הוא מכירה, ובלבד שתצא על ידי הדחק.
<h3>יח</h3>
נפחתה וחסרה כדי אונאה, אסור לקיימה מפני שבקל מרמין בה, ולא ימכרנה לאנס או לתגר מפני שמרמין בה אחרים, ולא יעשנה משקל ולא יזרקנה לתוך גרוטאותיו, פירוש: שברי כלי כסף ושאר מתכות אלא יתיכנה או יקבנה באמצעה ויתלנה בצואר בתו אבל לא יקבנה מן הצד, ואם חסר עד שעמד על חציו כגון סלע שעמד על שקל ושקל שעמד על דינר ודינר על חציו, מותר לקיימו שאז אי אפשר לרמאות בה מפני שניכר לכל הפחת שלו.
הגה:ומטבע שאין לוקחין אותה רק במשקל מותר לקיימה שכל הלוקח ישקלנה (רבנו ירוחם נ״ט ח״ג) .
<h3>יט</h3>
הלוקח בדמים אכסרה, פירוש: בלא מנין ובלא מדה ובלא משקל כגון שחפן מעות וא״ל מכור לי פרתך באלו, קנה ומחזיר אונאה, והוא הדין ללוקח פירות אכסרה בסלע או בשתים שקנה ומחזיר אונאה.
הגה:ויש אומרים דספיקא הוי ואין מוציאין ממון מיד המאנה (טור בשם הרא״ש) .
<h3>כ</h3>
המחליף כלים בכלים או בהמה בבהמה, אפילו מחט בשריון או טלה בסוס אין לו אונאה שזה רוצה במחט יותר מהשריון, אבל המחליף פירות בפירות, בין ששמו אותם קודם מכירה בין ששמו אותם אחר מכירה יש להם אונאה.
<h3>כא</h3>
האומר לחבירו ח) על מנת שאין לך עלי אונאה יש לו עליו אונאה, במה דברים אמורים: בסתם ט) שאינו יודע כמה אונאה יש בו כדי שימחול, ואין צריך לומר אם אמר על מנת שאין בו אונאה שהרי יש בו, אבל במפרש אין לו אונאה, כיצד: מוכר שאמר ללוקח חפץ זה שאני נותן לך בק״ק יודע אני שאינו שוה אלא מאה, על מנת שאין לך עלי אונאה אני מוכר לך אין לו עליו אונאה, וכן לוקח שאמר למוכר חפץ זה שאני לוקח ממך בק׳ יודע אני ששוה ק״ק, על מנת שאין לך עלי אונאה אני לוקח ממך, אין לו עליו אונאה.
<h3>כב</h3>
המוכר חפץ לחבירו במנה, וא״ל חפץ זה אינו שוה אלא זוז אחד על מנת שאין לך עלי אונאה, יש לו עליו אונאה שהרי אומר כיון שראיתי שאמר שאינו שוה אלא זוז ידעתי שאינו מכוין אלא להשביח דעתי עד שיפרש כדי האונאה שיש במקחו בודאי או קרוב לה בכדי שהדעת טועה, שהרי ידע בודאי הדבר שמחל לו.
<h3>כג</h3>
בעל הבית המוכר את כלי תשמישו ואינה את הלוקח, אין בו דין אונאה שאילו לא הרבה לו בדמים לא היה מוכר כלי תשמישו, ואפילו מכרם מחמת דוחק אין בו אונאה, ויש מי שאומר דדוקא שהלוקח יודע שזה המוכר בעל הבית, אבל אם לא ידע י) או שקנה על ידי סרסור יש בו אונאה.
<h3>כד</h3>
הא דמוכר כלי תשמישו ואינה את הלוקח אין לו דין אונאה, הני מילי בשתות, אבל ביותר משתות הרי הוא כשאר כל אדם, ויש חולקים.
<h3>כה</h3>
מוכר ולוקח שנתרצו לגמור המקח על פי שומת לוי, ושם אותו בסך ידוע ונמצא שיש בו אונאה יש בו דין אונאה, ואם אי אפשר להחזיר האונאה כגון שהלך המאנה לדרכו, אם לוי הוא תגר ובקי בשומא יא) ולא קיבל שכר על השומא פטור.
<h3>כו</h3>
ועכו״ם אין לו אונאה שנאמר איש את אחיו וגו׳, ועכו״ם שהונה את ישראל מחזיר אונאה בדינים שלנו שלא יהיה זה חמור מישראל.
<h3>כז</h3>
הנושא ונותן באמונה אין לו עליו אונאה, כיצד: חפץ זה בכך וכך לקחתיו כך וכך אני משתכר בו אין לו עליו אונאה.
<h3>כח</h3>
הנושא והנותן באמונה לא יחשוב הרע באמונה והיפה בשויו, שאם קנה י׳ יריעות בי׳ דינרים ויש בהם שאינם שוות דינר ויש בהן ששוות יותר, לא יחשוב הרעות בדינר כל אחת והיפות בשוויין, אלא הכל באמונה כמו שקנאם ביחד, ומעלה לו על דמי המקח שכר הכתף והפונדק וכוללם בדמי המקח, אבל שכר טרחו לא יעלה על דמי המקח, ולא יקח ממנו אלא כמו שנתפשר עמו שיתן לו ריוח.
<h3>כט</h3>
אלו דברים שאין להם אונאה: העבדים, והשטרות, והקרקעות, וההקדשות, אפילו מכר שוה אלף בדינר או שוה דינר באלף אין בהם אונאה.
הגה:ויש אומרים דדוקא עד פלגא, אבל יותר מפלגא כגון שמכר לו אחד יותר משנים הוי אונאה (טור בשם ר״ח והרא״ש) .
<h3>ל</h3>
במה דברים אמורים: במוכר נכסי עצמו, אבל השליח או אפוטרופוס שטעה ונתאנה בכל שהוא, בין במטלטלין בין בקרקע חוזר, ואם אינה את הלוקח, יש מי שאומר שהוא הדין שמכרו בטל בכל שהוא, ויש מי שאומר שדינו כשאר כל אדם דעד שתות הוי מחילה, וזכה המשלח ביתרון.
<h3>לא</h3>
דין בית דין שמכרו בשל יתומים וטעו נתבאר בסימן קט.
<h3>לב</h3>
כשם שאין לקרקעות אונאה כך שכירות קרקע אין לו אונאה, אפילו שכר טרקלין גדול בדינר לשנה או רפת קטנה בדינר בכל יום, אין לו אונאה.
<h3>לג</h3>
השוכר את חבירו לעשות עמו בין בקרקע בין במטלטלין אין לו אונאה, מפני שהוא כקונה אותו לזמן ועבדים אין בהם אונאה.
הגה:שכר פועל עם סוס או חמור, אע״פ שמצד עצמו אין בו אונאה מצד הבהמה יש בו אונאה, ומשערין מה בא לשכר הסוס ומה שנתאנה בזה וצריך להחזיר לו (ת״ה סימן שיח) .
<h3>לד</h3>
שכרו לזרוע לו קרקע ואמר זרעתי בה זריעה הראוי בה ובאו עדים שזרע בה פחות מהראוי לה, הרי זה ספק אם יש לו אונאה מפני הזרע או אם אין לו אונאה מפני הקרקע, לפיכך אין מוציאין מיד הנתבע וכן אין משביעין אותו היסת מפני הקרקע שיש כאן.
<h3>לה</h3>
השוכר את הכלים או את הבהמה, יש להם אונאה שהשכירות מכירה בת יומא היא, ואם יש בה אונאת שתות או יותר, בין שנתאנה שוכר בין שנתאנה משכיר הרי זה מחזיר אונאה, ואפילו לאחר זמן מרובה.
<h3>לו</h3>
הקבלן יש לו אונאה. כיצד: כגון שקיבל עליו לארוג בגד זה בעשרה זוזים או לתפור חלוק זה בשני זוזים הרי יש לו אונאה, וכל אחד משניהם בין קבלן בין בעל הבגד חוזר לעולם.
<h3>לז</h3>
האחים והשותפים שחלקו המטלטלים הרי הם כלקוחות, פחות משתות נקנה מקח ואין מחזיר כלום, יתר על שתות בטל מקח, שתות קנה ומחזיר אונאה, ואם חלקו קרקעות אפילו שמו שוה מנה בדינר או שוה דינר במנה קיים, ויש אומרים דדוקא עד פלגא (טור) , ואם הטעו זה את זה במדה או במשקל או במנין אפילו כל שהוא חוזרים, ואם עשו שליח שחלק ביניהם וטעה בכל שהוא בטלה החלוקה.
<h3>לח</h3>
ואם התנו ביניהם שיחלקו בשום הדיינים וטעו בשתות בטלה חלוקה, שהדיינים ששמו ופחתו שתות או הותירו שתות מכרן בטל.
<h3>לט</h3>
ראובן ושמעון אחים חלקו על תנאי שמי שיפול לו בית פלוני שיפתח לו פתח למבוי, ולא שמו אל לבם שיכולים בני המבוי לעכב עליו ונפל אותו הבית לראובן, אם רוצה ראובן לבטל החלוקה הרשות בידו.
<h2>סימן רכח</h2>
<h3>הק'</h3>
אסור להונות בדברים ולגנוב דעת הבריות ולרמות במקח וממכר. ובו כ סעיפים
<h3>א</h3>
כשם שאונאה במקח וממכר כך אונאה בדברים, וגדולה אונאת דברים מאונאת ממון שזה ניתן להשבון וזה לא ניתן להשבון זה בגופו וזה בממונו, והצועק על אונאת דברים נענה מיד.
הגה:ויש אומרים דאין מצווין על אונאת דברים אלא ליראי השם (נ״י פרק הזהב) , ומי שמאנה את עצמו מותר להוניהו (שם בשם המדרש) .
<h3>ב</h3>
צריך ליזהר ביותר באונאת הגר בין בגופו בין בממונו לפי שהוזהר עליו בכמה מקומות.
<h3>ג</h3>
צריך ליזהר באונאת אשתו לפי שדמעתה מצויה.
<h3>ד</h3>
כיצד הוא אונאת דברים: לא יאמר בכמה אתה רוצה ליתן חפץ זה והוא אינו רוצה לקנותו, היו חמרים מבקשים לקנות תבואה לא יאמר להם לכו אצל פלוני והוא יודע שאין לו למכור, אם היה חבירו בעל תשובה לא יאמר לו זכור מעשיך הראשונים, אם היה בן גרים לא יאמר לו זכור מעשי אבותיך, אם היו יסורין באים עליו לא יאמר לו כדרך שאמרו חביריו לאיוב (איוב ד, ו־ז) הלא יראתך כסלתך זכר נא מי הוא נקי אבד, אם נשאלה שאלה על דבר חכמה, לא יאמר למי שאינו יודע אותה חכמה מה תשיב בדבר זה, וכן כל כיוצא בדברים אלו.
<h3>ה</h3>
יזהר שלא לכנות שם רע לחבירו, אע״פ שהוא רגיל באותו כנוי אם כוונתו לביישו אסור.
<h3>ו</h3>
אסור לרמות בני אדם במקח וממכר או לגנוב דעתם. כגון: אם יש מום במקחו צריך להודיעו ללוקח, אף אם הוא עכו״ם לא ימכור לו בשר נבילה בחזקת שחוטה, ואין לגנוב דעת הבריות בדברים שמראה שעושה בשבילו ואינו עושה אסור. כיצד: לא יסרהב (בחבירו) שיסעוד עמו והוא יודע שאינו סועד, ולא ירבה לו בתקרובת והוא יודע שאינו מקבל, ולא יפתח חבית הפתוחות לחנוני וזה סובר שפתחם בשבילו, אלא צריך להודיעו שלא פתחם בשבילו, ואם הוא דבר דאיבעי ליה לאסוקי אדעתיה שאינו עושה בשבילו, ומטעה עצמו שסובר שעושה בשבילו לכבודו, כגון: שפגע בחבירו בדרך וסבור זה שיצא לקראתו לכבדו, אין צריך להודיעו.
<h3>ז</h3>
לא יאמר לו סוך שמן מפך זה והוא ריקן, ולילך לבית האבל ובידו כלי ריקן וסובר האבל שהוא מלא יין, ואם הוא עושה כדי לכבדו מותר.
<h3>ח</h3>
לא ימכור לו עור של בהמה מתה בחזקת שהיא שחוטה, ולא ישלח לו חבית של יין ושמן צף על פיו.
<h3>ט</h3>
אין מפרכסין לא אדם ולא בהמה ולא כלים. כגון: לצבוע זקן עבד העומד למכור כדי שיראה כבחור, ולהשקות הבהמה מי סובין שמנפחין וזוקפין שערותיה כדי שתראה שמינה, וכן אין מקרדין פירוש קרוד: במגרדת או מסרקת ששניו דקים, ולא מקרצפין פירוש קרצוף: מגרדת או מסרק ששניו עבים אותה כדי לזקוף שערותיה, ולצבוע כלים ישנים כדי שיראו כחדשים, ואין נופחין בקרבים כדי שיראו שמנים ורחבים, ואין שורין הבשר במים כדי שיראה לבן ושמן.
<h3>י</h3>
אין מערבין מעט פירות רעים בהרבה פירות יפים כדי למכרם בחזקת יפים אפילו חדשים בחדשים, ואין צריך לומר חדשים בישנים, ואפילו (טור) ישנים עם חדשים, אפילו הישנים ביוקר מהחדשים, מפני שהלוקח רוצה לישנן.
<h3>יא</h3>
ביין התירו לערב קשה ברך בין הגיתות בלבד מפני שמשביחהו, וכ״ש רך בקשה דשרי (טור ובית יוסף בשם הרא״ש) , ואם היה טעמו ניכר מותר לערב בכל מקום שכל דבר הניכר טעמו מרגיש הלוקח, ולפיכך מותר לערב אותו לעולם.
<h3>יב</h3>
אין מערבין מים ביין, ומי שנתערב מים ביינו לא ימכרנו בחנות אלא אם כן הודיע לקונה, ולא ימכרנו לתגר אע״פ שמודיעו שמא ירמה בו אחרים.
<h3>יג</h3>
מקום שנהגו לערב בין הגיתות מים, מותר לערב כשיעור שדרכם לערב.
<h3>יד</h3>
במקום שנהגו שכל מי שקונה דבר טועמו תחילה מותר לערב בו לעולם, אבל אם אין הכל טועמים לא.
<h3>טו</h3>
אין מערבין שמרי יין ביין, אפילו אם קנו ממנו שתי חביות של יין אין מערבין שמרי חביות זה ביין של זה, אבל אם קנו ממנו חבית יין המדה בכך וכך, כשבא למדוד יכול לערב השמרים עם היין ומוכר לו הכל ביחד.
<h3>טז</h3>
התגר נוטל מחמש גרנות ונותן למקום אחד או מחמש גיתות ונותן לתוך חבית אחד שהכל יודעים שלא גדלו כולם בשלו, ובחזקת זה קונים ממנו, ובלבד שלא יכוין לקנות הרוב ממקום הטוב כדי שיצא עליו קול שהוא קונה הכל ממקום הטוב, וגם קונה ממקום הרע ומערבו עמו.
<h3>יז</h3>
מותר לברור הפסולת מתוך הגריסים ומן הקטניות כדי שיראו יפים, שזהו דבר הנראה לעין ויכול הלוקח לראות ולהבין כמה שוים יותר בשביל שהוציא מהם הפסולת, ובלבד שלא יברור העליונים ויניח הפסולת בתחתונים.
<h3>יח</h3>
מותר לחנוני לחלק קליות ואגוזים לתינוקות כדי להרגילם שיקנו ממנו, וכן יכול למכור בזול יותר מהשער כדי שיקנו ממנו, ואין בני השוק יכולים לעכב עליו (וע״ל סימן קנו ס״ה) .
<h3>יט</h3>
אסור לערב שמרים בין ביין בין בשמן ואפילו כל שהוא.
<h3>כ</h3>
המוכר לחבירו שמן מזוקק אינו מקבל שמרים, מכר לו שמן סתם מקבל לוג ומחצה שמרים לכל מאה לוג, ומקבל בשאר שמרים שמן עכור העולה למעלה על פני השמן יתר על השמרים הידועים באותו מקום, במה דברים אמורים כשנתן לו מעות בתשרי שהשמן עכור ולקח השמן בניסן במדת תשרי שהיא גדולה מפני אותו השמן הקופה למעלה, אבל אם לקח במדת ניסן שהיא קטנה מפני שכבר צלל השמן, אינו מקבל אלא השמרים בלבד.
הגה:ויש אומרים דאין מנכה לו השמרים אלא דמותר לערב שמריו שבחביות, אבל אם לא ערבן אינו מנכה לו רק בשביל הקמחים הצפים למעלה, במה דברים אמורים כשמכר לו בשעה שהוא עכור, אבל כשמכר לו בשעה שהוא צלול אינו מנכה לו אפילו הקמחים (טור בשם הרא״ש) .
<h2>סימן רכט</h2>
<h3>הק'</h3>
המוכר לחבירו חטים או שעורים או פירות כמה פסולת צריך לקבל הלוקח. ובו ב סעיפים
<h3>א</h3>
המוכר חטים לחבירו מקבל עליו רובע קטניות לכל סאה, שעורים מקבל עליו רובע נישובית לסאה, עדשים מקבל עליו רובע עפרורית לסאה, תאנים מקבל עליו עשר מתליעות לכל מאה, והוא הדין אחד לכל עשרה (טור) , מכר לו שאר פירות מקבל עליו רובע טינופת לכל סאה, נמצא בהם יתר על השיעורים האלו כל שהוא, ינפה הכל ויתן לו פירות מנופים וברורים שאין בהם כלום.
הגה:ויש אומרים דדוקא בדלא ידעינן שלא ערבן, אבל אם ידוע שהמוכר לא ערבן צריך לקבל אלו השיעורים והמותר ינכה לו (טור) , ויש אומרים דבידוע שלא ערבן צריך לקבל עליו הכל (טור בשם רשב״ם) , וי״מ דכל זה שמוכר לו פירות סתם או שאמר פירות יפות אלו, אבל אמר פירות אלו ולא אמר יפות צריך לקבלן כמו שהן, ואם אמר פירות יפות ולא אמר אלו נותן פירות שכולן יפות (טור בשם הרמ״ה) .
<h3>ב</h3>
אין כל הדברים האלו אמורים אלא במקום שאין שם מנהג, אבל במקום שיש להם מנהג הכל כמנהג המדינה, יש מקומות שנהגו שיהיו כל הפירות מנוקים וברורים מכל דבר ושיהיו היינות והשמנים צלולים ולא ימכרו השמרים כלל, ויש מקומות שנהגו אפילו היה בהם מחצה שמרים או שהיו בפירות עפר או תבן או מין אחר ימכור כמות שהוא, ולפיכך הבורר צרור מתוך גורנו של חבירו נותן לו דמי חטים כשיעור צרור שברר שאילו הניחו היה נמכר במדת חטים, ואם תאמר יחזירנה הרי אמרו אסור לערב כל שהוא.
<h2>סימן רל</h2>
<h3>הק'</h3>
המוכר לחבירו מרתף של יין והלוקח יין והחמיץ. ובו י סעיפים
<h3>א</h3>
האומר לחבירו מרתף זה של יין אני מוכר לך למקפה, פירוש: להשהותו להסתפק ממנו מעט מעט לתבשיל, או אומר מרתף זה אני מוכר לך למקפה (טור) , או שמכר לו מרתף של יין סתם, הרי הלוקח מקבל עליו עשרה קנקנים בכל ק׳ שלא יהיה יינם טוב אלא כבר התחיל להשתנות, יתר על זה לא יקבל, וכל שא״ל שלקחו לשתות מעט מעט הוי כאלו אמר למקפה (המגיד פ״י) .
<h3>ב</h3>
א״ל מרתף של יין אני מוכר לך למקפה, או שאמר ליה מרתף אני מוכר לך למקפה, (טור) או שאמר ליה חביות של יין אני מוכר לך, נותן לו יין שכולו יפה וראוי לתבשיל.
<h3>ג</h3>
אמר לו מרתף זה של יין, נותן לו יין הנמכר בחנות שהוא בינוני לא רע ולא יפה, והוא הדין אם אמר חבית זה של יין (טור) .
<h3>ד</h3>
אמר ליה מרתף זה אני מוכר לך, אפילו כולו חומץ הגיעו.
<h3>ה</h3>
המוכר יין לחבירו ונתנו הלוקח בקנקניו והחמיץ מיד אינו חייב באחריותו, ואע״פ שא״ל לתבשיל אני צריך לו, ואם ידוע שיינו מחמיץ הרי זה מקח טעות (אם אמר לו למקפה) (טור) .
<h3>ו</h3>
מכר לו יין ונשאר בקנקניו של מוכר והחמיץ, אם אמר לו למקפה אני צריך או שאמר לו לשתות מעט מעט אני צריך והחמיץ, מחזיר ואומר לו הרי יינך וקנקנך, ואם לא אמר ליה למקפה וגם לא אמר לו לשתותו מעט מעט, אינו יכול להחזיר שהרי אומר לו למה לא שתית אותו ולא היה לך להשהותו עד שיחמיץ.
הגה:ודוקא ששהה יותר משיעור יומים דאורחיה דהאי לוקח למשתי כהדין חמרא (טור בשם רבנו האי) .
<h3>ז</h3>
המוכר חביות של שכר לחבירו והחביות של מוכר והחמיצה, בתוך ג׳ ימים הראשונים הרי הוא ברשות מוכר ומחזיר את הדמים, מכאן ואילך ברשות לוקח.
<h3>ח</h3>
המוכר חביות של יין לחבירו כדי למכרה מעט מעט והחמיצה במחציתה או בשלישיתה חוזרת למוכר, ואם שינה הלוקח הנקב שלה או שהגיע יום השוק ושהה ולא מכר הרי היא ברשות הלוקח.
<h3>ט</h3>
וכן המקבל חבית של יין מחבירו כדי להוליכה למקום פלוני למכרה שם, וקודם שהגיע שם הוזל היין או החמיצה, הרי זה ברשות מוכר מפני שהחבית והיין שלו.
<h3>י</h3>
האומר לחבירו יין מבושל או מבושם (טור והרי״ף והרא״ש) אני מוכר לך, חייב להעמיד לו עד העצרת אם הוא בקנקנין של מוכר (טור) , א״ל יין ישן אני מוכר לך נותן לו משל שנה שעברה, מיושן משל שלשה שנים, וצריך שיעמוד ולא יחמיץ עד החג, ובמקום שיש מנהג ידוע הכל כמנהג המדינה.
הגה:שכר אין דינו כיין וכל שהחמיץ תוך שלשה לקנייתו הרי זה ברשות מוכר, לאחר שלשה ברשות לוקח, ואם נתנו הלוקח לקנקניו הרי זה מיד ברשות לוקח (טור) . ראובן תובע לשמעון מכרת לי יין בחזקת יין טוב, ושמעון אומר מה שטעמת אתה נוטל הדין עם המוכר, ואם אומר שאח״כ ערבו וזה כופר, ישבע ויפטר (מרדכי ס״פ הזהב) .
<h2>סימן רלא</h2>
<h3>הק'</h3>
שלא לרמות במדה ובמשקל כיצד יעשה אותם וכיצד ישקול וחייבים להעמיד ממונים על המדות ועל השערים. ובו כח סעיפים
<h3>א</h3>
המודד או שוקל חסר לחבירו או אפילו לעכו״ם עובר בלאו דלא תעשו עול במדה במשקל ובמשורה.
<h3>ב</h3>
חייבים בית דין להעמיד ממונים שיהיו מחזרים על החניות, וכל מי שנמצא אתו מדה חסרה או משקל חסר או מאזנים מקולקלים רשאים להכותו ולקנסו כאשר יראה לבית דין.
<h3>ג</h3>
אסור לאדם להשהות מדה חסרה בביתו אפילו שאינו מודד בה ואפילו לעשות עביט של מי רגלים, שמא יבא מי שאינו יודע וימדוד בה, ואם יש מנהג בעיר שאין מודדים אלא במדה הרשומה ברושם הידועה, וזו אינה רשומה מותר להשהותה.
<h3>ד</h3>
מכמה עושים המדות: מסאה וחצי סאה ורובע סאה קב וחצי הקב ורובע הקב וחצי רובע הקב ושמינית רובע הקב, אבל לא יעשה קביים שלא תתחלף ברובע הסאה שהוא קב ומחצה, ומדות הלח עושין הין וחצי הין ושלישית הין ורביעית הין ולוג וחצי לוג ורביעית הלוג ושמינית ואחד משמונה בשמינית.
<h3>ה</h3>
אין עושים המחק פירוש: כעין מטה שמעבירין ע״פ המדה למוחקה מדלעת מפני שהוא קל ורע למוכר, ולא משל מתכת מפני שהוא כבד ורע ללוקח, אלא עושין משל אגוז שקמה ואשכרוע פירוש: מין עץ בוס״ו בלע״ז, ואין עושין אותו מצד אחד עב ומצד אחד קצר, ולא ימחוק מעט מעט מפני שהוא מפחית ללוקח, ולא ימחוק בבת אחת במהירות מפני שהוא מפחית למוכר, אלא בפעם אחת במתון.
<h3>ו</h3>
כשמודד דבר לח לא יעשה בענין שתעלה הרתיחה ויראה המדה כאלו היא מלאה, אפילו היא קטנה מאד שאין ברתיחה שוה פרוטה, וצריך להשהותה אחר שיפסוק הקילוח כדי שיטיפו ממנה שלשה טיפין, במה דברים אמורים: בבעל הבית המוכר, אבל חנוני אינו צריך להטיף.
<h3>ז</h3>
הסיטון שקונה הרבה ביחד ומוכר לחנונים מקנח המדות שמודד בהם דבר לח אחת לשלשים יום, ובעל הבית שאינו מוכר כ״כ די לו שיקנח אחת לי״ב חדש, והחנוני שאינו צריך להטיף שלשה טיפין ונדבק בה הרבה צריך לקנח פעמים בשבת.
<h3>ח</h3>
במקום שנהגו למוד בדקה לא ימדוד בגסה אפילו אם יתן ג׳ גסות בשביל ד׳ דקות, וכן במקום שנהגו למוד בגסה לא ימדוד בדקה, ובמקום שנהגו לגדוש לא ימחוק אפילו אם ירצה לתת לו שלשה מחוקות בשביל שתים גדושות, ואפילו במקום שמוכרים סאה גדושה בג׳ דינרים ואמר ליה תן לי סאה מחוקה בב׳ דינרים אסור, וכן במקום שנהגו למחוק אין לגדוש.
<h3>ט</h3>
המשקולות עושין אותם ליטרא וחצי ליטרא ורביע ליטרא, אבל לא יעשה שליש ליטרא ולא חמישית ליטרא ולא ג׳ רביעית ליטרא מפני שמטעים בהם.
<h3>י</h3>
אין עושין משקלות ממיני מתכת אלא מצחיח סלע, ויש מי שאומר שמשקלות של כסף וזהב ושל דבר יבש עושים אותם של מתכת אם ירצו.
הגה:וכן נהגו למשקלות קטנה ששוקלין בה כסף וזהב יש לחפותה בעור שבשחיקה מועטת מביא היזק גדול (ב״י בשם תוספות) .
<h3>יא</h3>
אסור להטמין המשקלות במלח.
<h3>יב</h3>
החנוני ששוקל דבר לח צריך לקנח המשקל פעם אחת בשבת, והמאזנים בכל פעם ששוקל בהם.
<h3>יג</h3>
המאזנים צריך שיהיו מיושרים כל אחד לפי מה שהוא. כיצד: מוכרי עששיות פירוש: נגזר מן עשת שן כלומר חתיכות גדולות של ברזל וכיוצא בהם, צריך להיות חוטי המאזנים שאוחז השוקל בידו תלוי באויר ג׳ טפחים וגבוהים מהארץ ג׳ טפחים, ואורך הקנה שכפי המאזנים תלוים בב׳ ראשיו י״ב טפחים, ואורך החוטים שכפי המאזנים תלוים בהם י״ב טפחים, של מוכרי צמר ושל מוכרי זכוכית יהיו גבוהים מהארץ ב׳ טפחים, ואורך החוט שהם תלוים בו י״ב טפחים ואורך החוטים ואורך הקנה ט׳ ט׳ טפחים, ושל חנוני ושל בעל הבית יהיו גבוהים מהארץ טפח ואורך החוט שהם תלוים בו טפח ואורך הקנה ואורך החוטים ו״ו טפחים, ושל מוכרי כסף וזהב ושל מוכרי ארגמן טוב ושאר ענינים דקים, יהיו גבוהים מהארץ שלשה אצבעות ואורך החוט שהם תלוים בו ג׳ אצבעות, ואורך הקנה ואורך החוטים לא נתנו בהם שיעור אלא כפי מה שירצה.
<h3>יד</h3>
מקום שנהגו להכריע צריך להכריע טפח ובמקום שלא נהגו להכריע שוקל עין בעין, וצריך להוסיף אחד מק׳ בלח ואחד מד׳ מאות ביבש, אם היה שוקל י׳ לטרים לא יאמר לו שקול לי כל ליטרא וליטרא לבדה עם הכרעה, אלא שוקל את כולן בבת אחת והכרע אחת לכולן, היה שוקל לו שלשה רביעי ליטרא, לא יאמר לו שקול לי כל רביע ורביע בפני עצמו, אלא ישקול לו ליטרא ויתן רביע ליטרא עם הבשר, שאם אתה אומר יתן חצי ליטרא ורביע ליטרא בכף אחת, שמא יפיל רביע הליטרא ולא יראהו הלוקח.
<h3>טו</h3>
בני מדינה שרצו להוסיף על המדות או על המשקלות לא יוסיפו יותר על שתות, שאם היה הקב משל (גי׳ ב״ה מכיל) חמש ועשאוהו שש הרשות בידם, יותר על ששה לא יעשו.
<h3>טז</h3>
במדידת קרקע בין אחים או בין שותפין צריך לדקדק בחשבון מדידתו ע״פ העיקרים המתבארים בכתבי הגימטריא, שאפילו מלא אצבע מהקרקע רואים אותה כאילו היא מליאה כרכום.
<h3>יז</h3>
ארבע אמות הסמוכים לחריץ מזלזלין במדידתן, והסמוכים לשפת הנהר אין מודדין אותם כלל מפני שהם של בני ר״ה.
<h3>יח</h3>
המודד את הקרקע לא ימדוד לאחד בימות החמה ולאחר בימות הגשמים מפני שהחבל מתקצר בימות החמה, לפיכך אם מדד בקנה או בשלשלת וכיוצא בהן אין בכך כלום.
<h3>יט</h3>
עונש המדות והמשקלות קשה מאוד, שאי אפשר למודד או לשוקל שקר לשוב בתשובה הגונה, והרי הוא ככופר ביציאת מצרים.
<h3>כ</h3>
חייבים בית דין להעמיד ממונים על השערים שלא ירויח כל אחד מה שירצה, שאין לו לאדם להרויח בדברים שיש בהם חיי נפש כגון יינות שמנים וסלתות אלא השתות, במה דברים אמורים: במוכר סחורתו ביחד בלא טורח, אבל חנוני המוכר סחורתו מעט מעט שמין לו טרחו וכל יציאותיו ומותר עליהם ירויח שתות, במה דברים אמורים: בשלא הוקר השער, אבל אם הוקר השער ימכור כפי היוקר, והני מילי היכא דאיכא בית דין דפרשו לכולהו מוכרים לזבוני הכי, אבל אי כל חד זבין בכל מה דיכול לא מחייב האי לחודיה לזבוני בזול.
<h3>כא</h3>
כל המפקיע שערים שמוכר יותר מהראוי רשאים להלקותו ולענשו כפי הראוי.
<h3>כב</h3>
אין משתכרין בביצים פעמים אלא התגר הראשון הוא מוכרן בשכר והלוקח ממנו מוכרן בקרן בלבד, ויש מי שאומר שמותר להשתכר בביצים עד הכפל אבל לא יותר.
<h3>כג</h3>
אסור לעשות סחורה בארץ ישראל בדברים שיש בהם חיי נפש, אלא זה מביא מגרנו ומוכר וזה מביא מגרנו ומוכר כדי שימכרו בזול, ובמקום שהשמן מרובה מותר להשתכר בשמן.
<h3>כד</h3>
אין אוצרין פירות שיש בהן חיי נפש בארץ ישראל וכן בכל מקום שרובו ישראל, במה דברים אמורים: בלוקח מהשוק, אבל לאצור הגדל בשלו מותר, ובשנת בצורת לא יאצור יותר מכדי פרנסת ביתו לשנה.
<h3>כה</h3>
כל המפקיע שערים או שאצר פירות בארץ ישראל או במקום שרובו ישראל הרי זה כמלוה ברבית.
<h3>כו</h3>
אין מוציאין פירות שיש בהן חיי נפש מארץ ישראל לחוצה לארץ או לסוריא, ולא מרשות מלך זה לרשות מלך אחר בארץ ישראל.
<h3>כז</h3>
רשאים בני העיר לקוץ להם שער לכל דבר שירצו, ולהתנות ביניהם שכל מי שיעבור קונסים אותו כך וכך.
<h3>כח</h3>
רשאים בעלי אומנות לעשות תקנות בענין מלאכתם, כגון (טור) : לפסוק ביניהם שלא יעשה א׳ ביום שיעשה חבירו וכיוצא בזה, וכל מי שיעבור על התנאי יענישו אותו כך וכך.
הגה:והא דבני אומנות יכולים לתקן ביניהם תקנות היינו כולם ביחד, אבל שנים וג׳ מהם לא מהני (ב״י בשם הר״ן והמגיד פי״ד) , במה דברים אמורים: במדינה שאין בה חכם חשוב ממונה על הציבור, אבל אם ישנו אין התנאי שלהם או של כל בני העיר (טור) מועיל כלום, ואין יכולים לענוש ולהפסיד למי שלא קיים התנאי אלא אם כן עשו מדעת החכם.
הגה:מיהו אם ליכא הפסד לאחריני יכולין לתקן ביניהם מה שירצו (ב״י בשם הר״ן) .
<h2>סימן רלב</h2>
<h3>הק'</h3>
המוכר דבר במדה ובמשקל וטעה או שטעה במנין המעות ומוכר דבר ונמצא בו מום. ובו כג סעיפים
<h3>א</h3>
המוכר לחבירו במדה במשקל או במנין וטעה בכל שהוא חוזר לעולם, שאין אונאה אלא בדמים אבל בחשבון חוזר, כיצד: מכר לו מאה אגוזים בדינר ונמצא ק״א או צ״ט, נקנה המקח ומחזיר הטעות ואפילו אחר כמה שנים, וכן אם נמצא המעות חסר או יתר מהמנין שפסקו חוזר, ואפילו לאחר שקנו מידו שלא נשאר לו אצל חבירו כלום חוזר שקנין בטעות הוא.
<h3>ב</h3>
המקבל מעות מחבירו בין שהם במכר בין בהלואה בין בפרעון ומצא יתרון במעות, אפילו אם לא תבעו חייב להחזיר אם הוא בכדי שהדעת טועה, דהיינו שאם יש לחלק המעות העודפות להוציאם עשרה עשרה או חמשה חמשה ואין אחת או שתים עודפות שאינן באות לכלל חמש, י״ל שטעה בחשבונו, אם הם עשיריות טעה בין חמשים לארבעים או בין ארבעים לשלשים, ואם הם חמישיות יש שרגילים למנות ה׳ ה׳, ואם היו נ״ה טעה בעשיריות כמו שנתבאר ובחמש העודפות טעה בין שלשה חמישיות לארבע, ואם עודפות ט״ו או כ״ה טעה ג״פ או חמש פעמים בחמישיות, אבל אם עודפות על החמישיות אחת או שתים או שלשה או ארבעה שאין מגיעות לחמש, כולם מתנה ובלבד שהמעות יתרים שמצא לא יהיו במנין החמישיות או העשיריות, שאם היה במנינם חייב להחזיר לו שמא האחרים שהיה מונה בהם החמישיות או עשיריות נתערבו עמהם.
הגה:ובמקום שרגילים למנות אחת אחת או שנים שנים וכיוצא בזה מקרי שהדעת טועה לפי המנהג שרגילים למנות (המ״מ) .
<h3>ג</h3>
המוכר לחבירו קרקע או עבד או בהמה או שאר מטלטלין ונמצא במקח מום שלא ידע בו הלוקח, מחזירו אפילו לאחר כמה שנים שזה מקח טעות הוא, והוא שלא ישתמש במקח אחר שידע במום, אבל אם נשתמש בו אחר שראה המום הרי זה מחל ואינו יכול להחזיר.
<h3>ד</h3>
אין מחשבין פחת המום, אפילו מכר לו כלי שוה עשרה דינרים ונמצא בו מום המפחיתו מדמיו איסר מחזיר את הכלי, ואינו יכול לומר לו הילך איסר פחת המום שהלוקח אומר בחפץ שלם אני רוצה, וכן אם רוצה הלוקח ליקח פחת המום הרשות ביד המוכר לומר או קח אותו כמו שהוא או תקח מעותיך והחזיר לי מקחי.
<h3>ה</h3>
ראובן שמכר לשמעון בתים שיש לו בעיר אחרת, וקודם גמר המקח נכנסו עכו״ם בבתים וקלקלו קצת מקומות ועשנו הכתלים ועקרו דלתות הבית והחלונות, ורוצה שמעון לחזור בו, וראובן טוען שכיון שהוא מום עובר ינכה לו מן הדמים כדי שיחזיר הבית לקדמותו ויקיים המקח, הדין עם ראובן.
הגה:שהרי בית מכר לו ועדיין נקרא בית, וכן מום שאינו בגוף הבית כגון שיש לאחר דרך עליו או אמת המים עוברת שם מסלק המום והמקח קיים, אבל אם המום בגוף הבית כגון שאמר לו שיש לו כותל שלם ונמצא רעוע אינו יכול לבנות לו כותל שלם וכל כיוצא בזה (הגהות מרדכי דכתובות) .
<h3>ו</h3>
כל שהסכימו עליו בני המדינה שהוא מום שמחזירים בו מקח זה מחזירין, וכל שהסכימו עליו שאינו מום הרי זה אינו מחזיר בו אלא אם פירש, שכל הנושא ונותן סתם על מנהג המדינה הוא סומך.
<h3>ז</h3>
כל הלוקח סתם אינו לוקח אלא הדבר שלם מכל מום, אם פירש המוכר ואמר על מנת שאין אתה חוזר עלי במום, הרי זה חוזר עד שיפרש המום שיש בממכרו וימחול הלוקח, או עד שיאמר לו כל מום שימצא במקח זה הפוחת דמיו עד כך וכך קבלתי אותו, שהמוחל צריך לידע הדבר שמוחל לו בו ויפרש אותו כמו המפרש האונאה.
הגה:מכר לו כלי של עץ ואמר לו שהוא של זהב, הואיל והלוקח חזי ליה מצי א״ל דטוב כשל זהב אמרתי (נ״י פרק בית כור) .
<h3>ח</h3>
המוכר לחבירו פרה וא״ל יש בה מום פלוני ופלוני הניכרים ובכללם הזכיר מום שאינו ניכר, ונמצא בה אותו שאינו ניכר ולא האחרים הרי זה מקח טעות, כגון שא״ל פרה זו חגרת ועוורת נשכנית ורבצנית, ונמצאת נשכנית בלבד, הרי זה מקח טעות שיאמר הלוקח כשראיתי שלא היתה לא חגרת ולא עוורת אמרתי כשם שאין בה אלו המומין כך אין בה מומין אחרים ואינו אומר אלא להשביח דעתי, אבל אם יש בה מומים הניכרים בין כולם בין מקצתם ויש בה גם המום שאינו ניכר, כגון שהיא חגרת וגם נשכנית או שהיא עוורת וגם נשכנית, אין זה מקח טעות דכמו שמחל על הניכר כך מחל על שאינו ניכר.
<h3>ט</h3>
היה בה מום אחד ניכר והראהו לו וא״ל יש בה מום פלוני ופלוני שאינם ניכרים ונמצאו בה אותם המומים שהזכיר שאינם ניכרים, אין זה מקח טעות אפילו היה בה כל המומין שהזכיר שהרי לא הטעהו שלא הזכיר לו אלא מומין שבה.
<h3>י</h3>
המוכר עבד או שפחה אין הלוקח יכול להחזירו מפני מומין שאין מבטלין אותו ממלאכתו והם הנקראים סמפון, שאם היה סמפון זה גלוי כבר ראהו, ואם אינו נראה כגון שומא בבשר או נשיכת כלב או ריח הפה או ריח החוטם וכיוצא בהם, הואיל ואינו מבטלו ממלאכתו אינו מחזיר, שאין העבדים לתשמיש המטה אלא למלאכה, נמצא בו שחין רע או חולי המתיש כחו או שהיה נכפה פירוש: שיש לו שגעון שמפיל אותו לארץ או משועמם פי׳ ת״י ובתמהון לבב ובשעמימות לבא, הרי זה מום מפני שמבטלו ממלאכתו, וכן אם נמצא בו צרעת וכיוצא בו מדברים המגואלים, הרי זה מום מפני שנפשו של אדם אוננת מהם ונמצא שאינו מתעסק לו במלאכת אכילה ושתיה, וכן אם נמצא לסטים מזוין הרי זה מום המאבד את כולו מפני שהמלך תופס אותו והורגו, וכן אם נמצא מוכתב למלכות הרי זה מום ומחזירו מפני שהמלך תופסו למלאכתו בכל עת שירצה, אבל אם נמצא גנב או חוטף או גונב נפשות או בורח תמיד או זולל וסובא וכיוצא בדברים אלו, אינו יכול להחזיר שכל העבדים בחזקת שיש בהם כל הרעות, אלא אם כן פירש.
הגה:ויש אומרים דגונב נפשות הוי כמו מוכתב למלכות, אבל משחק בקוביא לא הוי מום (טור) .
<h3>יא</h3>
המוכר בהמה לחבירו לטבחה א) ושחטה ונמצאת טרפה, אם נודע בודאי שהיתה טריפה כשלקחה, כגון: שנקבו בית הכוסות והוגלד פי המכה שאז ידוע שיש לו ג׳ ימים שניקב, אם קנה תוך ג׳ ימים הוי מקח טעות וצריך להחזיר הדמים, ואם לא קנאה תוך ג׳ ימים או שקנאה תוך ג׳ ימים ולא הוגלד פי המכה, דאז הוי ספק אם ניקב תוך ג׳ אם לאו, על הלוקח להביא ראיה ואם לא יפסיד ויתן הדמים אם הם עדיין בידו.
<h3>יב</h3>
טרפות דסירכא הוא הדין דמבטל מקח ויש חולקים.
הגה:דהואיל והוי דבר דשכיח הוי ליה לאתנויי (טור) , ואפילו טריפה שאנו אוסרין מספק מבטל המקח, ואין המוכר יכול לומר אייתי ראיה דטריפה הוי (ר״ן פרק אלו טריפות) .
<h3>יג</h3>
המוכר דבר שהיה מום בממכרו ועשה בו הלוקח מום אחר קודם שידע לו המום הראשון, אם עשה דבר שדרכו לעשותו פטור, ואם שינה ועשה מום אחר קודם שיודע לו המום, מחזיר המקח לבעליו ומשלם דמי המום שעשה.
<h3>יד</h3>
קנה סדין וקרעו לעשות חלוק ואחר כך נודע המום מחמת הקריעה מחזיר לו הקרעים, תפרו ואחר כך נודע המום, אם השביח נוטל שבח התפירה מהמוכר, וכן כל כיוצא בזה.
<h3>טו</h3>
המוכר קרקע לחבירו ואכל פירותיה ולאחר זמן נראה לו בה מום, אם רצה להחזיר הקרקע לבעלים מחזיר כל הפירות שאכל, ואם היה חצר ודר בו צריך להעלות לו שכר.
<h3>טז</h3>
ראובן שמכר לשמעון (ג׳) גבינות ולאחר שלשה ימים פתחם ומצאם מרוקבות ריקבון גדול ישאלו לעושי גבינות בכמה זמן ראוי לבא ריקבון ועיפוש כזה, אם יאמרו שנעשה הריקבון בבית המוכר נמצא שהיה מקח טעות, ואם הדבר ספק המוציא מחבירו עליו הראיה.
<h3>יז</h3>
ראובן שמכר לשמעון נאד שמן, ולא פתחו אלא סמך על המוכר שא״ל שהוא טוב וכשפתחו מצאו עכור, ישבע המוכר שנתן לו שמן טוב כמו שהתנה עמו, ואם לא ירצה לישבע ישבע הלוקח שהתנה עמו לתת לו שמן טוב וצלול, ושזה הוא השמן שנתן לו, ויחזיר לו השמן או ישומו כמה דמיו פחותים משמן טוב, ואם ירצה הלוקח לקחתו יחזיר לו הפחת.
<h3>יח</h3>
המוכר דבר שיש בו מום שאינו נראה ואבד המקח מחמת אותו המום הרי זה מחזיר את הדמים, כיצד: המוכר לחבירו שור שאין לו טוחנות, פירוש שינים והניחו הלוקח עם הבקר שלו והיה מניח המאכל לפני כולם ואוכלים, ולא היה יודע שזה אינו אוכל עד שמת ברעב, הרי זה מחזיר לו את הנבלה ויחזיר את הדמים וכן כל כיוצא בזה, ואם היה המוכר סרסור פירוש: קונה ומוכר בהמות בשוק ביום שקונה מוכר (רש״י) , שלוקח מזה ומוכר לזה, ואינו משהה המקח עמו ולא ידע במום זה, הרי הספסר נשבע שבועת היסת שלא ידע במום זה ויפטר, מפני שהיה על הלוקח לבדוק השור בפני עצמו ולהחזירו לו קודם שימות ויהיה הספסר מחזירו על הלוקח הראשון, והואיל ולא עשה כן הוא הפסיד על עצמו.
הגה:ויש חולקין וסבירא להו דאפילו הסרסור צריך לשלם, דאע״ג דהוא נתאנה אין לו להונות אחרים, והוא הדין בכל כיוצא בזה (טור והרא״ש) וכן נראה לי עיקר, וכל שכן בדבר שלא פשע הקונה כלל, כגון שמכר לו טבעת בחזקת זהב ואחר כך שברו הלוקח ונמצא בו בדיל, שחייב להחזיר מעותיו אע״ג שגם המוכר נתאנה בו, ואם אינו מאמינו שנמצא בו בדיל נשבע שאינו יודע מזה ונפטר (מרדכי ס״פ המפקיד ופ׳ הספינה) , ואם קנה הסרסור דבר בחזקת בדיל ומכרו ואחר כך נודע שהיה בו כסף או זהב, זכה הלוקח שלא זכה בו הסרסור מעולם הואיל ולא ידע בו (הגהות אשיר״י ומרדכי פרק אלו מציאות) , ועיין לקמן סימן רסח.
<h3>יט</h3>
המוכר ביצים לחבירו ונמצאו מוזרות פירוש: שהתחיל להתהוות בו צורת האפרוח שאינם ראוים לאכילה, הוי מקח טעות ומחזיר את הדמים, ועכשיו לא נהגו כן ומנהג מבטל הלכה.
<h3>כ</h3>
המוכר לחבירו זרעוני גנה שאין עצמן של זרעונים נאכל, וזרען ולא צמחו, חייב באחריותן ומחזיר לו הדמים שלקח ממנו שחזקתן לזריעה, והוא שלא צמחו מחמת עצמן, אבל אם לקתה הארץ בברד וכיוצא בו, אינו חייב באחריותן שמא מחמת הברד לא צמחו, וכן כל כיוצא בזה.
<h3>כא</h3>
מכר לו זרעים הנאכלים כגון חטים ושעורים וזרען ולא צמחו, אינו חייב באחריותן אפילו היה זרע פשתן שרוב בני אדם קונים אותו לזריעה, הואיל ואוכלים אותו אינו חייב באחריות זריעתו מיהו אם לא נתן עדיין המעות, יש אומרים דיכול הלוקח לומר לזריעה קניתי (טור בשם הרמ״ה ועיין למטה סעיף כג) , ואם הודיעו שהוא קונה לזרע חייב באחריותו, והוא הדין לדברים הנמכרים לרפואה ולצביעה וכן כל כיוצא בזה. הלוקח מקח מחבירו והודיעו שהוא מוליכו למדינה פלונית למכרו שם ואחר שהוליכו לשם נמצא בו מום, אינו יכול לומר החזר לי מקחי לכאן אלא מחזיר לו הדמים, והמוכר מטפל להביא ממכרו או למכרו שם, ואפילו אבד או נגנב אחרי שהודיעו הרי הוא ברשות מוכר, ואם היה המוכר יודע בממכרו שהיה בו מום, חייב בהוצאה שהוציא הלוקח להוליך אותו למקום פלוני, ואם לא היה יודע שהיה בו מום פטור מהוצאת ההולכה ואינו חייב אלא בהוצאת החזרה, ואם לא הודיע למוכר שמוליכו למדינה אחרת והוליכו ונמצא בו שם מום, הרי זה ברשות לוקח עד שיחזיר המקח במומו למוכר.
<h3>כב</h3>
הלוקח מקח ונמצא בו מום ואח״כ אבד או נגנב, הרי הוא ברשות הלוקח עד שיחזיר המקח למוכר, ואם התליע או נפסד מחמת המום הרי זה ברשות מוכר, ואם היה לו להודיע למוכר ולא הודיעו הרי זה ברשות לוקח.
<h3>כג</h3>
המוכר שור לחבירו ונמצא נגחן, אם אין להוכיח אם קנאו לחרישה או לשחיטה כגון שהוא אדם שהוא קונה לזה ולזה, וגם אין הוכחה בדמים כגון שנתייקר הבשר בדמי שור לחרישה, אינו מקח טעות שיכול לומר לשחיטה מכרתיו, אע״פ שהרוב קונים לחרישה ולא אזלינן בתר רובא להוציא מיד המוכר, אבל אם עדיין המעות ביד הלוקח, לא מבעיא אם רובם קונים לחרישה, אלא אפילו כי הדדי נינהו המוציא מחבירו עליו הראיה, ואם הלוקח אינו רגיל לקנות אלא לחרישה והמוכר מכירו הרי זה מקח טעות, ואם אינו רגיל לקנות אלא לשחיטה מסתמא לשחיטה קנאו, ואם הוא רגיל לקנות לשחיטה ולחרישה, אם יש הוכחה בדמים אם נתן דמי שור לחרישה אומרים לחרישה קנאו והוי מקח טעות, ואם נתן דמי שור לשחיטה אומרים לשחיטה קנאו.
הגה:כל מקום דהוי מקח טעות וצריך להחזיר לו דמיו ואית ליה זוזי, צריך ליתן לו מעות דהוי כבעל חוב (נ״י ריש פרק המוכר פירות) , ודלא כיש אומרים דיכול ליתן לו קרקע (תשובת מיימוני דמשפטים סימן יג) .
<h2>סימן רלג</h2>
<h3>הק'</h3>
המוכר מין ונמצא מין אחר או רע ונמצא יפה. ובו סעיף אחד
<h3>א</h3>
המוכר לחבירו מין ממיני פירות ונתן לו מין אחר, אין כאן מכר ושניהם יכולים לחזור בהם. כיצד: מכר לו חטים לבנות ונמצאו אדומות או איפכא או יין ונמצא חומץ או איפכא או עצים של זתים ונמצאו של שקמה או איפכא, אבל אם מכר לו חטים יפות ונמצאו רעות, לוקח יכול לחזור בו אפילו לא נתאנה בסכום והמוכר אינו יכול לחזור בו אפילו הוקרו, ואם מכר לו רעות ונמצאו יפות, אפילו לא נתאנה בסכום מוכר יכול לחזור בו והלוקח אינו יכול לחזור אפילו אם הוזלו, מכר לו רעות ונמצאו רעות יפות ונמצאו יפות, אע״פ שאינם יפות שאין למעלה מהם ולא רעות שאין למטה מהם ויש אונאה שתות אין אחד מהם יכול לחזור בו, אלא קנה ומחזיר אונאה.
הגה:מכר לו בשר בחזקה שהוא מין איל מסורס ונמצא שאינו מסורס המקח קיים ומחזיר לו אונאתו, אלא אם כן ידוע שהלוקח איסטניס שאינו אוכל כלל בשר איל שאינו מסורס והוא הדין בכל כיוצא בזה (ת״ה סימן שכב) . מכר לו כסף בחזקת כסף צרוף ונמצא כסף סיגים, המקח קיים ומחזיר לו האונאה דהכל מין כסף (מרדכי פרק הספינה והגהות מיימוני פרק טז דמכירה) .
<h2>סימן רלד</h2>
<h3>הק'</h3>
המוכר דבר איסור ואכלו הלוקח. ובו ד סעיפים
<h3>א</h3>
השוחט את הבכור ומכרו ונודע שלא הראהו למומחה, מה שאכל אכל ויחזיר לו את הדמים, והנשאר מהבשר ביד הלקוחות יקבר, ויחזיר להם את הדמים.
<h3>ב</h3>
וכן השוחט פרה ומכרה ונודע שהיא טרפה, מה שאכלו אכלו ויחזיר להם הדמים ומה שלא אכלו יחזיר לו הבשר והוא יחזיר להם הדמים, ואם מכרו הלוקחים בשר זה של טריפה לעכו״ם או שהאכילוהו לכלבים, יחשבו עם הטבח על דמי הטרפה ויחזיר להם הטבח את המותר, וכן דין כל המוכר דבר שאיסור אכילתו מן התורה.
<h3>ג</h3>
אבל המוכר לחבירו דבר שאיסור אכילתו מדברי סופרים, אם היו הפירות קיימים מחזיר הפירות ונוטל דמיו, ואם אכלם אכל ואין המוכר מחזיר לו כלום.
הגה:מכר לו מבהמה שלא נבדקה כראוי, הוי כאסורה מדברי סופרים שהרי הבדיקה היא מדברי סופרים (ריב״ש סימן תצט) .
<h3>ד</h3>
כל איסורי הנאה בין מדברי תורה בין מדברי סופרים מחזיר את הדמים ואין בהם דין מכירה כלל.
<h2>סימן רלה</h2>
<h3>הק'</h3>
קטן וחרש ושוטה ושכור מתי מוכר מטלטלין והקונה בשבת וביום טוב. ובו כח סעיפים
<h3>א</h3>
קטן עד שש שנים אין הקנייתו לאחרים כלום, ומשש שנים עד שיגדיל, אם יודע בטיב משא ומתן דהיינו: שבדקוהו ומצאוהו שיודע ולאחר עשרה כל שאינו שוטה (טור) , מקחו מקח וממכרו ממכר ומתנתו קיימת, בין בדבר מרובה בין בדבר מועט בין במתנת בריא בין במתנת שכיב מרע, ודבר זה מתקנת חכמים, והכל במטלטלים ויש אומרים הואיל ואינו רק מכח תקנת חכמים, אם כן א) במקום שעשו שלא כהוגן, כגון שמכרו בנכסים מועטים שזכו בהן הבנות מכירתן לאו כלום הוא (תשובת הר״ן סימן מט) , אבל בקרקע אינו מוכר ב) ולא נותן עד שיגדיל, דהיינו שהקטן בן י״ג והקטנה בת י״ב והביאו שערות (הרמב״ם) , ואפילו הוא קרקע שניתן לו במתנה או שקנה לו האפוטרופס, ואם נתנו אפילו במתנת שכיב מרע אינו כלום, אפילו הוא קרקע שניתן לו ואע״פ שהוא יודע בטיב משא ומתן, מיהו כל זה שחפץ הקטן במה שעשה ואין קרוביו או הב״ד בטלו מעשיו והלוקח אכל פירות קרקע שלקח אין צריך לשלם מה שלקח (תשובת רמב״ן סי׳ ב) , ואם ירש מאביו ג) שטר חוב דינו כמטלטלים ויכול למוכרו או ליתנו לאחר.
<h3>ב</h3>
במה דברים אמורים: בקטן שאין לו אפוטרופוס, אבל אם היה לו אפוטרופוס אין מעשיו כלום אפילו במטלטלים אלא מדעת האפוטרופוס, שאם רצה לקיים מקחו וממכרו ומתנתו במטלטלים קיים.
הגה:והוא הדין אם סמוכים אצל בעל הבית שדינו כאפוטרופוס כמו שיתבאר לקמן סימן ר״צ, אבל משהגדיל אע״פ שיש לו אפוטרופוס שמינהו לו אביו מקחו מקח וממכרו ממכר (ריב״ש סימן קמא וסימן קנח) , אע״פ שאפוטרופוס צריך לקיים דברי המת ואסור ליתנם ליורש ולא ללוקח עד הזמן שציוה, מכל מקום מקחו מקח ואם תפסן הלוקח מיד אין מוציאין מידו (ר״ן סוף פרק מציאת האשה) .
<h3>ג</h3>
קטן היודע בטיב משא ומתן שאין לו אפוטרופוס שנשא ונתן במטלטלים וטעה דינו כדין הגדול, פחות משתות מחילה שתות מחזיר אונאה יתר על שתות בטל מקח.
<h3>ד</h3>
אין מקח הקטן וממכרו במטלטלים קיים אלא כשמשך או המשיך, אבל אם נתן מעות על המקח וחזר בו אינו מקבל מי שפרע, ואחרים שחזרו בו מקבלים מי שפרע.
<h3>ה</h3>
וכן אם קנו מיד הקטן או השכיר מקום המטלטלים וחזר בו, לא קנה לוקח שאין מוציאין מיד הקטן בדין ואין קונין מיד הקטן כלום, שהקנין כשטר ואין העדים חותמין אלא על שטר של גדול.
<h3>ו</h3>
וכן קטן שקנה מטלטלים וקנו מידו ושכר מהם המקום, לא קנה עד שימשוך לפי שאין חצר הקטן קונה לו, מפני שנתרבה מדין שליחות ואין שליחות לקטן ולא יהיה הקנין או שכירות המקום גדולים מחצירו, אבל הקטנה שנתרבתה חצרה מידה תקנה המטלטלים מאחרים אם קנו מידה או בשכירות מקום.
<h3>ז</h3>
ד) קטן שקנה קרקע ונתן דמים והחזיק בקרקע, תעמוד בידו לפי שזכין לאדם שלא בפניו.
<h3>ח</h3>
קטן שהגדיל והביא שתי שערות הזכר אחר י״ג שנה והבת אחר י״ב, אע״פ שאינו יודע בטיב משא ומתן מקחו מקח וממכרו ממכר ומתנתו מתנה במטלטלין, אבל קרקע אין מעשיו קיימים עד שיהיה יודע בטיב משא ומתן אחר שהגדיל.
הגה:וכל זה במוכר עצמו, אבל בית דין מוכרין קרקעותיו לפרוע חובת אביהן וכיוצא בזה (הגהות מרדכי דב״מ, ועיין לקמן סעיף כו סימן זה) .
<h3>ט</h3>
במה דברים אמורים: בקרקע שלו שקנאו או ניתן לו במתנת בריא, אבל קרקע שירש מאבותיו או משאר מורישיו או שניתן לו במתנת שכיב מרע, אין ממכרו ממכר עד שיהיה בן ך׳ שנה שלימות ויביא שתי שערות, אבל קודם עשרים שנה שלימות אף על פי שהביא שתי שערות ויודע בטיב משא ומתן לא, שמא ימכור בזול מפני שדעתו נוטה אחר המעות ועדיין לא נתיישבה דעתו בדרכי העולם, וכשהוא בן עשרים שנה שלימות והביא שתי שערות מוכר בין במטלטלים בין בקרקעות בין שלו בין של אביו ואפילו אינו יודע בטיב משא ומתן, ודלא כיש חולקין בזה.
<h3>י</h3>
מתנתו כשהוא פחות מבן עשרים ויותר על י״ג והביא ב׳ שערות בין מתנת בריא בין מתנת שכיב מרע קיימת, שאילו לא הגיע לו הנאה גדולה לא נתן והוא דבר שאינו מצוי תמיד, ואמרו חכמים תתקיים מתנתו כדי שיהיו דבריו נשמעים.
<h3>יא</h3>
במה דברים אמורים: שיכול למכור קרקע אביו כשהוא בן עשרים כשהביא שתי שערות או שנולדו לו סימני סריס, אבל אם לא הביא שתי שערות ולא נולדו לו סימני סריס קטן הוא, ואין ממכרו ממכר אפילו בנכסיו עד שיגדיל ויגיע לרוב שנותיו שהם שלשים ושש שנים.
<h3>יב</h3>
מכר קודם שנתברר שהוא גדול כגון קודם עשרים ולא הביא שתי שערות ולא נולדו לו סימני סריס, ולאחר זמן הביא ב׳ שערות שעתה נתברר שעכשיו הגדיל, אין מכירתו שמכר עד עתה כלום, אבל בסימני סריס מבן עשרים נעשה גדול למפרע מבן י״ג שנה ויום אחד, לפי שעתה נתברר שהוא סריס ממעי אמו ומה שלא הביא שתי שערות היה בסיבת זה, ואיגלאי מלתא שמבן שלש עשרה ויום אחד גדול היה וממכרו קיים.
<h3>יג</h3>
מי שמכר בין בנכסיו בין בנכסי אביו ומת ה) ובאו קרוביו וערערו לומר שקטן היה בשעת המכר ובקשו לבדקו, אין שומעין להם.
הגה:דחזקה אין עדים חותמין על השטר אלא אם כן יודעים שהמוכר נעשה גדול (טור) , ועוד דסימנים עשויין להשתנות, ועוד דאין מנוולין את המת (שם ברמב״ם) .
<h3>יד</h3>
פחות מבן עשרים שמכר קרקע אביו חוזר ומוציא מיד הלקוחות בין קודם עשרים בין אחר עשרים מיד, ומוציא ממנו כל הפירות שאכל, ואם הוציא הוצאות או שנטע וזרע שמין לו ומחזיר לו את השאר, אבל אם כשנעשה בן עשרים לא מיחה ו) שוב אינו יכול למחות אפילו היה קטן כשמכר.
<h3>טו</h3>
קטן שלוה מאחרים: יש מי שאומר שחייב לשלם כשיגדיל, ויש מי שפוטר, ויש מי שמחלק שאם ידוע שלוה לצורך מזונותיו נפרעין ממנו, אבל אם אינו ידוע שלוה לצורך מזונותיו אין נפרעין ממנו.
הגה:ויש אומרים דאע״ג דלא יוכל למכור קרקעותיו מכל מקום יוכל לשעבדן, ואף במכירה שלא עשה כלום צריך להחזיר המעות שלקח, ואם אין לו הלוקח גובה ממנו מבני חורין (ב״י בשם הרשב״א) .
<h3>טז</h3>
קטן שערב לאחרים, פטור מלשלם אף לכשיגדיל.
<h3>יז</h3>
חרש שאינו שומע ואינו מדבר או מדבר ואינו שומע כלום, מוכר ולוקח המטלטלים ברמיזה אבל לא בקרקע, ואף במטלטלים לא יתקיימו מעשיו עד שבודקין אותו בדיקות רבות ומתיישבין בדבר.
<h3>יח</h3>
אלם ששומע ואינו מדבר או מי שנשתתק, מקחו מקח וממכרו ממכר ומתנותיו קיימות בין במטלטלין בין בקרקע, והוא שיבדוק כדרך שבודקין לגיטין או יכתוב בכתב ידו.
<h3>יט</h3>
מי שאינו שומע אלא אם כן מדברים עמו בקול, אין זה חרש אלא הרי הוא כפקח לכל דבריו.
<h3>כ</h3>
השוטה אין מקחו מקח ואין ממכרו ממכר ואין מתנותיו קיימות לא במטלטלין ולא בקרקע, ובית דין מעמידין אפוטרופוס לשוטים כדרך שממנים לקטנים. ואין לו זכייה כלל ע״י עצמו (מרדכי פרק המקבל) .
<h3>כא</h3>
מי שהוא עת שוטה ועת שפוי כגון אלו הנכפין, כשהוא שפוי כל מעשיו קיימין וזוכה לעצמו ולאחרים ככל בן דעת, וצריכים העדים לחקור הדבר היטב שמא בסוף שטותו או בתחילת שטותו עשה מה שעשה.
הגה:אמרו שנים כשהיה שוטה זבין ושנים אומרים כשהיה שפוי זבין, קרקע בחזקת המוכר מטלטלין בחזקת המחזיק בהן (ב״י בשם התוס׳ והרא״ש פ״ב דכתובות) .
<h3>כב</h3>
השכור מקחו מקח וממכרו ממכר ומתנותיו קיימים, ואם הגיע לשכרותו של לוט והוא העושה ואינו יודע מה עושה, אין מעשיו כלום והרי הוא כמו השוטה.
<h3>כג</h3>
המוכר שמכר קרקע או מטלטלים וזכה בהם ללוקח שלא מדעתו, יד הלוקח על העליונה אם רצה ליקח אין המוכר יכול לחזור בו ואם לא רצה תחזור לבעליה.
<h3>כד</h3>
וכן העבד שקנה או מכר או נתן מתנה או נתנו לו, יד האדון על העליונה אם רצה לקיים מעשיו הרי אלו קיימים ואם לא רצו בטלו כל מעשיו, ובדברים בלבד הוא שמקיים האדון או מבטל ואינו צריך לקנות ממנו כלום.
<h3>כה</h3>
דין מכירת הבעל בנכסי אשתו ומכירת האשה בטור אבן העזר סימן פה וצ׳.
<h3>כו</h3>
בית דין שמכרו או לקחו בנכסי יתומים בין בקרקע בין מטלטלים, וכן האפוטרופסים בין שמינו אותם בית דין בין שמינו אותם אבי יתומים, מקחן מקח וממכרן ממכר, אבל מתנתם אינו כלום שאין אדם נותן דבר שאינו שלו.
<h3>כז</h3>
לצורך איזה דברים רשאים למכור בנכסים יתבאר בסימן רצ ס״א.
<h3>כח</h3>
המוכר או קונה קנין בשבת ויום הכיפורים ויום טוב, אע״פ שמכין אותו על שעבר על דברי חכמים מעשיו קיימים וכותבין אחר אותו יום.
<h2>סימן רלו</h2>
<h3>הק'</h3>
עכו''ם שאנס קרקע מישראל או בעלילות דברים. ובו ט סעיפים
<h3>א</h3>
העכו״ם המציקים לישראל ומבקשים להרגן עד שיפדה עצמו מיד עכו״ם בשדהו או בביתו ויתננה למציק ואחר כך יניחנו, כשירצה המציק למכור אותה הקרקע, אם יש ביד הבעלים ליקח מיד המציק הן קודמין לכל אדם, ואם אין ביד הבעלים ליקח או ששהתה הקרקע ביד המציק י״ב חדש, כל הקודם ולקח מהמציק זכה ובלבד שיתן לבעלים הראשונים רביע הקרקע או שליש המעות, מפני שזה המציק מוכר בזול הואיל וקרקע שאינו שלו הוא מוכר הרי זה מוכר בפחות רביע או קרוב לו, וזה רביע של בעלים שהרי מחמת שהיא שלהם מוכר בזול, לפיכך הלוקח מהמציק בשלשים נותן לבעלים עשרה או נותן להם רביע הקרקע ואחר כך יקנה הכל, ואם לא נתן הרי הרביע כגזל בידו.
הגה:היו הבעלים אומרים שהיה בידם ליקח והלוקח אומר שלא היה בידם ליקח, על הבעלים להביא ראיה דקרקע בחזקת הלקוחות (ר״ן פרק הנזקין) , ויש אומרים דכל זה כשנתנו לו הבעלים קרקע מעצמן כדי שלא יהרגנו, אבל אם לקחן האנס מידן בחזקה הקרקע, חוזרת לבעליה והם נותנים ללוקח מה שנהנו (ריב״ש סי׳ רצ ופסקי מהרא״י סימן סט) וכמו שיתבאר לקמן ס״ח. ישראל שדחקו חביריהם בתפיסה וגזמו להם להרגן עד שהוצרכו ליתן להם, אין להם דין זה שהרי ידעו דאין ישראל שופכי דמים וגזמי ולא עבדי, והוי כמי שלא היה בידן להרגן (מרדכי פרק הניזקין) כמו שיתבאר סעיף ח.
<h3>ב</h3>
אם אינו מאמין לו בכמה קנאה וגם אין לו עדים בכמה קנאה ישבע לו בכמה קנאה.
<h3>ג</h3>
אם קנה מעכו״ם תוך י״ב חדש, אם ירצו הבעלים צריך להחזירה להם ויתן לו כמו שקנאם מעכו״ם, ואם ירצו יניחוהו בידו ויתן להם שליש ממה שנתן לעכו״ם.
<h3>ד</h3>
אפילו תוך י״ב חדש אם קנאה מהבעלים תחילה ואחר כך קנאה מעכו״ם מקחו קיים, אבל אם קנאה מעכו״ם תחילה ואחר כך מהבעלים מקחו בטל ואפילו עושה לו שטר, אלא אם כן קבל עליו אחריות או שהודה או יש עדים שקבל ממנו מעות.
<h3>ה</h3>
לקח אחד מהעכו״ם ושהתה בידו ג׳ שנים ואחר כך מכרה לאחר, אין לבעלים על לוקח שני כלום שטוענים לו שהראשון קנאה מהם ונתן להם שליש, והוא הדין אם לא שהתה ביד הראשון אלא יום אחד וביד לוקח שני שלשה שנים.
הגה:ויש אומרים דוקא שהלוקח ראשון הוא ישראל, אבל אם הוא עכו״ם ומכרה לישראל דינו כאילו קנאה מן האנס עצמו (ריב״ש סימן רז) .
<h3>ו</h3>
וכן הדין אם שהתה ביד הלוקח ג׳ שנים ומת והורישם ליורשיו טוענים ליורש.
<h3>ז</h3>
עכו״ם בעל זרוע שאנס נכסי ישראל וירד לתוך שדה מחמת שהיה לו חוב על בעל השדה או מחמת שיש לו נזק ביד זה הישראל או מחמת שהפסיד ממונו, ואחר שתקף לו את השדה מכרה לישראל אחד, אין הבעלים יכולים להוציאה מיד הלוקח, במה דברים אמורים: כשהודו הבעלים שאמת טען העכו״ם, וכן אם היה שם מלך או שר באותו מקום שיכול לכוף את העכו״ם שמכר לדין ולא תבעו הבעלים את העכו״ם, אינם יכולים להוציא מיד הלוקח מן העכו״ם אע״פ שאינם מודים לעכו״ם, ואע״פ שאין שם עדים שאמת טוען העכו״ם, שהרי אומר הלוקח לבעלים אם גזלן הוא העכו״ם למה לא תבעתה אותו בדיניהם.
<h3>ח</h3>
בא עכו״ם בעקיפין על ישראל ולקח שדה ולא היה מסור בידו להרגו ומכרו לישראל או נתנו, צריך להחזירו לבעלים אפילו שהתה בידו כמה שנים, ואין צריך להחזירו בחנם אלא א) שמין כמה היה רוצה ליתן לעכו״ם כדי שיחזירנו לו וכך יתן לישראל, ואם הוציא עליו הלוקח כדי להוציאה מיד העכו״ם עד כדי דמי הבית צריכים הבעלים ליתן לו אם רוצים ליטלו מידו, ואין צריכין ליתן לו יותר ממה שהוציא עליו, כגון שאם היה העכו״ם אוהבו ונתנו לו בזול אין הבעלים צריכים ליתן לו אלא כמו שנתן לעכו״ם אע״פ שהוא לא היה יכול להוציא בכך מיד העכו״ם, ואפילו שהעכו״ם נתנו לו בחנם צריך להחזיר לבעלים גם כן בחנם, ואם בעודו בידו בנה אותו הוי כיורד לתוך של חבירו שלא ברשות ובנאו שיכול לומר לו טול עציך ואבניך.
הגה:ודוקא בקרקע דלא מייאשי מיניה, אבל מטלטלי דמייאשי מיניה אין צריך להחזיר לבעלים, מלבד ספרים דאין מייאש מינייהו דידעינן דאין מוכרין רק לישראל (מרדכי פרק הכונס והגהות מרדכי דב״מ) .
<h3>ט</h3>
במה דברים אמורים: בשאין שופטים כדי שיוכל להוציא שדהו מיד העכו״ם, אבל אם יש שופטים בארץ והיה אפשר להוציאו מיד עכו״ם בדין ולא עשה, אז ודאי נתייאש וישאר ביד הלוקח ולא יתן לבעלים כלום.
הגה:וכל זה באנס שאין לו משפט עליו, אבל שר ומושל שקצף על עבדיו ומשרתיו ולקח מאחד מהן ביתו, דינא דמלכותא דינא ואין הלוקח חייב ליתן לבעלים כלום (מרדכי פרק האומנין ופרק הכונס) . ישראל שמשכן קרקע אצל עכו״ם וקבע זמן לפדותה ולא פדאה ומכרה לאחר, אם מכרה בשוויה ממכרו קיים דהא כדין מכרה, אבל אם מכרה בפחות משוייה אפילו כל שהוא חוזר (ב״י בסוף סימן קן ועיין לקמן סימן שעא מאלו הדינין) .
<h2>סימן רלז</h2>
<h3>הק'</h3>
המחזיר אחר דבר לקנותו וקדם אחר וקנאו. ובו ב סעיפים
<h3>א</h3>
המחזיר אחר דבר לקנותו או לשכרו בין קרקע בין מטלטלים ובא אחר וקנאו נקרא רשע, והוא הדין לרוצה להשכיר עצמו אצל אחר, ויש אומרים שאם בא לזכות בהפקר או מקבל מתנה מאחר ובא אחר וקדמו, אינו נקרא רשע כיון שאינו דבר המצוי לו במקום אחר, והקונה קרקע על מצר חבירו, אע״פ שאין בה משום דינא דבר מצרא יכול בעל מצר לקדמו לקנותה ולא מקרי רשע דהוי כמציאה (ב״י בשם מרדכי פ״ק דמציעא) , וכן אם קונה דבר אחד ובא חבירו ויוכל לקנותו בזול שאינו מוצא לקנותו כך במקום אחר, הוי כמו מציאה ויוכל לקנותו כל זמן שלא זכה בו הקונה (תשו׳ מהרד״ך בית נא) , ויש אומרים דלא שנא.
הגה:וסברא הראשונה נראה עיקר, ואפילו לסברא זו דוקא בעני אבל בעשיר לא, אם לא בדבר שאינו מצוי דאז אפילו בעשיר מקרי רשע (ר״ן שם בשם הרמב״ן פרק האומר בקידושין) וע״ל סימן קנו סעיף ה. וכל זה לא מיירי אלא כשכבר פסקו הדמים שביניהם ואין מחוסרין אלא הקנין, אבל אם מחוסרין עדיין הפסיקה שהמוכר רוצה בכך והקונה רוצה יותר בזול מותר לאחר לקנותו בין אם המוכר עכו״ם או ישראל (ב״י בשם מרדכי פרק חזקת) , ויש מי שכתב שהוא חרם רבינו גרשום שלא להשיג גבול בשכירות בתים מן עכו״ם, והוא הדין במקום שנהגו לשכור ההלואה מן העכו״ם (מהר״מ פדואה סימן מא) .
<h3>ב</h3>
אסור למלמד להשכיר עצמו לבעל הבית שיש לו מלמד אחר בביתו אם לא שיאמר הבעל הבית אין רצוני לעכב המלמד שלי, אבל אם שכר בעל הבית מלמד אחד יכול בעל הבית אחר לשכור אותו מלמד עצמו.
<h2>סימן רלח</h2>
<h3>הק'</h3>
כותבין שטר למוכר ולא ללוקח. ובו ג סעיפים
<h3>א</h3>
כותבין שטר למוכר שמכר שדהו לפלוני אע״פ שאין אותו פלוני לפנינו, והוא שמיד הקנה לו השדה בקנין או שהעיד על עצמו שכבר קנה באחד מדרכי הקנייה, ובלבד שיהיו העדים מכירים השמות שבשטר שזהו פלוני בן פלוני וזהו פלוני בן פלוני, אבל אין כותבין שטר ללוקח אלא מדעת המוכר, ויש מי שאומר שאפילו קנו מהמוכר שהקנה לפלוני שלא בפני הלוקח ובא הלוקח שיכתבו לו השטר, אין שומעין לו שלא אמרו סתם קנין לכתיבה עומד אלא בפניו.
הגה:מי שבא לעדים ואמר בית שיש לי במקום פלוני אני נותנו לפלוני, אע״פ שאין העדים יודעין אם יש לו בית במקום פלוני או לא, יכולין לכתוב דהרי אינן מעידין רק על המתנה ואם אין לו ממילא המתנה בטילה (מרדכי סוף פרק המוכר פירות) .
<h3>ב</h3>
הלוקח נותן שכר הסופר אפילו במוכר שדהו מפני רעתה.
<h3>ג</h3>
יש מי שאומר דהא דכותבין שטר למוכר אע״פ שאין לוקח עמו דוקא כשמעידים על עצמו שכבר קיבל המעות מיד הלוקח, ואם לא כתבו כן כשיתבענו לדין ליתן הדמים צריך להביא ראיה שמכירה זו היתה מדעתו, ויש מי שאומר שאפילו העידו על עצמו שקיבל המעות אם משמע מתוך השטר שהמקח הוא מדעת שניהם אין כותבים, ויש מי שאומר שכותבין אפילו לא העידו על עצמו שקיבל המעות.
הגה:שהרי שטר זה אינו מכריח הלוקח שיקנה דאינו אלא לראיה (טור שם בשם הרמב״ן) ולכן הלוקח נאמן גם כן לומר שנתן המעות (ב״י בשם תשובת הרשב״א אלף קלו) , שטר מכר שלא כתוב בו סכום המקח רק ענין המקח השטר כשר (תשובת רשב״א אלף תתקפא) .
<h2>סימן רלט</h2>
<h3>הק'</h3>
מי שבא ואמר אבד שטר קנייתי כיצד כותבין לו שטר אחר. ובו ב סעיפים
<h3>א</h3>
מי שבא ואמר אבד שטר שהיה לי על שדה פלוני שקניתיה מפלוני שומעין לו לכתוב אחר.
הגה:והוא הדין בתחילה כשקנה יכולין לכתוב לו ב׳ וג׳ שטרות בכהאי גוונא (ב״י בשם הרשב״א) , וכותבין בו שטר זה אין גובין בו לא מנכסים משועבדים ולא מנכסים בני חורין, ולא כתבנוהו אלא להעמיד בו שדה פלוני כדי שלא יוציאנה מידו המוכר ולא יורשיו, ויש מי שאומר דדוקא מזמן ראשון ולא מזמן שני, דאיכא למיחש שמא אחר כך חזר ומכרה למוכר, ומוציא אחר כך זה שטר השני שזמנו אחר המכירה שמכר ויאמר הדרית וזבינית ממך.
<h3>ב</h3>
אף על גב דשטרי חוב המאוחרים כשרים שטרי מכר המאוחרין פסולין אם לא פירש בהם שהם מאוחרים.
<h2>סימן רמ</h2>
<h3>הק'</h3>
שני שטרי מכר היוצאים על שדה אחת מזמן אחד. ובו ד סעיפים
<h3>א</h3>
שני שטרות היוצאים על שדה אחת בשם קונה אחד ואין זמנם שוה, אם היה הראשון מתנה והשני מכר לא ביטל האחרון את האחד, שיש לומר שלהוסיף לו אחריות חזר וכתב בשם מכר אע״פ שלא היה כתוב שם אחריות שאחריות טעות סופר הוא, וכן אם הראשון מכר והשני מתנה קנה השדה מזמן הראשון, שלא כתב לו שטר מתנה אלא ליפות כחו משום דין בן המצר.
הגה:או לשאר דברים שמתנה עדיפא ממכר, וצריך שלא יראה בבית דין רק האחרון דאם מראה שניהן הראשון עיקר (טור) , ויש אומרים דאם האחרון במכר אע״פ שמראה שניהם בבית דין שניהן קיימין (טור שם בשם הרמ״ה) .
<h3>ב</h3>
היו שני השטרות במכר או שניהם במתנה, אם הוסיף בשני כלום הרי ראשון קיים שלא כתב השנים אלא מפני התוספת, ואם לא הוסיף בטל שטר השני את הראשון ואין לו אחריות אלא מזמן שני, לפיכך כל הפירות שאכל הלוקח מזמן ראשון עד זמן שני מחזיר אותם, ואם היה על אותה שדה חוק למלך בכל שנה הנותן או המוכר נותן אותו החוק עד זמן השטר השני.
הגה:וכל שכן אם כתב לו תחילה שדה שלם ואחר כך חצי שדה (ר״ן פרק נערה) . שכיב מרע שאמר תנו מנה לפלוני וחזר ואמר כן, אין לו אלא מנה אחת הואיל ולא אמר עוד תנו (מרדכי פרק נערה והגמ״ר דב״ב) .
<h3>ג</h3>
שני שטרות שזמנם ביום אחד והם כתובים על שדה אחד בין במכר בין במתנה, אם דרך אנשי המקום לכתוב שעות הרי הדבר מסור לדיינים כל שדעתם נוטה להעמיד שדה זו בידו יעמידו.
הגה:ויש אומרים שאין דנין דין שודא דדייני רק בדיין מומחה ובקרקע (טור בשם ר״ח) , ויש אומרים דאף במטלטלים כל שאין אחד מוחזק בהן (שם בשם ר״י כ״כ התו׳ שם ובמרדכי) .
<h3>ד</h3>
במה דברים אמורים: בשטר שאין בו קנין אלא קנה שדה זו בשטר זה שאין אנו יודעים מי הוא משניהם שהגיע שטרו לידו תחילה, אבל אם בכל שטר מהם קנין כל שקדם לו הקנין זכה וישאלו העדים, וכן אם היו שם עדים שזה הגיע לידו שטר מתנתו תחילה קנה הראשון.
הגה:מי שנתן מתנה לחבירו ופירש איזה מתנה נתן לו, כגון שנתן לו קרקע או מקום בבית הכנסת ומצר לו מצרים ואחר כך נתן לאחר מקום בבית הכנסת סתם או קרקע סתם ולא מצר לו מצרים, יש אומרים דאמרינן שמא מקום או קרקע אחרת נתן לשני והמתנה ראשונה קיימת (ריטב״א) , ויש אומרים דאמרינן ודאי לא כוון אלא על מקום או קרקע הידוע לו, ומאחר שאין יודעים שיש לו מקום או קרקע אחרת קנה השני, ודוקא במתנת שכיב מרע שיכול לחזור במתנתו, אבל במתנת בריא קנה הראשון מכל מקום (ב״י ס״ס רנ״ג בשם הרשב״א) .