<h1>הלכות נזיקין</h1>

<h2>סימן שעח</h2>
<h3>הק'</h3>
אסור להזיק ממון חבירו ולא לגרום שום היזק. ובו ט סעיפים
<h3>א</h3>
אסור להזיק ממון חבירו, ואם הזיקו אע״פ שאינו נהנה חייב לשלם נזק שלם, בין שהיה שוגג בין שהיה אנוס, ודווקא שאינו אנוס גמור כמו שיתבאר. כיצד: נפל מהגג ושבר את הכלי, או שנתקל כשהוא מהלך ונפל על הכלי ושברו, חייב נזק שלם.
<h3>ב</h3>
נפל מן הגג והזיק חייב לשלם נזק שלם, בין שנפל ברוח מצויה בין שנפל ברוח שאינה מצויה, דלא מקרי אונס גמור (טור) .
<h3>ג</h3>
היה עולה בסולם ונשמטה שליבה מתחתיו ונפל והזיק, אם לא היתה מהודקת בחזקה חייב, ואם היתה חזקה ומהודקת ונשמטה או שהתליעה, הרי זה פטור שזו מכה בידי שמים הוא, וכן כל כיוצא בזה.
<h3>ד</h3>
כל אלו הדברים ברשות הניזק, אבל ברשות המזיק פטור עד שיתכוין להזיק כמו שיתבאר.
<h3>ה</h3>
אפילו בראייתו אם יש בו היזק לחבירו אסור להסתכל בו, לפיכך אסור לאדם לעמוד על שדה חבירו בשעה שעומדת בקמותיה.
<h3>ו</h3>
כל מקום שמזיק חייב לשלם בין ברשות הרבים בין ברשות הניזק, ואפילו ברשות המזיק אם הכניס בו הניזק ממונו שלא ברשות והזיקו לא שנא בגופו לא שנא בממונו, חייב לשלם דנהי שיש לו רשות להוציאו אין לו רשות להזיקו, ודוקא במזיקו במזיד אבל אם הזיקו בשוגג פטור בעל הבית, ואם בעל הבית הוזק בנכנס, אפילו בשוגג חייב הנכנס כיון שנכנס שלא ברשות, ויש מי שאומר דדוקא בשלא ידע בעל הבית שנכנס, אבל אם ראהו שנכנס אם הוזק בו פטור.
<h3>ז</h3>
היו שניהם ברשות או שניהם שלא ברשות והוזקו זה בזה בין בגופם בין בממונם, אם לא ידעו זה בזה פטורים, אבל אם ראו זה את זה אע״פ שלא כיונו חייבים, לפיכך שנים שהיו רצים ברשות הרבים או שהיו מהלכים והוזקו זה בזה פטורים, הזיקו זה את זה חייבים.
<h3>ח</h3>
היה אחד רץ ואחד מהלך והוזק המהלך ברץ, חייב מפני שרץ שלא ברשות, במה דברים אמורים בחול, אבל בערב שבת בין השמשות פטור מפני שרץ ברשות, ודוקא בסתם דתלינן דרץ לצורך שבת, אבל אם ידוע דאינו רץ אלא לשאר חפציו ולא שייכי ביה צורך שבת, חייב כמו בחול (ר״ן פרק המניח) .
<h3>ט</h3>
אם בא אחד רוכב בסוסו מאחרי חבירו, ופגע בסוסו שחבירו רוכב בו והכה את הסוס, חייב לשלם כל מה שישומו בית דין שנפחת מחמת הכאה זו, ואפילו היה הסוס המוכה של עכו״ם וצריך הניזק לשלם לעכו״ם יותר ממה שנפחתו דמי הסוס, אין המזיק חייב לשלם יותר ממה שישומו בית דין, בחורים הרוכבים לקראת חתן וכלה והזיקו זה את זה ממון חבירו דרך שמחה ושחוק, וכן בשאר דבר שמחה, הואיל ונהגו כן פטורין (מרדכי ס״פ הישן ותוס׳ והרא״ש ואגודה פרק לולב וערבה) , מכל מקום אם נראה לבית דין לעשות סייג וגדר הרשות בידם (פסקי מהרא״י סי׳ רי) .
<h2>סימן שעט</h2>
<h3>הק'</h3>
דין זה בא בחביתו וזה בא בקורתו ונשבר החבית. ובו ד סעיפים
<h3>א</h3>
שנים שהיו מהלכים ברשות הרבים זה בא בחביתו וזה בא בקורתו ופגעו זה בזה ונשברה חבית בקורה, פטור שלזה רשות להלך ולזה רשות להלך.
<h3>ב</h3>
היה בעל קורה ראשון ובעל החבית אחרון ונשברה חבית בקורה פטור, ואם עמד בעל הקורה לנוח מכובד משאו חייב, ואם הזהיר לבעל החבית ואמר לו עמוד פטור, ואם עמד לתקן משאו, אע״פ שלא הזהירו פטור שטרוד היה ולא יכול להזהירו (וע״ל ר״ס תיג) .
<h3>ג</h3>
היה בעל החבית ראשון ובעל הקורה אחרון ונשברה חבית בקורה חייב, ואם עמד בעל החבית לנוח פטור, ואם הזהיר לבעל הקורה שיעמוד חייב, ואם עמד לתקן משאו, חייב בעל הקורה אע״פ שלא הזהירו בעל החבית, וכן זה בא בנרו וזה בא בפשתנו.
<h3>ד</h3>
הרי שמילא חצר חבירו כדי יין ושמן, אפילו הכניס ברשות הואיל ולא קבל עליו בעל החצר לשמור, הרי זה נכנס ויוצא כדרכו וכל שישתבר מהכדים בכניסתו וביציאתו הרי הוא פטור עליהם, ואם שברם בכוונה, אפילו הכניסם בעל הכדים שלא ברשות הרי זה חייב.
<h2>סימן שפ</h2>
<h3>הק'</h3>
האומר לחבירו קרע כסותי או של חבירי או רודף או נרדף ששיברו כלים. ובו ד סעיפים
<h3>א</h3>
האומר לחבירו קרע את כסותי שבר את כדי על מנת שאתה פטור, הרי זה פטור, ויש אומרים אפילו לא על מנת לפטור בפירוש אלא שאמר ליה דברים שמשמעו כך, כגון שאמר ליה שבור כדי ואמר ליה המזיק על מנת לפטור ואמר ליה הניזק לא, יש לנו לומר דבתמיה קאמר לו ופטור (טור ס״ב בשם הרא״ש) , ואם לא אמר לו על מנת שאתה פטור, הרי זה חייב אע״פ שהרשהו להשחית. במה דברים אמורים: כשבאו הכלים לידו תחילה בתורת שמירה, כגון שהיו שאולים או מופקדים אצלו, אבל אם לא באו לידו בתורת שמירה, כיון שאמר לו קח כלי זה ושברו בגד זה וקרעו ועשה כן, הרי זה פטור אע״פ שלא אמר לו על מנת שאתה פטור, ועיין לקמן עוד סי׳ שפב מדינין אלו. האומר לחבירו זרוק מנה לים ואתחייב אני לך, יש אומרים דחייב ויש אומרים דפטור (ר״ן פ״ק דקידושין ב הדעות) .
<h3>ב</h3>
האומר לחבירו שבר כליו של פלוני על מנת שאתה פטור ושברו הרי זה חייב, ואע״פ שהעושה הוא חייב לשלם, הרי זה האומר לו שותפו בעון ורשע הוא, שהרי הכשיל עור וחיזק ידי עוברי עבירה.
<h3>ג</h3>
רודף שהיה רודף אחר חבירו להרגו או אחר אחת מהעריות לאונסה, ושבר כלים בין של נרדף בין של כל אדם, פטור שהרי הוא מתחייב בנפשו, שכיון שרדף התיר עצמו למיתה ולכן פטור מהתשלומין. ואם הנרדף שבר כלים של רודף, פטור שלא יהא ממונו חמור מגופו, ואם היו של אדם אחר, חייב שהמציל עצמו בממון חבירו חייב (וע״ל סי׳ שנט ס״ד) . ואחד שרדף אחר הרודף להציל את הנרדף, ושבר כלים בין של רודף בין של כל אדם, פטור כדי שלא יבואו מלימנע מלהציל את הנרדף.
<h3>ד</h3>
ספינה שחשבה להשבר מכוכד המשוי, ועמד א׳ מהם והקל מהמשא והשליך בים, פטור שהמשא שבה כמו רודף אחריהם להורגם, ומצוה רבה עשה שהשליך והושיעם.
הגה:ויש אומרים דוקא שטענו יותר מדאי דהוי המשוי כרודף, אבל אם אינה טעונה יותר מדאי ובא נחשול לטבען חייבין לשלם, ומחשבין לפי המשוי ולא לפי הממון (רמב״ם פי״ב דגזילה והמ״מ סוף הלכות חובל) , ואע״פ שלא הטיל רק משוי של אחד כולן משלמין (טור) . הכניס חמור בספינה וקיפץ בספינה ובקש לטבעו ובא אחד והשליך החמור לנהר, אם דרך להכניס חמורים בספינה אז המשליכו חייב לשלם, ואם לאו פטור דאז החמור מקרי רודף וכל כיוצא בזה, וכן נ״ל עיקר (מרדכי פרק הגוזל בתרא ותשובת מיימוני דספר נזיקין סי׳ כ) .
<h2>סימן שפא</h2>
<h3>הק'</h3>
דין חמשה שישבו על ספסל אחד. ובו סעיף אחד
<h3>א</h3>
חמשה שישבו על הכסא ולא נשבר ובא אחרון וישב עליו ונסמך עליהם ולא הניחם לעמוד ונשבר, אע״פ שהיה ראוי לישבר בהם קודם שישבו, הואיל וקרב שבירתו האחרון חייב, שהרי אומרים לו אילו לא נסמכת עלינו היינו עומדים קודם שישבר, ואם ישבו כאחד ונשבר כולם חייבים, וכן כל כיוצא בזה.
הגה:ויש אומרים דסתם ספסל היא שאולה לסתם בני אדם, ואם נשברה תחתיהן הוי כמתה מחמת מלאכה ופטורים מלשלם (טור ס״ב בשם הרא״ש תוס׳ פ״ק דב״ק) , אלא אם כן היושבים הם משונים ושמנים וכבדים משאר בני אדם, אז אם ישבו עליה ביחד ונשברה תחתיהן כולן חייבים לשלם. ואם ישבו בזה אחר זה, אם לא היתה נשברת בלא ישיבת האחרון הוא לבד חייב לשלם, ואם היתה נשברת בלא האחרון הוא פטור, ואם לא היתה נשברת רק תוך ב׳ שעות ועמו נשברה תוך שעה, אז רואין אם סמך עליהן ומנען לעמוד הוא לבד חייב לשלם, ואם לאו כולן חייבין (הכל בטור בשם הרא״ש) .
<h2>סימן שפב</h2>
<h3>הק'</h3>
הקוצץ אילן של חבירו והמונע חבירו מלעשות מצוה. ובו סעיף אחד
<h3>א</h3>
שור שהיה עומד להריגה מפני שהוא מזיק את הבריות, ואילן העומד לקציצה מפני שהוא מזיק את הרבים, וקדם אחד ושחט שור זה וקצץ אילן זה שלא מדעת הבעלים, חייב לשלם לבעלים כמו שיראו הדיינים שהרי הפקיעם מלעשות מצוה, ואם טען ואמר אתה אמרת לי להרגו ולקצצו, הואיל והוא עומד לכך הרי זה פטור. אבל שאר מזיק אינו נאמן לומר שהוא נתן לו רשות (טור ס״ג) , אפילו יש לו מיגו לומר לא הזקתי כגון דליכא עדים שהזיקו, דהוי כמיגו במקום חזקה דלא הוי מיגו (מרדכי ונ״י פרק החובל) , אבל נאמן לומר (לא הזקתי) [נ״א אתה אמרת לי וכו׳] במיגו דלא היה שלך מה שהזקתי אלא שלי היה (מרדכי שם) . וכן מי ששחט חיה ועוף ובא אחר וכיסה הדם שלא מדעת השוחט, חייב ליתן כמו שיראו הדיינים, ויש מי שהורה שהוא נותן קנס קצוב א) והוא י׳ זהובים. וכן הורו שכל המונע הבעלים מלעשות מצות עשה שהם ראויים לעשותה וקדם אחר ועשאה, משלם לבעלים י׳ זהובים. ב) היה לו בן למול ובא אחר ומלו חייב ליתן לו י׳ זהובים, אבל נתנו לאחר לימול ובא אחר ומלו פטור (רבנו ירוחם נל״א ח״ד) . ובזמן הזה אין מגבין אותו, אבל אם תפס לא מפקינן מיניה.
<h2>סימן שפג</h2>
<h3>הק'</h3>
דין אדם המזיק לבהמת חבירו. ובו ה סעיפים
<h3>א</h3>
הניח גחלת על לב שור חבירו כשהוא כפות ונשרף או שדחפו לים חייב. ואם הניח גחלת על לב חבירו ונשרף יתבאר בסימן תיח.
<h3>ב</h3>
שור שעלה על גב שור להורגו ברשות הניזק שהוא בעל התחתון בין שהיה תם בין שהיה מועד, ובא בעל התחתון ושמט את שורו להצילו, ונפל עליון ומת הרי זה פטור. דחפו לעליון ומת, אם היה יכול לשומטו ולא שמטו הרי זה חייב, ואם לא היה יכול לשומטו הרי זה פטור.
הגה:וכן ראובן שלקח כלי של שמעון וסמך בו חביתו של יין שלא יפול, ובא שמעון ונטל כלי שלו ונשבר חביתו של יין, שמעון חייב דהוה ליה לסמכו בדבר אחר (תשו׳ הרא״ש כלל קא סי׳ ג) .
<h3>ג</h3>
ב׳ שהמיתו את הבהמה כאחד או שברו את הכלי כאחד, משלמים ביניהם.
<h3>ד</h3>
ה׳ שהניחו א) ה׳ חבילות על הבהמה ולא מתה, ובא זה האחרון והניח חבילתו עליה ומתה, אם היתה מהלכת באותם החבילות ומשהוסיף זה חבילתו עמדה ולא הלכה האחרון חייב, ואם מתחילתה לא היתה מהלכת האחרון פטור, ואם אין ידוע כולם משלמין בשוה.
<h3>ה</h3>
הכובש בהמת חבירו במים או שהניחה בחמה, וצמצם עליה המקום כדי שלא תמצא צל עד שהרגתה החמה חייב.
הגה:ודוקא שאחזה בידו, אבל סגר עליה הדלת שלא תצא יש אומרים דפטור מדיני אדם (טור ס״ו) .
<h2>סימן שפד</h2>
<h3>הק'</h3>
דין אדם המזיק שלא בגופו. ובו ד סעיפים
<h3>א</h3>
אחד המזיק בידו או בשאר גופו (טור ס״א) , או שזרק אבן, או ירה חץ והזיק בו, או שפטר פירוש: שפתח מים על חבירו או על הכלים והזיק, או שרק ונע והזיק בכיחו פירוש: רוק עב היוצא בכח, וניעו פירוש רוק דק שהולך ומתנועע, בעת שהלכו מכוחו הרי זה כמזיק בידו והם תולדות של אדם, אבל אם רק הרוק והניח על הארץ ואח״כ נתקל מהם אדם, הרי זה חייב משום בורו שכל תקלה תולדות בור הוא.
<h3>ב</h3>
היה מכה בפטיש ויצא גץ פירוש: שביב יוצא מתחת הפטיש כשמכין בו על הסדן מתחת הפטיש והזיק, הרי זה חייב.
<h3>ג</h3>
החוצב פירוש: שחוצב אבנים מההר שחצב אבן ונתנו לסתת פירוש: הפוסל אבני גזית ומרבעה ומחליקה (רש״י) והזיק בו, הסתת חייב. מסרה הסתת לחמר החמר חייב, מסרו החמר לכתף הכתף חייב, מסרה הכתף לבנאי הבנאי חייב, מסרה הבנאי למסדר המסדרו על שורת הבנין המסדר חייב, ואם אחר שסדרו על שורת הבנין נפל והזיק, אם הם קבלנים וכולם שותפים במלאכה כולם חייבים, ואם הם שכירי יום, האחרון חייב וכלם פטורים.
<h2>סימן שפה</h2>
<h3>הק'</h3>
דין היזק שאינו ניכר כגון מנסך יינו של חבירו. ובו ב סעיפים
<h3>א</h3>
המזיק את חבירו היזק שאינו ניכר כגון שעירב יין נסך ביינו, מן התורה הוא פטור, אבל חכמים קנסוהו לשלם נזק שלם מהיפה שבנכסיו כדין כל המזיקים. לפיכך: אם מת המזיק קודם שישלם אין קונסין בנו אחריו לשלם, וכן אם היה שוגג או אנוס פטור, שלא קנסו אלא מזיד.
<h3>ב</h3>
המנסך יין חבירו לעכו״ם, לא נאסר שאין אדם מישראל אוסר דבר שאינו שלו, ואם היה לו בו שותפות, או שהיה מומר א) שהרי הוא כעכו״ם, או שהתרו בו וקבל ההתראה שהרי הוא מומר, הרי זה אוסר היין, וחייב לשלם אע״פ שהוא מתחייב בנפשו, מפני שמשעה שהגביהו נתחייב לשלם ואינו מתחייב בנפשו עד שינסך.
<h2>סימן שפו</h2>
<h3>הק'</h3>
חילוק שבין גרמא בנזקין לדינא דגרמי והזורק כלי מראש הגג. ובו ד סעיפים
<h3>א</h3>
א) קיימא לן כרבי מאיר דדאין ג) דינא דגרמי. ודוקא באדם חייב דינא דגרמי, אבל בבהמה לכולי עלמא פטור (נ״י פרק הפרה) . לפיכך: הדוחף מטבע של חבירו עד שירד לים, חייב אע״פ שלא הגביהו, וכן הפוחת מטבע של חבירו והעביר צורתו, חייב אע״פ שלא חסרו, והמוכר שטר חוב לחבירו וחזר ומחלו דקיימא לן שהוא מחול, צריך לשלם ללוקח כמו שנתבאר בסימן סו.
<h3>ב</h3>
ד) וכן השורף ה) שטרחוב של חבירו ו) חייב לשלם כל החוב שהיה בשטר, שאע״פ שאין גוף השטר ממון ז) הרי גרם ח) לאבד ממון, ובלבד שיודה לו המזיק ששטר מקויים היה וכך וכך היה כתוב בו ומחמת ששרפו הוא אינו יכול לגבות החוב, אבל אם לא האמינו אינו משלם לו אלא דמי הנייר בלבד, ומיירי שאין עדים שיודעים כמה היה כתוב בו, שאם היו עדים אינו חייב לו כלום, שהם יעשו לו שטר אחר כמו שנתבאר בסימן מא (טור) .
<h3>ג</h3>
וכן הזורק כלי שלו מראש הגג והיו תחתיו כרים וכסתות שאם יפול עליהם לא ישבר, וקדם אחר וסלקם ונחבט הכלי בארץ ונשבר, חייב המסלק וכן כל כיוצא בזה.
הגה:ויש אומרים דזה מקרי גרמא בניזיקין ופטור, ט) וכן בדוחף י) מטבע שלחבירו יא) או פחת יב) צורתה פטור דהוי גרמא בניזקין, ולכן אפילו זרק כלי מראש הגג והיו תחתיו כרים וכסתות וקדם בעצמו וסלקו, אפילו הכי פטור, דעל הזריקה לא מחייב דלא היו ראויים לישבר, ומה שסלקן הוי גרמא בעלמא (טור בשם הרא״ש ור״י פרק לא יחפור) . סופר שכתב שטר וכתב יג) מנה במקום מאתים, או המזיק לחברו בעצתו שיעץ לו, או שליש שהחזיר שטר שלא היה לו להחזיר, כולם פטורים דלא הוי אלא גרמא בנזיקין, מיהו משמתינן ליה עד דמסלק היזיקא, וכן בכל גרמא בניזקין (תשו׳ רשב״א סימן אלף נב ותשובת רמב״ן סימן רמ ור״י ונ״י פרק לא יחפור) . יש אומרים דבכל גרמא בניזקין אם הוא דבר שכיח ורגיל חייב לשלם משום קנס (תוס׳ פרק לא יחפור בשם ריצב״א) , ולכן יש מי שכתב דראובן שמכר מקח לעכו״ם, ובא שמעון ואמר ליה לעכו״ם שאינו שוה כל כך חייב לשלם לו (מהר״ם מריזבורק) , ואפשר דכי האי גוונא הוי כמסור דחייב (כדלקמן סי׳ שפח) . ראובן שהלוה מעות לעכו״ם על משכונות, ובא שמעון ואמר לעכו״ם להלוות לו בפחות והחזיר לראובן מעותיו, פטור דהוי גרמא בניזקין, מיהו מיקרי רשע (רבנו ירוחם נל״א ח״ב) וע״ל סימן קנו ס״ה דין (נ״י המבטל) המגביה כיסו של חבירו ע״ל סימן רצב.
<h3>ד</h3>
הזורק כלים מראש הגג ואין תחתיהם כדים וכסתות, ובעודם באויר בא אחר ושברם במקל, יד) הזורק חייב והמשבר פטור דחשבינן ליה כשבור משעה שזרקו.
<h2>סימן שפז</h2>
<h3>הק'</h3>
שמין השברים לניזק ומשלם לו עליהם. ובו סעיף אחד
<h3>א</h3>
שמין למזיק בידו כדרך ששמין לו אם הזיק ממונו. כיצד: הרי שהרג בהמת חבירו או שבר כליו, שמין כמה היתה הבהמה שוה וכמה הנבילה שוה וכמה היתה הכלי שוה והוא שלם וכמו שוה עתה, ומשלם הפחת לניזק עם הנבילה או הכלי השבור כדרך שנתבאר בשורו שהוזק בסימן תג.