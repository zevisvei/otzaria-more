<h1>הלכות נזקי ממון</h1>

<h2>סימן שפט</h2>
<h3>הק'</h3>
דין ממון האדם שהיזק וחילוק שבין תם למועד ובאיזה מקום חייב קרן ושן ורגל. ובו כ סעיפים
<h3>א</h3>
כל נפש חיה שהיא ברשותו של אדם שהזיקו חייבים הבעלים לשלם, שנאמר (שמות כא, לה) כי יגוף שור איש את שור רעהו, אחד השור ואחד שאר בהמה חיה ועוף, לא דבר הכתוב בשור אלא בהווה.
<h3>ב</h3>
וכמה משלם: אם הזיקו בדברים שדרכה לעשות תמיד כמנהג ברייתה, כגון בהמה שאכלה תבן או עמיר, או שהזיקה ברגלה, או בדרך הילוכה, חייב לשלם נזק שלם מהיפה שבנכסיו, שנאמר (שם כב, ד) מיטב שדהו ומיטב כרמו ישלם, ואם שנה ועשה מעשים שאין דרכה לעשות תמיד והזיקה בהם, כגון שור שנגח או נשך, חייב לשלם חצי נזק מגוף המזיק עצמו, שנאמר (שם כא, לה) ומכרו את השור החי וחצו את כספו וגו׳.
<h3>ג</h3>
כיצד: שור שוה מנה שנגח לשור שוה עשרים, והמיתו והרי הנבילה שוה ארבעה, בעל השור המזיק חייב לשלם שמנה, ואינו חייב לשלם אלא מגוף השור שהזיק שנאמר ומכרו את השור החי.
<h3>ד</h3>
לפיכך: אם המית שור שוה עשרים לשור שוה מאתים והנבלה שוה מנה, אין בעל הנבלה יכול לומר לבעל החי תן לי חמשים, אלא אומר לו הרי שור שהזיק לפניך קחהו ולך, אפילו אינו שוה אלא דינר, וכן כל כיוצא בזה.
<h3>ה</h3>
העושה מעשה שדרכו לעשות תמיד כמנהג ברייתו הוא הנקרא מועד, והמשנה ועשה מעשה שאין דרך כל מינו לעשותו כן תמיד כגון שנגח או נשך הוא נקרא תם, וזה המשנה אם הרגיל בשינויו פעמים רבות, נעשה מועד לאותו דבר שהרגיל בו, שנאמר (שם כא, לה) או נודע כי שור נגח הוא.
<h3>ו</h3>
חמשה מעשים תמים יש בבהמה, ואם הועד לאחד מהם נעשית מועדות לאותו מעשה, ואלו הם: הבהמה אינה מועדת מתחלתה לא ליגח, ולא ליגוף, ולא לנשוך, ולא לרבוץ על הכלים גדולים, ולא לבעוט, ואם הועדה לאחד מהם הרי זו מועדת לו, אבל השן מועדת מתחלתה לאכול את הראוי לה, והרגל מועדת מתחילתה לשבר בדרך הילוכה.
<h3>ז</h3>
הבהמה, יש מי שאומר שהיא מועדת מתחילתה לרבוץ על פכים קטנים ולמעך אותם, ויש חולקין עליו.
<h3>ח</h3>
חמשה מיני חיה מועדים מתחילת ברייתן להזיק אפילו אם הם בני תרבות, לפיכך אם הזיקו או המיתו בנגיחה או בנשיכה ודריסה וכיוצא בהם חייב נזק שלם, ואלו הם: הזאב, והארי, והדוב, והנמר, והברדלס, וכן הנחש שנשך, הרי זה מועד ואפילו היה בן תרבות, ויש אומרים דוקא נחש מועד לכל מיני היזק, אבל האחרים אינן מועדין אלא מה שדרכן בכך, כגון ארי לדרוס וזאב לטרוף, אבל לא איפכא (טור ס״ג בשם ר״י והרא״ש) .
<h3>ט</h3>
כל מועד משלם נזק שלם מהיפה שבנכסיו, וכל תם משלם חצי נזק מגופו.
<h3>י</h3>
במה דברים אמורים: כשנכנסת הבהמה לרשות הניזק והזיקתהו, אבל אם נכנס הניזק לרשות המזיק והזיקתהו בהמתו של בעל הבית, הרי זה פטור על הכל שהרי הוא אומר לו אילו לא נכנסת לרשותי לא הגיע לך היזק, והרי מפורש בתורה (שם כב, ד) ושלח את בעירה ובער בשדה אחר.
הגה:כל זה לשון הרמב״ם, וצריך עיון דמקרא זה בשן ורגל היא דכתיב לפטרן ברשות שניהם, אבל ברשות המזיק דפטור אפילו בקרן, אין ענין מקרא זה טעם אליו, אלא דפטור מכח דא״ל אילו לא נכנסת כו׳. והא דפטור ברשות המזיק, דוקא שנכנס שלא ברשות, אבל נכנס ברשות כגון פועלים הנכנסין לתבוע שכרן, ונגחן שורו של בעל הבית חייב (טור ס״ה בשם הרא״ש) .
<h3>יא</h3>
הזיקה ברשות הרבים, או בחצר שאינה של שניהם לא למזיק ולא לניזק, או בחצר שהוא של שניהם והרי היא מיוחדת להניח בה פירות ולהכניס לה בהמה כגון הבקעה וכיוצא בה, או שהיא של שניהם להכניס בה בהמה ואין שום אחד מהם רשאי להכניס בה פירות, אם בשן ורגל הזיקה כדרכה הרי זה פטור מפני שיש לה רשות להלך בכאן ודרך הבהמה להלך ולאכול כדרכה ולשבר בדרך הלוכה, ואם נגחה או נגפה או רבצה או בעטה או נשכה, אם תמה היא משלם חצי נזק ואם מועדת נזק שלם.
<h3>יב</h3>
היה החצר של שניהם מיוחדת לפירות ולא להכניס בהמה והכניס שם אחד מהשותפים בהמה והזיקה, חייב אפילו על השן ועל הרגל.
<h3>יג</h3>
וכן אם היתה מיוחדת לבהמה לשניהם והיה רשות לאחד מהם בלבד להכניס לה פירות והזיקה פירותיו, חייב על השן ועל הרגל.
<h3>יד</h3>
אם הוא של אחד מהם לפירות ולא לשוורים ולשני לשוורים ולא לפירות, והזיקה בהמתו של אותו שמיוחדת לו לשוורים ולא לפירות לאותו שמיוחדת לו לפירות, בשן ורגל חייב דלגבייהו הו״ל חצר הניזק, בקרן פטור דלגבי דידיה הוה ליה חצר המזיק, ואם הזיקה בהמתו של אותו שמיוחדת לו לפירות לאותו שמיוחדת לו לשוורים, בקרן חייב דלגבי דידיה הוה ליה חצר הניזק, בשן ורגל פטור דלגבייהו הוי חצר המזיק.
<h3>טו</h3>
שן ורגל אין חייבין אלא אם כן הזיקו ברשות הניזק, אבל ברשות הרבים פטורים, ואין צריך לומר ברשות המזיק, ומיהו אם התיז אבנים ברשות הרבים והלכו והזיקו ברשות הניזק, או עץ ארוך מקצתו ברשות הרבים ומקצתו ברשות הניזק ודרסה עליו ברשות הרבים ושיברה כלים ברשות הניזק, חייב.
<h3>טז</h3>
ראובן שהכניס פירותיו לחצר שמעון שלא ברשותו, ונכנס שורו של לוי שם ואכלתם פטור.
הגה:אבל אם הכניס ראובן פירותיו ברשות ונכנס שורו של לוי שלא ברשות, חייב דהוי כחצר של שותפים ונכנס שם שור של אחרים להזיק דחייב (הגהות מיימוני שם) .
<h3>יז</h3>
חצר שהוא של שניהם לשוורים ולאחד מהם לשאר דברים, והכניס בה טליתו, וחבירו שמיוחדת לו לשורים הכניס בה שורו, והזיק השור לטלית וגם הטלית לשור, אין אומרים יצאו זה בזה, אלא שמין הנזקין בבית דין וכל מי שהזיק יותר ישלם.
<h3>יח</h3>
שלשה אבות נזיקין בשור: הקרן, והשן, והרגל, ונקראו אבות מפני שהם כתובים בפסוק, ולהם תולדות, שכל דבר הדומה לו מכל אלו נקראו תולדות ודינו כמוהו, חוץ מנזק צרורות כמו שיתבאר.
<h3>יט</h3>
כיצד: שור האמור בתורה הוא שנגח בקרן, ואין דרכו בכך אלא דרך מקרה, ואין לו הנאה בהזיקו, וכל הדומה לו דינו כמותו, כגון: שנגפה בגופה, או נשכה, או בעטה, או רבצה על כלים ושברתם, וכן אם אכלה כסות או כלים, דינה כקרן ואינו משלם אלא חצי נזק בין ברשות הניזק בין ברשות הרבים, ועוד יש דברים שהזיקה ברגלה או בפיה ודינם כקרן ויתבארו בסימן שצ.
<h3>כ</h3>
פרה שרבצה ברשות הרבים והלכה פרה אחרת דרך עליה ובעטה בה, אע״פ שזאת שינתה ורבצה אין למהלכת לבעוט בה, אבל אם הזיקה דרך הילוכה פטורה.
<h2>סימן שצ</h2>
<h3>הק'</h3>
נזקי רגל ותולדותיו ודיני צרורות וכלב ותרנגול שקפצו. ובו יב סעיפים
<h3>א</h3>
רגל היא אב, שושלח את בעירה הכתוב בתורה הוא שהבהמה הולכת ברגליה ומזקת בדרך הילוכה, והוא דבר שדרכה בכך ואין לה בו הנאה, וכל הדומה לדברים אלו הוא תולדותיו ודינו כמוהו. כיצד: כגון שהזיקה בגופה דרך הילוכה, או בשערה, או בשליף פירוש הברטנורא בראשון מקמא: שליף משאוי באמתחות ומרצופין שעליה, או בפרומביא פירוש: רסן שבפיה, או בזוג שבצוארה, או במשוי שעליה, ותרנגולים שהיו פורחים ממקום למקום ושברו כלים בכנפיהם, או שהיו מהדסין פירוש: מהדסין ענין דריסה ורקידה על גבי עיסה, או פירות וטנפום, או נקרו בהם, וכן כל דבר המחובר בגופה, כגון עגלה המושכת בקרון והוליכתה על גבי הכלים ושברתם, כל אלו תולדות הרגל ודינם כמוהו.
<h3>ב</h3>
כשכשה בזנבה כשכוש רב שאין דרכה לעשות תמיד והזיקה ברשות הרבים, או שכשכשה בגיד שלה ברשות הרבים והזיקה, פטור, ואם תפס הניזק גובה חצי נזק ממה שתפס, שזה הדבר ספק הוא אם אלו תולדות הקרן שחייב עליה ברשות הרבים או תולדות הרגל שפטור עליה ברשות הרבים.
הגה:ויש אומרים דבכל ספקא דדינא לא מהני תפיסה ולכן אפילו אם תפס מפקינן מיניה (טור ס״א בשם ר״י וע״ל סימן שכא) , ולדעת הרא״ש דכשכשה בזנבה לא הוי ספק ודאי פטור (טור שם הביאו) .
<h3>ג</h3>
כל תולדה כאב שלה, חוץ מצרורות המנתזין מתחת רגלי הבהמה בשעת הילוכה, שאע״פ שתולדות רגל הם ופטור עליהם בר״ה כרגל ואם הזיק ברשות הניזק משלם מהיפה שבנכסיו כרגל שהוא אב, אעפ״כ אינו משלם אלא חצי נזק. כיצד: בהמה שנכנסה לחצר הניזק והיו צרורות מנתזין מתחת רגליה ושברו את הכלים, משלם חצי נזק מהיפה שבנכסיו, ודבר זה הלכה למשה מסיני.
<h3>ד</h3>
וכן אם היתה מהלכת ברשות הרבים ונתזו צרורות מתחת רגליה לרשות הניזק ושבר את הכלים משלם חצי נזק, והוא הדין לתרנגולים שהדסו והעלו עפר או צרורות ושברו, וכן חזיר שהיה נובר באשפה והתיז צרורות והזיק משלם חצי נזק.
<h3>ה</h3>
דרסה על הכלי ברשות הניזק ושברתו ונפל על כלי אחר ושברו, על הראשון משלם נזק שלם ועל האחרון משלם חצי נזק, ויש מי שאומר שהוא הדין לכח כחו.
הגה:דרסה על הכלי ולא נשבר א) ונתגלגל למקום אחר ונשבר שם, משלם נזק שלם (טור ס״ב) .
<h3>ו</h3>
היתה מהלכת ברשות הרבים ובעטה והתיזה צרורות והזיקו ברשות הרבים פטור, ואם תפס הניזק רביע נזק אין מוציאין מידו, שהדבר ספק הוא שמא שינוי הוא, ואינו תולדת רגל שהרי בעטה.
<h3>ז</h3>
בעטה בארץ ברשות הניזק והתיזה צרורות מחמת הבעיטה והזיקה שם, חייב לשלם רביע נזק שזה שינוי הוא בהתזת צרורות, ואם תפס הניזק חצי נזק אין מוציאין מידו, ואפילו היתה מהלכת במקום שאי אפשר לה שלא תתיז וביעטה והתיזה, משלם רביע נזק ואם תפס הניזק חצי נזק אין מוציאין מידו.
הגה: (ר״י והרא״ש) וכבר נתבאר דיש חולקין, וסבירא להו דלא מהני תפיסה בספק דינא.
<h3>ח</h3>
בהמה שהטילה גללים לעיסה, היינו צרורות, וכגון דדחיק לה עלמא שאין לה מקום לנטות אנה ואנה, דאי לאו הכי הוי שינוי ותולדה דקרן הוא.
<h3>ט</h3>
כשם שחייב על כח שיש בו ממש שהתיז צרורות, כך חייב על כח שאין בו ממש, כגון סוס שצנף פירוש: צניפה בסוס, כמו נעירה בחמור, ונביחה בכלב, ושאגה באריה, וחמור שנוער ושברו כלים בכח קולם, ותרנגול שבר כלים ברוח כנפיו, או שהושיט ראשו לאויר כלי ותקע בו ושברו. במה דברים אמורים: כשיש בו זרעונים דהשתא הוי אורחיה, אבל אם אין בו זרעונים הוי שינוי ולא דיינין ליה השתא.
<h3>י</h3>
התרנגולים מועדים להלך כדרכן ולשבר, או היה חוט או רצועה קשור ברגליהם ונסתבך כלי באותו החוט ונתגלגל ונשבר, משלם חצי נזק.
הגה:זהו לשון הרמב״ם והוא סתום, אבל אחרים כתבו היה חוט או משיחה קשורה ברגליה, אם גררה ושברה בו כלי דרך הלוכה משלם נזק שלם זרקו ושבר בו משלם חצי נזק, ואם הזיק אחר שנח פטור. במה דברים אמורים: בחוט של הפקר או שיש לו בעלים והצניעו ונקשר מאליו, אבל אם החוט של בעל התרנגול ולא הצניעו, אפילו נקשר מאליו ושבר ע״י זריקה חייב נזק שלם (טור ס״ג) , דחצי נזק דצרורות אינו אלא בהתיזה דבר הפקר, אבל אם התיזה דבר של בעלים ולא הצניעו חייב נזק שלם, ואם החוט של אחרים בעל החוט חייב, בין הזיק התרנגול דרך גרידה או דרך זריקה הואיל ולא הצניע חוט שלו, ואם הזיק החוט לאחר שנח חייב משום בור המתגלגל, במה דברים אמורים: בתרנגול של הפקר אבל אם יש לתרנגול בעלים, אם הזיק דרך גרירה שניהם משלמין ביחד, ואם היזק דרך זריקה, בעל התרנגול נותן רביע ובעל החוט ג׳ חלקים, ואם הזיק לאחר שנח, בעל התרנגול פטור ובעל החוט חייב הכל (וע״ל סי׳ תי״א יתבאר בדיני בור) . וכל זה בנקשר מאיליו, אבל אם קשרו אדם ברגל התרנגול, אז הקושר חייב בכל ענין אפילו יש לחוט בעלים (טור) , והוא הדין אם היה החוט מונח במקום מוצנע והניח אדם במקום תורפה ועל ידי זה נקשר בתרנגול, הוי כאלו קשרו בידים (ב״י בשם התוספות שם ובשם הרא״ש) .
<h3>יא</h3>
תרנגול שהיה מחטט בחבל דלי ונפסק החבל ונשבר הדלי, אם עיסה דבוקה בחבל דהשתא אורחיה היא, או אפילו אין בו עיסה והוא בלוי שדרכו ליפסק על ידי חטיטת התרנגול, חייב בין על החבל בין על הדלי נזק שלם, ואם החבל חדש ואין עיסה דבוקה בו, משונה הוא ואינו חייב אלא חצי נזק בין על החבל בין על הדלי, ואם הוא הולך אחר הדלי ומגלגלו עד המקום שנשבר שם, משלם נזק שלם.
<h3>יב</h3>
הכלב והגדי שקפצו מראש הגג מלמעלה למטה ושברו את הכלים, משלמים נזק שלם מפני שמועדים הם לדבר זה, וכן אם נפלו והזיקו, שעלייתן לראש הגג פשיעה, ואע״פ שנפילתן אונס כל שתחלתו בפשיעה וסופו באונס חייב.
הגה:ויש אומרים דאם הכלים סמוכים לכותל שאין ראויין לשבר ע״י קפיצה ונפלו, פטור דאונס הוא, ואם הכלי ארוך וראשו אחד קרוב לכותל וראש השני רחוק בענין שראוי לשבר ע״י קפיצה ונפלו קרוב לכותל ושברו, חייב דתחילתו בפשיעה ע״י קפיצה, ואם הכותל צר אפילו קרובים לכותל ונפלו חייב. והוא שקפצו כדרכם, אבל אם קפץ הכלב ברקידה והגדי נסרך דהוי שינוי גבייהו, אין משלמין אלא חצי נזק (טור ס״א) . קפצו מלמטה למעלה משלמים חצי נזק, והוא שנתלה הגדי ונסרך וקפץ הכלב, אבל נסרך הכלב ודלג הגדי, בין מלמעלה למטה בין מלמטה למעלה חייבים נזק שלם, וכן תרנגול שדלג בין מלמעלה למטה בין מלמטה למעלה משלם נזק שלם, והוא הדין מי שמסר ביתו לשומרו והיה בו חרש שוטה וקטן, צריך לשומרם שלא ידלגו מלמעלה למטה ולא מלמטה למעלה.
<h2>סימן שצא</h2>
<h3>הק'</h3>
שן באיזה מקום ובאיזה אכילה משלם מה שהזיקה או מה שנהנית. ובו יב סעיפים
<h3>א</h3>
שן היא אב דושלח את בעירה (וביער) דכתיב בקרא (שמות כב, ד) , מוקמינן לה נמי בבהמה שאוכלת פירות חבירו דברים הראוים לה ונהנית באכילתן חייב נזק שלם, בין שאכלתן בין שלא אכלתן אלא שהפסידתן ולא כלתה אותם לגמרי. לפיכך: כל הדומה לזה שמזיק בדבר שהיא נהנית היא תולדה דשן, כגון נתחככה בכותל להנאתה והזיקה, או שטנפה פירות וכלים להנאתה כגון שנתגלגלה עליהם.
<h3>ב</h3>
במה דברים אמורים: שאכלה דבר הראוי לה, אבל אכלה דבר שאין ראוי לה כגון כסות וכלים, שינוי הוא ואינו משלם אלא חצי נזק, בין שאכלה אותם בחצר הניזק בין שאכלה אותם ברשות הרבים.
<h3>ג</h3>
אכלה דבר שאין דרכה לאכול אלא על ידי הדחק, כגון: פרה שאכלה שעורים, וחמור שאכל כרשינין, וכלב שלקק את השמן, וחזיר שאכל חתיכת בשר, וחתול שאכל תמרים, חשיב שפיר אכילה. אבל בהמה שאכלה בשר או תבשיל, לאו אורחא הוא ומשלם חצי נזק. אכלה פת הוי אורחא, אבל חיה לאו אורחא לא בפת ולא בתבשיל.
<h3>ד</h3>
בהמה שראתה לחם בסל ושברה הסל ואכלה הלחם, משלם נזק שלם גם על הסל שכך דרכה לשבר הסל כדי לאכול הלחם, אבל אם אכלה הלחם תחילה ואח״כ שברה הסל, אינו משלם על הסל אלא חצי נזק דהוי קרן, ואינו משתלם אלא מגופו.
<h3>ה</h3>
ראתה אוכלים ע״פ החבית ונסתבכה בחבית לעלות כדי לאכול האוכלים ושברתו, משלם גם על החבית נזק שלם שכן דרכה לעלות עליו כדי לאכול האוכלים.
<h3>ו</h3>
חיה שטרפה בהמה ואכלתה או שאכלה בשר, חי אורחא היא ומשלם נזק שלם, אבל כלב שהמית כבש וחתול שהמית תרנגולים גדולים ואכלם, משונה הוא ואינו משלם לא חצי נזק. ודוקא בפחת שפחתה מיתה, אבל דמי הנבילה משלם ברשות הניזק נזק שלם וברשות הרבים מה שנהנית, שאכילה אינו שינוי שכן דרכן לאכול נבילות אפילו של בהמות גדולות.
<h3>ז</h3>
אין חייב השן לשלם נזק שלם אלא אם כן אוכלת ברשות הניזק, אבל אם לקחה בחצרו והוציאה משם ואכלה ברשות הרבים או בחצר של אחר, פטור מלשלם יותר ממה שנהנית, ואם לקחה ברשות הרבים והלכה ואכלה ברשות הניזק, יש מחייבים לשלם נזק שלם משום דפי פרה כחצר הניזק דמי, ונפקא מינה אפילו במקום שאין לחייב על הנטילה, כגון שהיו הפירות מונחים במקום שאי אפשר ליטלם משם ובא ראובן והושיט פירות של שמעון שבחצר שמעון לפי פרת לוי, חייב לוי, אם המושיט חרש שוטה וקטן או א) שאין לו לשלם, שאם היה אפשר להשתלם ממנו היה הוא חייב ובעל הפרה פטור.
<h3>ח</h3>
אכלה ברשות הרבים, ב) משלם כל מה שנהנית דהיינו כל מה שאכלה, אינו משלם אותו אלא כאלו היתה תבן, ויש אומרים דמי שעורים בזול (טור ס״ג בשם הראב״ד והרא״ש והרא״ה וריטב״א ונ״י) , ואם אכלה אוכלים הרעים לה כגון שאכלה חטים, הואיל ולא נהנית פטור.
<h3>ט</h3>
היו הפירות מונחים בצידי רחבה והיא בתוך הרחבה, והחזירה ראשה לצידי רחבה ואכלה מהן, אינו משלם אלא מה שנהנית דכיון דגופה ברשות הרבים הוי ליה שן ברה״ר, אבל אם יצאה מרחבה לצידי רחבה ואכלה שם משלם מה שהזיקה, אכלה מפתח החנות אינו משלם אלא מה שנהנית, מתוך החנות משלם מה שהזיקה.
<h3>י</h3>
הקצה מקום מרשותו לרשות הרבים והניח שם פירותיו ואכלתם שם, חשוב כרשות הרבים.
<h3>יא</h3>
היתה מהלכת ברשות הרבים ופשטה צוארה ואכלה מעל גבי חבירתה ואפילו עמדה, אינו משלם אלא מה שנהנית שכן דרך הבהמות לאכול זו מעל גבי זו, ואם קפצה ואכלה מעל גבי חבירתה משלם מה שהזיקה. גבי חבירתה כחצר הניזק הוא חשיב.
הגה:ויש אומרים דדוקא שהוא בענין שאי אפשר לה לאכול כי אם בקפיצה, אבל אם תוכל לאכלם בלא קפיצה אז חשיב כרשות הרבים (טור שם בשם הרא״ש) , והוא הדין להיתה קופתו מופשלת לאחוריו ואכלה פירות שבקופה.
<h3>יב</h3>
בהמה שהיתה עומדת ברשות הניזק ותלשה פירות מרשות הרבים ואכלתן ברשות הניזק, הרי הדבר ספק.
הגה:והוא הדין אם הבהמה עומדת ברשות הרבים ונטלה האוכל מרשות הניזק ואכלה ברשות הרבים דהוי הדבר ספק, ודוקא בכהאי גוונא שהמאכל ברשות אחד והבהמה גלגלה המאכל לרשות שני, אבל אם המאכל דבר ארוך מקצתו מונח בפנים ומקצתו מונח בחוץ וכשמושכת ראש האחד ראש השני נגרר אחריה, בכל מקום שהיא מתחלת למושכו חשבינן ליה כאלו אכלן שם, בין ברשות היחיד בין ברשות הרבים (טור) לפיכך אינה משלמת אלא מה שנהנית, ואם תפס הניזק כמה שהזיקה אין מוציאין מידו.
הגה: (ר״י והרא״ש) וכבר נתבאר סימן שצ דיש חולקין וסבירא להו דלא מהני תפיסה בספיקא דדינא.
<h2>סימן שצב</h2>
<h3>הק'</h3>
דין כלב שנטל חררה ואכל חררה והדליק הגדיש. ובו סעיף אחד
<h3>א</h3>
כלב שנטל את החררה והלך לו לגדיש של בעל החררה (טור ס״א) , אם הניחה בגדיש ואכל את החלה והדליק את הגדיש, על החלה ועל מקום החררה משלם נזק שלם ועל הגדיש חצי נזק, ואם היה מגרר את החלה על הגדיש והולך ושורף, משלם על החררה נזק שלם ועל מקום הגחלת חצי נזק, ועל שאר הגדיש פטור ויש אומרים דמשלם על כל הגדיש חצי נזק (טור שם וב״י בשם הרשב״א) . במה דברים אמורים: כששמר בעל הגחלת את אשו וסגר הדלת ובא הכלב וחתר ונטל את החררה מעל האש, אבל אם לא שמר אשו, בעל האש חייב על שריפת הגדיש, ובעל הכלב חייב על אכילת החררה ועל מקומה (וכ״כ הטור בשם הרמ״א) .
הגה:ויש אומרים דעל מקום החררה משלם כל אחד החצי, ועל שאר הגדיש בעל הכלב נותן רביע, ובעל הגחלת שלש חלקים, ואם זרקה על הגדיש, אז משלם בעל הכלב רביע אפילו על מקום החררה ובעל הגחלת שלשה חלקים (טור שם) .
<h2>סימן שצג</h2>
<h3>הק'</h3>
הכניס פירותיו לחצר חבירו שלא ברשות והוזק בהן בעל החצר. ובו ד סעיפים
<h3>א</h3>
הכניס פירותיו לחצר בעל הבית שלא ברשות, ואכלתן בהמתו של בעל הבית פטור, ואפי׳ היה בעל החצר טוחן והביא זה חטים לטחון שישתכר בהן בעל החצר, אפילו הכי מקרי שלא ברשות (טור ס״א) , ואם הוחלקה בהם והוזקה בעל הפירות חייב, ואם הכניס ברשות פטור, ויש חולקים (טור בסימן צא וסימן שצח בשם ר״י והרא״ש כמו שיתבאר לקמן סוף סימן שצח) . ואם קבל עליו בעל הבית לשמור את הפירות, בעל הבית חייב.
<h3>ב</h3>
הכניסן שלא ברשות ואכלתן בהמתו של בעל הבית והוזקה באכילתן, בעל הפירות פטור מפני שהיה לה שלא תאכל.
<h3>ג</h3>
הכניסן ברשות והניחו בעלי החצר את זה שהרשוהו בחצר לשמרו ואכלתן בהמתו של בעל הבית והוזקה באכילתן, בעל הפירות חייב שכיון שראה הבהמה אוכלת דברים המזיקים לה והניחם חייב, שהרי אין בעלי החצר מצויים שם להעביר הבהמה מהם, ומעשה באשה אחת שנכנסה בבית שכנתה ללוש ולאפות, והניחוה ונתעלמו כדי שלא יביטו בה בעת לשיתה ואפייתה, ובא עז של בעל הבית ואכל הבצק ומת, וחייבוה חכמים לשלם דמיו, וכן כל כיוצא בזה.
<h3>ד</h3>
המגדיש בתוך שדה חבירו שלא ברשות ואכלתם בהמתו של בעל השדה פטור, ואם הוחלקה בהם והוזקה בעל הפירות חייב, אכלתן והוזקה באכילתן פטור, ואם הגדיש ברשות, בעל השדה חייב אע״פ שלא קבל עליו לשמור, שהשומר בגרנות כיון שאמר ליה הגדש בכאן כמי שאמר לו הגדש ואני אשמר לך הוא חשוב.
<h2>סימן שצד</h2>
<h3>הק'</h3>
בהמה שנפלה לגנה והזיקה וכיצד משערין ההיזק. ובו ו סעיפים
<h3>א</h3>
בהמה שהוחלקה באבן או במימי רגלים ונפלה לגנה ונחבטה על גבי פירות וירקות או שאכלה, משלם מה שנהנית, ואפילו הלכה מערוגה לערוגה, ואפילו נשארת שם כל היום כולו, אינו משלם אלא מה שנהנית, ומה הנאה יש לה בחבטה שהרי מצאה מקום רך ולא נתרסקו איבריה, אבל אם ירדה כדרכה ואכלה משלם מה שהזיקה, ואפילו טנפה פירות במי לידה משלם מה שהזיקה מפני שתחילתו בפשיעה, וכן אם דחפה חבירתה ונפלה משלם מה שהזיקה, מפני שהיה לו להעבירה אחת אחת כדי שלא ידחפו זו את זו, וכן דעת הרי״ף.
הגה:ויש אומרים דאם דחפה חבירתה, לא מקרי פשיעה אלא הוי אונס ופטור (טור ס״ד בשם ר״י והרמ״ה והרא״ש) , אם העבירה אצל גינת חבירו והיה אפשר לה לירד וליכנס לגינה, אפילו נפלה באונס חייב דהוי תחילתו בפשיעה וסופו באונס (טור ס״א ותוספות והרא״ש) , ויש מי שחולק בזה (ב״י בשם הרשב״א בשם הראב״ד) .
<h3>ב</h3>
הוחלקה ונפלה ויצאה והוא ידע (טור ס״ב) וחזרה לגינה, אע״פ שחזרה שלא לדעת הבעלים, משלם מה שהזיקה מפני שהיה לו לשומרה שלא תחזור, שהדבר ידוע שכיון שידעה דרך הגינה הרי היא חוזרת מאליה.
הגה:מיהו אם שמרה בשמירה מעולה ויצאה והזיקה פטור (טור) .
<h3>ג</h3>
המעמיד בהמת חבירו על גבי קמת חבירו, המעמיד חייב לשלם מה שהזיקה, וכן אם הכישה פירוש: הכה אותה עד שהלכה לקמת חבירו והזיקה, זה שהכישה חייב.
הגה:ואפילו הפירות ברשות הרבים דהוי כמזיק בידים (המ״מ פ״ד מנזקי ממון וב״י בשם רשב״א) , ודוקא הכישה כיוצא בזה, אבל קם לה באפה עד שהלכה שם, פטור דהוי גרמא בנזיקין (המגיד שם ודלא כדעת הראב״ד) .
<h3>ד</h3>
כל בהמה שהזיקה פירות מחוברים, משערים מה שהזיקה בששים ומשלם מי שנתחייב לשלם. כיצד: הרי שאכלה בית סאה, שמין ששים בית סאה באותה השדה כמה היה שוה וכמה היא שוה עתה אחר שנפסד בו הבית סאה ומשלם השאר, וכן אם אכלה קב או רובע, אפילו קלח אחד שמין אותו בששים.
<h3>ה</h3>
אכלה פירות גמורים שאינם צריכים לקרקע, משלם דמי פירות גמורים בשיווייהן, אם סאה דמי סאה ואם סאתים דמי סאתים.
<h3>ו</h3>
הרי שאכלה פירות דקל אחד וכן הקוצץ פירות דקל חבירו ואכל, אם היה דקל רומי וכיוצא בו שאין התמרים שלו יפות, משערים אותו בששים על גבי הקרקע, ואם דקל פרסי וכיוצא בו הוא שהתמרים שלו יפות ביותר, משערים הדקל בפני עצמו כמה היה שוה וכמה הוא שוה עתה.
הגה:ויש אומרים דאם לא נגמר גדולו משערין בששים ואם נגמר גדולו משערין כמו שהוא (טור ס״י) .
<h2>סימן שצה</h2>
<h3>הק'</h3>
המשסה את הכלב בחבירו או בעצמו. ובו סעיף אחד
<h3>א</h3>
המשסה פירוש: משלח ומקניט כלבו של חבירו בחבירו, פטור מדיני אדם וחייב בדיני שמים, ובעל הכלב חייב חצי נזק, שכיון שהוא יודע שאם שסה את כלבו להזיק נושך לא היה לו להניחו, ואם שסהו בעצמו בעל הכלב פטור, שכל המשנה ובא אחר ושינה בו פטור.
<h2>סימן שצו</h2>
<h3>הק'</h3>
כיצד שמירת תם ומועד או מסרן לשומר חנם או לשומר שכר. ובו י סעיפים
<h3>א</h3>
שור המועד וכן שן ורגל שהם מועדים מתחילתן די להם בשמירה פחותה, לפיכך אם קשרם בעליו במוסרה או שמרם שמירה פחותה ויצאה והזיקו פטור. במה דברים אמורים: במועד, אבל תם לא סגי ליה לא במוסירה ולא בשמירה פחותה עד שישמרנו שמירה מעולה, אי זו היא שמירה מעולה דלת שיכולה לעמוד אפילו ברוח שאינה מצויה, ושמירה פחותה שיכולה לעמוד ברוח מצויה ולא בשאינה מצויה, אבל אם אינה יכולה לעמוד אפילו ברוח מצויה, כאלו לא שמרו כלל וחייב. אפילו לא נפלה הדלת ע״י הרוח אלא לסטים הוציאוה, או חפרה או חתרה הדלת והפילתו, דתחילתו בפשיעה לגבי נפילת הדלת וסופו באונס לגבי חתירה, וקיימא לן כל שתחילתו בפשיעה וסופו באונס הבא מחמת הפשיעה חייב, אבל אם חתרה פרצה ויצאה משם, פטור שאין האונס בא מחמת הפשיעה.
<h3>ב</h3>
שמרה כראוי, ונפרצה בלילה או שחתרה הדלת ויצאה והזיקה, פטור אפילו ידע שנפרצה שאינו חייב לצאת לטרוח אחריה, ודוקא נפרצה בלילה אבל נפרצה ביום חייב דקלא איתי למלתא ומסתמא ידע.
<h3>ג</h3>
הוציאוה לסטים הם חייבים משעת משיכה או שהכישוה במקל להוציאה, ודווקא שהוציאוה כדי לגזלה, אבל הוציאוה כדי לאבדה פטורים.
<h3>ד</h3>
הפורץ גדר לפני בהמת חבירו ויצאה והזיקה, אם היה גדר בריא וחזק חייב, ויש אומרים דאינו חייב בנזקי הבהמה אלא אם הכישה והזמינה לנזק וכן עיקר (טור ס״ד בשם הראב״ד והמגיד פ״ד דנ״מ) , ויש אומרים דאפילו על הבהמה עצמה אינו חייב אם נאבדה (טור) , ואם היה כותל רעוע פטור מדיני אדם וחייב בדיני שמים.
<h3>ה</h3>
הניחה בחמה, אפילו חתרה ויצאה והזיקה חייב זה שהניחה שם, שכיון שהניחה בחמה הרי היא מצטערה ועושה כל שאיפשר לה לעשות לברוח.
הגה:ולכן אפילו היתה קשורה בקשר חזק חייב (טור) .
<h3>ו</h3>
מסר השור לחרש שוטה וקטן, אע״פ שהיה השור קשור הבעלים חייבין שדרך השור להתיר הקשר ולצאת ולהזיק, אפילו שמרוהו שמירה מעולה וחתרה ויצאה והזיקה הבעלים חייבים.
<h3>ז</h3>
מסר שורו לחמשה בני אדם ופשע בו אחד מהם ויצא והזיק, אם אינו משתמר אלא בחמשתן זה שפשע בשמירתו חייב, ואם משתמר בשאר אף אלו הנשארים חייבים, ויש מי שאומר דהני מילי כשאמרו כיון שאינך רוצה לשמרו גם אנו מסולקים משמירתו, אבל אם לא נסתלקו משמירתו הוא פטור והם חייבים.
<h3>ח</h3>
מסרו לאחד מארבעה שומרים מסתמא קבל עליו שלא יזיק ושלא יוזק, והני מילי בשור סתם, אבל אם מכיר בו שהוא נגחן אינו מקבל עליו אלא שלא יזיק, אבל לא שלא יוזק. ואם לא שמרוהו כלל ויצא והזיק, נכנסו תחת הבעלים וחייבים לשלם תם חצי נזק ומועד נזק שלם והבעלים פטורים, ואם אחר שהזיק התם ברשותו אומרים לבעלים הרי שלך לפניך, לא אמר כלום שהרי בית דין לוקחים אותו להשתלם מגופו. ואם שמרוהו כראוי שמירה מעולם, השומרים פטורים והבעלים חייבים בנזק קרן בלבד שהיא תמה, אבל בנזק שן ורגל גם הבעלים פטורים. ואם שמרוהו שמירה פחותה, אם שומר חינם הוא פטור, ואם שומר שכר או שוכר או שואל הוא חייבים.
<h3>ט</h3>
מסרו השומר לשומר אחר והזיק, חייב ששומר שמסר לשומר חייב, אפילו שומר חנם שמסר לשומר שכר, ואם הזיק חייב השומר הראשון לשלם לניזק וילך לעשות דין עם השומר השני, ואם מסרה שומר ראשון לבנו או לבן ביתו או למסעדו, נכנסו תחת השומר וחייבים.
<h3>י</h3>
אם הזיק שורו של שואל לשורו של משאיל או איפכא, נתבאר בסימן שמז.
<h2>סימן שצז</h2>
<h3>הק'</h3>
מי שבהמתו רגילה ליכנס לתוך שדה חבירו ובהמת הקצבים שמזקת. ובו ב סעיפים
<h3>א</h3>
מי שבהמתו רגילה ליכנס לשדה חבירו ומזיקתו, יכול בעל השדה להתרות בבעל הבהמה שישמור בהמתו וצריך לשומרה, ואם לא שמרה והזיקה חייב לשלם היזקו (כן מוכח מדברי התוס׳ והרא״ש) , ואינו יכול לומר לו גדור שדך כדי שלא תכנס בו.
<h3>ב</h3>
הקצבים שיש להם בהמות לשחוט ביום השוק, אם הם מזיקות אפילו ברשות הרבים, מתרים בבעלים ג׳ פעמים שישמרם, ואם לא שמרום רשאי הניזק לשחטם שחיטה כשירה, ואומרים לבעלים בואו ומכרו הבשר שלכם.
<h2>סימן שצח</h2>
<h3>הק'</h3>
הכניס שורו לחצר חבירו שלא ברשות או נתן לו רשות להכניסו. ובו ה סעיפים
<h3>א</h3>
הכניס שורו לחצר חבירו שלא ברשות ונגחו שורו של בעל החצר פטור, וכן אם הזיקו בעל החצר פטור, שיכול לומר כיון שהכניסו שלא לדעת לא ידעתי בו עד ששגיתי בו, ומיהו אם הזיקו לדעת חייב לשלם נזק שלם, שאע״פ שיש לו רשות להוציאו מרשותו אין לו רשות להזיקו.
<h3>ב</h3>
הזיק שור הנכנס לבעל החצר או לשורו, דינו כאלו הזיקו ברשות הרבים ומשלם תם חצי נזק ומועד נזק שלם.
<h3>ג</h3>
קלקל את החצר כגון שחפר בו בורות שיחין ומערות, בעל השור חייב בנזקי החצר, ובעל החצר חייב בנזקי הבור מפני שהיה לו לסתמו.
<h3>ד</h3>
נפל לבור שבחצר והבאיש את מימיו, אם הבאישם בשעת נפילה חייב בנזקי המים, ואם הבאישם אחר נפילה פטור, שהרי נעשה כשאר תקלה שחשוב כבור והמים חשובים ככלים, ובור פטור בנזקי כלים.
<h3>ה</h3>
אם הכניסו ברשות בעל החצר פטור בעל השור, ואם הזיק שור בעל החצר לשור הנכנס ברשות פטור, אלא אם כן קבל עליו בעל החצר שמירתו.
הגה:ויש אומרים דכיון דנתן לו רשות ליכנס הוי כאלו קיבל עליו שמירתו, ודוקא בנזיקין דאתו ליה מבעל החצר, אבל בניזקין דאתו ליה מעלמא, אינו חייב עד שיקבל עליו שמירתו (טור בשם ר״י והרא״ש) .
<h2>סימן שצט</h2>
<h3>הק'</h3>
פרה שהזיקה גובה מולדה ושור שנגח פרה מעוברת כיצד שמין אותה. ובו ה סעיפים
<h3>א</h3>
פרה מעוברת שהזיקה גובה חצי נזק ממנה, ומולדה מפני שהיא כגופה, אפילו ליתא לפרה משתלם כל חצי נזק מהולד מפני שהיא מגופה. אבל תרנגולת שהזיקה אינו גובה מביצתה, מפני שהביצה אינו מגופה אלא מובדלת ומופרשת.
הגה:מיהו אם הבינה אגודה עדיין בגופה, יש אומרים דגובין ממנה (המגיד פ״ט דנ״מ) .
<h3>ב</h3>
פרה מעוברת שנגחה ונמצא עוברה בצדה, ואין ידוע אם קודם נגיחה ילדה ואז אין להשתלם מהולד או לאחר נגיחה ילדה ויש להשתלם מהולד ואין הפרה לפנינו, המוציא מחבירו עליו הראיה ולא יטול מהולד.
<h3>ג</h3>
וכן שור שנגח את הפרה ונמצא עוברה מת בצדה, ואין ידוע אם מחמת נגיחה הפילה או אם הפילה קודם, המוציא מחבירו עליו הראיה, ואפילו שהניזק טוען ברי והמזיק טוען שמא, ואפילו שאין המזיק מוחזק כגון שעומדת באגם פטור, ואפילו משבועה.
הגה:מיהו אם תפס הניזק, נאמן אם יש לו מיגו דלא היו דברים מעולם (טור בשם הרא״ש) .
<h3>ד</h3>
נגח פרה מעוברת והפילה, אין שמין פחת פרה בפני עצמה ופחת הולד בפני עצמה, אלא שמין כמה היתה הפרה שוה כשהיתה מעוברת ובריאה וכמה היא שוה עכשיו היא והנפל שלה, ומשלם הפחת, או חציו אם היה תם.
<h3>ה</h3>
היתה הפרה לאחד והולד לאחר, הרי פחת השומן שפחת גוף הפרה לבעל הפרה, ופחת הנפח דהיינו מה שהיתה נראית תחילה יותר גדולה (טור) חולקין אותו בעל הפרה עם בעל הולד, והנפל של בעל הולד.
<h2>סימן ת</h2>
<h3>הק'</h3>
שור שהיה רודף אחר חבירו או שנים רודפים או שנים נרדפים. ובו ד סעיפים
<h3>א</h3>
שור שהיה רודף אחר שור אחר והוזק, זה אומר שורך הזיק וזה אומר לא כי אלא בסלע לקה, המוציא מחבירו עליו הראיה, אפילו ניזק טוען ברי ומזיק טוען שמא, ואם טען הניזק אתה יודע ששורך הזיק, נשבע היסת שאינו יודע. במה דברים אמורים: במועד, אבל בתם פטור אף מהיסת, שהרי אם הודה היה פטור הואיל והוא קנס.
<h3>ב</h3>
היו שנים רודפים אחר אחד, והרי עדים שאחד מהם הזיק ואינם יודעים איזה משניהם, זה אומר שורך הזיק וזה אומר שורך הזיק שניהם פטורים, ואם היו של איש אחד, חייב לשלם מגוף הפחות שבשניהם, ואם היו מועדים משלם נזק שלם מנכסיו. במה דברים אמורים: ששני השוורים עומדים, אבל אם מת אחד מהם או אבד והיה אחד מהם תם, אע״פ שהם של איש אחד פטור, שהרי אומר לו הבא ראיה שזה העומד הוא שהזיק ואשלם לך.
<h3>ג</h3>
היו שני השוורים הרודפים אחד גדול ואחד קטן הניזק אומר הגדול הזיק והמזיק אומר קטן הזיק, היה אחד תם ואחד מועד הניזק אומר מועד הזיק והמזיק אומר תם הזיק, המוציא מחבירו עליו הראיה, לא היה שם ראיה ברורה שזה הזיק אלא עדים מעידים שאחד משני אלו הזיק, משלם המזיק כמו שאומר, ואם טען הניזק אתה יודע ודאי שזה הזיק בפניך, הרי המזיק משלם מה שהודה ונשבע א) שבועת ב) התורה על השאר.
הגה:ויש אומרים דאין כאן שבועה כלל, דהוה ליה כטענו חטין והודה לו בשעורים דפטור אף במה שהודה, ואפילו תפס מפקינן מיניה (טור ס״ב בשם הרא״ש) . ודוקא טען הניזק ברי, אבל אם טוען שמא משלם המזיק כמו שהוא טוען (שם) .
<h3>ד</h3>
היו הנזקין שנים אחד גדול ואחד קטן והמזיקים שנים אחד גדול ואחד קטן הניזק אומר גדול הזיק את הגדול וקטן את הקטן והמזיק אומר לא כי אלא הקטן הזיק את הגדול וגדול הזיק את הקטן, או שהיה אחד תם ואחד מועד הניזק אומר מועד הזיק את הגדול ותם את הקטן והמזיק אומר תם הזיק את הגדול ומועד את הקטן, המוציא מחבירו עליו הראיה, ואם לא הביא ראיה ברורה פטור המזיק, שהרי זה כטענו לו חטים והודה לו בשעורים שהוא נשבע היסת ופטור אף מדמי שעורים, זו היא סברת יש אומרים שכתבתי בסמוך אבל יש מחלקים דאם היו כאן עדים שאומרים אחד מהם הזיק אלא שאינם יודעין איזה הוא, משלם כמו שאמר מזיק ולא מקרי כהאי גוונא טענו ג) חטין והודה לו בשעורין (המגיד פ״ט דב״מ) , וכסברא הראשונה שכתב המחבר שמקרי הודאה וכמו שנתבאר, ד) ואם תפס הניזק הרי זה משלם לקטן מהגדול ולגדול מהקטן כמו שהודה המזיק, ואפילו תפס בעדים נוטל כמו שאמר המזיק אבל אינו נוטל כפי דבריו, ודוקא תפס קודם שבא לבית דין, אבל לאחר שבא לבית דין לא מהניא ליה תפיסה אפילו ליטול כדברי המזיק.
<h2>סימן תא</h2>
<h3>הק'</h3>
שור שנגח וחזר ונגח ואם תפס ניזק וחזר ונגח. ובו ב סעיפים
<h3>א</h3>
שור שנגח וחזר ונגח שור אחר, הרי הניזק הראשון והבעלים כשותפים בו. כיצד: שור שוה ק״ק שנגח שור שוה ק״ק ואין הנבילה יפה כלום, הניזק נוטל ק׳ ובעל השור ק׳. חזר ונגח שור אחר שוה ק״ק ואין הנבילה יפה כלום, האחרון נוטל מאה והניזק שלפניו עם הבעלים נוטלים נ׳ נ׳ זוז. חזר ונגח שור שוה מאתים ואין הנבילה יפה כלום, האחרון נוטל מאה והניזק שלפניו חמשים והניזק הראשון עם הבעלים כ״ה כ״ה. וכן על דרך זה חולקים והולכים.
<h3>ב</h3>
א) ניזק שתפס בהמה שהזיקה לגבות חצי נזקו מגופה, נעשה עליה שומר שכר לנזקים, ואם יצאת והזיקה הניזק הראשון חייב בנזקים והבעלים פטורים. כיצד: שור שוה ק״ק שנגח והפסיד ק״ק ותפסו הניזק לגבות ממנו ק׳ וחזר ונגח והפסיד ק״מ, הרי הניזק האחרון משתלם ע׳ והניזק הראשון שתפסו משתלם מותר נזקו והוא ל׳, והבעלים ק׳ וכן כל כיוצא בזה.
הגה:ויש אומרים דאין חילוק בין אם תפסו או לא תפסו, בכל ענין הניזק אינו מפסיד אלא חצי והבעלים חצי (טור בשם ר״י והרא״ש) .
<h2>סימן תב</h2>
<h3>הק'</h3>
שוורים שחבלו זה בזה והן תמים או מועדים. ובו סעיף אחד
<h3>א</h3>
ב׳ שוורים תמים שחבלו זה בזה משלמים במותר חצי נזק, כגון: אם אחד הזיק בחבירו שוה ק׳ והשני הזיק שוה נ׳, יצאו חמשים בחמשים והנ׳ הנותרים ישלם לו חצים, ואפילו נאבד האחד, ודוקא ששוה כל אחד דמי נזקו, אבל אם אינו שוה כ״כ, אינו מנכה לו רק מה שיוכל לגבות מגופו (נ״י שם) . ואם שניהם מועדים משלמים במותר נזק שלם, ואם היה אחד תם ואחד מועד מועד בתם, שהזיק המועד לתם יותר ממה שהזיקו ישלם במותר נזק שלם. כגון: אם הזיק מועד בתם מאה והתם לא הזיקו אלא נ׳, משלם לו עה. תם במועד ישלם לו חצי נזק, כגון: שהזיק תם במועד ק׳ והמועד לא הזיקו אלא כה, משלם לו כה.
הגה:יש אומרים דכל זה מיירי דוקא שהתחילו בבת אחת, או לאחר שנפרדו זה מזה חזר השני וחבל בראשון, אבל אם אחד התחיל, המתחיל משלם והשני פטור דכל המשנה ובא אחר ושינה פטור (טור בשם הרא״ש) , וכן הוא לקמן סימן תכא סעיף יג לענין שני אנשים שחבלו זה בזה, והמחבר שפסק כאן כמי שחולק וס״ל שאין לחלק ולקמן פסק כמו שכתבתי לא כוון יפה.
<h2>סימן תג</h2>
<h3>הק'</h3>
שמין השוורים לניזק ואם פיחתו או הותירו. ובו ג סעיפים
<h3>א</h3>
שמין השוורים בנזיקין. אם שבר כלי הוא או בהמתו, אין אומרים יתן לו כלי שלם ויקח השברים, אלא שמין כמה נפחתו דמיו בשביל השבירה, ויקח הניזק השברים והמזיק ישלים עליהם.
<h3>ב</h3>
פחת הנבילה לניזק ושבח הנבילה חולקים אותו המזיק והניזק. כיצד: שור שוה מאתים שנגחוהו ומת והרי הנבילה שוה בשעת מיתה מאה ובשעת העמדה בדין פחתה והרי שוה פ׳, אין המזיק משלם אלא ק׳, ואם היה תם משלם לו נ מגופו (נ״י) . ודוקא שנודע לניזק בשעת מיתה, אבל אם לא נודע לו הפחת, על המזיק עד שיוודע לניזק, וי״א דה״ה אם הוזלה (טור ס״ח) , ויש חולקין דבזולא אע״ג דלא נודע ליה הוי של ניזק (נ״י פרק הנ״ל) . השביחה הנבילה והרי היא שוה בשעת העמדה בדין ק״כ, הרי המזיק משלם תשעים ואם היה תם משלם מ״ה מגופו, וזהו וגם את המת יחצון (שמות כא, לה) .
הגה:מיהו אם השביחה כל כך עד שחצי שבח הוא יותר מדמי ההיזק, לא אמרינן דהמזיק יטול חצי השבח וירויח (טור) .
<h3>ג</h3>
על המזיק לטרוח בנבילה עד שממציא אותו לניזק. כיצד: כגון שנפל השור לבור ומת, מעלה הנבילה מהבור ונותנה לניזק, ואחר כך שמין לו פחת נבילה, שנאמר (שם כא, לג) כסף ישיב לבעליו והמת יהיה לו, מלמד שהוא חייב להשיב את הנבילה ואת הפחת שפחתה מן החי לניזק, ואם היה תם חצי הפחת.
<h2>סימן תד</h2>
<h3>הק'</h3>
שור שחבל בשור או השביח או פיגם. ובו ב סעיפים
<h3>א</h3>
שור שוה מאתים שנגח שור שוה מאתים והפחיתו חמשים, ובשעת העמדה בדין השביח הניזק והרי הוא שוה ארבע מאות, ואלמלא הנגיחה שהפחיתו היה שוה ת״ת, בין שפטמו בין ששבח מאליו אינו נותן אלא כשעת הנזק.
<h3>ב</h3>
כחש מחמת המכה בשעת העמדה בדין והרי הפחת שוה מאה, נותן לו כשעת העמדה בדין. השביח המזיק בשעת העמדה בדין, אם מחמת שפטמו שבח אינו משתלם ממנו אלא מה שהיה שוה בשעה שהזיק, ויש אומרים דאם השבח יתר על ההוצאה נוטל המזיק דמי ההוצאה ושכר טרחו ועמלו, ובשאר השבח נוטל הניזק חלקו (טור ס״ג) ואם מחמת עצמו השביח, משתלם ממנו כשעת העמדה בדין.
<h2>סימן תה</h2>
<h3>הק'</h3>
שור שחבל באדם או שנגח אשה או שפחה. ובו ג סעיפים
<h3>א</h3>
שור שחבל באדם אפילו נתכוון לבהמה וחבל באדם, דינו כדין שור שהזיק לשור, תם משלם חצי נזק ומועד נזק שלם, ופטור מצער וריפוי ושבת ובושת, שלא חייבה תורה בד׳ דברים אלו אלא באדם.
<h3>ב</h3>
שורו שחבל באביו ואמו או שהדליק גדיש בשבת, חייב בנזקיו אע״פ שאם עשה הוא כן היה פטור.
<h3>ג</h3>
נגח אשה ויצאו ילדיה, פטור מדמי ולדות אע״פ שהוא מועד לנגוח. אבל אם נגח שפחה מעוברת ויצאו ילדיה, חייב כאילו נגח בהמה מעוברת, ושמין אותה כמה היתה שוה תחילה וכמה נפחת דמיה, ומשלם תם חצי נזק ומועד נזק שלם.
<h2>סימן תו</h2>
<h3>הק'</h3>
שור של עכו״ם או של הפקר או של חרש שוטה וקטן. ובו ה סעיפים
<h3>א</h3>
שור של ישראל שנגח א) שור של עכו״ם פטור, ושל עכו״ם שנגח לשל ישראל, בין תם בין מועד משלם נזק שלם.
<h3>ב</h3>
שור של הפקר שנגח, וקודם שיתפוס אותו הניזק קדם אחר וזכה בו פטור.
<h3>ג</h3>
נגח שורו ב) והפקירו קודם שעמד בדין וזכה בו אחר פטור, אבל אם זכה בו הוא עצמו חייב.
<h3>ד</h3>
נגח ואחר כך מכר או הוריש חייב.
<h3>ה</h3>
שור של פקח שנגח לשור חרש שוטה וקטן חייב, ושל חרש שוטה וקטן שנגח לשל פקח, וכן שור שהלכו בעליו למדינת הים ונגח פטורים.
<h2>סימן תז</h2>
<h3>הק'</h3>
שור שנגח ומכרו מזיק או ניזק. ובו ד סעיפים
<h3>א</h3>
שור תם שהזיק, אם מכרו המזיק עד שלא עמד בדין, א) אע״פ שהוא מכור הרי הניזק גובה הימנו וחוזר הלוקח וגובה מהמזיק שמכר לו, שכיון שנגח קול יש לו, ולא היה לו ללוקח ליקח אותו עד שיגבה הניזק.
הגה:מכרו ניזק מכור, וכשיתפסנו יקחנו הלוקח (טור ס״א) .
<h3>ב</h3>
שחטו מזיק גובה מבשרו, ב) ויש אומרים דצריך לשלם ג) פחת השחיטה (טור שם מהג״מ פרק המניח) , וכן אם נשתמש בו חייב ליתן לניזק שכירות (טור וב״י בשם רש״י והראב״ד) , נתנה במתנה, מה שעשה עשוי ויגבה הניזק ממנו.
<h3>ג</h3>
במה דברים אמורים: כשמכר או נתן קודם שעמד בדין, אבל אם עמד בדין ואחר כך מכרו או נתנו במתנה, לא עשה כלום.
<h3>ד</h3>
קדמו בעל חוב של מזיק ותפסוהו, בין שחב עד שלא הזיק בין הזיק עד שלא חב, לא זכה אלא הניזק גובה ממנו, שאפילו היה אצל בעל חוב מתחילה והזיק היה גובה מגופו.
הגה:ויש אומרים דוקא דיוכל הבעל חוב לגבות חובו ממקום אחר, אבל אם היה השור אפותיקי מפורש לבעל חוב וקדם בעל חוב לנזיקין, בעל חוב קודם (טור) (ל׳ רמב״ם שם והרא״ש) .
<h2>סימן תח</h2>
<h3>הק'</h3>
אין דנין דיני נזיקין אלא בעדות ברורה. ובו ב סעיפים
<h3>א</h3>
אין הנזיקים משתלמים אלא בראיה ברורה ובעדים כשרים, ואין מקבלין העדות אלא בפני בעל דין, אפילו היה הוא ועדיו חולים (נ״י פרק כיצד) .
<h3>ב</h3>
שור שהיה רועה ונמצא שור הרוג בצדו, אף ע״פ שזה מנוגח וזה מועד ליגח זה מנושך וזה מועד לנשוך, אין אומרים בידוע שזה נגחו או נשכו, אפילו גמל האוחר בין הגמלים ונמצא הרוג בצדו, אין אומרים בידוע שזה הרגו עד שיראוהו עדים כשרים.
<h2>סימן תט</h2>
<h3>הק'</h3>
אין מגדלים בהמה דקה בישוב וחזיר וכלב רע בכל מקום. ובו ד סעיפים
<h3>א</h3>
אין מגדלים בהמה דקה בארץ ישראל מפני שדרכם לרעות בשדות של אחרים והיזקם מצוי, אבל מגדלים בסוריא ובמדברות שבארץ ישראל, והאידנא שאין מצוי שיהיו לישראל בארץ ישראל שדות, נראה דשרי.
<h3>ב</h3>
לא יגדל ישראל חזירים בכל מקום אפילו למשוח בהם עורות, ואין צריך לומר לסחורה.
<h3>ג</h3>
אסור לגדל כלב רע, אלא אם כן הוא אסור בשלשלאות של ברזל וקשור בהם, ובעיר הסמוכה לספר מותר לגדלו, וקושרו ביום ומתירו בלילה.
הגה:ויש אומרים דהשתא שאנו שרוין בין העכו״ם ואומות בכל ענין שרי, ופוק חזי מאי עמא דבר (הגהת אלפסי החדשים) , מיהו נראה אם הוא כלב רע שיש לחוש שיזיק בני אדם דאסור לגדלו, אלא אם כן קשור בשלשלאות של ברזל.
<h3>ד</h3>
מי שנפלו לו כלבים וחזירים בירושה, אין מחייבים אותו למכרם ביחד, אלא מוכר מעט מעט.
<h2>סימן תי</h2>
<h3>הק'</h3>
בור באיזה מקום חיובו וכמה שיעורו וכל משפטי בור. ובו לח סעיפים
<h3>א</h3>
בור הוא מאבות נזיקין, דכתיב (שמות יא, לג) כי יכרה איש בור, שמאחר שחפרו נתחייב בנזקיו כיון שעשה דבר המזיק, וזהו ממונו שמזיק במקום שעשאו שאינו זז ממקומו אלא עומד במקומו והעובר עליו ניזק. לפיכך: כל הדומה לו שהוא ממונו ומונח במקומו ומזיק, אפילו שפך מים ברשות הרבים והוחלק בהם אחר חייב.
<h3>ב</h3>
אחד הכורה בור, ואחד הפותח בור שכרהו אחר וכסהו כראוי ובא זה וגילהו, חייב.
<h3>ג</h3>
המוצא בור וכסהו וחזר וגילהו, בעל הבור חייב וזה האחרון פטור, סתמו בעפר וחזר והוציא את כל העפר, זה האחרון חייב שכיון שסתמו בעפר נסתלק מעשה ראשון.
<h3>ד</h3>
אחד החופר או הלוקח או שניתן לו במתנה, שנאמר (שם כא, לד) בעל הבור ישלם מי שיש לו בעלים מכל מקום, וכן אם נחפר מאיליו או שחפרו בהמה וחיה ברשותו, הואיל והוא חייב למלאותו או לכסותו ולא עשה הרי זה חייב בנזיקין.
הגה:וכן אם כרה אחר ברשותו ונודע לבעל החצר, חייב בעל החצר לכסותו ואם לא כיסה הוי כאלו חפרה בעצמו, והכורה חייב לשלם לו נזקי חצירו (טור) .
<h3>ה</h3>
שורו שחפר ברה״ר או ברשות אחר, פטור בעל השור, שנאמר (שם כא, לג) כי יכרה איש בור ולא שור בור.
<h3>ו</h3>
אחד החופר בור ברשות הרבים, או החופר בור ברשותו ופתחו לרשות הרבים, או פתחו לרשות חבירו, או שחפר ופתח לרשותו והפקיר רשותו ולא הפקיר בורו, הרי זה חייב בנזקיו. אבל אם הפקיר רשותו ובורו, או שהפקיד בורו שברשותו, הרי זה פטור, שנאמר (שם כא, לד) בעל הבור ישלם מי שיש לו בעלים וזה הפקר, ובתחילה ברשות חפר מפני שחפר ברשותו.
<h3>ז</h3>
החופר בור ברשות הרבים לצורך רבים, ומסר להם כיסויו, או הודיע לבית דין שרוצה להסתלק ממנו שהם יתעסקו בו לכסותו, פטור, והוא שחפר במקום שיש לו רשות לחפור.
<h3>ח</h3>
האומר לחבירו לחפור בור ברשות הרבים וחפרו, החופר חייב והמשלח פטור.
<h3>ט</h3>
הבונה סמוך לרשות הרבים, רשאי לחפור לצורך היסוד אפילו להרחיבו לצד רשות הרבים, ואם הוזקו בו פטור כיון שעשה ברשות.
<h3>י</h3>
אחד החופר בו או שיח או מערה או חריץ, ולמה נאמר בור שיהא בו כדי להמית דהיינו עומק י׳ טפחים, אבל אם היה פחות מי׳ טפחים ונפל לתוכו שור או שאר בהמה חיה ועוף ומת פטור, ואם הזיק, בעל התקלה חייב נזק שלם.
<h3>יא</h3>
היה עומק הבור ט׳ טפחים ומהם טפח אחד מים, חייב שהטפח של מים חשוב כעומק ב׳ טפחים ביבשה.
<h3>יב</h3>
היה עמוק שמנה ומהם ב׳ טפחים מים, או שהיה עומקו ז׳ טפחים ומהם ג׳ טפחים מים, ונפל לתוכו שור וכיוצא בו ומת, אין מחייבין אותו לשלם, ואם תפס אין מוציאין מידו.
הגה:ועיין לעיל סי׳ שפח סעיף א וז דיש חולקין.
<h3>יג</h3>
חפר אחד שמנה ובא חבירו וחפר עוד טפח, שניהם חייבים בנזקין כל אחד לפי מה שחפר.
<h3>יד</h3>
החופר בור עשרה ובא אחר והשלימו לכ׳ ובא אחר והשלימו לל׳, כלם חייבים.
<h3>טו</h3>
חפר הראשון פחות מי׳ אפילו טפח ובא אחרון והשלימו לעשרה, בין שחפר בו טפח או שהגביה בנין על שפתו, זה האחרון חייב אפילו בנזקין (טור ס״ח) . סתם טפח שהוסיף או שסתר טפח שבנה, הרי זה ספק אם כבר נסתלק מעשה ראשון או אם עדיין לא נסתלק.
<h3>טז</h3>
חפר הראשון בור עמוק ובא האחרון והרחיבו ונפל לתוכו שור ומת, אם מחמת הבלו מת האחרון פטור שהרי מיעט הבלו, ואם מחמת חבטו מת האחרון חייב שהרי הקריב היזק בור זה. וכן אם נפל השור מאותו מצר שהרחיב, האחרון חייב שהרי הקריב היזק בור זה אע״פ שמת מן ההבל, ואם מהצד שחפר הראשון נפל, הראשון חייב שזה האחרון מיעט הבלו.
הגה:ויש אומרים דאין חילוק בין מת בהבלא או בחבטה, רק אם נפל מצד שהרחיב חייב בכל ענין, ואם נפל מצד השני האחרון פטור בכל ענין (טור ס״ח בשם הרא״ש) .
<h3>יז</h3>
בור שחייבה עליו תורה, אפילו לא מתה הבהמה אלא מהבלו ואין צריך לומר אם מתה מחבטו. לפיכך: אם היה עומק הבור כרחבו, אין לו הבל ואם לא נחבטה בו הבהמה ומתה פטור. היה עומקו יותר על רחבו, יש לו הבל ואם מתה בו הבהמה, חייב אף ע״פ שלא נחבטה בקרקעיתה.
<h3>יח</h3>
עשה תל גבוה ברשות הרבים ונחבטה בו הבהמה ומתה, אם היה גבוה י׳ טפחים חייב לשלם, ואם היה פחות מי׳ פטור על מיתת הבהמה, אבל אם הוזקה בלבד חייב לשלם נזק שלם, ואפילו בתל גבוה כל שהוא או בחפירה כל שהיא, שהנזק בכל שהוא דבר מצוי וידוע, ואין המיתה בכל שהוא מצויה והרי הוא כמו אונס.
<h3>יט</h3>
וכן אינו חייב על מיתת הבהמה בבור או על חבטתה בתל, אלא אם היתה הבהמה קטנה, או חרשת, או שוטה, או סומא, או שנפלה בלילה, אבל אם היתה פקחת ונפלה ביום ומתה, פטור שזה כמו אונס מפני שדרך הבהמה לראות ולסור מהמכשולות.
<h3>כ</h3>
וכן אם נפל לתוכו אדם ומת, אפילו היה סומא או שנפל בלילה, א) בין שהיה בן חורין או עבד הרי זה פטור, ואם הוזק בו האדם או הבהמה הפקחת, חייב נזק שלם.
הגה:ויש אומרים דבבהמה פקחת פטור אפילו מנזיקין אם נפל שם ביום (טור סכ״ב והמגיד פרק יב דנזקי ממון) .
<h3>כא</h3>
נפלו כלים בבור והוזקו או נשתברו פטור, שנאמר (שמות כא, לג) ונפל שמה שור או חמור שור ולא אדם חמור ולא כלים, ולא נתמעט אדם אלא ממיתה, אבל אם הוזק בו חייב, אבל על הכלים פטור בין אם נשברו לגמרי בין אם הוזקו.
<h3>כב</h3>
כסהו כראוי, אע״פ שהתליע מתוכו ונפל לתוכו שור ומת, פטור שנאמר (שם) ולא יכסנו הא אם כסהו פטור.
<h3>כג</h3>
כסהו בדבר שיכול לעמוד בפני שוורים ואינו יכול לעמוד בפני גמלים והלכו עליו גמלים ונתרועע והלכו עליו שוורים ונפלו בו, אם אין הגמלים מצויים באותו מקום הרי זה פטור מפני שזה אונס לו, מיהו אם נפל בתוכו גמל אפילו פקח חייב, דהואיל וראהו מכוסה עבר עליו (טור ס״ט) , ואם יבאו שם גמלים אפילו לפרקים חייב.
<h3>כד</h3>
התליע מתוכו ונפלו בו שורים, אע״פ שהגמלים מצויים שם תמיד והרי הוא פושע לגמלים, הואיל ומחמת שהתליע נפלו בו השוורים פטור, וכן כל כיוצא בזה.
הגה:ויש מחלקין דפטור בכהאי גוונא, דוקא שאם היו עוברים הגמלים היו נופלים עם הכיסוי, דאז לא פשע כלל לגבי שוורים דאם יעברו גמלים יפול הכיסוי ולא יעברו שוורים פקחין כי יראו שאינו מכוסה, אבל אם הוא שאם יעברו הגמלים לא יפול הכיסוי רק יתרועע ואם יעברו אח״כ שוורים יפלו, חייב אף בהתליע מתוכו, דהואיל ופשע לגבי שוורים חייב אף בהתלעה (טור ס״ט) .
<h3>כה</h3>
בור של ב׳ שותפין ועבר עליו הראשון ולא כיסהו השני ולא כיסהו, הראשון חייב עד שימסור דליו לשני, ויש אומרים דשניהן חייבין עד שימסור דליו לשני (טור ס״י) , ומשמסר דליו לשני לדלות ממנו, נפטר הראשון ונתחייב השני לכסותו.
<h3>כו</h3>
כסהו הראשון ובא השני ומצאו מגולה ולא כסהו השני חייב, ועד אימתי יהיה השני לבדו חייב עד שידע הראשון שהבור מגולה וכדי שישכור פועלים ויכרות ארזים ויכסנו, וכל שימות בו תוך זמן זה הרי השני לבדו חייב בו, וכל שימות בו אחר זמן כזה שניהם חייבים לשלם שהרי שניהם פשעו בו.
הגה:ויש אומרים דגם לשני נותנין זמן עד שישכור פועלים ויכרות ארזים, אלא שאינו צריך הודעה (טור סי״ב בשם ר״י והרא״ש) .
<h3>כז</h3>
יש מי שאומר שאם אינו מוצא לקנות ארזים אלא ביוקר, צריך להמתין לו עד שימצא לקנות בשווים.
<h3>כח</h3>
כל הנזקים אם הוא דבר שאין דרכו בעצמו לסלקו, אין מחייבין אותו לסלקו עד שישכור פועלים, והני מילי דאנוס כגון בור שכסהו כראוי והתליע, אבל בור שהניחו מגולה, פושע הוא ולאלתר חייב בנזקיו.
<h3>כט</h3>
המכסה בורו בדליו של חבירו ובא בעל הדלי ונטל דליו, בעל הבור חייב.
<h3>ל</h3>
המוסר בורו לשומר חייב בנזקיו, ואם מסרו לחרש שוטה וקטן, אע״פ שהיה מכוסה הרי הבעלים חייבים, שהבור עשוי להתגלות ואלו אין בהם דעת.
<h3>לא</h3>
בור שכרוי ועומד ונכנס בו אדם להרחיבו או להעמיקו, ועמד שור על שפתו ונבעת מקול הכורה ונפל לתוכו, בין לפניו בין לאחריו חייב בעל הבור, אפילו השור פקח וביום, שהכורה פטור שאינו אלא גרמא וכיון שאי אפשר להשתלם ממנו ישתלם מבעל הבור, אבל אם נבעת השור מקול הכורה ונפל לאחורי הבור פטור.
<h3>לב</h3>
שור שדחף בהמה לתוך הבור ומת, אם מועד הוא בעל הבור משלם מחצה ובעל השור מחצה, ואם תם הוא בעל השור משלם רביע מגופו ובעל הבור משלם ג׳ חלקים מהיפה שבנכסיו, שבעל הנבילה אומר לבעל הבור פחת נבילה זו יש לי אצלך, אע״פ שהיא גדולה ופקחת כיון שנדחפה הרי זה כמי שנפלה בלילה, כל שאני יכול להוציא מבעל השור אני מוציא והשאר אתה חייב לשלמו.
<h3>לג</h3>
וכן המניח אבן על פי הבור ובא השור ונתקל בה ונפל לבור ומת, המניח את האבן משלם מחצה ובעל הבור מחצה.
<h3>לד</h3>
אם אדם ושור דחפו שור אחד לבור, ב) והיה אדם שלא בכוונה שאם היה בכונה היה בעל הבור פטור, שלשתן חייבים, אם השור מועד משלשים ביניהם, ואם הוא תם, משלם השתות והמותר ישלמו ביניהם האדם ובעל הבור.
<h3>לה</h3>
אם דחפו אשה ויצאו ילדיה, האדם לבדו חייב הכל ושור ובור פטורים.
<h3>לו</h3>
אם דחפו בו אדם והוזק, שלשתם חייבים בנזק ואדם לבדו חייב בשאר ד׳ דברים. ואם דחפו בו כלים ונשברו, אדם ובעל השור חייבים ובעל הבור פטור.
<h3>לז</h3>
יש מי שאומר הוא הדין לשנים שהזיקו ושניהם בני חיובא אלא שהאחד ברח או שאין לו במה לשלם, משלם מאחר ג) עד שיעור מה שהיה הוא חייב על נזק זה אלו עשאו לבדו, ויש חולקין דכיון דחבירו מדינא בר תשלומין אלא שאין לו מה לשלם למה יפרע זה בשבילו. ולפי זה שור שדחף בהמה לבור האידנא, אינו משלם אלא ג׳ חלקים אע״פ שהשור פטור אף מהרביע, שהרי אין דנין דיני קנסות אין בעל הבור משלם אותו בשבילו.
<h3>לח</h3>
החופר בור ברשות הרבים ונפל עליו שור והרגו, בעל השור פטור, ואם מת השור נוטל בעל השור דמי שורו מיורשי בעל הבור.
<h2>סימן תיא</h2>
<h3>הק'</h3>
תולדות הבור כגון אבנו סכינו ומשאו שהזיקו. ובו ז סעיפים
<h3>א</h3>
תולדות הבור אבנו סכינו ומשאו וכיוצא בהן שהניחן ברשות הרבים והזיקו במקומם, בין הפקירן או לא הפקירן, או שהניחם בראש גגו ונפלו ברוח מצויה והזיקו במקומם אחר שנחו, שדומה לבור ממונו שמזיק במקום שמונח שם, לפיכך: יש לו כל דיני בור לחייב נזק שלם מתחילתו על מיתת בהמה או הזיקה ועל נזקי אדם, בין נתקל באבן והוזק באבן בין נתקל בקרקע והוזק באבן, אבל אם נתקל באבן והוזק בקרקע פטור, ופטור בו ממיתת אדם ונזקי כלים. וכן אם הניחם ברשותו והפקיר רשותו ולא הפקירם, ונתקל בקרקע וניזק בתקלה זו והוזק חייב בעל התקלה.
<h3>ב</h3>
ואם נפלו ברוח שאינה מצויה והזיקו בשעת נפילה או אפילו אחר נפילה, כל זמן שלא היה לו פנאי לסלקם פטור, אבל לאחר מכאן חייב, ואי אפקרינהו פטור אפילו לאחר מכאן.
<h3>ג</h3>
אם הניחם ברשות הרבים ולא הזיקו במקומם אלא נתגלגלו למקום אחר על ידי רגלי אדם או רגלי בהמה, אם הזיקו דרך הלוכן ע״י רגלי אדם, חייב המגלגל הכל שהוא פושע בהיזק זה, ובעל התקלה פטור.
<h3>ד</h3>
אם גלגלם רגלי בהמה והזיקו בהילוכם, חייב בעל הבהמה החצי ובעל התקלה החצי.
<h3>ה</h3>
אם התיזה הבהמה והזיקה דרך הלוכה, משלם בעל הבהמה רביע ובעל התקלה ג׳ חלקים.
<h3>ו</h3>
אם לאחר שנחו מגלגולם הזיקו, הוה ליה בור וחייב בעל התקלה הכל.
<h3>ז</h3>
הכניס שורו לחצר חבירו שלא ברשות, והטיל בו גללים וטנפו כליו של בעל החצר, פטור בעל השור, דהוה ליה הנך גללים בור, ובור פטור בכלים כמו שנתבאר בסימן שקודם זה.
<h2>סימן תיב</h2>
<h3>הק'</h3>
המניח הכד ברה״ר ונתקל בו אחר או טען כד ונתקל ונשבר והשופך מים לרשות הרבים והזיקו. ובו ה סעיפים
<h3>א</h3>
המניח את הכד ברשות הרבים ובא אחר ונתקל בו ושברו, פטור שאין דרך בני אדם להתבונן בדרכים, ואם הוזק בו בעל הכד חייב, ואפילו הפקיר הכד, שכל המפקיר נזקיו בדבר שאין לו רשות לעשות מתחילה חייב.
<h3>ב</h3>
הניח הכד במקום שיש לו רשות להניחו כמו במקום פנוי שלפני בית הבד, ובא אחר ונתקל בו ושברו חייב, ואם הוזק בו המהלך בעל הכד פטור מפני שהיה לו להסתכל. ואם היתה אפילה או שמילא כל הדרך כדים פטור על שבירתן, ואם נתקל בה והוזק בעל הכד חייב, וכן כל כיוצא בזה. ואם מילא כל הדרך כדים שאי אפשר לעבור אפילו שברו בידים פטור. ומיהו אם בשעה ששיברם הוזק בחרסיה, פטור אע״פ שזה מילא כל הדרך דאיהו דאזיק אנפשיה.
<h3>ג</h3>
ודוקא אדם אין דרכו להסתכל בדרכים, אבל בהמה שעיניה למטה דרכה לעיין אנה תלך, לפיכך: אם נתקלה והוזקה בכד המונח ברשות הרבים פטור בעל הכד, ואם שברתו דרך הילוכה הוה ליה רגל ופטור, דרך ביעוט הוה לי קרן וחייב.
<h3>ד</h3>
מי שהיה טעון כד ונתקל ונשבר הכד והזיק לאחרים בשעת נפילה, פטור דנתקל לאו פושע הוא ע״ל טור סי׳ שד, לפיכך אם לאחר שנחו שברי הכד בארץ הוזק בהם אדם או שהוחלק במים שנשפכו מהכד, פטור מדיני אדם דהוה ליה מפקיר נזקיו לאחר נפילת אונס, וחייב בדיני שמים אם היה לו פנאי לסלקם. ואם נתכוין לזכות בשברי החרס, חייב בנזיקין שיזיקו אחר כך דהשתא הוה ליה בור, ופטור בהם על הכלים. ואם פשע בנפילתן ונשבר הכד, חייב על מה שיזיק, בין בשעת נפילה בין על אחר שנחו השברים, אפילו דאפקרינהו.
<h3>ה</h3>
השופך מים ברשות הרבים ונטנפו בהם כליו של חבירו, פטור דהוה ליה בור ופטור בו את הכלים בין הפקירם בין לא הפקירם, אבל אם הוחלק בהם אדם ונפל לארץ והזיק חייב, וכל שכן אם נבלעו המים בארץ ונעשו רפש וטיט והזיקו דהשתא הוה ליה בור ממש. אפילו אם הוא בימות הגשמים שיש רשות לכל אדם לפתוח ביב שלו להיות מקלח ברשות הרבים, אפילו הכי אם הזיק חייב לשלם, וכל שכן בימות החמה דחייב כיון שהוא שלא ברשות שאין לאדם רשות לפתוח לרשות הרבים בימות החמה.
<h2>סימן תיג</h2>
<h3>הק'</h3>
דין הקדרים שהולכין זה אחר זה ונתקלו ונפלו. ובו ג סעיפים
<h3>א</h3>
שני קדרים שהיו מהלכים בדרך זה אחר זה ונתקל הראשון ונפל ונתקל השני בראשון, אם היה לראשון לעמוד ולא עמד חייב הראשון בנזקי שני, שאע״פ שהוא אנוס בשעת נפילה אינו אנוס בהיותו מוטל לדרך והרי הוא יכול לעמוד, ואם לא היה לו לעמוד פטור, ואע״פ שלא הזהיר לזה שנתקל בו מפני שהוא טרוד בנפשו, ויש אומרים דחייב אם היה לו פנאי להזהירו ולא הזהיר (טור ס״א בשם הרא״ש) . במה דברים אמורים שהוא חייב בנזקיו של שני, כשהוזק גופו של שני, אבל אם הוזקו כליו, פטור שאינו חייב על הכלים בבור וכל תקלה תולדות בור הוא כמו שנתבאר.
<h3>ב</h3>
הקדרים והזגגים פירוש: מוכרים כלי זכוכית וכיוצא בהם שהיו מהלכים זה אחר זה ונתקל הראשון ונפל ונתקל השני בראשון והשלישי בשני וכל אחד מהם יש לו לעמוד ולא עמד, הראשון חייב בנזקי גופו של שני בין שהוזק בגופו של ראשון המוטל לארץ בין שהוזק במשאו, ויש חולקין וסבירא להו דאם הוזק במשאו אפילו גופו של שני פטור (טור שם בשם הרא״ש) , והשני חייב בנזקי גופו של שלישי אם הוזק בגופו של שני, אבל אם הוזק במשאו של שני שנפל, פטור שהרי אומר לו השני בור זה שהוא משאו אין אני הכורה אותו שהרי הראשון הפיל השני עם משאו, ואם הזהירו זה את זה כלם פטורין.
<h3>ג</h3>
נפל הראשון והיה מוטל לרוחב הדרך ונתקל אחד בראשו ואחד ברגליו ואחד בבטנו, הרי הוא חייב בנזקי כולם הואיל והיה לו לעמוד ולא עמד.
הגה:ויש אומרים דדוקא אם מונח הראשון באלכסון (טור שם בשם הרא״ש) .
<h2>סימן תיד</h2>
<h3>הק'</h3>
אימתי אדם רשאי להוציא זבלים לרשות הרבים. ובו ב סעיפים
<h3>א</h3>
לא יוציא אדם תבנו וקשו לרשות הרבים כדי שידושו ויעשו זבל, ואם הוציאם קנסוהו חכמים שיהיו כהפקר וכל הקודם בהם זכה מעת שנידושו והשביחו, מיהו יש אומרים דאין מורין לו לכתחילה להחזיק רק בשבח אבל לא בגופו, ואם התרו בבעלים ולא סלקו מפקירין אותו לכל (טור ס״ד) , ואם קדם אדם וזכה בהם משעת הוצאה לרשות הרבים אין מוציאין מידו, ויש אומרים דלא מהני תפיסה (ר״י ורא״ש וטור שם. וע״ל סי׳ שפח) , ואע״פ שהם כהפקר אם הוזק בהם אדם או בהמה הרי זה המוציא חייב לשלם.
<h3>ב</h3>
יש לכל אדם להוציא את הזבל והגללים לרשות הרבים בשעת הוצאת זבלים, אבל שלא בשעת הוצאת זבלים אסור להוציאו כדי להניחו שם, אבל מוציאו כדי לפנותו לאלתר (טור ס״א) , וכל שכן מים נקיים ושופכין שלו שאין שוהין ומתעכבים ברשות הרבים שמותר לשפכן, אפילו בימות החמה, ואפילו מים סרוחין כל שדעתו לפנותו לאלתר, ואפילו מתקן בור פחות משלשה טפחים אין בני רשות הרבים יכולים לעכב (מרדכי סוף ב״מ בשם מהר״מ) , ולצבור אותם שם שלשים יום כדי שיהיה נשוף ברגלי אדם, ואעפ״כ אם הזיק חייב לשלם, וחייבים על זה הגלל משום גזל, כיון שאין בו שבח אם גדוש לא קנסו בו.
הגה:ויש אומרים דלאחר שהוזק כל הקודם בהם זכה (טור ס״ב) .
<h2>סימן תטו</h2>
<h3>הק'</h3>
הגודר גדרו בקוצים והוזק בהם והמצניע קוצים בכותל חבירו. ובו ג סעיפים
<h3>א</h3>
המצניע את הקוץ ואת הזכוכית והגודר גדרו בקוצים והפריחו לרשות הרבים, והוזק בהם אחר חייב נזק שלם, ואם גדר בקוצים בצמצום בתוך רשותו, פטור לפי שאין דרך בני אדם להתחכך בכותלים.
<h3>ב</h3>
המצניע קוציו וזכוכיותיו בתוך כותלו של חבירו ובא בעל הכותל וסתר כותלו ונפל לרשות הרבים והזיק, אם כותל רעוע הוא המצניע חייב, ואם כותל בריא הוא בעל הכותל חייב.
הגה:ואם הזיקו בשעת נפילה יש אומרים דבעל כותל חייב בכל ענין (טור ס״ב) . ואם נפלה הכותל מאיליו, אם היתה בריא פטורים, ואם היתה רעוע המצניע חייב. ואם סתרה אינש דעלמא, הסותר חייב והמצניע פטור (נ״י פרק המניח. ועיין לעיל סימן שצו) .
<h3>ג</h3>
מדת חסידות הוא שיצניע אדם קוציו ושאר כל דבר המזיק במקום שלא יבא מהם תקלה, כגון שישליכם לנהר או ישרפם.
<h2>סימן תטז</h2>
<h3>הק'</h3>
הכותל והאילן שהיו רעועים ונפלו והזיקו. ובו סעיף אחד
<h3>א</h3>
הכותל והאילן שנפלו לרשות הרבים והזיקו, פטור מלשלם אע״פ שהפקירם לפי שאינם דומים לבור שהרי אין תחילתן להזיק, ויש אומרים דאם היה לו פנאי לסלקן ולא הפקירן חייב (טור ס״א) . ואם היו רעועין ב״ד קובעין לו זמן, ודוקא שהתרו בו ב״ד, אבל בלא ב״ד, אע״פ שהתרו בו חביריו אינו כלום, מיהו אם חפר בכותל וגרם להפילו, חייב בניזקין דהוה ליה חציו ממש (ב״י בשם רשב״א) , לקוץ את האילן ולסתור את הכותל, וכמה הזמן שלשים יום, ואם הדבר נחוץ ויש לחוש שיזיק לאחרים, אין נותנין לו זמן רק כופין אותו לסלק היזיקו מיד (ב״י בשם ריטב״א) , נפלו בתוך הזמן פטור, לאחר הזמן חייב מפני שהשהה אותם.
הגה:וכל זה כשבנאה מתחילתו כראוי, אבל אם לא בנאה כראוי ומחמת זה נפל הכותל חייב בנזקה (תוס׳ המגיד פי״ג דנזקי ממון וב״י בשם רבנו ירוחם נל״א ח״א) .
<h2>סימן תיז</h2>
<h3>הק'</h3>
כל דבר המזיק אין מוציאין אותו לרשות הרבים. ובו ז סעיפים
<h3>א</h3>
לא יסקל אדם מרשותו לרשות הרבים, ואין עושין חלל תחת רשות הרבים, ולא בורות ולא שיחין ולא מערות, ואע״פ שהעגלה יכולה להלך על גביהן והיא טעונה אבנים, שמא תפחת מלמטה שלא מדעתו.
הגה:ויש אומרים דאע״ג דהכי דינא היא, מכל מקום כבר נהגו לעשות ביבין ומרתפות תחת חלל רשות הרבים וכן זיזין, וכולן מוחלין על כך מאחר שכן נהגו, ועוד שרשות הרבים הם של מושלי העיר, ולכל מה שנותנים רשות אזלינן בתריה ולפי ענין המנהג (ב״י בשם רשב״א) , והחופה בור לצורכי רבים מותר.
<h3>ב</h3>
אין מוציאין זיזין וגזוזטראות לרשות הרבים אלא אם כן היו למעלה מגמל ורוכבו, והוא שלא יאפיל הדרך על גבי רשות הרבים, ואם רצה כונס לתוך שלו ומוציאו, כנס ולא הוציא הרי זה מוציא כל זמן שירצה, אבל אינו יכול להחזיר הכתלים למקומם לעולם שכל מצר שהחזיקו בו רבים אסור לקלקלו.
הגה:ודוקא במקום שרבים דורסים בו, אבל אם אין דורסים שם כגון שבנה שם אצטבא, אע״ג דרבים מעבירים שם משאם יכול להחזיר הכותל למקומו (ב״י בשם רבנו ירוחם) .
<h3>ג</h3>
לקח חצר ובה זיזין וגזוזטראות יוצאות לרשות הרבים הרי זה בחזקתה, ואם נפלה חוזר ובונה אותה כשהיתה.
<h3>ד</h3>
אילן שהוא נוטה לרשות הרבים קוצץ כדי שיהא הגמל עובר ברוכבו, ומניחים מקום פנוי משתי שפתות הנהר ברוחב כתפי המלחים שיורדים שם ומושכים הספינה, וכל אילן הנמצא ברוחב זה קוצצין אותו מיד, ואין מתרין בבעלים שהרי מעכב מושכי הספינה.
<h3>ה</h3>
אין שורין טיט ברשות הרבים להשהותו זמן רב ואין לובנים בו לבנים, אבל גובלים שם טיט לצורך בנין, אבל לא לעשות לבנים.
<h3>ו</h3>
הבונה ברשות הרבים, כשמכין האבנים צריך שלא ישהה שם אלא מביא ובונה מיד.
<h3>ז</h3>
וכלם שהזיקו חייבים לשלם נזק שלם.
<h2>סימן תיח</h2>
<h3>הק'</h3>
נזקי האש פטורו וחיובו וטמון באש וכל דיניו. ובו יח סעיפים
<h3>א</h3>
אש הוא אב דכתיב (משפטים כב, ה) כי תצא אש ומצאה קוצים, והוא ממונו שהולך למרחוק ומזיק ע״י הרוח שמוליכו. לפיכך: כל הדומה לו שהוא ממונו והולך ומזיק הוא תולדתו, ויש לו דין אש לפטור בו טמון.
<h3>ב</h3>
כתיב (שם) כי תצא אש אפילו מעצמה, שהדליק בתוך שלו והלך ודלק בתוך של חבירו, אפילו לא שרפה אלא עציו ואבניו או שליחכה נירו, חייב לשלם הכל אלא אם כן הרחיק כשיעור, אבל אם הרחיק כשיעור ויצא והזיק פטור.
הגה:וכל זה במדליק בתוך שלו, אבל במדליק בתוך חבירו אפילו עברה כמה מילין חייב (טור ס״א) .
<h3>ג</h3>
וכמה שיעור הרחקה, הכל לפי גובה הדליקה, ואם לא הרחיק כראוי ועברה האש והזיקה חייב לשלם נזק שלם.
<h3>ד</h3>
הרחיק כראוי ועברה והזיקה, פטור שזו מכה בידי שמים הוא, וכן אם עברה נהר או שלולית שיש בהם מים ורחבם שמונה אמות פטור, ויש אומרים דאם הנהר רחב שמונה אמות אפילו אין בו מים, והיאור אפילו כל שהוא ויש בו מים פטור (טור ס״א) . עברה גדר אומדים גובה הגדר וגובה הדליקה והעצים והקוצים המצויים שם, אם אינה ראויה לעבור פטור ואם ראויה לעבור חייב.
<h3>ה</h3>
במה דברים אמוריםף באש הקודחת, אבל אם היה להב גדול העולה ונכפף מגובה עליית הלהב והיו עצים מצויים שם, אין לה אומד אלא אפילו עברה אלף אמה חייב.
<h3>ו</h3>
נפלה דליקה בחצרו ונפל גדר שלא מחמת הדליקה ועברה הדליקה בחצר אחרת, אם היה יכול לגדור הגדר שנפל ולא גדרו חייב, למה הדבר דומה לשורו שיצא והזיק שהיה לו לשמרו ולא שמרו.
<h3>ז</h3>
השולח את הבעירה ביד חרש שוטה וקטן פטור מדיני אדם וחייב בדיני שמים. במה דברים אמורים: כשמסר להם גחלת וליבוה פירוש: מענין לבת אש שדרך הגחלת להכבות מאיליה קודם שתעבור ותדליק, אבל אם מסר להם שלהבת, חייב שהרי מעשיו גרמו.
<h3>ח</h3>
שלח הבעירה ביד הפקח, זה הפקח שהבעיר חייב לשלם והשולח פטור, וכן אם הניח שומר לשמור הבעירה השומר חייב.
<h3>ט</h3>
אחד הביא את האור ואחד הביא את העצים המביא את העצים חייב, אחד הביא את העצים ואחד הביא את האור המביא את האור חייב, בא אחר וליבה המלבה חייב, ליבתו רוח שאינה מצויה תמיד הרי כלם פטורים, ואם הרוח מצויה האחרון חייב (טור ס״ד) , וכן אם היה הרוח שאינה מצויה מנשב בשעה שבא האחרון לשם האחרון חייב (המגיד פי״ד דב״מ) , ליבה וליבתו הרוח חייב.
הגה:ויש אומרים דאין המלבה חייב אלא כשיש בליבוי שלו כדי ללבות ואין ברוח לבד כדי ללבות, אבל אין בכל אחד כדי ללבות או שיש בכל אחד כדי ללבות פטור (טור שם וב״י בשם הראב״ד והרא״ש) , ויש אומרים דה״ה אם שנים לבו ואין בכל אחד כדי ללבות פטורין (מרדכי פרק הכונס) .
<h3>י</h3>
עשה האחד האש ובא אחד והוסיף, אם יש במה שעשה הראשון כדי שתגיע למקום שהלכה הראשון חייב, ואם לאו הראשון פטור והאחרון חייב.
<h3>יא</h3>
הכופף קמתו של חבירו לפני הדליקה כדי שתגיע בה הדליקה, אם כפפה במקום שתוכל הדליקה להגיע ברוח מצויה חייב לשלם, ואם אינה יכולה להגיע ברוח מצויה, פטור מדיני אדם וחייב בדיני שמים, ואם הרוח שאינה מצויה כבר מנשב ואח״כ כפפה, חייב בכל ענין (המגיד הנ״ל) .
<h3>יב</h3>
גמל שהוא טעון פשתן ועבר ברשות הרבים ונכנס פשתנו לתוך החנות ודלקה בנרו של חנוני והדליק את כל הבירה, בעל הגמל חייב מפני שהרבה במשאוי, בין שעמדה הבהמה בין שלא עמדה. ואם הניח החנוני נרו מבחוץ, הוא חייב לשלם אף דמי הפשתן לבעל הגמל, ואפילו הוא נר חנוכה שהיה לו לישב ולשמור שלא יזיק.
הגה:ויש אומרים דאם הדליקה במקום אחד ונתפשט האש למקום אחר, חייב על מקום האש נזק שלם ועל השאר חצי נזק, ואם הגמל סכסך האש בכל הבירה חייב על כלו נזק שלם (טור ס״ו) , ועיין לעיל סי׳ שצב חלוקין אלו.
<h3>יג</h3>
טמון באש פטור. שאם הדליק גדיש חבירו והיו טמונים בו אפילו מוריגים פירוש: קרשים נקובים ובהם יתדות של עץ או של ברזל שדשים בהם התבואה וכלי בקר שדרך להטמינם בגדיש, פטור, ורואים מקום הכלים הטמונים כאלו היה שם שעורים או חטים כפי מה שהוא הגדיש וכך ישלם לו, במה דברים אמורים: במדליק בתוך שלו והלכה ודלקה בשל חבירו וכלו חציו, כגון שנפל הגדר שביניהם שלא מחמת הדליקה והיה אפשר לו לגדור ולא גדר, אבל אם הדליק בתוך של חבירו, או אפילו בתוך שלו ולא כלו חציו, כגון שנפל הגדר מחמת הדליקה, חייב בדבר שדרכו להטמין בגדיש כגון מוריגים וכלי בקר כמו שנתבאר בסימן צ, ובבית חייב על כל דבר, שדרך בני אדם להניח בבית כל כליהם וכל חפציהם, וכל מי שיטעון בעל הבית שהיה בבית, א) הרי זה נשבע בנקיטת חפץ ונוטל, ובלבד שיטעון דברים שהוא אמוד בהם שהם שלו או שרגילים להפקיד בידו (וע״ל סימן צ) .
<h3>יד</h3>
המשאיל מקום לחבירו להגדיש בו והגדיש והטמין בו כלים, והדליק המשאיל דהיינו שעשה המשאיל אש ויצאה והדליקה (טור) ושרף הגדיש והכלים שבתוכה, אינו משלם אלא דמי גדיש בלבד.
<h3>טו</h3>
השאילו מקום להגדיש חטים והגדיש שעורים או להגדיש שעורים והגדיש חטים, או שהגדיש חטים וחיפם בשעורים או שהגדיש שעורים וחיפם בחטים, אינו משלם לו אלא דמי שעורים בלבד.
<h3>טז</h3>
מי שראה דליקה שמתקרבת לקמת חבירו והלך וכיסה הקמה, אע״פ שגרם לו הפסד שהרי עשאו טמון, הרי זה פטור מדיני אדם וחייב בדיני שמים.
<h3>יז</h3>
אש שעברה והזיקה את האדם וחבלה בו, הרי המבעיר חייב בנזקו ובשבתו ובריפויו ובצערו ובבשתו כאלו הזיקו בידו, שאע״פ שאש ממונו הוא הרי הוא כמו שהזיק בחציו, והוא שהיה האש ראוי להגיע שם למקום שהזיק בשעה שהדליק, אבל אם לא היה ראוי להגיע שם כגון שהיה גדר ביניהם ונפל שלא מחמת האש, אפילו אם היה אפשר לו לגדרה כבר, כלו חציו ויש לו דין ממונו שהזיק אדם, שאינו חייב אלא בנזק בלבד ופטור מארבע דברים.
<h3>יח</h3>
הניח לחבירו גחלת על לבו ונשרף פטור אפילו התרו בו, שלא היה סבור שלא יסלקנה שאין דרך שיניח אדם עצמו לשרוף כדי שיהרוג חבירו. אבל אם הניח גחלת על בגדו של חבירו ונשרף, חייב שאינו חושש לסלקו כיון שזה חייב לשלם לו. ועבדו כגופו ושורו כבגדו.
הגה:ויש אומרים דעבד קטן דינו כשור (נ״י ס״פ כיצד) . ויש אומרים דוקא בשור כפות, אבל בשור שאינו כפות פטור (טור סי״ד בשם רשב״א והרא״ש) .
<h2>סימן תיט</h2>
<h3>הק'</h3>
כיצד נפרעים לנזקים מהמזיק ומיורשיו. ובו ג סעיפים
<h3>א</h3>
כשבית דין נזקקים לגבות לניזק מנכסי המזיק גובין מהמטלטלין תחילה, ואם לא היו לו מטלטלין כלל או שלא היו לו מטלטלין כנגד כל הנזק, גובין השאר מהקרקע המעולה שבנכסי המזיק, וכל זמן שימצא מטלטלין ואפילו סובין אין נזקקין לקרקע, ואפילו שיש לו כסף יכול לפורעו בסובין דכל מטלטלים מיטב נינהו. ושמין אותה כמו שיכול למוכרה מיד ובמקומו, וכשמשלם מהקרקע, אפילו היתה זבורית של מזיק טובה כעידית של ניזק אינו מקבל ממנו, אלא מגבין לו מעידית שבנכסי המזיק.
<h3>ב</h3>
אם יש למזיק שני עידית, אין הניזק יכול לומר לו תן לי מעידית פלוני, אלא תלוי ברצון המזיק לתת לו איזה שירצה, אבל אם המזיק חפץ לתת לו העידית שבקש אלא שהיא עתה בזול וממתין עד שתתייקר, ואומר אם תרצה אותה קח אותה כפי מה שהיא עתידה להתייקר, אין שומעין לו אלא צריך ליתנה לו כפי מה ששוה עתה.
<h3>ג</h3>
מת המזיק קודם שיפרע מגבין לניזק מהמטלטלין של יתומים, ואם לא הניח מטלטלין מגבין לו מזיבורית שבקרקעותיו, שכל הבא ליפרע מנכסי יתומים לא יפרע אלא מהזיבורית.