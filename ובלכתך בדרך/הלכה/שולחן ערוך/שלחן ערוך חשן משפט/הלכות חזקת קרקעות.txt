<h1>הלכות חזקת קרקעות</h1>

<h2>סימן קמ</h2>
<h3>הק'</h3>
דין המחזיק בקרקע של חבירו ודין חזקת הבתים וחנויות. ובו טו סעיפים
<h3>א</h3>
קרקע בחזקת בעליה עומדת שקרקע הידועה לראובן בעדים שיודעים שהיתה בחזקתו אפילו יום אחד והוא עתה בחזקת שמעון ומחזיק בו ואוכל פירותיו וטוען שלקחו, וראובן מערער לומר שהיא גזולה בידו, נאמן, וישבע שבועת היסת ונוטל את שלו אלא אם כן החזיק בו שמעון כראוי ובטענה אז אין מוציאין אותה מידו אלא נשבע [היסת] ועומד בשלו, ואם אין עדים לראובן שהיתה שלו, אין צריך שמעון חזקה אלא נשבע ועומד בשלו אע״פ שלא החזיק בה ועיין לעיל ריש סי׳ צה דאין נשבעים על קרקעות רק היסת.
<h3>ב</h3>
זה שהחזיק שלשה שנים א) אין מוסרין אותו לשבועה אבל אם רצה להחרים סתם על כל מי שהחזיק בשלו שלא כדין, הרשות בידו.
הגה:זהו סברא אחרת וחולקת על מה שכתוב ראשונה שאע״פ שהחזיק כראוי ובטענה נשבע ועומד בשלו (וכן הוא בסמוך סעיף ד. והיא סברת הרמב״ם פי״א מטוען, בטור בסי׳ זה) .
<h3>ג</h3>
טען שמעון שיש לו שטר שמכרה לו וראובן אומר ששטרו מזויף או [שהוא] שטר אמנה, יתקיים השטר בחותמיו (וע״ל ס״ס מו) , ואם לא נתקיים מוציאין השדה מידו.
<h3>ד</h3>
טען שמעון שיש לו שטר שמכרה או נתנה לו בשטר וגם שיש לו עדים שהחזיק שלשה שנים, אומרים לו קיים שטרך, אם יכול לקיימו מוטב, וצריך לחזור אחריו לקיימו ואם אי אפשר לקיימו כגון שמתו העדים או הלכו למדינת הים ואין מי שיכיר חתימתן, סומכין על עדי חזקה וישבע היסת שלקחה, אבל אם ישנן לעדים לא תועיל לו חזקתו וצריך שיבואו העדים.
<h3>ה</h3>
אם טען אחר כך אבד השטר אינו נאמן וכן אם הביא השטר ונמצא בטל, נתבטלה נמי החזקה.
<h3>ו</h3>
הנותן קרקע לאחד בעדים וחזר והחזיק בה אפילו אם החזיק הנותן ג׳ שנים בחצר לאחר המתנה אינו נאמן לומר טעות סופר הוא במתנה מיגו דאי בעי אמר תחילה החזרתי ולקחתי ממנו, דמכל מקום עכשיו שטוען טעות סופר הוא אין זה אלא כמכחיש את העדים וקיימא לן דמיגו במקום עדים לא אמרינן.
<h3>ז</h3>
ב) כיצד היא החזקה שישתמש בו ויהנה ממנו ג׳ שנים מיום ליום כל דבר כפי הנאתו ותשמישו.
הגה:ואין צריך להביא ראיה שהשתמש בכל החדרים שבבית אלא אם נשתמש כדרך הבעלים החזיק בכל הבית (תשובת רשב״א סי׳ תתקמא) . שכיון שהוחזק בו ג׳ שנים ולא מיחה בו שום אדם, לא נזהר עוד בשטרו ונאמן לומר מכרתו או נתתו לי ואבדתי שטרי.
הגה:וכל שלא החזיק כראוי אינה חזקה אפילו ידוע שמכר לו קרקע רק שאינו ידוע שהיא זו שהחזיק בה, יכול המוכר ליטול קרקע זו ולומר שמכר לו קרקע אחרת הגרועה מזו (ב״י שם הרשב״א) .
<h3>ח</h3>
בתים שהם לדירה צריך להביא עדים שדר בו או השכירו שלש שנים רצופות ומשהביא עדים שדר בו או השכירו שלש שנים רצופות הוי חזקה, ואם יטעון המערער אני יודע שלא דר בו בלילות, אז צריך המחזיק להביא עדים שיעידו בפירוש גם על הלילות ועל פי השכנים שיעידו שלא הרגישו בו שיצא בלילות אלא כפי ניהוג העולם ראינו אותו נכנס בו בערב ויוצא בבוקר ואם יוסיף לטעון ראיתיו שיצא ממנו בלילות אחר שישנו השכנים לא הוי חזקה אא״כ יביא עדים שיאמרו שכרנו ממנו הבית ודרנו בו ימים ולילות, ואם היה המערער רוכל המחזיר בעיירות אע״פ שלא טען ברי לי שלא היה דר בו בימים ובלילות, טענינן ליה, ולהרמב״ם אפילו לא טען המערער אלא שמא לא דר בה ביום ובלילה צריך להביא עדים שדר בה ביום ובלילה, ואם היה המחזיק רוכל המחזיר בעיירות אע״פ שלא טען המערער, טענינן ליה ואומרים למחזיק הבא עדים שהחזקת בו ביום ובלילה שלש שנים.
הגה:ורבנו תם והרא״ש חולקין על כל זה, אלא שכל שהעידו השכנים שדר בו כמנהג שרגילים השכנים לידע אף שלפעמים יצאו השכנים לעסקיהם מהעיר ולא ידעו אם נשאר המחזיק בבית בעוד שלא היו בעיר אלא מעידין שכשיצאו מן העיר הניחוהו בבית וכשבאו מצאו אותו דר בו, הוי חזקה, ואם אמר המחזיק לעדים סתם העידו לי שדרתי בו שלש שנים בחזקת ימים ולילות אע״פ שאינן יודעים שדר בו כל הימים וכל הלילות אלא שראוהו שדר בו מקצת ימים ומקצת לילות, טענתו טענה ומספיק עדותן אם יעידו כדבריו, ואפילו אם יטעון המערער ברי לי שלא דר בו בלילות וכן אם היו הדרים בו רוכלים המחזירים בעיירות (ר״ח וטור הביאו בסט״ו) אף ע״פ שיצאו לפעמים מן הבית ולא דרו בו שלש שנים רצופים הואיל והוי שלש שנים בחזקתן, הוי חזקה אע״פ שהיו מחזירין ימים רבים ולא לנו בבית, והוא הדין לשאר מחזיק (שם בשם רא״ש לדעת ר״ח) שיצא לפעמים מן הבית אחר עסקיו ומיד כשבא היה חוזר לבית מקרי חזקה בשלש שנים, וכן ג) מקומות בית הכנסת (שם סי׳ ו ורשב״א סימן תקמג) אם מעידים העדים שישב עליה כל עת שנכנס לבית הכנסת אע״פ שלפעמים שינה מקומו מחמת אבילות או לא נכנס לבית הכנסת, הוי חזקה, הואיל ועשה בחזקה כמנהג העולם (כל זה בטור) , ונ״ל שכן ראוי להורות אע״פ שיש חולקין (נ״י ר״פ חזקת בשם ה״ר יונה) . מקומות של בית הכנסת שהמנהג שכל אחד כותב שמו עליו הוי כשטר וכל מי ששמו עליו הוי שלו ואין למערער בו כלום (תשובת הרא״ש כלל ה סימן ה) .
<h3>ט</h3>
הא דמהני עדות השוכרים לומר שדרו בה ימים ולילות י) דוקא ששכירות הבית עדיין בידם ואומרים ניתן אותו למי שיזכה בדין, ואע״פ שעדיין לא נהנה המחזיק מפירות זה הבית כיון שדרו בו מכחו היינו הנאת פירותיו, ואפילו אם השאילו להם בחינם אבל אם כבר פרעו השכר למחזיק אינם יכולים להעיד מפני שהם נוגעים בדבר שחפצים להחזיקו בבית שאם יצא מתחת ידו צריכים ליתן השכר פעם אחרת למערער, ומיהו אפילו נתנוהו כבר למחזיק יכול הוא לחזור וליתנו להם שיתנוהו למי שיזכה בדין ואז לא יהיו נוגעים בדבר, ויש מי שחולק.
<h3>י</h3>
אפילו אם כבר פרע שכר למחזיק, אם יטעון המחזיק בבית דין קודם שיבא המערער יעידו השוכרים בפניכם שדרו בו ג׳ שנים, טענתו טענה ולא הוי נוגעים בעדות ד) כיון דלא הוי מערער קמן.
הגה:ואע״ג ה) דאין מקבלין עדות שלא בפני בעל דין כיון דהשתא כשרים ואם יעידו משיבא המערער יהיו נוגעין בעדות, מקבלין שלא בפניו (טור ותשובת רשב״א סימן אלף כו) .
<h3>יא</h3>
אם אין השוכרים דרים בו עתה אלא שדרו ג׳ שנים ויצאו ממנו, אם אין המערער יודע שדרו בו אלא על פיהם אפילו אם נתנו כבר השכר למחזיק אינם נוגעים בעדות, כיון דאי בעי אמרי לא דרנו בו מעולם נאמנים לומר דרנו ופרענו.
<h3>יב</h3>
יש אומרים שאין עדות השוכרים מועיל אלא אם כן ו) שכרו בשטר אבל אם שכרו בלא שטר לא, ויש אומרים דאפילו שכרום לשלשה שוכרים זה אחר זה לכולם בלא שטר מצטרפים.
<h3>יג</h3>
עדות השוכרים מועיל אפילו לא דרו בו שניהם ביחד אלא זה אב״ג וזה דה״ו, ואפילו היו ששה אחד בכל שנה עלתה לו חזקה.
הגה:יש אומרים שאם היה ידוע שהמערער היה דר בחדר הפנימי מן הבית ז) וטוען שהיה עובר דרך הבית החיצון ולכך לא מיחה במחזיק בבית החיצון, אע״פ שיש לחדר הפנימי עוד דרך מצד אחר ולא ידעינן אם עבר דרך הראשון אפילו הכי טענתו טענה וצריך המחזיק להביא ראיה שלא עבר דרך בית החיצון (טור) , ויש אומרים דזה לא מבטל החזקה אלא אם כן טען כשרציתי הייתי משמש בכל בית הראשון והוצרכת לדחות מפני ולא החזקת בבית החיצון רק כשלא הוצרך לי (נ״י ומרדכי פרק חזקת) .
<h3>יד</h3>
החנויות של תגרים וכיוצא בהם שאין דרים בהם אלא ביום, כיון שדר בהם ג׳ שנים ביום הרי זה חזקה.
הגה:ויש אומרים דבעינן שהחזיק בהן ששה שנים ביום (טור בשם הרא״ש והראב״ד בהשגתו והמגיד פי״ב מטוען הרשב״א וכ״כ התוס׳) , ויש מחלקים דאם היתה כבר חנות סגי בחזקת ג׳ שנים אבל אם היה כבר בית והוא עשה ממנה חנות, צריך להחזיק בה ששה שנים ביום (מרדכי פרק חזקת) , וכסברא זו נראה לי להורות.
<h3>טו</h3>
היה מעמיד בהמה במקום מסוים לחצר חבירו, או שהיה מגדל שם תרנגולים, או מעמיד שם תנור וכיריים ורחיים, או שנתן שם זבלו, בין שהעמיד שם מחיצה בין שלא העמיד אם נשתמש בדברים אלו וכיוצא בהם ג׳ שנים וטען על בעל החצר ואמר אתה נתת לי מקום זה או מכרתו לי, הרי זה חזקה.
הגה: (טור סעיף ט) ואפילו היה לו חלק בחצר בשותפות אם הוא מקום שדרכן להקפיד בזה, או שעשו שאר דברים שדרך להקפיד עליו ולא הקפידו עליו, הוי חזקה למה שהחזיק (כן דעת ריב״ש סי׳ רמט) .
<h2>סימן קמא</h2>
<h3>הק'</h3>
דין חזקת שדה הלבן והאילן. ובו כ סעיפים
<h3>א</h3>
שלש שנים שאמרו מיום ליום אפילו היו חסרים יום אחד לא החזיק ומסלקין אותו ממנה, במה דברים אמורים בקרקע שהם עושים פירות [תמיד] הבתים והחצרות והבורות והשיחין והמערות והחנויות והפונדקאות והמרחצאות והשובכות ובתי הבדים ובתי שלחין [פירוש בתי הבדים: שעוצרין שם הזיתים, ופירוש בתי השלחין: שדות שצריך להשקותן ביד (תרגום עיף ויגע (דברים כה, יח) משלהי ולאי ואותיות אהח״ע מתחלפות) , ופירוש שדה הבעל: שדה שהגשמים משקין אותה והרי הן לה כבעל הנותן הריון לאשתו להולידה ולהצמיחה] שמשקין אותם תמיד וזורעים בהן ונוטעים, והגנות והפרדסים, וכן עבדים המהלכים. אבל שדה הבעל שהיא שותה מי גשמים בלבד ושדה אילן, אינה מיום ליום אלא כיון שאכל שלש תבואות ממין אחד הרי אלו כשלש שנים, כיצד: היתה שדה תמרים וגדר שלש גדרות, או שדה ענבים ובצר שלשה בצירות, או שדה זיתים ומסק שלשה מסיקות, א) הרי אלו כשלש שנים, והחזיק, ואפילו היו האילנות רצופים ולא היה ביניהם מרחק כראוי שהרי סופן ליבש, הואיל ואכלן שלשה [תבואות] החזיק.
הגה:ויש אומרים דגם בשדה בעל ושדה אילן בעינן חזקה ג׳ שנים (טור בשם הרא״ש ורבנו יונה) וכן נראה לי להורות.
<h3>ב</h3>
ג׳ שנים שאמרו צריך [שיהיו] רצופות זו אחר זו, הרי שהחזיק בשדה וזרעה שנה והוביר שנה פירוש: הניחה שממה תרגום והאדמה לא תשם (בראשית מז, יט) לא תבור אפילו עשה כן כמה שנים, לא החזיק.
<h3>ג</h3>
היה דרך בני אותו המקום להוביר אף על פי שמקצתם זורעים שנה אחר שנה, הרי זה החזיק, ואע״פ שהשלש שנים שאכל הן מפוזרות, שהרי הוא אומר לא הוברתי אותה אלא כדי שתעשה הרבה בשעת הזריעה.
<h3>ד</h3>
אכלה שלש שנים רצופות באתרא דמוברי, יש מי שאומר דהוי חזקה ויש מי שאומר שאינה חזקה.
<h3>ה</h3>
נרה שנה אחר שנה אפילו כמה שנים, הואיל ולא נהנה בה אינה חזקה, וכן אם פתח בה שבילי המים ופתח בה ושדד בלבד, הואיל ולא אכל פירות, אינה חזקה.
<h3>ו</h3>
זרעה ולא הרויח בה כלום אלא זרע כור ואסף כור, לא החזיק שהרי לא נהנה, אבל אם הוציא עליה הוצאות ממקום אחר עד שלא הרויח בה אין מבטל החזקה (ב״י בשם הרשב״א) .
<h3>ז</h3>
ראוהו חורש קוצר מעמר זורה ובורר ולא ראוהו מכניס פירות, אינה חזקה.
<h3>ח</h3>
אם בנה אדם חורבתו של חבירו ג׳ שנים או שנה אחת מג׳ שנים [ודר בו ב׳ שנים] לא עלתה לו חזקה.
הגה:וכן אם תיקן השדה בהשקאת מים, יש אומרים דלא הוי חזקה (כ״כ הרשב״א בתשו׳) כיון שאין הנאה למחזיק באותה עבודה, וכן אם זרעה בלא חרישה יש אומרים דלא הוי חזקה (כל זה בטור) .
<h3>ט</h3>
ניר לא הוי חזקה ואפילו אותם ימים שנר בהם אינם עולים לחשבון שלש שנים של חזקה שאין מונים אלא משעת זריעה ואילך, ויש חולקים וסבירא להו דמשעת כניסה לשדה מונין לה ג׳ שנים הואיל ולבסוף אכל הפירות (טור בשם המפרשים והרא״ש) .
<h3>י</h3>
אכלה שחת פירוש: תבואה שלא הביאה שליש וקוצרין אותה לבהמות, לא החזיק, ואם היו בני המקום דרכן לזרוע לשחת מפני שדמיו יקרים, הרי זה חזקה.
הגה:וכן אם באתה לידו בעודה שחת, כשיגיע השנה הג׳ מיום ליום הוי חזקה, אע״פ שלא יאכלנה בשלישית אלא שחת (טור) .
<h3>יא</h3>
אכלה ערלה שביעית וכלאים אע״פ שנהנה בעבירה, הרי זה חזקה, ויש חולקין וסבירא להו דלא הוי חזקה אלא אם כן אכל הזמורות או כיוצא בזה שאין בו איסור (טור ושכ״כ הרא״ש) .
<h3>יב</h3>
היה המקום שהחזיק בו סלע או חלמיש שאינו ראוי לזריעה, צריך ליהנות בו בדבר הראוי לו כגון שישטח בו פירות או יעמיד בו בהמה וכיוצא בזה, ואם לא נהנה בו בכל אותם השלש שנים בדבר הראוי לו, לא החזיק.
<h3>יג</h3>
שדה שהיתה מוקפת גדר ובא זה שהחזיק בה וזרע חוץ לגדר ונהנה בכל מקום שאינו שמור אע״פ שאכלו שנה אחר שנה לא עלתה לו חזקה, והוא הדין לכל הזורע מקום שאינו שמור אלא רגל חיה ויד כל אדם מצויים בו.
<h3>יד</h3>
אכלה כולה חוץ מבית רובע פירוש: שיעור קרקע כדי שיוכל לזרוע בו רובע הקב, החזיק בכולה חוץ מאותו בית רובע שלא נהנה בו, ואפילו היה חלמיש בתוך השדה הואיל ולא נשתמש בו כראוי, אין לו בה חזקה, ואם היה פחות מבית רובע בטל אגב השדה.
<h3>טו</h3>
אם האילן משיר פירותיו קודם שילקטם אע״פ שעמדו על האילן עד שגדלו כל צרכם, אינה חזקה דלא הוי חזקה אלא עד שילקט הפירות בידו (טור) .
<h3>טז</h3>
היתה השדה נטועה אילנות שאין עושים פירות אלא אחת לשלש שנים כגון בנות שוח פירוש: מין תאנים לבנות, יש אומרים שאם התחיל בשני חזקה בשנה הראשונה שחנטו ונעל וגדר השלשה שנים ותיקן צרכי האילנות ואכל הפירות בשנה השלישית, הוי חזקה.
<h3>יז</h3>
שדה אילן שהיה בו שלשים אילנות בתוך בית ג׳ סאין ואכל עשרה בשנה ראשונה ועשרה בשנה שנייה ועשרה בשנה שלישית, הוחזק בכל, והוא שיהיו עשרה שאכל מפוזרות בכל הבית שלש סאים ולא הוציאו שאר האילנות פירות [באותה השנה], אבל אם הוציאו שאר האילנות פירות ולא אכלן, לא הוחזק אלא במה שאכל, במה דברים אמורים כשאכל הוא מקצת הפירות ובזזו העם שאר הפירות, אבל אם הניח פירותיהם עליהם הואיל ואכל אילן מכאן ואילן מכאן מכל השדה, החזיק בכל השדה אע״פ שלא אסף כל פירותיהם.
הגה:ודוקא שנטועים [עשרה] לבית סאה, אבל אם מגיע יותר מבית סאה לעשרה ואכלן מפוזר, לא החזיק בקרקע רק הצריך לאילנות, ויש אומרים דהוא הדין אם היו רצופין יותר מעשרה לבית סאה, ויש אומרים דבכהאי גוונא הוי חזקה אא״כ היו תוך ארבע (כל זה בטור) .
<h3>יח</h3>
החזיק בשדה האילן שאילנותיו נטועים רצופים ואכל כל האילנות שבה כל ג׳ שנים אפילו הם נטועים בפחות מארבע אמות מזה לזה, הוי חזקה.
<h3>יט</h3>
ב) החזיק אחד באילנות ואכל פירותיהם, ואחר החזיק בקרקע וזרעה ואכל פירותיה, וכל אחד משניהם טוען שהכל שלי ואני לקחתיו, זה שהחזיק באילנות ואכלן שלשה שנים יש לו האילנות וקרקע שצריכים להם והוא לא כמלא האורה פירוש: מלקט התאנים מן האילן וסלו חוצה לכל אילן ואילן, וזה שהחזיק בקרקע יש לו שאר [הקרקע].
<h3>כ</h3>
האוכל כל פירות אילן שלשה שנים וטען על בעל האילן אתה מכרת לי אילן זה וקרקעו, הרי זה יש לו קרקע בעובי האילן עד התהום, לפיכך המוכר אילן יחידי לחבירו צריך למחות בו בתוך כל ג׳ כדי שלא יחזיק בקרקע.
<h2>סימן קמב</h2>
<h3>הק'</h3>
דין סיוע המערער למחזיק בחזקתו ואם היה הסיוע בטעות. ובו ג סעיפים
<h3>א</h3>
אע״פ שאין חזקה בפחות מג׳ שנים, אם הביא המחזיק עדים שהמערער הגביה סל פירות משרה זו על כתפו של המחזיק להוליכם לביתו של המחזיק לעצמו, הוי חזקה מיד.
הגה:ויש אומרים דהוא הדין אם המחזיק שלח דורון למערער מפירות שאוכל וקבלן ממנו הוי חזקה [מיד] שאם היה הקרקע שלו לא הוי ליה לקבלם בתורת דורון אלא היה לו ליקח הכל (טור בשם ר״ח) , ומכאן יש ללמוד ראובן ושמעון שיש להם ערעור ביחד על חזקת ישוב, וקנה ראובן משמעון החזקה לשנה, הרי הישוב לשמעון, שאילו היתה החזקה לראובן לא היה קונה משמעון לשנה, והוא הדין בכל כיוצא בזה (מרדכי סוף פרק חזקת) , והוא הדין אם שכרו ממנו כדלקמן (סימן קמז) . ואם טען המערער לפירות הורדתיו ושלו היו הפירות אבל הגוף לא מכרתי, נאמן ואין בזה שום חזקה, והני מילי בתוך ג׳ אבל אם יטעון לאחר ג׳ [שנים] לפירות הורדתיו, אין שומעין לו, לפיכך אם הורידו לפירות צריך למחות בתוך שלשה להודיע שלפירות הורידו.
<h3>ב</h3>
נפל הכותל שבין ראובן ושמעון ובנה ראובן הכותל והכניסו לגבול שמעון שטעה שלא היה מכיר מקום הראשון של הכותל, אע״פ שסייעו שמעון בבניתו לא הוי חזקה להחזיק במה שלקח מגבול שמעון א) כיון שהיה הסיוע בטעות, אבל אם שמעון המסייע מודה שידע שהכניס ראובן בתוך שלו הוי חזקה אע״פ שלא ידע ראובן הבונה, וקנה המקום שהכניס לתוך של שמעון מיד.
<h3>ג</h3>
אם ראובן פתח חלון לחצר שמעון בפניו, יש אומרים דלא הוי חזקה אפילו סייעו בפתיחתה, ולהרמב״ם כיון שידע הניזק בפתיחת החלון ולא מיחה, אינו יכול לחזור ולערער.
<h2>סימן קמג</h2>
<h3>הק'</h3>
דין המחזיק שלא בפני המערער והוא במדינה אחרת או ברח. ובו ד סעיפים
<h3>א</h3>
החזיק בקרקע פחות משלש שנים אינה חזקה אפילו החזיק בפני המערער, ואם החזיק שלש שנים הוי חזקה אפילו החזיק שלא בפני המערער והוא במדינה אחרת אם שיירות מצויות ממקום שמחזיק בו למקום שהמערער בו, אבל אם היתה מלחמה ושיבוש דרכים בין מקום זה למקום זה, לא הוי חזקה, ואפילו יש עדים שבא המערער כאן לשוק ושהה כאן שלשים יום והיו אלו שלשים יום בסוף ג׳ שנים בענין שאם לא ימחה עתה לא יהיה לו עוד זמן למחות, אפילו הכי יכול לומר כל אותם שלשים יום שהייתי בכאן א) הייתי טרוד בעסקי ולא ידעתי שהיית מחזיק בביתי, ומיירי שהיה לו בית אחר לדור בו. ויש מי שאומר שדין זה אינו אלא בכפרים שהעם טרודין בשוקיהם שלהם.
הגה:ויש אומרים דמזה יש ללמוד ב) דהכל הולך אחר סוף הג׳ שנים, שאם היה בתחילתן במקום שאין יכול למחות ובסוף במקום שיוכל למחות הוי חזקה, ואם היה בתחילתן במקום שיוכל למחות והלך למקום שאין יכול למחות לא הוי חזקה דמה שלא מיחה בתחילה יש לומר שסמך למחות בסוף ולשוב אלא שלא נזדמן לו (נ״י פרק חזקת) .
<h3>ב</h3>
אין כל אלו הדברים אמורים אלא כשהדבר ידוע שלא היה המערער במדינה, ג) אבל אם אינו ידוע אין שומעין לו במה שאמר שלא היה כאן עד שיבורר בעדים.
<h3>ג</h3>
ברח המערער מחמת סכנת נפשות אין מחזיקין בנכסיו שירא למחות פן יודע מקומו וירדפו אחריו, אבל אם ברח מחמת ממון מחזיקין בנכסיו שאינו ירא כל כך.
<h3>ד</h3>
יש מי שאומר שאין מחזיקין בנכסי שבויים ולא בנכסי רטושים [פירוש: אנשים שאין אדם יודע איזה הם] ולא בנכסי שוטים.
הגה:דכל הני אינן יכולין למחות או משום שאינן יודעים מי מחזיק בשלהן דנפיש טרדייהו (טור ס״ס זה) .
<h2>סימן קמד</h2>
<h3>הק'</h3>
שנים שהחזיקו בשדה אחת זה אכלה וזה אכלה. ובו ד סעיפים
<h3>א</h3>
שני שותפים שהחזיקו בשדה ששה שנים האחד אכלה אג״ה והשני אכלה בד״ו, לא עלתה חזקה לשום אחד מהם, ואם עשו חלוקה זו בשטר כיון שעבר שלשה שנים עלתה להם חזקה, וכן אם טוענים שלקחו שדה זו מפלוני ועשה להם המוכר שטר מכר כיון שעברו שלשה שנים עלתה להם חזקה, והוא הדין לעבד שהחזיקו בו בענין זה.
<h3>ב</h3>
אכלה האחד שנה ומכרה לאחר והחזיק גם הוא שנה ומכרה גם הוא לשלישי, אם מכרו זה לזה בשטר עלתה להם חזקה, ואם היה המכר בלא שטר לא עלתה להם חזקה.
<h3>ג</h3>
אכלה האב שנה ומת וירשה הבן ואכלה שתים, או שאכלה האב שתים והבן שנה, או שאכלה האב שנה והבן שנה והלוקח שלקחה מהבן שנה, הרי זה חזקה והוא שלקחה בשטר.
<h3>ד</h3>
אכלה בחיי האב שהיה בעל השדה שנה ובפני בנו שתים, או בפני האב שתים ובפני בנו שנה, או בפני האב שנה ובפני הבן שנה ובפני הלוקח מהבן שנה, הרי זה חזקה והוא שמכר הבן שדה זו בכלל שדותיו שהרי לא הכיר המחזיק שנמכרה ולפיכך לא נזהר בשטרו, אבל אם מכר הבן שדה זו בפני עצמו ושדה זו בפני עצמו אין לך מחאה גדולה מזו, והוא שמכרה בשטר, ויש אומרים אפילו שלא בשטר.
<h2>סימן קמה</h2>
<h3>הק'</h3>
הביא המחזיק עדים ולא כיוונו עדותם בשנים. ובו ז סעיפים
<h3>א</h3>
עידי החזקה שהעיד האחד שאכלה חטים שני החזקה, והשני העיד שאכלה שעורים, עדותן קיימת, א) שאין העד מדקדק בזה.
<h3>ב</h3>
העיד האחד שאכלה שנה ראשונה שלישית וחמישית, והשני העיד שאכלה בד״ו, אין מצטרפין, שבשנה שמעיד זה אינו מעיד בה זה, ותחזור הקרקע והפירות.
<h3>ג</h3>
לא מצא עדים אלא על שתי שנים, צריך להחזיר הקרקע והפירות שאכל בין ששנים מעידים על השני שנים, בין שעד אחד מעיד עליהם, ומיהו פירות של שנה שלישית אין צריך להחזיר שאם נאמין לו שאכלם נצטרך להחזיקו בקרקע, וכן אם הביא עד אחד שאכלה שלש שנים מחזיר הקרקע ולא הפירות מהאי טעמא, ואין צריך לומר כשאין עדים כלל על אכילת הפירות שמחזיר הקרקע ולא הפירות.
<h3>ד</h3>
בכל אלו ישבע המערער שלא מכר ולא נתן לו כלום, ותחזור לו הקרקע וישבע המחזיק שאינו חייב לו כלום מהפירות שאכל ויפטור.
<h3>ה</h3>
שלשה אחים כל אחד מעיד על שנה אחת ואחר עמו, הוי עדות ועלתה לו חזקה.
<h3>ו</h3>
כל המתחייב להחזיר הפירות שאכל אם לא היו ידועים ואין בית דין יכולים לשער אותם כשכר הבתים שהוא ידוע אלא היו פירות שדה ואילן שאינם ידועים, הואיל ואין כאן טענה ודאית ישלם מה שמודה בו ומחרימין על מי שאכל יותר ולא ישלם.
<h3>ז</h3>
כל המחזיר קרקע מתחת ידו אם שכרו לאחרים כשהיה מחזיק בו והיה השוכר קיים, מוציאין ממנו השכר פעם שנית ונותנים לבעל הקרקע וחוזר השוכר ותובע לזה ששכר לו מקום שאינו שלו ונטל ממנו שכר.
<h2>סימן קמו</h2>
<h3>הק'</h3>
מחאה מבטל החזקה ובאיזה לשון ובמה ומתי. ובו כה סעיפים
<h3>א</h3>
מחאה מבטלת החזקה, אפילו מיחה המערער שלא בפני המחזיק, אפילו הוא במדינה אחרת אם שיירות מצויות ביניהם ובלבד שתהיה בפני עדים ודי בפני ב׳, ואפילו זקנים וחולים אע״פ שאינם יכולים לילך ולהודיע למחזיק שהם יאמרו הדבר לאחרים ואחרים לאחרים עד שישמע למחזיק.
<h3>ב</h3>
אין מחאה בפחות משנים, אבל באחד לא אפילו מיחה בפני המחזיק ואפילו שמודה במחאה, דמתוך שיכול לומר לא מחית בי נאמן לומר לקוחה היא בידי ואע״פ שעד אחד מכחישו, ויש מי שחולק.
<h3>ג</h3>
אפילו אם יאמרו העדים שמיחה בפניהם לא הגדנו לשום אדם אפילו הכי הוי מחאה לבטל החזקה כיון שהוא מיחה כראוי וסמך עליהם שיאמרו אותו לאחרים ואחרים יאמרו לו, ואפילו שאמר לעדים כשמיחה בפניהם אל תאמרו לו או שהם אמרו מעצמם לא נאמר לו הוי מחאה שהם יאמרו לאחרים ואחרים יאמרו לו, ואפילו אמרו לא נוציא דבר זה מפינו הוי מחאה דמילתא דלא רמיא עליה דאינש אמר ולאו אדעתיה, אבל אם הוא אמר א) לא יצא דבר זה מפיכם לא הוי מחאה.
<h3>ד</h3>
כיצד לשון המחאה אומר בפני שנים פלוני (שהוא) משתמש בחצרי או בשדי גזלן הוא ולעתיד אני תובע אותו בדין, ויש אומרים שאין צריך לומר אתבע אותו בדין, (טור בשם הרא״ש וב״י בשם רשב״ם ותוס׳) וכן אם אמר להם שכורה היא בידו או משכונא ואם יטעון עלי שמכרתי או נתתי אני תובע אותו בדין וכן כל כיוצא בזה הרי זה מחאה, אבל אם אמר להם פלוני שמשתמש בחצרי גזלן הוא, אין זו מחאה שהרי המחזיק אומר כששמעתי (זה) אמרתי שמא חירף אותי בלבד ולפיכך לא נזהרתי בשטרי.
הגה:ולא מהני אלא מחאת המערער שידוע שהקרקע היתה שלו, אבל אם נתנה לו (למערער הזה) הקרקע בסתר ולא נתגלה שהיא שלו אין מחאתו כלום דהמחזיק ב) יכול לומר לא חששתי במחאתו שלא ידעתי שהקרקע שלו (ב״י בשם הרשב״א) .
<h3>ה</h3>
מחאה בפני ב׳ כותבין אע״פ שלא אמר להם כתובו.
הגה:ג) ויכתבו בלשון שליחות פלוני העדנו על עצמו ד) ליכתוב לו שמיחה, אבל לא יכתבו שמענו שמיחה דהוי עדות מפי כתבם (נ״י פ׳ חזקת הבתים) , וכיון שמיחה בשנה ראשונה אין צריך לחזור ולמחות בכל שנה ושנה, אבל צריך שלא יהא בין מחאה למחאה ג׳ שנים גמורות שאם שהה בין מחאה למחאה ג׳ שנים לא עלתה לו מחאה.
<h3>ו</h3>
במה דברים אמורים במחאה על פה, ה) אבל אם מכרה המערער לאחר בשטר תוך שלש שנים אין צריך למחות עוד, וצריך המחזיק ליזהר בשטרו לעולם.
<h3>ז</h3>
ערער וחזר וערער אם מחמת טענה ראשונה ערער אין לו חזקה, ואם לאו יש לו חזקה.
<h3>ח</h3>
לא אמרו למחות בסוף כל ג׳ וג׳ ו) אלא כשעמד בתוכו אותו הראשון, אבל כשמכרו הראשון ז) אין צריך למחות בלוקח, לפי שהלוקח הזה אינו בא אלא מכח הראשון וכבר מיחה זה בראשון.
<h3>ט</h3>
כל חזקה שאין עמה טענה אינה חזקה, כיצד הרי שאכל פירות שדה זו כמה שנים ובא המערער ואמר לו מאין לך שדה זו שלי היא, השיבו איני יודע של מי הוא וכיון שלא אמר לי אדם דבר ירדתי לתוכה, אין זו חזקה שהרי לא טען שלקחה ולא שנתנה לו ולא שירשה (וכ״כ המרדכי פרק חזקת הבתים) , ואעפ״כ אין מוציאין אותה מידו עד שיביא זה המערער עדים שהיא שלו, הביא עדים ח) תחזור לו השדה, ומוציאין ממנו כל הפירות שאכל, ואין פותחין לזה המחזיק תחילה לומר שמא שטר היה לך ואבד עד שיטעון מעצמו (ואז שומעין לו ואין זה חוזר וטוען) (טור סי״ו) , וכן האוכל שני חזקה מחמת שיש שטר בידו ונמצא השטר בטל בטלה החזקה ותחזור השדה עם כל הפירות לבעלים.
<h3>י</h3>
הבא מחמת ירושה שטוען אני ירשתי ממורישי אין צריך טענה אחרת.
הגה:ודין לוקח ובעל חוב שגבה קרקע כדין יורש (רא״ש סוף כלל נח) , ואין המוכר או הלוה נאמנים לומר שהקרקע לא היתה שלהם (הרא״ש כלל לט סי׳ ד) , ובלבד שיביא עדים ט) שדר בה המוריש או נשתמש בה אפילו יום אחד, וכיון שאכלה הוא ג׳ שנים מחמת מורישו מעמידין אותו בידו, והוא הדין אם החזיק המוריש ג׳ שנים (טור) אע״פ שהוא לא [דר בה] (כלל) (ב״י) , אבל אם לא הביא ראיה שדר בה מורישו כלל תחזור השדה וכל הפירות למערער שיש לו עדים שהוא שלו, הביא ראיה שנראה בה מורישו אינה כלום שמא בא לבקר אותה ולא קנאה, אם היתה שדה והביא עדים שנרה מורישו הרי זה בחזקה שקנאה (המ״מ פי״א מה׳ טוען) .
הגה:אשה שהחזיקה בקרקע בעלה לאחר מותו ואח״כ החזיק בנה ג׳ שנים, ובאו יורשי הבעל ואומרים שקרקע זו של הבעל ובנה אומר שנפל לאמו בכתובתה בנה, נאמן במיגו דאי בעי אמר מכם קניתיה והרי אכל שני חזקה, אבל אי לא אכל שני חזקה שאין לו מיגו, אע״פ שמורישו החזיק ג׳ שנים לאו כלום הוא דאין לאשה חזקה בנכסי בעלה (מרדכי פרק חזקת) ודוקא יורש וכיוצא בו, אבל מי שלקח הקרקע מן האשה ומכרה בפרסום מוקמינן הקרקע בחזקת הלוקח, דאילו לא היו הקרקעות של האשה לא היו מניחין היורשין לאשה למכרם בחזקתה בפרסום וכל כיוצא בזה (ב״י בשם הרשב״א) .
<h3>יא</h3>
הביא המערער עדים שזו השדה שלו וזה שבתוכה טוען ממך לקחתיה ואכלתיה שני חזקה, טען המערער ואמר היאך תטעון שלקחת ממני היום ג׳ שנים ובאותו זמן לא הייתי במדינה זו, מצריכין זה שבתוכה להביא ראיה שזה פלוני שמערער היה עמו במדינה בזמן הזה שטוען שמכר לו אפילו יום אחד כדי שיהא אפשר שימכור, ואם לא הביא מסלקין אותו.
<h3>יב</h3>
ויש מי שאומר דדוקא כשמזכיר היום שמכר לו, אבל אם אינו מזכיר היום אין צריך להביא ראיה שהיה כאן ביום שקנאה, ואפילו אם יאמר המערער אמור באיזה יום קנית אותו אין מזקיקין אותו לכך, ויש אומרים דדוקא בשעת חירום, אבל שלא בשעת חרום אף על גב דאמר ליה זבינית מינך ביום פלוני לא בעי לאתויי ראיה דההוא יומא הוה בהדיה (דדילמא מכר לו על ידי שליח) (טור בשם הרמ״ה והרא״ש) .
<h3>יג</h3>
הרי שאכל שדה זו שנים רבות ובא המערער וא״ל מה לך ולשדה זו, הודה וא״ל יודע אני שהיתה שלך אבל פלוני מכרה לי י) והוא לקחה ממך, ואמר לו המערער פלוני שמכר לך גזלן הוא, הואיל והודה שהיא שלו ושלא לקחה ממנו תחזור השדה וכל הפירות למערער אע״פ שאין לזה המערער עדים שהיא שלו, ואין המחזיק יכול לגבות מעותיו מהמוכר מפני שיאמר לו אילו לא הודית לו שהיתה שלו לא היו מוציאין אותה מידך.
<h3>יד</h3>
הביא זה המחזיק עדים שפלוני שמכר לו דר בה אפילו יום אחד (או אפילו שעה אחת) ודוקא שיש עדים שדר בה המוכר בתורת דירה, אבל אם אינן מעידים על הדירה רק שראוהו נכנס בו למדדו לא מהני (טור) , או שאמר ליה בפני לקחה ממך ואחר כך מכרה לי מעמידין אותה בידו, יא) שהרי יש לו טענה עם חזקתו ואילו רצה טוען ממך לקחתיה שהרי יש לו שני חזקה, ואם לאחר שטען קניתיה מפלוני שאמר שקנאה ממך חזר וטען קנאה ממך בפני אין שומעין לו, אבל אם מתחילה אמר יב) מפלוני קניתיה סתם ושוב הוסיף ואמר שקנאה ממך בפני שומעין לו.
<h3>טו</h3>
אם עמד המוכר בדין עם המערער קודם שמכרה למחזיק לו ונפטר ממנו כיון שלא היו לו עדים שהיתה שלו, אע״פ שלאחר שמכרה לזה המחזיק ערער עליו המערער והודה לו שהיתה שלו על פי המוכר שאמר לו שהיתה שלו וקנאה הוא ממנו, לא הפסיד בזה כיון שכבר יצא זכאי מבית דין המוכר שמכרה לו.
<h3>טז</h3>
הביא המחזיק עדים שדר בו המוכר יום אחד, ואחר כך הביא המערער עדים שהמחזיק רצה לקנותה ממנו, וטוען אילו קניתיה מפלוני כמו שאתה טוען למה רצית לקנותה ממני, אינה טענה שאומר רציתי לפייסך במעט מעות כדי לסלק תרעומתך (אבל אם לא טען הוא לא טענינן ליה) (ב״י בשם הרמב״ם בסו׳ ה״ט) .
<h3>יז</h3>
אם לא הביא המחזיק עדים שדר בה המוכר יום אחד, וטוען המערער שהמוכר גזלה, או אפילו יש לו עדים שדר בו המוכר יום אחד, אלא שיש למערער עדים שהוחזק המוכר גזלן על שדה זו וגזלן אין לו חזקה, והביא המחזיק עדים שנתייעץ עם המערער אם יקחנה ויעצו לקנותה, וטוען זה אלו היתה גזולה ממך למה יעצתני לקנותה אינה טענה שיאמר המערער אתה נוח לי להוציאה מידך יותר ממה שאוציאנה מיד הגזלן, אבל אם כופר ואומר מעולם לא יעצתיך לקנותה וזה מביא עדים שיעצו, מחייבים למערער.
<h3>יח</h3>
אם הביא המחזיק עדים שא״ל המערער לקחתה לו מיד המוכר, אינה טענה לומר לו אם הוא שלך למה רצית לקנות דעביד אינש דזבין דיניה.
הגה:מי שקנה קרקע אחת שני פעמים ותובע המוכר במעות השניים, אם טוען המוכר שחזר ולקחה מן הלוקח ולכן חזר ומכרה לו שנית נאמן, ואם אינו טוען כך צריך הלוקח לברר למה קנאה שני פעמים, אם אמר שטעה נאמן ואם אמר שידע ולקחה שני פעמים, הדין עם המוכר דודאי נתן לו המעות לשם מתנה. (ב״י בשם הרשב״א) .
<h3>יט</h3>
טען המחזיק מפלוני קניתיה וחזקתי בה שני חזקה ויש לו עדים מה שדר בה המוכר יום אחד, השיב המערער והלא יש בידי שטר מקויים שאותו פלוני מכרה לי מהיום ד׳ שנים וקדמה קנייתי לקנייתך, חזר המחזיק וטען שני חזקה שאמרתי לא בשביל ג׳ שנים בלבד אלא שנים רבות יש לי שקניתיה ואני קדמתיך, הרי טענת המחזיק טענה שאדם קורא לשנים רבות שני חזקה, לפיכך אם הביא המחזיק עדים שאכלה שבע שנים שנמצא שאכלה שני חזקה קודם שקנאה המערער מעמידין אותה בידו, אבל אם אכלה פחות משבע שנים מוציאין אותה מידו שאין לך מחאה גדולה מזו, שהרי מכרה בשטר קודם שנגמרה החזקה והיה לו ליזהר בשטרו לעולם, ואם לא עשה לו שטר אלא מכרה לו בעדים, אין לו קול ולא חשיב כמחאה ודי לו בחזקת ג׳ שנים.
<h3>כ</h3>
במה דברים אמורים כשאמר תחילה שני חזקה סתם, אבל אם פירש שלש שנים ואחר כך הוציא המערער השטר של ד׳ שנים, אפילו הביא המחזיק עדים שהחזיק בו שבע שנים אינו כלום, ויש אומרים דהוא הדין אם אמר אכלתי ג׳ שנים שיכול לחזור ולטעון שני חזקה טובא קאמינא, כיון שלא אמר ולא יותר.
<h3>כא</h3>
אם היו הטענות בענין שנודע למחזיק קודם שיטעון טענתו שיש למערער שטר עליה, אם טען המחזיק השתא מקמי דזבנה לך זבנה לי חד יומא, נאמן במיגו דאי בעי אמר מנך זבינתה.
<h3>כב</h3>
שנים שהיו עוררים על שדה זה אומר שלי וזה אומר שלי ואין לאחד מהם ראיה, או שהביא כל אחד מהם עדים שהוא שלו או של אבותיו, או שהביא כל אחד משניהם עדים שאכלה שני חזקה והשנים שהעידו בהם אלו הם השנים עצמם שהעידו בהם אלו, אם היה אחד מחזיק בה מקודם תשאר בידו, ואם לא היה אחד מחזיק בה מניחין אותה בידיהם על המתגבר וכל המתגבר ירד בה ויהיה האחד מוציא מידו ועליו הראיה, ואם בא שלישי ותקף עליהם וירד לתוכה מסלקין אותו ממנה.
<h3>כג</h3>
הביא האחד עדים שהיא של אבותיו ושאכלה שני חזקה והרי היא תחת ידו, והביא האחר עדים שאכלה אלו השנים עצמם (והרי היא תחת ידו) נמצא עדות החזקה של שניהם מוכחשת, מעמידין אותה ביד זה שהעידו עליו עדי החזקה שהיא של אבותיו ומורידים אותה לתוכה, חזר השני והביא אף הוא עדים שהיא של אבותיו שהרי נמצאת גם עדות זו מוכחשת, חוזרים בית דין ומסלקים ממנה אף הראשון ומניחים אותה ביד שניהם וכל המתגבר ירד בה, ואם היתה תחילה ביד אחד מהן מחזירין אותה לידו כמו שהיתה תחילה (ת טור) .
<h3>כד</h3>
זה אומר של אבותי וזה אומר של אבותי, זה הביא עדים שהיא של אבותיו ב מעולם וזה הביא עדים שאכלה שני חזקה תחזור לזה שהביא עדים שהיא של אבותיו ויחזיר הפירות שאכל, אפילו אין עדים שאכלם אלא על פיו, שהרי לא טען כלום ואין אכילתו ראיה, שכל חזקה שאין עמה טענה על הבעלים אינה כלום.
הגה:אבל אם לא העידו העדים רק סתם שהיה של אבותיו ואין מעידין שלא מכרוה, אם אפשר לפרש דברי המחזיק שאמר של אבותיו שר״ל שאבותיו קנאוהו שומעין למחזיק, אבל אם טען תחילה שהיו של אבותיו מעולם אינו חוזר וטוען, ואם אמר המערער של אבותי והמחזיק אומר של אבותי דמשמע ולא של אבותיך, אנן לא טענינן ליה ליישב דבריו אלא אם כן מפרש דבריו בעצמו, ומיהו אם היו לו עדים שאבותיו דרו בו יום אחד אע״ג דלא טען לפרש אנן טענינן ליה (כל זה בטור) , חזר זה המחזיק ואמר כן של אבותיך היתה ואתה מכרת לי, וזה שטענתי תחילה שהוא של אבותי כלומר שאני סומך עליה והרי היא שלי כשל אבותי, או שאמר של אבותי שלקחוה מאבותיך, הרי זה טענה נכונה שהרי נתן אמתלאה לדבריו הראשונים ומעמידים אותה בידו, והוא שטוען כן בעודן בפני ב״ד, אבל אם יצא מבית דין וחזר וטען, אין שומעין לו דחיישינן שמא למדוהו לטעון שקר, ואם טען בתחילה ואמר לו של אבותי ולא של אבותיך, אין שומעין לו בטענה זו אחרת אפילו בעודו בפני בית דין, במה דברים אמורים שאינו חוזר וטוען בשטוען תחילה בפני בית דין, אבל מה שאמר חוץ לבית דין יכול לחזור ולטעון בבית דין, ויש מי שאומר שאפילו אמר חוץ לבית דין שלא אבותי ולא של אבותיך יכול לומר בבית דין של אבותי שלקחוה מאבותיך, ויש מי שחולק בזה.
<h3>כה</h3>
הביא המערער עדים שזו השדה שלו, וזה שבתוכה טוען ממך לקחתיה והרי שטרי והוציא שטר מקויים, טען המערער שהוא מזויף (כ״כ הטור בשם רמב״ם ורא״ש) והודה לו בעל השטר ואמר כן הוא אבל היה לי יג) שטר כשר ואבד ולקחתי זה שבידי כדי לאיים עליו שיודה שמכר לי באמת, הואיל ואלו רצה היה עומד בשטרו שהרי מקוים הוא הרי זה נאמן, ואין מוציאין השדה מתחת ידו וישבע היסת.
הגה:מי שהחזיק שני חזקה והמערער לא הביא ראיה שנתבטל המקח, אפילו הכי הוי חזקה דשמא אחר כך חזר וקנאה ממנו, ועוד דכתיבה כזו אינה מבטלת המקח עד שיחזור ויקנו ממנו קנין גמור (ב״י בשם הרשב״א) .
<h2>סימן קמז</h2>
<h3>הק'</h3>
המערער על השדה והוא עד או דיין. ובו ה סעיפים
<h3>א</h3>
ראובן שמכר לשמעון שדה והיה לוי מעדי השטר, ובא לוי לערער על השדה ולטעון שראובן גזל אותה ממנו, אין שומעין לו ואין משגיחין על ראיות שיביא על אותה שדה והרי איבד כל זכותו, שאומרים לו היאך תעיד על המכר ותבא ותערער.
הגה:ודוקא שחתם עם עד אחד, אבל אם חתם לבד לא אבד זכותו, די״ל מה שחתם כי היה יודע שאין חתימת עד אחד כלום (ב״י בשם הריטב״א) , וכן אם לא חתם בעד רק לכבוד בעלמא לא אבד זכותו (ריב״ש סרנ״ב) .
<h3>ב</h3>
וכן אם העיד לוי בשטר שכתוב בו השדה פלוני של ראובן מצד מזרח או מערב, הואיל ועשה השדה סי׳ לאחר והעיד בשטר איבד זכותו ואינו יכול לחזור ולערער.
הגה:אפוטרופוס או בית דין דזבנו של יתומים בכהאי גוונא לא אבדו זכותם [שיש] להם על השדה (ריב״ש סי׳ רמד וע״ל סימן קיא רכו ס״ד) , אם המערער שכר הקרקע מן המחזיק הוי כחתום עליה בעד ואבד זכותו [הרא״ש כלל ע׳ סימן ג]ועיין לעיל ריש סימן קמב.
<h3>ג</h3>
טען העד ואמר תלם אחד הוא שעשיתי סימן ולא כל השדה ואותו תלם הסמוך למצר בלבד הוא של ראובן, הרי זה טענה הנשמעת, ויש לו לערער על כל השדה חוץ מאותו תלם, והוא שיש בתלם ט׳ קבין שהוא שיעור שדה אם כתוב שדה, ואם אין כתוב שדה אלא קרקע אין לו אלא תלם קטן.
הגה:חזר וטען חזרתי ולקחתי ממנו תלם שהודיתי בו, א) אם אין כתב ידו יוצא ממקום אחר או שהתלם בידו והחזיק בו אח״כ נאמן, (טור) טען מה שעשאו סימן לאחר לאו משום שהוא שלו רק שהנכסים נקראים כך שהיו שלו תחלה טענתיה טענה אא״כ פירש בהדיא שהם שלו (ב״י בשם הריטב״א בשם הרמ״ה) .
<h3>ד</h3>
דיין החתום בקיום השטר יכול לערער מפני שיכול לומר לא ידעתי מה היה כתוב בשטר, מפני שהדיינים יכולים לקיים השטר אע״פ שלא קראוהו, (אבל אם היה דיין והגבה לזה הקרקע אבד זכותו) (ריב״ש סימן רנב) .
<h3>ה</h3>
בא שמעון ונמלך מלוי ואמר ליה הנני קונה שדה פלוני מראובן ובעצתך אקנה אותה, אמר ליה לוי לך וקנה אותה שהיא טובה, יש ללוי לערער עליה ולא איבד זכותו שהרי לא עשה מעשה, ויש מי שאומר דדוקא כשהודה המערער שיעצו בכך אבל אם כפר ואמר להד״ם והלה הביא עדים לדבריו מחייבים המערער בכך.
<h2>סימן קמח</h2>
<h3>הק'</h3>
מי שאבדה לו דרך שדהו. ובו ב סעיפים
<h3>א</h3>
מי שהלך למדינת הים ואבד דרך שדהו, בין שהיו ארבעה השדות המקיפים אותה לארבעה אנשים, בין שהיו ארבעה שקנו מאחד, הרי כל אחד מהם דוחהו ואומר שמא דרך שלך על חבירי הוא, לפיכך יקנה לו דרך במאה מנה או יפרח באויר.
<h3>ב</h3>
וכן אם היו ד׳ השדות לאיש אחד שקנה אותן מארבעה, אין לו עליו דרך שהרי אומר לו עתה א) אם אחזיר ב) לכל אחד שטרואין אתה יכול לעבור על אחד מהם ואני קניתי מכל אחד מהם כל זכות שיש לו, אבל אם היה בעל ד׳ השדות המקיפות איש אחד ג) והוא בעל המצר מתחילה ועד סוף, הרי זה אומר מכל מקום דרכי עליך, וילך לו בקצרה באי זו שדה שירצה בעל השדה, ד) ואם החזיק בדרך בדין חזקה [המגיד פט״ו דטוען ה] ואומר היא דרכי, אין מסלקין אותו ממנה אלא בראיה ברורה.
<h2>סימן קמט</h2>
<h3>הק'</h3>
אלו שאין להם חזקה השותפין והאריסין והאפטרופסים הגזלנים והאחין וחרש שוטה וקטן. ובו לא סעיפים
<h3>א</h3>
ראובן שאכל שדה שמעון שני חזקה וטען שהיא לקוחה בידו, והביא שמעון עדים שהיא ידועה לו, וכן הביא עדים שראובן ידוע שהוא שותפו או אריסו או אפוטרופוס ומפני זה לא מיחה, תחזור השדה לשמעון וישבע היסת שלא מכר ולא נתן, אבל אם לא הביא שמעון ראיה שראובן היה שותף או אריס, אלא ראובן הודה מעצמו (ואמר) הן הוא שותפו ומכר לי, נאמן במיגו שהיה יכול לומר שלא היה שותפו מעולם.
הגה:שני שותפים בקרקע אחת ובא אחד והחזיק בקרקע שלהן, אע״ג דלגבי האחד לא הוי חזקה כגון שהיה אריסו או אפוטרופוס שלו או שלא היה עמו במדינה, מכל מקום מועיל חזקתו נגד השותף השני לחלקו (טור בשם הרא״ש כלל צט ס״ג וכ״כ הב״י בשם הרשב״א) .
<h3>ב</h3>
שדה של שני שותפים שאין בה דין חלוקה, אע״פ שאכל אחד מהם כולה כמה שנים הרי היא בחזקת שניהם, ואם יש בה דין חלוקה ואכלה האחד כולה שני חזקה יש לו חזקה.
הגה:אבל אם החזיק בחציה ואומר זה הגיע לחלקי, לא הוי חזקה (טור בשם הרא״ש והרמב״ם פי״ג דטוען ומרדכי פ׳ חזקת) , וכן אפילו החזיק בכולה והשותף נותן חצי המס הוי מחאה ואינו חזקה (ב״י סי׳ קמו בשם רשב״א) .
<h3>ג</h3>
הבן שהוא סומך על שלחן אביו ונחשב בכלל בני ביתו, אם אכל בנכסי אביו שני חזקה, וכן האב שאכל נכסי זה שהוא סומך עליו שני חזקה, לא עלתה להם חזקה.
<h3>ד</h3>
נסתלק מעל שלחנו, מחזיקין זה על זה.
<h3>ה</h3>
יש מי שאומר דה״ה לחתן בנכסי חמיו.
<h3>ו</h3>
אב בנכסי הבת וכן הבת או הבן בנכסי האם, דינם כבן בנכסי האב ואב בנכסי הבן.
הגה:א) והוא הדין בשאר קרובים שאין מקפידין זה על זה לפי ראות הדיינים (תשובת רשב״א סי׳ תתקנ ותשובת רמב״ן סי׳ צג וריב״ש סי׳ רנב וטור סוף הסי׳) .
<h3>ז</h3>
האחים שאוכלים על שולחן אחד וכיס אחד לכולם, יש מי שאומר שאין להם חזקה זה על זה.
<h3>ח</h3>
אם אח אחד עשיר ואחד עני ואין לו כלום ואחיו מוציא עליו, והעני הוא דר בבית המיוחד לאחיו, אין לו בה חזקה.
הגה:אשה שהלותה לחתנה מקום בבית הכנסת וישב עליה, לא הוי חזקה שכן דרך להשאיל זה מזו [פסקי מהרא״י סי׳ פו].
<h3>ט</h3>
האיש שאכל בנכסי אשתו שני חזקה, אע״פ שהתנה עמה שאין לו פירות בנכסיה ואפילו התנה עמה כשהיא ארוסה שלא יירשנה, ואחר כך אכל ובנה והרס ועשה כל מה שעשה, וכן האשה שאכלה פירות בנכסי בעלה ונשתמשה בהם כחפצה כמה שנים, אע״פ שייחד לה שדה במזונותיה ואכלה שדות אחרות, אין אכילתן ראיה.
הגה:ודוקא שלא הזיק גופה של קרקע, ב) אבל חפר בקרקע בורות שיחין ומערות וכיוצא בהן שקלקל הקרקע והיא לא מחתה הוי חזקה (טור והרמ״ה ומרדכי פרק חזקת) , וכן חזקת ניזקין כגון פתיחת חלונות וכיוצא בו, יש אומרים דהוי חזקה [טור ס״י בשם ר״י הלוי].
<h3>י</h3>
נתגרשה אפילו ספק גירושין הרי היא כשאר כל אדם. אלמנה אצל יתומים, כל זמן שיש לה מזונות אין לה חזקה בנכסי בעלה (מרדכי פ׳ חזקת) .
<h3>יא</h3>
ג) אין מחזיקין ד) בנכסי אשת איש, כמו שנתבאר בטור אבן העזר סי׳ פז.
<h3>יב</h3>
ראובן שמכר פירות שדהו לשמעון לשלש שנים, ובא לוי ואכלן אותן שלש שנים, לא עלתה לו חזקה.
<h3>יג</h3>
מי שהוחזק גזלן על השדה זו, או מי שהוחזקו אבותיו שהם הורגים נפשות על עסקי ממון, אע״פ שאכל שדה זו כמה שנים, לא החזיק ותחזור השדה לבעלים, וכן המחזיק בנכסיו אינה ראיה.
<h3>יד</h3>
עכו״ם שאכל כמה שנים קרקע הידוע לישראל, אין אכילתו ראיה, ואם לא הביא שטר, תחזור השדה לבעלים בלא שום שבועה.
<h3>טו</h3>
וישראל שקנה מעכו״ם קרקע הידוע שהיה של ישראל, דינו כמותו ואין אכילתו ראיה.
הגה:וישראל שני שקנה מישראל שקנה מן העכו״ם, כיון דטוענין ללוקח טוענין לישראל שני, שמא ישראל ראשון ראה שטר אצל העכו״ם או שבפניו לקחה העכו״ם, דאז מהני חזקה כמו שיתבאר בסמוך, וכל מקום דיכולין לכוף העכו״ם בדיניהם [שם בשם ראבי״ה], אם בא להחזיק בשל ישראל שלא כדין יש לישראל הבא מכחו חזקה, מומר לעכו״ם דינו כעכו״ם (שם) , והבא מכחו אין לו חזקה, וכל זה שלא מיחה המערער במחזיק כלל, אבל אם מיחה פעם אחד ושוב שתק ג׳ שנים ולא מיחה, הוה חזקה דהרי גילה דעתו שאינו ירא למחות (כ״ז במרדכי פרק חזקת) .
<h3>טז</h3>
טען זה הישראל הבא מחמת עכו״ם, ואמר בפני לקחה העכו״ם שמכרה לי מזה הישראל המערער, הרי זה נאמן בשבועה מתוך שיכול לומר אני לקחתי ממך והרי אכלתיה שני חזקה.
<h3>יז</h3>
החזיק עכו״ם בקרקע ונתגייר, ושהתה בידו ג׳ שנים אח״כ, וטוען קניתי ממך אחר שנתגיירתי, נאמן.
<h3>יח</h3>
ה) חרש שוטה וקטן אין אכילתם ראיה, מפני שאין להם טענה כדי שתעמוד הקרקע בידם, אלא תחזור לבעלים, וכן המחזיק בנכסיהם אין אכילתם ראיה.
<h3>יט</h3>
אין מחזיקין בנכסי קטן אפילו הגדיל, כיצד אכלה בפניו כשהוא קטן (שנה ושתים) אחר שהגדיל, וטען אתה נתת לי אתה מכרת לי, אינו כלום עד שיאכל שלשה שנים רצופות אחר שהגדיל.
הגה:ויש אומרים דאינה חזקה, דהואיל וירד לשדה כשהיה קטן, לא ידע שהיתה שלו שימחה (טור בשם הרא״ש והראב״ד שם בהשגתו והמגיד פי״ד דטוען בשם הרמב״ן והרשב״א ונ״י פ׳ המפקיד ומרדכי פרק חזקת) וכן נראה לי עיקר.
<h3>כ</h3>
הא דאין מחזיקין בנכסי קטן דוקא כשידוע שהיה של אביו, אבל אם אינו ידוע, הוי חזקה במיגו שהיה טוען לא היתה של אביך מעולם, ואם החזיק בה שלשה שנים בחיי האב, ואחר מיתת האב בא בנו הקטן לערער, אין שומעין לו, ואם צריך להביא עדים על חזקתו מביא ומקבלים עדותן אע״פ שהמערער קטן, ואם יצא קול המגרע חזקה, כגון שיצא קול שבתורת משכונא בא לידו, אם יצא הקול בחיי האב קודם שהחזיק בו ג׳ שנים שהיתה המשכונא בידו לשנים ידועות וכלו השנים אחרי מות אביהם, לא הוי חזקה, אבל אם החזיק בה ג׳ שנים בחיי האב קודם שיצא הקול ואחר כך מת, הוי חזקה.
<h3>כא</h3>
מי שהחזיק בנכסי קטן ואמר משכונא הם בידי ויש לי עליהם חוב כך וכך, הואיל ואילו רצה אמר לקוחים הם בידי, נאמן שהרי אינה מוחזקת שהיתה לאביו של זה, והרי זה גובה לו (משבחה) מה שטען ותחזור ליתומים, אבל אם יצא עליה קול שהיה של יתומים בענין הקול שכתבנו בסמוך, אינו נאמן שהרי אין מחזיקין בנכסי קטן, ותחזור שדה וכל הפירות שאכל ליתומים עד שיגדילו ויעשה עמהם דין.
<h3>כב</h3>
אכלה שני חזקה בחיי אביהם, מתוך שיכול לומר לקוחה היא בידי מאביהם, נאמן לומר חוב יש לי על אביהם וגובה אותו מהפירות, ז) וגובה שלא בשבועה מתוך שיכול לומר שלי הן.
<h3>כג</h3>
החזיק בה המחזיק ג׳ שנים בחיי האב, ובשעת מיתת האב היתה בחזקת האב, אבל לא החזיק בה ג׳ שנים אחר שהוציאה מיד המחזיק, ומת והניח בן קטן מעמידין אותה בחזקת הקטן (טור סכ״ו) , ואין מקבלין עדות המחזיק להחזיק בה, כיון שהבן קטן ונמצא בחזקת אביו בשעת מותו, ולאחר שיגדיל הקטן יביא המחזיק עדים, אם מעידים שהחזיק בה ג׳ שנים כראוי בחיי האב, מוציאין אותה מיד הקטן ונותנים אותה למחזיק, אבל אם שהתה ביד האב ג׳ שנים או מקצת שלש בידו ותשלום השלש ביד בנו אחר שהגדיל, אין מוציאין אותה מידו, אבל מה שהיתה ביד הבן בעודו קטן, אינו מצטרף לתשלום ג׳ שני חזקה של אביו.
<h3>כד</h3>
(טור סכ״א די״א כן) החזיק שני חזקה בשדה יתומים וטוען שהאפוטרופוס מכרה לו ואבד שטרו, יש אומרים דהוי חזקה, ויש חולקין (טור בשם ר״ב ותשובת רשב״א סימן תרמב) וכן נ״ל.
<h3>כה</h3>
אריס לאביו של בעל השדה או לאנשי משפחתו אין לו חזקה, שכיון שהוא אריס של בתי אבות אין ממחין הבעלים בידו, אבל אם זה הוא שנעשה אריס תחילה, הואיל ואכלה כולה שני חזקה מעמידין אותה בידו, ואומרים לבעלים היאך אכל שנה אחר שנה ולא מחיתם בידו, אבל בעלים מחזיקין בשל אריסין (טור סעיף ל) .
<h3>כו</h3>
אריס של בתי אבות שהוריד אריסין תחת ידו, יש חזקה שאין מורידין אריסין אחרים לנכסי אדם והוא שותק, אבל אם חילק לאריסין אחרים שהיו בה, אין לו חזקה שמא ממונה על האריסים עשו אותו.
<h3>כז</h3>
אריס שירד מאריסתו, ואכלה ג׳ שנים אחר שירד החזיק.
<h3>כח</h3>
האומנים שהיו בונים בקרקע או מתקנים אותה שנים רבות אין להם חזקה, ירדו מאומנותם, אם אכלו אותה ג׳ שנים אחר שירדו מאומנותם, יש להם חזקה, ובעלים מחזיקין בשל אומנים (טור סכ״ב) .
<h3>כט</h3>
האפוטרופסים אין להם חזקה, בין שהיו אפוטרופסים על שדה זו, בין על שאר נכסים, ויש אומרים דיש לו חזקה בשדות אחרות שאין לו רשות בהן (טור סנ״ו) , בין שמינה אותם בית דין בין שמינה אותם אבי היתומים וגדלו היתומים והניחו אותם, בין שמינה אדם אפוטרופוס על הוצאתו והכנסתו, הואיל והם משתמשים ברשות אין להם חזקה, אבל בעלים מחזיקין בשלהם (טור סנ״ד) .
<h3>ל</h3>
עברו האפוטרופסין ממנויין, ואכלו ג׳ שנים אחר שעברו, הרי זה חזקה.
<h3>לא</h3>
המחזיק בהקדש עניים או של בית הכנסת אין לו חזקה, ואם יש לו גזברים ממונים עליו יש לו חזקה.
הגה:ודוקא שיש לגזברים חלק באותו הקדש, אבל בלאו הכי לא הוי חזקה, דלא יפסידו העניים משום שלא מיחה הגזבר שאין לו חלק בהקדש (ב״י בשם הרשב״א ותשובת הרשב״א סי׳ תרמא) , ח) המחזיק בשל קהל י״א דלא הוי חזקה, וכן אם הם החזיקו בשל אחרים (אגודה פ׳ חזקת) , ול״נ דדינו כמו בשל הקדש, יחיד שיש לו ס״ת והחזיק שהציבור קורא תמיד בספר תורה שלו, אם היה לציבור ס״ת אחרת כשקראו בשלו, מקרי חזקה ואסורים לשנות, ואם לא היה להן ס״ת אחרת לא מקרי חזקה (ד״ע וחולק על בנימין זאב סי׳ קפב) , אדם שהחזיק במצוה כגון בגלילה או ס״ת, וארעו אונס ונתנו הקהילות המצוה לאחר, כשעבר אנסו של ראשון חוזר למצותו, אבל אם נתן המצוה לאחר בלא אונס, נתבטלה חזקתו (מרדכי פרק חזקת ותוס׳ פ׳ קמא דיומא וע׳ בא״ח סי׳ קנג) , בית שהיה בית הכנסת בביתו מימים רבים אסור לשנותו (מהרי״ק שורש קיג) , ראובן ושמעון שירשו מאביהן שאין לשום אדם כח לבנות בית הכנסת בלי רשותם, אינם יכולים למכור כוחן לאחרים דלהן ניתן רשות ולא לאחר, ולא שום שררה יכולין למכור (מרדכי ס״פ החובל, וכ״כ די״ו נ״ו ח״ג בשם הרמ״ה והביאו הב״י ס״ס רעו ע״ש) .
<h2>סימן קנ</h2>
<h3>הק'</h3>
מי שירד לתוך שדה בתורת משכון וחזר ועשה שטר מכירה. ובו ז סעיפים
<h3>א</h3>
מי שירד לתוך שדה אחת בתורת משכונא, אין לו בה חזקה אם ידוע שבתורת משכונא ירד לתוכה, ואם אין שם אלא קול בעלמא, נתבאר בסימן קמט (סעיף כ) , ומכל מקום עצה טובה לממשכן למחות בסוף כל שלש ושלש, שמא יכבוש זה שטר המשכונא אחר שישכח הדבר ויטעון לקוח הוא בידי, כההוא דמשכן פרדסא לחבריה לעשר שנין, ולבתר דאכלה ג׳ שנין אמר ליה, אי מזבנת לי מוטב, ואם לא אכבוש שטר משכונא, ואטעון לקוח הוא בידי.
<h3>ב</h3>
נתנה הממשכן לבנו במתנה, וחזר ועשה שטר מכירה לבעל המשכונא, שטר המכירה אינו כלום, והמעות שנתן יותר על המשכונא, אינם אלא כמלוה על פה.
<h3>ג</h3>
היכא שידוע שירד בתורת משכונא, יש אומרים שאין לו בה חזקה לעולם, אפילו אם ידוע ששלמו ימי המשכונא והחזיק בה שלש שנים אחר כך, ויש אומרים שאם אכלה ג׳ שנים אחר שכלו ימי המשכונא יש לו חזקה, ויש מי שאומר שאם העידו העדים ששדה זו משכונא אצלו ואינם יודעים לכמה שנים, אפילו החזיק בה כמה שנים אין לו חזקה, ואם העידו שמשכנה אצלו סתם ואכלה ג׳ שנים משנה ראשונה ואילך, יש לו חזקה דסתם משכונא שתא.
<h3>ד</h3>
ראובן שירד לתוך שדה שמעון בתורת משכונא, והיה לראובן אצל שמעון עוד תביעה אחרת על פה ואינו יכול להוציאה מידו, וכלו ימי המשכונא ורוצה לעכב השדה ולאכול פירותיו עד כדי התביעה שיש לו אצל שמעון ולהחזירו לו אח״כ, אם ידוע לנו שירד לה בתורת משכונא אינו נאמן אפילו אם החזיק בה ג׳ שנים, אלא צריך להחזירה מיד כיון שכלו ימי המשכונא, ואם אינו ידוע נאמן על תביעתו האחרת, במיגו שהיה יכול לכבוש שטר המשכונא, ולטעון לקוח הוא בידי ובשבועה, ודוקא שאכל כבר הפירות כדי התביעה שטוען עליו, אבל אם בא לתובעו ב) קודם שיאכל הפירות, אינו נאמן לעכב הקרקע בידו.
<h3>ה</h3>
ואם אינו ידוע שירד בתורת משכונא אלא שיצא עליה קול בכך, אם יצא הקול קודם שהחזיק בה, אינו נאמן לטעון לקוחה היא בידי, ואם יצא הקול לאחר שהחזיק בה ג׳ שנים, אם היה טוען לקוחה היא בידי היה נאמן, אבל אם טען יש לי עליו תביעה אחרת, ורוצה לעכב הקרקע עד שיאכל כדי התביעה במיגו שהיה יכול לטעון לקוח הוא בידי, אינו נאמן שהורע כח המיגו כיון שיצא קול שירד בתורת משכונא, לפיכך לא היה חפץ לטעון לקוח הוא בידי.
<h3>ו</h3>
כמו שהדין בין ראובן ושמעון, כן הדין בינו ובין יורשי שמעון אם מת שמעון ובא לטעון כנגד יורשיו, שאם הוא בענין שיכול לטעון לקוח הוא בידי נאמן גם על הפירות שאכל עד כדי התביעה, ואם אין יכול לטעון לקוח הוא בידי, אינו נאמן גם על התביעה האחרת, אלא שבזה יש מי שאומר שיש ביניהם שהאב משביעו בטענת ברי, בין בעיקר טענה שהיא התביעה האחרת שיש לו עליו, בין בטענת מיגו שהיא לקוחה בידו, אבל כנגד היתומים שאין להם טענת ברי, נוטל בלא שבועה, ויש מי שאומר, דכל מאי דמצי אבוהון למיטען ולהשביע טענינן להו ליתמי, אפילו בשמא.
<h3>ז</h3>
ירד לתוכה בתורת משכונא ואכלה ג׳ שנים ואין עדים שבא לידו בתורת משכונא, ואומר שעדיין יש לו להחזיק בתורת משכונא ב׳ שנים, נאמן במיגו דלקוחה הוא בידי, אפילו אם טוען המלוה שטר משכונא היה לי ואבד.
<h2>סימן קנא</h2>
<h3>הק'</h3>
דין אלו שאין אכילתן ראיה. ובו ג סעיפים
<h3>א</h3>
כל אלו שאין אכילתן ראיה, אם הביאו עדים שמכרו להם הבעלים שדה זו או ניתנה להם במתנה ראייתן ראיה, חוץ מהגזלן ובעל בנכסי אשתו, באיזה נכסים אמרו בנכסי צאן ברזל, או בשדה שייחד לה בכתובתה ובשדה שכתב לה בכתובתה ובשדה שנתן לה משלו, אבל בנכסי מלוג יש לו ראיה.
<h3>ב</h3>
אשה בנכסי בעלה שהביאה עדים שמכרם לה, נתבאר בטור אבן העזר.
<h3>ג</h3>
גזלן כיצד, כיון שהוחזק גזלן על שדה זו, אע״פ שהביא ראיה בשטר שהודה הבעל בפני עדים שמכר לו שדה ולקח דמים, והבעלים אומרים לא מכרנו אלא מפני היראה הודינו לו, מוציאין את השדה מידו ואין לו כלום, ואם כתב לו אחריות נכסים יש אומרים דקנה [טור ס״ג בשם רי״א], ואם העידו העדים שבפניהם מנה לו כך וכך מעות, מוציאין השדה מיד הגזלן, ומחזירין לו הבעלים הדמים.
הגה:ויש אומרים דאם ראו העדים נתינת המעות ולא מסר המוכר מודעה תחילה, מכירתו מכירה דקיימא לן תלוהו וזבין זביני׳ זבינא (טור בשם הרא״ש) וכנ״ל עיקר, וע״ל סי׳ רה בדיני מסירת מודעה.
<h2>סימן קנב</h2>
<h3>הק'</h3>
דין אלו שאין להם חזקה מתי יש להם חזקה. ובו סעיף אחד
<h3>א</h3>
כל אלו שאמרו אין להם חזקה בניהם יש להם חזקה, שאם אכל הבן ג׳ שנים וטוען שהבעלים מכרוה או נתנוה לו יש לו חזקה, אבל אם טען שהוא ירושה לו מאביו שאכלה שני חזקה אין לו חזקה, וכן בן הבן אם טוען שירשה מאבי אביו וכן עד עולם, אבל אם טען בן הבן שירשה מאביו יש לו חזקה, ואם הביא עדים שהודו הבעלים לאביו שמכרוה או נתנוה לו מעמידים השדה בידו, ויש אומרים דאפילו לא הביא (עדים) רק שאמרו בפנינו הודה לאבינו שמכרה לו, נאמנים במיגו שהיו אומרים לקוחה בידינו, [טור] חוץ מבן הגזלן, שאף ע״פ שהביא ראיה שהודו הבעלים לאביו שמכרו לו, אינו ראיה כמו שנתבאר.
הגה:מיהו אם אומר א) בפני מנה לך אבי המעות והוא החזיק שלשה שנים נאמן, במיגו שהיה יכול לומר ממך לקחתי (טור) , ובן בן הגזלן אפילו בא בטענת אביו יש לו חזקה, אבל אם בא בטענת אבי אביו אין לו חזקה.
הגה:ויש אומרים דאם בן בן הגזלן אומר בפני הודית שמכרת לאבי אבא הוה חזקה, דכולי האי לא מטיל אימה בשביל בן בנו, אבל אם בן הגזלן אמר בפני הודה שמכר לאבי לא מהני, דמשום מורא הוצרך להודות גם בפניו (טור בשם הרא״ש) .