<h1>הלכות מקח וממכר</h1>

<h2>סימן קפט</h2>
<h3>הק'</h3>
דין אין המקח נגמר בדברים. ובו סעיף אחד
<h3>א</h3>
אין המקח נגמר בדברים, שהאומר לחבירו היאך אתה נותן לי חפץ זה ואמר ליה בכך וכך, ונתרצו שניהם ופסקו הדמים יכולים לחזור שניהם, אפילו היה הדבר בפני עדים ואמרו להם הוו עלינו עדים שמכר זה ושלקח זה, הרי זה אינו כלום עד שיגמר המקח כל דבר ודבר כראוי לו, קרקע לפי קניינו ובעלי חיים לפי קניינם ומטלטלים לפי קניינם, ולאחר שנגמר המקח כל אחד לפי קניינו אין שום אחד מהם יכול לחזור בו, אפילו לא היו עדים בדבר.
הגה:ואפילו מחלו זה לזה אחר כך לא מהני, אלא צריכין לחזור ולהקנות זה לזה (תה״ד סי׳ שיא וריב״ש סימן תקי) .
<h2>סימן קצ</h2>
<h3>הק'</h3>
דין קניית קרקע בכסף. ובו יח סעיפים
<h3>א</h3>
קרקע נקנה באחד מארבע דברים, בכסף בשטר בחזקה ובקנין סודר.
הגה:וכדין המקח כך דין שכירות קרקע כל ימי השכירות, ועיין לקמן סוף סימן קצה.
<h3>ב</h3>
א) בכסף כיצד: מכר לו בית או שדה ונתן לו כסף שוה פרוטה, קנה ואין אחד מהם יכול לחזור בו, ואפילו נתן לו הכסף על מנת שיחזירהו לו קנה.
<h3>ג</h3>
האומר לחבירו תן מנה לפלוני וקנה לך קרקע שלי, כיון שנתן קנה.
<h3>ד</h3>
יש אומרים שהוא הדין לאומר לחבירו הילך מנה ויהיה שדך מכור לפלוני, כיון שקבל זה ממנו נקנה השדה לאותו פלוני.
הגה:והוא שאותו פלוני חפץ בזה, כגון שעשאו שליח או שאמר למוכר ב) שדך קנוי לי במה שנתן לך פלוני (טור) .
<h3>ה</h3>
וכן יש אומרים שהוא הדין לאומר לחבירו תן מנה לפלוני ויהיה שדי מכור לו לאותו פלוני עצמו, כיון שקבל פלוני המנה מזה נקנה לו לאותו פלוני עצמו השדה, והוא שהלוקח חפץ בזה וכדרך שנתבאר בסמוך.
<h3>ו</h3>
וכן יש אומרים שהוא הדין לאומר לחבירו הילך מנה ויהיה שדי מכור לך עצמך בו, כיון שזכה במנה נקנה לו השדה, והוא שיהיה ג) אדם חשוב ד) שהמוכר נהנהבמה שהוא מקבל ממנו מתנה.
הגה:ראובן שהיה חייב לשמעון מנה והגיע זמן הפרעון, ואמר שמעון לראובן אמכור לך קרקע במנה ונתרצה ראובן ונתן לו מנה, ה) לא יוכל שמעון לומר מנה זו אני גובה בחובי רק הקרקע קנויה לראובן ואחר כך יגבה שמעון חובו (מרדכי סוף כתובות) .
<h3>ז</h3>
במה דברים אמורים שקנה בכסף לבדו במקום שאין דרך לכתוב שטר, אבל במקום שדרכן לכתוב שטר לא קנה עד שיכתוב את השטר.
<h3>ח</h3>
התנה הלוקח ואמר אם ארצה אקנה בכסף ואם ארצה אקנה בשטר ונתן הכסף על תנאי זה, הרי זה קיים ואין המוכר יכול לחזור בו מפני התנאי, והלוקח יכול לחזור בו עד שיכתוב לו השטר, וכן אם התנה המוכר בזה אז הדבר תלוי בו.
<h3>ט</h3>
הקונה מחבירו קרקע ופסקו הדמים ו) והניח משכון עליהם לא קנה, וכל הרוצה לחזור משניהם חוזר.
הגה:אבל אם אמר לו קנה בגוף המשכון כפי מעותיך קנה (תוס׳ ומרדכי פ״ק דקדושין) , ועיין לקמן סי׳ רד סעיף ה וסימן רז סעיף יז.
<h3>י</h3>
המוכר שדה לחבירו באלף זוז ונתן לו מקצת הדמים והיה יוצא ונכנס ותובע שאר הדמים, אפילו לא נשאר לו אלא זוז אחד לא קנה הלוקח את כלו, אע״פ שכתב השטר או החזיק, חזר בו הלוקח יד המוכר על העליונה, רצה אומר לו הילך מעותיך או קנה מהקרקע כנגד המעות שנתת, ונותן לו מהזיבורית שבה, ונותן לו כפי השער של עכשיו (ר״ן פ״ק דקדושין המגיד פ״ה דמכירה ב״י בשם הרא״ש) , ואם חזר המוכר יד הלוקח על העליונה, רצה אומר לו תן לי מעותי או תן לי קרקע כנגד מעותי, ונוטל מהיפה שבה כשער שפסקו (פוסקים הנ״ל) , ואם לא היה יוצא ונכנס ותובע, קנה הלוקח את כולה ואין אחד מהם יכול לחזור בו, ושאר הדמים עליו כשאר החובות.
הגה:וכן אם זקף עליו הנשאר במלוה, אע״פ שיצא ונכנס אחר הדמים קנה, וכל זה שנתן לו מקצת הדמים בתורת פרעון, אבל לא נתן לו אלא בערבון בעלמא, אפילו לא נפיק ועייל אזוזי לא קנה רק נגד מעותיו (הכל בטור) , אלא אם כן פירש שיקנה נגד הכל ושניהם יכולין לחזור בהן, ולא קנה רק מן הגרוע שבשדה נגד מעותיו (ב״י בשם תוס׳ והמרדכי והגהות אשרי פרק הזהב) .
<h3>יא</h3>
מכר שדהו מפני רעתה, אע״פ שהוא יוצא ונכנס ותובע שאר הדמים קנה הכל, ואין הלוקח יכול לחזור בו, שזה שתובע ורודף לא מפני שעדיין לא גמר והקנה אלא כדי שלא יחזור בו הלוקח, וכן הדין במוכר מטלטלים, אע״ג שמשך הלוקח הפירות והוציאן לרשותו והמוכר נכנס ויוצא על שאר הדמים, לא קנה ויד החוזר בו על התחתונה כמו שנתבאר, אלא אם כן מכר מפני רעת ממכרו שאז קנה הכל.
<h3>יב</h3>
מי שמכר נכסיו מפני שרוצה לילך לדור בעיר אחרת, כמוכר שדהו מפני רעתה דמי.
<h3>יג</h3>
לקח שדה שוה מנה במאתים ונתן לו מקצת דמים והמוכר נכנס ויוצא לתבוע השאר, הרי זה ספק אם הוא כמוכר שדהו מפני רעתה אם לאו, ולפיכך הרוצה לחזור משניהם אינו יכול לחזור, ואם תפס המוכר ממקח שמכר כנגד המעות שנשארו לו, אין מוציאין מידו.
<h3>יד</h3>
בקש למכור שדה במאה ולא מצא קונה לשדה שוה מאה והוצרך למכור במאתים, וקבל קצת מהדמים ועייל ונפיק אשארא, לא קנה ושניהם יכולים לחזור בהם, אבל אם הוא בענין שאם היה רוצה לטרוח היה מוצא למכור שדה במנה ולא טרח ומכר במאתים, הרי זה ספק, לפיכך: הרוצה לחזור משניהם אינו יכול לחזור, ואם תפס המוכר ממקח שמכר כנגד המעות שנשארו לו, אין מוציאין מידו.
<h3>טו</h3>
הא דאמרינן דכי עייל ונפק אזוזי לא קנה, היינו בדידעינן דלא מזבין אלא משום דצריך לדמי, ואפילו אם קבע זמן לפרעון וכשהגיע הזמן דחוק לפרוע לו מעותיו וזה דחהו והדיין רואה שהוא דחוק למעות ועייל ונפיק אזוזי, לא קנה.
<h3>טז</h3>
יש מי שאומר דעייל ונפיק אזוזי היינו שהלך אליו לבקש מעותיו שני פעמים, לא שנא מצאו ובקש ממנו לא שנא לא מצאו רק שגילה דעתו שהלך לבקשו, ודוקא דעייל ונפיק ביומא דאוקמוה לזבוני או ביום שקרוב לו, אבל לא עייל ונפק ביומיה אפילו עיילו ונפיק למחר לא מצי הדר ביה, וכי עייל ונפיק ביומי אפילו ששתק אז ולאחר כמה ימים חוזר הרשות בידו, ואי עייל ונפיק ביומיה תרי זימני ולא יהיב ליה ומקמי דשלים יומיה אייתי ליה זוזי, קנה ולא מצי הדר ביה, דכל דפרע ביומיה כפורע מיד דמי.
הגה:וכן הא דאמרינן דקנה עד נגד מעותיו, יש אומרים דהיינו דוקא במקום שכסף קונה בלא שטר, אבל במקום שצריך שטר ז) אין השטר קונה לחצאין, וכל שלא קנה כולו אפילו נגד מקצתו נמי לא קנה (ר״ן פ״ק דקידושין ונ״י פרק האומנין) , מיהו אם התנה הכל כפי תנאי (המגיד פרק א דמכירה) .
<h3>יז</h3>
דין מטלטלין כדין הקרקעות לדבר זה, שאפילו משכן והכניסם לרשותו והמוכר עייל ונפיק אזוזי לא קנה, אלא שבזה ח) יש חילוק במטלטלים אם הוא דבר שאינו ראוי ליחלק, כגון שמכר לו בעל חי ונתן לו קצת מהדמים ועייל ונפיק אזוזי, המקח בטל לגמרי לפי שאינו ראוי ליחלק והמוכר אינו רוצה להיות שותף עמו, מיהו אם אמר בפירוש ערבוני יקון קנה עד מעותיו (ר״ן ונ״י פרק האומנין) , אבל במידי דבר חלוקה הוא אין המקח בטל אלא כנגד מה שחייב לו.
<h3>יח</h3>
הקונה דבר מחבירו ונתן לו הדמים וטעה במנין המעות, ולאחר זמן תבעו המוכר ואמר לו מאה שנתת לי אינם אלא צ׳, נקנה המקח ומחזיר לו העשרה אפילו אחר כמה שנים, בין בקרקע בין במטלטלים.
הגה:מי שהעלילו עליו וכדי להבריח מכר קרקעותיו וקבל המעות, כשנתבטלה העלילה בטל המקח אפילו אם נתרצו אחר כך במקח, דמאחר ששטר שעשו בראשונה לא היה כלום דלא היה רק כדי להבריח, הו״ל אחר כך שטר מוקדם ופסול (ב״י בשם הרשב״א) .
<h2>סימן קצא</h2>
<h3>הק'</h3>
דין קניית קרקע בשטר. ובו ד סעיפים
<h3>א</h3>
בשטר כיצד: כתב לו על הנייר או על החרס או על העלה, שדי נתונה לך שדי מכורה לך, כיון שהגיע השטר לידו קנה אע״פ שאין שם עדים כלל.
<h3>ב</h3>
במה דברים אמורים: במוכר שדהו מפני רעתה, אבל בשאר קרקעות אע״פ שהגיע שטר המכר בעדים לידו, לא קנה עד שיתן דמים.
<h3>ג</h3>
א) שטרי דידן שטרי קנים הם. הגה:ב) והקרקע נקנה על ידו, ואם כתב לו בפירוש שלא מכר לו בשטר ואינו אלא לראיה בעלמא אין הקרקע נקנית על ידו (הר״ן פ״ק דקדושין והמגיד פ״א דקדושין ופ״א דמכירה) .
<h3>ד</h3>
קנה קרקע בדמים ידועים והמוכר אומר לא קבלתי המעות והלוקח אומר כבר נתתי, אם הוא מקום שנותנים מעות ואחר כך כותבים, וכתב בשטר שהודה שקבל הלוקח, נאמן.
הגה:מכר לו קרקע בשטר או במעות וא״ל קני לאחר שלשים יום ונקרע, השטר תוך הזמן או ג) נאבדו המעות, אם אמר לו קני לך מעכשיו ולאחר נ׳ יום קנה, לא אמר מעכשיו לא קנה, והוא הדין לקנין חזקה (ב״י בשם תוס׳ פרק האשה רבה ונ״י פ״ק דמציעא) .
<h2>סימן קצב</h2>
<h3>הק'</h3>
דין קניית קרקע בחזקה. ובו טז סעיפים
<h3>א</h3>
בחזקה כיצד: מכר או נתן לו בית או שדה, כיון שנעל או גדר או פרץ כל שהוא, והועיל במעשיו הרי זה קנה.
<h3>ב</h3>
במה דברים אמורים: כשהחזיק בפני המוכר או הנותן, אבל שלא בפניו לא קנה אלא אם כן אמר לו לך חזק וקני, ואם מסר לו המפתח הוי כאומר לו לך חזק וקני, וכן המוכר בור לחבירו, כיון שמסר לו דליו הוי כאומר לו לך חזק וקני.
<h3>ג</h3>
נעל כיצד: מכר או נתן לו בית או חצר והיה הפתח פתוח, ונעל הלוקח את הפתח וחזר ופתחו קנה, ויש מי שאומר שצריך לנעול במפתח. והוא הדין אם עשה מנעול לדלת או שהעמיד דלתות, יש אומרים דקנה (הכל בטור) .
<h3>ד</h3>
גדר כל שהוא כיצד: היה שם גדר והיו עולים בו בנחת והוסיף עליו כל שהוא והשלימו לעשרה, ויש אומרים דאפילו פחות מעשרה (ועיין בטור ובב״י) , ונמצא שאין עולים אלא בדוחק, הרי זה הועיל וקנה.
<h3>ה</h3>
פרץ כל שהוא כיצד: היתה שם פרצה והיו נכנסים בה בדוחק, והרחיבה כל שהוא עד שנמצא נכנסין בריוח, הרי זה הועיל וקנה.
<h3>ו</h3>
נתן צרור והועיל כגון שחבר בו המים לשדה, או נטל צרור והועיל כגון שפתח בנטילתו המים לשדה, קנה וכן כל כיוצא בזה, אבל אם ראה אמת המים בא להזיק הקרקע ונתן צרור ומנעה, או שנטל צרור ופתח שיצאו המים (טור) , לא קנה שסילוק ההיזק אינו קונה אלא הבאת התועלת.
<h3>ז</h3>
המוכר או הנותן לחבירו שדה בצד שדהו, כיון שדש המצר שבין שתי השדות ונעשו שתיהן כשדה אחת קנה, אבל אם הלך בה לארכה ולרחבה אין הילוך זה מועיל כלום, ואם שביל של כרמים מכר לו, הואיל ונעשה להילוך קנה בהילוך, וכמה שיעור רוחב הדרך שיקנה בהלוכו, אם היה מסוים במחיצות קנה כדי שיגביה רגל ויניח רגל בצדה, ואם אין שם מחיצות קנה ברוחב כדי שתהיה על ראשו חבילה של שריגים ויסוב בה, ויש אומרים איפכא, דבאין מחיצות סגי ברוחב שיגביה רגל, ויניח רגל וביש מחיצות כדי שיהא על ראשו חבילה של שריגים ויסוב בה (טור והמגיד פרק א׳ דמכירה) .
<h3>ח</h3>
היתה הקרקע צחיח סלע, שאין בה לא גדר ולא פרצה ואינה בת זריעה, החזקה שקונה אותה שטיחת פירות או העמדת בהמה שם, וכיוצא בזה משאר התשמישים.
<h3>ט</h3>
הציע מצעות בבית או בשדה ושכב עליהם, או ערך שלחן ואכל, ולא עוד אלא אפילו נתן כליו לתוכו, או צבר בו פירות הראוים לצבור, קנה.
<h3>י</h3>
המוכר שדה לחבירו, ונכנס בה הלוקח וזרעה, או נרה, או שאסף פירות האילן, או זמרו, וכן כל כיוצא בדברים אלו, קנה.
<h3>יא</h3>
וכן אם אסף המוכר סל של פירות ונתן ללוקח, קנה לוקח.
הגה:ויש חולקין וסבירא להו דאין קונין בחזקות אלו לא באכילת פירות ולא בהעמדת בהמה וכיוצא בזה שאינו מועיל לקרקע, והכי מסתברא (טור בשם הראב״ד ור״ן פ״ה דקידושין והמגיד) , היה גבשושית בשדה ונטלה או גומא וסתמה הוי חזקה, ונראה לי דוקא אם מהני לקרקע, אבל חפר מעט לא קנה אלא בשדה העומד לחרישה (מרדכי פרק חזקת הבתים) .
<h3>יב</h3>
המוכר לחבירו י׳ שדות בי׳ מדינות, כיון שהחזיק באחד מהם קנה כולם, ואפילו היתה אחת מהם הר גבוה והשנית מצולה, שהרי אין תשמיש של זו כתשמיש של זו, במה דברים אמורים: שנתן דמי כולם, אבל אם לא נתן דמי כולם לא קנה אלא כנגד מעותיו, לפיכך אם היו הכל במתנה קנה כולם, ויש חולקין במתנה (טור בשם הרא״ש) והוא הדין בעשרה בתים או בית ושדה דינן כעשרה שדות (נ״י פרק המוכר בית) .
<h3>יג</h3>
וכן בשכירות, כיון שהחזיק באחד מהם קנה כולם כל זמן השכירות.
הגה:ובשכירות לא בעינן שנתן דמי כולן, דשכירות אינה משתלמת אלא לבסוף (ב״י) .
<h3>יד</h3>
היו מקצת הקרקעות במכר ומקצת בשכירות, כיון שהחזיק בין בשל מכר בין בשל שכירות קנה הכל.
<h3>טו</h3>
דין מחזיק בנכסי הגר יתבאר בסימן ער״ה.
<h3>טז</h3>
חזקה לחודה בלא כסף ובלא שטר, קניא כל היכא דלא עייל ונפיק אזוזי ואפילו במקום שנהגו לכתוב שטר (טור) , מיהו אם התנה הכל לפי תנאו (רבנו ירוחם ני״א ח״א) .
<h2>סימן קצג</h2>
<h3>הק'</h3>
המחובר לקרקע דינו כקרקע. ובו סעיף אחד
<h3>א</h3>
כל המחובר לקרקע שצריך לקרקע הרי הוא כקרקע ונקנה בכסף או בשטר או בחזקה, אפילו לא נתכוין לקנות הקרקע אלא החזיק בקרקע לקנות המחובר בו, או נתן כסף בעד הקרקע כדי לקנות המחובר בו, קנה אע״פ שלא קנה הקרקע, אבל אם אינו צריך לקרקע כגון ענבים העומדים ליבצר, הרי זה כמטלטלין לקנין ויש להם אונאה ויש חולקין ואומרים דאפילו אין צריך לקרקע דינן כקרקע (טור) .
<h2>סימן קצד</h2>
<h3>הק'</h3>
עכו״ם שמכר קרקע לישראל וקיבל כסף ולא כתב שטר. ובו ג סעיפים
<h3>א</h3>
העכו״ם אינו קונה בחזקה ולא בכסף, אלא בשטר הוא שקונה עם נתינת הכסף, וישראל הקונה מעכו״ם הרי הוא כעכו״ם ואינו קונה אלא בשטר.
הגה:א) מיהו שכירות מן העכו״ם קונה בכסף לחוד (ב״י סימן קצב) , וכן אם התנה לוקח שיקנה לו בכסף בלחוד קנה מיד (ב״י בסי׳ ז) .
<h3>ב</h3>
מאחר שעכו״ם אינו קונה הקרקע מישראל ולא מקנהו לישראל אלא בשטר, ישראל שלקח שדה מהעכו״ם ונתן דמים, וקודם שיחזיק בה בא ישראל אחר והחזיק בה כדרך שמחזיקים בנכסי הגר, זכה אחרון ויש אומרים דאפילו החזיק בה ראשון זכה האחרון, דלא סמכא דעתא דראשון בלא שטר (טור בשם רשב״א והמגיד פ״א דזכיה ונ״י וכן משמע במרדכי פרק חזקת) וכן נראה לי, אבל אם החזיק האחד קודם שנתן המעות, זכה לכולי עלמא (מרדכי פרק חזקת) , ונותן לראשון את הדמים, מפני שהעכו״ם מעת שלקח הדמים סילק רשותו וישראל לא קנה עד שיגיע השטר לידו, ונמצאו נכסים אלו כנכסי מדבר שכל המחזיק בהם זכה, ואחריותו על העכו״ם המוכר.
הגה:והשני מקרי רשע (טור בשם הרשב״ם ועיין בב״י) , ומכל מקום אם בא הראשון להשתדל ע״י העכו״ם להוציאו מיד השני נקרא מסור הואיל והשני נותן לו מעותיו (טור בשם הרא״ש והגהות אשרי ותוספות ומרדכי) , במה דברים אמורים: במקום שאין משפט ידוע למלך, אבל אם דין אותו המלך ומשפטו שלא יזכה בקרקע אלא מי שכתוב בשטר או הנותן דמים וכיוצא בדברים אלו, עושים כפי משפט המלך.
הגה:עכו״ם שהיה לו משכון או פקדון ביד ראובן ונתנו לשמעון בשטר, זכה ראובן במה שבידו, דמיד שנתן העכו״ם לשמעון נסתלק העכו״ם ושמעון לא קנה עד דמשיך, ולכן הוי כהפקר וזכה בו ראובן כזוכה מן ההפקר (תשובת רשב״א סי׳ אלף נב ורבנו ירוחם נכ״ג) .
<h3>ג</h3>
יש מי שאומר שאפילו אם כתב העכו״ם שטר לראשון קודם שיחזיק בו אחר אינו כלום, כיון שכבר נסתלק הרי הוא כאחר, אלא צריך שיכתוב השטר קודם שיקבל המעות וכל זה לא מיירי אלא בקרקע, ג) אבל במטלטלין קנה בנתינת המעות (טור) .
<h2>סימן קצה</h2>
<h3>הק'</h3>
דין קניית קרקע או מטלטלין בחליפין. ובו יא סעיפים
<h3>א</h3>
א) בקנין כיצד: יתן הקונה למקנה כלי כל שהוא, ויאמר לו קנה זה חלף הקרקע או המטלטל שמכרת או שנתת לי, ואין נוהגין שיאמר לו הקונה כן כי מסתמא אדעתא דהכי הוא נותן לו (טור) , וכיון שמשך המקנה הכלי נקנה הקרקע או המטלטלים ללוקח או למקבל מתנה בכל מקום שהוא, אע״פ שלא החזיק ולא נתן כסף ולא כתב שטר ולא משך, ואין שום אחד מהם יכול לחזור בו אפילו אין עדים בדבר אם מודים זה לזה.
הגה:וכן אם קבלו קנין לפני פסולי עדות הוי קנין, הואיל ומודים זה לזה שקנה (הרא״ש כלל ס״ו סי׳ ח) .
<h3>ב</h3>
אין קונים אלא בכלי ואע״פ שאין בו שוה פרוטה, ובלבד שיהא עשוי מדבר חשוב, לאפוקי כלי העשוי מגללי בקר (טור) , ואין קונים בדבר שאסור בהנאה, ולא בפירות ולא במטבע, בהמה מקרי כלי וקונין בה, אבל שאר מטלטלין שאינן כלי אין קונין בהם, (טור) מטבע שנפסל לגמרי הוי ככלי וקונין בהם (טור סי׳ רג) , ואין קונין בכליו של מקנה.
<h3>ג</h3>
הקנה אחד כלי למוכר כדי שיקנה הלוקח אותו הממכר, זכה הלוקח אפילו הקנהו שלא בפני הקונה, ואע״פ שהקנה לו הכלי על מנת להחזירו, נקנה המקח.
הגה:ולכך הורגלו לעשות הקנין בסודר של עדים אפילו בפני הקונה, לפי שרוב הקנינים הן שלא בפני הקונה (טור בשם הרא״ש) , והא דנקנה המקח שלא בפני הקונה, ב) היינו במתנה וכיוצא בזה דודאי ניחא ליה, אבל במקח שאפשר ג) שאינו חפץ לקנות, לא קנה ושניהן חוזרין (מהרי״ו סימן ד) .
<h3>ד</h3>
אע״פ שלא תפס המקנה כל הכלי אלא מקצתו ונשאר קצתו ביד הקונה קנה בו, והוא שיאחז ממנו שיעור כלי שהוא שיעור ג׳ אצבעות, ואם אחז פחות מג׳ אצבעות צריך שיאחוז בענין שיהא יכול לנתק כל הכלי ולהביאו אצלו.
הגה:ויש אומרים דאין קנין בפחות מג׳ (המגיד פ״ה דמכירה ור״ן סוף פ״ד דנדרים וב״י בשם עיטור ונ״י פ״ק דמציעא) , ואין המוכר יכול לעכב הכלי או לחתוך קצתו, ד) דסתם קנין על מנת להחזיר הכלי הוא (הגהות אשרי פרק הזהב) , ואין מקנין בכלי אלא מדעת בעליו (ב״י בשם עיטור ורבנו ירוחם והרא״ש והר״ן ספ״ד דנדרים ונ״י פ״ק דמציעא) , ולכן מי שלקח סודר חבירו בלא דעתו ומקנה בו אינו קנין (תשובת רשב״א חי״ט ותשובת רמב״ן סימן קא) , ויש אומרים אפילו הוי כלי שאול לו אינו קנין, אלא אם כן השאילו כדי להקנות בו (מרדכי ס״פ הספינה) וכן נראה לי.
<h3>ה</h3>
יש אומרים שאין הקנין מועיל אלא אם כן מקנה לו החפץ הנמכר או הניתן מיד, אבל אם אמר לו הקונה תקנה סודר זה ותקנה חפצך לי לאחר שלשים, לא קנה מפני שבשעה שיש לו לקנות כבר החזיר הסודר לקונה, אבל אם אמר לו קנה ה) על מנת שתקנה לי מעכשיו ולאחר ל׳ יום, קנה.
הגה:ובסתם אמרינן דהוי מעכשיו באופן המועיל, דודאי בכדי לא הוי עביד (פסקי מהרא״י סי׳ קעג) .
<h3>ו</h3>
אע״פ שנגמר הדבר בקנין סודר כל אחד משניהם יכול לחזור בו כ״ז שעוסקים באותו ענין, ואם הפסיקו הענין אין אחד מהם יכול לחזור בו.
<h3>ז</h3>
ו) בשאר דרכי הקנייה אין שום אחד מהם יכול לחזור בו לאחר כדי דיבור.
<h3>ח</h3>
יש מי שכתב שאם פירש בשעת קנין סודר בלא חזרה, או שכתבו שטר או שקבלו דיינים לפשרה בקנין, אע״פ שעוסקים באותו ענין אינם יכולים לחזור בהם אחר כדי דיבור.
<h3>ט</h3>
בדרכים שהקרקע נקנה בהם שכירות ושאלת קרקע נקנין.
הגה:ואפילו במקום שכסף אינו קונה בלא שטר כמו שנתבאר לעיל סימן קץ, מכל מקום שכירות סגי ליה בכסף לחוד (ב״י) ויש אומרים ח) שאינם נקנים בקנין סודר.
<h3>י</h3>
שכירות ומשכונא אינם נקנים במלוה.
הגה:משום דהויין כמכר, ואין קונים במלוה אפילו בתורת כסף (ועי׳ לקמן סימן רד סעיף י) .
<h3>יא</h3>
אין קונין בשבת קנין סודר, ואם קנו ט) אע״פ שעשו עבירה קנו.
<h2>סימן קצו</h2>
<h3>הק'</h3>
דין קניית עבד כנעני. ובו ה סעיפים
<h3>א</h3>
עבד כנעני דינו כקרקע לקנייה, נקנה בכסף או בשטר או בחזקה או בקנין סודר.
הגה:ונקנה גם כן במשיכה כגון שתקפו והביאו אליו (טור) וכמו שיתבאר למטה.
<h3>ב</h3>
במה היא החזקה בקנין העבדים, שישתמש בו בפני רבו כדרך שמשתמשין בעבדים, ואם הוא שלא בפני רבו צריך שיאמר לו לך חזק וקני.
<h3>ג</h3>
כיצד: התיר לו מנעלו או שהנעיל לו מנעלו או שהוליך כליו אחריו לבית המרחץ, או שהפשיטו או סכו או גרדו או הלבישו או הגביה את רבו קנה, ויש אומרים שהוא הדין אם הגביהו רבו.
<h3>ד</h3>
עשה לו מלאכה שאינה בשימוש גופו, כגון שתפר לו בגד וכיוצא בזה קנאו רבו, ויש אומרים שלא קנאו.
<h3>ה</h3>
תקפו והביאו אצלו קנאו, אבל א) אם קראו ובא אצלו, או שאמר לו רבו הראשון לך אצל הלוקח והלך אצלו לא קנה, ואם הוא עבד קטן קראו ובא אצלו קנאו.
<h2>סימן קצז</h2>
<h3>הק'</h3>
קניית בהמה גסה ודקה. ובו ז סעיפים
<h3>א</h3>
בהמה בין דקה בין גסה אינה נקנית במסירה אלא במשיכה, ואינו צריך להגביה.
הגה:ויש אומרים דאף מסירה קונה בבהמה גסה (הגהות מיימוני פ״ב דמכירה בשם ראבי״ה) , ויש אומרים אף בדקה (טור תוס׳ ואשרי ר״פ הספינה ופ״ק דקידושין בשם רש״י ור״ת) אם הוא בפני המוכר (רש״י וריב״א) , ועיין לקמן סימן קצח ס״ח עד י״ג בדיני מסירה, אמר לו לקנות במשיכה ושינה, בין לגריעותא כגון למסירה או למעליותא כגון שהגביה, לא קנה אלא במשיכה כמו שאמר לו (טור בשם ר״י והרי״ף והרא״ש) .
<h3>ב</h3>
א) הגבהה קונה בכל מקום, אבל משיכה אינו קונה אלא בסימטא או בחצר של שניהם, אבל לא ברשות הרבים ולא בחצר שאינה של שניהם.
<h3>ג</h3>
כיצד קונין את הבהמה במשיכה, אין צריך לומר אם משכה והלכה או שרכב עליה והלכה בו שקנה, אלא אפילו קרא לה ובאה או שהכישה במקלו, או שהנהיגה בקול (טור) ורצתה בפניו, כיון שעקרה יד ורגל קנאה, והוא שימשוך בפני הבעלים, ואם משך שלא בפני הבעלים צריך שיאמר לו קודם שימשוך לך משוך וקני (וע״ל סימן רעא מדינין אלו) .
<h3>ד</h3>
המוכר עדר לחבירו או שנתן לו במתנה, כיון שמסר לו משכוכית היא הבהמה המהלכת בראש העדר והכל נמשכים אחריה אין צריך לומר משוך וקני, ואם משך העדר אפילו שלא בפניו קנה, דמסירת משכוכית הוי כאומר לך משוך וקני.
הגה:מכר לו ספר אחד ונתן לו חציו, והלך ומשך או הגביה השני שלא מדעת חבירו לא קנה, דלא דמי החצי שנתן לו למשכוכית (הגהות מיימוני פ״ה מהל׳ מכירה ותשו׳ מיי׳ דקנין דסימן יח) , לא מסר לו המשכוכית ומכר לו רק י׳ בהמות, אם קונה במשיכה לא קנה אלא אותה שמשך, ואם קונה במסירה, אם מסר לו באפסר אחת ונתן לו דמי כולן קנה, לא מסר לו דמי כולן, לא קנה רק כנגד מעותיו כמו שנתבאר לעיל גבי קרקע סוף סימן קצב (רבנו ירוחם נ״י ח״ד) .
<h3>ה</h3>
המוכר בהמה לחבירו או נתנה לו במתנה ואמר קנה כדרך שבני אדם קונים, אם משך או הגביה קנה, אבל אם רכב עליה, אם בשדה או בסימטא (טור) קנה, ואם בעיר בר״ה לא קנה לפי שאין דרך בני אדם לרכוב בעיר, לפיכך: אם היה אדם חשוב שדרכו לרכוב בעיר, או אדם מזולזל ביותר שאינו מקפיד על הלוכו בעיר ורוכב כגון: המטפלין בגידול הבהמות, או העבדים, או שהיתה אשה, או שהיה ב) ברשות הרבים שהרבים דוחקים שם, הרי זה קונה ברכיבה, והוא שתהלך בו.
<h3>ו</h3>
האומר לחבירו משוך ותקנה או חזק ותקנה וכיוצא בדברים אלו, והלך ומשך או החזיק, לא קנה שמשמע תקנה להבא ועדיין לא הקנה לו, והוא הדין לאומר לו משוך חפץ זה לקנותו, אלא צריך לומר משוך וקני או חזק וקנה (טור בשם הרמב״ם) .
<h3>ז</h3>
האומר לחבירו משוך פרה זו ולא תקנה אלא ג) לאחר שלשים יום ומשך לא קנה, ואם אמר ליה קנה מעכשיו ולאחר ל׳ יום, קנה ואפילו היתה ד) עומדת באגם ביום ל׳, שזה כמי שהקנה אותה מעתה על תנאי נעשה התנאי נתקיים הקנין, וכל האומר על מנת כאומר מעכשיו דמי.
<h2>סימן קצח</h2>
<h3>הק'</h3>
דין קניית מטלטלין איזה במשיכה ואיזה במסירה, ומה דינו במעות שבידו. ובו טו סעיפים
<h3>א</h3>
א) דבר תורה מעות קונות, אבל חכמים תקנו שלא יקנו המטלטלים אלא בהגבהה, או במשיכה דבר שאין דרכו להגביה, וכיון שמשך או הגביה קנה אע״פ שלא נתן המעות (טור) , כיצד: המקבץ עצים או פשתן וכיוצא בהם ועשה מהם טעון גדול שאי אפשר להגביהו, אינו נקנה במשיכה שהרי אפשר להתירו ולהגביהו עץ עץ, אבל אם היה טעון של אגוזים או של פלפלים או של שקדים וכיוצא בהם שאין אחד יכול להגביהו, הרי זה נקנה במשיכה, ויש חולקין וסבירא להו דאפילו בעצים נקנה במשיכה הואיל ואיכא טורח להתיר ולהגביה, וע״ל סי׳ ר סעיף ז בדין משיכה והגבהה (טור) .
<h3>ב</h3>
הגבהה: יש אומרים שצריך להגביה ג׳ טפחים, ויש אומרים דסגי בהגבהת טפח.
<h3>ג</h3>
משיכה שאמרו, צריך שימשוך החפץ כולו ויוציאנו מכל המקום שהוא בו.
<h3>ד</h3>
דברים שאין דרכם להגביהם אי אגבהינו קנה.
<h3>ה</h3>
ולמה תקנו חכמים שלא יהא מעות קונות, גזירה שמא יתן הלוקח דמי החפץ וקודם שיקחנו יאבד באונס, כגון שתפול דליקה וישרף או יבואו לסטים ויטלוהו, ואם היה ברשות הלוקח יתמהמה המוכר ולא יציל, לפיכך העמידוהו חכמים ברשות המוכר כדי שישתדל ויציל, לפיכך אם היה ביתו של לוקח שיש בו החפץ שנמכר מושכר למוכר, העמידוהו על דין תורה, שהרי מצוי הוא אצל ביתו ויכול להציל, ב) וכן השוכר המקום שאותם המטלטלים הנמכרים מונחים בו באחד מדרכי קניית השכירות שנתבארו בסימן קצה (סעיף ט) קנה המטלטלים שבו ואין שום אחד מהם יכול לחזור בו, והוא שתהא חצר המשתמרת לדעת השוכר, או שהוא עומד בצד המקום ההוא.
הגה:ויש אומרים דאם היו המטלטלין במקום דליכא למיחש לדליקה נקנו במעות, (הגהות ראשונות דמרדכי פרק הזהב) ג) וכן אם התנו בהדיא דמעות יקנו קנו (ב״י) .
<h3>ו</h3>
יש אומרים דשכירות המטלטלים נקנה בכסף, דליכא למיחש שמא יאמר לו נשרפו חטים בעלייה, דכיון שהגוף שלו טרח ומציל.
<h3>ז</h3>
הספינה: הואיל ואי אפשר להגביה, ויש במשיכתה טורח גדול ואינה נמשכת אלא לרבים, לא הצריכו משיכה אלא נקנית במסירה וכן כל כיוצא בזה, ואם אמר לו לך משוך וקנה, אינו קונה הספינה עד שימשכנה כולה ויוציאנה מכל המקום שהיתה בו, שהרי הקפיד המוכר שלא יקנה זה אלא במשיכה.
<h3>ח</h3>
מסירה זו שאמרו אין צריך שימסרנו מידו ליד לוקח, אלא כיון שאחז בה הלוקח בפני המוכר או במצותו הוה ליה מסירה.
<h3>ט</h3>
מסירה אינו קונה אלא בר״ה ובחצר שאינה של שניהם והכניסה שם שלא ברשות בעל החצר, ומשיכה אינו קונה אלא בסימטא או בחצר של שניהם, והגבהה קונה בכל מקום.
הגה:אמר ליה המוכר לקנות במסירה או במשיכה במקום שאין קונין, לא מהני ולא קנה (ר״ן פ״ק דקידושין) .
<h3>י</h3>
לפיכך: אם היתה הספינה עומדת ברשות הרבים או בחצר שאינה של שניהם, והקפיד המוכר ואמר ליה משוך וקנה, צריך למשכה כולה, ושיוציאנה מאותו רשות שאין משיכה קונה בו ויכניסנה לרשות שהמשיכה קונה בו.
<h3>יא</h3>
היתה עומדת בסימטא או בחצר שניהם אינה נקנית אלא במשיכה ולא במסירה.
<h3>יב</h3>
היתה עומדת ברשות הרבים ולא אמר להם המוכר כלום והלך הלוקח ומשך, לא קנה עד שימשכנה כדינה מרשות הרבים לסימטא, אע״פ שנקנית במסירה ברשות הרבים ומסירה אינה צריכה שימסור לו מיד ליד, אפילו הכי כיון שהתחיל למשוך כבר גילה בדעתו שאינו רוצה לקנות בחזקה זו שהוא מחזיק ותפוס בה אלא במשיכה.
<h3>יג</h3>
יש אומרים דספינה אינה נקנית במשיכה אלא כדרך משיכתה, כגון: שמונחת במים או ברקק מים שהוא בסימטא או בחצר של שניהם, אבל אם היתה ביבשה אינו קונה עד שיגביהנה.
<h3>יד</h3>
דבר הנקנה במשיכה שהיה ברשות הרבים או בחצר שאינה של שניהם ומשכו הלוקח לרשותו או לסימטא, כיון שהוציא מקצתו מרשות הרבים או מרשות שאינה של שניהם, קנה מאחר שמשכו כולו והוציאו מכל המקום שהיה בו.
<h3>טו</h3>
הנותן דמי המטלטלים או מקצתן וחזר בו הלוקח, ואמר לו המוכר בא וטול מעותיך הרי המעות אצלו כמו פקדון ואם נגנבו או אבדו אינו חייב באחריותן, אבל אם חזר בו המוכר ואמר ללוקח בא וטול את שלך, הרי המעות ברשותו וחייב באחריותו ד) אפילו מאונסים גדולים, עד שיקבל עליו מי שפרע ויאמר לו אחר כך ה) בא וטול את שלך, ואז אי איתנהו בעין הנך זוזי ממש דיהיב ליה לוקח פטור, אבל אם הוציאם וייחד אחרים תחתיהם וקבל מי שפרע, יש אומרים שחזרו הלואה, וחייב אפילו באונסים עד שיבואו לרשות לוקח, ויש מי שאומר שאפילו הוציאם, כיון שקבל עליו מי שפרע ונותנם לו, אע״פ שלא רצה הלוקח לקבלם פטור.
<h2>סימן קצט</h2>
<h3>הק'</h3>
יש דרכים שמעות קונות ויש זמן שמעות קונות. ובו ד סעיפים
<h3>א</h3>
יש מעות קונות, כיצד: היו לו מעות בידו בלא מנין ובלא משקל, ואמר לחבירו מכור לי חפץ שלך במעות אלו שבידי ולקחם המוכר ולא דקדק לידע מנינם, נקנה החפץ ללוקח ואין אחד מהם יכול לחזור בו, מפני שהוא דבר שאינו מצוי לא גזרו ביה רבנן.
הגה:ואפילו הלוקח ידע מנינם רק שאמר למוכר מכור לי באלו, והמוכר לא דקדק במנינם, יש אומרים דקנה (עיין בב״י) .
<h3>ב</h3>
וכן ראובן שמכר מטלטלין לשמעון במנה וקנה שמעון המטלטלין ונתחייב לראובן בדמים, ואחר כך היה לשמעון מטלטלים אחרים למכור, וא״ל ראובן מכור אותם בדמים א) שיש לי בידך מדמי המכר ואמר ליה הן, נקנין אותן המטלטלים לראובן בכל מקום שהם ואע״פ שלא משך ולא הגביה, שגם זה דבר שאינו מצוי הוא ולא גזרו ביה רבנן, אבל אם היה עליו חוב שלא מחמת המכר וא״ל מכור לי מטלטלין בחוב שיש לי אצלך ונתרצו שניהם, לא קנה.
הגה:מיהו יש אומרים דמיירי דוקא שאמר ליה מכור לי בהנאת מחילת הדמים שיש לי אצלך, אבל אם אמר ליה מכור לי בדמים שיש לי בידך לא קנה (המגיד פ״ז דמכירה ור״ן פרק הזהב וע׳ בב״י ועיין לקמן סי׳ רד סעיף י) .
<h3>ג</h3>
יש זמן שמעות קונות, שהעמידו חכמים דבריהן על דין תורה בבשר בארבעה פרקים, ואלו הם: ערב יום טוב האחרון של חג, וערב יום טוב ראשון של פסח, וערב העצרת, וערב ראש השנה, שאם היה לטבח שור שוה מאה דינרים ולקח מהלוקח דינר כדי ליתן לו בשר כשישחוט ולא נתקבצו לו כל דמי השור, משחיטין אותו בעל כרחו כדי ליתן הבשר ללוקח, לפיכך: אם מת השור מת ללוקח ומפסיד הדינר.
הגה:ויש מי שכתב דהוא הדין הנותן מעות על ב) יין לקידוש בערב שבת דקנה, דכל כהאי גוונא העמידו דבריהם על דין תורה (מהרי״ל) .
<h3>ד</h3>
יתומים או אפוטרופוס שלהם שמכרו מטלטלים, ומשכן הלוקח ועדיין לא נתן המעות ונתייקרו, חוזרים בהם כדין התורה שאין משיכה קונה אלא מעות, ומכל מקום הלוקח הוי שומר שכר על המקח (מרדכי פרק הנזיקין וב״י בשם תוס׳) , ובזו בלבד חלוק דין היתומים מדין שאר בני אדם, אבל בשאר החלוקות דין היתומים שוה לשל כל אדם לענין זה.
הגה:ודוקא יתומים, אבל ג) הקדש וצדקה קונה במעות, ולכן אם נתן אחד דמים להקדש על המקח ונתייקר, אין הקדש יכול לחזור בו (מרדכי פרק הניזקין ור״ן פ״ק דקידושין) .
<h2>סימן ר</h2>
<h3>הק'</h3>
דין קניית מטלטלין על ידי חצירו וכיצד קונה כליו. ובו יב סעיפים
<h3>א</h3>
היו מטלטלין א) ברשות הלוקח המשתמר לדעתו.
הגה:ויש חולקין וסבירא להו דבמכר או מתנה ב) אם משומר לדעת המוכר או הנותן סגי וקנה (עי׳ בב״י) ג) וכן נראה להורות, מיהו אם המוכר השכיר לו חצר עצמו, והמטלטלין שמוכר לו מעורבין עדיין עם שאר מטלטלין של מוכר, מקרי חצר שאינו משומר ולא קנה (הגהות מרדכי פ״ק דמציעא) , או שהוא עומד בצד אותו רשות, ויש אומרים דבעינן דוקא בתוכו אבל חוצה לו לא (המגיד פ״ו דגזילה) , כיון שקבל עליו המוכר למכור קנה לוקח ואע״פ שעדיין לא מדד, והוא שפסק דמים ויש אומרים ד) דארבע אמות של אדם קונין לו כמו במציאה (עיין בב״י) .
<h3>ב</h3>
היו ברשות המוכר או ברשות אדם אחר שהם מופקדים אצלו, לא קנה הלוקח עד שיגביה המטלטלין או עד שימשכם כמו שנתבאר.
הגה:מיהו אם שכר המקום שמונח בו או נתנו לו במתנה ובקנין או אפילו בדבור בעלמא קנאו, דהשתא הוי ברשותו וקונה לו, והא דמהני דבור בעלמא היינו ברשות אחר, אבל אם מונח ברשות המוכר ואומר יזכה חצרי ללוקח במקח שקנה ממני, לא קנה ה) עד שישכיר לו מקומו ויקנה לו באחד מדרכי הקנייה (טור בשם הרא״ש ורבנו ירוחם נ״י ח״ב) , ואם היו הפירות מופקדים ביד אחר לא סגי שיאמר תקנה חצרי ללוקח, עד שיאמר כן מדעת המוכר (ב״י בשם הרמב״ן והמגיד פ״ד דמכירה) .
<h3>ג</h3>
כליו של אדם כל מקום שיש לו רשות להניחו קנה לו, וכיון שנכנסו המטלטלים בתוך הכלי אין אחד מהם יכול לחזור בו והרי זה כמי שהונחו בתוך ביתו.
הגה:ויש מחלקין דאם אינן ברשות לוקח רק בסימטא וכיוצא בזה, אין כליו קונים אלא אם כן מדד, או עד שיאמר לו זיל וקני (טור ותוס׳ והרא״ש פרק הספינה והגהות מיימוני פ״ד דמכירה) , לפיכך: אין כליו של אדם קונים לו ברשות הרבים ולא ברשות המוכר, אלא אם כן אמר לו המקנה לך וקנה בכלי זה, ואז קנה אם הוא ברשות המוכר.
<h3>ד</h3>
וכן אם קנה הכלי מהמוכר והגביהו, ואחר כך הניחו שם ברשות המוכר וחזר וקנה ממנו הפירות, כיון שנכנסו בתוך כלי זה קנה אותם, שמפני הנאת המוכר במכירת הכלי אינו מקפיד על מקומו.
<h3>ה</h3>
ו) כשם שאין כליו של לוקח קונה לו ברשות מוכר כך אין כליו של מוכר קונה ללוקח אע״פ שהוא ברשות לוקח, ויש אומרים אפילו א״ל המוכר זיל קני לא קנה (טור בשם הר״י וב״י בשם הרא״ש) .
<h3>ו</h3>
משיכה מהני בכליו של מוכר, שאם מדד המוכר ונתן לתוך כליו ומשכו הלוקח בפניו קנה, ואפילו לא אמר לו משוך הכלי לקנות מה שבתוכו.
<h3>ז</h3>
אין הרשות קונה ולא הכלי ולא משיכה ולא הגבהה, אלא אם כן פסק תחילה המדה בכך וכך, אבל כל זמן שלא פסק אין לו שום צד שיקנה בו, דכל זמן שלא פסק לא סמכה דעת שניהם שמא לא יסכימו על הסכום, ואם המקח דבר שדמיו קצובים, אע״פ שלא פסק קנה, וכן אם א״ל הריני מוכר לך כפי מה שישמוהו ג׳ קנה אפילו אין דמיו קצובים, היו הפירות בסימטא או בחצר של שניהם, ואפילו היו ברשות לוקח והיו בתוך כליו של מוכר, קבל עליו המוכר למכור והתחיל המוכר למדוד בתוך כליו של מוכר, אם א״ל כור בשלשים סלע אני מוכר לך יכול לחזור בו אפילו בסאה אחרונה, הואיל ועדיין הפירות בכליו ולא גמר כל המדה, וכליו של מוכר אינן קונים ללוקח אע״פ שהוא ברשות לוקח.
הגה:ויש אומרים דכל שגילה דעתו שאינו רוצה למכור רק הכור ביחד, אפילו היה ברשות לוקח ובכליו של לוקח או שמשך או שהגביה, לא קנה אלא אם כן מדדו (טור בשם הרא״ש וכשיטת הרשב״א) , ואם א״ל כור בל׳ סאה בסלע ראשון ראשון קנה, כיון שפסקו דמים על כל סאה וסאה כל סאה שיגביה המוכר ויערה אותה נגמרה מכירתה, הואיל ואין הפירות ברשות המוכר ולא ברשות הרבים, ואילו לא היו הפירות בכליו של מוכר, כיון שהם ברשות לוקח קנה משפסק אע״פ שלא מדד כמו שנתבאר בס״ג.
הגה:ויש אומרים דלא קנה ראשון ראשון אלא מטעם שהוא מוחזק ולכן אם לא נתן המעות הלוקח יכול לחזור (טור בשם הרמ״ה) , פתח לו המוכר חבית יין וכשמדד לו החצי רוצה הלוקח לחזור ולא ליקח יותר והמוכר אומר שהמותר יחמיץ, צריך הלוקח ליקח כולו או לקבל אחריות על המותר אם יתקלקל שישלם לו כל החבית כפי מה שהיה שוה בשעה שקנאו (טור בשם הרא״ש כלל קב סי״א) , ויש אומרים דכל זה כשמדד המוכר, אבל אם מדד הלוקח קנה בכל ענין דמדידתו הוי כמשיכה (טור) , ויש חולקין (טור בשם הראב״ד) , כל שנקנה המקח אין אחד מהם יכול לחזור אע״פ שנפלו חילוקים ביניהם ומיאן המוכר לתת לו מקחו, אלא ידונו אחר כך על מה שביניהם (ריב״ש סי׳ רכב) .
<h3>ח</h3>
הכניס הלוקח את החמורים לביתו עם התבואה שעליהם, אותה משיכה אינה כלום, אפילו אם פסק הדמים ומדד המוכר על החמורים לא קנה, ויש מי שאומר שאפילו מדד לוקח על החמורים לא קנה, שלא נתכוין למשיכה ולקנות במדידה זו, דלמדידה בעלמא נתכוין ז) ויש חולקין וסבירא להו אם מדד לוקח קנה וכמו שנתבאר.
<h3>ט</h3>
המוכר יין או שמן לחבירו בסימטא או בחצר של שניהם או ברשות לוקח, והיתה המדרה של סרסור, עד שלא נתמלאה המדה הרי הן של מוכר, משנתמלאה המדה הרי הן ברשות לוקח ואין אחד מהם יכול לחזור בו, וכן פירות שהיו צבורים בסימטא או בחצר של שניהם והמדה אינה של אחד מהם והיה המוכר מודד, עד שלא נתמלאה המדה הרי היא ברשות מוכר, ומשנתמלאה המדה הרי היא ברשות לוקח.
<h3>י</h3>
היתה המדה של אחד מהם והיו בה רשמים לידע חציה שלישיה ורביעה וכיוצא בהן, כיון שהגיע לרושם מהרשמים קנה ראשון ראשון, ואע״פ שלא נתמלאת המדה שכל רושם מהם כמדה בפני עצמה, שהרי כל אחד מהם הוא המדה והוא סומך על הרשמים שבה, ויש אומרים דאם המדה של מוכר לא קנה עד שיערה אותה (טור) .
<h3>יא</h3>
הנוטל כלי מבית האומן על מנת לבקרו, אם היו דמיו קצובים ונאנס בידו חייב, שהואיל ודמיו קצובים מעת שהגביה נעשה ברשותו ואין המוכר יכול לחזור בו, והוא שיגביהנו כדי לקנות את כולו ויהיה אותו חפץ הנמכר חביב על הלוקח, אבל חפץ שהמוכר קץ בו והוא מבקש ורודף למכרו, הרי הוא ברשות המוכר עד שיפסוק הדמים ויגביהנו הלוקח אחר שפסק, ואם גילה דעתו שאינו חפץ בו ונגנב או נאבד קודם שיחזירנו, יש אומרים שהוא כשומר שכר, ויש אומרים שהוא כשומר חנם.
<h3>יב</h3>
אחד המושך או המגביה או המחזיק בעצמו, או שאמר לאחר להגביה או למשוך לו או להחזיק לו, הרי זה זכה לו, וכן בשאר דרכי הקנייה.
<h2>סימן רא</h2>
<h3>הק'</h3>
דין רושם על החבית והתוקע כפו לחבירו. ובו ב סעיפים
<h3>א</h3>
מכר לו בדברים בלבד ופסקו הדמים ורשם הלוקח, רושם על המקח כדי שיהיה לו סימן ידוע שהוא שלו אע״פ שלא נתן לו מהדמים כלום, כל החוזר בו אחר שרשם מקבל מי שפרע, א) ואם מנהג המדינה הוא שיקנה הרושם קנין גמור, נקנה המקח ואין אחד מהם יכול לחזור בו וחייב זה ליתן הדמים, והוא שרשם בפני המוכר או שאמר ליה המוכר רשום מקחך.
<h3>ב</h3>
וכן כל דבר שנהגו התגרים לקנות בו כגון על ידי שנותן הלוקח פרוטה למוכר או על ידי שתוקע לו כפו, או במקום שנוהגים הסוחרים שמוסרים לקונה המפתח (הגהות מיימוני פ״ז דמכירה) , וכן כל כיוצא בזה.
<h2>סימן רב</h2>
<h3>הק'</h3>
דין קניית מטלטלין אגב קרקע או עבדים וקרקע או עבד ומטלטלין או בהמה וכלים שעליה. ובו טז סעיפים
<h3>א</h3>
המקנה קרקע ומטלטלין כאחד, כיון שקנה הקרקע באחד מדרכי הקנייה נקנו המטלטלין עמהם, בין שהיו שניהם במכר או במתנה, בין שמכר מטלטלין ונתן קרקע, בין שמכר קרקע ונתן מטלטלים, כיון שקנה קרקע קנה המטלטלים, ויש אומרים דאפילו א) הקרקע בשכירות ומטלטלין במתנה (ר״י נ״י ח״ב) .
<h3>ב</h3>
במה דברים אמורים: כשהיו אותם המטלטלים ב) צבורים באותה קרקע, אבל אם היו במקום אחר צריך שיאמר לו קנה מטלטלין אגב קרקע, אפילו היו המטלטלין במדינה אחרת וא״ל קנה אותם על גבי קרקע פלוני, כיון שקנה קרקע נקנו המטלטלין אע״פ שאינם צבורים בתוכה, ואם לא אמר ליה קנה אגב קרקע, לא קנה מאחר שאינם צבורים בתוכה.
הגה:ג) ויש אומרים דאפילו הם צבורים בתוכה צריך שיאמר קנה אגב קרקע (טור בשם הראב״ד והרא״ש) וכן נראה לי עיקר, ויש אומרים דבעינן דוקא לשון אגב, אבל עם לא מהני (ר״ן פ״ק דקדושין בשם רש״י) , ויש חולקין (שם בשם הרא״ה) .
<h3>ג</h3>
הקנה השדה לאחד והמטלטלים לאחר, אע״פ שא״ל קנה המטלטלים על גבי קרקע והחזיק האחד בקרקע לא קנה השני מטלטלין, ואם תפסן אחר שחזר בו המקנה אין מוציאין מידו, שהרי תפסן אחר שקנה חבירו הקרקע שנקנו אלו על גבו, ויש חולקין וסבירא להו דמוציאין מיד התופס כדין כל ספק ממון (ר״ן פ״ק דקדושין) .
<h3>ד</h3>
הקנה שדה לאפוטרופסים ומטלטלים ליתומים קני, והוא הדין בגבאי צדקה (ר״ן הנ״ל) .
<h3>ה</h3>
בהמות כמטלטלים בדינים אלו.
<h3>ו</h3>
אין קרקע נקנה אגב קרקע.
<h3>ז</h3>
קרקע כל שהוא מקנין על גביו מטלטלים הרבה.
הגה:והא דבעינן ד) קרקע כל שהוא לאפוקי אם ידענו בודאי שאין לו, אבל כשאינו ידוע שאין לו והוא מקנה אגב קרקע סגי בכך, ואין צריך לסיים הקרקע שמקנה על ידה, ולכן מקנין אגב קרקע ארבע אמות אע״פ שאין יודעים שיש לו (ב״י בשם הרשב״א) וע״ל סי׳ קיג, ויכול להקנות אגב מקומות של בית הכנסת, אע״פ שהמקומות של רבים וכל אחד יושב על מקום אחר, הוי כמו שאול לו ומקנים על ידם (תשו׳ רשב״א סימן תתקלד ותתקלה) .
<h3>ח</h3>
המקנה עבדים וקרקעות כאחד, החזיק בעבדים לא קנה הקרקעות, החזיק בקרקעות אם היו עבדים בתוכה קנה, ואם לאו לא קנה אפילו שיאמר לו קנה אותם על גבי קרקע.
<h3>ט</h3>
המקנה עבדים ומטלטלים כאחד, משך המטלטלים לא קנה העבדים, החזיק ה) בעבדים לא קנה המטלטלים, אלא אם כן היו המטלטלים על גבי העבד, ו) והוא שיהיה כפות, ויש אומרים שצריך גם שיהיה ישן.
<h3>י</h3>
היה לאחד עציץ נקוב וזרעים שבו לאחר, אם הקנה בעל העציץ עציצו לבעל הזרעים כיון שמשך קנה.
<h3>יא</h3>
הקנה בעל זרעים זרעיו לבעל העציץ, לא קנה עד שיחזיק בזרעים עצמם.
<h3>יב</h3>
היה העציץ והזרעים שבו הכל לאחד והקנה שניהם לאחר, החזיק בעציץ לקנות הזרעים אף העציץ לא קנה, החזיק בזרעים קנה העציץ, ויש אומרים דדוקא בשל עץ בעינן נקוב, אבל של חרס אינו נקוב כנקוב דמי (רש״י פ״ק דגיטין) , ויש אומרים איפכא (תוס׳ שם) .
<h3>יג</h3>
המקנה בהמה וכלים שעל גבה כאחד, אע״פ שמשך הבהמה וקנאה, לא קנה הכלים שעליה עד שיגביה או ימשוך הכלים עצמם אם אין דרכם להגביה, שהבהמה כחצר המהלכת היא ואין מה שבתוכה קנוי לבעלה, לפיכך: אם היתה הבהמה כפותה קנה אף כלים שעליה, ויש מי שאומר ז) דבמציאה אם אומר אני מושך בהמה לקנותה ואת הכלים שעליה, קנאם אפילו אינה כפותה.
<h3>יד</h3>
אמר לו המוכר משוך בהמה זו וקנה כלים שעליה, הואיל ולא הקנה לו גוף הבהמה, אף על פי שמשכה והיא כפותה לא קנה כלים שעליה.
<h3>טו</h3>
א״ל משוך קופה זו ובמשיכתה קנה מה שבתוכה, קנה מה שבתוכה אע״פ שלא קנה הקופה.
<h2>סימן רג</h2>
<h3>הק'</h3>
כל מטלטלין נקנין בחליפין ומטבע אין נקנה בחליפין. ובו י סעיפים
<h3>א</h3>
כל המטלטלין קונים זה את זה בחליפין, אין צריך לומר אם אין המקנה מקפיד לידע שיווי החפץ שנוטל בחליפין כעין שקונין בסודר, שזהו קנין גמור שמועיל לכל הדברים בין קרקע בין מטלטלי חוץ משטרות ועיין לעיל סימן סו בין בעלי חיים, ופירות נמי אע״פ שאין קונים בהם נקנים בחליפין, חוץ ממטבע שאינו נקנה בחליפין ולא קונה, וכן דבר שאין בו ממש אין קנין מועיל בו, כגון שקנו ממנו שילך עם פלוני למקום פלוני או שיחלקו חצר שביניהם (ועיין לעיל סימן קנז סעיף ב) וכיוצא באלו שהם קנין דברים ואין לו על מה לחול.
הגה:א) וטובת הנאה לאו ממון ואינה נקנת בחליפין (הגהות מיימוני פ״ה דמכירה) , ועיין לקמן סימן רמה האומר אתן דבר לפלוני אי הוי קנין דברים, מי שקנו ממנו שיעשה שטר מחילה לחבירו הוי קנין דברים דשטר מחילה אינו אלא סילוק בעלמא, אבל אי קנו ממנו להחזיר לחבירו כל זכיותיו שיש לו עליו הוי קנין דברים (תשובת רשב״א אלף נג) . אלא אפילו מקפיד לידע שיווי החפץ שנוטל דהשתא דומה לדמים אפילו הכי נקנה, כיצד: היה לזה פרה ולזה חמור והעריכו אותם כמה שוה כל אחד מהם והסכימו להחליפם זה בזה, כיון שמשך בעל הפרה את החמור נקנית פרתו לבעל החמור בכל מקום שהיא ואין שום אחד מהם יכול לחזור בו, ויש אומרים דאם העריכו זה כנגד זה קונין אף בפירות, ויש חולקין עיין בב״י שתי הדעות.
<h3>ב</h3>
החליף חמור בפרה וטלה ומשך את הפרה ולא משך את הטלה, לא קנה מפני שאין כאן משיכה גמורה, ויש אומרים דדוקא בכהאי גוונא משום שאין החמור ראוי ליחלוק, אבל אם אמר פרה וטלה בכור חטים ומשך הפרה ולא משך הטלה, קנה בחטים כנגד דמי הפרה, ויש אומרים דאם ראובן החליף עם שמעון ולוי ונתבטל אצל אחד בטל גם כן נגד השני (ת״ה סימן שיא) .
<h3>ג</h3>
לשונות של זהב ושל כסף ושל שאר מיני מתכות, הרי הם כשאר מטלטלים ונקנים בקנין וקונין זה את זה בהחלפה, אבל המטבעות של כסף או של זהב או של נחושת, הרי כולם דמים כנגד שאר מטלטלים, והנותן אחד מהם בדמי מטלטלים לא קנה, ואין אחד מהם נקנה בקנין, ולא נעשה קנין.
הגה:ולפיכך המייחד מעות והקנה לאחד בחליפי המטלטלים, הואיל ולא קנה זה המעות לא קנה זה המטלטלין אע״פ שמשכן, ודוקא בתורת חליפין ב) שייחד לו המעות, אבל בתורת דמים ג) משמשך החפץ נתחייב בדמיו מיד (טור) .
<h3>ד</h3>
במה דברים אמורים: בזמן שמכר שאר מטלטלים באחד ממיני מתכות אלו, אבל המוכר מטבע במטבע, הדינרים של זהב לגבי מטבעות של כסף הרי הם כפירות.
הגה:ואם הקנה לו הכסף בתורת דמים שלא ייחד דוקא מעות אלו, משמשך הזהב נתחייב לו הכסף כפי מה שפסק עמו (טור) , וכן המעות של נחשת כמו פירות לגבי מטבעות של כסף, כיצד: נתן לו דינר זהב בכ״ה דינרי כסף, כיון שמשך הדינר זהב נתחייב ליתן לו הכ״ה דינרי כסף כמו שפסק עמו אם חדשים חדשים ואם ישנים ישנים, אבל אם נתן לו כ״ה דינרי כסף בדינר זהב, לא קנה עד שיקח הדינר של זהב.
<h3>ה</h3>
נתן לו שלשים איסר של נחושת בדינר כסף, חייב ליתן לו דינר כסף כמו שפסק עמו אם חדש חדש ד) ואם ישן ישן, אבל אם נתן לו דינר כסף בשלשים איסרות נחושת לא קנה עד שיקח האיסרות של נחושת, ומעות שלנו שכסף ונחושת מעורב ביחד הוי טבעא לגבי כסף (רבנו ירוחם נ״י ח״ב) , נחושת, יש אומרים דהוי טיבעא לגבי דהבא, ויש אומרים דהוי פירא לגבי דהבא.
<h3>ז</h3>
כולם יש להם דין מטבע לגבי שאר מטלטלים וכולם זה כנגד זה, כגון: שמכר דינר זהב בדינר זהב או דינר כסף בדינר כסף או דינר נחושת בדינר נחושת, יש להם דין מטבע.
<h3>ח</h3>
מעות הרעות שפסלתן מלכות או מדינה, או דינרים שאין יוצאים באותה מדינה ואין נושאין ונותנין בהן עד שמשנים אותם למטבע אחר, הרי הם כפירות לכל דבר, ונקנין בקנין ומתחייבין על ידי משיכתן לתת מעות שפסקו, ואם נטלו כנגדן מעות לא נקנו.
הגה:ויש אומרים דאפילו מעות הרעות שלא נפסלו לגמרי רק שאינן יוצאים בהוצאה, להדיא נקראו מטלטלין (טור ונ״י פרק הזהב והמגיד פ״ז דמכירה) וכן נראה עיקר.
<h3>ט</h3>
המטבע אין דרך שיזכה בו מעתה מי שאינו ברשותו אלא על גב קרקע, כגון: שקנה קרקע ועל גבו מעות או שישכור מקום המעות, כיון שזכה בקרקע בכסף או בשטר או בחזקה או בקנין זכה במעות, והוא שיהיו ה) אותם מעות קיימים כגון שהיו מופקדים במקום אחר ולא כפר המפקיד, אבל ראובן שהיה לו חוב על שמעון והקנה ללוי קרקע ועל גבו החוב לא קנה החוב, אבל יכול הוא להקנות לו החוב של ישראל במעמד שלשתן כמו שנתבאר בסימן קכו, וכן יכול הוא להקנותו לו על ידי שימכור לו או יתן במתנה שטר החוב כמו שנתבאר בסימן סו (וע״ל סימן קכג בדיני הרשאה) .
<h3>י</h3>
ו) המחליף קרקע בקרקע או מטלטלים בקרקע או קרקע במטלטלים, כיון שזכה זה נתחייב זה בחליפיו.
הגה:החליף מעות ומטלטלים או מעות וקרקע ביחד, יש אומרים הואיל וחליפין אינן קונין במעות נתבטל כל הקנין, ויש אומרים דכל הקנין קיים, ויש אומרים דקיים אצל הקרקע והמטלטלין ובטל אצל המעות (מרדכי פרק מי שמת) , והוא הדין אם קנו באיזה דבר המועיל בו קנין עם דבר שאין בו ממש דהוי קנין דברים. שנים שקנו מזה לזה להחליף על כל אשר להן, י״א דלא מהני בזה קנין (ריב״ש סימן רסג) , ויש אומרים דמהני אך כל אחד יעמוד בשלו וחבירו יתן לו המותר בנכסיו, דעיקר כוונתן היתה להרויח ולא להחליף ממש (ת״ה סימן שיא) , וע״ל סימן רט סעיף ב.
<h2>סימן רד</h2>
<h3>הק'</h3>
אימתי מקבל החוזר בו מי שפרע ומתי נקרא מחוסר אמנה. ובו יא סעיפים
<h3>א</h3>
מי שנתן דמים ולא משך המטלטלים, אף על פי שלא נקנו לו המטלטלים כמו שנתבאר, כל החוזר בו בין לוקח בין מוכר לא עשה מעשה ישראל א) וחייב לקבל מי שפרע, ואפילו לא נתן אלא מקצת הדמים.
<h3>ב</h3>
נתן דמי המקח ונאנס קודם שיקחנו ואמר ליה תן לי מקחי או החזר לי מעותי, אע״פ שיש עדים שאבד באונס ולא היה כח במוכר להצילו ולא נתרשל בדבר, הרי זה מחזיר הדמים ואין כאן מקום למי שפרע, ויש אומרים דהוא הדין למי שחוזר בו מפני שהוא ירא להפסיד כל המקח.
<h3>ג</h3>
הפוסק על שער שבשוק וקבל דמים ולא היה לו אותו המין שפסק עליו נתבאר בסימן רט (ע״ל סימן רט סעיף ו) .
<h3>ד</h3>
כיצד מקבל מי שפרע: אוררין אותו בבית דין ואומרים, מי שפרע מאנשי דור המבול ומאנשי דור הפלגה ומאנשי סדום ועמורה וממצרים שטבעו בים, הוא יפרע ממי שאינו עומד בדבורו, ויש אומרים שאומרים לו הוא יפרע ממך אם אינך עומד בדיבורך (טור בשם הרא״ש) , ויש אומרים שאומרים לו ברבים (מרדכי ס״פ הזהב) .
<h3>ה</h3>
הלוקח מחבירו קרקע או שאר מטלטלים ופסקו הדמים ב) והניח משכון על הדמים, לא קנה וכל הרוצה לחזור משניהם חוזר, ואינו חייב לקבל מי שפרע.
<h3>ו</h3>
מכר לו בדברים בלבד ופסקו הדמים ורשם הלוקח רושם על המקח כדי שיהיה לו סימן ידוע שהוא שלו, אע״פ שלא נתן מהדמים כלום כל החוזר בו אחר שרשם מקבל מי שפרע, ואם מנהג המדינה הוא שיקנה הרושם קנין גמור, נקנה המקח ואין אחד מהם יכול לחזור בו וכל זה בשרשם בפני המוכר או שאמר לו המוכר רשום מקחך (ועיין לעיל סימן רא) .
<h3>ז</h3>
הנושא ונותן בדברים בלבד הרי זה ראוי לו לעמוד בדבורו אע״פ שלא לקח מהדמים כלום ולא רשם ולא הניח משכון, וכל החוזר בו בין לוקח בין מוכר, אע״פ שאינו חייב לקבל מי שפרע הרי זה ממחוסרי אמנה ואין רוח חכמים נוחה הימנו.
<h3>ח</h3>
וכן מי שאומר לחבירו ליתן לו מתנה ולא נתן הרי זה ממחוסרי אמנה, במה דברים אמורים: ג) במתנה מועטת שהרי סמכה דעתו של מקבל כשהבטיחו, אבל במתנה מרובה אין בה חסרון אמנה, שהרי לא האמין זה שיתן לו דברים אלו עד שיקנה אותו בדברים שהם נקנים בהם.
<h3>ט</h3>
יש מי שאומר שאם רבים אמרו לאדם אחד ליתן לו מתנה, אינם יכולים לחזור בהם אפילו אם היא מתנה מרובה.
<h3>י</h3>
מי שהיה לו חוב אצל חבירו וא״ל מכור לי מטלטלין אלו ד) בחוב שיש לי אצלך ורצה המוכר, יש אומרים שהרי זה כמי שנתן דמים וכל החוזר בו מקבל מי שפרע, ויש חולקים, ואומרים דאינו קונה אלא בהנאת מחילת מלוה, אפילו לא מחל לו לגמרי רק ה) שהרויח לו זמן הפרעון ואמר ליה יקנה לי חפץ שלך בהאי הנאה הוי כנותן לו מעות (טור בשם הרא״ש) .
<h3>יא</h3>
ראובן שהיה חייב לשמעון מנה, ואמר שמעון לראובן מטלטל זה אמכור לך במנה ונתן לו ראובן המנה, יכול שמעון לומר מנה זה ו) אני גובה בחובי והחפץ לא אתן לך ואיני במי שפרע, אבל אם אמר ליה ראובן הא לך עוד מנה ותן לי החפץ, צריך ליתן או יקבל מי שפרע.
הגה:אע״פ שבדברים בלא מעות יכול לחזור בו ואין צריך לקבל עליו מי שפרע, מכל מקום ראוי לאדם לעמוד בדיבורו אע״פ שלא עשה שום קנין רק דברים בעלמא, וכל החוזר בו בין לוקח בין מוכר אין רוח חכמים נוחה הימנו, והני מילי בחד תרעי אבל בתרי תרעי אין זה ממחוסרי אמנה, וכל האומר לתת לחבירו מתנה מועטת ולא נתנה לו הרי זה ממחוסרי אמנה (הכל בטור) וע׳ לקמן סימן רמט, ויש אומרים דאפילו בתרי תרעי אסור לחזור ואם חזר בו יש בו משום מחוסרי אמנה (נ״י פרק הזהב והמגיד פ״ו דמכירה וב״י בשם התוס׳ ורבנו ירוחם נ״ט ח״ד) , וכן נראה עיקר.
<h2>סימן רה</h2>
<h3>הק'</h3>
דין מוכר מחמת אונס ומסר מודעה ובטלה. ובו יב סעיפים
<h3>א</h3>
מי שאנסוהו עד שמכר ולקח דמי המקח, אפילו תלוהו עד שמכרו ממכרו ממכר בין במטלטלים בין בקרקע, שמפני אונסו גמר והקנה, אע״פ שלא לקח הדמים בפני העדים.
הגה:ויש חולקין: וסבירא להו דבעינן שראו העדים נתינת המעות אבל הודאתו לחוד לא מהני (טור וראב״ד פ״י דמכירה) , ויש אומרים דבעינן דוקא שנתן לו המעות, אבל אם נתן לו שטר עליו אינו קונה (ב״י בשם הראב״ד לדעת הרי״ף) , ויש חולקין (ב״י לדעת הרי״ף והרא״ש) לפיכך: אם מסר מודעא קודם שימכור ואמר א) לשני עדים דעו שזה שאני מוכר חפץ פלוני או שדה פלוני לפלוני מפני אונס, הרי המכר בטל ואפילו החזיק כמה שנים מוציאים אותה מידו ומחזיר הדמים, וצריכים העדים לידע שהוא מוכר מפני האונס ושהוא אנוס ודאי לא שיסמכו על פיו, וכל מודעא שאין כתוב בה אנו העדים ידענו שפלוני זה אנוס היה אינו מודעא.
<h3>ב</h3>
במה דברים אמורים במכר, אבל במתנה או מחילה אין צריכין להכיר אונסו.
<h3>ג</h3>
ב) פשרה דינה כמכר ומחילה דינה כמתנה, מתנה שכתוב בה אחריות נכסים דינה כמכר (ריב״ש סי׳ רן) .
<h3>ד</h3>
יש מי שאומר דהא דאמרינן דכשלא מסר מודעה ממכרו ממכר, אם הוא בקרקעות אפילו לא נתן לו כל שוויו לפי שאין אונאה לקרקע, אבל במטלטלים כיון שיש בו כדי אונאה או כדי בטול מקח אין כאן תורת מקח, והני מילי כשאינו כופהו אלא על המכירה אבל בסכום המעות אינו כופהו, אבל אם כופהו ליתן לו בפחות משוויו אף בקרקע, אין כאן תורת מקח והוי כמו שאנסוהו ליתן שאינה מתנה מיהו ג) לענין זה הוי כמכר, דאם מסר מודעא בעינן שידעו העדים באונסו כמו במכר (ריב״ש סימן קכז) .
<h3>ה</h3>
יש מי שאומר שאפילו אמר כתבו לי שמסרתי מודעא בפניכם, וכשיודע על פי עדים האונס שאנסוני ד) יצטרף עדותכם לבטל המקח, אין שומעין לו מיהו אם כבר נכתבו המודעא והביא אחר כך ראיה דאנוס היה, המכירה בטלה (ב״י) .
<h3>ו</h3>
במה דברים אמורים שצריך שידעו שהוא אנוס במוכר או בעושה פשרה, אבל במתנה או במחילה, אם מסר מודעא קודם אע״פ שאינו אנוס הרי המתנה בטלה, שאין הולכים ה) במתנה אלא אחר גלוי דעת הנותן, שאם אינו רוצה להקנות בכל לבו לא קנה המקבל מתנה, והמחילה מתנה היא.
<h3>ז</h3>
ו) אחד האונס את חבירו בשהכהו או תלאו עד שמכר, או שהפחידו בדבר שאפשר לו לעשות.
הגה:בין אונס הגוף בין אונס ממון, מיהו יש חולקין וסבירא להו דאם הפחידו לאו כלום הוא דעביד אינש דגזים ולא עביד (מהרי״ק שורש קעו) , בין בידי עכו״ם בין בידי ישראל הרי זה אונס, ומעשה באחד ששכר פרדס מחבירו לעשר שנים ולא היה שטר חוב ביד המשכיר, ואחר שאכלו השוכר ג׳ שנים אמר לו אם לא תמכרנו לי אכבוש שטר שכירות ואטען שהוא לקוח בידי, ואמרו חכמים שהוא אונס, וכן כל כיוצא בזה, לפיכך: אם תבעו המשכיר בבית דין וכפר בו וטען שהפרדס שלו, ואחר כך מסר המשכיר מודעא, ואחר כך מכר לשוכר שכפר בו, הרי הממכר בטל שהרי יש לו עדים שהוא אנוס, והם העדים שכפר בב״ד והם הם עידי המודעא, וכן כל כיוצא בזה.
<h3>ח</h3>
במה דברים אמורים, באונס שהרי הוא חמסן מפני שכופה את המוכר למכור שלא ברצונו, אבל הגוזל והוחזק בגזלן ואחר כך לקח שדה שגזל, אין המוכר צריך למסור מודעא כמו שיתבאר.
<h3>ט</h3>
עידי המודעא יש להם לחתום הם עצמם באותו הממכר שנמסר להם המודעא עליו ואין בכך כלום, ואפילו אמר להם בפני האנס ברצוני מכרתי בלא אונס הוי המודעא קיימת, כשם שאונסו שמכר בלא רצון כך אונסו עד שאמר ברצוני אני מוכר, ע״ל סימן מו אי נאמנים לומר מודעא היה דברינו.
הגה:שטר מודעא שאין בו זמן, ואין העדים כאן ולא ידעינן אי נעשית קודם המכר או אחר כך, המודעא כשרה ומבטלת המקח מאחר דידעינן באונסיה ז) מסתמא מסר מודעא קודם לכן (מ״כ במרדכי ישן ודעת עצמו) .
<h3>י</h3>
וכן אם הודה בפניהם שלקח הדמים אחר שמסר מודעא על כך, אינו חייב להחזיר כלום שהאנס אנסו עד שיודה והעדים כבר ידעו שהוא אנוס, אבל אם מנה הדמים בפניהם חייב להחזיר.
<h3>יא</h3>
העידו עליו עידי המכר שביטל המודעא הרי המודעא בטלה, ואם אמר לעידי המודעא הוו יודעים שכל קנין שאני לוקח לבטל המודעא שהכל בטל, ואיני אומר כך אלא מפני האונס שאתם יודעים, ואין ברצוני להקנות לזה האנס לעולם, הרי המכר בטל ואע״פ שקנו מידו לבטל המודעא.
הגה:מיהו אם חזר ובטל כל הבטולין שעשה בתחילה י״א דמהני (טור בשם הרא״ש) , וכן נוהגין לכתוב בשטרות לבטל כל מודעי דנפיק מגו מודעי עד עולם (ר״ן פרק הכותב) , ודוקא במכר אבל במתנה כל זמן דידעינן באונסיה אע״ג דבטל מודעא לא הוי מתנה, אבל ח) אי לא ידעינן אונסיה מהני ביטול מודעא אף במתנה (טור בשם הרא״ש וב״י בשם תוס׳ ור״ן ומהרי״ק שורש קיח) , וכן אם הודה באיזה דבר שאינו חייב הוי כמתנה לכל דבר (ב״י בשם הרשב״א) .
<h3>יב</h3>
באיזה אונס אמרו שהוא מבטל המקח באונס דאתי ליה מאחריני, אבל באונס דאתי ליה מנפשיה כגון מי שמוכר מפני שהוא דחוק למעות לא, ואפילו באונס דאתי ליה מאחריני דוקא שאנסוהו למכור, אבל לא אנסוהו למכור אלא ליתן מעות ומחמת שלא היו לו המעות הוצרך למכור, לא הוי אונסא וזביניה זביני, וכל זה מיירי באנסוהו למכור דאמרינן אגב אונסיה גמר ומקני, אבל ט) אנסוהו לקנות אינו קנין (ב״י בשם עיטור) .
<h2>סימן רו</h2>
<h3>הק'</h3>
דין כשאמכור אמכור לך במאה ומכר לאחר ביותר או שאמר אמכרנה לך כמו שישומו אותו בית דין. ובו ד סעיפים
<h3>א</h3>
האומר לחבירו כשאמכור שדה זו הרי היא א) מכורה לך מעכשיו במנה, וקנה מידו על כך ולאחר זמן מכרה לאחר במאה, קנה הראשון, לא הזכיר סכום רק אמר לו כשאמכרנה אמכור לך, לא קנה הראשון (טור) , וכן אם מכרה ביותר על מנה קנה האחרון, שלא אמר לו אלא כשאמכור שיהיה מוכר מדעתו כבתחילה, וזה לא היה רוצה למכור, ולא מכר אלא מפני התוספות שהוסיף זה, ונמצא כמי שנאנס ומכר.
הגה:וכל זה מיירי שאמר בלשון כשאמכור אמכור לך וכו׳, אבל אמר לא תמכור אלא לי (מהרי״ק שורש נ) או שהתנה בפירוש שאף אם יתנו לו יותר ממה שקצב ימכור לו, תנאו קיים (הגהות מרדכי פרק איזהו נשך והמגיד פ״ח דמכירה) .
<h3>ב</h3>
אמר לו כשאמכרנה הרי היא קנויה לך מעכשיו כמו שישומו בית דין של שלשה אפילו על פי שנים מהשלשים, אמר לו כמו שיאמרו שלשה עד שיאמרו השלשה.
<h3>ג</h3>
וכן אם אמר כמו שישומו אותה בית דין ארבעה, עד שישומו הארבעה כולם ויסכימו וימכור לאחר כמו שיסכימו, ואחר כך קנה הראשון.
<h3>ד</h3>
שמו אותה שלשה או ארבעה, ואמר המוכר עד שיבואו ג׳ אחרים או ד׳ וישומו, אין שומעין לו שהרי קנו מידו תחילה שמכר מעכשיו.
הגה:אבל ב) לא מכר מעכשיו, אע״פ שקנו מידו שכשימכור יהא מוכר לו, לא קנה דהוי קנין דברים כמו שנתבאר לעיל סימן רג, ועוד דהוי אסמכתא כמו שנתבאר בסימן רז.
<h2>סימן רז</h2>
<h3>הק'</h3>
המוכר נכסיו על תנאי ודיני אסמכתא והמחייב עצמו בדבר שאינו חייב בו. ובו כא סעיפים
<h3>א</h3>
המקנה לחבירו בין קרקע בין מטלטלים והתנה תנאים שאפשר לקיימם, בין שהתנה המקנה בין שהתנה הקונה, מיהו יש אומרים דאם התנה המוכר טובת הלוקח, אין זה תנאי דלא הוי אלא פטומי מילי, והני מילי שמכר לו בתחילה סתם וקודם שנגמר המקח לגמרי הטיל המוכר תנאי, אבל אם בתחילה אמר המוכר על תנאי כך וכך אני מוכר לך, אע״פ דהוי טובת הלוקח מכל מקום לא קנה רק אדעתא דהכי והוי תנאי גמור, וכן אם התנו תנאי ואחר כך כתבו השטר, סתם ודאי על תנאי הראשון כתבוהו (טור בשם הרא״ש והגהות מרדכי פרק איזהו נשך וב״י בשם תוס׳ ותלמידי רשב״א) , אם נתקיימו התנאים נקנה הדבר שהוקנה, ואם לא נתקיים התנאי לא קנה, וכבר נתבאר משפטי התנאי בטור אבן העזר (סימן לח וסימן קמד וע״ל סימן רמא מדיני תנאי) .
<h3>ב</h3>
יש אומרים דהני מילי כשקנה בדרך מהדרכים שקונים בהם והרי יש עליו לקיים התנאי, אבל אם לא קנה עתה והתנה עמו שאם נתקיים התנאי הזה יקנה ואם לא נתקיים לא יקנה, אע״פ שנתקיים התנאי לא קנה א) שזו אסמכתא היא ולא קניה, אלא אם כן אמר לו קנה מעכשיו וקנו מידו על כך.
<h3>ג</h3>
מי שמכר חצירו או שדהו ופירש בשעת המכירה שהוא מוכר כדי לילך למקום פלוני או מפני המטר שנמנע כדי לקנות חטים בדמיו הרי זה כמוכר על תנאי, לפיכך: אם ירד המטר אחר שמכר, או באו חטים והוזלו, או נמנע הדרך לעלות לאותה הארץ, או לא נסתייע לו לעלות או לקנות החטים, הרי זה מחזיר לו הדמים ותחזור לו הקרקע, שהרי פירש שאינו מוכר אלא לעשות דבר פלוני והרי לא נעשה, וכן כל כיוצא בזה.
הגה:ודוקא במוכר קרקעותיו, אבל במוכר מטלטלים לא מהני גילוי דעתו עד שיתנה בדיני תנאי (טור בשם רש״י) .
<h3>ד</h3>
אבל המוכר סתם, אע״פ שהיה בלבו שמפני כך וכך הוא מוכר, ואע״פ שנראים הדברים שלא מכר אלא לעשות כך וכך ולא נעשה, אינו חוזר שהרי לא פירש ודברים שבלב אינם דברים, ואע״פ שקודם מכירה אמר שהוא מוכר על דעת לעשות כך וכך, כיון דבשעת המכירה לא אמר אינו חוזר.
הגה:מיהו אי איכא אומדנא דמוכח נתבטל המקח (תוספות והרא״ש כלל פה) , ויש אומרים דבמתנה דברים שבלב הויין דברים (הגהות אלפסי פרק אלמנה ניזונית) .
<h3>ה</h3>
מי שהקנה לחבירו והתנה עליו על מנת שתתן מקח זה או תמכרנו לפלוני, אם נתנו או מכרו לאותו פלוני קנה, ואם לא קיים התנאי ומכרו לאחר או שלא מכרו ולא נתנו בזמן שקבע לו לא קנה, וכן המוכר או הלוקח שהתנה שיחזיר לו המקח בזמן פלוני או כשיתן המעות, הרי המכר קיים ויחזיר כמו שהתנה, ואי נתן לו בעל כרחו אי מקרי נתינה וקיום התנאי ע״ל סימן קך.
<h3>ו</h3>
מכר קרקע והתנה המוכר שיחזירנו לו כשיהיו לו מעות צריך להחזירו לו כשיביא לו מעותיו, לפיכך אסור ללוקח לאכול פירות דהוה ליה הנך זוזי כהלואה גביה.
<h3>ז</h3>
מכר לו סתם וא״ל הלוקח מדעתו כשיהיו לך מעות תביאם לי ואני אחזור לך קרקע זו, הרי התנאי קיים והלוקח אוכל פירות, ואין בזה אבק ריבית שהרי מעצמו חייב עצמו בתנאי זה.
<h3>ח</h3>
מעשה באשה ששלחה שליח לקנות לה קרקע משמעון שהיה קרובה, ואמר שמעון המוכר לראובן השליח אם יהיו לי מעות תחזיר לי פלונית קרובתי קרקע זו, השיב ראובן ואמר לו אתה ופלונית קרובים כמו אחים, כלומר הדבר קרוב שהיא תחזור לך ואינה מקפדת על כך, ובא מעשה לפני חכמים ואמרו זה השליח לא קנה כלום, שהרי לא סמכה דעתו של קרוב זה על דברי השליח מפני שלא השיבו תשובה גמורה, ונמצא שלא גמר והקנה.
<h3>ט</h3>
הלוהו על שדה מאה זהובים והוא שוה יותר, ויש אומרים אפילו לא שוה יותר בכהאי גוונא מיקרי אסמכתא (ב״י) , ואמר לו ב) אם לא תפרעני עד שלשה שנים יהיה שלי, הוי אסמכתא ולא קנה, אבל אם אמר לו אם לא תפרעני עד שלשה שנים תהא שלי מעכשיו, קנה.
הגה:ויש אומרים דאם בתחילה כשמשכנה הקפיד שלא למשכן רק זו הקרקע קנה אפילו בלא מעכשיו (טור) , וכן אם אמר ליה אם לא אפרע לך לא יהא לך פרעון אלא מזו, הוי אפותיקי וקנה ולא יוכל לסלקו אלא במעות.
<h3>י</h3>
כל היכא דלא קנה השדה משום דהוי אסמכתא מנכה כל הפירות שאכל מפני שהם רבית של תורה, ויש אומרים דפירות שאכל תוך ג׳ שנים אינו מנכה, דלא הוי אלא אבק ריבית.
הגה:אבל מה שאכל אחר שלשה צריך להחזיר (טור וב״י בשם הראב״ד והרא״ש והתוספות) , וכן בכל דבר שלא קנה משום אסמכתא, אע״ג שבא לידו צריך להחזיר משום דהוי בטעות (מרדכי ונ״י פרק איזהו נשך) , ויש חולקים ואומרים דאם בא ליד הקונה קנה ג) ולא הוי מחילה או נתינה בטעות, ודוקא פירות שאכל לאחר ג׳ צריך להחזיר משום דהוי ביה קצת איסור ריבית דהוי דרך הלואה, אבל בלאו הכי קנה (הרא״ש כלל עב סימן א וריב״ש סימן שלה) .
<h3>יא</h3>
ד) הנותן ערבון לחבירו ואמר ליה אם אני חוזר בי ערבוני מחול לך, והלה אומר אם אני חוזר בי אכפול לך ערבונך, אם חזר בו הלוקח קנה זה הערבון שהרי הוא תחת ידו, ואם חזר בו המוכר אין מחייבין אותו לכפול הערבון, שזו אסמכתא היא ולא קנה.
הגה:ויש חולקין וס״ל דאפילו אם חזר בו הלוקח לא קנה המוכר, ואע״פ שהוא בידו אסמכתא לא קניא (טור בשם רש״י וראב״ד וב״י בשם הרא״ש) , וכל שכן אם התפיסו ביד שליש.
<h3>יב</h3>
וכן מי שפרע מקצת חובו, והשליש השטר ואמר ליה אם לא נתתי לך עד יום פלוני תן לו שטרו והגיע הזמן ולא נתן לו, לא יתן השליש את השטר שזו אסמכתא היא.
<h3>יג</h3>
וכן תנאים שמתנים בני אדם ביניהם, אע״פ שהם בעדים ובשטר אם יהיה כך או אם תעשה כך אתן לך מנה או אקנה לך בית זה ואם לא יהיה או לא תעשה לא אקנה ולא אתן לך, אע״פ שעשה או שהיה הדבר לא קנה, שכל האומר אם יהיה אם לא יהיה לא גמר והקנה, שהרי דעתו עדיין סומכת שמא יהיה או שמא לא יהיה.
הגה:ויש אומרים דג׳ חלוקין בדיני אסמכתא: דכל מה שאין בידו ותלוי ביד אחרים, כגון שא״ל קנה לי יין ממקום פלוני ואם לא תקנה תחייב לי בכך וכך, דזה אינו תלוי בו דדילמא לא ירצו למכור לו, הוי אסמכתא בכל ענין ולא קנה, ומה שיש בידו לעשות, אם לא גזים כגון שאמר אם אוביר ולא אעבוד אשלם במיטב לא הוי אסמכתא וקניא, אבל אי גזים ואמר אם לא אעבוד אשלם אלפא זוזי, הוי אסמכתא ולא קניא, לפיכך: כשמוכר מקנה ללוקח על תנאי אם תעשה לי כך תקנה הוי אסמכתא כיון שקיום התנאי אינו תלוי ביד המוכר רק ביד הלוקח, אבל אם אין בידו לגמרי ולא ביד אחרים, כגון המשחק בקוביא וכיוצא בו שאינו יודע אם ינצח או לא ואפילו הכי התנה, ודאי גמר ומקני מספק, במה דברים אמורים: כששוחקין במעות מוכנים, אבל אם שוחקים באמנה אין מוציאין ממנו מה שהפסיד (טור בשם ר״י) , ויש אומרים ה) אפילו נתן לו משכון על המעות לא מהני, דמעות אין כאן משכון אין כאן כמו שנתבאר לעיל סימן קץ סעיף ט, אבל כשמעות מוכנין על הדף מותר לשחוק ואין בו אסמכתא (מרדכי פרק זה בורר) , ודלא כיש חולקין ואוסרין לשחוק בכל ענין (הגהות מרדכי הנ״ל) , ויש אומרים דאינו מותר רק כשהדף שהמעות מונחים עליו קנוי לשניהם (תוס׳ פרק הנ״ל ב״י בשם ר״י) וע״ל סימן שע, ולא מקרי אסמכתא אלא כשעיקר הדבר תולה בתנאי, אבל מי שמחייב עצמו לחבירו ואומר אם יהיה בחיים יתן לו ואם לאו יתן ליורשיו, זה לא מקרי אסמכתא דהא עכ״פ חייב ליתן לו וכן כל כיוצא בזה (ב״י בשם תשובת רשב״א) , יש אומר הא דמשחק בקוביא לא הוי אסמכתא הוא מטעם דמאחר ששניהן מתנין זה כנגד זה ולא אחד יוכל להפסיד אגב דבעי למקני גמר ומקני, ולכן כל שנים שהמרו זה עם זה קנו אם קנו מידן, ודוקא שאין בידן גם כן אבל מה שבידן לא כמו שנתבאר גבי ערבון בסמוך סעיף יא (טור ומרדכי פרק איזהו נשך בשם ר״ת) , ואפילו בזה יש חולקין, ולכן הוצרכו לתת טעמים אחרים גבי משחק בקוביא וקנסות שדוכין לקמן סעיף טז.
<h3>יד</h3>
כל האומר קנה מעכשיו אין כאן אסמכתא כלל וקנה, שאילו לא גמר להקנות לא הקנהו מעכשיו, כיצד: אם באתי מכאן ועד יום פלוני קנה בית זה מעכשיו וקנו מידו על כך, הרי זה קנה אם בא בתוך הזמן וכן כל כיוצא בזה.
הגה:ויש אומרים דמעכשיו לחוד לא מהני לסלק אסמכתא אלא בעינן גם כן שיקנו ממנו בב״ד חשוב ומעכשיו (תוס׳ והרא״ש ומרדכי פרק איזהו נשך) , ויש אומרים דכל האומר על מנת כאומר מעכשיו דמי לענין אסמכתא (ב״י לדעת הרמב״ן) , ויש חולקין, אם האסמכתא היא בדרך קנס לא אמרינן על מנת כמעכשיו דמי (ב״י בשם תשובת רשב״א סימן תתקח ואלף קמט) .
<h3>טו</h3>
אסמכתא שקנו עליה בבית דין חשוב הרי זה קנה, וכל שלשה דבקיאי בדיני אסמכתא מקרי בית דין חשוב לענין זה (טור בשם הרא״ש והרא״ש כלל עב סימן ה) , ויש אומרים דבעינן בית דין חשוב שבעיר או המומחה לרבים (מרדכי פרק א״ג והמגיד פי״א דמכירה) , ואם צוה לכתוב בשטר שקנו ממנו בבית דין חשוב אע״ג דלא קנה מהני, דהודאת בעל דין כמאה עדים דמי, ואפילו לא אמר בפירוש אלא צוה לכתוב שטר חוב (נ״א טוב) מהני כאלו פירוש בהדיה (הגמי״י פי״א דמכירה ותשובת מיי׳ דקנין סימן ד ועיין לעיל סימן סא סעיף ה) , והוא שיתפיס זכיותיו בבית דין והוא שלא יהיה אנוס, כיצד: הרי שהתפיס שטרו או שברו בבית דין וקנוי מידו שאם לא יבוא ביום פלוני ינתן שטר זה לבעל דינו, והגיע היום ולא בא הרי אלו נותנים, והוא שיהיה בבית דין חשוב, ויש אומרים אע״ג דלא התפיס זכיותיו מהני הואיל וקנו ממנו בב״ד חשוב, וכתב הרא״ש דהכי נהיגי עלמא, ואם עכבו נהר או חולי לא יתנו וכן כל כיוצא בזה, ונתבאר תשלום דין זה בסימן נה ובסימן כא.
הגה:ויש אומרים דאם השלישו משכנות זה כנגד זה במשפטי עכו״ם ובשטרותיהן, קנו אפילו באסמכתא משום דינא דמלכותא דינא (ב״י בשם רשב״א ועיין לעיל סימן סח) .
<h3>טז</h3>
כשהיו חכמי ספרד רוצים להקנות באסמכתא כך היו עושין: קונין מזה שהוא חייב לחבירו מאה דינרים, ואחר שחייב עצמו קונים מבעל חובו שכל זמן שיהיה כך או שיעשה כך הרי חוב זה מחול לו מעכשיו ואם לא יהיה או לא יעשה הריני תובעו בממון שחייב עצמו בו, ועל דרך זה היו עושים בכל התנאים שבין אדם לאשתו בשידוכים ובכל הדברים הדומים להם, וכן אנו נוהגים.
הגה:ודרך זה מהני בכל דבר ובכל ענין, ויש מקומות שנהגו לכתוב שני שטרי חובות גמורים ונותנין שתיהן לשליש, ואיזה צד שיעבור יתן שתי השטרות לכשנגדו, ויש אומרים שקנס שעושים בשידוכים לקנוס החוזר בו לא הוי אסמכתא, כי כדאי הוא שיתחייב החוזר בו בקנס לדמי הבושת שבייש את חבירו, וכן המנהג פשוט בכל גלילות אלו, ז) ומיהו קנין צריך (מרדכי פרק א״נ) וכן נוהגין, וכן אם המלמד קבל עליו בעת שהשכירוהו קנס אם יחזור בו, ולא נמצא מלמד אחר מזומן אינו אסמכתא.
<h3>יז</h3>
שנים שהתנו ביניהם לקיים דבר אחד, ונתנו ערבונות לקנס שמי שיחזור בו שיזכה חבירו בעירבון, לא יאמר אם אני חוזר בי אתן לך כך וכך והרי זה משכון על הממון שאתחייב לך אם אחזור בי, אלא יקנה לו בסודר דלא כאסמכתא ובבית דין חשוב כדי שיתחייב לו מן הדין אם יחזור בו, ואז יתן לו החפץ במשכון ואז יחול השעבוד על המשכון כיון שנתחייב לו בקנס אם יחזור בו, או יאמר אם אחזור בי ח) תזכה בכך וכך ממון בגוף חפץ זה.
<h3>יח</h3>
שטר שכתוב בו אם לא יפרע לזמן פלוני שיתחייב כך וכך ממון, וכתוב בסוף השטר דלא כאסמכתא ודלא וכו׳, אין זה מוציאו מידי אסמכתא ולא קנה כן נראה לדון, אע״ג דיש חולקין המוציא מחבירו עליו הראיה.
<h3>יט</h3>
ט) נדר ושבועה ותקיעת כף מהני אפילו באסמכתא.
הגה:ועיין לקמן סימן רט סעיף ד, וכן י) אם כתוב בשטר שקבל עליו בח״ח ובש״ד וכמו שנתבאר לעיל סימן זה סעיף טו לענין ב״ד חשוב כנ״ל אע״פ שיש מי שחולק (ריב״ש סימן שפו) , ואם נדר איזה דבר באסמכתא לצדקה או להקדש קונה כמו שנתבאר בי״ד סימן רנח סעיף י.
<h3>כ</h3>
המחייב עצמו לחבירו בלא תנאי, אע״פ שלא חייב לו כלום חייב כמו שנתבאר בסימן מ, ואין בזה משום אסמכתא.
<h3>כא</h3>
חייב עצמו בדבר שאינו קצוב, כגון שאמר הריני חייב לזון אותך או לכסותך חמש שנים, להרמב״ם לא נשתעבד וכל האחרונים חלקו עליו (ועיין לעיל סימן ס סג) .
<h2>סימן רח</h2>
<h3>הק'</h3>
מקח שנעשה בצד איסור. ובו סעיף אחד
<h3>א</h3>
א) מקח שנעשה באיסור, כגון: שהוסיף בשווי המקח בשביל המתנת המעות, או שפסק קודם שיצא השער ולא היה לו למוכר, וכן אם נשבע או נדר שלא למכור ועבר ומכר (עיין בבית יוסף) , ונתקיים בקנין או באחד מדרכי ההקנאות, המקח קיים ויתן כשער של היתר ואין אחד מהם יכול לבטל המקח, ומיהו הלוקח יכול לחזור בו שלא ליתן כשער היוקר, ואין חילוק בזה בין מקח או מתנה או מחילה או שאר דברים (כ״כ ב״י) .
<h2>סימן כט</h2>
<h3>הק'</h3>
המקנה דבר שאינו מסויים או שלא בא לעולם. ובו י סעיפים
<h3>א</h3>
המקנה לחבירו דבר שאינו מסויים, אם היה מינו ידוע אע״פ שאין מדתו ומשקלו ידוע הרי זה קנה, ואם אין מינו ידוע לא קנה, כיצד: ערימה זו של חטים אני מוכר לך בכך וכך, מרתף זה של יין אני מוכר לך בכך וכך, שק של תאנים אני מוכר לך בכך וכך, אע״פ שאין מדת הערימה ידועה ולא מנין הקנקנים ולא משקל התאנים ידוע, הרי זה ממכרו קיים אע״פ שנמצא חסר או יתר על האומד שהיה בדעתם, ויש להם אונאה לפי שער שבשוק.
<h3>ב</h3>
אבל האומר לחבירו כל מה שיש בבית זה אני מוכר לך בכך וכך, וכל מה שיש בתיבה זו או בשק זה אני מוכר לך בכך וכך ורצה הלוקח ומשך, אין כאן קנין, שלא סמכה דעתו של לוקח שהרי אינו יודע מה שיש בו אם תבן או זהב, ואין זה אלא כמשחק בקוביא, וכן כל כיוצא בזה.
הגה:ויש אומרים דהוא הדין שנים שהחליפו על כל אשר להם, וע״ל סוף סימן רג, וע״ל סימן רמא ס״ד מדין המוכר דבר שאינו מסויים.
<h3>ג</h3>
המוכר לחבירו בעשרה דינרים חטים ולא פסק כמה סאה מכר לו, נותן לו כשער שבשוק בשעת המכירה, וכל החוזר בו מאחר נתינת הדמים ולא רצה כשער שהיה בשוק בשעת נתינת המעות, מקבל מי שפרע.
<h3>ד</h3>
אין אדם מקנה דבר שלא בא לעולם, בין במכר בין במתנת בריא בין במתנת שכיב מרע, כיצד: מה שתוציא שדה זו מכור לך, מה שיוציא אילן זה נתון לך, תנו מה שתלד בהמה זו לפלוני, או שאמר מה שתלד פרתי או שפחתי מכור לך או נתון לך, לא אמר כלום, א) אפילו היתה הפרה או השפחה מעוברת לא קנה כלום, מיהו גבי אילן ב) אם חנטו הפירות מקרי בא לעולם (רש״י פרק איזהו נשך) , ויכול לחזור בו ג) אפילו אחר שתלד הפרה או השפחה ואחר שגדלו פירות האילן ובאו לעולם, ואם קדם הלוקח ה) ותפס הפירות אין מוציאין, והוא הדין בשאר דברים שלא בא לעולם, ואפילו לא תפס ו) אלא כתב ליה שטר ומסר ליה השטר כמאן דתפיס דמיא (ת״ה סימן שך בשם הגמי״י פכ״ב דמכירה) , ואם מכר האילן לפירותיו או פרה ושפחה לעובריהם, קנה מיד ואין שום אחד מהם יכול לחזור בו.
הגה:האומר לחבירו שיקנה ממנו דמי היין כשימכור היין, מקרי דבר שלא בא לעולם (מרדכי דגיטין פרק האומר) , ויש אומרים דכל זה מיירי במקנה לו סתם, אבל אם אומר ז) שיקנה כשיהיה בעולם, קנה אע״פ שעכשיו אינו בעולם (מרדכי ר״פ י״נ) , ויש חולקין (מרדכי ר״פ יש נוחלין ור״פ מי שמת) , ואע״ג דאין אדם יכול להקנות דבר שלא בא לעולם, מכל מקום יכול לשעבדו (תוספות פרק מי שמת) , ויש חולקין (נ״י פרק איזהו נשך בשם תלמידי רשב״א) , אבל הוא עצמו יכול להתחייב כמו שנתבאר לעיל סימן ס סעיף ו. מי שמקנה לחבירו דבר שלא בא לעולם עם דבר שבא לעולם, יש אומרים דדמי לקני את וחמור כמו שיתבאר לקמן סוף סימן רי (מרדכי פרק מי שמת) , ואם נשבע לקיים המקח, אע״פ שלא בא לעולם צריך לקיים שבועתו כדלעיל סימן רז סעיף יט וסימן עג סעיף ח, ומיהו אינו נקנה בקנין (ע״ל סימן רכב) , ולכן אם לא נוכל לכוף אותו לקיים שבועתו כגון שמת אין הקנין כלום, וכן אם שאל על שבועתו (ריב״ש סימן שנה ושמה ושפז) , וכשם שאין אדם יכול להקנות דבר שלא בא לעולם ח) כך אינו יכול למחול דבר שלא בא לעולם (תשו׳ ר״ן שי׳ כג) .
<h3>ה</h3>
דבר שבא לעולם אלא שאינו ברשותו, דינו כדבר שלא בא לעולם שלא קנה ויכול כל אחד מהם לחזור בו, ויתבאר עוד בסימן ריא.
הגה:מכל מקום, אם טרח המוכר וקנה הדבר שמכר, צריך לקיים מקחו כי אדעתא דהכי טרח וקנה כדי דליקום בהמנותיה (ת״ה סימן שכ) .
<h3>ו</h3>
הפוסק על שער שבשוק וקיבל דמים, ולא היה אותו המין שפסק עליו ברשות מוכר, חייב לקנות וליתן ללוקח מה שפסק, ואם חזר בו ט) מקבל מי שפרע.
הגה:אבל אם פסק עמו עד שלא יצא השער שהמקח נעשה באיסור, חוזר בו ואין לו לקבל מי שפרע (נ״י דב״מ ורבנו ירוחם נ״ט ח״ד) .
<h3>ז</h3>
כשם שאין אדם מקנה דבר שלא בא לעולם י) כך אינו משייר דבר שלא בא לעולם, כיצד: מכר שדה לראובן ושייר מפירותיו לשמעון דבר ידוע בכל שנה, לא קנה שמעון כלום מהפירות, אבל אם שייר לעצמו בעין יפה שייר.
הגה:ואין חילוק בזה בין מכר מתנה הן מתנת בריא הן שכיב מרע (ר״ן פרק מי שמת בשם הרשב״א) , ויש חולקין במתנת שכיב מרע (שם בשם הראב״ד ב״י ב הדעות, וע״ל סימן ריב סעיף ג) , ואמרינן דשייר מקום הפירות אע״פ שלא פירש, ואפילו מכר לוקח זה השדה לאחר, חלקו של זה המוכר אינו יכול למכור וצריך ליתן לו כל מה ששייר, ואם אמר כל זמן ששדה זה בידך, כשמכרה לאחר פקע כחו של מוכר ראשון, ואפילו אם חזר הלוקח ראשון וקנה מלוקח שני אינו נותן למוכר ראשון כלום, ואם מת מוכר ראשון אין לבניו כלום, אפילו מת בעודה ביד לוקח ראשון, אלא אם כן פירש לי וליורשי.
הגה:יש אומרים דוקא שאינו משייר דבר מסויים, דאז לא הוי רק כתנאי בעלמא ולכן צריך לפרש לי וליורשי, אבל שייר לעצמו דבר מסויים כגון בית ואומר על מנת שדיוטא אחת שלי, יורשין בניו זכותו אחריו (ב״י בשם הרמב״ן) .
<h3>ח</h3>
אע״פ שצריך ליתן לו הפירות ששייר, אם לא יתנם לו אין המקח מתבטל בכך, אבל אם מתנה על מנת שתתן לי או לפלוני מהפירות כך וכך בכל שנה, אז קיום המקח תלוי בו, ואם לא יתן לו כמו שהתנה יתבטל המקח.
הגה:דאע״ג דאין אדם מקנה דבר שלא בא לעולם, מכל מקום יכול להתנות על דבר שלא בא לעולם (טור סי״ב והמרדכי פ״ק דמציעא) , יא) וכן לסלק עצמו יב) וכחו יג) מדשלב״ל הואיל ועדיין לא זכה בו (מרדכי ר״פ הכותב) ועיין באבן העזר סימן צב, יש אומרים דאע״ג דאין אדם מקנה דבר שלא בא לעולם, מכל מקום אם הוא ג״כ רוצה לקנות מקני גם כן, ולכן שנים שהקנו זה מזה על מתנה שיקבל אחד מהן, מאחר שלכל מי שיתן יחלוק עם חבירו דקנה (הגהות מרדכי דב״ב) , וע״ל סימן קעו סעיף ג דיש חולקין.
<h3>ט</h3>
מכר או נתן דקל לאחד ופירותיו לאחר, לא שייר מקום הפירות וראשון קנה דקל ופירותיו, ושני לא קנה כלום.
<h3>י</h3>
אמר לאחד קנה דקל חוץ מפירותיו, שייר לעצמו גם מקום הפירות שהם הענפים, ואין ללוקח אלא הגזע לכשייבש.
<h2>סימן רי</h2>
<h3>הק'</h3>
המקנה לעובר שלו או לעובר אחר. ובו ג סעיפים
<h3>א</h3>
אין אדם מקנה למי שלא בא לעולם, לפיכך המזכה לעובר של אחר לא קנה, ואפילו אמר לכשיולד יזכה.
הגה:ודלא כיש חולקין וסבירא להו דאם לא מת או חזר המזכה עד שיולד א) וקנאו במשיכה וישנו עדיין ברשות הזוכה כשיולד, אז זכה ב) אם אמר כשיולד (הרמ״ה וע״ל סימן רכב טור בשם הרא״ש ור״ח) , ג) ואם היה בנו, קנה אפילו לא אמר לכשיולד, והוא שתהיה אשתו כבר מעוברת בשעת המתנה, ד) ובן בנו כאחר דמי (תשובת הרא״ש כלל פב סימן ד) , ויש אומרים דהא דמזכה לעובר שלו קנה דוקא בשכיב מרע, אבל בבריא לא קנה.
<h3>ב</h3>
הקנה מקצת נכסיו לבהמה או למי שלא בא לעולם, וחזר ואמר לחבירו קנה כבהמה זו או כעובר זה, לא קנה כלום.
<h3>ג</h3>
אמר לו קנה נכסי או חפץ פלוני אתה ובהמה זו או אתה ועובר זה, ה) קנה הוא מחצה המקנה דבר למת, כל שהוא לצורך קבורתו וכבודו קנה (תשובת רשב״א סימן שעה) .
<h2>סימן ריא</h2>
<h3>הק'</h3>
דין דבר שלא ברשותו והכותב נכסיו לבניו לאחר מותו. ובו ז סעיפים
<h3>א</h3>
דבר שאינו ברשותו של מקנה אינו נקנה והרי הוא כדבר שלא בא לעולם, כיצד: מה שאירש מאבא או משאר מורישיו (תלמידי הרשב״א) מכור לך, מה שתעלה מצודתי מהים נתון לך, שדה זו לכשאקחנה קנויה לך, לא אמר כלום, וכן כל כיוצא בזה.
הגה:ויש אומרים דוקא בסתם, אבל אם פירש ואמר שדה זו שאני אירש מאבא מכור לך קנה (טור בשם ר״ת) , וע״ל סימן רט סעיף ה.
<h3>ב</h3>
מי שהיה מורישו גוסס, פירוש: מעלה ליחה בגרונו מפני צרות החזה שזה יקרה סמוך למיתה, ונטה למות, ורצה למכור מנכסיו מעט כדי להוציא הדמים בצרכי קבורה, הואיל והבן עני ואם ימתין עד שימות וימכר ישתהא המת ויתבזה, תקנו חכמים שאם מכר ואמר מה שאירש מאבי היום מכור לך, ממכרו קיים.
הגה:ואין מדקדקים אם מכר יותר מעט, ואם לא מצא למכור מעט מוכר בכדי שיעור שמוצא למכור (ר״ן פ״ק דמציעא והמגיד פכ״ב דמכירה בשם רב האי וב״י בשם תלמידי רשב״א) , וכן צייד עני שאין לו מה יאכל, ואמר מה שתעלה מצודתי היום מן הים מכור לך, ממכרו קיים משום כדי חייו.
<h3>ג</h3>
היה אביו נוטה למות ולא היה לו צרכי קבורה ומכר לאחד לצרכי קבורה, ואמר ליה מה שאירש מאבא היום מכור לך בכך וכך, ומת הבן בחיי האב ואחר כך מת האב, בן הבן מוציא מיד הלקוחות, ואינו צריך להחזיר דמים, שהרי אביו מכר דבר שלא בא עדיין לרשותו, ונמצאו הנכסים כרשות האב, וזה יורש אבי אביו.
<h3>ד</h3>
ויש מי שאומר שאם ראובן לוה מיעקב אביו, ואחר כך מכר נכסיו, ומתו ראובן ויעקב, וירש חנוך בן ראובן השטר חוב מיעקב, מוציא מיד הלקוחות הנכסים שמכר אביו, דמצי אמר א) אנא מאבוה דאבא יריתנא.
<h3>ה</h3>
הכותב נכסיו לבנו לאחר מותו, הרי הגוף של בן מזמן השטר, והפירות לאב עד שימות. ואין המקבל יכול למכור הפירות כל זמן שהנותן קיים, אלא יכול למכור מהיום ולאחר מיתת הנותן, שיזכה הלוקח בגוף הקרקע מיד, ויזכה בפירות לאחר מיתת הנותן, ויזכה בהם הלוקח אפילו אם מת מקבל בחיי נותן, שאין כאן מקנה דבר שלא בא לעולם כיון שהגוף שלו, דקנין פירות שנשאר לאב לאו כקנין הגוף דמי.
<h3>ו</h3>
מי שנתן קרקע לחבירו ונתן לו על גביו דינרים או מטלטלין, לא קנה אלא אם כן היו המעות והמטלטלין ברשותו, לפיכך צריך להביא ראיה שהיו המעות והמטלטלין שהקנה לו ברשותו באותה שעה (וע״ל סימן ס סעיף ו) .
<h3>ז</h3>
מי שהיה לו ב) פקדון ביד אחר הרי זה מקנהו במכר או במתנה, לפי שהפקדון ברשות בעליו הוא והרי הוא בחזקת שהוא קיים, ג) ואם כפר בו זה שהופקד אצלו ד) אינו יכול להקנותו, שזה כמי שאבד שאינו ברשותו, ה) אבל המלוה, הואיל ולהוצאה ניתנה אינה בעולם, ואין אדם יכול להקנותה אלא במעמד שלשתן, ואם היה מלוה בשטר מקנה את השטר בכתיבה ומסירה, שהרי יש כאן דבר הנמסר לקנות שעבוד שבו.
הגה:ראובן לוה משמעון, ועשה לו שטר מכירה על שדהו מעכשיו בלא תנאי, והשלישו ביד לוי שאם לא יפרענו לו לזמן יתן השטר לשמעון, וקודם שהגיע הזמן מכר שמעון השדה ליהודה, וכשהגיע הזמן לא פרע ראובן לשמעון, ונתן לוי לשמעון השטר שבידו, מכירת שמעון קיימת אע״פ שהיתה קודם הזמן (טור סימן נד בשם הראב״ד) .
<h2>סימן ריב</h2>
<h3>הק'</h3>
דין מקנה דירת בית או חצירו, או מקדיש דבר שלא בא לעולם. ובו ט סעיפים
<h3>א</h3>
אין אדם מקנה לא במכר ולא במתנה אלא דבר שיש בו ממש, אבל דבר שאין בו ממש אינו נקנה, לפיכך: המקנה לחבירו א) אכילת פירות דקל זה או דירת בית זה, לא קנה עד שיקנה גוף בית זה לדור בו וגוף אילן לאכול פירותיו.
הגה:האומר ידור פלוני בבית זה ולא קצב זמן הדירה, אפילו רק שעה אחת במשמע (הג״מ סוף ב״ב) , ושטר שכתוב בו שראובן נתן לדור בביתו וקנו ממנו על זה, יש לפרש השטר שקנה ממנו בענין המועיל והקנה לו הגוף לדור בו, וכל שכן אם החזירו הקנין למטה בשטר, דודאי ליפוי כח כתבו וקנו ממנו בענין המועיל, אבל אם לא כתב בשטר רק קנו ממנו שנותן לו לדור בביתו, אינו כלום דאז עיקר הקנין קאי על הדירה ואין בדירה ממש (תשו׳ רמב״ן סימן סז) , שטר שלא היה כתוב בו קנין פירות כראוי רק כתוב בו שנתן לו כח ליקח הפירות כתקון חכמים, הרי הודה שהקנה לו כתקון חכמים ויש לפרש שנתן לו באופן המועיל (מרדכי פרק מי שמת) .
<h3>ב</h3>
וכן המוכר לחבירו אויר חורבתו ואויר חצירו, אינו כלום אלא אם כן הקנה לו חצירו להכניס בו זיזין, וכן כל כיוצא בזה.
<h3>ג</h3>
אבל אם מכר לאחד בית ואילן וחורבה וחצר, ושייר לעצמו דירת הבית ואכילת הפירות ואויר החורבה ואויר החצר, מהני דהוי כאילו פירש ששייר לעצמו מקום, ואפילו לא הזכיר שיור בחצר כלל אלא מכר לו בית ואמר לו על מנת שדיוטא העליונה שלי, אמרינן ששייר לו מקום בחצר להוציא זיזין מהדיוטא לחצר.
הגה:ואם שייר לעצמו זכות וגם שייר לאיש אחר, אמרינן כמו ששייר לעצמו בעין יפה ובאופן המועיל כן שייר לחבירו, דודאי על ענין אחד נתכוין (תשו׳ רמב״ן סימן יח, וע״ל סימן רט ס״ז) .
<h3>ד</h3>
המוכר גוף הקרקע לזמן קצוב, הרי זה מכירה ומשתמש הלוקח בגוף כחפצו ואוכל הפירות כל זמן המכירה ובסוף תחזור לבעליה, ומה הפרש יש בין המוכר קרקע לזמן קצוב ובין המקנה אותה לפירות, שהקונה לפירות אינו יכול לשנות צורת הקרקע ולא יבנה ולא יהרוס, אבל הקונה לזמן קצוב הוא ב) בונה והורס ועושה בכל זמנו הקצוב כמו שעושה הקונה קנין עולם לעולם.
<h3>ה</h3>
ומה הפרש יש בין המוכר שדה זו לפירותיה ובין המוכר פירות שדה זו לחבירו, שהמוכר פירות השדה אין ללוקח להשתמש בשדה זו כלל אפילו להכנס אלא בשעת הוצאת הפירות, ויש לבעל השדה להשתמש בה כחפצו, אבל המוכר שדה לפירותיה, אין בעל השדה יכול להכנס בה אלא מדעת הלוקח, ויש ללוקח להשתמש בה כחפצו.
<h3>ו</h3>
ומה הפרש יש בין הקונה שדה זו לפירותיה ובין השוכר שדה זו מחבירו, שהקונה שדה לפירותיה יש לו לנטעה או לזרעה כל זמן שירצה או להובירה, והשוכר אינו כן כמו שנתבאר בסימן שך.
<h3>ז</h3>
דין ההקדש ודין העניים ודין הנדרים אינו כדין הדיוט בקנייתו, שאילו אמר אדם כל מה שתלד בהמתי יהיה הקדש לבדק הבית או יהיה אסור עלי או אתננו לצדקה, אע״פ שאינו מתקדש לפי שאינו בעולם, הרי זה חייב לקיים דבריו שנאמר ככל היוצא מפיו יעשה, והואיל והדבר כן ג) אם צוה אדם כשהוא שכיב מרע ד) ואמר כל מה שיוציא אילן זה לעניים או כל שכר בית זה לעניים, זכו בהם העניים.
הגה:ויש אומרים דלא קנו ההקדש ולא הצדקה כלום, דאין אדם מקדיש דבר שלא בא לעולם וממילא דבריו בטלים, אבל אם אמר כשתלד בהמתי או יוציא אילן זה פירות וכיוצא בזה אתננו להקדש או לעניים, חייב לקיים דבריו מטעם נדר (טור בשם הרא״ש) , ודוקא אם הנודר קיים, אבל אם כבר מת אינו כלום שהרי אינו כאן שיקיים נדרו (מרדכי פרק מי שמת) , וסברא האחרונה היא עיקר וכן ראוי להורות ועיין לקמן סימן רנב סעיף ב, ואם נשבע לקיים המקח עיין לעיל סימן רט סעיף ד.
<h3>ח</h3>
ה) קנה קרקע אדעתא שיעשנו הקדש ולא הוציא מפיו כלום, יש אומרים דכיון שגמר בלבו לתת לצדקה חייב ליתן, ויש מי שאומר דאע״ג דכתיב כל נדיב לב עולות חולין מקדשים לא ילפינן, והאידנא כל הקדש יש לו דין חולין, שאין הקדש עתה לבדק הבית ואינו אלא לצדקה, הילכך כל שלא הוציא בשפתיו אינו כלום, ויש להחמיר כסברא הראשונה ועיין בי״ד ס״ס רנח.
<h3>ט</h3>
וכן אם אמר קרקע זה לכשאקננו יהיה הקדש, אינו כלום שאין אדם מקדיש דבר שלא בא לעולם, אבל אם אמר לכשאקננו אקדישנו או ו) אתננו להקדש, הוי עליו נדר וצריך לקיים נדרו.
הגה:וזהו סברת הרא״ש, וחולק על הרמב״ם שסובר שאם אמר לכשאקננו יהיה הקדש חייב לקיים דבריו כמ״ש סברתו בסעיף ז, ודברי המחבר שסתם לעיל כדברי הרמב״ם וכאן כדברי הרא״ש אינו נכון.
<h2>סימן ריג</h2>
<h3>הק'</h3>
פירות כוורת ופירות שובך באיזה ענין קנה. ובו ב סעיפים
<h3>א</h3>
המוכר פירות שובך או פירות כוורת לחבירו, קנה ואין זה מוכר דבר שלא בא לעולם, לפי שאינו מוכר יונים שיולדו או דבש שיבוא לכוורת, אלא הוא מוכר שובך לפירותיו או כוורת לדבשה א) שהרי הוא כמוכר אמת המים לחבירו שהוא נהנה בכל מה שיצוד בה, כך זה הקנה שובך זה לפירותיו כמו שמוכר אילן לפירותיו.
<h3>ב</h3>
הביצים והאפרוחים עצמם שיש בשובך, לא קנה אותם בעל השובך כל זמן שלא פרחו, ודבר זה תקנת חכמים הוא ומשום לא תקח האם על הבנים נגעו בה, לפיכך: הרוצה להקנות אפרוחים וביצים אלו לחבירו, מטפח פירוש: מכה בידו על השובך עד שיפרחו האמהות ויגבהו מעל הארץ, ואחר כך יקנה אותם לחבירו באחד מדרכי הקנאת המטלטלין.
<h2>סימן ריד</h2>
<h3>הק'</h3>
המוכר בית סתם מה נמכר עמו. ובו יג סעיפים
<h3>א</h3>
המוכר דבר שיש לו תשמישים, לא מכר את התשמישים אלא אם כן פירש כיצד, מכר את הבית לא מכר את היציע שסביבות הבית אע״פ שהוא פתוח לתוכו, ויש אומרים אפילו מכר לו מצרים החיצונים (טור בשם הרא״ש וב״י ר״פ המוכר את הבית) , במה דברים אמורים: כשהיה רוחב היציע ארבע אמות או יותר, אבל פחות מזה הרי הוא בכלל הבית אפילו אינו פתוח לתוכו (טור) , וכן העלייה שעל גבי הבית הפתוחה לתוכו בארובה פירוש: כמו חלון שבגג הבית שהוא קרקעית העליה במעזיבת הבית, הרי הוא בכלל הבית.
הגה:וכל זה לא מיירי אלא בשעת המכר או מתנה, אבל מי שהודה שמכר ביתו או נתנו לחבירו, הכל בכלל דאין צריך להודות רק על הכלל ולא על הפרטים (ב״י בשם רשב״א) .
<h3>ב</h3>
ב) המוכר את הבית לא מכר את החדר שלפנים ממנו אע״פ שמצר לו מצרים החיצונים, ויש אומרים דוקא בחדר שרחב ארבע אמות (טור בשם הרא״ש וב״י בשם הרמב״ן) , ולא את הגג בזמן שיש לו מעקה גבוה י טפחים ויש לו רוחב ארבע אמות, ולא את הבור, פירוש: בור בחפירה דות בבנין, ולא את הדות, אע״פ שכתב לו שמכר לו עומקא ורומא, ואע״פ שמצר לו המצרים החיצונים.
הגה:וכתב לו גם כן ולא שיירית בזבינא אילין כלום (טור) , ויש חולקין אם כתב לו ולא שיירית וכו׳ (ר״ן וב״י פרק המוכר את הבית) , וצריך המוכר לקנות לו דרך מהלוקח כדי להכנס לבור זה או לדות זה ששייר, ואם א״ל מכרתי לך הבית חוץ מהבור או הדות אינו צריך לקנות לו דרך, וכן המוכר בור או דות בלבד אין הלוקח צריך לקנות לו דרך, אלא נכנס לתוך ביתו של מוכר עד הדות וממלא במה דברים אמורים: שאין ללוקח דרך אחר חוץ מזה, אבל אם יש לו דרך אחר אין לו דרך בביתו של מוכר (ריב״ש סימן רמח) .
<h3>ג</h3>
המוכר בית לחבירו, אע״פ שכתב לו הקניתי לך עמקו ורומו צריך לכתוב לו קנה מקרקע התהום עד רום רקיע, שהעומק והרום אינה נקנה בסתם, וכיון שקנה העומק והרום קנה הרום שהוא האויר בלבד והעומק שהוא עובי הארץ, אבל לא קנה הבנינים שבעמקים ושבאויר, וכיון שכתב לו מקרקע התהום עד רום הרקיע, קנה הבור והדות שבעובי הקרקע ומעזיבות והמחילות שבין המעזיבות למעלה.
הגה:וגם הגג אע״פ שיש לו גובה עשרה ורוחב ד, אבל כל שאינו רוחב ד וגובה י בכלל בית הוא, ואפילו לא כתב ליה עומקא ורומא קנה גג בזה (ב״י בשם רמב״ן) .
<h3>ד</h3>
אם לא כתב לו עומק ורום כלל אלא מכר הבית סתם, אין לו באויר שעל גג הבית ולא למטה ולא כלום בין בבית בין בחצר, שלא קנה אלא עד ראש כותלי החצר, ואם בא להגביה ולבנות על אויר הבית או לחפור תחת הקרקע, אינו רשאי דעומק ורום משוייר הוא, ואם בא מוכר לבנות עליה באויר על גבי עמודים בונה, אבל אינו יכול לבנות על הכתלים שמכר, וכן אם בא לחפור מבחוץ ולהשפיל תחת קרקע הבית, עושה ובלבד שלא יזיק בחפירתו לבעל הבית, ויש אומרים שאינו יכול לחפור תחת הקרקע כדי שלא יזיק, ואם כן מה מועיל שיור עומקא, שאם חפר הלוקח בו בורות שיחין ומערות הרי הם של מוכר, ויש מי שכתב שאם מכר לו חורבה ולא כתב ורומא, כיון דסתם חורבות עשויות לבנות יש לו באויר כדי רומו של בית, והוא כדי שיקח אדם חבילה בינונית על ראשו ויכניס ויוציא ולא יצטרך לכוף ראשו, ובשדה ובכרם מן הסתם קנה הרום שהרי אין עשוים לבנות על גביהם ואינו משיירו, אבל לא קנה העומק שהרי הם עשוים לחפור, וכשכתב לו עומק ורום, אם בא להגביהו ולבנות באויר או להעמיק ולחפור מעמיק ומגביה, אבל לא קנה בבנינות שבעמקים ושבאויר, ואם כתב לו מארעית תהומא עד רום רקיעא לבד, אע״פ שלא כתב עומקא ורומא קנה הכל.
הגה:ראובן שמכר בית לשמעון וכתב לו מתהום ארעא ועד רום רקיעא, והיה לו בית סמוך לזה ונכנס בית הכסא מבית הנשאר לראובן לבית שמכר, אין הלוקח יכול לסתום החפירה שתחת ביתו, דלא מכר לו שיפסיד ביתו וכל כיוצא בזה (ב״י בשם הר״י בן הרא״ש) .
<h3>ה</h3>
יש אומרים דבחצר קנה כל האויר אע״פ שלא כתב לו רומא כיון שאין מקום מסויים למעלה, ויש מי שחולק.
הגה:וכמו שנתבאר בסמוך וסברת י״א נ״ל שכן ראוי להורות, מכר לראובן בית ולא כתב לו עומקא ורומא שאין האויר נקנה לו למעלה, ומכר אחר כך כל בתים שלו לשמעון, לא קנה שמעון האויר שעל הבית שמכר לראובן, אע״פ שכתב לשמעון מתהום ארעא עד רום רקיעא, מכל מקום מאחר שמכר בית זה כבר לראובן ולא שייר לעצמו רק האויר שאין בו ממש ולא יוכל להקנותו כדלעיל סימן ריב, ואם יש גג על הבית שמכר לראובן, מאחר שנמכר לשמעון שיש בו ממש הוא הדין האויר שעליו, וכן אם הבית עומד בחצר המוכר ומכר החצר וכל אשר בו, נמכר האויר עמו וקנאו שמעון הקונה בחצר (ב״י בשם תשובת רשב״א) .
<h3>ו</h3>
המוכר לחבירו בית ולא כתב לו עומקא ורומא, אם נפל הבית אין הלוקח יכול לבנות אלא כשיעור הראשון, ואפילו כתב לו עומקא ורומא והיתה עלייה בנויה על גבי עמודים, כיון שלא קנה הלוקח אם נפלה חוזר ובונה אותה, אבל אם מכרה המוכר לאחר ונפלה, אזדא ליה ואין הלוקח יכול לחזור ולבנותה, אבל הקונה עלייה לא בנויה על גבי בית ונפלה חוזר ובונה אותה.
<h3>ז</h3>
המוכר לחבירו בית בבירה גדולה, אע״פ שמצר לו מצרים החיצונים ואע״פ שיש שם מעט שקורים לבירה בית, לא קנה אלא הבית בלבד שמצרים הוא שהרחיב לו, ואילו מכר לו כל הבירה היה כותב לו ולא הנחתי במכר זה כלום, ואפילו אם כתב לו זה הלשון, אם אין שם מי שיקרא לבירה בית ואפילו מיעוטא, לא קנה אלא הבית בלבד.
הגה:ואם הכל קורין לבירה בית סתם ולבית יחידי אין קורין בית סתם עד שיפרש בית לבד, אז כולו מכר אפילו לא מצר לו מצרים החיצונים (טור) , מי שנתן לחבירו שמינית בבית פלוני שיש לו ואחר כך נודע שאין לו רק חצי הבית או רביעית, אין אומרים שנתן לו שמינית מחלקו, אלא אזלינן אחר לשון בני אדם ובודאי שמינית מכל הבית קאמר (מרדכי פרק המוכר פירות) , ועיין לקמן סימן ריח סעיף כא.
<h3>ח</h3>
המוכר בית לחבירו על מנת שדיוטא עליונה שלי, הרי זה שלו ואם רצה להוציא בה זיזין מוציא לה, ואם נפלה חוזר ובונה אותה, ואם רצה לבנות על גבה בונה לו כשהיה מקודם.
הגה:והוא הדין אם אמר חוץ מבור ודות וכל כיוצא בזה (ב״י בשם רמב״ן) .
<h3>ט</h3>
שני בתים זה לפנים מזה: הקנה שניהם לשנים כאחד, והקנה לשניהם במכר או במתנה, אין להם דרך זה על זה, ואין צריך לומר אם נתן לחיצון ומכר לפנימי, אבל אם מכר לחיצון ונתן לפנימי, יש לו דרך שכל הנותן בעין יפה נותן יותר מהמוכר.
<h3>י</h3>
במה דברים אמורים: כשהקנה לשניהם כאחד, אבל אם מכר או נתן לפנימי ואחר כך מכר או נתן לחיצון, תכף שקנה הפנימי זכה בדרך ושוב אין זכותו מסתלק, וכן חיצון במכר ופנימי במתנה, אם היה מכר החיצון תחילה שוב לא יזכה הפנימי בדרך.
<h3>יא</h3>
המוכר את הבית מכר כל הדברים הקבועים כגון דלת ונגר ומנעול, והאצטרובל ומכתשת הקבועה והתנור והכירים והריחים אם הם קבועים, ואת מלבנות הפתחים המחוברים בטיט, ויש אומרים דחיבור ביתידות לא מיקרי חיבור (עיין בב״י) , ולא מכר את המפתח אפילו הוא קבוע בדלת, ולא מכתשת המיטלטלת ולא את הקלת ולא את מלבנות כרעי המטה, ולא את מלבנות החלונות אע״פ שהם מחוברים בטיט מפני שהם לנוי, ואם א״ל הוא וכל מה שבתוכו כל אלו מכורים, אבל לא גג ויציע ובור ודות ומחילות (הר״ן ונ״י פרק המוכר הבית) , ויש אומרים דאם כתב לו כל מה שבתוכו הוי כאלו כתב לו ולא שיירית וכו׳, וע״ל סימן זה סעיף ב.
<h3>יב</h3>
האומר לחבירו בית מביתי אני נותן לך נותן לו הקטן שבהם, נפל א׳ מהם מראה לו זה שנפל שיד בעל השטר על התחתונה, והוא הדין לאומר שור בשורי אני מוכר לך.
הגה:אבל אינו נותן לו עלייה, אבל אם אמר לו רק בית אני מוכר לך, יכול ליתן לו עלייה דהוא נמי מקרי בית (טור סי״ח והרא״ש פרק הנודר מן הירק) .
<h3>יג</h3>
המוכר מקום לחבירו לעשות בית או רפת בקר, וכן המקבל מחבירו לעשות לו בית חתנות לבנו או בית אלמנות לבתו, או שקיבל עליו לעשותו (טור) , עושה לו ד׳ אמות על ו׳, מכר לו בית גדול עושה ח׳ על י׳, מכר לו מקום טרקלין עושה י׳ על י׳, תרבץ פירוש: חצר גדול שעושים השרים בצד אפדני שלהם, ותרבץ ע״ש שמרביצין אותו במים להשכיב העפר (רשב״ם) של חצר י״ב על י״ב מלבד עובי המחיצות (טור שם) , ורום כל בית ובית כחצי ארכו וחצי רחבו.
<h2>סימן רטו</h2>
<h3>הק'</h3>
המוכר חצר ובית הבד ומרחץ ועיר מה מכר בכלל. ובו ח סעיפים
<h3>א</h3>
המוכר את החצר מכר בורות שיחין ומערות שבתוכה, וכל הבתים החיצונים והפנימים ובתים שיש בהן החול והחניות הפתוחות לתוכה, אבל שאינן פתוחות לתוכה אינן נמכרות עמה, היו פתוחות לכאן ולכאן אם רוב תשמישים עמה נמכרות עמה ואם לאו אינן נמכרות עמה, ולא מכר את המטלטלין שבתוכה שאינן נמכרין בכלל הבית (טור ס״ב) , ובזמן שא״ל הוא וכל מה שבתוכה, הרי כל תשמישי הבית אע״פ שמיטלטלין מכורין, בר מחיטי ושערי (טור ס״ג) , בין כך ובין כך לא מכר את המרחץ ולא את בית הבד שבתוכה, ויש אומרים דאם מצר לו מצרים החיצונים הכל מכור (נ״י פרק המוכר הבית בשם הרשב״א) כדאמרינן לגבי בור ודות, וכבר נתבאר לעיל סימן ריד דיש חולקין גבי בור ודות והוא הדין כאן.
<h3>ב</h3>
המוכר את בית הבד מכר את האבן הגדולה הבנויה בארץ שטוחנים עליה זתים, ואת הכלונסאות של ארז שסומכין הקורה (טור) בהם בעת טחינת הזיתים, ואת היקבים ואת הכלים שנותנים בהם הזיתים הכתושים והם המפרכות, ואת הלוחות שנותנים סביב לזיתים שלא יתפזרו (טור ס״ד) , אבל לא מכר את הריחים העליונה, ובזמן שאמר הוא וכל מה שבתוכו הרי כולם מכורים, בין כך ובין כך לא מכר את הכובשות שמכבשין בהם הזיתים ולא את הגלגל ולא את הקורה, ויש אומרים דאם אמר הוא וכל מה שבתוכו הרי אלו מכורים (טור שם) וכן נראה לי עיקר, ולא את השקים פירוש: שקים מנוצה של עזים ומרצופים הן של עור (ה״ה שם) , ולא את המרצופים, ואם א״ל בית הבד וכל תשמישיו אני מוכר לך כולם מכורים, ואם היו חוץ לבית הבד חניות ששוטחים בהם זיתים או שומשמים, אם מצר לו מצרים החיצונים שלהן קנה הכל, ואם לאו לא קנה אלא מה שבתוכה.
<h3>ג</h3>
המוכר את בית המרחץ מכר את בית הנסרים שיושבים עליהם כשהם ערומים, ואת בית היקמים פירוש: הם ספלאות של עץ שנותנים בהם מים לפני כל אחד ואחד (ה״ה שם בשם אבן מיגש) שנוטלים בהם המים, ואת בית הספסלים שיושבים עליהם בחצר המרחץ כשהם לבושים, ואת בית הוילאות שמסתפגים בהם, אבל לא מכר את הנסרים עצמם ואת היקמים עצמם ולא את הספסלים עצמם ולא את הוילאות עצמם, ובזמן שא״ל הוא וכל מה שבתוכו הרי כולם מכורים, בין כך ובין כך לא מכר הבריכות המספקות לו מים בין בימות החמה בין בימות הגשמים ולא בית כינוס העצים, ואם א״ל מרחץ וכל תשמישיו אני מוכר לך הרי כולם מכורים אע״פ שהם חוצה לו, ויש מי שכתב דדוקא כשהן בין המצרים וכתב לו אילין מצרנהא.
<h3>ד</h3>
המוכר את העיר מכר בתים בורות שיחין ומערות, מרחצאות שובכות בית הבדים בית השלחין שבה, ואת הסמוכין לה ואת החורשין פירוש: תרגום יער חורשא, ופירוש ביברין פרדס שמאספין שם חיות, וחפירה שמאספין בה דגים המוקפים לה, ואת השדות הידועים לה, ואת הביברים של חיה ועופות ודגים שפניהם כנגדה אע״פ שרחוקים ממנה, אבל לא מכר המטלטלין שבתוכה, ובזמן שא״ל היא וכל מה שבתוכה אני מוכר לך הרי כולם מכורים, בין כך ובין כך לא מכר את שיריה, פירוש בגמרא בב״ב: מאי שיריה פסקי באגי ופירש רש״י חתיכות בקעה הסמוכה לעיר אלא שמופלגת ממנה קצת שיש הפסק צונמא בינתים ושיריה לשון שירי הוא, ולא את בנותיה ולא את החורשים המוקצים ממנה, ולא את החלק שיש לה בים ולא החלק שיש לה ביבשה, ולא את ביברי חיה ועופות ודגים שאין פניהם כנגדה.
<h3>ה</h3>
המוכר את השדה מכר את האבנים הסדורות לגדר ואת האבנים המונחות על העומרים מפני שהם לצרכה, ומכר את מצריו (טור) , ומכר את הקנים החלקים המונחים תחת הגפנים כדי להעמידם, ומכר את התבואה המחוברת לקרקע אף על פי שהגיע להקצר, ומכר את מחיצת הקנים שהיא פחותה מבית רובע אע״פ שהקנים שלה עבים וחזקים, ומכר את השומירה פירוש: בית דירה שעושים לשומר השדה העשויה בטיט אע״פ שאינה קבועה, ומכר את החרוב שאינו מורכב ואת בתולת השקמה פירוש: שקמה אילן שעושה מין תאנים, ובבחרותו שעדיין לא נכרתו ענפיו נקרא בתולת השקמה, וכשיזקין ויכרתו ענפיו להחליפה נקרא סדן השקמה, אע״פ שהם עבים, ומכר כל הדקלים שבה אפילו העומדים על המצר (טור) , אבל לא מכר את האבנים שאינם סדורות לגדר, ולא את האבנים שאינם מונחים על העומדים אע״פ שהם מוכנים לכך, ויש אומרים דאם היו מונחות פעם אחת על העומרים הרי אלו מכורין (טור וב״י בשם תוס׳) , ולא את הקנים שבכרם שאינם מונחים תחת הגפנים אע״פ שהם משופין וחלקים ומוכנים לכך, ולא את התבואה העקורה מהקרקע אע״פ שהיא צריכה לשדה ליבשה שם, ובזמן שאמר ליה היא וכל מה שבתוכה הרי כולם מכורים, בין כך ובין כך לא מכר מחיצת הקנים שהיא בית רובע אע״פ שהקנים שבה דקים וקטנים, ולא מכר ערוגה קטנה של בשמים שיש לה שם בפני עצמה כגון שקורין לה בוורד״א של פלוני, ולא את השומירה בזמן שאינה עשויה בטיט אע״פ שהיא קבועה בארץ, ולא מכר החרוב המורכב ולא סדן השקמה אפילו הם דקים, ולא מכר את הבור שבה ולא את הגת ולא את השובך בין שלמים בין חרובים, וצריך המוכר ליקח להם דרך מהלוקח כדי שילך בה עד אותו הבור או הדות או הגת או השובך שנשארו לו בתוך השדה, ואם פירש ואמר חוץ מאלו אינו צריך ליקח לו הדרך.
<h3>ו</h3>
במה דברים אמורים במוכר, מפני שהיה לו ללוקח לפרש ולא פירש אין לו אלא אלו, אבל הנותן מתנה קנה את כולו בין בשדה בין בבית בין בחצר בין בבית הבד, כללו של דבר הנותן קרקע קנה המקבל כל המחובר לה עד שיפרש.
הגה:ודוקא מה שהוא בתוך הדבר הניתן, אבל מה שהוא חוץ ממנה כגון יציע וחדר וכדומה אין חילוק בין מכר למתנה (המגיד פכ״ו דמכירה וב״י בשם הר״ן) .
<h3>ז</h3>
וכן האחים שחלקו וזכה אחד מהם בשדה זכה בכולם, והמחזיק בנכסי הגר החזיק בשדה זכה בכולם, והמקדיש את השדה הקדיש את כולם.
<h3>ח</h3>
אף במוכר ולוקח אין כל אלו הדברים האמורים וכיוצא בהם, אלא במקום שאין שם מנהג ולא שמות ידועים לכל דבר ודבר בפני עצמו, אבל במקום שנהגו שהמוכר כך מכר כך הרי זה מכור, וסומכים על המנהג בין בקרקעות בין במטלטלין, וזה עיקר גדול בכל דברי משא ומתן הולכים אחר לשון בני אדם באותו מקום ואחר המנהג.
<h2>סימן רטז</h2>
<h3>הק'</h3>
המוכר שדה ואמר חוץ מדקל פלוני או חוץ מהאילנות או קרקע לזה ואילנות לזה (וכיצד יכתוב בשטר מכירה כדי להסתלק מן העירעורים). ובו יד סעיפים
<h3>א</h3>
המוכר פרדס לחבירו צריך שיכתוב לו קנה לך דקלים ותמרים והוצין פירוש: ענפי דקל שעושין מהן מחיצה, ואע״פ שקנה כל אלו אע״פ שלא פירש אותם נויי השטר הוא.
<h3>ב</h3>
וכן המוכר קרקע לחבירו, צריך לכתוב לו ולא הנחתי לפני במכר זה כלום כדי להסתלק מהדינין והטענות.
<h3>ג</h3>
המוכר שדה לחבירו והיו בה דקלים וא״ל חוץ מדקל פלוני, אם דקל טוב ומשובח הוא אותו הדקל לבדו שייר והשאר ללוקח, ואם דקל רע הוא ששייר לא קנה מהדקלים כלום.
הגה:ויש אומרים דדוקא הטובים ממנו לא קנה, אבל כל אילנות הפחותים ממנו או אפילו כיוצא בו קנה, וכל אילן הנושא פירות מקרי דקל טוב (טור והרא״ש) , ויש אומרים דכל זה במין האילן ששייר אבל כל שאינו מינו קנה הלוקח הכל (נ״י פרק המוכר הבית בשם רשב״א) .
<h3>ד</h3>
מכר לו שדה ואמר חוץ מהאילנות, אם יש בו דקלים בלבד שייר הדקלים ואם יש בו גפנים בלבד שייר הגפנים וכן שאר האילנות, היו בה גפנים ודקלים לא שייר אלא הגפנים, וכן בדקלים ואילנות שייר האילנות, היו בה אילנות וגפנים שייר האילנות ומכר הגפנים, שהמוכר בעין יפה מוכר.
הגה:אמר לו חוץ מחרוב זה לא קנה כל החרובין שבשדה, והא דקאמר חוץ מזה כדי לשייר לו דרך (הכל בטור, וע״ל סימן רטו ס״ה) , ואם הדקלים שייר לא שייר אלא כל דקל גבוה שעולים לו בחבל והשאר הרי הם של לוקח, מיהו אם כולם נמוכים שייר כולם (טור) ואם שאר האילנות הוא ששייר לא שייר בהם אלא כל שאין העול כובשו, וכל שהעול כובשו הרי הוא של לוקח ובכלל השדה נחשב, מיהו אם כולם דקין שהעול כובשן שייר כולן (טור) .
<h3>ה</h3>
האומר לחבירו קרקע ודקלים אני מוכר לך אפילו לא היו לו דקלים, אם רצה לקנות לו שני דקלים הרי זה נקנה המקח, ואין הלוקח יכול לומר לו איני לוקח אלא קרקע שיש בו דקלים, ואם אמר קרקע בדקלים אני מוכר לך, אם היו בו שני דקלים קנה ואם לאו מקח טעות הוא וחוזר, ואם א״ל קרקע של דקלים אני מוכר לך אין לו דקלים, שאין בלשון הזה אלא קרקע הראוי לדקלים, ומיהו אם יש דקלים בקרקע קנאן.
הגה:בכל ענין שאמר, ויש אומרים דאם א״ל קרקע ודקלים אני מוכר לך אע״פ שיש דקלים בשדה, אם יש לו דקלים במקום אחר צריך ליתן לו עוד שני דקלים ואם אין לו א״צ לקנות, מיהו הקרקע קנוי לו דשני מכירות הן הקרקע והדקלים (טור בשם הרשב״ם) .
<h3>ו</h3>
המוכר שלשה אילנות בתוך שדהו אפילו היו ג׳ נטיעות קטנות או שלשה בדי אילן יש ללוקח קרקע הראוי להם, ויש אומרים דאם הם דקין שהעול כובשן לא קנה קרקע שביניהם (טור בשם הר״י) , ואפילו יבשו האילנות או נקצצו יש לו קרקע הראוי להם ונוטע אחרים תחתיהם (טור) , וקנה כל האילנות שביניהם, וכמה הוא הקרקע הראוי להם, תחתיהם וביניהם וחוצה להם כמלא האורה פירוש: כדי שיוכל לעבור מלקט תאנים עם הסל שבידו וסלו וזה המקום שהוא מלא האורה, וסלו אין אחד מהם יכול לזרעו אלא מדעת חבירו, אבל הקרקע שביניהן זורע הלוקח, ואם שייר המוכר הקרקע שביניהן לעצמו, אפילו הכי מקום האילנות ללוקח ויכול לנטוע אחרים אם יבשו (טור) .
<h3>ז</h3>
במה דברים אמורים: כשהיו שלשה האילנות עומדים כמו ג׳ פטפוטי כירה, פירוש: כעין רגלים שחיברן בטיט על הארץ לשפות עליהם הקדרה, שהרי הם שנים זה כנגד זה והשלישי מכוון ביניהם ומרוחק מהם, והוא שיהיה בין כל אילן ואילן מארבע אמות ועד י״ו, ומהיכן הוא מודד מהעיקר הרחב של אילנות, אבל אם לא היו עומדים בשורה הזאת או שהיו מקורבים פחות מארבע אמות או מרוחקים יותר מי״ו אמה, או שלקחן זה אחר זה או שמכר לו שנים בתוך שדהו ואחד על המצר או שנים בתוך שלו ואחד בתוך של חבירו, או שהפסיק בור או אמת המים או רשות הרבים ביניהם, הרי זה אין לו קרקע, לפיכך לא קנה האילנות שביניהם, ואם יבש האילן או נקצץ ילך לו.
הגה:והוא שאין גזעו מחליף, אבל אם גזעו מחליף אין זה אילן חדש אלא כעולה מן הגזע דמי והוא משל בעל האילן (טור) .
<h3>ח</h3>
כל מי שקנה ג׳ אילנות ויש לו קרקע, אם הגדילו והוציאו חוטר, יקוץ כדי שלא ימעט הדרך על בעל השדה, ואם המוכר אומר שהגדילו והלוקח אומר שלא הגדילו, על הלוקח להביא ראיה (טור והמ״מ שם בשם נימוקי הרמב״ן) , וכל השריגים והאמירים פירוש: הסעיפים העליונים שבאילנות היוצאים מהם ואפילו מהשרשים, הרי הם של בעל האילנות שהרי יש לו קרקע.
<h3>ט</h3>
הקונה שני אילנות בתוך שדה חבירו אין לו קרקע, לפיכך אם מת האילן או נקצץ אין לו כלום.
הגה:מיהו יש לו כמלא אורה וסלו וכל שכן תחתיה ללקט שם פירותיו ואין המוכר יכול לזרוע שם, גם יש ללוקח דרך ללקט פירותיו מן האילנות שקנה (טור) , הגדילו ב׳ האילנות והוציאו שריגים ואמירים, יקוץ שמא יצמחו בארץ ויאמר למוכר ג׳ אילנות מכרת לי ויש לי קרקע, אבל אם נתפשטו הענפים אפילו למרחוק, אין צריך לקוץ (טור) .
<h3>י</h3>
כל העצים שקוצץ בעל השני אילנות מהם, העולה מהגזעים והוא הרואה פני חמה הרי הוא של בעל האילנות, והעולה מהשרשים והוא שאינו רואה פני החמה הרי הוא של בעל השדה, ובדקל אין לבעל הדקל מן העולה כלום לפי שאין לו גזע.
<h3>יא</h3>
המוכר קרקע ושייר אילנות לו הרי יש לו חצי הקרקע כולה, שאילו לא שייר בקרקע היה אומר לו הלוקח עקור אילניך, ויש אומרים דאין לו אלא הקרקע הצריך לה (ראב״ד וטור) .
<h3>יב</h3>
א) וכן אם שייר שני אילנות בלבד יש לו קרקע הראוי להם, שאילו לא שייר הקרקע היה הלוקח אומר עקור אילניך ולך.
<h3>יג</h3>
מכר הקרקע לאחד והאילנות לאחר ב) והחזיק זה באילנות וזה החזיק בקרקע, זה קנה האילנות עם חצי הקרקע וזה שהחזיק בקרקע קנה חצי הקרקע בלבד, ויש חולקין וסבירא להו דאין לבעל אילנות בקרקע כלום, רק אם יבשו יוכל ליטע אחרים תחתיהם (טור בשם ר״י והרא״ש) .
<h3>יד</h3>
הלוקח זתים מחבירו לקוץ מניח מהאילן סמוך לארץ ב׳ גרופיות וקוצץ, לקח בתולת שקמה מגביה ג׳ טפחים וקוצץ, סדן של שקמה ב׳ טפחים ובשאר אילנות טפח, וקוצץ בקנים ובגפנים מן הפקק ולמעלה, בדקלים ובארזים חופר ומשרש לפי שאין גזעם מחליף.
<h2>סימן ריז</h2>
<h3>הק'</h3>
המוכר בתוך שדהו אמת השלחים או דרך יחיד או דרך רבים או מקום לעשות קבורה. ובו ז סעיפים
<h3>א</h3>
המוכר לחבירו בתוך שדהו מקום אמת המים להשקות בה בית השלחין, נותן לו בתוך שדהו אמה שרחבה שתי אמות ואמה מכאן ואמה מכאן לאגפיה פירוש: גדותיה ופירוש קילון כמו סילון, ואינו גדול כל כך ועשוי להשקות בהמה ורחיצת כלים ואם מכר לו אמת המים להשקות בה בקילון, נותן לו אמה שרחבה אמה וחצי אמה מכאן וחצי אמה מכאן לאגפיה.
<h3>ב</h3>
אלו האגפים בעל השדה נוטען אבל אינו זורען, שהזרעים מלחלחים את הקרקע ומקלקלים את אמת המים.
<h3>ג</h3>
אמת המים שכלו אגפיה בעל האמה מתקן בעפר אותה השדה, שעל מנת כן קבל עליו המוכר להיות אמת המים בתוך שדהו.
<h3>ד</h3>
המוכר לחבירו דרך בתוך שדהו, אם דרך היחיד מכר לו נותן לו שתי אמות ומחצה רחבה כדי שיעמוד חמור במשאו על אורך הדרך, והוא דלא סיימי מחיצות, אבל סיימי מחיצות צריך לתת טפי (המגיד פכ״א בשם ר״י מג״ש) , מכר לו הדרך בין עיר לעיר נותן לו ח׳ אמות ברוחב הדרך, מכר לו דרך הרבים נותן לו רוחב טז אמה, מכר לו למעמד נותן לו בית ארבע קבין.
<h3>ה</h3>
האומר לחבירו בור וכותליה אני מוכר לך, נותן לו רוחב הכותל ג׳ טפחים.
<h3>ו</h3>
המוכר מקום לחבירו לעשות לו קבורה או המקבל מחבירו לעשות בו קבורה, עושה מערה ופותח לתוכה שמנה קברים שלשה מכאן ושלשה מכאן ושנים מכנגד הנכנס למערה, מדת המערה ד׳ אמות על שש וכל קבר וקבר ד׳ אמות אורך ורוחב ששה טפחים ורום שבעה, נמצא בין כל קבר וקבר שמן הצדדים אמה ומחצה ובין שנים האמצעים ב׳ אמות.
<h3>ז</h3>
המוכר קברו ודרך קברו מקום מעמדו והספדו, באים בני משפחתו וקוברים אותו בעל כרחו של לוקח, ונותנים לו דמי הקבר שקברו אותו בה.
<h2>סימן ריח</h2>
<h3>הק'</h3>
המוכר בית כור עפר ויש בו סלעים ובקעים. ובו כה סעיפים
<h3>א</h3>
האומר לחבירו בית כור עפר אני מוכר לך והוא הדין אם אמר בית כור לבד (טור ב״י ר״י והרא״ש) , והיה בתוך השדות גאיות קטנים עמוקים עשרה טפחים אע״פ שאין בה מים, או סלעים גבוהין עשרה טפחים ורחבן ארבע (טור בשם רשב״ם) ואין בהם רובע הקב (טור) , אין נכללים בתוך הבית כור שאין אדם רוצה ליתן מעותיו במקום אחד ונראים כשנים או שלשה מקומות, ולוקח אלו הגאיות והסלעים בכלל הבית כור בלא דמים.
הגה:ויש אומרים דנשארו למוכר, ומכל מקום הלוקח צריך ליקח שאר השדה בלבד שיוכל לעבור המחרישה ביניהם (טור בשם רשב״ם והרא״ש ונ״י ר״פ בית כור) .
<h3>ב</h3>
היו פחות מכאן ואפילו מלאים מים (טור) נמדדים עמה, במה דברים אמורים: בשלא היה בהם אלא בית ד׳ קבין והיו הארבע קבין מובלעים בתוך חמשת קבין בתוך רובה של שדה, אבל היו יותר על ד׳ קבין והם גבוהין (טור בשם הרא״ש) או שהיו מפוזרים הרבה או אינם מובלעים, אע״פ שאין בהם י׳ אינם נמדדים עמה.
<h3>ג</h3>
היו נבלעים רובן במיעוטן או מיעוטן ברובן, או שהיו מחולקים כמו חוט שוה או כמו עגול או כמו משולש, או שהיו בהצדדין או שהיו דרך עקלתון, כל אלו ספק והמוציא מחבירו עליו הראיה.
<h3>ד</h3>
וכן אם היה עפר למעלה וסלע מלמטה או סלע מלמעלה ועפר מלמטה, הרי זה ספק.
<h3>ה</h3>
היה בו סלע יחידי, אפילו בית רובע לכור אין נמדד עמה, ואם היה סמוך למצר אפילו כל שהוא אין זה נמדד עמה, הפסק עפר בין סלע למצר הרי זה ספק, כל אלה דברי הרמב״ם אבל יש דעות אחרות בדינין אלו והביאן הטור.
<h3>ו</h3>
אמר לו כבית כור עפר אני מוכר לך, אפילו היו בה גאיות עמוקים י׳ טפחים או יותר או סלעים גבוהים י׳ טפחים או יותר הרי אלו נמדדים עמה.
הגה:ויש אומרים דוקא שאין בהן יותר על ד׳ קבין (טור בשם הרשב״ם וב״י בשם הרא״ש ובשם הרי״ף הר״ן והרא״ה) , וכל זה מיירי שאין לוקח עומד בתוך השדה, אבל אם עומד בתוך השדה הוי כאלו אמר בית כור עפר אני מוכר לך הן חסר הן יתר, ואפילו חסר ז׳ קבים ומחצה הגיעו (טור בשם הרא״ש) .
<h3>ז</h3>
האומר לחבירו בית כור עפר אני מוכר לך מדה בחבל, אם פיחת כל שהוא מנכה לו מן הדמים ואם הותיר כל שהוא יחזיר לו.
<h3>ח</h3>
אמר לו בית כור עפר אני מוכר לך הרי זה כמו שפירש ואמר בית כור עפר בין חסר בין יתר, ואם פיחת מהמדה אחד מכ״ד שהוא רובע לכל סאה או הותיר רובע לכל סאה הגיעו, יתר על כן יחשוב עמו על כל הרבעים שחסרו או הותירו, וכל שפיחת מבית כור ינכה לו מהדמים.
הגה:יש אומרים דוקא שפחות שעדיין נקרא בית כור, אבל יתר מכן לא דהא בית כור קאמר ליה, ודוקא שאין לו קרקע יותר אבל מכר לו בית כור בשדותיו נותן לו בית כור מכוון (ב״י בשם הר״ן) , וכל שהותיר על בית כור יחזיר לו.
<h3>ט</h3>
ומה הוא מחזיר לו: אם היה התוספות פחות מט׳ קבין מחזיר לו דמים כשעת המכירה ליפות המוכר, ואם היתה התוספות סמוכה לשדה אחרת של מוכר מחזיר לו אותה תוספת קרקע, שהרי סומך אותה לשאר שדותיו ואינו מפסיד כלום.
<h3>י</h3>
היתה התוספת יתירה על ט קבין נותנין לו רובע לכל סאה וסאה, והנשאר יתר על הרבעים אם יש בו ט׳ קבין, נותן כל הרבעים כולם עם היתר מהקרקע, ונותנו לו כשעה שלקחה ממנו.
<h3>יא</h3>
במה דברים אמורים: כשהיתה בזול בשעת ממכר והוקירה בשעת החזרת היתר, אבל אם היתה ביוקר והוזלה, אומרים ללוקח אם רצית ליתן לו דמי התוספת כולה תן לו דמים כפי הממכר, ואם רצית ליתן לו קרקע תן לו כמו ששוה עכשיו.
<h3>יב</h3>
דין חצי קב בגינה כדין ט׳ קבין בשדה, שאם הותיר בגינה פחות מחצי קב על הרבעים אינו מחזיר לו אלא דמים, הותיר חצי קב מחזיר לו כל הרבעים עם היתר בדמים או קרקע כשעת הזול של עת החזרה (וכל מ״ש מתחלת סעיף ט) ע״כ הוא ל׳ הרמב״ם פכ״ח מה׳ מכירה והמ״מ הניחו שם בצ״ע, והעיקר כדעת יש אומרים כי כל שהוא פחות מט׳ קבין הרשות ביד המוכר ליקח קרקע או מעות, ואם נותן לו מעות נותן כשעת הזול בין היתה בזול והוקרה או היתה ביוקר והוזלה, אבל היתה לו שדה אחרת סמוכה לתוספת זה נותן לו קרקע, וכן אם היתה התוספת ט׳ קבין ומחשבין כל המותר בין הרבעים בין הנשאר (טור) .
<h3>יג</h3>
מכר שדה ונעשה גינה ביד לוקח או גינה ונעשה שדה, הרי זה ספק אם מחשב לו כדין שהיתה בעת המכר או כדין שהוא עתה.
<h3>יד</h3>
האומר לחבירו בית כור עפר אני מוכר לך מדה בחבל בין חסר בין יתיר, או שאמר לו בית כור עפר אני מוכר לך בין חסר בין יתיר מדה בחבל, הלך אחר הפחות שבלשונות ואין לו אלא כדין אם חסר אם יתיר.
<h3>טו</h3>
מכר לו בית כור ואמר לו בסימנים ובמצרים פיחת שתות או הותיר שתות הגיעו, פיחת יתר על שתות ינכה לו מהדמים, הוסיף לו יתר על שתות יתן לו דמים או קרקע הכל לפי השיור, אם הנשאר בשדה פחות מט׳ קבין ובגינה פחות מחצי קב ולא היה סמוך לשדה המוכר, מחזיר לו דמים.
<h3>טז</h3>
המוכר לחבירו שדה שהלוקח יודע אותה ואת מצריה וכבר הורגל בה, אפילו אמר ליה יש במדתה ק״ק ולא נמצא אלא ק״נ, הגיעתו שהרי ידעה וקיבל עליו, ומה שאמר ליה חשבון ק״ק כלומר שהיא שוה כמו אחרת שיש במדתה מאתים.
<h3>יז</h3>
האומר לחבירו א) בית כור פלוני אני מוכר לך, אע״פ שאין במדתו אלא לתך הגיעו שלא מכר לו אלא מקום הנקרא בית כור, לפיכך צריך המוכר להביא ראיה שהוא נקרא בית כור.
<h3>יח</h3>
וכן האומר לחבירו כרם שלי במקום פלוני אני מוכר, אע״פ שאין בו גפנים הגיעו והוא שיהיו קורים אותו כרם, וכן האומר לחבירו פרדס זה אני מוכר לך, אפילו אין בו רמונים הגיעו והוא שיקרא פרדס, וכן כל כיוצא בזה.
<h3>יט</h3>
כל אלו הדברים במקום שאין שם מנהג, אבל במקום שיש מנהג הלך אחר המנהג ואחר לשון רוב אנשי המקום.
<h3>כ</h3>
האומר לחבירו חצי שדה אני מוכר לך, שמין כמה שוה כל השדה ונותן לו מהכחוש שבה ששוה חצי הדמים של כל השדה, וכן אם אמר לו חציה בדרום אני מוכר לך שמין לו דמי כולה ונותן לו בדרומה כחצי כל הדמים, ומקבל עליו הלוקח לעשות בחלקו מקום הגדר, ויש אומרים דהמוכר נותן מחלקו המקום לעשות בו גדר וכו׳ (טור סי״ח) , ומאחורי הגדר סמוך לגדר חריץ קטן רחב ג׳ טפחים וחוצה לו חריץ אחר גדול רחב ששה טפחים ובין שני החריצין רחב טפח, כל זה שלא תקפוץ הנמיה.
<h3>כא</h3>
היה לו חצי השדה ואמר לחבירו חצי שיש לי בשדה מכרתי לך קנה החצי כולו, אמר ליה חצי השדה שיש לי לא קנה אלא רביע (ועיין לעיל סימן ריד סעיף ז) .
<h3>כב</h3>
היה לו בקעה גדולה ובתוכה שדות הרבה וכל אחת חלוקה במצר שלה ומכר לו בה שדה ומצר לו מצרי הבקעה, לא קנה אלא שדה אחת אף על פי שיש מעט שקורים לבקעה שדה, (ועיין לעיל סימן ריד סעיף ז) אבל אם אין מצר מפסיק קנה הכל דכל המוקף במצר אחד נקרא שדה אחד (הרא״ש ס״כ וטור. ועיין ריש סימן ריט) .
<h3>כג</h3>
האומר לחבירו שדה דבי חייא אני מוכר לך והיו לו שתי שדות הנקראים בשם זה, לא קנה אלא הפחות שבהם.
<h3>כד</h3>
האומר לחבירו שדות אני מוכר לך מיעוט שדות שנים, אמר לו כל שדות אפילו ג׳ וד׳ חוץ מגנות ופרדסים, ודוקא שאמר שדות, אבל אם אמר כל קרקעות הכל בכלל אפילו בתים (טור סכ״ב בשם רבנו יונה) , אמר ליה נכסים אפילו גנות ופרדסים, אבל לא בתים ועבדים, ואם א״ל כל נכסים אפילו בתים ועבדים וכל המטלטלים הידועים לו ואפילו תפילין שבראשו בכלל המכר, ודוקא שאמר כל נכסי, אבל אם אמר נכסי דבי פלניא, לא מכר לו המטלטלין שקנה מאותו פלוני, דאין מטלטלין נקראים על שם המוכר (טור בשם הר״י) .
<h3>כה</h3>
האומר לחבירו שדה ראובן אני מוכר לך, וכיון שבא הלוקח להשתמש בה אמר ליה המוכר אינו זו השדה שהיתה של ראובן, אלא כך היא קרויה ולעולם לא היתה לו, אלא זו שהיתה של ראובן ולקחתיה ממנו והיא שמכרתי לך, על המוכר להביא ראיה, ואם לא הביא ראיה זוכה הלוקח בזו שכל העם קורין אותה של ראובן.
<h2>סימן ריט</h2>
<h3>הק'</h3>
כיצד מסיימין המצרים ואם לא סיים אותם. ובו ו סעיפים
<h3>א</h3>
האומר לחבירו שדה פלוני אני מוכר לך, קנה כולה אפילו היא גדולה הרבה אע״פ שלא סיים המצרים כל זמן שאין מצר מפסיק.
הגה:מצר לו מצר מזרחי ומערבי ולא הזכיר צפוני ודרומי קנה כל השדה, ולא אמרינן שלא יקנה רק תלם אחד במזרח ותלם אחד במערב (טור) .
<h3>ב</h3>
מצר לו מצר ראשון ומצר שני ומצר שלישי ולא מצר מצר רביעי, קנה השדה כולה אבל מצר הרביעי לא קנה, כיצד: אם היה מובלע בין המצרים ואין עליו רכב של דקלים ואין בו ט׳ קבין קנה אף המצר הרביעי, ואם לא היה מובלע ויש עליו רכב של דקלים או שיש בו ט׳ קבין לא קנהו, היה מובלע ויש עליו רכב דקלים או שיש בו ט׳ קבין, או שלא היה מובלע ואין עליו רכב של דקלים ואין בו ט׳ קבין, הרי הדבר מסור לבית דין כפי מה שיראה לאיזה דרך שדעתן נוטה יעשו.
<h3>ג</h3>
מצר לו מצר אחד ארוך ומצר אחד קצר, אם היה הארוך של איש אחד לא קנה מן הארוך אלא כנגד הקצר, ואם היה של שנים קנה כנגד ראש תור, ויש אומרים דאפילו באיש אחד קנה באלכסון כראש תור (טור בשם הרא״ש ובשם ה״ר יונה) .
<h3>ד</h3>
סיים לו את הזויות בלבד ולא מצר לו את המצר של כל רוח, או שסיים לו ב׳ מצרים כמין גאם זה כנגד זה, או שסיים לו חלק מכל רוח ורוח, הרי זה לא קנה את כולה אלא יקנה ממנה כפי מה שמצר לו וכפי מה שיראו הדיינים.
<h3>ה</h3>
היה מצר ראובן מזרח ומערב ומצר שמעון צפון ודרום, צריך שיכתוב לו מצר ראובן משתי רוחות ומצר שמעון משתי רוחות.
<h3>ו</h3>
היה לו שדה ומכר מקצתו לשמעון לצד מערב ומצד מזרח עכב לעצמו, ומצר לו מצר מערב ולא מצר לו מצר מזרח אלא כתב מצר מזרח דמינה פליגא או דמינה פסיקא, אם כתב לו ואילין מצרנהי קנה חצי השדה ואם לא כתב לו כן לא קנה אלא ט׳ קבין.
<h2>סימן רכ</h2>
<h3>הק'</h3>
המוכר את הספינה וקרוב וצמד בקר ופרה וחמור ושפחה. ובו יח סעיפים
<h3>א</h3>
המוכר את הספינה מכר את התורן פירוש: עץ גבוה שתולין עליו הנס והנס וילון התלוי בתורן נגד הרוח, ואת הנס, ואת העוגנין פירוש: ברזל כעין מזלג המעגן ומעכב הספינה, ואת כל המשוטין המנהיגים אותה, ובכלל זה החבלים שמושכין בהן הספינות לנמל (המגיד פכ״ז דמכירה) , ואת הכבש פירוש: גשר והאסכלא שעולים בה לספינה ויורדים עליה, ואת בית המים שבתוכה, אבל לא מכר את הספינה הקטנה, בין שהיא עשויה לילך בה ליבשה בין שהיא עשויה לצוד בה דגים, ולא את העבדים המשמשין בה, ולא את המרצופים ולא את הסחורה שבתוכה, ובזמן שא״ל היא וכל מה שבתוכה אני מוכר הרי כולם מכורים.
<h3>ב</h3>
המוכר את הקרון, לא מכר את הפרדות בזמן שאינם קשורות עמו, מכר את הפרדות לא מכר את הקרון.
הגה:היו קשורין זה בזה, מכר הקרון מכר הפרדות מכר הפרדות לא מכר הקרון (טור) .
<h3>ג</h3>
יש אומרים דהני מילי במוכר, אבל במשכיר את הקרון השכיר גם הפרדות אע״פ שאינם קשורות עמו.
<h3>ד</h3>
מכר את הצמד לא מכר את הבקר מכר את הבקר לא מכר את הצמד, אפילו במקום שקורין מקצתן לצמד בקר.
הגה:ודוקא שאינן קשורין ביחד, אבל אם קשורין ביחד מכורים (טור בשם הר״י הלוי והמגיד פרק כז דמכירה ונ״י פרק הספינה) .
<h3>ה</h3>
המוכר את העול מכר את הפרה מכר את הפרה לא מכר את העול (ויש חולקין וסבירא להו דמכר העול לא מכר פרה (טור בשם הראב״ד) וכן נראה לי עיקר) :
<h3>ו</h3>
מכר את העגלה מכר את הבקר מכר את הבקר לא מכר את העגלה, ויש חולקים כמו שנתבאר.
<h3>ז</h3>
המוכר את החמור מכר את המרדעת פירוש: כעין אוכף שמניחין על החמור כל היום כולו כדי שיתחמם, ואף האוכף פירוש: כלי עץ נתון על המרדעת לרכיבה או כדי למנוע חכוך המשאוי אע״פ שאינם עליו, אבל לא מכר את השק ולא מרכבת הנשים, ואפילו היו עליו בשעת המכר, אלא אם כן אמר לו הוא וכל מה שעליו מכור לך (טור בשם הרי״ף ור״י והרא״ש) .
<h3>ח</h3>
בכל אלו הדברים אין הדמים ראיה, שאם טעה בכדי שהדעת טועה יש לו אונאה או ביטול מקח כדין כל מוכר ולוקח, ואם טעה בכדי שאין הדעת טועה לא בטל המקח שזה מתנה נתן לו.
הגה:ודווקא במקום שקורין לבקר בקר ולצמד צמד, אבל אם רוב בני אדם קורין לצמד בקר אז אמרינן הדמים מודיעים (טור בשם הרמ״ה) , ואם כל בני אדם קורין לצמד בקר ולצמד לבד מפרשים צמד לבד, אפילו בלא הודעת דמים הכל מכור (שם) , ויש אומרים הא דאמרינן מכר בקר לא מכר הצמד היינו בסתם דאימור לשחיטה זבניה, אבל אם פירש לרדיא מכר הצמד עם הבקר (שם בשם הרמ״ה הכל בטור) .
<h3>ט</h3>
המוכר את השפחה מכר כלים שעליה אפילו הם מאה, אבל לא מכר השיריים ולא הנזמים ולא הטבעות ולא את הקטליאות פירוש: חוטין שעורכין בהן גרגירי זהב וקושרין אותן על הצוואר בדוחק שבצוארה, ואם א״ל שפחה וכל מה שעליה הרי כולם מכורים, אפילו יש עליה כלים של מאה מנה.
<h3>י</h3>
האומר לחבירו שפחה מעוברת אני מוכר לך פרה מעוברת אני מוכר לך, מכר לו את הולד, ויש אומרים דאפילו מכר לו שפחה ופרה סתם, א) אם הם מעוברות הולד מכור (טור בשם הרא״ש) .
<h3>יא</h3>
שפחה מניקה אני מוכר לך פרה מניקה אני מוכר לך לא מכר לו את הולד, חמורה מניקה אני מוכר לך מכר לו את הסייח פירוש: חמור קטן, שאין אדם קונה חמור לחלבה.
<h3>יב</h3>
האומר לחבירו ראש עבד זה או ראש חמור זה אני מוכר לך הרי זה מכר חציו, וכן הדין בכל אבר שהנשמה תלויה בו, א״ל יד עבד זה או יד חמור זה אני מוכר לך משמנים ביניהם, פירוש: לשון שומא כלומר שישומו אותו אבר שמכר לאיזה מלאכה הוא ראוי ולפי שוויו יטול, וכן הדין בכל אבר שאין הנשמה תלויה בו.
<h3>יג</h3>
אמר ליה ראש פרה אני מוכר לך, לא מכר אלא הראש בלבד שהרי ראשה נמכרה תמיד בבית המטבחיים.
<h3>יד</h3>
המוכר את הראש בבהמה גסה לא מכר את הרגלים, מכר את הרגלים לא מכר את הראש, מכר את הריאה לא מכר את הכבד מכר את הכבד לא מכר את הריאה, אבל בבהמה דקה מכר את הראש מכר את הרגלים מכר את הרגלים לא מכר את הראש, מכר את הריאה מכר את הכבד מכר את הכבד לא מכר את הריאה.
<h3>טו</h3>
אין דברים אלו אמורים אלא במקום שאין מנהג ידוע, אבל במקום שיש מנהג ידוע הכל הולך אחר המנהג.
<h3>טז</h3>
המוכר את הבור לא מכר מימיו, מכר אשפה מכר זבלה. ויש אומרים מכר בור מכר מימיו (טור בשם רשב״ם והרא״ש) ,מכר מים וזבל לא מכר הבור והאשפה (שם בשם רמב״ם) .
<h3>יז</h3>
מכר שובך מכר יונים, מכר כוורת מכר דבורים.
<h3>יח</h3>
יש אומרים דהוא הדין איפכא: מכר יונים מכר שובך מכר דבורים מכר כוורת, במה דברים אמורים: שפירש שמכר כל פירות השובך והכוורת בלי שיור, אבל אם מכר סתם פירות הכוורת, לא מבעי שלא מכר הכוורת, אלא אף הדבורים לא מכר כולם אלא יקח הלוקח ג׳ נחילים פירוש: ג׳ חבורות הנולדות ראשונה, שכן דרך הכוורת שבתחלת ימות הקיץ יוצא מן הכוורת נחיל של דבורים ילדות ומביא כוורת חדש ומכניסן לתוכו וכן לסוף ט׳ או י׳ ימים וכו׳ רשב״ם. הראשונים, ומכאן ואילך נוטל נחיל ומניח נחיל כדי שתתיישב הכוורת, ואם מכר סתם פירות השובך אינו יכול ליטול כל הגוזלות שילדו בו מעתה, מפני שהאמהות בורחות נמצא שהחריב כל השובך, אלא מניח מהם כדי ליישב השובך, וכמה מניח: אם היו בו אמהות ובנות בעת מכירת הפירות מניח בריכה פירוש: דרך היונים לעשות שני ולדות בכל חדש זכר ונקבה וכל שני ולדות נקראו בריכה. ראשונה שיולידו האמהות כדי שיצטוותו האמהות עם הבריכה הראשונה ועם הבנות שעמהם, ומניח ממה שיולידו הבנות ב׳ בריכות כדי שיצטוותו הבנות עם שתי בריכות שיולידו, וכל הנולד מאחר ב׳ בריכות של בנות והבריכה הראשונה של אמהות הרי אלו שלו.
הגה:בכל הדברים אלו אין חלוק בין מכר למתנה, אע״ג דלענין דברים המוחברים יש חלוק כמו שנתבאר לעיל סרט״ו סי׳ ו לענין מטלטלין אין חילוק (טור בשם רשב״ם) .
<h2>סימן רכא</h2>
<h3>הק'</h3>
מוכר שאמר במאתים ולוקח אומר במנה. ובו סעיף אחד
<h3>א</h3>
המבקש לקנות מחבירו מקח, מוכר אומר במאתים אני מוכר לך והלוקח אומר איני לוקח אלא במנה והלך זה לביתו וזה לביתו, ואחר כך נתקבצו ומשך זה החפץ סתם, אם המוכר הוא שתבע הלוקח ונתן לו החפץ אינו נותן אלא מנה, ואם הלוקח הוא שבא ומשך החפץ סתם חייב ליתן ק״ק.
הגה:א) היה בתחילה קציצה ביניהן וחזר אחד וחזרו ומשכו סתם, אמרינן ודאי על קציצה הראשונה קנו (נ״י פרק האומנין) .
<h2>סימן רכב</h2>
<h3>הק'</h3>
שנים חלוקים על המקח ושאר טענות שבין המוכר והלוקח. ובו ד סעיפים
<h3>א</h3>
א) נאמן בעל המקח לומר לזה מכרתי ולזה לא מכרתי, אימתי: בזמן שהמקח יוצא מתחת ידו, אבל אם אין המקח יוצא מתחת ידו ב) הרי הוא עד אחד בלבד, ודינו בעדות זו כדין כל אדם ג) שהרי אינו נוגע בעדותו. ד) לא שנא נקט זוזי מחד לא שנא נקט זוזי משנים ואמר שאחד מהם נתן לו בעל כרחו (טור) ולפיכך: אם נטל הדמים משנים ונטל מאחד מדעתו ומאחד בעל כרחו ולא ידע ממי נטל מדעתו וממי נטל בעל כרחו, בין שהיה המקח בידו בין שהיו שניהם תופסים בו אין כאן עדות כלל, וכל אחד מהם נשבע כתקנת חכמים בנקיטת חפץ ונוטל חצי המקח וחצי הדמים.
<h3>ב</h3>
הלוקח מאחד מחמשה בני אדם וכל אחד מהם תובע אותו ואומר אני הוא בעל המקח והוא אינו יודע ממי מהם לקח, מניח דמי המקח ביניהם ומסתלק, ויהיו הדמים מונחים בבית דין עד שיודו או עד שיבא אליהו, ה) ואם הוא חסיד נותן דמים לכל אחד ואחד כדי לצאת ידי שמים.
<h3>ג</h3>
לקח מקח מאחד מחמשה בני אדם וכפר בו ו) ונשבע על שקר ועשה תשובה והרי הוא רוצה לשלם, וכל אחד ואחד תובע אותו ואומר אני הוא שכפרת בי ונשבעת על שקר, והוא אומר איני יודע חייב לשלם לכל אחד ואחד מפני שעבר עבירה.
<h3>ד</h3>
הרי שטען על חבירו ואמר מכרת לי והוא אומר לא מכרתי, או מכרתי ולא נתת לי הדמים, או שטען הלוקח ואמר שנתן הדמים ועדיין לא משך, או משכתי ולא ראיתי חפץ זה והמוכר אומר לו הודעתיו לך, או שאמר אחד מהם תנאי היה בינינו והאחד אומר לא היה תנאי כלל, בכל אלו הטענות וכיוצא בהם המוציא מחבירו עליו הראיה, לא היתה שם ראיה נשבע הכופר שמבקשים להוציא מידו שבועת היסת, ואם הודה במקצת הטענה ישבע או שיש עליו עד אחד, נשבע שבועת התורה כשאר הטענות כולן.
הגה:יש מי שכתב האומר שדה מכרתי ואיני יודע למי ובא אחר ואמר אני הלוקח נאמן (הגהות מיימוני פרק ט מאישות) .
<h2>סימן רכג</h2>
<h3>הק'</h3>
המחליף פרה בחמור וילדה או מי שיש לו ב עבדים או ב שדות. ובו ה סעיפים
<h3>א</h3>
המחליף פרה בחמור ומשך בעל הפרה את החמור ועדיין הפרה בביתו וילדה, וטען בעל הפרה שילדה קודם שמשך החמור ובעל החמור אומר א) אחר משיכת החמור ילדה, וכן המוכר שפחתו וקבל המעות וילדה, המוכר אומר שילדה קודם שקבל המעות והלוקח אומר אחר כך ילדה, אפילו אם הלוקח טוען ברי והמוכר טוען שמא על הלוקח להביא ראיה, אפילו אין הפרה והשפחה ברשות מוכר אלא עומדת באגם, ואם לא הביא ראיה ישבע המוכר, על ולד הפרה בנקיטת חפץ ועל ולד השפחה ישבע היסת, ב) ואם הלוקח מוחזק על המוכר להביא ראיה.
<h3>ב</h3>
זה אומר איני יודע וזה אומר איני יודע ואינו ברשות אחד מהם על הלוקח להביא ראיה, ויש אומרים דאפילו התובע טוען ברי והנתבע שמא (טור) , ויש מי שאומר שיחלוקו.
<h3>ג</h3>
זה אומר ברשותי ילדה והאחר שותק זכה הטוען בולד.
<h3>ד</h3>
מי שהיו לו שני עבדים גדול וקטן או שתי שדות אחת גדולה ואחת קטנה, הלוקח אומר גדולה לקחתי והמוכר אומר קטנה היא שלקחת, על הלוקח להביא ראיה או ישבע המוכר היסת שלא מכר אלא קטן, ואם היתה שם הודאת מקצת ישבע שבועת התורה על המטלטלים ויגלגל עליהם הקרקעות.
<h3>ה</h3>
אמר הלוקח גדול לקחתי והמוכר שותק זכה הלוקח בגדול, ואם אמר המוכר איני יודע על הלוקח להביא ראיה, או ישבע המוכר היסת שאינו יודע ואין לזה אלא קטן.
<h2>סימן רכד</h2>
<h3>הק'</h3>
המחליף פרה בחמור או שקנה ונמצא נקב בבית הכוסות. ובו ב סעיפים
<h3>א</h3>
כל מי שנולד ספק ברשותו עליו להביא ראיה. כיצד: המחליף פרה בחמור ומשך בעל החמור את הפרה ולא הספיק בעל הפרה למשוך החמור עד שמת החמור, על בעל החמור להביא ראיה שהיה חמורו קיים בשעת משיכת הפרה וכן כל כיוצא בזה.
הגה:ויש אומרים דעל בעל הפרה להביא ראיה, דמאחר שקנה החמור בכל מקום שהוא הרי היה ברשות בעל הפרה ועליו להביא ראיה כמו שיתבאר בסמוך לענין טבח (טור בשם הרא״ש) , ואם אינו מביא ראיה א) ישבע המוכר שלא ידע המומין אלו ופטור (מרדכי פרק המדיר) , ראובן החליף עם שמעון סוס ביין, וכאשר משך שמעון הסוס בא עכו״ם ולקחו ממנו ואמר שהסוס נגנב ממנו ורוצה שמעון להחזיק ביין שבידו, אם ראובן מודה שנגנב הסוס הוי מקח טעות ויוכל שמעון להחזיק מה שבידו, אבל אם ראובן אינו מודה אמרינן העכו״ם משקר וצריך לתת היין לראובן (מרדכי פרק הזהב ותשובת מיימוני דקנין סימן ו) .
<h3>ב</h3>
מחט שנמצא בעובי בית הכוסות ונקבה אותו נקב מפולש, אם נמצא עליה קורט דם בידוע שזו נטרפה קודם שחיטה, לפיכך: אם הגליד פירוש: עור דק שעלה על המכה ערוך. ורש״י פירש קרושט״א פי המכה בידוע שזו נטרפה שלשה ימים קודם שחיטה, לא הגליד פי המכה הרי זה ספק, ועל הטבח להביא ראיה שקודם לקיחתו נטרפה ב) שהרי ברשותו נולד הספק, ואם לא הביא ראיה ישלם הדמים למוכר.
<h2>סימן רכה</h2>
<h3>הק'</h3>
אם קבל עליו כל אונס שאירע או התנה בפירוש שלא יהיה עליו אחריות. ובו ו סעיפים
<h3>א</h3>
כל המוכר קרקע או עבד או מטלטלין הרי זה חייב באחריותן. כיצד: אם בא אחד והוציא המקח מיד הלוקח מחמת המוכר, חוזר הלוקח ונוטל כל הדמים שנתן מן המוכר שהרי נלקח המקח מחמתו, כך הדין בכל ממכר אע״פ שלא פירש הלוקח דבר זה אלא קנה סתם, אפילו מכר הקרקע בשטר ולא הזכיר בו אחריות הרי זה חייב באחריות, שאחריות שלא נזכר טעות סופר הוא.
<h3>ב</h3>
במה דברים אמורים: כשהוציא המקח מיד הלוקח בבית דין של ישראל, כגון שהיה המקח מטלטלין והיו גנובים או גזולין, או שהיתה הקרקע גזולה, או שבא בעל חוב של מוכר וטרפה מיד הלוקח. והכל בבית דין של ישראל, אבל אם עכו״ם הוא שהוציא המקח מהלוקח, בין בדין המלך בין בערכאות שלהם אין המוכר חייב באחריותו, ואע״פ שהעכו״ם טוען שהמוכר גנב חפץ זה או גזלו ממנו והביא עידי עכו״ם על כך אין המוכר חייב כלום, שזה אונס הוא א) ואין המוכר חייב באחריות אונס.
<h3>ג</h3>
במה דברים אמורים: בשלא התנה עמו, אבל אם התנה עמו שכל אונס שיולד בקרקע זה יהיה חייב לשלם, אפילו בא עכו״ם וגזלה מחמת המוכר חייב לשלם, אבל אם נפסק הנהר שהיה משקה אותה, או שחזר הנהר לעבור בתוכה ונעשית בריכה, או שבאה זועה והשחית אותה הרי זה פטור, שאלו וכיוצא בהן אונס שאינו מצוי הוא ולא עלה על לב המוכר דבר זה הפלא בעת שהתנה, והוא הדין לכל תנאי ממון שאומדים דעת המתנה, ואין כוללין באותו תנאי אלא דברים הידועים שבגללן היה התנאי, והם שהיו בדעת המתנה בעת שהתנה.
<h3>ד</h3>
מעשה באחד ששכר מלחים להביא שומשמים למקום פלוני, והתנה עמהם שהם חייבים בכל אונס שיארע להם עד שיגיעו השומשמים למקום פלוני, ונפסק הנהר שהיו מוליכים בו ואמרו חכמים זה אונס שאינו מצוי, ואין חייבין להוליך השומשמים על גבי בהמה עד אותו מקום וכן כל כיוצא בזה.
<h3>ה</h3>
אם התנה המוכר בפירוש שלא יהיה עליו אחריות, אפילו אם נודע בודאי שהיתה גזולה והוציאה הנגזל מיד הלוקח אין המוכר חייב, ואין צריך לומר שאם בא בעל חוב וטרפה שאינו מחזיר לו כלום, שכל תנאי שבממון קיים.
<h3>ו</h3>
המוכר לחבירו מרתף של יין, והתנו ביניהם שלא יהיה אחריות על המוכר רק אם תשבר חבית או תשפך בלבד, ולא יהיה אחריות על הלוקח אלא לענין הטעם בלבד כגון אם יחמיץ, אם אחר כך לא אירע כי אם אונס ניסוך הוא על המוכר.
<h2>סימן רכו</h2>
<h3>הק'</h3>
המוכר שדה שלא באחריות או יצא עליו קול ערעור. ובו ו סעיפים
<h3>א</h3>
ראובן שמכר שדה לשמעון שלא באחריות ובא לוי והוציאה מיד שמעון, אם א) רצה ראובן לעשות דין עם לוי עושה, ואין לוי יכול לומר מה לי ולך והרי אין עליך אחריות, שהרי ראובן אומר לו אין רצוני שיהיה לשמעון תרעומת עלי שהפסיד בגללי, אבל אם נתן לו במתנה לא יוכל לטעון בעדו דהא ליכא כאן תרעומת (ב״י בשם הרשב״א) .
<h3>ב</h3>
ראובן שמכר שדה לשמעון שלא באחריות וחזר ולקחה משמעון באחריות ובא בעל חוב של ראובן לטרוף אותה ממנו, אינו יכול לחזור על שמעון, שאע״פ שלא קיבל עליו אחריות לשמעון אחריות עצמו קבל שלא יהיה הוא המוכר והוא המוציא לעצמו, אבל אם בא בעל חוב של יעקב אביו וטרפה מיד ראובן חוזר וגובה כל הדמים משמעון.
<h3>ג</h3>
המוכר שדה לחבירו שלא באחריות חייב באחריות דנפשיה, ודוקא בזכות שיש לו בשעת מכירה, אבל אם בא לו זכות לאחר מכאן חוזר עליו.
<h3>ד</h3>
אפוטרופסים שמכרו בנכסי יתומים לא אמרינן דאחריות דנפשייהו קבילו.
<h3>ה</h3>
המוכר קרקע לחבירו, ואחר שקנה הלוקח באחד מהדרכים שקונים בהם קודם שישתמש בה יצאו עליו מערערין, הרי זה יכול לחזור בו שאין לך מום גדול מזה שעדיין לא נהנה בו ובאו התובעים, לפיכך יבטל המקח ויחזיר המוכר את הדמים ויעשה דין עם המערערים, ואם נשתמש בה הלוקח כל שהוא ואפילו דש אמצר שלה ועירבו עם הארץ, אינו יכול לחזור בו אלא עושה דין עם המערער, ואם הוציאה מידו בדין יחזור על המוכר כדין כל הנטרפין.
הגה:כל זה מיירי בערעור שלא נתברר עדיין לגמרי אבל בית דין רואין שיש אמתלא בדברי המערער, אבל אם לא יצא רק קול בעלמא אפילו לא נתקיים המקח לגמרי לא יכול לבטל המקח בשביל דברים בעלמא (טור) , ואם חזר הלוקח מחמת ערעור, אע״פ שנתבטל הערעור אחר כך נתבטל המקח ושניהן יכולין לחזור בו. אם בא ערעור על השדה מחמת שהמוכר היה חייב לאחרים והמוכר אומר שיש לו שוברים על החובות, מקרי ערעור ויכול הלוקח לחזור בו, ואין צריך לקנות דבר ולשמור שוברו לעולם (שם בשם הרא״ש) .
<h3>ו</h3>
אסור למכור לחבירו קרקע או מטלטלין שיש עליו עסק ודין עד שיודיעו, שאע״פ שהאחריות עליו אין אדם רוצה שיתן מעותיו וירד לדין ויהיה נתבע מאחרים.