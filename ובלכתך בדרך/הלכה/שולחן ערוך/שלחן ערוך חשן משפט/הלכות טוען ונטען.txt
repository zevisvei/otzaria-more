<h1>הלכות טוען ונטען</h1>

<h2>סימן עה</h2>
<h3>הק'</h3>
אם המלוה והלוה צריכין לברר הטענות (וכל דיני המחוייב שבועה מן התורה או מדרבנן ומי שאינו יכול לישבע וכל שטוען התובע ונתבע ברי ושמא). ובו כה סעיפים
<h3>א</h3>
התובע את חבירו בבית דין מנה לי בידך בית דין אומרים לו ברר דבריך ממה חייב לך הלוית אותו או הפקדת בידו או הזיק ממונך שאפשר שהוא חושב שחייב לו ואינו חייב לו וכן הנתבע אם משיב אין לך בידי כלום או איני חייב לך כלום צריך לברר דבריו דשמא טועה וסבור שאינו חייב לו והוא חייב לו ואפילו היה חכם גדול אומרים לו אין לך הפסד שתשיב על טענתו ותודיענו כיצד אין אתה חייב לו.
הגה:ואם אינו רוצה לברר דבריו אם נראה לדיין שיש רמאות בדבר יפסיד ואם לאו אלא שנראה לדיין שאינו יכול לברר וכיוצא בזה אין מחייבים אותו משום שאינו מברר דבריו דאין אומרים לו ברר דבריך אלא משום כדי להוציא הדין לאמתו משום דנפישי רמאים (מרדכי פ״ק דב״מ והרא״ש בתשו׳ כלל קז) וע״ל מה שכתבתי סי׳ ע״ב סעיף י״ז.
<h3>ב</h3>
מנה לי בידך אין לך בידי אלא חמשים חייב לישבע מן התורה שאינו חייב לו אלא חמשים ונותן החמשים שהודה ואם יש אחד שמסייעו יש אומרים שפוטרו משבועה וי״א שאינו פוטרו (וע״ל סימן פ״ז סעיף ו) .
<h3>ג</h3>
אם לא תבעו אדם אלא הוא מעצמו אומר מנה היה לאביך בידי ונתתי לו חמשים ונשאר לו חמשים פטור אף משבועת היסת. (בעה״ת שער ז׳ ושער ל״ח ורמב״ם פ״ד מהל׳ טוען דין זה) .
<h3>ד</h3>
כפר בכל ועדים מעידים שחייב לו חמשים ישלם חמשים וישבע מן התורה על השאר שלא תהא הודאת פיו גדולה מהעדאת עדים.
הגה:וי״א דוקא שהעדים מעידים על פה ובלא קניין אבל אם כתבו שטר או שיש כאן קנין אין עדים מחייבין אותו שבועה דשטר הוי כהילך (מרדכי פרק הנשבעין) ויש מי שחולק (ב״י בשם הר״ן פ׳ הדיינים) ועיין לקמן ריש סימן פז. במה דברים אמורים כשתבע מלוה אבל אם תבעו חפצים שוה מנה פקדון והלה אומר אין לך בידי כלום ועדים מעידים שראו בידו כשנתבע מאותם חפצים שוה חמשים הוחזק כפרן והתובע נשבע ונוטל.
<h3>ה</h3>
מנה לי בידך מהלואה פלונית ומנה מהלואה אחרת שהלויתיך בזמן אחר כך וכך והנתבע משיבו אין לך בידי כלום לפי שמהלואה ראשונה פרעתיך כך וכך ומהלואה שניה פרעתיך כך וכך ומתוך טענתם הכירו הבית דין שעדיין חייב לו מאותם שתי הלואות עשרים דינרים הוה ליה כשנים מעידים אותו שיש בידו חמשים שהרי הבית דין עדים במה שהודה שנשאר עליו וישבע שבועה מן התורה על השאר.
הגה:א) ודוקא שהכירו הב״ד שהודה עדיין במקצת לפי חשבונו אבל אם נתחייב במקצת ב) לפי שאינו נאמן בדבריו לא מקרי הודאה במקצת (ב״י בשם הרשב״א) וע״ל סימן פז סעיף ה.
<h3>ו</h3>
המודה במקצת ונתנו מיד ואמר אין לך בידי אלא כך והילך פטור משבועת התורה אבל נשבע היסת (וע״ל סי׳ פז כל זה) .
<h3>ז</h3>
מנה לי בידך אין לך בידי כלום או שטען ג) יש לי בידך כנגדו כסות או כלים או שאמר אמת היה לך בידי אבל אתה מחלתו או נתתו לי במתנה כיון שכופר בכל פטור משבועת התורה ונשבע היסת ואפילו שנים מעידים שהלוהו ואינם יודעים שפרעו נאמן בשבועת היסת לומר יש לי בידך כנגדן או מחלת לי (וע״ל סי׳ פז כל חלוקי שבועת היסת) .
<h3>ח</h3>
מנה לי בידך שגזלתני והלה אומר לא היו דברים מעולם משביעים אותו היסת ואם הודה מקצת או שעד אחד מעיד שגזלו משביעין אותו שבועת התורה.
<h3>ט</h3>
מנה לי בידך שהלויתיך או שהפקדתי בידך והלה אומר איני יודע אם הלויתני או אם הפקדת בידי ישבע היסת שאינו יודע ופטור ד) ואם בא לצאת ידי שמים ה) ישלם ואפילו אם טען תחלה טענת ברי אין לך בידי וכשחייבוהו לישבע היסת חזר וטען איני יודע אם הלויתני או אם הפקדת אצלי נשבע היסת שאינו יודע ופטור מנה לי בידך שהלויתיך או שהפקדתי בידך והלה אומר יודע אני שהלויתני מנה או שהפקדת אצלי ואיני יודע אם החזרתי לך אם לאו חייב לשלם ו) ואין התובע צריך לישבע אפילו שבועת היסת אבל אם ירצה יחרים חרם סתם על כל מי שנוטל ממונו שלא כדין ז) ואם חזר אחר כך ואמר ח) נזכרתי שפרעתיך נאמן בשבועה (מרדכי פ״ק דכתובות) .
<h3>י</h3>
לא תבעו אדם אלא מעצמו אמר לחבירו הלויתני או הפקדת אצלי או גזלתיך ואיני יודע אם החזרתי לך פטור ואם בא לצאת ידי שמים חייב לשלם אבל אם אמר איני יודע אם הלויתני או אם הפקדת אצלי או אם גזלתיך הואיל ובלא תביעת אדם אמר כן פטור אף לצאת ידי שמים.
<h3>יא</h3>
אמר ליה חייב אני לך מנה והלה אומר ודאי לי שאינך חייב (לי) כלום פטור אע״פ שיודע בודאי שהוא חייב דהוי כאילו מחל לו.
<h3>יב</h3>
מנה לי בידך שהלויתיך והלה אומר איני יודע אם הלויתני ט) ועד אחד מעיד שהלוהו או שאמר הנתבע איני יודע אם פרעתיך הוה ליה מחוייב שבועה ואינו יכול לישבע ומשלם.
<h3>יג</h3>
מנה הלויתיך והרי עד אחד והלה אומר כן הוא אבל פרעתיך או שאומר לו אתה חייב לי כנגד אותו מנה אם זה העד מעיד שלא פרעו אותו מנה כגון שלא זזה ידו מתוך ידו או שהוא מעיד י) שהוא תוך זמנו וכן אם טען תחלה לא היו דברים מעולם ואחר כך הוציא עליו עד אחד וחזר ואמר לויתי ופרעתי יא) בכל אלו הוה ליה מחויב שבועה ואינו יכול לישבע ומשלם.
הגה:אבל במקום שיכול לומר פרעתי או החזרתי לא אמרינן הוה ליה מחוייב שבועה ואינו יכול לישבע דנאמן במיגו כן הסכימו האחרונים ז״ל (המגיד פ״ד דטוען וריב״ש סוף סימן שצב) . יב) טענו חטפת חפץ ויש לו עד אחד שחטפו והוא אומר ודאי חטפתי אבל שלי הוא הוה ליה מחוייב שבועה ואינו יכול לישבע ומשלם.
הגה:י״א דווקא כהאי גוונא שהעד מעיד שלא בא לידו בתורת משכון אבל אם מעיד שבא לידו בתורת משכון ואינו זוכר כמה הלוה עליו המלוה נאמן בשבועתו לומר כמה הלוה עליו ולא אמרינן הוה ליה מחוייב שבועה וכו׳ הואיל ובא לידו בדין (הרשב״א בתשובה סימן אלף מ׳ וסימן תתקצח) ויש חולקין (הרמב״ן בתשובה סימן פד) וכמ״ש לעיל סימן עב סי״ח. מנה לי בידך אין לך בידי אלא חמשים והשאר איני יודע מתוך שאינו יכול לישבע משלם והתובע אינו צריך לישבע אלא אם ירצה הלוה יחרים סתם על מי שנוטל ממונו שלא כדין אבל אם השיבו חמשים לויתי ממך ופרעתיך וחמשים האחרים איני יודע אם לויתי אם לאו ישבע היסת שפרע החמישים ושאינו יודע מהחמישים שתבעו בהם.
<h3>יד</h3>
לא אמרינן מחויב שבועה שאינו יכול לישבע משלם יג) אלא בשבועה דאורייתא אבל אם מן התורה הוא פטור משבועה אע״פ שמדרבנן חייב לא מקרי מחוייב שבועה.
<h3>טו</h3>
י״א יד) דלא אמרינן בשבועה הבאה על ידי גלגול מתוך שאינו יכול לישבע משלם בין שלא היה יכול לישבע על עיקר שבועה הבאה עליה גלגול וצריך לשלם אלא ישבע וכו׳ על הגלגול או מהפכה על שכנגדו (טור) בין שיכול לישבע על עיקר השבועה ושעל ידי גלגול אינו יכול לישבע וי״א שכיון שנתחייב שבועה מן התורה על הכפירה והוא טוען על הגלגולים אינו יודע טו) קרינן ביה שפיר מחוייב שבועה ואינו יכול לישבע ומשלם.
<h3>טז</h3>
התובע ליורש הלוה מלוה על פה לא שנא אם אמר היורש איני יודע אם לוה אם לאו ויש עדים שלוה לא שנא אמר איני יודע אם פרע אם לאו טז) לא שנא אמר חמשים ידענא וחמשים לא ידענא פטור אפילו בלא שבועת היורשים אלא שמחרים סתם על כל מי שיודע שמורישו חייב לו כלום אבל אם הודה בחמישים וכפר בחמישים שאמר חמשים חייב לך ולא יותר הרי הוא כשאר מודה במקצת ונשבע שבועה דאורייתא.
<h3>יז</h3>
כל טענת ספק אין משביעין עליה כלל כיצד אמר לו כמדומה לי שיש לי אצלך מנה או מנה שהלויתי לך כמדומה לי שלא פרעתני פטור אף משבועת היסת ואפילו לצאת ידי שמים אינו מחוייב כיון שתובע אומר שמא והנתבע אינו מודה לו ואומר ברי וכן אם אמר לחבירו נתחייבת לי מנה מפני שהודית לי שלקחת משלי אבל לא היתה ההודאה בעדים אין זה טענת ברי שאין זה יודע שחייב לו אלא בהודאת פיו והודאה שלא בעדים או אפילו בעדים ולא אמר אתם עידי אינו כלום שיכול לומר משטה אני בך אבל אם טען לחבירו הודית לי מעצמך שאתה חייב לי כך וכך ואמרתי לעדים אתם עידי או אתה אמרת אתם עידי ואין העדים כאן זהו טענת ברי ויכול להשביעו היסת שלא אמר לעדים אתם עידי ואם יהפכנה עליו ישבע הטוען שהודה לו באתם עידי ויטול.
הגה:וי״א דמשביעין היסת על טענת שמא כשיש רגלים לדבר כגון שהיה שמעון בבית ראובן ומצא ראובן תיבתו פרוצה וניטל ממנה מה שהיה בתוכה והוא חושד לשמעון יכול להשביעו היסת (מרדכי פ׳ הדיינים ותשובת מיימוני סוף קנין סי׳ ו) וכנ״ל להורות.
<h3>יח</h3>
טענו שניהם ספק כגון שטענו הלויתיך ואיני יודע כמה והשיבו אמת שהלויתני ואיני יודע כמה אין הנתבע נשבע אפילו היסת ומשלם לו מה שברור לו ויוצא בו אף ידי שמים וי״א שכיון שזוכר שלוה אינו יוצא ידי שמים עד שיתפשר עם המלוה במה שיוכל ובין כך ובין כך יכול המלוה להחרים סתם על כל מי שיודע שהוא חייב לו ואינו פורעו.
<h3>יט</h3>
טענו איני יודע כמה הלויתיך אבל לפחות הלויתיך שתי כסף ופרוטה או שטענו מנה והלה אומר אמת לויתי ממך ואיני יודע כמה יש לב״ד לחקור ולשאול לו אע״פ שאינך יודע הסכום אתה יודע לכל הפחות שאתה חייב לו פרוטה ואם הודה הרי הודה במקצת ומתוך שאינו יכול לישבע משלם ודוקא שטענו דבר שהוא אמוד בו ומחרים סתם על מי שלקח מה שאינו חייב לו ואם אומר אפילו בפחות משוה פרוטה איני יודע בודאי הרי זה נשבע היסת ונפטר מדיני אדם וי״א שאפילו לא שאלוהו ב״ד חייב לשלם שהרי אין הודאתו פחות משוה פרוטה.
<h3>כ</h3>
טענו סבור אני שיש לאבא בידך מנה בין שתובע ללוה עצמו יז) בין שתובע ליורשיו אין לו עליהם שבועה כלל אלא חרם סתם אבל אם טענו ברי לי שמנה לאבא בידך אם הודה במקצת נשבע שבועת התורה ואם כפר הכל נשבע היסת בין תבעו ללוה עצמו בין תבעו ליורשיו (טור) .
<h3>כא</h3>
האומר לחבירו אמר לי אבא שיש לו בידך מנה והלה אומר אין לו בידי אלא חמשים שפטור אף משבועת היסת וי״א שחייב לישבע שבועת התורה (ועיין סימן זה לקמן סעיף כג) .
<h3>כב</h3>
אמר מצאתי כתוב בפנקסו של אבא שאתה חייב לו מנה וברור לי שהוא כתב ידו יש מי שאומר שמשביעין אותו היסת.
<h3>כג</h3>
טענו בספק על פי העד כגון פלוני אמר לי שנטלת משלי מנה והוא כופר והביא העד משביעו שבועה דאורייתא כאלו היה טוענו טענת ברי.
הגה:אבל אם אין העד לפנינו להעיד לא מקרי טענת ברי מה שאמר ששמע מפי אחרים ואין משביעין על טענה זו דהוי טענת ספק (טור בשם הראב״ד) וי״א דכל שאומר שהוגד לו מפי נאמן יח) אפילו קרוב שלו משביעין אותו היסת (טור בשם הרי״ף והרמב״ם והרא״ש וב״י בשם הרמב״ן והר״ן ונ״י פ׳ הדיינים) וכן נראה לי להורות ודוקא שאותו שאומר מפיו אין נוגע בעדות (ת״ה סימן שמ) .
<h3>כד</h3>
האומר לחבירו מנה לי בידך והלה אומר אין לך בידי כלום או פרעתיך ואמר התובע תשבע לי היסת והשיב הנתבע הלא יש לך שטר עלי ואתה רוצה להשביעני תחלה ואחר כך תוציא השטר הפרוע ותגבה בו אומרים לו הבא השטר ואם אמר התובע לא היה לי שטר מעולם או היה לי שטר ואבד אומרים למלוה בטל כל שטר שיש לך עליו קודם לזמן הזה ואח״כ תשביעהו היסת או תחרים סתם ואחר כך צא ובקש השטר.
<h3>כה</h3>
אמר הנתבע איני נשבע עד שתבטל כל עדים שיש לך עלי מתביעה זו אין שומעין לו.
<h2>סימן עו</h2>
<h3>הק'</h3>
אחד שלוה משנים בעל פה מזה ק׳ ומזה ר׳ וכל א׳ תובע ק׳ ק׳. ובו ג סעיפים
<h3>א</h3>
א׳ שלוה משנים בבת אחת מזה מנה ומזה ק״ק והודיעוהו משל מי היה המנה ומשל מי היה הק״ק וכשבאים לתובעו אומר כל אחד שלי הם הק״ק והוא אינו יודע איזהו בעל המנה ואיזהו בעל הק״ק צריך ליתן לכל אחד ק״ק (טור לדעת הרא״ש) אחר שישבע כל אחד אבל אם היה מלוה בשטר שעשו שטר עליו מחזיק ש׳ והודיעוהו שלאחד מנה ולאחר ק״ק נותן לזה מנה ולזה מנה והשאר יהא מונח עד שיבא אליהו.
הגה:דכיון שנעשו שותפין בהלואה אחת ויכול אותו שהשטר יוצא מתחת ידו לגבות בו בלא הרשאה הרי לא פשע הלוה בכלום דלא ה״ל למידק (טור) (וע״ל סי׳ ע״ז סעיף ט׳ מאלו הדינין) ויש מי שאומר דבמלוה על פה אי לא תבעו ליה חייב בבא לצאת ידי שמים.
<h3>ב</h3>
היו שנים תובעים אותו כל אחד אומר הלויתיך מנה והוא אומר לויתי מנה מא׳ מכם ואיני יודע מאיזה מכם צריך ליתן לכל אחד מנה.
<h3>ג</h3>
ואי לא תבעי ליה אלא הוא מעצמו אומר אחד מכם הלוה לי מנה ואיני יודע איזהו פטור א) אף מלצאת ידי שמים וי״א שלצאת ידי שמים צריך לתת לכל אחד.
<h2>סימן עז</h2>
<h3>הק'</h3>
דין שנים שלוו מאחד ודין שותפין שלוה אחד לבדו. ובו יא סעיפים
<h3>א</h3>
שנים שלוו כאחד או שלקחו מקח א׳ או שקבלו פקדון ביחד (המגיד פכ״ה) בין בשטר בין בעל פה (ב״י) שניהם ערבים זה לזה אע״פ שלא פירשו ואם אין נכסים לא׳ מהם גובה מחבירו הכל אבל אם יש לו נכסים א) לא יתבע הערב תחלה כי יש לו דין ערב בכל דבר (ב״י וכן משמע בפוסקים) וגובה מכל א׳ החצי שהוא מוטל עליו אא״כ פירשו בהדיא שהן ערבים קבלני׳ זה בזה שאז תובע איזה מהם שירצה (תשובת הרא״ש כלל ע״ג סימן יב ומהרי״ק שורש קפג) ואם פרע אחד מהם כל החוב חוזר וגובה מחבירו חלקו ולכן שנים שלוו ופרע אחד מהן ודאי פרע בעד חבירו (מרדכי ריש פ׳ מי שהיה נשוי ומהרי״ק שורש ק״ך) .
<h3>ב</h3>
שותפין שלוה א׳ מהם מאחר לצורך השותפות השני משועבד אע״פ שלא היה עמו בקנין בשעת הלואה ודוקא שהוא מודה שמה שלוה שותפו היה לצורך השותפות או שיתברר הדבר בעדים אז דינם כשנים שלוו כאחד.
הגה:וי״א דאם לא נתברר הדבר בעדים רק שהשותף מודה אין צריך לשלם אא״כ היה ממון בשותפות שאז המלוה גובה מחלק (השני) (ב״י בשם הר״י בי רב לדעת הרא״ש בתשובה כלל לח סימן יג שהביאו הטור) וכנ״ל להורות.
<h3>ג</h3>
ב) שנים שערבו לאחד כשיבא המלוה ליפרע מן הערב יפרע ג) מאיזה מהם שירצה ואם לא היה לא׳ מהם כדי החוב חוזר ותובע לשני בשאר החוב ובסימן קלב כתוב שיש חולקים בזה וא׳ שערב לשנים כשיפרע למלוה יודיעו על חוב איזה משניהם פורע כדי שיחזור עליו (טור שם סעיף ה׳) .
<h3>ד</h3>
ראובן שהוצרך ללות מנה משמעון ולא רצה ללוותו עד שיכנסו יהודה ולוי ערבים והעני ראובן וגבה שמעון כל חובו מלוי וחזר לוי לתבוע מחצית המנה מיהודה וטען יהודה לא נכנסתי ערב לך אלא לראובן ואיני חייב לך אלא השליש אין בדבריו כלום וצריך לפרוע החצי.
<h3>ה</h3>
ראובן תבע משנים שלוו ממנו כאחד וכפר אחד ד) והודה אחד ה) אין עדותו מחייב את חבירו (שבועה) ואם היו הנתבעים ג׳ והודו השנים עליו ועל עצמן אין האחד מתחייב ממון על פיהם אבל אם הוציא שטר על ג׳ שיש לו אצלם כך וכך ממון וטענו כולם ואמרו פרענו זה בפני זה אם כל א׳ כתב סך ידוע בפני עצמם ואין ביניהם שותפות מעידים זה על זה ואין חוששין לגומלין (וע״ל סימן לז סעיף ד ה ו) .
<h3>ו</h3>
שנים שלוו מאחד בשטר אחד ומחל לאחד מהם לא מחל אלא חלקו וגובה מחבירו חצי החוב.
הגה:וי״ח ואומרים דכל החוב מחול ואין יכול לתבוע לחבירו כלום (טור בשם הרא״ש) ולענין הלכה אם היו אלו השנים ערבין קבלנים שאז היה יכול לגבות כל החוב מאחד מהן ומחל לאחד מהן כל החוב מחול וגם השני פטור אבל אם אינם ערבים קבלנים שאז צריך לתבוע כל אחד ומחל לאחד מהם אינו מחול אלא החצי וגובה מחבירו חצי החוב (ד״ע) .
<h3>ז</h3>
אחד שלוה משנים ומחל א׳ מהם כל החוב אין חלק חבירו מחול.
הגה:אפילו שניהם כתובים בשטר אחד (תשובת רשב״א אלף פז) נתפשר הלוה עם אחד מהם לא יוכל השני לומר כבר הודית שאתה חייב לנו ותתפשר עמי גם כן כי יוכל הנתבע לטעון לזה וויתרתי ונגדך איני מוותר (ת״ה סימן שנא) (ע״ל סי׳ קע״ו סל״א) .
<h3>ח</h3>
שנים שהם ערבים בשביל אחד ז) ופטר המלוה את אחד מהם מהערבות י״א שיכול לגבות כל החוב מהערב השני (וע״ל ס״ס קלב) .
<h3>ט</h3>
שנים שהלוו או הפקידו לאחד ובא אחד מהם ליטול חלקו אין שומעין לו עד שיבא חבירו אבל אם חבירו בעיר ושמע ולא בא צריך ליתן לזה התובע הכל ואם טען שאינו רוצה לתת לו אלא חלקו אבל חלק שותפו יתן ביד ב״ד הרשות בידו.
הגה:וכל זה בשנים שהפקידו ביחד אבל מי שהפקיד ביד אחד ומת והיו לו ב׳ בנים ובא אחד מהן נותנין לו חלקו (תשובת רשב״א סימן אלף קכ) וע״ל סימן רצט מאלו הדינין.
<h3>י</h3>
לוה משנים ונכתב השטר בשם אחד מהם אם תבעו אותו שלא נכתב השטר על שמו יכול לדחותו ולומר לא נתחייבתי לך כלום.
הגה:וצריך הרשאה מן השני אבל זה שכתוב בשטר יכול לגבות כולו בלא הרשאה (תשובת רשב״א סימן אלף קלז) וה״ה אם שניהם כתובים בשטר כל אחד יכול לגבות כולו (תשובת הרשב״א אלף פב וסימן אלף פו) . ח) איש ואשתו שלוו מאחד היא חייבת לפרוע החצי מכתובתה ואם הבעל או יורשיו פרעו כל החוב חוזרים ונפרעים ממנה החצי ואם הבעל קיים והיא טוענת אתה לקחת כל המעות אלא שאני נכנסתי עמך בשטר אינה נאמנת אלא במיגו דפרעתיך.
הגה:והרי הם בטענות הללו כב׳ לווין שלוו ביחד (טור) ראובן שכתב לבנו ולאשתו בית וכתב דלא יגבו אלא שתיהן ביחד ומת הבן יכולה אשתו לגבות כתובתה ממתנה זו דלשון יחד שכתב לא בא למעט אם מת האחד אלא שלא יגבה כל אחד המחצה (ריב״ש סימן קפה) ועיין בא״ה סימן קב סעיף ז.
<h3>יא</h3>
ראובן היה חייב לשמעון מנה ואחר כך בא הוא ואשתו ולוו מלוי מנה ונפטר ראובן ואחר שהגבו כתובת אשתו שהיתה מוקדמת לא נשאר כלום לבעלי חובות והרי לוי גובה מהאלמנה המנה אין שמעון יכול לחזור על לוי ולגבות ממנו לפי שלוי לא גבה מנכסי ראובן כלום אלא מנכסי אשתו.
<h2>סימן עח</h2>
<h3>הק'</h3>
הטוען שפרע תוך הזמן. ובו ח סעיפים
<h3>א</h3>
הקובע זמן לחבירו ותבעו תוך הזמן וא״ל פרעתיך א) אינו נאמן דחזקה אין אדם פורע בתוך זמנו והוא הדין דלא יכול לומר מחלת לי (מרדכי ריש ב״ב) ואפילו מיתמי שמת הלוה בתוך הזמן והניח יתומים אפילו קטנים נפרעים מהם בלא שבועה אם היה מלוה בשטר או אפילו מלוה על פה והעמיד אביהם בדין ונתקבל העדות בפניו דבמלוה על פה נמי איתא להאי דינא ובלבד שיש עדים בהלואה ובקביעות הזמן ב) שאם אין עדים נאמן בשבועת היסת במיגו דלא היו דברים מעולם או לא קבעת לי זמן או כבר עבר הזמן ופרעתיך בזמנו אם תבעו תוך זמנו ואמר ליה פרעתיך וחזר ותבעו אחר זמנו ואמר ליה השתא פרעתיך ג) הוחזק כפרן ואינו נאמן.
הגה:י״א דלא אמרינן חזקה זו אלא במלוה אבל אם היו מעות מופקדין בידו ועוסק בהן לצורך אחרים הוי כשאר פקדון ויכול לומר דהחזירן אפילו תוך הזמן שקבע (מהרי״ו סימן פט) ושכירות דינו כהלואה ואינו משתלמת אלא בסופה ואינו נאמן לומר שפרע תוך הזמן (טור ריש סימן שיז ונ״י ריש ב״ב) מיהו אם שכר סופר לכתוב לו כמה קונטריסים ד) כל קונטריס מיד זמנו הוא והוא הדין בכל מלאכה המתפרדת בכיוצא בזה (מרדכי ריש ב״ב) .
<h3>ב</h3>
אם מת בתוך זמן ובא לטרוף (מלקוחות) במלוה בשטר להרמב״ם אינו צריך שבועה וי״א שצריך ואם הלוה חי ואומר שפרעו י״א דצריך המלוה לישבע שלא פרעו וגובה וי״א דאין צריך שבועה (בטור שני הדעות) וכן עיקר (נ״י פ״ק דב״ב וב״י) .
<h3>ג</h3>
תבעו ביום שנשלם בו הזמן ואמר ליה פרעתיך היום אם הוא מלוה על פה נאמן בשבועת היסת דעביד אינש דפרע ביום משלם זמניה ואם היא מלוה בשטר דינו כמלוה בשטר שלא קבע לו זמן.
<h3>ד</h3>
ויש אומרים דהא דאמרינן בתבעו ביום שנשלם הזמן ואמר לו פרעתיך היום דנאמן הני מילי כשתבעו בסוף היום אבל קודם לכן אינו נאמן וכי אמר ה) בסוף היום פרעתיך תוך זמנו נאמן במגו דפרעתיך היום וי״א דוקא דטעון איהו ו) אבל ליתמי דידיה לא טענינן (נ״י פרק השואל) .
<h3>ה</h3>
ז) תבעו אחר זמנו או בסוף יום שנשלם זמנו וטען שפרעו בזמנו נשבע הלוה היסת ונפטר.
<h3>ו</h3>
נפטר הלוה תוך זמן והוציאו יורשיו כתב פרעון סתם שפרע כל חובו לראובן קודם מותו נתבאר בסימן ע״א (וע״ל בסימן פד סעיף ב וסימן פה ס״א) .
<h3>ז</h3>
מי שיש לו שטר על חבירו לפורעו לזמן פלוני ואבד ממנו ותבעו תוך זמנו וכך אם השטר יוצא מתחת ידי אחר וזה תובעו תוך זמנו והלה טוען ממני נפל ופרעתיו לא אמרינן בכי הא אין אדם פורע תוך זמנו בסימן מא.
<h3>ח</h3>
הא דאמרינן חזקה אין אדם פורע בתוך זמנו היינו דוקא ח) בקובע זמן ט) אבל בסתם הלואה אע״פ שזמנה שלשים יום נאמן לומר פרעתיך בתוך ל׳ יום.
<h2>סימן עט</h2>
<h3>הק'</h3>
דין האומר לא לויתי וחילוק שבין צא תן לו או חייב אתה ליתן לו. ובו יד סעיפים
<h3>א</h3>
טענו מנה הלויתיך וכפר בב״ד ואמר לא היו דברים מעולם ובאו שני עדים שלוה ממנו מנה ופרעו והמלוה אומר לא נתפרעתי הרי זה חייב לשלם.
הגה:דכל האומר לא לויתי כאלו אומר לא פרעתי דמי ונאמן על עצמו יותר מק׳ עדים ומה שאומר לא לויתי הרי הוכחש בעדים (טור) ואין המלוה חייב שבועה שהרי הוחזק זה כפרן ואם לאחר שפרעו חזר ותבעו ואמר פרעתיך שני פעמים אין משביעין אותו היסת על טענה זו וכן אם הוציא עליו כתב ידו שהוא חייב לו ואמר ליה להד״מ וזה אינו כתב ידי אם הוחזק כתב ידו בבית דין או שבאו עדים שהוא כתב ידו הרי זה הוחזק כפרן ומשלם.
<h3>ב</h3>
התובע מחבירו מנה והשיב לו יתכן שאתה חייב לי כמו המעות שאתה תובע ממני יש מי שאומר דהוי כאומר יתכן שאתה חייב לי ואיני חייב לך והרי כפר וכאומר לא פרעתי דמי.
הגה:וע״ל סימן פא סעיף כג אם יוכל לומר טעיתי בהודאה במקום מיגו.
<h3>ג</h3>
מי שהודה בבית דין שחייב לזה התובע מנה ואחר כך אמר נזכרתי שפרעתי לו חובו זה שהודיתי בו והרי עדים הרי זה עדות מועלת ועושים על פיהם שהרי לא הכחיש עדותם ואינו כאומר לא לויתי מעולם.
הגה:ודוקא שטען שפרעו קודם שבאו העדים אבל אם א) באו העדים תחלה אינו נאמן (נ״י פ״ק דב״מ) .
<h3>ד</h3>
אמר לו מנה הלויתיך בפני פלוני ופלוני ואמר לו לא היו דברים מעולם ובאו עדים שמנה לו אע״פ שלא ידעו אם דרך הלואה נתנם לו או דרך מתנה הוחזק כפרן ואם יטעון אחר כך דרך מתנה נתנם לו או פרעון היו אינו נאמן אבל אם טען תחילה אמת ב) שקבלתי ממך מנה אבל במתנה היו או בפרעון חובי נאמן כיון שאינו מכחיש העדים ונשבע היסת ונפטר ואם הכמין לו עדים מבחוץ ג) ושמעו שנתנם לו דרך הלואה וטען זה להד״ם ודאי הוחזק כפרן על פי העדים אבל אם טען אני לא קבלתי ממנו ד) אלא בפרעון שלי ומפני שלא הייתי יכול להוציא ממנו הודיתי לו כל מה שאומר כדי להוציא חובי ולא חששתי להודות לו שהיה דרך הלואה כיון שלא ראיתי עדים טענתו טענה ונשבע היסת ונפטר.
<h3>ה</h3>
טענו מנה לי בידך ואמר להד״ם ועדים מעידים שהלוהו וחזר ואמר פרעתיך הוחזק כפרן לאותו ממון וחייב לשלם ואין המלוה צריך לישבע ודוקא לאותו ממון ה) הוחזק כפרן אבל ו) לא לממון אחר ונאמן עליו בשבועתו כשאר כל אדם.
<h3>ו</h3>
וכן אם טען להד״ם והוציא המלוה שטר בעדים שהלוהו הוחזק כפרן ואין המלוה צריך לישבע אפילו אם אין נאמנות בשטר.
<h3>ז</h3>
וכן אם הוציא עליו כתב ידו שהוא חייב לו ואמר להד״ם וזה אינו כתב ידי אם הוחזק כתב ידו בבית דין או שראו עדים שהוא כתב ידו הוחזק כפרן ומשלם ואינו נאמן לומר פרעתי עד שיודה לו בעל דינו או יביא עדים שפרע בפניהם.
הגה:מי שהודה בבית דין שחייב לחבירו ואחר כך אמר נזכרתי שפרעתי לו והרי עדים שפרעתי לו נאמן.
<h3>ח</h3>
כל מה שהוחזק כפרן שכנגדו נוטל בלא שבועה ואם ירצה יחרים סתם על מי שנוטל ממונו שלא כדין.
<h3>ט</h3>
אינו מוחזק כפרן אלא אם כן ז) כפר בבית דין ובאו ב׳ עדים והכחישוהו אבל הטוען להד״ם וחייבוהו שבועה וכשבא לישבע חזר וטען פרעתי או איני יודע או שטען הלוה איני יודע וחזר וטען לויתי ופרעתי הואיל ולא הכחישוהו עדים אלא שמדקדק בשבועתו לעשותה כתקנה כיון ששתי הטענות באות לפוטרו ישבע שאינו יודע ויפטר.
הגה:ואפילו במקום דאיכא למימר דמה שהודה משום שראה עדים שבאו מכל מקום הואיל והודה קודם ח) שבאו עדים לא הוחזק כפרן (ב״י מ״כ ומרדכי פ׳ הנשבעין) וכן אם היה קול בעיר שלוה אם ט) לא שהקול מפורסם דאז הוי כאלו כבר באו עדים דמי (הג״א ס״פ המקבל והמרדכי פרק ח״ה כמו שנתבאר לעיל סימן עב סעיף יח) וכן אפילו הכחישוהו עדים אם לא היתה הכפירה בבית דין לא הוחזק כפרן אבל אם התובע אמר לעדים שכפר בפניהם אתם עידי שטען לא לויתי ושתק הלה אם חזר ואמר פרעתיך קודם לכן אינו נאמן י) אבל אם אמר פרעתיך אחר כך נאמן.
<h3>י</h3>
מנה לי בידך אמר לו בפני עדים הן למחר אמר ליה בפני ב״ד תנהו לי אמר לו נתתיו לך נשבע היסת ונפטר אבל אם אמר לו מעולם לא היה לך בידי והעידו עדים שהודה לו הוחזק כפרן שכבר הודה שהיה לו בידו והודאתו כק׳ עדים דמי אם אמר לו אין לך בידי סתם לא הוחזק כפרן שיכול לתקן דבריו הראשונים ולומר אין לך בידי שאמרתי היינו לומר שפרעתי לך וה״ה אם אמר איני חייב לך או שקר אתה טוען או שאמר איני יודע מה אתה אומר (מרדכי פ״ק דכתובות) שיכול לתקן דבריו.
<h3>יא</h3>
אמר לו מנה הלויתיך בצד עמוד פלוני השיבו לא עברתי בצד עמוד פלוני מעולם ובאו עדים שעבר בצדו אבל לא ראו שהלוהו לא הוחזק כפרן דמלתא דלא רמיא עליה אמר ולאו אדעתיה אמר פרעתיך בפני פלוני ופלוני ובאו אותו פלוני ופלוני ואמרו להד״ם נתבאר בסימן ע.
<h3>יב</h3>
אמר לו פרעתיך מנה בסחורה פלונית יא) שהיה השער שלה בכך וכך והביא הלה עדים שלא היתה שוה כל כך ותובע ממנו המותר וחוזר וטוען פרעתיך או באותה סחורה או בדבר אחר הוחזק כפרן שבני אדם נותנים דעתם לזכור סכום השער לפיכך גובה ממנו המלוה מה שנשאר מהחוב בלא שבועה הודאה בבית דין או עדות בבית דין כמלוה בשטר דמי ולפיכך כותבים ונותנים לבעל דינו במה דברים אמורים כשלא קבל הדין עד יב) ששלחו בית דין של ג׳ שהיו יושבים מעצמם במקום הקבוע להם והביאוהו כמו שנתבאר בסימן לט אבל שנים שבאו לדין ותבע אחד מהם את חבירו ואמר לו מנה לי בידך ואמר לו הן בין שאמרו חייב אתה ליתן לו בין שאמרו צא תן לו ויצא ואמר פרעתי נאמן וישבע היסת שפרעו לפיכך אם חזר התובע לדיינים ואמר כתבו לי הודאתו אין כותבים לו שמא פרעו ויבא לגבות ממנו פעם שנית (ועיין לעיל סימן לט סעיף ט) .
<h3>יג</h3>
שנים שבאו לדין ונתחייב האחד לשני ואמרו צא תן לו ויצא וחזר ואמר פרעתי ועדים מעידים אותו שלא פרעו כגון שלא זזה ידם מתוך ידו הוחזק כפרן לאותו ממון.
הגה:אבל אם לא אמרו כך אלא אמרו שתבעו לפניהם ולא פרעו לא הוחזק כפרן דדלמא פרעו אחר כך (הרא״ש פ״ק דמציעא) אבל אם אמרו לו חייב אתה ליתן לו ויצא וחזר ואמר פרעתי ועדים מעידים שלא פרעו כגון שלא זזה ידם מתוך ידו לא הוחזק כפרן שזה נשמט מהם עד שיחקרו דינו לפיכך אם חזר פעם אחרת וטען שפרעו ולא היו שם עדים שמכחישין אותו פעם שנית הרי זה נשבע היסת שפרעו ונפטר לפיכך היו בקיאי הדעת שבספרד כשיודה הלוה או יג) כשיתחייב שבועה בבית דין אומר לו בבית דין הוו עלי עדים שלא יפרעני או שלא ישבע לי אלא בפני עדים.
<h3>יד</h3>
במה דברים אמורים דציית דינא אבל אם יצא מלפני בית דין בסרבנות ושמתוהו אינו נאמן לומר פרעתי וגובה אפילו ממשעבדי לפיכך כותבים למלוה אפילו בלא דעת הלוה.
הגה:מי שקבל לפני בית דין לפרוע לחבירו ואחר כך בא ואמר כבר חייב לי אינו נאמן דודאי אלו היה כך לא קבל עליו בבית דין לפרוע אע״ג דיש לו מיגו דיכול לומר פרעתי במקום חזקה אלימתא כי האי לא אמרינן מיגו (ב״י סימן עה בשם רשב״א) .
<h2>סימן פ</h2>
<h3>הק'</h3>
באיזה ענין טוען וחוזר וטוען. ובו ב סעיפים
<h3>א</h3>
א) מי שטוען בבית דין טענה אחת ב) ונתחייב בה אינו יכול לטעון טענה אחרת שסותרת הראשונה. ואפילו יש עדים על טענה שניה לא מהני (נ״י פרק ח״ה) (כדלעיל ריש סימן עט) אבל אם בא לתקן טענה ראשונה ולומר כך נתכוונתי ויש במשמעותה לשון שסובל זה התיקון שומעין לו במה דברים אמורים שלא יצא מבית דין אבל אם יצא מבי״ד אין שומעין לו דשמא למדוהו לטעון שקר אבל כל מה שטוען חוץ לבית דין יכול לחזור ולטעון אפילו לסתור טענתו הראשונה לפי שאין אדם מגלה טענותיו אלא לב״ד במה דברים אמורים שאינו טוען וחוזר וטוען לסתור טענתו הראשונה כשנתחייב בדין בטענה ראשונה אבל אם יכול לזכות בדין גם בטענה הראשונה יכול לחזור ולטעון ולזכות בטענה האחרת ואע״פ שלא נתן אמתלאה לטענה הראשונה ואע״פ שיצא מבית דין וחזר יש לו לחזור ולטעון ולהפך כל הטענות שירצה ג) מפטור לפטור עד שיבואו עדים (וע״ל סימן עט סעיף ט) אבל ד) מאחר שיבואו עדים ויכחישו טענתו הראשונה שסמך עליה אינו יכול להשיאו לטענה אחרת אלא אם כן נתן אמתלאה לטענה שסמך עליה ויש במשמעה כמו שהשיא בזאת הטענה האחרת והוא שלא יצא מבית דין.
הגה:וכל זה דווקא ה) לאחר כדי דיבור אבל תוך כדי דבור יכול לחזור ולסתור טענתו הראשונה (טור) ובכל זה אין חילוק בין אם טען בראשונה ובא אחר כך לטעון טענה אחרת או אם שתק תחלה ובא לטעון אחר כך אלא אם כן נתן טעם למה שתק בתחלה (תשובת הרא״ש כלל סד סימן ג מהרי״ו סימן עו) ודלא כיש חולקין דאם שתק יכול לחזור ולטעון (הג״מ פ״ז דטוען) .
<h3>ב</h3>
יש אומרים שלאחר שכתב טענתו בשטר אינו יכול לחזור ולטעון ואפילו בנותן אמתלאה ואפילו לא הוכחש ויש אומרים דהבית דין יכתבו הטענות כדי שלא יוכלו לחזור ולטעון (ריב״ש סימן רצח) וע״ל סי׳ י״ג סעיף ג׳.
<h2>סימן פא</h2>
<h3>הק'</h3>
אם הודה מעצמו מתי יכול לומר משטה אני בך. ובו לב סעיפים
<h3>א</h3>
אמר לחבירו מנה לי בידך אמר ליה בפני עדים הן למחר אמר ליה תנהו לי והשיב משטה הייתי בך נאמן וצריך לישבע שהוא כדבריו שכוונתו להשטות בו ואפילו לא טען משטה הייתי בך אלא א) להד״מ פטור ב) דמילי דכדי פירוש דברים שאין בהם ממש לא דכירי אינשי.
הגה:ולא אמרינן טענת משטה אלא ביחיד המודה אבל לא בציבור המודים דאין דרכן להשטות (ריב״ש סימן שעז) מי שאמר ג) לחתנו העשיר תלמד עם בנך ואני משלם לך פטור כיון דלאו עני הוא ובלאו הכי חייב ללמד עם בנו ד) יכול לומר משטה הייתי בך ואע״ג דלא טעין טענינן ליה אע״ג דלא טענינן ליה בשאר משטה (מרדכי פרק זה בורר, ואגודה תשובת מהר״ם) .
<h3>ב</h3>
במה דברים אמורים בבריא אבל שכיב מרע שתבעו חבירו והודה אינו יכול לומר משטה הייתי בך ה) שאין אדם משטה בשעת מיתה.
הגה:והוא הדין אחרים שהודו לו או ו) שתקו לצוואתו הוי כהודאה ולא יכולין למימר שעשו שלא להכעיס השכיב מרע (מרדכי פרק זה בורר) .
<h3>ג</h3>
בבריא נמי דוקא איהו גופיה מצי למטען משטה הייתי בך אבל אי לא טעין לא טענינן ליה אנן אבל ליורשיו טענינן שמא לא כיון אביהם אלא להשטות.
<h3>ד</h3>
יש מי שאומר שאם התובע ז) תופס ממון הנתבע בשעת הודאתו כנגד המנה שהוא מודה לו בו אע״פ שיש עדים שהוא ממונו של זה הנתבע שוב אינו יכול לטעון טענת השטאה.
<h3>ה</h3>
לא מהני טענת השטאה אלא כשתבעו והודה אבל אם לא תבעו והוא ח) הודה מעצמו ט) אינו יכול לטעון משטה הייתי בך (וע״ל סימן זה סעיף יד) .
<h3>ו</h3>
אם כשתבעו הודה בפני בית דין או שהודה בפני עדים וייחדום לעדים בין שאמר להם הנתבע אתם עדי בהודאה זו או שאמר התובע אתם עדים ואמר הנתבע כן תהיו עדים או ששתק הנתבע שוב אינו יכול לומר משטה אני בך אבל יכול לטעון פרעתי.
<h3>ז</h3>
הא דמהני אתם עידי דוקא כשתבעו מנה ואמר ליה הן ואחר כך אמר אתם עידי ושתק לו אבל אם אמר לו מנה לי בידך והלה שתק ואמר התובע לעדים אתם עידי ושתק הנתבע אין שתיקתו כלום דלא הוי שתיקה כהודאה אלא שכשהודה לו תחלה ואמר לו הן וכשאמר התובע אתם עידי שתק אבל כששתק מתחלה ועד סוף יכול לומר לא חששתי להשיבך.
הגה:מי שהתנה עם בחור ללמוד עם בן חבירו בפני אבי הבן ואבי הבן שתק שתיקה כהודאה דמיא ואע״פ שלא דבר האב כלום דהוי ליה לאב לאסוקי אדעתיה ולמחות (מרדכי פרק זה בורר) (ע״ל ר״ס של״ו) וכמו שיתבאר בסמוך סעיף יג.
<h3>ח</h3>
אמר בפני שנים הריני מודה בפניכם שיש לפלוני אצלי מנה ואמר כן דרך הודאה גמורה ולא דרך שיחה אע״פ שלא אמר י) אתם עידי ואע״פ שאין התובע עמו הרי זה עדות גמורה ומשלם על פיהם.
<h3>ט</h3>
הודה בפני עדים הודאה גמורה וחזו ליה סהדי אחריני אע״ג דליתנהו לעידי הודאה כי אתו עידי ראיה ומסהדי דאודי קמי הנך חייב.
<h3>י</h3>
יא) הודאה בפני עד אחד יב) הויא הודאה בין לישבע על פיו אם כפר בין לפרוע אם הודה שהודה בפניו.
<h3>יא</h3>
החביא לו עדים אחורי הגדר ואמר ליה מנה לי בידך אמר ליה הן אמר ליה רצונך שתודה לי בפני עדים והשיב לו הייתי מודה לך בפני עדים אלא שאני מתיירא שמא תכפיני שאשלם לך מיד והעדים שומעין כל זה פטור.
<h3>יב</h3>
כל שראו ההלואה אפילו בהכמנה פירוש תרגום וארב וכמן מעידים עליה.
<h3>יג</h3>
יג) החביא לו עדים בכילה ואמר ליה מנה לי בידך אמר ליה הן אמר לו ערי ושכבי להוו סהדי עלך אמר ליה לא אינה הודאה אבל אם שתק הויא הודאה ודוקא כהאי גוונא דאיבעי ליה לאסוקי אדעתיה שיש שם עדים דלמה אמר ערי ושכבי להוו סהדי עלך אם לא שהיו שם אבל אי לא בעי ליה לאסוקי אדעתיה כגון שאמר אתם עדי וזה אינו יודע שיש שם עדים ושתק אין הודאתו הודאה.
<h3>יד</h3>
לא תבעו שום אדם אלא הוא בעצמו הודה דרך הודאה בפני עדים מנה לפלוני בידי וכשתבעו אמר ליה אין לך בידי כלום שלא הודיתי אלא יד) שלא להשביע פירוש שלא לראות שבע ועשיר את עצמי הודיתי נאמן ואין חילוק בזה בין עני בין עשיר (נ״י פרק מי שמת) בין שהיה בריא כשהודה בין שהיה שכיב מרע ואם כשהודה בפניהם היה התובע עמו אינו נאמן לטעון לא הודיתי אלא שלא להשביע את עצמי ויש מי שאומר שאפילו היתה ההודאה בפני התובע נאמן לטעון לא הודיתי אלא כדי שלא להשביע את עצמי ולענין שבועה אם טען תן לי מנה שאתה חייב לי אם תרצה לכפור הרי פלוני ופלוני שאמרת בפניהם שאתה חייב לי אע״פ שהוא אומר טענת שלא להשביע את עצמי צריך לישבע היסת דדל מהכא עדים חייב לישבע על תביעתו אבל אם אמר ליה תן לי מנה שאמרת בפני פלוני ופלוני שאתה חייב לי והוא טוען טענת שלא להשביע אף שבועה אינו צריך.
הגה:טענת שלא להשביע טוענין לו אע״פ שהוא אינו טוען ועיין לקמן סימן זה סוף סעיף כא בית דין שהכריזו על כל מי שבידו של יתומים יודיע לבית דין הוא או שלוחו והודה אחד על ידי שליח לא יוכל אחר כך לומר שלא להשביע הודיתי מאחר שלא הודה מעצמו שהרי היתה שם קצת תביעה גם לא יוכל לומר משטה הייתי שהרי לא היתה שם תביעה מבעל דבר עצמו (ריב״ש סימן שצב) .
<h3>טו</h3>
לדעת האומר שאפילו היה התובע בפניהם יכול לטעון טענת שלא להשביע טו) אפילו אמר אתם עידי ושתק יכול לטעון שלא להשביע הודיתי כיון שמעצמו הודה.
הגה:ויש חולקין מאחר שאמר אתם עידי לא יוכל לומר כדי שלא להשביע הודיתי (טור) .
<h3>טז</h3>
יש מי שאומר שטענת שלא להשביע אינה מועלת אלא כשמודה מעצמו אבל אם תבעו והודה טז) אינו יכול ליפטר בטענת שלא להשביע.
<h3>יז</h3>
אם הודה בכתב ידו שחייב לפלוני מנה או שהודה בקנין או במעמד שלשתן אינו יכול ליפטר בטענת השטאה ולא בטענת שלא להשביע.
הגה:ודוקא יז) כתב ידו שביד חבירו אבל אם נמצא כתוב אצלו ששטר זה של פלוני (מרדכי פ׳ ז״ב) או שכתב שם פלוני על חפץ פלוני אפשר לומר שלא להשביע עצמו עשה כן וכמו שנתבאר לעיל ס״ס סה סעיף כב.
<h3>יח</h3>
מי שמת ונמצא כתוב באחד משטרותיו שטר זה חציו לפלוני לא זכה אותו פלוני בחצי השטר הודה בפני עדים בלא קנין אף על פי שאמר להם כתבו שטר אם לא אמר אתם עידי לאו הודאה היא.
<h3>יט</h3>
יח) המוסר לחבירו שטר שכתוב בו שהוא חייב לו מנה אע״פ שלא אמר אתם עידי הויא הודאה.
<h3>כ</h3>
המודה לחבירו יט) בחזקת שהוא חייב לו או מסר לו שטר בעדים ועדים חתומים עליו ואחר כך נתברר הדבר שטעה לאו הודאה היא.
<h3>כא</h3>
אע״פ שהמטמין עדים אינו עדות וכן המודה מעצמו ועדים שומעין אותו וכן האומר לחבירו בפני עדים מנה לי בידך ואמר לו הן בכל אלו הדברים וכיוצא בהן אומרין בית דין לנתבע למה לא תתן מה שיש לו אצלך אם אמר אין לו אצלי כלום אומרים לו והלא אתה אמרת בפני אלו כך וכך או הודית מעצמך אם עמד ושלם מוטב ואם לא טען אין טוענים לו אבל אם טען משטה הייתי בו או להד״מ או כ) שלא להשביע את עצמי נתכוונתי פטור ונשבע היסת כמו שנתבאר ויש אומרים שאפילו לא אמר אלא איני חייב לך כלום פוטרו הדיין ותולה הודאתו במה שאדם עשוי שלא להשביע את עצמו אע״פ שהוא לא טען כן.
הגה:טענת שלא להשביע לא שייכא כא) אלא כשהודה מעצמו וטענת משטה לא שייכא אלא כשתבעו בעל דבר (טור) .
<h3>כב</h3>
הודה בפני בית דין של ג׳ בין כב) שהודה מעצמו בין שתבעו אחר והודה אינו יכול לחזור אלא תוך כדי דבור.
<h3>כג</h3>
תבעו בחפץ פלוני והשיב אינו שלך אלא של פלוני אפילו אמר כן בפני בית דין אינה הודאה להוציא אותו פלוני מידו.
הגה:ויש חולקין וסבירא להו דהוי הודאה מיהו יוכל אחר כך לומר טעיתי בהודאתי ושל אחרים הם במגו דהחזרתים לאותו פלוני אבל לא יוכל לומר טעיתי בהודאתי ושלי הם אע״פ שיש לו מיגו דהודאת פיו הוי עליו כעדים ולא יוכל לומר אחר כך טעיתי אע״ג דיש לו מיגו (מרדכי פרק ח״ה) מיהו מחשבון שכתב על פנקסו יוכל לומר טעיתי אע״ג דליכא מיגו (מהרי״ק שורש פ״ה) וע״ל סימן קכו סעיף יג.
<h3>כד</h3>
ראובן שאמר לשמעון חייב אתה מנה ללוי ואמר שמעון כן ואמר ראובן אתם עידי הוי הודאה וכשיבא לוי לתובעו אינו יכול לטעון לא טענת השטאה ולא טענת שלא להשביע אע״פ שלא בא ראובן בהרשאת לוי ולא עוד אלא כג) אפילו לא אמר ראובן אתם עידי אינו יכול לומר ללוי משטה אני בך.
<h3>כה</h3>
ראובן שאמר לשמעון ולוי מנה לי בידכם ואמר שמעון הן ולוי שתק אם אמר ראובן לעדים אתם עידי ושתק שמעון הוי הודאה לגבי שמעון אבל לגבי לוי לא הוי הודאה ואפילו היו שמעון ולוי שותפים אין האחד מתחייב בהודאת חבירו.
<h3>כו</h3>
האומר לחבירו מנה לך בידי הילך מהם נ׳ ולא אמר אתם עידי יכול לומר משטה אני בך לגבי הנ׳ שעדיין לא נתן לו אבל מה שנתן נתון.
<h3>כז</h3>
אם הודה מעצמו כד) לפני שכיב מרע שחייב לו מנה אינו יכול לטעון טענה שלא להשביע.
<h3>כח</h3>
אמר מנה לפלוני בידי ולא אמר אתם עידי וקפץ ונשבע על הודאתו ובא הלה ותבעו והשיב שלא להשביע את עצמי נתכוונתי והשבועה היתה לשקר אין שומעין לו וכן אם יטעון שכחתי ונשבעתי והייתי סבור שהייתי חייב לו ועכשיו נזכרתי שאיני חייב לו כלום אין שומעין לו.
הגה:ותקיעת כף הוי כשבועה ודוקא כשמודה בדבר או איכא עדים כה) אבל אם כופר או אמר על תנאי כך וכך נאמן (ר׳ ירוחם סוף נג) .
<h3>כט</h3>
כו) המודה לחבירו בפני עדים קבלתי ממך כך וכך מחוב שיש לי עליך אין צריך לומר אתם עידי בין שהיא מלוה בשטר בין שהיא מלוה על פה שאין שייך כאן לא טענת השטאה ולא טענת שלא להשביע והוא הדין למוחל חובו בפני עדים שאין צריך לומר אתם עידי וכן כז) אין צריך לומר כח) כתובו.
<h3>ל</h3>
המתעסק בשל חבירו ונותן לו ריוח בכל שנה ולבסוף טען שלא היה שם ריוח ורוצה לחשוב מה שנתן לו בשביל קרן אי יהיב ליה רווחא באפי סהדי אי נמי מודה ליה דכי יהיב ליה בשם רווחא אמר ליה לאו כל כמיני למיחשב ליה השתא לשם קרנא וגבי ליה כוליה אע״ג דלא אמר אתם עידי מיהו אם יוכל לברר שטעה טענתו טענה (ב״י בשם התרומות) אבל אי יהיב ליה בסתמא משתבע דלא הוי ביה רווחא ויחשוב מה שנתן לו בקרן ויש מי שאומר שאפילו נתן הריוח כט) בפני עדים אם לא אמר אתם עידי אפילו נתנם לשם ריוח ישבע עכשיו שלא היה ריוח וכל מה שנתן יעלה לו לשם קרן.
<h3>לא</h3>
ראובן נתן מנה לשמעון ולוי להתעסק ועשו עליהם שטר ונשבעו לתת לו חצי הריוח שאל ראובן מעותיו ונתנו לו מנה שאל מהם הריוח אמרו ליה כך וכך הרווחנו ולא יותר אמר ראובן לשמעון אתה אמרת לי שהרווחתם חמשים אמר לו שמעון לא אמרתי לך כלום ומפני כח השטר שהיה לו עליהם ולא היה כתוב בו שום פרעון הוצרכו לתת לו מה שאמר ועתה בא לוי ותבע לראובן שלקח מהם ריוח שלא כדין שלא הרויחו ל) הדין עם ראובן.
<h3>לב</h3>
ראובן תבע לשמעון ריוח החוב שהיה עליו מכמה שנים ואומר שהתנה עמו לתת לו ריוח ושמעון אומר שלא התנה שמעון פטור אפילו משבועה שאף לדברי ראובן לא היה תנאי זה בשעה שנתחייב שמעון ואף אם אמר שמעון אחר כך אני אתן לך ריוח דברים בעלמא הם בלא קנין ויכול לחזור בו.
<h2>סימן פב</h2>
<h3>הק'</h3>
דין שטר שאינו מקויים או מקויים שהלוה טוען אמנה או פרוע או רבית ודין תנאי השטר והשבועה. ובו יג סעיפים
<h3>א</h3>
מלוה שהוציא שטר שאינו מקוים ואינו מוצא עדים לקיימו והלוה מודה שכתבו אלא שטוען פרעתי נאמן ואפילו אם כתוב בו נאמנות אינו מועיל והוא הדין לכל מה שיטעון בו דבר שמבטל השטר א) כגון ב) אמנה או ג) כתבתי ללות ולא לויתי או על תנאי נעשה ולא נתקיים התנאי או שאמר קטן הייתי כשנכתב השטר נאמן (נ״י פרק מי שמת) ואם אחר כך מצא המלוה עדים לקיים השטר בבית דין הרי הוא כשאר השטרות וגובה בו.
הגה:אמר תחלה מזוייף השטר ואחר שהביא עדים לקיימו אמר הלוה פרוע יש אומרים דהוחזק כפרן ואינו נאמן מאחר שאמר מזוייף כאלו אמר לא לויתי ואינו נאמן אחר כך לומר פרעתי (נ״י סוף ב״ב) ויש חולקין ואומרים דנאמן הוא דהא לא כפר בהלואה רק שאומר שהשטר מזוייף ורצה לומר שיקיימנו ואחר כך ידון עמו (הרשב״א) .
<h3>ב</h3>
ואם השטר מקויים וטוען הלוה פרעתי כולו או מקצתו והמלוה אומר לא נתפרעתי כלום אם יש בו נאמנות אינו נאמן ואפילו אם אמר השבע לי אין שומעין לו וגובה בלא שבועה ומיהו אם יש בעל חוב מאוחר ממנו לא יגבה אלא בשבועה שישבע לבעל חוב המאוחר שלא נפרע מחובו כלום ואין המוקדם יכול לומר למאוחר לא אשבע עד שתשבע שלא נפרעת מחובך אבל מחרים סתם על מי שיודע שהוא פרוע ומשביעו בחנם ואפילו אם יש בו נאמנות מפורש לראשון שהוא מאמינו כנגד בעל חוב מאוחר אעפ״כ צריך לישבע ואם אין בו נאמנות כל זמן שלא יטעון השבע לי שלא פרעתיך אין משביעין למלוה אלא אומרים ללוה שלם ואם טען השבע לי שלא פרעתיך משביעין אותו בנקיטת חפץ ויטול והוא שיטעון הלוה ברי שהוא פרוע אבל אם בא בטענת שמא לא משבעינן ליה כלל אפילו אם גם המלוה משיב איני יודע אם הוא פרוע.
הגה:היה השטר על זמנים ולאחר שעברו מקצת זמנים אמר הלוה פרעתיך הזמנים שעברו והנחתי לך השטר משום הזמנים העתידים והמלוה אומר שלא נפרע כלום המלוה נשבע ונוטל דהוי ליה לכתוב שובר (תשובת רשב״א אלף פה) .
<h3>ג</h3>
כשטוען שפרע השטר ואמר ישבע לי המלוה ויטול אומרים לו הבא מעותיו ואחר כך ישבע ויטול ואם טען הלוה שאין לו מה לפרוע ישבע הלוה שאין לו וכשתשיג ידו ישביע למלוה שלא פרעו ואז יתן לו.
<h3>ד</h3>
אם הוחזק הלוה כפרן באותו השטר כגון שאמר להד״ם ובאו עדים ונתקיים השטר וחייבוהו בית דין לפרוע שוב אינו יכול לומר השבע לי שלא פרעתיך אע״פ שאין בו נאמנות שכבר הודה שלא פרעו שכל האומר לא לויתי כאומר לא פרעתי דמי אבל אם יחרים סתם על מי שנטל ממנו ממון שלא כדין אין מוחין בידו.
<h3>ה</h3>
אם כשאמרו בית דין ללוה שלם לו ולא טען השבע לי אלא אמר הלוה לבית דין מה חייב לי אומרים מה אתה רוצה שיתחייב לך אם אמר רוצה אני שישבע לי משביעים אותו ואם לאו אין פותחין לו.
<h3>ו</h3>
היה המלוה תלמיד חכם אין משביעין אותו ואין מגבין אותו אבל אם תפס משל לוה אין מוציאין מידו ואם לא תפס והוא מעצמו רוצה לישבע כדי לגבות את שלו שומעין לו.
<h3>ז</h3>
אם המלוה והלוה שניהם תלמידי חכמים יש מי שאומר שחוזר הדבר לכמות שהיה ואי טעון אשתבע לי אמרינן ליה זיל אשתבע ליה.
<h3>ח</h3>
אם מת המלוה ויורשיו מוציאין השטר והלוה טוען שהוא פרוע נשבעים שבועת היורשים ונוטלים ד) היה המלוה חשוד יש אומרים שהנתבע נשבע היסת ונפטר ויש אומרים שהמלוה ה) נוטל בלא שבועה והכי מסתברא.
<h3>ט</h3>
לא היה חשוד ורוצה להפך השבועה על הלוה אין שומעין לו ואם אמר אי אפשי לישבע בתקנה זו אלא תהא תביעתי כמלוה על פה וישבע הלוה היסת ואמר הלוה מאחר שחזרת אותה היסת הריני מהפכה עליך הדין עמו ואם אמר התובע איני נשבע ואינו נוטל אלא אחרים סתם הרשות בידו ואין הלוה יכול לומר או השבע וטול או הוציאני מן הכלל ואם יצא הלוה ולא רצה לשמוע החרם אין מנדין אותו בכך ומחרימין שלא בפניו.
<h3>י</h3>
הוציא עליו שטר מקויים והלוה אומר שטר מזוייף הוא או שטען חוב זה רבית הוא או שטר אמנה הוא או כתבתי ללות ולא לויתי והמלוה עומד בשטרו ואומר שזה טוען שקר ואמר הלוה ישבע ויטול אין שומעין לו להשביעו אלא ו) ישלם ואחר כך יטעון על המלוה במה שירצה ואם יודה יחזיר לו ואם כפר ישבע היסת.
<h3>יא</h3>
אם טען הלוה ז) מחלת לי חוב שבשטר זה יש מי שאומר שדינו כמי שטוען פרעתיו.
הגה:ויכול לטעון מחלת לי אע״פ שיש בו נאמנות שהנאמנות לא קאי אלא על הפרעון (טור והתרומות בשם הרמב״ן) והמדקדקים כותבים והאמנתיו לומר שלא נפרעתי ובכל ענייני חוב זה. ויש מי שאומר דמחילה כמי שטוען אמנה או רבית הוא.
<h3>יב</h3>
טען הלוה שהשטר נעשה על תנאי שאם אקיימנו אפטר וקיימתיו והמלוה אומר שלא היה שום תנאי בדבר אם כתוב בו שנעשה בלא שום תנאי או בלא שום שיור בעולם אין הלוה נאמן ואם אין כתוב בו כן נשבע המלוה ונוטל ואפילו אם כתוב בו נאמנות ח) ואם הודה המלוה שנעשה על תנאי אלא שאומר שעדיין לא קיימו הלוה על המלוה להביא ראיה ואם אין לו ראיה נשבע הלוה היסת ונפטר.
הגה:ואין המלוה נאמן במיגו דאין אומרים מיגו להוציא (טור וב״י ותוס׳ פרק ח״ה ורמב״ם סוף שבועות ומרדכי ריש ב״מ ואשר״י פרק הכותב) וי״ח וסבירא להו דאמרינן ט) מיגו להוציא (ריב״ש סימן שלו) ואם יש ללוה עדים שבתנאי נעשה מקבלים עדותן ואפילו עידי השטר עצמם נאמנים לומר שנעשה על תנאי אפילו אם כתב ידם יוצא ממקום אחר ונפטר הלוה אפילו בלא שבועה יח) ואם עד אחד אומר על תנאי היה ועד אחד אומר לא היה תנאי נשבע הלוה היסת ונפטר.
<h3>יג</h3>
טען הלוה על שטר מקויים שחציו פרוע והמלוה אומר שלא נפרע ממנו כלום יט) ועדים מעידים שכולו פרוע כ) נשבע הלוה וגובה מחצה מבני חרי ואם כתוב בו שהאמינו על עצמו כשני עדים גובה כל השטר מבני חרי בלא שבועה.
<h2>סימן פג</h2>
<h3>הק'</h3>
דין מלוה שהודה בשטר שהוא מזויף. ובו ד סעיפים
<h3>א</h3>
אם המלוה מודה שקבל ממנו דמי השטר אלא שאמר שקבלם בשביל מלוה על פה שהיה לו עליו ואין הלוה מודה באותה מלוה נתבאר בסימן נח.
<h3>ב</h3>
אם הלוה מודה בשתי הלואות ושתיהן עבר זמנן ונתן לו ק׳ סתם ולא פירש והמלוה אומר שרוצה לחשוב אותם בפרעון החוב שאין לו כח על הלוה כל כך ובאחרת יש לו כח יותר כגון שיש לו ערב והלוה רוצה לחשוב אותה בפרעון המלוה שיש לו בה ערב כי אומר שלאותה נתכוון אין שומעין לו ואפילו אומר בפירוש לא אפרע לך אלא מחוב פלוני והמלוה אומר לא אקבלם אלא מחוב אחר א) הדין עם המלוה.
הגה:ואפילו שתק כשקבלם יכול אחר כך לומר מה ששתקתי כדי שתתן לי המעות ולא אקבלם רק על חוב אחר (ר״ן פרק הכותב) וכן אם שלח עם המלוה מעות לאחרים וקבלם בשתיקה יכול לומר אחר כך ב) אקבלם לעצמי ומה ששתקתי כדי שתתן לי המעות (ב״י סימן נח בשם הרשב״א) .
<h3>ג</h3>
אם הלוה אומר מחוב פלוני שפלוני ערב בו נתתים לך ועל מנת כן קבלתם והמלוה אומר לא נתרצתי לקבלם אלא מחוב פלוני שאין לי בו ערב אם החוב שאמר הלוה שפרעו הוא מלוה על פה נאמן הלוה בשבועת היסת ונפטר הערב אפילו היה קבלן ואם שני החובות יש לו עליהם שני שטרות אם לא פרעו בעדים נאמן המלוה במגו דלא היו דברים מעולם ונשבע ונוטל ואם יש בו נאמנות נוטל בלא שבועה ואפילו אם פרעו בעדים ומעידים שבתורת פרעון נתנם לו ג) ואין יודעים מאיזה שטר נאמן לומר שקבלם בשביל החוב שאין לו בו ערב ונשבע וגובה חובו מהלוה או מהערב ואם יש בו נאמנות גובה בלא שבועה.
<h3>ד</h3>
הוציא עליו שטר מקויים ואמר הלווה מזוייף או אמנה ואמר המלוה כן הדבר ד) אבל שטר כשר היה לי ואבד ה) נשבע הלוה היסת ונפטר.
<h2>סימן פד</h2>
<h3>הק'</h3>
הפוגם או פוחת שטרו או עד אחד מעיד שהוא פרוע. ובו ה סעיפים
<h3>א</h3>
הפוגם שטרו לא יפרע אלא בשבועה אע״פ שלא טען הלוה השבע לי כיצד הרי ששטרו אלף זוז וטען הלוה פרוע כולו ומלוה אומר לא נפרעתי אלא מקצתו לא יפרע את השאר אלא בשבועה כעין של תורה אפילו היו עדים בשעת הפרעון או שכתב לו שובר במה שפרע ולא אמרינן אם איתא דפרע טפי בעדים הוה פרע ליה כדפרעינן מעיקרא או היה כותב לו שובר ואפילו דקדק לצרף בחשבונו אפילו פחות משוה פרוטה לא אמרינן כיון שדקדק כל כך קושטא קאמר ואם יש בו נאמנות אע״פ שלא פירש בין בכולו בין במקצתו נוטל בלא שבועה.
<h3>ב</h3>
במה דברים אמורים כשעבר זמנו אבל אם הוא א) תוך זמנו אע״פ שפגם שטרו יפרע שלא בשבועה אלא אם כן טען הלוה ישבע לי.
<h3>ג</h3>
כתוב בו פרעון ביני שיטי לא חשיב כפוגם שטרו לחייבו שבועה. שטר שכתוב בו פרעון ביני שיטי ת׳ זהובים על הגרר וטוען הלוה שפרע יותר והמלוה גרר מקום הפרעון וחזר וכתב מה שרצה אם כתב הפרעון הוא כתב יד הלוה הדין עם המלוה.
<h3>ד</h3>
הפוחת שטרו נפרע שלא בשבועה כיצד היה שטרו אלף זוז וטוען הלוה פרעתיך כולו והמלוה אומר לא נתפרעתי כלום אבל אינך חייב לי אלא ת״ק ומה שנכתב אלף אמנה היתה בינינו אע״פ שאין בו נאמנות נפרע שלא בשבועה אלא אם כן יאמר הלוה השבע לי. טען המלוה לא נתפרעתי כלום אבל אין החוב אלא ת״ק והעדים טעו וכתבו אלף זוז ב) הרי מודה שהעדים העידו שקר ונשבע הלוה היסת ונפטר.
<h3>ה</h3>
ג) עד אחד מעיד בשטר שהוא פרוע לא יפרע אלא בשבועה במה דברים אמורים כשעבר זמנו אבל אם הוא ד) תוך זמנו נפרע שלא בשבועה אלא אם כן טען הלוה ישבע לי. עד אחד מעיד על שטר שהוא פרוע ומת המלוה עד שלא נשבע אין יורשיו גובין אותו והוא הדין בפוגם שטרו ומת עד שלא נשבע.
<h2>סימן פה</h2>
<h3>הק'</h3>
הוציא שטר חוב עליו והלה טוען שמכר לו שדהו. ובו ז סעיפים
<h3>א</h3>
ראובן שהוציא שטר חוב על שמעון ושמעון הוציא שטר שראובן מכר לו שדהו אחר שהגיע זמן שטרו ואומר אלו חייב הייתי לך היה לך ליפרע ממני ולא למכור לי שדך אם הוא במקום שנוהגין שמי שקונה שדה א) נותן מעות ואח״כ כותבין לו שטר טענתו טענה שלא היה לכתוב שטר המכירה אחר שקבל המעות ונאמן הלוה לומר פרעתי ושובר היה לו ואבד ואפילו שיש בו נאמנות ואם אומר מזוייף הוא יש מי שאומר שאינו נאמן כיון שהוא מקוים וי״א שהוא נאמן ואם עדיין לא הגיע זמן שטרו אין טענתו טענה ואם הוא במקום שכותבין שטר ואחר כך נותנים מעות אע״פ שהגיע זמנו אין טענתו טענה שזה יאמר לא מכרתי לך השדה אלא כדי שיהיה לי ב) ממה לגבות חובי.
<h3>ב</h3>
אם הלוה מכר קרקע למלוה אחר שהגיע זמן פריעת שטרו אפילו במקום שנותנים מעות ואח״כ כותבים שטר יכול לומר לו אלו חייב הייתי לך היה לך לטרוף השדה כשמכרתיו לך.
הגה:אבל אם מכר לו מטלטלין לא יכול לומר אלו הייתי חייב למה לא תבעת ממני בחובך דזה יוכל לומר אלו תבעתי יראתי שלא תמכור לי כלל (תשובת מיימוני ספר משפטים) .
<h3>ג</h3>
ג) ראובן הוציא שטר על שמעון ושמעון על ראובן מאוחר לשטרו של ראובן והגיע זמן הפרעון של ראובן קודם שלוה משמעון יכול שמעון לומר לראובן אלו חייב הייתי לך לא היה לך ללוות ממני אלא היה לך ליפרע מחובך.
הגה:ודוקא שהשטר ברור אבל אם יש טענה על השטר כגון שיש בו חשש אסמכתא או כדומה יכול לומר הייתי מתיירא שא״א לי לגבות בשטרי מכח אסמכתא על כן הוצרכתי ללות כי היה לי פנאי לדון ולנגוש אותך (תשובת הרא״ש כ׳ עד סי׳ ב) .
ויש מי שאומר דלא שנא באתרא דיהבי זוזי והדר כתבי שטרא לא שנא באתרא דכתבי שטרא והדר יהבי זוזי. ויש אומר דהני מילי באתרא דיהבי זוזי והדר כתבי שטרא ואפילו אם יש לראובן זבורית ולשמעון עידית אינו יכול לומר לויתי ממך כדי שאגבה ממך העידית ואגבה אותך הזבורית ואם הוא באתרא דכתבי שטרא והדר יהבי זוזי אינו יכול לומר לו היה לך ליפרע מחובך אלא כל אחד גובה חובו ומיהו אם יש לשניהם עידית או בינונית או זבורית או שיש לאחד עידית או בינונית ולשני זבורית עומד כל אחד בשלו וכן אם יש לזה בינונית וזבורית ולזה זבורית עומד כל אחד בשלו אבל אם יש לזה עידית ובינונית ולזה זבורית זה גובה וזה גובה ואם זמן השטר שמוציא שמעון על ראובן היה קודם שהגיע זמנו של שטר של ראובן אז בכל ענין יעמוד כל אחד בשלו שאין יכול לומר היה לך ליפרע מחובך שהרי עדיין לא הגיע זמנו אפילו היה ביום אחרון כגון שראובן הלוה לשמעון בשטר לחמשה שנים וביום שנשלמו הה׳ שנים בא ראובן ולוה משמעון לעשר שנים אין שמעון יכול לומר לראובן אילו חייב הייתי לך למה שעבדת עצמך בשביל יום אחד וגובה זה שלו לסוף חמש שנים וזה שלו לסוף עשרה שנים.
הגה:ראובן שתובע משמעון לשלם לו והשיב לו שמעון הלא אתה פרעת לי זה השבוע ולמה לא עכבת בחובך וראובן אומר האמנתיך נאמן במיגו דיכול לומר לא פרעתיך או עדיין לא הגיע זמני אז שתפרעני (מרדכי פרק דייני גזירות) אשה שהקדישה נכסיה וצוותה שידורו בנותיה בבתים ויתנו שכירות ואח״כ הביאה בת אחת שטר מתנה מוקדם לשטר מתנה של הקדש ושאר היורשים אומרים אילו היה שטרך אמת למה נתת שכירות אם הבת נותנת אמתלא על השכירות הדין עמה ואם לאו הדין עם היורשין (תשו׳ הרא״ש כלל ע סימן ב) .
<h3>ד</h3>
אם מת אחד מהם והניח יתומים קטנים כל אחד עומד בשלו אפילו לא הניח להם אביהם כלום שאם יגבו מזה אפילו מעות חוזר וגובה אותה מהם אחר תקנת הגאונים שגובים מטלטלי דיתמי.
<h3>ה</h3>
אפילו היתומים קטנים אין אומרים שהם יגבו מיד ולא יגבה מהם עד שיגדלו כיון ד) שתפס בחיי אביהם.
<h3>ו</h3>
שנים שיש לכל אחד מהם שטר חוב על חבירו במנה והיה בענין שהדין הוא שיעמוד כל אחד בשלו ומכר אחד מהם חובו לאחר הלוקח גובה מהלוה וחוזר הלוה וגובה מהמוכר מבני חרי ואם אין למוכר נכסים אם גבה הלוקח קרקע מזה ה) חוזר וגובה ממנו שהרי הוא משועבד לו לחובו ואם גבה ממנו מטלטלים ו) אם שעבד לו מטלטלי אגב מקרקעי שקנה ושיקנה חוזר וגובה אותם ממנו ואם לאו אינו טורף ממנו כלום.
<h3>ז</h3>
ראובן נתחייב לשמעון ק״ק ושמעון לראובן מנה ושמעון עמד כבר בדין עם ראובן על המנה ונתחייב בבית דין ואמר שמעון אתה חייב לי ק״ק תחסר מהם המנה כנגד מנה זה השיב ראובן אני לא עמדתי עמך בדין על הק״ק וכמדומה לי שיש לי ראיות שאני פטור מהם אם שטרו של שמעון מקויים הדין עמו.
<h2>סימן פו</h2>
<h3>הק'</h3>
ראובן נושה בשמעון ושמעון בלוי מוציאין מלוי ונותנין לראובן. ובו ט סעיפים
<h3>א</h3>
א) ראובן שנושה ק׳ בשמעון ושמעון בלוי מוציאין מלוי ונותנים לראובן לא שנא אם נתחייב לו כבר לשמעון בשעה שלוה מראובן לא שנא נתחייב לו אחר כך ואין חלוק בזה בין מלוה בשטר למלוה על פה כיון ששני הלווים מודים כל אחד למלוה שלו מוציאין מלוי ונותנים לראובן בכל ענין שיתחייב לוי לשמעון בין דרך הלואה שהלוה לו בין דרך מקח וממכר בין דרך שכירות.
הגה:ראובן שיש לו משכון מן הגוי והגוי חייב לשמעון יש אומרים דיוכל שמעון לפדות המשכון מראובן ונותן לו קרן ורבית שעלה עליו וגובה חובו מן המותר (תשובת מוהרי״ל סימן קפח) וכן נראה לי מאחר שאין לעכו״ם לפרוע בענין אחר שמעון יש לו כל זכות הגוי ואף על פי שיש מי שחולק בזה (ב״י סימן עד) נראה לדון כמו שכתבתי.
<h3>ב</h3>
ב) במה דברים אמורים בשאין לשמעון נכסים ליפרע ממנו שסידרו לו בית דין והשביעוהו ולא מצאו לו אלא חוב זה אע״פ שיש לו נכסים במדינה אחרת (ריב״ש סימן שנג) אבל אם יש לו במדינה זו נכסים ג) אין בית דין נזקקים להוציא מזה ולתת לזה.
<h3>ג</h3>
אף בזמן שאין לשמעון נכסים אין ראובן יכול לכופו שיתבע מלוי ויפרענו שאין מוטל עליו זה הטורח אלא על ראובן לטרוח ולהוציא מלוי.
<h3>ד</h3>
יש מי שאומר שאם מה שיש ביד לוי הם ד) מעות בפקדון יכולים בית דין להתפישם ולנגוש שיפרע לראובן דכל שיש לו מעות אינו יכול לומר לו טול קרקע.
<h3>ה</h3>
ה) אין שמעון יכול ו) למחול ללוי ולא ז) להרויח לו זמן שהרי פקע השעבוד שיש לשמעון על לוי ח) ונשתעבד לראובן וכן אם אמר ט) שטר אמנה או פרוע הוא אינו נאמן להפסיד לראובן ואם אחר שנתחייב לוי לראובן בבית דין הלך ופרע לשמעון חייב לפרוע לראובן פעם אחרת המסרב שלא לירד לדין או ירד לדין ונתחייב ואינו רוצה לעשות צווי בית דין ועכבו בית דין ממונו שביד אחר ועבר על מצותן והחזירו למסרב אם לא ימצא ממה לגבות חייב הנפקד ליתן למלוה י) הממון שהחזיר למסרב.
<h3>ו</h3>
אף על פי שראובן מיחה בלוי שלא יפרע לשמעון לא מקרי ראובן בהכי מוחזק דלא משעבד לוי לראובן מדרבי נתן עד שיתברר בבית דין ששמעון חייב לו.
<h3>ז</h3>
מת שמעון ונשארו יורשיו וטוען לוי פרוע הוא נשבעים היורשים שבועת היורשים וגובים מלוי ואם היה חוב ראובן בשטר חוזר וגובה מהם בשבועה ואם לא רצו לישבע חוזר זה עליהם יא) אם יש להם נכסים אחרים ואם אין להם נכסים אחרים וטוענים שאין יכולים לישבע שבועה זו הרי אלו נשבעים היסת שאין בידם במה לפרוע חוב מורישם.
<h3>ח</h3>
ראובן הלוה לשמעון על פה ושמעון הלוה ללוי בשטר ומכר לוי כל נכסיו ובא ראובן לטרוף מלקוחו של לוי בכח השטר שיש לשמעון על לוי אם שמעון מודה לראובן שאינו פרוע אינם יכולים לדחותו ולומר פרוע אתה משמעון ואינו נאמן עלינו בהודאתו אלא הרי הוא טורף מהם מאחר ששמעון מודה לו.
<h3>ט</h3>
ראובן יש שטר חוב על שמעון ושמעון על לוי אחיו ובא ראובן לגבות מלוי וטוען לוי אחי גמלני חסד והלוני להחזיק ידי והתנה עמי שלא יכפני לפרוע אלא לכשארצה אע״פ שבית דין מכירים קצת שטענתו אמת יב) אם אין תנאי זה מפורש בשטר גובה ראובן ממנו.
הגה:מי שיש לו בידו פקדון של גוי או של משומד והם חייבים לאחרים ובאים להוציא מיד המחזיק בנכסיהם והמחזיק אומר שמתיירא להוציא הנכסים מידו פן יבא הגוי והמשומד לחזור ולגבות ממנו הדין עמו (ב״י סימן קה בשם תשובת מיימוני השייכים לנזיקין סימן ז) .
<h2>סימן פז</h2>
<h3>הק'</h3>
דיני שבועת היסת ושבועה דאורייתא. ובו לט סעיפים
<h3>א</h3>
התובע לחבירו ממון או חפץ שהיה יכול להחזיק בו בטענת להד״מ או החזרתיו לך או לקוח הוא בידי אם הוא א) מודה מקצת חייב שבועה מן התורה וכן אם הוא כופר בכל ועד אחד מכחישו חייב שבועה מן התורה אפילו אינו יודע שחייב לו אלא ע״פ העד אבל הכופר בכל ואין עד אחד מכחישו פטור משבועת התורה בין במלוה בין בפקדון אבל חייב שבועת היסת אפילו אמר לו מנה לי בידך והלה אומר לא היו דברים מעולם נשבע היסת ובלבד שיתבענו ודאי כמו שנתבאר לעיל סימן עה ואפילו מודה מקצת אם אמר לו הילך המקצת שאני מודה אינו חייב אלא היסת ואינו נקרא הילך אלא אם כן יהא המקצת שהוא מודה לו ב) מוכן בידו בפני בית דין ליתנו לו מיד אבל אם אמר הרי הוא בביתי ואתננו לך לא ואפילו אם יתן לו ג) משכון על מה שמודה בו לא חשוב הילך ויש אומרים ד) דמשכון חשוב הילך דהא אפילו שטר חשוב הילך (טור ובעל העיטור) .
<h3>ב</h3>
תבעו שני כלים והודה לו באחד מהם ואמר לו הילך וטוען התובע שנשתמש בזה שהוא מודה לו ונפחת מדמיו והוא מודה לו או שהוא ידוע אין זה הילך תבעו מאתים והודה לו במנה ה) והוא בענין שלא היה יכול לכפור באותו מנה כגון שאותו מנה הוא מעשה בית דין לא מיקרי הודאה במקצת.
<h3>ג</h3>
אם נראה לדיין שהוא מערים לומר הילך לדחות שבועת התורה מעליו חייב לישבע שבועת התורה.
<h3>ד</h3>
אמר ליה מנה וכלי יש לי בידך אין לך בידי אלא הכלי והילך ואמר התובע אין זה הכלי שלי הרי זה נשבע היסת וכולל בשבועתו שזה כליו ואם הודה הנתבע שאין זה כליו אלא ו) שנתחלף לו אע״פ ששוה כמו כליו צריך לשבע שבועה דאורייתא ולמ״ד דמשכון מקרי הילך לא גרע זה ממשכון (טור) ונראה לי דדוקא אם שוויו כמו הכלי שתובע אותו.
<h3>ה</h3>
אין שבועה למודה מקצת בכופר בכל ומחוייב מתוך טענתו כגון שתבעו מנה והוא אומר לא לויתי וחזר ואמר לויתי חמשים ופרעתיך שהוחזק כפרן לאותו ממון וכן אין ז) המתחייב במקצת מתוך טענת הכפירה מחויב שבועת התורה (וע״ל סימן עה סעיף ה) .
<h3>ו</h3>
הודה במקצת ועד אחד מסייעו יש אומרים שפוטרו משבועה וי״א שאינו פוטרו.
ח) והעיקר כסברא הראשונה ט) וכן ראוי להורות (טור סימן פ״ד בשם ב״ת) והוא הדין שכתיבת יד התובע מסייע לנתבע שפטור משבועה (מהרי״ק שורש קצד) וי״א דהוא הדין בנשבע ונוטל אם יש לו עד המסייע י) נוטל בלא שבועה. מי שנתחייב שבועה יא) והפכה על שכנגדו ויש לו עד המסייע פטור מן השבועה (תשובת מיי׳ ספר משפטים סימן פא) והא דאמרינן עד אחד המסייע פוטר מן השבועה היינו דוקא שטוען הנתבע טענה שאפשר להאמינו בלא מיגו אבל אם אין מאמינים אותו אלא מכח מיגו דטוען טענה אחרת צריך לישבע כאלו טען הטענה האחרת (מרדכי פרק חזקת הבתים) .
<h3>ז</h3>
שבועה שמחייבים למי שנתחייב שבועה היא נקראת שבועת הדיינים בין שהוא חייב שבועה מן התורה בין מדברי סופרים ג׳ מיני שבועות חייבים מן התורה מודה מקצת וכופר בכל שעד אחד מכחישו ושבועת השומרים שטען שאבד הדבר שהפקידו אצלו או נגנב או מת או כיוצא בו הרי זה נשבע מספק אע״פ שאין בעל הפקדון יודע אם טוען אמת אם לאו.
<h3>ח</h3>
כל שבועה חוץ מאלו השלשה הם מדברי סופרים ומכל מקום הם נקראים שבועת הדיינים ובשל דבריהם יש שני מיני שבועות יש מהם על ידי טענת ודאי וכפירה כגון שבועת שכיר ופוגם שטרו וכיוצא בהם ויש מהם ע״י טענת ספק כגון טענת שותפים ואריסים וכיו״ב ויש שבועה אחרת שנתקנה בדורות אחרונים מחכמי הגמרא והיא שבועת היסת ואע״פ שבית דין משביעים אותה אינה נקראת שבועת הדיינים.
<h3>ט</h3>
אלו דברים שבין שבועה דאורייתא לשל דבריהם מי שנתחייב שבועה דאורייתא ולא רצה לישבע בית דין יורדים לנכסיו ונותנים לתובע מה שתבע ומי שנתחייב שבועה מדבריהם ולא רצה לישבע אם הוא מהנשבעים ונפטרים כגון הנשבעים על טענת שמא או שבועת היסת מנדין אותו ל׳ יום לא בא ולא תבע נידויו מכין אותו מכות מרדות ומתירין לו נידויו יב) ואין יורדין לנכסיו ומותר לקראו עבריין שהרי עובר על דברי חכמים (מהר״י מינץ סימן טו) .
<h3>י</h3>
יש אומרים מי שחייב שבועה דרבנן יג) אם קדם ותפס ולא רצה לישבע לא מפקינן מיניה.
<h3>יא</h3>
ועוד יש ביניהם שבועה דאורייתא אם הפכה על שכנגדו ואמר ליה השבע וטול אין שומעין לו אם אין הלה רוצה יד) וכן הנשבעים ונוטלים אע״פ שהיא מדבריהם אינו יכול להפכה על שכנגדו שלא מדעת הנתבע וכן שבועת השותפים וכיוצא בה טו) שבאות על הספק אין מהפכין שהרי זה טוענו ספק ומיהו יש מי שאומר דאי טעין לישתבע לי דחשיד לי בכך הדין עמו.
הגה:מיהו יכול התובע לומר איני חפץ ממך רק שבועת היסת ולא שבועת השותפין כדי שלא יהפך עליו רק שבועת היסת (פסקי מהרא״י סימן לב ובדרך שיתבאר סעיף יב) אבל אם הוא מהנשבעים ונפטרים דהיינו שבועת היסת יכול להפכה על שכנגדו נמצא דאין שבועה מתהפכת אלא של היסת בלבד ואף היסת אין מהפכים אלא כשאין בה גלגול אצל הנתבע אבל אם יש בה גלגול אין מהפכים.
<h3>יב</h3>
אע״פ שהנשבעים ונוטלים אינם יכולים להפך שבועה על שכנגדן שלא מדעת הנתבע טו) אם יאמר התובע אי אפשי בתקנה זו שתקנו לי חכמים אלא הריני כשאר התובעים וישבע לי הנתבע היסת שומעין לו ואם יחזור הנתבע ויהפך השבועה על התובע שומעין לו ואם לא ירצה להשבע נפטר הנתבע.
<h3>יג</h3>
ועוד יש ביניהם דבשל תורה (אם) היה הנתבע חשוד על השבועה שכנגדו נשבע ונוטל ובשל דבריהם אם היה הנתבע חשוד פטור בלא שבועה כמו שיתבאר בסימן צב אבל אם רצה התובע מחרים סתם ועוד יש ביניהם דבשל תורה צריך נקיטת חפץ וה״ה לכל שבועה של דבריהם חוץ משבועה היסת שאין צריך נקיטת חפץ.
הגה:ואם השביעוהו בשבועה שצריכה נקיטת חפץ בלא חפץ (ר״ן פרק השולח ומרדכי ותשובת רשב״א סימן תתקכ״ד) או שפסקו לו בשבועה היסת לישבע בנקיטת חפץ ולא רצה לישבע ושילם הוי יז) טעות יח) הדבר משנה וחוזר (ד״ע בפי׳ מהרי״ק שורש י) .
<h3>יד</h3>
כפר הכל ונשבע היסת בלא נקיטת חפץ ואחר כך חזר והביא עד אחד חוזר ונשבע שבועה דאורייתא בנקיטת חפץ.
הגה:וכן אם נשבע שבועה דאורייתא (הגמ״ר סוף שבועות) ונודע אחר כך שהיה חשוד אין שבועתו כלום וישלם ועיין לקמן סוף סימן צב. חפץ זה צריך שיהיה ספר תורה ולא יאמר אני נשבע בס״ת זה אלא יאחוז הספר תורה בידו ויאמר אני נשבע בה׳ ואם לא אחז בידו אלא תפילין אין צריך לחזור ולהשביע ותלמיד חכם אף לכתחילה אין צריך לאחוז בידו אלא תפילין ויש מי שאומר דהני מילי בפעם ראשונה אבל מכאן ואילך הרי הוא כשאר כל אדם ובספר תורה.
הגה:ויש אומרים דספר תורה לאו דוקא אלא הוא הדין שאר ספרים שיש בהן שמות (מהרי״ו סימן קעא) וי״א דנוהגין להשביע שבועת הדיינים שהספר תורה מונח לפניו ומניח ידו עליה אבל אינו נוטלו בזרועו וכן עושין כשהנשבעים בעניני מסים אבל בשאר שבועה כגון אשה שנשבעת על כתובתה נשבעת על ספר אחר (פסקי מהרא״י סימן לו) .
<h3>טז</h3>
צריך לישבע בשם או באחד מכל הכינויים ומעומד ואם נשבע מיושב אינו חוזר ונשבע ותלמיד חכם אפילו לכתחלה מיושב בין של תורה בין של דבריהם בין על טענת ודאי בין על טענת ספק שנים שנתעצמו בדין ונשבעו שלא יטענו אלא האמת ואחר כך נתחייב אחד מהם שבועה לחבירו יש אומרים שאינו נפטר בשבועה הראשונה.
הגה:ויש אומרים דאם נשבעו תחילה בנקיטת חפץ וכדין שבועה אין צריכין לחזור ולשבע אלא מזכירין לו אותה שבועה (מרדכי ריש פרק הדיינים תשו׳ הרא״ש כלל ק״ב סימן ז׳ ועיין לקמן סעיף לד) .
<h3>יז</h3>
סדר שבועת הדיינים כך הנשבע אוחז ספר תורה בזרועו ועומד ונשבע בשם או בכינוי בשבועה או באלה מפיו או מפי הדיינים כיצד מפיו אומר הריני נשבע בשם בה׳ אלהי ישראל או הריני נשבע במי ששמו רחום או במי ששמו חנון שאיני חייב לזה כלום וכן אם אמר הרי הוא ארור לה׳ אלהי ישראל או הרי הוא ארור למי ששמו רחום או למי ששמו חנון אם יש לזה אצלי כלום. כיצד מפי הדיינים משביעין אנו אותך בשם בה׳ אלהי ישראל או במי ששמו חנון שאין לזה בידך כלום והוא עונה אמן או שיאמרו הרי פלוני בן פלוני ארור לה׳ אלהי ישראל או למי ששמו חנון אם יש לפלוני אצלו ממון ולא יודה לו והוא עונה אמן.
הגה:יש אומרים דשבועת הדיינים צריכה להיות לפני מנין (מהרי״ו סימן קפד וב״י בשם רשב״א) או ביום הכניסה (כל בו) ולא ראיתי נוהגין כן.
<h3>יח</h3>
להרמב״ם אף שבועת היסת בשם או בכינוי או בשבועה או באלה ואין בינה לשבועת הדיינים אלא ששבועת (היסת) אינה בנקיטת חפץ ולא הודו לו ואמרו דשבועת היסת אינה לא בשם יט) ולא בכינוי אלא בשבועה סתם או בארור.
<h3>יט</h3>
יש אומרים שבדורות אחרונים ביטלו שבועה בשם לפי שענשה גדול ונהגו להשביעה בארור.
<h3>כ</h3>
משביעין אותו בכל לשון שהוא מבין ויאיימו עליו (פירוש ענין אימה) קודם שישביעו ואומרים לו הוי יודע שכל העולם נזדעזע בשעה שאמר הקב״ה לא תשא ובכל העבירות שבתורה נאמר ונקה וכאן נאמר לא ינקה וכל העבירות שבתורה נפרעים ממנו וכאן ממנו וממשפחתו ולא עוד אלא שגורם ליפרע משונאיהם של ישראל שכל ישראל ערבים זה לזה כל עבירות שבתורה תולים לו שנים ושלשה דורות אם יש לו זכות וכאן נפרעים מיד דברים שאין אש ומים מכלים אותם שבועת שקר מכלה אותם אמר איני נשבע פוטרים אותו ונותן מה שטענו חבירו אם אמר הריני נשבע וחבירו תובע העומדים שם אומרים זה לזה סורו נא מעל אהלי הרשעים האלה ואומרים לו על דעתך אנו משביעים אותך אלא על דעתינו ועל דעת בית דין.
הגה:ואם יש צד רמאות יש לדיין לומר לו לפרש בשבועתו כל צד רמאות שיש לחשוב בלבו (הרא״ש ונ״י ריש ב״מ) וכן יש רשות לדיין להשביע בנקיטת חפץ במקום שאינו צריך (מהרי״ו סימן קנד) או לאיים בדברים אחרים אם יראה לו שיש צורך בדבר (ר״נ פרק הדיינים) .
<h3>כא</h3>
אין מאיימין אלא בשבועת הדיינים שהיא על ידי טענת ודאי וכפירה בין שהיתה מן התורה בין מדבריהם אבל על שבועה שנתחייב בה בטענת ספק בין מן התורה בין מדבריהם וכן בשבועת היסת אינו צריך איום ואף על פי כן צריכים הדיינים לפצור בבעלי דינים אולי יחזרו בהם עד שלא תהיה שם שבועה כלל.
<h3>כב</h3>
כל מי שנתחייב שבועה בין של תורה כ) בין של דבריהם אפילו היסת יש לו להחרים סתם מהם קודם שישבע על כל מי שטוען עליו דבר שאינו חייב בו כדי להשביעו חנם ויענה המשביעו אמן.
<h3>כג</h3>
כל שבועה מן הדין בפני הלה שכנגדו או בפני העד (ה״ה פ״ז ממלוה) אם אין התובע יודע האמת רק על פי העד ואז אין צריך לישבע בפני התובע (ב״י בשם תשובה אשכנזית) ואם השביעוהו שלא בפניו אם נשבע כתקנו ועל דעת בית דין נפטר.
הגה:ואף על פי שלא נשבע במקומו שהוא מקום רבים ואיכא למימר שיתבייש לפניהם מיהו לכתחילה יכול לומר שישבע לו במקום שנעשה שם העסק שיודעין שם בני אדם או שהוא מקום רבים (ב״י בשם הרשב״א) מיהו אם אין הנתבע הולך לשם עכשיו צריך להמתין עד שיבא שם ואז צריך לישבע שם ולא יכול לומר לא אשבע אלא בעירי (ב״י בשם תשובת אשכנזית) .
<h3>כד</h3>
הטוען את חבירו טענות הרבה אין משביעין אותו אלא שבועה אחת על הכל נתחייב שתי שבועות על שתי טענות קלה וחמורה משביעין אותו בחמורה ומגלגלין בה השאר דברים.
הגה:מי שטוען על חבירו שהוא חייב לו ואומר שיש לו עוד תביעות אחרות עליו שאינו רוצה לתובעו עתה אומרים לו שיטעון עליו הכל ביחד ואם אינו רוצה והנתבע אומר שאינו חייב לו כלום נשבע ונפטר ממנו מכל תביעות שיש לו עליו עד אותו היום (תשובת מיימוני ספר משפטים סימן לד וב״י מכ) .
<h3>כה</h3>
כל הטוען לחבירו טענה שאפילו אם הודה לא יתחייב ממון אע״פ שכפר אין מחייבים אותו היסת כיצד כא) אמרת ליתן לי מנה להד״מ אין משביעין אותו לא היסת ולא חרם כב) שאף אם הודה אינו חייב לו כלום. והוא הדין אם אין לו לפרוע אין משביעין על כפירתו (תשובת הרא״ש גבי אשת איש והטור הביאו סימן צז וב״י בשם ר״י נכ״ג ח״ו) אתה קללת אותי אתה הוצאת עלי שם רע להד״מ אין מחרימין על זה וכן כל כיוצא בזה.
הגה:ויש אומרים דמחרימין על זה דהרי אם יתברר שהוא אמת קונסין אותו (טור) טוען על חבירו גזלתני או גנבת ממני והוא כופר אע״פ שלפי טענת התובע פסול לישבע אפ״ה נשבע לו (מרדכי פ״ק דמציעא) ודוקא שתבעו הממון שעיקר התביעה הוא משום ממון אבל אם עיקר התביעה היא משום האיסור אין משביעין (פסקי מהרא״י סימן לד) מי שתובעת אחד שנדר לה דבר כג) באתננה והוא כופר חייב לישבע (ריב״ש סימן) .
<h3>כו</h3>
טענו שעשה לו דבר שאינו חייב עליו כד) אלא קנס אינו נשבע היסת שאילו הודה היה פטור אבל אם טענו שהעמידו בדין על הקנס והביא עדים וחייבוהו בית דין לשלם והלה אומר להד״מ צריך לישבע היסת.
<h3>כז</h3>
מי שנתחייב שבועה בבית דין ויצא מב״ד ואחר זמן תבעו חבירו שישבע לו ואמר כה) נשבעתי אם הוא מהנשבעים ונפטרים נאמן.
הגה:אבל צריך לקבל עליו חרם סתם שנשבע (ר״י נ״ג ח״ד) מיהו בזמן הזה דנוהגין לישבע בבית הכנסת לפני שמש או עדים אינו נאמן לומר שנשבע כו) עד שיביא ראיה לדבריו (מרדכי פ״ק דב״מ ור״י הנ״ל) אלא אם כן התרה בו לא תשבע אלא בפני עדים ואם עדים מעידים שלא נשבע באותו יום שאומר שנשבע כגון שאומרים שלא זזה ידם מתוך ידו הוחזק כפרן לאותה שבועה ואינו נאמן לומר נשבעתי אחר כך.
<h3>כח</h3>
נשבע היסת ואחר כך הודה מעצמו במקצת אם דרך תשובה הודה שמתחרט על מה שנשבע לשקר נפטר מהשאר ואם הודה שלא על דרך תשובה כז) אינו נפסל לשבועה על פי עצמו.
<h3>כט</h3>
מי שכפר בכל ועד אחד מכחישו ונשבע להכחיש העד ואחר כך הביא התובע עד אחר מצטרף עם הראשון ומשלם לו זה אע״פ שנשבע עליו ונעשה עוד חשוד על פי שנים עדים.
<h3>ל</h3>
אע״פ שנשבע הנתבע ונפטר על פי בית דין אם תפס התובע אחר כך משלו בלא עדים וטוען שתופס על אותו תביעה שנשבע לו עליה שלא נשבע לו באמת הדין עם התופס ונאמן במיגו שלא תפסתי משלך כלום ונשבע היסת ונפטר ואין צריך לומר שאם הביא התובע עדים אחר שנשבע בין שבועה דאורייתא בין שבועת היסת שמוציאין מידו ונותנין לזה ונעשה חשוד על פי העדים.
<h3>לא</h3>
טען שיש לו אצלו חוב בקנין או בשטר ואבד והוא אומר פרעתי או איני חייב לך כלום ונשבע ואחר כך באו עידי הקנין או שהוציא השטר ונתקיים הרי זה משלם אחר השבועה שישבע המלוה כח) ואינו חשוד שהרי לא העידו שלא פרע ולא טען הנתבע להד״מ ואם יש נאמנות בשטר או בקנין נוטל בלא שבועה.
<h3>לב</h3>
ראובן הוציא פסק דין על יורשי שמעון שאביהם נתחייב לו בבית דין שבועה ואומר שלא נשבע יחרימו במעמד היורשים שכל מי שיודע בממון זה אם הוא פרוע שיודה.
<h3>לג</h3>
אין להשביע היכא דאיכא למיחש שיתברר הדבר.
<h3>לד</h3>
כט) התוקע כפו לחבירו לא נפטר משבועה.
הגה:ודוקא שחייב לו שבועה בלאו הכי כגון (שאמר) שתקע לו כפו לפרוע לו מה שחייב לו והוא כופר אבל ל) אם אמר שנתן לו כפו ליתן לו מתנה והוא כופר פטור מן השבועה (הגהות מיימוני פי״א מהלכות שבועות) אלא יזהירו אותו בית דין על שבועתו (מרדכי פ״ק דמציעא) והוא הדין אם אמר שנשבע לו שבועה לתת לו איזה דבר וזה אמר שמחל לו (תשו׳ הרא״ש כלל י סימן ב) או שהיה על תנאי כך וכך או שנתן תקיעת כף על תנאי כך וכך נאמן במיגו שהיה יכול לכפור (מרדכי פ״ק דמציעא פרק הזהב) וע״ל סעיף יו.
<h3>לה</h3>
אין נשבעין היסת על תביעת טובת הנאה.
הגה:ולכן מי שתבעו חבירו שיחזיר לו ממון צדקה שהפקיד בידו והוא יחלקם לעניים וזה משיב שכבר החזיר לו פטור בלא שבועה שהרי אין לתובע בזה אלא טובת הנאה (מרדכי פרק הדיינים) .
<h3>לו</h3>
שנים או שלשה שיש להם תביעה אל אחד ונשבע לאחד מהם לא) פטור מהאחרים.
<h3>לז</h3>
אין מוסרים שבועה למי שרץ אחר שבועה.
<h3>לח</h3>
אם נראה לדיינים שהטענה מרומה אין להשביעו.
הגה:וכן אם נראה לו הטענה גרועה (מהרי״ו סימן ד) אין משביעין היסת במקום דליכא דררא דממונא (שם סימן קנד) .
<h3>לט</h3>
יש מי שאומר שהמזכיר שם שמים לבטלה שכנגדו נשבע ונוטל.
הגה:תבעו בשכר השדכנות וזה כפר ואמר שלא היה שדכן אצלו או שאר טענות שבינייהו דינו כבשאר תביעות ממון לב) ונשבעין על כך (פסקי מהרא״י פ״ה) .
<h2>סימן פח</h2>
<h3>הק'</h3>
דיני כפירה והודאה ושתהא ממין הטענה. ובו לג סעיפים
<h3>א</h3>
אין מודה במקצת הטענה חייב לישבע עד שיודה לפחות בפרוטה ותהיה הכפירה לפחות שתי מעין כסף לפיכך אינו חייב עד שיתבענו א) שתי מעין ופרוטה והוא מודה בפרוטה וכופר בשני מעין אבל תבעו שני מעין ופרוטה והודה לו בשני פרוטות כיון שאין בכפירה שתי מעין או אם הודה בחצי פרוטה פטור כיון שאין בהודאה פרוטה שיעור הפרוטה משקל חצי שעורה של כסף נקי. ושיעור שתי מעין משקל ל״ב שעורים כסף נקי.
<h3>ב</h3>
וכן אם לא תבעו כסף אלא מיני סחורות והודה לו מקצת שמין הכפירה וההודאה אם יש בכפירה שוה שתי מעין ובהודאה פרוטה אחת חייב.
<h3>ג</h3>
במה דברים אמורים כשתבעו פירות או מיני סחורות אבל תבעו ב) שני כלים והודה לו באחד מהם אין צריך שיעור אלא אפילו היו עשרה ג) מחטין בפרוטה תבעו שנים ד) והודה לו באחד מהם חייב טענו כסף וכלים הודה בכלים וכפר בכסף אם יש בכפירה שתי מעין חייב ואם לאו פטור הודה בכסף וכפר בכלים אם הודה בפרוטה חייב.
<h3>ד</h3>
הא דבעינן כפירה שתי מעין דווקא במודה מקצת אבל כופר בכל ועד אחד מכחישו אפילו לא כפר אלא בפרוטה חייב.
<h3>ה</h3>
שבועת השומרים נמי אינה צריכה שתי כסף אלא אפילו הפקיד אצלו פרוטה או שוה פרוטה וטען שאבדה נשבע וכל פחות משוה פרוטה אינו ממון ואין בית דין נזקקין לו.
הגה:ויש אומרים דבשבועת שומרים נמי בעינן שתי כסף (טור בשם הרא״ש והמגי׳ פ״ג דטוען ור״ן פרק הדיינין) וכן נראה לי עיקר.
<h3>ו</h3>
ה) שבועת היסת נמי משביעין אותו אפילו על שוה פרוטה.
<h3>ז</h3>
אין מודה מקצת חייב עד שיודה ממין הטענה כיצד תבעו כור חטים או כור תבואה והודה לו בלתך פירוש חצי כור שהוא טו סאים קטנית פטור אבל אם תבעו בכור פירות והודה לו בלתך קטנית חייב שהקטנית בכלל פירות.
<h3>ח</h3>
לא תבעו בדבר מסויים אלא אמר לו שוה מנה יש לי בידך מכל מה שיודה לו חשוב שפיר ממין הטענה שכל דבר הוא בכלל שוה אבל אם תבעו מנה ו) מדבר מסויים והודה לו בשוה (חצי) מנה לא חשיב ממין הטענה.
<h3>ט</h3>
תבעו דינר כסף או דינר זהב כאלו תבעו שוה דינר כסף או שוה דינר זהב ובכל מה שיודה לו חשוב ממין הטענה ודווקא כשתבעו מטבע היוצא בהוצאה דהא אמרינן בסתמא שוה דינר קאמר לפי שאדם עשוי לשום כל דבר במטבע אבל תבעו ליטרא זהב או מטבע שנפסל ואינו יוצא בהוצאה לא חשיב כאלו תבעו שוה וכן אם תבעו דינר זהב זהוב כלומר טבועה יש לי בידך לא חשיב שוה דינר אע״פ שיוצא בהוצאה אלא דינר דווקא קאמר ואפילו הודה במטבע של חצי דינר לא חשיב ממין הטענה.
<h3>י</h3>
הא דאמרינן שאם תבעו דינר כסף או דינר זהב כאלו תבעו שוה דינר כסף או שוה דינר זהב י״א דהני מילי במלוה אבל בפקדון דוקא קאמר דינר זהב ולא שוה דינר. ז) ויש מי שחולק ואומר שדין הפקדון שוה לדין המלוה.
<h3>יא</h3>
תבעו מאה דינרים ממטבע פלונית והשיב אין לך בידי אלא חמשים ממטבע אחר לא חשיב ממין הטענה אא״כ יאמר לו נתתי לך דינר זהב להחליפו במטבעות או מכרתי לך סחורה בעד מעות. (ב״י בשם התרומות שער ז׳) והוא אומר נתתים לך חוץ ממטבע אחת אבל בענין אחר לא מחייב אפילו תבעו דינר זהב זהוב והודה לו במטבע של חצי דינר זהב (זהוב) .
<h3>יב</h3>
תבעו ב׳ דברים כגון חטים ושעורים והודה לו באחד מהם חייב ליתן לו מה שהודה לו ונשבע על השאר אבל תבעו חטים והודה לו בשעורים ח) פטור אף מדמי שעורים ויש מי שאומר שהטעם משום דחשיב ט) כאלו הודה התובע י) שאינו חייב לו שעורים ולפיכך אפילו יש עדים על השעורים פטור דהודאת בעל דין כמאה עדים דמי.
הגה:ואפילו יודע הנתבע שחייב לו השעורים פטור לשלם לו דהוי יא) כאלו מחל לו התובע וכמו שנתבאר לעיל סימן עה סעיף יא כנ״ל דלא כיש מי שחולק.
ויש מי שאומר דדוקא כשאמר לו חטים הלויתיך ביום פלוני ובשעה פלונית והלה אומר שעורים היו דאם איתא שהלוהו שניהם היה טוען על שניהם כיון דבבת אחת הלוהו אלא ודאי הודה שלא הלוה לו שעורים.
הגה:אבל בלאו הכי ודאי חייב דאין אדם מוחל על שאר תביעות אם לא תבע אלא אחת (טור) יב) ואם תפס התובע יג) דמי השעורים יד) אין מוציאין מידו.
הגה:ויש אומרים דדוקא אם תפס קודם שתבעו בדין אבל אם תפס לאחר שעמדו בדין מפקינן מיניה (טור) וכנ״ל עיקר.
<h3>יג</h3>
הטוען לחבירו מנה הלויתיך והלה אומר אין לך בידי אלא נ׳ זוז טו) שנתת אותם דמים בחפץ פלוני והרי הוא קיים או שהלויתני עליו על מנת שלא להשתלם אלא מגופו וה״ה איפכא היכא דטעין ליה דאית ליה גביה חפץ פלוני דשויי׳ אפותיקי ניהליה במנה והלה מודה בחמישים זוז דאוזפיה בהלואה גרידתא יש מי שאומר דמה שטענו לא הודה לו דפטור בין מתשלומין בין משבועה דאורייתא אלא משתבע היסת ונפטר.
<h3>יד</h3>
תבעו כור חטים וקודם שישלים דבריו לומר וגם כור שעורים מיהר הנתבע ואמר אין לך בידי אלא כור שעורים ואמר התובע גם שעורים היה רצוני לשאול ממך אם כמערים שמיהר להשיב קודם שיגמור זה טענתו חייב דחשבינן ליה כאלו תבעו כבר שניהם אם עשה כן לפי תומו פטור משבועת התורה ומהתשלומין אפילו אם מיד תוך כדי דבור אחר הודאתו אמר גם אני היה רצוני לבקש ממך השעורים אבל אם לאחר שהודה לו בשעורים אמר התובע ודאי כדברך כך הוא שיש לי בידך שעורים אבל איני שואלם עתה חייב לשלם לו דמי שעורים.
<h3>טו</h3>
קדם הנתבע ואמר שעורים יש לך בידי ואח״כ תבע התובע חטים וכפר הואיל והודה בשעורים קודם שיתבע החטים אין כאן הודאה מקצת הטענה ומשלם השעורים ונשבע היסת על החטים.
<h3>טז</h3>
וכן אם תבעו חטים והודה בהם ואח״כ תבעו שעורים וכפר כיון שהודה בתביעת החטים קודם שתבעו שעורים אינו מקצת הטענה ומשלם החטים ונשבע היסת על השעורים.
הגה:ויש אומרים דבהנך נמי רואין אם הנתבע מיהר להודות קודם שיספיק התובע לתובעו חייב (טור) .
<h3>יז</h3>
תבעו חטים והשיב טז) שאינו יודע אם חטים חייב לו או שעורים נשבע היסת שאינו יודע ומשלם לו שעורים.
הגה:ויש אומרים דאפילו בכהאי גוונא פטור מן השעורים אלא בבא לצאת ידי שמים (טור בשם עיטור וב״י בשם הראב״ד ונ״י ס״פ הכונס והתרומות) וכן נראה לי עיקר.
<h3>יח</h3>
מלא עשר כדים שמן יש לי בידך אין לך בידי אלא עשר כדים בלא שמן פטור שהרי טענו בשמן והודה לו בחרסים עשר כדים שמן יש לי בידך או שאמר לו עשר כדים מלאים שמן יש לי בידך (טור) אין לך בידי אלא עשר כדים ריקנים או שהודה לו בשמן לחוד (טור) חייב שבועת התורה שהרי טענו הכדים והשמן.
הגה:אבל אם אמר לו עשר כדי שמן לי בידך לא טענו אלא הכדים ואם הודה לו בשמן לא הוי ממין הטענה (טור) .
<h3>יט</h3>
מנה לי בידך הלואה להד״מ ולא לויתי ממך אבל חמשים דינרים יש לך בידי פקדון וכיוצא בו הרי זה מודה מקצת וישבע שבועת התורה והוא הדין יז) שאלה ושכירות (ב״י בשם הרמב״ן) .
<h3>כ</h3>
תבעו בחוב אביו והודה לו בחוב עצמו פורע חוב עצמו שהודה בו ונשבע היסת על חוב אביו אם טוענו ודאי שהוא יודע שאביו חייב לו.
<h3>כא</h3>
ב׳ בעלי דינים שכל אחד תובע לחבירו ואין תביעתו של זה כתביעתו של זה אלא אחד אומר מנה הלויתיך וזה מודה לו בדינר והשני טוען כור חטים יש לי בידך וזה הודה במקצת וכפר לו בשאר אם הודאתו של שני שוה כמו שהודה הראשון פטור משבועה דאורייתא יח) דהא הילך הוא אבל אם הודאתו יותר מהודאת הראשון (אז גם הוא) חייב שבועה דאורייתא כיון שלא אמר לו בשעה שתבעו להד״מ שהרי יש לך משלי כנגדו ובשבילו אני רוצה לתפסו אלא הודה לו בדרך הודאה גמורה מודה מקצת הוא.
<h3>כב</h3>
מי שתבעוהו מנה והודה בנ׳ וכשבא לישבע טען איני רוצה לישבע אלא אשלם כל המנה וישבע לי שיש לו בידי מנה וזה אומר לא אשבע עד שיפרעני תחלה הדין עם התובע שזה צריך לישבע שבועת התורה או ישלם אך אם ירצה יחרים סתם על מי שטוען עליו דבר שאינו כן ומשלם ואחר שישלם יוכל להשביעו היסת אם נטל ממנו ממון שלא כדין.
<h3>כג</h3>
אין מודה מקצת חייב עד שיטעננו דבר יט) שבמדה ובמשקל ובמנין ויודה לו דבר כ) שבמדה ובמשקל ובמנין כיצד אמר ליה י׳ דינרין או כור תבואה או שני ליטראות משי יש לי בידך והלה משיבו אין לך בידי אלא דינר או לתך או ליטרא אבל אמר ליה כיס מלא מעות יש לי בידך וזה משיבו אין לך בידי אלא ג׳ דינרים או שתבעו מאה דינרים וזה אומר אין לך בידי אלא צרור שמסרת לי ואיני יודע כמה הם כי לא מניתים ומה שהנחת אתה נוטל פטור משבועה דאורייתא.
<h3>כד</h3>
אמר לו בית מלא פירות יש לי בידך וזה אומר אין לך בידי אלא י׳ כורין או שטענו י׳ כורין וזה משיבו איני יודע כמה הם כי לא מדדתים ומה שהנחת אתה נוטל פטור אפילו תבעו בית זה מלא פירות אבל תבעו בית זה שהיו בו פירות עד הזיז מסרתי לך והלה משיבו לא היו אלא עד החלון חייב וכגון שהרקיבו בפשיעתו שחייב לשלם דאם לא כן הוה ליה הילך ופטור.
<h3>כה</h3>
תבעו מנורה גדולה והודה לו בקטנה פטור אבל תבעו מנורה בת י׳ ליטרין והודה לו בשל חמשה ליטרין חייב ואם תבעו מנורה של פרקים הרי זה חייב בכל ענין.
<h3>כו</h3>
תבעו אזור גדול והודה לו בקטן פטור ואם תבעו אזור של פרקים חייב.
<h3>כז</h3>
תבעו יריעה של עשר מדות והודה לו כא) בשל חמשה חייב.
<h3>כח</h3>
אין הודאה בשטר חשובה הודאה להתחייב שבועה מן התורה על הכפירה כיצד תבעו מנה חמשים בשטר ונ׳ בעל פה לא מיבעיא אם הודה בחמשים שבעל פה וכפר בחמשים שבשטר שאין כאן שבועה כלל אלא משלם חמשים שהודה ושל השטר שכפר ישבע בעל השטר ויטול אלא אפילו אם הודה בנ׳ שבשטר וכפר בחמשים שבעל פה אינו נשבע שבועת התורה דשטר הוי כמו קרקע כיון שהוא על שעבוד קרקעות וכשם שאין נשבעין על (כפירת) שעבוד קרקעות כך אין הודאתן מחייבת שבועה במה דברים אמורים בשטר שהוא יכול לקיימו אבל אם אינו יכול לקיימו הרי הוא כב) כהודאה על פה ונשבע על הכפירה שעמה ואין צריך לומר למלוה בשטר וטוען שטר היה לי ואבד והודה לו הלוה ששטר עשה לו וכפר במקצת או שהודה בכל השטר אלא שאומר שקצתו פרוע שנשבע שבועת התורה כשאר מודה מקצת.
<h3>כט</h3>
במה דברים אמורים בשטר שטורפים בו מהמשועבדים אבל כג) כתב ידו אפילו יש בו נאמנות כיון שאינו טורף בו ממשועבדים דינו שחייב שבועה דאורייתא כמו במלוה על פה.
<h3>ל</h3>
ואם מסר לוה למלוה כתב ידו בפני עדים נתבאר בסימן מ׳ וס״ט, שדינו כשטר שחתומים בו עדים.
<h3>לא</h3>
תבעו מנה הלויתיך בניסן ומנה בתשרי והודה לו באחד מהם חשוב שפיר ממין הטענה אף על פי שלא הלוהו כאחד.
<h3>לב</h3>
שטר חוב שכתוב בו סלעים או דינרים סתם מלוה אומר חמש ולוה אומר שתים פטור משבועה דאורייתא שאין כאן הודאה דבלאו הודאתו מיעוט סלעים שנים ונמצא שלא הודה אלא מה שבשטר ואין כאן הודאה ואפילו אמר הלוה ג׳ שהודה לו באחד יתר על משמעות השטר אפילו הכי פטור משום דהוי כמשיב אבידה שאם רצה היה אומר שנים לפיכך אמר ליה מנה לך או לאביך בידי כד) ופרעתיך מחצה והשיב זה לא הייתי זכור אך אתה הזכרתני יודע אני שלא פרעת כלום פטור ואפילו משבועת היסת שאינו אלא כמשיב אבידה.
<h3>לג</h3>
כשם שהודאת מלוה בשטר אינה הודאה כך הודאת מלוה בקנין ויש כאן עידי הקנין אינה הודאת דסתם קנין לכתיבה עומד ודינו כשטר לפיכך אמר ליה חמשים דינר יש לי בידך בקנין וחמשים בלא קנין והודה לו באותם של קנין וכפר באחרים נשבע היסת ונפטר.
<h2>סימן פט</h2>
<h3>הק'</h3>
שהשכיר נשבע ונוטל. ובו ו סעיפים
<h3>א</h3>
כל הנשבעין שבתורה נשבעין ולא משלמין א) ואלו נשבעין ונוטלין השכיר והנגזל והנחבל והחנוני על פנקסו וכשנגדו חשוד על השבועה.
<h3>ב</h3>
השכיר כיצד השכיר שעושה מלאכה אצל בעל הבית ותבע שכרו ואמר ליה בעל הבית פרעתיך כל שכרך או קצתו אפילו היה שכרו פרוטה ובעל הבית אומר נתתיה נשבע השכיר בנקיטת חפץ כעין של תורה ונוטל אפילו היה השכיר תובע את הקטן הרי זה נשבע ונוטל.
הגה:היה השכיר קטן או עבד או חשוד נשבע בעל הבית ונפטר. (טור בשם הראב״ד ור״ן פרק הנשבעין) השכיר נשבע ונוטל מיורשי בעל הבית אם תבעו בזמנו אבל ב) אין יורשי השכיר ג) נשבעין ונוטלין (ב״י בשם הרשב״א) .
<h3>ג</h3>
במה דברים אמורים כשיש עדים ששכרו ד) ושעשה עמו מלאכה אבל אם לא היו שם ב׳ עדים מתוך שיכול לומר לא שכרתיך נאמן לומר שכרתיך ונתתי לך שכרך וישבע בעל הבית היסת ואם הודה מקצת ישבע שבועת התורה.
הגה:ויש אומרים דאפילו כופר כולו ושכרו בעד אחד בעל הבית ה) ישבע שבועה דאורייתא (טור והרמ״ה) וכן אם תבעו אחר זמנו אע״פ ששכרו בעדים המוציא מחבירו עליו הראיה ואם לא הביא ראיה ישבע בעל הבית היסת וכמה הוא זמנו שכיר יום כל הלילה שלאחריו ושכיר לילה כל היום שלאחריו הביא ראיה שתבעו כל זמנו הרי זה נשבע ונוטל כל אותו יום של תביעה כיצד היה עושה עמו ביום שני עד הערב זמנו כל ליל שלישי וביום שלישי אינו נשבע ונוטל ואם הביא עדים שהיה תובע כל ליל שלישי הרי זה נשבע ונוטל כל יום שלישי אבל מליל רביעי ואילך המוציא מחבירו עליו הראיה וכן אם הביא עדים שהיה תובע והולך עד יום חמישי הרי זה נשבע ונוטל כל יום חמישי.
<h3>ד</h3>
בעל הבית אומר שתים קצצתי לך והשכיר אומר שלשה קצצת לי המוציא מחבירו עליו הראיה ואם לא הביא ראיה אע״פ שכבר נתן לו שתים או שאמר ליה הילך הרי בעל הבית נשבע בנקיטת חפץ במה דברים אמורים כששכרו בעדים ולא ידעו כמה פסק לו ותבעו בזמנו אבל אם שכרו שלא בעדים או שתבעו אחר זמנו ישבע בעל הבית היסת.
<h3>ה</h3>
הנותן טליתו לאומן אומן אומר ב׳ קצצת לי והלה אומר לא קצצתי אלא אחד אם הטלית ביד האומן והוא בענין שיכול לטעון לקוחה היא בידי הרי האומן ו) נשבע בנקיטת חפץ ונוטל ויכול לטעון שקצץ בשכרו עד כדי דמיה ואם אין הטלית בידו או שאינו יכול לטעון לקוחה היא בידי המוציא מחבירו עליו הראיה ואם לא הביא ראיה נשבע בעל הבית בנקיטת חפץ.
<h3>ו</h3>
שכיר הבא להשבע אין מחמירין עליו ואין מגלגלים עליו כלל ולכל הנשבעים אין מקילים עליהם חוץ מהשכיר שמקילים עליו ופותחין לו תחלה ואומרים אל תצער עצמך השבע וטול.
<h2>סימן צ</h2>
<h3>הק'</h3>
הניזקין נשבעים ונוטלים כגון הנגזל והנחבל ודין המביא כלים מבית בעל הבית והוא אומר שאולים הם. ובו טז סעיפים
<h3>א</h3>
א) הנגזל כיצד ראוהו עדים שנכנס לתוך ביתו של חבירו למשכנו שלא ברשות ולא היה לו כלום תחת כנפיו וכשיוצא ראוהו שהיו כלים תחת כנפיו ואינם יודעים מה הם ובעל הבית תובע תן לי כך וכך שגזלתני בין אם יאמר כן נכנסתי למשכנך אבל לא נטלתי כלום והכלים שהוצאתי תחת כנפי שלי הם בין אם יאמר מעולם לא נכנסתי לביתך ליטול ממך כלום בין אם יאמר לא נטלתי אלא כלי זה ובעל הבית אומר נטלת עוד אחרים אפילו העדים מכירים קצת הכלים ובעל הבית טוען שהטמין יותר ממה שראו העדים בכל אלו ב) בעל הבית נשבע בנקיטת חפץ ונוטל כל מה שיטעון והוא שיטענו דברים שהוא אמוד בהם או שהוא אמוד שמפקידים אצלו אותם דברים שטען ויהיו אותן דברים שטען דברים שאיפשר שינטל תחת הכנפים.
הגה:ויש אומרים דבעינן נמי שטוען מידי דאורחיה לאנוחיה במקום שנכנס לשם (טור בשם הרמ״ה) והכי מסתברא.
ואם טענו דברים שאינו אמוד בהם או דברים שאינם נטלים תחת הכנפים יש מי שאומר שהנתבע נשבע היסת ונפטר ויש מי שאומר שאינו נשבע אלא מחרימים על מי שכופר ממון חבירו ואינו משלם לו.
<h3>ב</h3>
ראוהו עדים שנכנס למשכן את חבירו ולא ראוהו בעת שיצא או שיצא ולא נראה תחת כנפיו כלום ובעל הבית טוען ואומר כך וכך נטל אפילו אמר מעולם לא נכנסתי שהרי מכחיש את העדים הרי זה פטור שאם אמר נכנסתי ולא נטלתי נשבע היסת שלא נטל כלום והולך שאפשר שנכנס לגזול ולא גזל ויש אומרים כיון שהעדים מכחישין אותו שאינו נאמן בשבועה דהוי מגו במקום עדים שאינו נאמן אלא בעל הבית נשבע ונוטל (טור) .
<h3>ג</h3>
היה עד אחד מעידו שנכנס למשכנו ונטל כלים תחת כנפיו ואינו יודע מה הם והוא אומר לא גזלתי כלום או שאמר בחובי נטלתי הואיל ואין העד יודע מהו תחת כנפיו הרי זה נשבע שלא גזל (וע״ל סימן עה סעיף יג וסי׳ שס״ד ס״ג) .
<h3>ד</h3>
כשם שבעל הבית נאמן לישבע וליטול כך שומר של בעל הבית אפילו אשתו של שומר נשבעת שזה נטל כך וכך ומשלם הגזלן לבעל הבית אבל שכירו ולקיטו פירש רש״י ששכרו לדור אצלו או ללקוט תבואתו של בעל הבית שלא מסר להם שמירת הבית אינם בכלל זה.
<h3>ה</h3>
כשנכנס זה למשכנו שלא ברשות וראוהו עדים יוצא בכלים תחת כנפיו אם לא היה שם בעל הבית שיוכל להשביע כמה גזלו והעדים אינם יודעים כמה הוציא אין משביעין את הגזלן מפני שהוא חשוד על השבועה אלא מחרימין חרם סתם על כל מי שנטל כלים מביתו ואינו מודה בבית דין ואפילו אם הודה הגזלן שגזל מקצת מחזיר מה שהודה בלבד שהרי אין בעל הבית טוענו טענת ודאי.
<h3>ו</h3>
העידו עדים שהיו לבעל הבית זה כך וכך כלים וראו אחד שנכנס לביתו ויצא ולא נכנס שם אדם אחר וקודם שיכנס שם אדם אחר מנו אותם כלים ונמצאו חסרים ולא היה שם מקום שיפלו בו אותם כלים יש מי שאומר שיטול בעל הבית בלא שבועה אותם כלים שחסרו מאותו אדם שהעידו עליו שנכנס שם.
<h3>ז</h3>
מדליק אש בשל חבירו האמינו לניזק לישבע וליטול כל מה ג) שהוא אמוד שיהיה לו משלו או שיפקידו בידו על הדרך שיתבאר בסימן תיח.
<h3>ח</h3>
מי שיש עליו עדים שמסר ממון ולא ידעו כמה הפסידו והנמסר אומר כך הפסידני והמוסר כופר במה שטענו יתבאר בסימן שפח.
<h3>ט</h3>
המזיק ממון חבירו ואינו יודע כמה הזיק הניזק נשבע כתקנת חכמים ונוטל והוא שיטעון דברים שהוא אמוד בהם כמו שיתבאר בסימן שפח.
<h3>י</h3>
הפקיד אצל חבירו שק צרור ופשע בו המפקיד אומר חלי זהב ומרגליות היו בו והשומר אומר איני יודע שמא סיגים או חול היה בו ד) ישבע בעל הפקדון ויטול והוא שיטעון דבר שהוא אמוד או אמוד להפקידו אצלו ואם אמר השומר ברי לי שהיה מלא סיגים או חול ישבע ויפטר ואם אמר השומר יודע אני שהיה בו זהב ואיני יודע כמה נוטל המפקיד בלא שבועה ויש אומרים שנשבע שאינו יודע ויפטר ויתבאר עוד בסימן רצח סעיף א.
<h3>יא</h3>
מי שנכנס לביתו של בעל הבית בפני בעל הבית ויצא וכלים טמונים תחת כנפיו והעדים רואים אותו ולאחר זמן תבעו בעל הבית ואמר לו תן לי כלים שהשאלתיך והרי העדים והוא אומר לקוחים הם בידי אינו נאמן ונשבע בעל הבית היסת על טענתו שלא מכרן ולא נתנן ויחזירו בית דין הכלים לבעל הבית במה דברים אמורים בבעל הבית שאינו עשוי למכור כליו וזה שהוציא הכלים תחת כנפיו אין דרכו להצניע ואותם הכלים אין דרך בני אדם להצניעם לפיכך חייב להחזיר לפי שלא הצניעם אלא לכפור בהם אבל בעל הבית העשוי למכור כליו אע״פ שאין זה צנוע ואין דרך אותם הכלים להטמינם תחת הכנפים הרי זה נשבע היסת שהם לקוחים בידו וכן אם יצא בהם מגולים לפני עדים אע״פ שאין בעל הבית עשוי למכור את כליו הרי זה נאמן לומר לקוחים הם בידי שמא נצטרכו לו מעות ומכר ובלבד שלא יהיו מדברים העשוים להשאיל ולהשכיר לעולם אבל דברים העשוים להשאיל לעולם הם בחזקת בעליהם ואע״פ שהוציאם מגולים אע״פ שבעל הבית הזה עשוי למכור כליו הואיל ויש לו עדים שזה הכלי עשוי להשאיל ולהשכיר ידוע הוא לו מוציאים אותו מיד זה עכ״פ עד שיביא ראיה שמכרו לו או נתנו לו ויש אומרים שאפילו בעל הבית ה) טוען גנובים הם דינו כטוען שאולים הם ויש אומרים שלא אמרו אלא בטוען שאולים הם אבל אם טוען גנובים הם אין בעל הבית נאמן וכן עיקר ואם הוחזק זה ונתפרסם לגנב אפילו בעל הבית טוען גנובים הם דינו כטוען שאולים הם.
<h3>יב</h3>
הא דבדברים העשוים להשאיל ולהשכיר בעל הבית נאמן דוקא כשיש לו עדים שהכלים הללו היו שלו ו) וראו אותם עתה בידו אבל אם לא ראו אותם עתה בידו נאמן היוצא במגו דהחזרתים לך.
<h3>יג</h3>
הא דאמרינן בדברים שאינם עשוים להשאיל ולהשכיר שהיוצא נאמן דוקא כשלא ידעו עדים שבאו לידו בתורת שאלה או שכירות אבל אם ידעו עדים שבאו לידו בתורת שאלה או שכירות אינו נאמן ועיין לעיל סימן עב סעיף יח.
<h3>יד</h3>
כל זה לא מיירי אלא כשהיה בעל הבית שם בשעה שנכנס זה והוציא הכלים אבל אם ראו העדים שנכנס לרשות חבירו ונטלם שלא בפניו בכל גוונא אינו נאמן לומר לקוחים הם בידי לפיכך מחזיר הכלים לבעל הבית ואין כאן שבועה שהרי העדים ראו מה גזל ואחר שיחזיר חוזר ותובע את בעל הבית בכל מה שיטעון והדין ביניהם.
<h3>טו</h3>
וכן אם חטף חפץ מחבירו ואומר בחובי נטלתי אינו נאמן אלא אם יש עדים שחטפו מידו או מביתו צריך להחזיר ואם אין שם אלא עד אחד והוא כופר ישבע להכחיש העד ואם אינו כופר אלא שאומר שמשכנו בחובו צריך להחזירו והוא הדין לעד אחד מעידו שנכנס לרשות חבירו ונטל חפץ שלא בפניו (ועיין לעיל סימן עה סעיף יג) .
<h3>טז</h3>
הנחבל כיצד ראוהו עדים שנכנס תחת ידו של חבירו שלם ויצא חבול ולא ראוהו בשעה שחבל בו וזה אומר חבל בי וזה אומר לא חבלתי בו הרי זה נשבע ונוטל ז) ואם יש הוכחה שזה חבל בו כגון שהיתה החבלה במקום שאי אפשר לו לחבול בעצמו כגון שהיתה בין כתיפיו וכיוצא בזה ולא היה אחר עמהם הרי זה נוטל בלא שבועה ואפילו יש אחר עמהם אי ברור לעדים שאותו אחר לא חבל בו כאילו אין עמהם אחר דמי ונוטל בלא שבועה.
<h2>סימן צא</h2>
<h3>הק'</h3>
חנוני נשבע ונוטל ודין פנקסים. ובו ט סעיפים
<h3>א</h3>
חנוני נאמן על פנקסו כיצד בעל הבית שאמר לחנוני תן לפועלים סלע והוא מודה שא״ל כן או שיש עדים בדבר וחנוני אומר כבר נתתי להם והפועלים אומרים לא קבלנו ממנו כלום א) שניהם נשבעים כעין של תורה ונוטלים מבעל הבית וצריכים שישבעו כל אחד בפני חבירו ב) חנוני בפני פועלים ופועלים בפני חנוני כדי שיתביישו יותר ודווקא בדאיתנהו לתרווייהו (ר״ן פרק הנשבעין) והוא הדין אם אמר ליה הלויני מנה ופרע לבעל חובי זה אומר נתתי וזה אומר לא קבלתי ישבעו שניהם זה בפני זה ויתן בעל הבית לשניהם ואין נשבעים ביחד אלא בזה אחר זה (הגהות שניות דמרדכי ריש ב״מ) .
<h3>ב</h3>
במה דברים אמורים כששניהם לפנינו ותובעים מבעל הבית אבל אם מת החנוני והפועלים לבדם תובעים ג) או שמתו פועלים והחנוני לבדו תובע נוטל בלא שבועה שהרי אין בעל הבית מפסיד כלום ד) שהרי אינו משלם אלא תשלום אחד.
הגה:ויש אומרים דוקא באם מת החנוני ואתו פועלים נוטלין בלא שבועה דהרי ודאי נתחייב להם ולא ידע אי פרע אבל אם ה) מתו הפועלים והחנוני בא לתבוע מה שנתן לא יטול אלא בשבועה ו) דילמא לא נתן כלום (טור בשם הרמ״ה והמגיד פי״ו דמלוה והר״ן פרק הנשבעין ופרק האיש מקדש) .
<h3>ג</h3>
במה דברים אמורים בחנוני המקיף פירוש שנותן בהמתנה לבעל הבית ופורע לו כל חובותיו ואחר כך פורע לו בעל הבית אבל אם הקדים בעל הבית מעות לחנוני ואמר לו תן לפועלים סלע אם המחם פירש הישיר ומסר הפועל לחנוני מן ומחה על כתף ים כנרת אצל חנוני במעמד שלשתם והפועלים נתרצו אין לפועלים על בעל הבית כלום והחנוני נשבע היסת ונפטר ואם שלא במעמד שלשתם המחם אצל חנווני נשבע חנווני לבעל הבית היסת שעשה שליחותו ונפטר והפועלים נשבעים לבעל הבית כעין של תורה שלא נטלו כלום מחנוני ונוטלים מבעל הבית ויש אומרים שגם זה הוא שבועת היסת.
הגה:מי שהוציא הוצאות על נכסי חבירו ברשות חבירו ותובע ההוצאות והנתבע אינו יודע (כמה) נשבע התובע ונוטל והוא הדין בכל מידי דהאי ידע והא לא ידע נשבע האי דידע (מהרי״ק שורש י ותשובת מיימוני סוף קניין סימן י״ט) .
<h3>ד</h3>
יש מי שאומר שאפילו אין החנוני טוען ברי שנתן אלא טוען שמצא בפנקסו שנתן לפועלים כך וכך הרי הוא כברי הואיל ויש רגלים לדבר שהרי צוהו בעל הבית לתת לפועלים ויוכל לישבע על זה והוא הדין דיוכל לישבע בכל דבר על פנקסו שסומך עליו שהוא אמת (תשובת הרא״ש כלל פו וכלל קג סימן כג) .
<h3>ה</h3>
יש לדון ע״פ פנקסו של אדם שרגיל לכתוב בו ענייניו ואפילו להוציא מיתומים הקטנים היכא דיש רגלים לדבר שמה שכתוב בפנקס הוא אמת (ועיין לקמן סוף סימן קז) .
<h3>ו</h3>
אמר החנווני אתה אמרת לי ליתן לפועליך מנה והוא כופר ואומר לא אמרתי לך כלום ז) נשבע בעל הבית היסת ונפטר ואם מודה בנ׳ נשבע שבועת התורה שלא ציוהו אלא נ׳ ואם אמר חמישים צויתיך ליתן וחמשים איני יודע ח) מתוך שאינו יכול לשבע משלם.
<h3>ז</h3>
אם לא נתן בעל הבית לחנוני קצבה כמה יתן לפועליו אלא אמר ליה תן להם מה שצריכים אם אין הפועלים לפנינו או מתו החנוני נאמן לומר כך וכך נתתי להם ונוטל מבעל הבית בלא שבועה.
הגה:ויש אומרים דאף אם הפועלים בכאן והחנווני נתן להם יותר משכרן הואיל ולא נתן קצבה כמה יתן להם הרי החנווני נשבע ונוטל (ב״י בשם התרומות שער כט) .
<h3>ח</h3>
קטן ששכר פועלים ואמר לחנווני לפרוע חנוני אומר נתתי והפועלים אומרים לא נטלנו יש מי שאומר שדינו שוה לדין הגדול ט) ולהרמב״ם הפועלים נשבעים ונוטלים ממנו אבל לא החנווני.
<h3>ט</h3>
אמר לחנווני תן לי בדינר פירות ונתן לו והרי הפירות מונחים ברשות הרבים והחנווני תובע הדינר והלוקח אומר נתתיו לך והשלכת לתוך כיסך הלוקח נשבע כתקנת חכמים בנקיטת חפץ ונוטל הפירות נתן הלוקח דינר לחנווני ובא ליטול הפירות המונחים בר״ה ואמר החנווני דינר זה הוא דמי פירות שכבר נתתים לך והולכתם לתוך ביתך החנווני נשבע בנקיטת חפץ וכן הדין בנותן דינר לשולחני ליטול מעות הצבורים בר״ה אם הודה השולחני שמכרם ועדיין לא נטל הדינר נשבע הלוקח בנקיטת חפץ שנתן הדינר ונוטל המעות ואם לא הודה שמכרם לו אע״פ שמודה שלקח ממנו דינר עתה וטוען שדינר זה דמי מעות שכבר הוליכם הלוקח נשבע השולחני בנקיטת חפץ.
הגה:וכל זה שהפירות או המעות מונחים ברשות הרבים אבל אם כבר הכניס בעל הבית לרשותו והחנוני תובע הדינר בעל הבית נשבע היסת ונפטר ואם הפירות או המעות ברשות החנוני ותבען בעל הבית החנוני נשבע היסת ונפטר (טור) .
<h2>סימן צב</h2>
<h3>הק'</h3>
דין החשוד על השבועה. ובו יד סעיפים
<h3>א</h3>
א) החשוד על השבועה אין משביעים אותו לא שבועת התורה ולא שבועה של דבריהם ב) ואם אמר התובע אקבל שבועתו אף על פי שהוא חשוד אין שומעין לו.
<h3>ב</h3>
נקרא חשוד מי שנשבע לשקר אחד שבועת העדות ואחד שבועת הפקדון ושבועת שוא וביטוי ואפילו עבר על חרם שהחרימו הקהל ויש אומרים דדוקא בשבועה דלשעבר כגון אכלתי ולא אכלתי שבשעה שיצא שבועה מפיו יצאה לשקר אבל בשבועה דלהבא כגון שלא אוכל ואכל לא.
<h3>ג</h3>
וכן הפסול לעדות מחמת עבירה בין עבירה של תורה כגון מלוה בריבית או אוכל נבילות וכיוצא בהם בין של דבריהם כגון מפריחי יונים ומשחקים בקוביא נקרא חשוד וכל מי שחשוד ליקח ממון חבירו חשוד על השבועה ודוקא שיש עדים שלקח ממון חבירו אבל בלא עדים אינו חשוד ג) דשמא מלוה ישנה יש לו עליו שבשביל כך תפס אותו.
<h3>ד</h3>
ד) התובע לחבירו מלוה שהלוהו וכפר אע״פ שמביא עדים להכחישו אינו חשוד כל זמן שלא נשבע אבל הכופר בפקדון הוי חשוד אע״פ שלא נשבע והוא שיש עדים שראוהו בידו בשעה שכפר מיהו אם רוצה לשלם הפקדון אע״ג דעובר על לא תחמוד אינו נפסל. (הגהות מרדכי פ״ק דמציעא) .
<h3>ה</h3>
אין אדם נעשה חשוד עד שיבואו עליו עדים שעבר עבירה שנפסל בה אבל המודה מעצמו שהוא חשוד ושעבר עבירה שנפסל בה אע״פ שחושדים אותו ואין ראוי לעשותו עד לכתחלה אם נתחייב שבועה להפטר מתביעה שתובעים אותו משביעין אותו אבל אם הוא מהנשבעים ונוטלים אינו נשבע ונוטל ויש מי שאומר שאם נתחייב שבועה להפטר כיון שהוא אומר שהוא חשוד אם רצה התובע נשבע ונוטל.
<h3>ו</h3>
מי שנתחייב לחבירו שבועה ושאל שיחרימו בבית הכנסת על מי שיודע שזה עבר שבועה השואל כן ראוי לנזיפה אבל אם אומר ה) בודאי שיש לו עדים שיודעים שעבר על השבועה ואינם רוצים להעיד עד שיחרימו בביהכ״נ הרשות בידו להחרים בביהכ״נ.
הגה:ואותן היודעים צריכין להעיד כמו בשאר עדות שהוא באם לא יגיד וגו׳ (ב״י בשם הרשב״א) .
<h3>ז</h3>
מי שנתחייב שבועה דאורייתא והוא חשוד על השבועה שכנגדו נשבע ונוטל אם טען עליו טענת ודאי ואם שניהם חשודים חזרה שבועה לנתבע ומתוך שאינו יכול לישבע משלם.
הגה:יש אומרים דיחלוקו (טור בשם רב האי והרא״ש ומרדכי פרק הנשבעין וב״י בשם ר״ת) וכן נראה לי לדון דהמוציא מחבירו עליו הראיה י״א דהא דבחשוד כנגדו נשבע ונוטל דווקא שלא היה יודע כשעסק עמו שהיה חשוד אבל בלאו הכי לא דאל״כ כל אחד ו) יעסוק עם החשוד וישבע ויטול (ר״י נתיב ל חלק ב והגהות מרדכי דב״מ) ויש חולקין (תשובת הרא״ש כלל יא סימן א) .
<h3>ח</h3>
ז) היה החשוד שומר וטוען שאבד הפקדון או נגנב ושכנגדו אינו יכול לשבע וליטול שהרי אינו טוען ודאי שאכלו לפיכך אם טען בעל הפקדון ואמר בפני שלח יד בפקדוני ח) או פשע בו הרי התובע נשבע כתקנת חכמים ונוטל.
<h3>ט</h3>
נתחייב החשוד שבועה מדבריהם אם היה מהנשבעים ונוטלים אינו יכול להשבע וליטול אלא הנתבע שכנגדו ישבע היסת ויפטר וכן פוגם שטרו וכל כיוצא בזה שהיה חשוד וטען הלוה שפרעו ואמר ישבע לי הרי הנתבע ישבע היסת ויפטר מהשטר ויש אומרים שכיון ט) ששטר מקוים בידו גובה בלא שבועה.
<h3>י</h3>
היה החשוד מהנשבעים בטענת ספק אינו נשבע ואין שכנגדו נשבע לפי שלא נתחייב זה שבועה שהרי לא טענו טענת ודאי.
<h3>יא</h3>
נתחייב החשוד שבועת היסת אין שכנגדו נשבע ונוטל אלא הרי הנתבע נפטר בלא שבועה ומכל מקום מחרימין סתם על מי שכפר ממון חבירו ואינו משלם לו.
הגה:מיהו הנתבע יכול לומר השבע וטול ואז פטור אפילו מקבלת חרם (הגהות שניות דמרדכי דב״מ) .
<h3>יב</h3>
החשוד על השבועה ומוציא שטר על היתומים כיון שאין נפרעין מהיתומים אלא בשבועה והוא אינו יכול לשבע יפסיד.
<h3>יג</h3>
מי שנתחייב שבועת היסת והיה התובע חשוד אין הנתבע יכול להפך עליו שבועה שהרי אין יכול לישבע אלא ישלם או ישבע היסת והוא הדין לקטן שאין הנתבע יכול להפך עליו שבועה מי שנתחייב שבועה בין של תורה בין של דבריהם ונשבע ואחר כך באו עדים שהוא חשוד אין שבועתו שנשבע כלום ואם נשבע ונטל יחזיר לבעל דינו מה שנטל ממנו ואם נשבע ונפטר ישבע זה שכנגדו ויטול ממנו.
<h3>יד</h3>
לעולם כזה דנים לחשוד עד שילקה בבית דין ואם יש עדים שלקה ועשה תשובה חוזר לכשרותו בין לעדות בין לשבועה.
<h2>סימן צג</h2>
<h3>הק'</h3>
דין שבועת ספק ושבועת השותפין. ובו יח סעיפים
<h3>א</h3>
אלו נשבעים בטענת שמא השותפים והאריסים והאפוטרופסים שמינו אותם בית דין על היתומים והאשה שהיא נושאת ונותנת בתוך הבית או שהושיבה בעלה חנונית ובן הבית שהוא נושא ונותן בענייני בעל הבית כל אחד מאלו נשבע מדבריהם בנקיטת חפץ בטענת ספק שמא גזל חבירו במשא ומתן או שמא לא דקדק בחשבון שביניהם ואין כל אחד מאלו נשבע בטענת ספק עד שיחשוד המשביע אותן בשתי מעין כסף.
הגה:בין בקרן בין בריוח (הגמ״ר פרק כל הנשבעין) וכל אלו יכולין להשביע אימת שירצה ואינם צריכים להמתין עד שיחלוקו וישביעם לבסוף (הרא״ש פרק אלמנה ניזונית) .
<h3>ב</h3>
אע״פ שאין עדים שזה שותפו או אריסו אלא הוא מודה בפני עצמו ואומר שותפו אני או אריסו או בן ביתו אבל לא גזלתי כלום הרי זה נשבע דאין אומרים א) מיגו ליפטר מן השבועה (טור בשם הרמב״ם והר״י הלוי פרק הנשבעין) .
<h3>ג</h3>
אם מת הרי היורש משביע את שותף אביו או אריסו בטענת שמא.
<h3>ד</h3>
המשלח ביד חבירו חפץ למכרו או ששלח מעות בידו לקנות לו פירות או סחורה אע״פ שלא נתן לו שכר על זה ואין לו חלק ולא הנאה בשליחות זו הואיל ונשא ונתן בממון חבירו הרי זה כבן בית ויש לו להשביעו מספק שלא עכב משלו כלום ויש מי שחולק ואומר שאינו חייב לשבע אלא כשבא ליטול.
הגה: (היינו) אם בא ליטול חלק בריוח או שהוציא הוצאות ובא ליטול ואין חילוק בין אם נושא שכר או לא (ב״י בשם תשובת הרשב״א סימן תתקכד) וכן המקבל עסקא למחצית שכר אע״פ שנתן לו שכר עמלו צריך לישבע כשאר השותפין (ב״י בשם הרמב״ם) וי״ח בזה (תוס׳ ומרדכי פרק הנשבעין והגהות מיי׳ פ״ט דשלוחין וב״י בשם רש״י) ועיין לעיל סימן צא סעיף ג אימתי שליח נשבע ונוטל.
<h3>ה</h3>
השותפים שנושאים ונותנים ביחד או שהיה אחד מהם נושא ונותן ומפקיד הסחורה או מקצתה או המעות ביד השני בלא משקל ובלא מנין ובלא מדה הרי שניהם נכנסים לספק ויכול כל אחד להשביע את חבירו אבל אם היה האחד נושא ונותן והשני לא נתעסק אין נשבעים אלא זה שנשא ונתן.
<h3>ו</h3>
חלקו השותפים והאריסין ונתגרשה האשה ונפרד מעליו בן הבית והביא לו השליח סחורה שקנה לו או מעות שמכר לו בהם ושתק והלכו להם ולא תבעם מיד אינו יכול לחזור ולהשביעם בטענת ספק אלא מחרים סתם על מי שגזלו כלום כשהיה שותפו או אריסו או בן ביתו אבל אם היתה לו טענת ודאי משביעו עליה ומגלגל בה כל מה שירצה וכן אם לאחר זמן נתחייב לו שבועה בין של תורה בין של דבריהם בין של שותפות מגלגל עליו שותפות ראשון.
<h3>ז</h3>
יש מי שאומר שאם פטרו משבועה אינו יכול לגלגל.
<h3>ח</h3>
חלקו השותפים ונשאר להם חובות אצל אחרים אינם יכולים להשביע ב) זה את זה מספק שהרי חלקו והחוב שנשאר להם אצל אחרים דבר ידוע הוא בכל מה שיפרעו יקח כל אחד חלקו וכחלוק דמי וכן אם נשאר לאחד מהם ביד חבירו דבר קצוב אע״פ שלא נטלו הרי זה כאלו חלקו אבל כל זמן שנשאר כל שהוא שלא חלקו אותו ואינם יודעים משקלו או שנשאר ביניהם צד מהשותפות שלא עשו בו חשבון ולא ידע כל אחד מהם כמה הוא חלקו עדיין השותפות קיימת ומשביעין זה את זה.
<h3>ט</h3>
תבע אחד מהם את חבירו ואמר לו השבע לי כי עדיין השותפות קיימת והנתבע אומר חלקנו כבר או שאמר התובע כן חלקנו אבל תנאי היה שאשביעך בכל עת שארצה ועדיין לא נשבעת לי אינו יכול להשביעו בטענת ספק אפילו אמר הנתבע חלקנו וכך וכך נשאר לך אצלי וזה שנשאר לך אצלי אינו אלא חוב שזקפת עלי מלוה או הנחתו אצלי פקדון אינו יכול להשביעו בטענת ספק וגם אינו יכול להשביעו היסת שכבר חלק או שמעולם לא נשתתפו ואפילו על ידי גלגול לפי שאין משביעין היסת ולא מגלגלין אלא טענה שאם יודה בה חייב ממון אבל דבר ג) שאפילו הודה אינו חייב אלא שבועה ד) אינו נשבע עליו אפילו על ידי גלגול.
<h3>י</h3>
טענו עדיין שותפי אתה ונשאר לי אצלך כך וכך וזה אומר כבר חלקנו ולא נשאר לך אצלי כלום או לא הייתי שותפך מעולם הרי הנתבע נשבע היסת שאין לו בידו כלום ומגלגל עליו שלא גזלתני כלום מעולם ואינו מגלגל עליו שלא היה שותפו או שכבר חלקו מהטעם שאמרנו.
<h3>יא</h3>
טען עדיין שותפין אנחנו ויש לי להשביעך בטענת ספק והלה אומר לא נשתתפנו מעולם והביא התובע עדים שהיה שותפו וחזר הנתבע אחר כך ואמר חלקנו אין שומעין לו שהרי ה) הוחזק כפרן לשבועה זו וישבע שבועת השותפין וכן כל כיוצא בזה.
<h3>יב</h3>
שותף שטען על חבירו שכך היה התנאי ביניהם והלה אומר לא היה תנאי זה מעולם או שטען הקרן שלי היה כך וכך והלה אומר אינו אלא פחות מזה או שטען כבר נתתי לך מהשותפות והלה אומר לא לקחתי או סחורה זו שלי היא והלה אומר משל אמצע וכל כיוצא בטענות אלו אם רצה התובע שלא ישבע השותף שבועת השותפים וישביענו היסת על הטענה שכופר בה ואומר לא היו דברים מעולם הרי זה משביעו ואם רצה מגלגל עליו כל אלו הדברים בשבועת השותפים.
<h3>יג</h3>
ראובן שהטיל לכיס ת׳ דינרים והטיל שמעון מאתים ונשתתפו ונשאו ונתנו ביחד והרי הממון כולו ביד ראובן וטען ראובן שנפחת הקרן ת״ק דינרים אין אומרים שישבע ראובן שבועת השותפים שפחתו כך וישלם שמעון מביתו חמשים אלא ישבע ראובן שבועת השותפים שפחתו וילך במנה שבידו בלבד ולא ישלם שמעון כלום ואם טען ראובן ששמעון יודע בודאי בפחת זה שפחתו ישביע את שמעון שבועת השותפים ויגלגל עליו שאינו יודע בודאי סכום הפחת הזה ואם לא נתעסק שמעון בשותפות זו כלל ישבע שמעון היסת שאינו יודע בודאי בזה ההפסד ויפטר ולא עוד אלא אם היה זה המנה הנשאר ביד שמעון חולקין אותו בשוה שאין השותף מהנשבעין ונוטלין ו) כדי שישבע ויטול מה שביד חבירו אלא נשבע ונפטר או נוטל מדבר שהוא תחת ידו. טען שמעון שיש ללוי עליו חוב מזה השותפות מנה אם היה בידו כדי החוב והיה יכול ליתנו ללוי נאמן ונותנין החוב ואחר כך מחשבין ואם אין בידו ליתן אינו נאמן להוציא מיד ראובן או מהסחורה הידועה לשותפים שמא קנוניא הם עושים שמעון ולוי על נכסי ראובן אפילו היתה המלוה בשטר אין ראובן חייב ממנה כלום אבל אם טען שמעון שראובן יודע בודאי שזה החוב שעלי מחמת השותפות הוא והחוב אצלנו הוא ישבע ראובן היסת או על ידי גלגול שאינו יודע שהחוב זה אצלנו וישלם שמעון החוב משלו.
<h3>יד</h3>
וכן אם יצא שטר חוב על לוי בשם שמעון בק׳ דינרים מממון השותפות ואמר שמעון נפרעתי והחזרתי לכיס או שאמר קבעתי לו זמן לשנה או לשתים אינו נאמן שמא קנוניא הוא עושה על נכסי ראובן וכיצד דנין בדין זה לוי כבר נפטר בהודאת שמעון ואם לא הביא שמעון ראי׳ ישלם מביתו ויתבע מלוי בסוף זמן שאמר.
הגה:ואם מפורש בשטר שהוא ממון השותפות והשטר יוצא מתחת יד ראובן אין שמעון נאמן בהודאתו רק על המחצה שלו וראובן יכול לתבוע מחצה שלו משמעון או מלוי אם אינו יכול להוציא משמעון (טור בשם הראב״ד) .
<h3>טו</h3>
ראובן ושמעון שותפים וקנה ראובן בגדים מעכו״ם ומכרם ללוי ויצא לוי לעכו״ם במעות וכתב ראובן שטר לעכו״ם שאם לא יפרענו לוי לזמן שקבע שיפרענו הוא ואחר כך חלקו ראובן ושמעון השותפות חייב שמעון לעשות שטר לראובן שאם יברר ראובן בעדים שלא פרע לוי לעכו״ם ויצטרך ראובן לפרוע לעכו״ם שיפרע חלקו ובכל מה שיוציא על עסק זה הוצאות ושוחד ושאר דברים בכל מה שיברר ראובן בעדים שיפרע שמעון חלקו.
<h3>טז</h3>
ראובן שותף שמעון נשא ונתן עם עכו״ם והטעה בחשבון ונתן המעות לשותפות וירא שיזכור טעותם ובקש שיעשה לו שמעון שטר עליו שאם יצטרך להחזיר שיפרע לו חלקו עוד תובעו שהיו לו משכונות מאחרים ומכרם וירא שיבא לו הפסד מזה שיעשה לו שטר שיפרע לו חצי ההפסד שיבא לו מזה אינו חייב לעשות לו שטר אלא יודה שמעון בפני עדים שהמעות שסכומן כך וכך שהטעה ראובן לעכו״ם פלוני שהכניסם לשותפות ועדים יכתבו הודאת שמעון ויחתמו עליה ויתנו אותם ליד ראובן וכן במשכונות שמכר ראובן יודה שמעון בפני עדים כל הדברים כמו שהיו ויכתבו הודאה ויתנוה לראובן.
<h3>יז</h3>
ראובן ושמעון שותפים ואמר ראובן לאחיו תשתדל עמנו בשותפות ותניח מעותך עם שלנו וקח ריוח בכדי מעותיך ושמעון ידע בדבר עתה אומר שמעון מאחר שלא הודעתני אין לי ליתן מחלקי לאחיך חלק מהריוח הדין עם ראובן ויטול אחיו חלקו בריוח כפי חלקו במעות.
<h3>יח</h3>
באו לחלוק והוציא ראובן קצת שטרות שמכר ליהודים בהקפה אם מנהג העיר למכור בהקפה צריך שמעון לקבל ואם ירצה ישביע לראובן שאלו ההקפות הם מעסק השותפות ושעשאם לצורך העסק ולטובתו ואם אין מנהג העיר למכור בהקפה לא יתן שמעון חלקו בהקפה אלא במעות ובסחורה.
<h2>סימן צד</h2>
<h3>הק'</h3>
דין גלגול שבועה. ובו ט סעיפים
<h3>א</h3>
כל מי שנתחייב שבועה בב״ד אפילו היסת יכול בעל דינו א) לגלגל עליו כל תביעה שיש לו עליו שאם היה מודה בו היה מתחייב בו ממון ויש מי שכתב דאם בא לו שבועה ע״י הפוכו שאמר לו הנתבע השבע וטול אין מגלגלין עליו (ת״ה סימן שכ״ז) ואם אפילו היה מודה בו לא היה מתחייב ממון אלא שבועה אינו יכול לגלגל אבל שכיר שנשבע ונוטל אין מגלגלין עליו אפילו לא תבע התובע לגלגל ב״ד מעצמם מגלגלין.
<h3>ב</h3>
אין מגלגלין אלא ב) כשהנתבע טוען ודאי ונתחייב שבועה אבל אם טוען טענת ספק ונתחייב שבועה אין מגלגלין עליו אבל על טענת ספק של התובע מגלגלין ובלבד שיהיה רגלים לדבר כמו בשבועת השותפים.
<h3>ג</h3>
ג) מי שנתחייב שבועה והתחיל התובע לגלגל עליו דברים אחרים שלא טען אותם וראה הנתבע כך ואמר איני רוצה להשבע אלא הריני משלם הטענה הראשונה שנתחייבתי על כפירתה שבועה אין שומעין לו אלא אומרים לנתבע או תן לו כל מה שגלגל עליך מהטענות הודאיות או השבע ואפילו רוצה ליתן לו דמי הגלגולים והתובע רוצה הדברים עצמן שתובע (נ״י פ׳ המפקיד) אבל אם טען עליו התובע טענת ספק ורצה הלה לשלם עיקר תביעתו אינו חייב על הגלגולין לשלם.
<h3>ד</h3>
אם כשנתחייב שבועה אמר אשלם ולא אשבע ואחר שאמר כן תבעו דברים אחרים אינם בגלגול כיון שכבר הודה לפרוע קודם שידע שרוצה לגלגל עליו דברים אחרים.
<h3>ה</h3>
כשמגלגל עליו תביעות ודאיות ואמר הנתבע איני רוצה להשבע אלא הריני משלם הטענה הראשונה שאמרנו שאין שומעין לו אלא או יתן כל מה שגלגל עליו או ישבע אם רוצה לישבע נפטר מהכל אפילו מתביעה ראשונה אע״פ שכבר נתרצה לפרוע אותה יכול לחזור בו אפילו אחר שיצא מב״ד שלא נתרצה לפרוע אלא כדי להפטר משבועה אבל מאחר שצריך להשבע נשבע אף על תביעה ראשונה.
<h3>ו</h3>
אם זה שנתחייב היסת ורואה שמגלגלים עליו הרבה הפך השבועה אומרים לו או השבע על הכל או תהפוך הכל שישבע זה על הכל ויטול ואם אמר הנתבע על הגלגולים אני נשבע ונפטר ועל הטענה הראשונה ישבע ויטול הרשות בידו.
<h3>ז</h3>
טענו מנה והודה לו בחמשים ד) ועל השאר טען איני יודע והאחר גלגל עליו כמה גלגולים והנתבע השיבו על הגלגולים אין לך בידי כלום אע״פ שעיקר שבועה אנו דנים בה מתוך שאינו יכול לישבע משלם לא נדין כן על הגלגולים ומה דינו יש מי שאומר שנשבע על הגלגול אם ירצה או יהפכנה עליו ויש מי שאומר שאין כאן גלגול שלא נתחייב לו שבועה מעולם אלא חייב לשלם לו מן התורה ואין כאן גלגול.
<h3>ח</h3>
נתחייב לו שבועה מן התורה ובא לגלגל עליו שבועת היסת יכול לומר לו שבועה דאורייתא אשבע לך ה) ועל הגלגולים תשבע ותיטול.
<h3>ט</h3>
טענו מנה והודה לו בחמשים וכפר בחמשים וכשבא לישבע גלגל עליו גלגולים השיבו על הגלגולים איני יודע ישבע על העיקר ויפטר מלישבע על הגלגולים אבל מחרימין בפניו כל מי שיודע לפלוני בכך וכך ולא יודה.
<h2>סימן צה</h2>
<h3>הק'</h3>
דין איזה שבועה נשבעין על קרקעות ודין הקדש בזמן הזה. ובו ו סעיפים
<h3>א</h3>
אלו דברים שאין נשבעין עליהם מן התורה קרקעות אפילו של חוץ לארץ ועבדים ושטרות והקדשות וכן א) נכסי עכו״ם לא שנא מודה מקצת לא שנא כופר בכל ועד אחד מכחישו לא שנא שבועת השומרים ואפילו אם פשעו בהם ונאבדו פטורים מלשלם לא שנא שומר חנם או שומר שכר ושואל ב) ואם התנה לשלם הכל לפי תנאו (מיימוני פרק ב מהל׳ שכירות. וע״ל סימן סו סעיף מ) אבל שבועת היסת נשבעין אפילו על דברים אלו וכן על ידי גלגול נשבעין עליהן והקדשות שאמרו דוקא הקדש גבוה אבל הקדש לעניים או לבית הכנסת או לספר תורה וכיוצא בזה נשבעין עליהן כמו שנשבעין על נכסי הדיוט.
הגה:וי״א דתלוש ולבסוף חברו בקרקע לאו כקרקע דמי (טור בשם עיטור) ויש חולקין ולכן אם ג) שאל בית ונשרף פטור מלשלם (מרדכי פרק הדיינים ועיין לקמן סימן שא) .
<h3>ב</h3>
טענו ד) ענבים העומדים ליבצר ותבואה יבשה העומדת ליקצר והודה במקצתן וכפר במקצתן הרי זה נשבע עליהם כשאר המטלטלים והוא שאינם צריכים לקרקע שכל העומד ליבצר הרי הוא כבצור לענין כפירה והודאה אבל אם היו צריכים לקרקע הרי הם כקרקע לכל דבר.
הגה:י״א דמיירי שתבעו המעות של ענבים אבל אי תבעו ענבים והודה במקצתן אפילו עומדות ליבצר מיקרי הילך (ר״ן שם) ויש חולקין וסבירא להו דאם תבעו מעות הענבים בכל ענין מיקרי מטלטלין אלא מיירי שתבעו הענבים ומודה במקצתן ואומר שבצרן ואכלן דלא הוי הילך (שם בשם הרשב״א. וע״ל סימן זה ס״ו) .
<h3>ג</h3>
טענו ב׳ חדשים שכנת בחצרי ואתה חייב לי שכר ב׳ חדשים והוא אומר לא שכנתי אלא חדש אחד הרי זה מודה מקצת ואם היה שכר החדש שכפר בו שוה שני כסף נשבע שאין הטענה בגוף הקרקע אלא ה) בשכרה שהוא מטלטלין.
הגה:וה״ה אם תבעו דמי הקרקע שמכר לו והוא מודה לו במקצת דמים כתבעו ממון ו) הואיל ואינן חלוקים כמה קרקע מכר לו רק על הדמים המגיד פ״ה מהל׳ טוען וכן אם תבעו דמי נייר השטרות הוי ממון (שם דין א׳ בשם רב האי) .
<h3>ד</h3>
שטר מסרתי לך ועשרה דינרים היה לי בו ראיה וזה אומר לא היו דברים מעולם או שטען שאבד פטור אף משבועת היסת שאפילו פשע בו ואבד פטור כמו שנתבאר.
<h3>ה</h3>
ז) טענו כלים וקרקעות בין שהודה בכל הכלים וכפר בכל הקרקעות בין שהודה בכל הקרקעות וכפר בכל הכלים בין שהודה במקצת הקרקעות וכפר בכל הכלים פטור משבועת התורה אבל אם כפר בכל הקרקעות והודה במקצת הכלים וכפר במקצתם חייב לישבע שבועת התורה על הכלים ומגלגלים עליו שבועה על הקרקעות וכן הדין בטוענו כלים ועבדים או כלים ושטרות.
<h3>ו</h3>
ח) החופר בשדה חבירו בורות שיחין ומערות פירוש בור עגול. שיח ארוך וצר. ומערה חפירה תחת לארץ שפיה מן הצד לא למעלה כבור ושיח והפסידה והרי הוא חייב לשלם בין שטענו שחפר והוא אומר לא חפרתי או שטענו שחפר שתי מערות והוא אומר לא חפרתי אלא אחת או שהיה שם עד אחד שחפר והוא אומר לא חפרתי כלום פטור משבועה דאורייתא.
הגה:וי״א דוקא שתבעו למלאות החפירות אבל תבעו לשלם פחתו הרי זה כשאר תביעות ממון (טור בשם הראב״ד) .
<h2>סימן צו</h2>
<h3>הק'</h3>
חרש שוטה וקטן איזה שבועה נשבעים וגם אשת איש. ובו ו סעיפים
<h3>א</h3>
אין נשבעין על טענת חרש שוטה וקטן אחד הבא בטענת עצמו או בטענת אביו לפי שזה המקצת שהודה בו לקטן אינו אלא כמשיב אבידה וכן אם כפר בכל ובא עד אחד והעיד לקטן אינו נשבע שזה עד אחד ואין שם תובע שתביעת הקטן אינה תביעה גמורה וי״א דצריך לישבע על פי העד (טור ומרדכי פרק הדיינים) נמצאת אומר קטן שאמר לגדול מנה לי בידך או אבא היה לו בידך והלה אומר אין לך בידי אלא חמשים או אין לך בידי כלום ועד אחד מעידו שיש לו הרי זה פטור משבועת התורה אבל אם שמר לקטן וטוען שאבד הרי זה נשבע שבועת השומרים לפי שאינו נשבע מחמת טענה.
הגה:וי״א דאין נשבעין לו שבועת שומרים שהיא שבועת התורה (טור בשם הרמב״ן והרא״ש והראב״ד שם בפ״ב משכירות בהשגתו) ואע״פ שתבעו כשהוא גדול רק א) שהנתינה היתה כשהיה קטן (שם בהשגות הראב״ד) וכן נראה לי עיקר. וכן אם הודה שהיה שותף לקטן או אפוטרופס עליו יעמידו בית דין אפוטרופס לקטן וישבע השותף וכיוצא בו טענת שמא.
<h3>ב</h3>
אע״פ שאין נשבעין על טענת קטן שבועת התורה אבל שבועת היסת נשבעין ואפילו היה קטן שאינו חריף לענין משא ומתן נשבעין היסת על טענתו נמצאת למד שהקטן שטען על הגדול בין שהודה מקצת בין שכפר בכל בין שהיה שם עד בין שלא היה שם עד הרי זה נשבע היסת ואינו יכול להפך על הקטן שאין משביעין את הקטן כלל ואפילו חרס סתם אינו מקבל לפי שאינו יודע עונש השבועה וי״א דאין נשבעין על טענתו אלא אם כן הגיע לעונת הפעוטות (טור בשם הרמב״ן והרא״ש ור״ן פרק הדיינים) .
<h3>ג</h3>
יש מי שאומר שאע״פ שנשבעים שבועת היסת לקטן על השטרות אין נשבעין לו כלל קטן שטענו הגדול אם טענו בדבר שיש לו הנאה לקטן כגון עסק משא ומתן לאחר שהגיע לעונת הפעוטות והודה הקטן נפרעים מנכסיו ואם אין לו ימתין עד שיהיה לו וישלם ואם כפר הקטן ממתינים עד שיגדל וישבע היסת ואם טענו בדבר שאין לקטן הנאה כגון נזקים וחבלות ב) אף על פי שמודה ואע״פ שיש לו ממה לשלם פטור ואפילו לאחר שהגדיל (טור סימן פט ס״ד וסימן צא ס״י) ואם היה התובע מהנשבעים ונוטלים כגון השכיר וכיוצא בו שיש הנאה לקטן שישתכר לו שכיר הרי זה נשבע ונוטל מהקטן אבל חנוני שנשבע על פנקסו אינו נשבע ונוטל מהקטן שאין לקטן בזה הנאה שהרי הוא חייב לפועליו ונשבעין ונוטלין ממנו וזה החנוני הפסיד על עצמו שנתן ממונו על פי הקטן.
<h3>ד</h3>
אין קנין קטן כלום לפיכך עדים שראו קנין שלו לא יכתבו עליו שטר.
<h3>ה</h3>
ג) החרש והשוטה אין נזקקין להם לכל טענה לא לטענתם על אחרים ולא לטענת אחרים עליהם לא לשבועה קלה ואין צריך לומר שבועה חמורה או תשלומין אבל הסומא הרי הוא כבריא לכל דבר בענינים אלו ונשבע כל מיני שבועות ונשבעים על טענתו ויש מי שכתב שדין החרש כדין הקטן אבל השוטה אפילו נתרפא והודה אינו חייב לשלם אפילו אם הלוהו בעדים שאבידה מדעת הוא ואין צריך לומר שאין משביעין אותו לכשיתרפא והסברא האחרונה נראה לי עיקר.
<h3>ו</h3>
אשת איש שנתחייבה שבועה ד) משביעין אותה ואם מסרבה מלישבע כופין אותה כמו שכופין לאיש.
הגה:ומזמינין אותה לדין או שולחין אצלה כדרך שיתבאר לקמן סימן קכד ואם אין לה לשלם יכתבו לו פסק שתשלם לכשתתאלמן או לכשתתגרש אבל ה) אין בעלה חייב לשלם בשבילה אע״פ שנושאת ונותנת תוך הבית (מהרי״ק שורש קצג בשם מוהר״מ) ודלא כיש חולקין בזה (מרדכי פרק החובל ופרק הנשבעין) ועיין באה״ע סימן צא ואם הבעל מודה שבאו הכלים שתובעים אותה לרשותו חייב לישבע שאינן ברשותו ושלא שלח בהן יד ושלא פשע בהן במה שנגנבו (טור) י״א דאין משביעין האשה כשהיא מעוברת דהא מוציאין אותה מבהכ״נ כשנותנים חרם (ב״ז סימן שפה) .