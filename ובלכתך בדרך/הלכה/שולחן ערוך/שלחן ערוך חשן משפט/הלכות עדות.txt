<h1>הלכות עדות</h1>

<h2>סימן כח</h2>
<h3>הק'</h3>
כיצד מאיימין העדים ואין מקבלין עדות שלא בפני בעל דין. ובו כו סעיפים
<h3>א</h3>
כל מי שיודע עדות לחבירו וראוי להעידו ויש לחבירו תועלת בעדותו חייב להעיד אם יתבענו שיעיד לו (בב״ד, תוס׳ וב״י) בין שיש עד אחר עמו בין שהוא לבדו ואם כבש עדותו פטור מדיני אדם א) וחייב בדיני שמים:
הגה:ועד אחד לא יעיד אלא בדבר ממון שמביא אחד לידי שבועה או בדבר אסור לאפרושי מאיסורא אבל אם כבר נעשה האסור לא יעיד דאינו אלא כמוציא שם רע על חבירו (הגה״מ פ״ה מהלכות עדות) ואסור לאדם להעיד בדבר שאינו יודע אע״פ שאמר לו אדם שיודע בו שאינו משקר ואפילו אמר לו בא ועמוד עם עד אחד שיש לי ולא תעיד רק שיפחד בעל חובי ויסבור שיש לי ב׳ עדים ויודה לי לא ישמע לו (טור) :
<h3>ב</h3>
אדם רשאי להחרים בבית הכנסת על כל מי שיודע לו עדות שיבא ויעיד:
הגה:אבל ב) לא יוכל להשביען אלא אם לא יגיד ונשא עונו (תשובת רשב״א סי׳ תרנ״ח) מיהו אם נראה לב״ד צורך שעה להשביען שיגידו האמת הרשות בידן (ב״י בשם הרא״ש) ועיין לעיל סימן י״ו סעיף ג׳ ולקמן סי׳ ע״א סעיף ז׳ ח׳. י״א כשנותנים חרם בעדות אף הקרובים צריכים להעיד (מרדכי ריש פ׳ שבועת העדות) ואפילו בעל דבר בעצמו צריך להעיד (טור סי׳ י״ו) ויש חולקין (תשובת הרשב״א סימן תרנ״ז ותשובת הרא״ש כ׳ ו׳ סימן כ׳) ג) וכן עיקר (ועיין בי״ד סי׳ רל״ב מלך שצוה לתת חרם בעדות) :
<h3>ג</h3>
אם עכו״ם תובע ישראל ויש ישראל יודע עדות לעכו״ם נגד ישראל ואין עד אלא הוא והעכו״ם תובעו שיעיד לו במקום שדיני העכו״ם לחייב ממון ע״פ עד אחד אסור להעיד לו ואם העיד משמתין אותו:
הגה:אבל אינו חייב לשלם דיכול לומר ד) אמת העדתי אבל אם יש לברר ששקר העיד חייב לשלם ואם בעל דבר מודה שאמת העיד אין משמתין אותו (הגמ״ר דב״ק) : ואם מתחלה יחדו העכו״ם לישראל להיות עד איכא חילול ה׳ אם לא יעיד לו (ויעיד לו) :
<h3>ד</h3>
ישראל התובע לעכו״ם וכופר ויש לעכו״ם עד אחד מותר להעיד לו אם יתבעהו:
הגה:וכ״ש שב׳ עדים יכולין להעיד שהרי גם בדין ישראל יתחייב על פיהם וכן במקום שאין מוציאין ממון ע״פ ה) עד אחד יכולים להעיד (שם בגמ׳) ב׳ קרובים הרי הם כעד אחד דהרי בדינינו אין אנו מוציאין ממון על פי עד אחד (הגהמ״ר דב״ק) :
<h3>ה</h3>
ת״ח שיודע עדות לישראל ותבעו שיעיד לפני ב״ד קטן ממנו אם הוא עדות ממון אינו חייב לילך להעיד אלא הם שולחין אליו ומעיד (רבינו ירוחם נ׳ ב׳ ח׳ ב׳) אבל אם יש בו צד אפרושי מאיסורא חייב לילך ולהעיד וכל מי שיש לו ראיה בעדים מטפל בהם להביאם לב״ד ואם ידעו ב״ד שבעל דינו אלם וטען התובע שהעדים מפחדים מבעל דינו לבא להעיד ויש הוכחה לדבריו (טור) הרי ב״ד כופים את בעל דינו שיביא הוא העדים וכן כל כיוצא בדברים אלו דנין בהם לאלם צריכים העדים לכתחלה להעיד מעומד ואם העד ת״ח מושיבין אותו: (וע״ל ס״ס זה) :
<h3>ו</h3>
צריכים הדיינים לכתחלה להיות יושבים בשעת קבלת העדות צריך שיבינו הדיינים לשון העדות שלא ישמעו מפי המתורגמן ואם מבינים מה שהם אומרים אפילו אם אינם יודעים להשיב מותר להעמיד תורגמן ביניהם (וע״ל סי׳ י״ז סעיף ו׳) :
<h3>ז</h3>
מאיימין (פירוש מטילין אימה) על העדים בפני הכל ומודיעין אותם כח עדות שקר ובושת המעיד בה בעוה״ז ובעוה״ב ושהוא בזוי בעיני שוכריו:
<h3>ח</h3>
אחר כך מוציאין את כל אדם לחוץ ומשיירים את הגדול שבעדים ואומרים לו אמור היאך אתה יודע שזה חייב לזה אם אמר הוא אמר לי חייב אני לו או איש פלוני שהוא כשר ונאמן אמר לי שהוא חייב לו לא אמר כלום עד שיאמר שהוא בעצמו ראה שהלוה לו או שיאמר בפני הודה לו שהוא חייב:
<h3>ט</h3>
אח״כ מכניסין העד השני ובודקין אותו אם העיד כמו חבירו נושאים ונותנים בדבר וגומרין הדין:
<h3>י</h3>
אם העדים אומרים עדותן מכוונת בלשון אחד ממש יש לחוש שמשקרים ובעצה אחת כיונו לשונם וצריך לחקור ולדרוש אותם:
הגה:ואם העד האחד אמר עדותו והשני אמר אף אני כמוהו ידעתי לא מהני אא״כ הלך למדינת הים וא״א לי להעיד בפירוש (רבי׳ ירוחם נ״ב ח״ב ומרדכי פ׳ נגמר הדין) :
<h3>יא</h3>
העדים ששלחו עדותן בכתב לב״ד אינו עדות דכתיב על פי שנים עדים מפיהם ולא מפי כתבם:
הגה:וכן נוהגים ודלא כיש מכשירין אם העדים ראוין להעיד ואינם אלמים (טור בשם ר״ת) :
<h3>יב</h3>
חותכין דיני ממונות ו) בעדות שבשטר אע״פ שאין העדים קיימין כדי שלא תנעול דלת בפני לוין (וע״ל סי׳ ס״א סעיף ב׳ איזה דבר מיקרי שטר גם לקמן סי׳ מ״ו סעיף י׳) :
<h3>יג</h3>
כל זמן שזוכר האדם יכול להעיד לעולם ואינו חושש שמא מתוך שנתיישן הדבר הרבה אינו זוכרו על בוריו אפילו אינו נזכר לעדות אלא מתוך הכתב שכשמסרוהו לו כתבו בפנקסו לזכרון דברים ושכח הדבר ואינו נזכר אלא מתוך הכתב יכול להעיד והוא שאחר שראה הכתב נזכר לדבר (וע״ל סי׳ מ״ו סעיף י׳) :
<h3>יד</h3>
וכן אם נזכר לדבר ע״י אחר שהזכירו לו יכול להעיד אפילו היה המזכיר העד השני אבל אם הבעל דין בעצמו מזכירו ונזכר לא יעיד ואם העד ת״ח אף אם הבעל דין בעצמו מזכירו שפיר דמי שודאי אי לא היה נזכר לא היה מעיד:
<h3>טו</h3>
אין מקבלין עדות שלא בפני בעל דין ואם קבלו אין דנין על פיו:
הגה:ז) וחוזרין ומגידין בפניו ואם שנו בעדותן בפעם שני ממה שהגידו בראשונה הולכין אחר העדות השני שהגידו בפניו אע״פ שהגידו בראשונה ח) על פי החרם דכל שלא בפניו כחוץ לבית דין דמי וחוזרין ומגידין (ב״י בשם ר׳ מנחם) וי״ח ואומרים דאם נתקבל העדות שלא בפניו כשר בדיעבד (ר״י נ״ב ח״ב ומרדכי פ׳ הגוזל בתרא) ולכן אם הבעל דין הוא אלם והדיינים יראים להגיד לפניו מקבלין העדות שלא בפניו ודנין על פיו (פסקי מהרא״י סימן קע״ה וקע״ז) מיהו אם אפשר לכוף האלם כדרך שנתבאר לעיל סימן זה סעיף ה עדיף טפי יש אומרים דלא אמרו אין מקבלין עדות אלא בפני בעל דין היינו בדיני ממונות אבל בקטטות ומריבות שיש לחוש שאם יעידו בפניהם יתקוטטו עם העדים גם יתקוטטו זה עם זה תקנו הגאונים שמקבלים עדות שלא בפניהם גם לא יגלו מי הם העדים (הגהמ״ר) ולי נראה דדוקא כשאין הב״ד רוצים לדון אחד מהם ע״פ הדין ולענוש רק להשקיט הקטטה ולהורות כפי צורך המריבה אבל כשרוצים לענוש ולדון אחד מהן אין לקבל העדות אלא בפניו וכמו שנתבאר באבן העזר סי׳ י״א סעיף ד׳:
<h3>טז</h3>
היה הבעל דין חולה או שהיו העדים חולים מקבלים שלא בפניו ואם היו העדים מבקשים לילך למדינת הים ושלחו לבעל דין ולא בא או שאינו מצוי בעיר הרי אלו מקבלים עדים שלא בפניו:
הגה:אבל אם לא הודיעו אותו לא (טור) ודוקא שאין לחוש שהעדים ילכו קודם שיודיעו אותו (מרדכי בשם ראב״ן ור״י) וכמו שיתבאר לקמן בסמוך ואם היה הנתבע חולה אין מקבלין עדות שלא בפניו אע״פ שיש לחוש שיפלו הנכסים קמה יתמי ולא יוכל לדון עמהם כמו שיתבאר בסי׳ ק״י (טור) וי״א דכל ששלחו אחריו ולא בא לב״ד מהני ומקבלין עדות שלא בפניו אם פתחו ליה בדינא או אפילו לא פתחו ליה בדינא וצריך לדון לפני אותן דיינים כדרך שנתבאר סימן י״ד (ר״י נתיב ב׳ ח״א) וכן אם היה דבר נחוץ וא״א לקבל העדות אחר כך כגון שהיו העדים חולים או התובע חולה ויש לחוש שימות (טור) וכן אם העדים הולכים למדינת הים ואין יכולין להמתין עד שיודיעו אותו מקבלין אע״פ שלא שלחו אליו (נ״י ומרדכי פרק הגוזל בתרא הראב״ד והרשב״א וכן נראה ממה שפסק לקמן סי׳ ק״מ סעיף י׳) :
<h3>יז</h3>
ראובן תובע את שמעון ועדיו במקום אחר יאמרו בית דין לשמעון אם חפץ לילך במקום העדים ויעידו בפניו ואם לאו יקבלו ב״ד שבמקום העדים עדות שלא בפניו ויודיעו לב״ד שבמקום הבעלי דינין ע״פ אותו קבלה:
הגה:וכן אם מצא עדיו בעיר אחרת ואין שהות לשלוח אחריו או שלא ימצא העדות אחר כך גובין בפני ב״ד שלא בפני בעל דין ודנין על פי העדות ההוא (א״ז) וכן המנהג פשוט במדינות אלו אע״פ שיש חולקים וס״ל דאפילו במקום שיש לחוש שיפסיד העדות אם לא יקבלו שלא בפניו אין מקבלין אא״כ שלחו לו תחילה אין נוהגין כן אלא כאשר נתבאר:
<h3>יח</h3>
לא אמרו אין מקבלין עדים שלא בפני בעל דין אלא בתובע שמביא עדים על תביעתו אבל המביא ט) עדים לפטור את עצמו מקבלים:
<h3>יט</h3>
אין מקבלין עדות על קטן אפילו בפניו דכיון דקטן הוא בפניו כשלא בפניו דמי ויתבארו פרטי דין זה בסי׳ ק״י:
<h3>כ</h3>
אין שנים ראויין לקבלת עדות ואם קבלו לא עשו כלום:
<h3>כא</h3>
קבלת עדות צריך י) ג׳ מומחים יודעים הלכות עדות כשר ופסול וזהירין בקבלתן לכוין עדות כל אחד כדתנן הוי זהיר בדבריך שמא מתוכן ילמדו לשקר וכל המקבל עדות ואינו ראוי לדון כאילו קבל עדות שקר ואינו ראוי לדון על פי אותו שטר (אלא סומכין על העדים עצמן) (טור) :
<h3>כב</h3>
נכון למקבלי עדות לפרסם בשטר קבלת העדות מי הם העדים (מיהו אם לא כתבו מי הם העדים לא הפסידו) (שם בתשובת רמב״ן סי׳ קי״ד) :
<h3>כג</h3>
אם רצו הצבור לתקן שהשני סופרים מקבלים עדות ומגבין על פיהם וכן אם רצו שאם יפטר העד שהוזמן להעיד עם הסופר שתעלה חתימת הסופר כשני עדים תקנתם קיימת:
הגה:כי בכל דברים כאלה רשות לצבור לתקן בעירם הטוב בעיניהם:
<h3>כד</h3>
מי שטוען שיש לו שני כיתי עדים ואמר הכת האחת שאינם יודעים כלום לא הפסיד זכותו ומביא כת שנייה אין מקבלין עדות אלא ביום ואם קבלוהו בלילה אפילו היו עדיו רדופים לילך למדינת הים אין דנין יא) על פי אותה קבלה:
הגה:מיהו אם קבלו עליהם בעלי הדינין לקבל העדות בלילה מקבלים אפילו לכתחלה (ב״י בשם הרשב״א) :
<h3>כה</h3>
אין מקבלין עדות קודם שישיב הנתבע לתביעת התובע לפי שאולי יודה הנתבע ולא יהא צריך עדים ואטרוחי ב״ד לא מטרחינן:
<h3>כו</h3>
אם קבלו עדים מעומד מה שעשה עשוי ואם היו נסמכים על העמוד אפילו לכתחלה מותר דסמיכה כישיבה ובסימן י״ז נתבאר שעכשיו נהגו להושיב העדים:
<h2>סימן כט</h2>
<h3>הק'</h3>
שלא יוכלו העדים לחזור. ובו ג סעיפים
<h3>א</h3>
אחר שהעיד העד בב״ד והוא לאחר כדי דיבור (ב״י) אינו יכול לחזור בו כיצד אמר מוטעה הייתי שוגג הייתי ונזכרתי שאין הדבר כן לפחדו עשיתי אין שומעין לו אפילו נתן טעם לדבריו וכן אינו יכול להוסיף בעדותו תנאי ויש אומרים דיכול להוסיף בתנאי (טור בשם הרא״ש) אבל בדבר שמוכיחו שטעה כגון שהזקיקוהו ב״ד להביא עדים שאינו רמאי והלך והביאם ואמרו להם הב״ד יודעים אתם בו שהוא רמאי ואמרו העדים כן ואמר להם הבע״ד וכי אני רמאי ואמרו לא אמרנו אלא שאינך רמאי שומעין לדבריהם האחרונים משום דמסתמא אין אדם מביא עד להעיד חובתו ובודאי טעו. וכן בכל טעות שהעדים מצוים לטעות בו נאמנים הם בעצמם ואין בזה משום חוזר ומגיד וכן אם אינו סותר עיקר דבריו הראשונים כגון שהדברים סתומים וסובלים ביאור אחר מב׳ ענייני משמעות אחד קרוב ואחד רחוק כל שאנו יכולים לכוון דברי העד כדי שלא תהא עדותו מוכחשת יש לנו לכוון דבריו כשם שיש לנו לתרץ דברי שני עדים הנראים מכחישים זה את זה כדי שתהא עדות מכוונת.
הגה:כשנותנים חרם בבית הכנסת אחר עדים. שיעידו קודם שיצאו מבה״כ ולאחר שיצאו באו עדים להגיד ואומרים לא שמנו לבנו אז להעיד ועתה זוכרין יכולין להחזיר ולהעיד הואיל ושתקו תחלה ולא אמרו א) אין אנו יודעים (מרדכי פ׳ שבועת העדות) ואפילו אמרו אין אנו יודעים ונתנו אמתלא לדבריהם למה אמרו כך חוזרין ומגידין הואיל ולא אמרו בהפך ממה שאומרים באחרונה (ב״י בשם רמב״ם וטור) .
<h3>ב</h3>
עדים שאמרו שקר העדנו נאמנים לגבי עצמם וחייבים לשלם כל מה שגרמו להפסיד בעדותם.
<h3>ג</h3>
אע״ג דלא ראינו אינה ראיה היכא דתרוייהו כי הדדי (נינהו) ואמר האחד לא ראיתי הוה ליה כאומר לחבירו לא ראית והוה ליה הכחשה.
הגה:אבל אם אומר העד שפלוני היה עמו ואותו הפלוני אומר שלא היה עמו אין זה הכחשה דאין עד מדקדק מי עמו בשעת עדות (תשובת הרא״ש כ׳ נ״ט סימן א׳) .
<h2>סימן ל</h2>
<h3>הק'</h3>
אין עידי ממונות צריכים דרישה וחקירה וצריך להיות עדות שלם. ובו יד סעיפים
<h3>א</h3>
עידי דיני ממונות חוץ מעידי חבלות אינם צריכים דרישה וחקירה כיצד אמרו העדים בפנינו הלוה זה את זה מנה בשנה פלונית אע״פ שלא כיוונו החדש ולא המקום שהלוה בו ולא המנה אם היה ממטבע פלונית או ממטבע פלונית עדותן קיימת ואם נראה לדיין א) שהדין מרומה צריך דרישה וחקירה להוציא הדין לאמתו.
הגה:עיין לעיל סימן ט״ו ועדים המעידים ב) על דבר אסור עיין באבן העזר סימן י״ז סעיף כ״א וסי׳ מ״ב סעיף ד׳ אם בעינן דרישה וחקירה וסימן י״א סעיף ד׳.
<h3>ב</h3>
אע״פ שאין עידי דיני ממונות צריכין דרישה וחקירה אם הכחישו זה את זה בדרישות או בחקירות עדותן בטלה ואם הכחישו זה את זה בבדיקות עדותן קיימת כיצד אחד אומר בניסן לוה ממנו והשני אומר לא כי אלא באייר או שאמר האחד בירושלים והשני אומר לא כי אלא בלוד עדותן בטילה וכן אם אמר האחד חביות של יין הלוה והשני אומר של שמן היתה עדותן בטלה שהרי הכחישו בדרישה אבל אם אמר האחד מנה שחור שהמעות הושחרו מחמת יושנן והשני אומר מנה לבן היה (וזה ג) תובעו שניהם) (טור) או זה אומר בדיוטא העליונה היו כשהלוהו והשני אומר בדיוטא התחתונה היו עדותן קיימת (אם המקומות קרובים שאפשר לראות מזה לזה) (טור) אפילו אמר האחד מנה הלוהו והשני אומר ק״ק חייב לשלם מנה שיש בכלל ק״ק מנה וכן אם אמר האחד דמי חבית של יין יש לו בידו וזה אומר דמי חבית של שמן (והוא תבעו שניהם) (טור) משלם בפחות שבדמים (ר״ן בתשו׳ סי׳ מ׳) וכן כל כיוצא בזה.
הגה:כל מקום שנוכל ליישב דברי העדים שאין מכחישין זה את זה מיישבים דבריהם וכמו שנתבאר סי׳ כ״ט סעיף א׳.
<h3>ג</h3>
ראובן תבע משמעון אלף ות״ק זהובים ומביא ה׳ עדים אחד אומר ראיתי שהלוהו ק׳ ואחד מעיד על ק״ק ואחד מעיד על ש׳ ואחד על ת׳ ואחד על ת״ק אם העידו כל אחד מהם בעדות מיוחדת כגון שאמר הראשון באחד בניסן בשנה ראשונה והשני אומר בזמן אחר וכן כולם משלם ת״ש וישבע ד) שבועת התורה על מאה ויגלגל עליו הת״ש שנשארו אבל אם העידו כולם ביום אחד בהכחשה אינו משלם אלא ק״ק וכן אם העידו סתם דנין הדבר כמכחישין להקל שהמוציא מחבירו עליו הראיה.
<h3>ד</h3>
עד שמעיד ראיתי דבר זה ופלוני היה עמי ואותו פלוני אומר לא ראיתי ולא הייתי עמך אין זו הכחשה (וע״ל ס״ס כ״ט) .
<h3>ה</h3>
מי שתבע את חבירו שיש לו בידו ק״ק זהובים בפקדון להשביחם לו והלה כופר בכל ועד אחד מעיד ששמע מפיו דהנפקד שהיו חמשים ועד אחד מעיד ששמע שהיו ק״ן הוחזק כפרן לאותו ממון ומשלם ק״ק.
<h3>ו</h3>
בדיני ממונות אע״פ שלא ראו שני העדים המעשה כאחד עדותן מצטרפת כיצד אמר האחד בפני הלוהו ביום פלוני או בפני הודה לו ואמר העד האחר בפני הלוהו ביום אחר או הודה לו הרי אלו מצטרפין וכן אם אמר האחד בפני הלוהו והשני אומר בפני הודה לו או שאומר הראשון בפני הודה לו והשני אומר אחר זמן הלוהו בפני הרי אלו מצטרפין.
הגה:וכן דיני עדות דבר אסור (מרדכי פ״ב דיבמות, ועיין באבן העזר סימן י״א וסימן קמ״ג סעיף י׳) .
<h3>ז</h3>
הא דהלואה אחר הלואה מצטרפין כשתבע ממנו ב׳ מנין אחד שהלוה לו באחד בשבת והמנה השני בשני בשבת אבל אם המלוה מודה שלא הלוה לו אלא מנה אחד חזינן אי איכא למימר דטעי חד מנייהו בזימנא דהלואה כגון שאמר האחד בב׳ בחדש והאחד אומר בג׳ בחדש דאיכא למימר דתרווייהו אחד יומא מסהדי וטעו בעבורא דירחא מצטרפי דאימור אחד מנה מסהדי ואי הבורר הדבר דבתרי מנה מסהדי הא ודאי חד מנייהו שקרן הלכך משתבע ליה שבועה דאורייתא ומפטר.
הגה:עד אחד העיד שראובן נתן לשמעון קרקע בקנין ועד אחד מעיד ששמעון ה) החזיק בקרקע כראוי מצטרפין דהוי כהודאה אחר הלואה (תשובת הרא״ש כלל נ״ט סי׳ א׳) .
<h3>ח</h3>
תבעו ק״ק בשטר ואמר לו פרעתיך ומביא שני עדים אחד אומר בניסן ו) פרעו מנה והשני אומר בתשרי מצטרפין ואם נעשה השטר ז) קודם ניסן מחזיקים בפרוע ממנה וכן אם הודה בפני אחד שפרעו מנה בניסן והודה בפני השני שפרעו מנה בתשרי או אחד מעיד שפרעו מנה והשני מעיד לפני הודה שפרעו מנה מצטרפין ולא יוכל המלוה לומר סטראי נינהו (פי׳ מצד אחר הוא חייב אותם) .
<h3>ט</h3>
בדיני ממונות ח) אין צריכים להעיד שני העדים כא׳ אלא יבא אחד בפני ב״ד ושומעים דבריו היום וכשיבא העד השני לאחר זמן שומעין דבריו ומצטרפין זה לזה ומוציאים בהם הממון.
<h3>י</h3>
וכן אם היה עד אחד בכתב ועד אחד בעל פה מצטרפין ואם אמר זה שלא כתב עדותו אני קניתי מידו על דבר זה ולא בא המלוה הזה ולא שאל ממני לכתוב שניהם מצטרפים לעשות המלוה כשטר ואינו יכול לומר ט) פרעתי (ועיין לקמן ריש סי׳ כ״א) .
<h3>יא</h3>
העיד האחד בב״ד זה והעיד השני בב״ד אחר יבא ב״ד אצל ב״ד ויצטרפו עדותן.
הגה:י) אבל אחרים ששמעו הענין אינן יכולין להצטרף דהוי עד מפי עד (ב״י בשם מרדכי ישן פרק גט פשוט) .
<h3>יב</h3>
וכן אם העידו שני העדים בב״ד זה וחזרו והעידו בב״ד אחר וחזרו והעידו בב״ד שלישי יבא אחד מכל ב״ד ויצטרפו לעשות ב״ד חדש לדון על מה ששמעו אבל דיין שהעידו שנים לפניו אינו מצטרף עם עד אחד מהעדים שהעידו לפניו.
<h3>יג</h3>
צריך שיעיד כל אחד על דבר שלם אבל אם העידו על חצי דבר אינו כלום כיצד באו להעיד על אחד שהוא גדול והעיד אחד שראה לו שער אחד בימינו והשני בשמאלו אינו כלום שכל אחד לא העיד אלא על קצת הסימנים אפילו העידו שנים בשער אחד ושנים בשני אינו כלום שהרי כל כת לא העידה אלא על חצי דבר אבל אם העיד עד אחד שראה שתי שערות בימינו ועד אחד העיד שראה שתי שערות בשמאלו מצטרפין וכן כל כיוצא בזה.
<h3>יד</h3>
עדות בידיעה שלא בראייה יתבאר בסי׳ צ׳ (ס״ו וט״ז) שיש מי שאומר דהוי עדות (אין חלוק בדיני ממונות בין מלתא דעבידי לגלויי או לא) (ריב״ש סימן קפ״א) .
<h2>סימן לא</h2>
<h3>הק'</h3>
דיני הרבה כתי עדוית. ובו ד׳ סעיפים
<h3>א</h3>
שתי כיתי עדים המכחישות זו את זו שבא עד אחד מכת זו ועד אחד מכת זו והעידו בעדות אחרת אין כאן עדות שהרי בודאי אחד מהם שקר באה כת זו בפני עצמה והעידה עדות ובאה כת זו והעידה עדות אחרת בפני עצמה מקבלים כל אחת מהם בפני עצמה.
<h3>ב</h3>
מלוה שיש לו על לוה אחד שני שטרות אחד במנה ואחד בק״ק וכפר הלוה בשני השטרות וכת אחת מאלו חתומה בשטר זה וכת שניה חתומה בשטר זה אם הוציאן כאחד לא ישלם אלא מנה א) וישבע על השאר בנקיטת חפץ ומוציאין שטר של ק״ק מידו וקורעים אותו ואם הוציא שטר אחד בלבד גובה אותו ואם אחר כך הוציא השטר השני גובה אותו ג״כ (וי״א דטוב לו שישרוף הקטן שלא ישביעוהו הלוה שיש לו שני שטרות שאלו העדים חתומים) שני מלוים שהוציאו כל אחת שטר על לוה שאלו הכתות חתומים בו כל כת בשטר אחד והלוה כופר בשניהם זה נשבע ונוטל וזה נשבע ונוטל ואפילו כתוב נאמנות בשטרות צריכין לישבע.
<h3>ג</h3>
מלוה אחד שהוציאם על שני לווים אם הוציאם כאחד ישבע כל אחד היסת ויפטר ואי מודה חד מנייהו יגבה ממנו מבני חרי ואם הוציא שטר אחד גובה בו ואח״כ מוציא השטר השני וגובה בו.
<h3>ד</h3>
מי שהביא עדים והוכחשו מתוך עדותן ואחר כך הביא עדים אחרים על אותה תביעה והכחשו וכן עד מאה כת ואחר כך הביא עדים אחרים ונמצאת עדותן מכוונת דנים על פיהם אבל שטר שבאו שנים ואמרו ממני שאל לזייף שטר זה אע״פ שנתקיים השטר בחותמיו אין גובים בו לעולם אלא אם כן באו עדי השטר והעידו הם בעצמם על כתב ידם.
<h2>סימן לב</h2>
<h3>הק'</h3>
המודה בפני עדים שיאמרו דברים כהוייתן ואם אמר משטה אני בך. ובו ב סעיפים
<h3>א</h3>
אם אמר ראובן בפני עדים שהוא חייב לשמעון מנה לא יעידו בב״ד סתם שהודה בפניהם שהוא חייב לשמעון מנה אלא יאמרו דברים כהווייתן לפי שאפשר לו להפטר בטענת משטה הייתי בו או בטענת שלא להשביע את עצמו נתכוונתי על הדרך שיתבאר בסימן פ״א וב״ד יבחינו הדברים אם הם בענין שיועילו טענות אלו או לאו.
<h3>ב</h3>
השוכר עידי שקר להוציא מנה מראובן לשמעון פטור מדיני אדם וחייב בדיני שמים.
הגה:ודווקא שלא היה חייב לו אבל אם היה חייב לו רק שאלו העדים הם שקרים פטור מדיני שמים אבל עובר על מדבר שקר תרחק (נ״י פ׳ הכונס בשם הרא״ש) וכן אם א) לא שכרן אלא פיתה אותן בדברים שיעידו שקר (תוספות פ׳ הנ״ל) וכל זה בשוכר עדות שקר לחבריה והוא אינו מודה אבל אם שכר עדות שקר לעצמו והוציא ממון שלא כדין או שהבעל דין מודה (שם בש״ס) חייב להחזיר להוציא הגזילה מתחת ידו (ב״י) ואם הוא אמר שהוא כדין והעדים מודים שהעידו שקר העדים ב) חייבים לשלם (נ״י בשם הרא״ה) כדלעיל סימן כ״ט סעיף ב׳ וכדלקמן סימן ל״ח.
<h2>סימן לג</h2>
<h3>הק'</h3>
פסולי עדות מחמת קורבה ואשה ועבד. ובו יח סעיפים
<h3>א</h3>
כל הפסולים לדון פסולין להעיד חוץ מאוהב ושונא שכשרים להעיד אע״פ שפסולין לדון.
<h3>ב</h3>
אלו הם הפסולים האחים זה עם זה בין מן האם בין מן האב הרי הם ראשון בראשון ובניהם זה עם זה שני בשני ובני בניהם זה עם זה שלישי בשלישי ולעולם שלישי בראשון כשר ואין צריך לומר שלישי בשני אבל שני בשני ואין צריך לומר שני בראשון שניהם פסולים לפיכך האב עם א) בן בנו פסול מפני שאב ובנו ראשון בראשון כמו אח ואחיו ועם בן בן בנו שהוא רביעי ממנו כשר מפני שהוא שלישי בראשון וכן הדרך בנקבות כיצד שתי אחיות או אח ואחותו בין מן האב בין מן האם הרי הם ראשון בראשון בניהם בין זכרים בין נקבות שני בשני בני בניהם או בנות בנותיהם שלישי בשלישי (טור סימן ו׳ בשם ר״ת) וי״א דשלישי בראשון פסול.
הגה:וכן ראוי להורות וי״א דאינו פסול רק מדרבנן אע״ג דשאר פסולים מדאורייתא ונ״מ לענין עידי קדושין כמו שנתבאר בא״ה סי׳ מ״ב (מרדכי פרק זה בורר) וי״א דקרובי האם נמי אינם פסולים אלא מדרבנן (מי״י פי״ג מהל׳ עדות) .
<h3>ג</h3>
כל אשה שאתה פסול לה אתה פסול לבעלה שהבעל כאשתו וכל בעל שאתה פסול לו כך אתה פסול לאשתו שהאשה כבעלה ולדעת הפוסלים שלישי בראשון מכשירים באשתו מפני שהוא מופלג ומ״מ אם דנין על ממון שיש לבעלה הנאה ממנו פסול להעיד לה דמה שקנתה אשה קנה בעלה (מרדכי פרק זה בורר) .
<h3>ד</h3>
כל שתי נשים שהם זו עם זו שני בשני בעליהם מעידים זה לזה דתרי בעל כאשתו דשני בשני לא אמרינן ומיהו לכתחילה לא יחתמו עצמן על שטר ביחד (ת״ה סימן רכ״ו) אבל אם היו ראשון בראשון כגון שלקח זה אשה וזה בתה וכן בעלי אחיות פסולים זה לזה דאמרינן בהו תרי בעל כאשתו ואף בראשון בשני אמרינן בהו תרי בעל כאשתו שכשם שהוא פסול להעיד לבן אחות אשתו כך הוא פסול להעיד לבעל בת אחות אשתו אבל מעיד לבן בעל אחות אשתו שיש לו מאשה אחרת וי״א דבראשון בשני לא אמרינן תרי בעל כאשתו וכן נ״ל להורות.
<h3>ה</h3>
כל איש שאין אתה מעיד לו מפני שהוא בעל קרובתך הרי אתה מעיד לשאר קרוביו כגון בנו ואחיו וכן כל אשה שאין אתה מעיד לה מפני שהיא אשת קרובך הרי אתה מעיד לשאר קרוביה.
<h3>ו</h3>
אבי חתן ואבי כלה מעידים זה לזה.
הגה:וי״א אע״ג דלעדות כשרים אסורים לדון דה״ל כאוהב ושונא ואפילו הוא דיין קבוע יכול לומר אינו מקובל לי (הגהות מרדכי בשם עיטור) ונ״ל דבדיעבד דינו דין (מהרי״ק שורש כ״א) .
<h3>ז</h3>
אחי האח מן האם מעידים זה לזה שהרי אין ביניהם קורבה כלל.
<h3>ח</h3>
האיש עם אשתו ראשון בראשון ולפיכך אינו מעיד לא לבנה ולא לאשת בנה ולא לבתה ולא לבעל בתה ולא לאביה ולא לאמה ולא לבעל אמה ולא לאשת אביה.
<h3>ט</h3>
הארוס פסול להעיד לארוסתו אבל אם העיד לקרוביה אין פוסלין אותה עדות ודוקא ארוסה אבל שידוכין בעלמא אינן פוסלים ומיהו אם רוצה להעיד שתזכה בממון אפשר דנוגע בדבר (הג״א) .
<h3>י</h3>
זה שפסלה תורה עדות הקרובים לא מפני שהם בחזקת אוהבים זה את זה שהרי פסולין להעיד לו בין לזכותו בין לחובתו ואפילו משה ואהרן אינם כשרים להעיד זה לזה אלא גזירת הכתוב הוא.
<h3>יא</h3>
הגרים אין להם קורבה אפילו שני אחים תאומים שנתגיירו מעידים זה לזה דגר שנתגייר כקטן שנולד דמי.
<h3>יב</h3>
כל מי שאין אתה מעיד לו מפני שהוא בעל קרובתך אם מתה אשתו אע״פ שהניחה לו בנים הרי זה נתרחק וכשר.
הגה:מיהו אם ב) נפסק הדין כשהיה קרוב לא יוכל לחזור לתבעו אח״כ בעדות זה שנתרחק דהואיל ונפסק הדין נפסק (ב״י) .
<h3>יג</h3>
היה יודע לו בעדות עד שלא נעשה חתנו ונעשה חתנו פסול לו וכן אם ידע העדות כשהיה חתנו ומתה בתו פסול אבל אם ידע העדות בשעה שלא היה חתנו ונעשה חתנו ומתה בתו מאחר שתחלתו וסופו בכשרות אע״פ שנפסל בנתיים כשר.
<h3>יד</h3>
שכיב מרע שצוה בפני עדים הקרובים לו ורחוקים מבניו אין הצואה כלום כיון שהיו קרובים בשעה שנמסר להם העדות ג) ויש מי שמכשיר.
<h3>טו</h3>
בפיסול ממון לא בעי תחלתו וסופו בכשרות שאם היה נוגע בדבר בשעת ראיית העדות מפני שהיה לו הנאה בדבר יכול להסתלק בענין שלא יהיה לו הנאה בדבר ויעיד.
<h3>טז</h3>
עדים הקרובים לערב פסולים ללוה לא שנא אם הלוה בא ליפטר בטענת כפירה והם מעידים עליו שלוה או אם טוען שפרע והם מעידים עליו שהודה שלא פרע.
הגה:קרובי נרצח יכולין להעיד על הרוצח (הג״א ומרדכי פרק זה בורר) וכן קרובי המוכה יכולין להעיד על המכה לגרשו מבית הכנסת או שאר עונש דומה לזה שאין תועלת למוכה בעדותו (הגמ״ר שם) .
<h3>יז</h3>
העדים שקרובים זה לזה או שקרובים לדיינים פסולים.
<h3>יח</h3>
אם הקהל מינו עדים ותקנו שלא ישוה שום עדות זולתם כשרים להעיד אפילו לקרוביהם כיון שקבלום עליהם. (וע״ל סימן ל״ז סכ״ב) .
הגה:אבל אם מינו סתם עדים בעיר אין כונתם שיעידו לפסולים וכן דיינים הממונים בעיר לא ידונו לקרוביהם (ריב״ש סימן שי״א) וכן נוהגין.
<h2>סימן לד</h2>
<h3>הק'</h3>
עדים הפסולים מחמת עבירה. ובו לה סעיפים
<h3>א</h3>
רשע פסול לעדות ואפילו עד כשר שיודע בחבירו שהוא רשע ואין הדיינים מכירים רשעו אסור לו להעיד עמו אע״פ שהוא עדות אמת (ל׳ הרמב״ם פ״י מעדות) ואין צריך לומר עד כשר שהוא יודע בעדות לחבירו וידע שהעד השני שעמו עד שקר שאסור לו להעיד.
<h3>ב</h3>
איזהו רשע כל שעבר עבירה שחייבים עליה מלקות ואין צריך לומר אם חייבים עליה מיתת ב״ד לא שנא אם עבר לתיאבון לא שנא אם עבר להכעיס.
הגה:עבר עבירה שאין בה מלקות פסול מדרבנן (ר״י נ״ב ח״ד) .
<h3>ג</h3>
היתה העבירה שעבר מדרבנן א) פסול מדרבנן. הגה:וי״א בדבר מדבריהם בעינן שעבר משום חימוד ממון (ר״י נ״ב ח״ד ותוספות פרק איזהו נשך ועיטור) .
<h3>ד</h3>
קוברי המת ביום טוב ראשון כשרים אפילו נידו אותם ושנו בדבר כשרים מפני שהם סוברים שמצוה הם עושים ושלא נידו אותם אלא לכפרה.
הגה:וה״ה בשאר דבר איסור שנוכל לומר שעברו מכח טעות (ריב״ש סי׳ שי״א וע״ל סעיף כ״ד) : המגביה ידו על חבירו להכותו פסול לעדות מדרבנן (ב״י) .
<h3>ה</h3>
העובר על השבועה אחד שבועת שוא ואחד שבועת שקר של ממון וביטוי פסול ואפילו עבר על חרם שהחרימו הקהל וי״א שאינו נפסל אלא דוקא בשבועה דלשעבר דבשעה שיצתה שבועה מפיו יצאה לשקר אבל בשבועה דלהבא כגון שלא אוכל ואכל לא.
הגה:מי שבאו עדים שעבר על שבועתו אינו נאמן לומר שוגג או אנוס הייתי להכשיר עצמו (ב״י בשם רשב״א) .
<h3>ו</h3>
טבח שיצתה נבילה או טריפה מתחת ידו פסול לעדות (ועיין בי״ד סי׳ קי״ט נתבאר דין זה) .
<h3>ז</h3>
גנב וכן גזלן פסולים לעדות מעת שגנב או גזל ב) ואע״פ שהחזירו עד שיעשו תשובה וע״ל סעיף כ״ט ב) החולק עם הגנב אינו נפסל (ריב״ש סי׳ רס״ו) וע״ל סימן צ״ב הכופר בפיקדון (או מלוה) אימת נפסל.
<h3>ח</h3>
עד זומם אע״פ שהוזם בעדות ממון ושילם פסול מן התורה לכל עדות ומאימתי הוא נפסל מעת שהעיד בב״ד אע״פ שלא הוזם על אותה עדות אלא לאחר כמה ימים.
<h3>ט</h3>
אין עידי השטר נעשים זוממים עד שיאמרו בב״ד שטר זה בזמנו כתבנוהו ולא איחרנוהו אבל אם לא אמרו כן אע״פ שזמנו של שטר באחד בניסן בירושלים ובאו עדים והעידו שעדי השטר היו עמהם בבבל ביום זה השטר כשר והעדים כשרים שאפשר שכתבוהו ואיחרוהו וכשהיו בירושלים באחד באדר כתבו שטר זה שם ואיחרו זמנו וכתבו זמנו בניסן ואם אמרו בזמנו כתבנוהו והוזמו אם יש שם עדים שיודעים היום שחתמו על זה השטר או עדים שראו זה השטר בחתימת ידם בו ביום פלוני כיון שהוזמו נפסלו למפרע מיום שנודע שחתמו על השטר שהעדים החתומים הרי הם כמי שנחקרו עדותן בב״ד בעת החתימה אבל אם אין עדים שראו עדותם ולא ראו השטר מקודם אינם נפסלים אלא מעת שהעידו בב״ד שזה כתב ידם ואמרו בזמנו כתבנוהו דאפשר שביום זה שהעידו בב״ד בו ביום חתמו על השטר שיש לו כמה שנים והם שקרו ואמרו בזמנו כתבנו עדים שחתמו עצמן על שטר מוקדם במזיד פסולין לעדות (המ״מ ריש פכ״ג מהל׳ מלוה) .
<h3>י</h3>
המלוה ברבית פסול אחד המלוה ואחד הלוה אם ברבית קצוצה פסולים מן התורה ואם ברבית דרבנן פסולים מדבריהם.
הגה:וי״א דבאבק רבית אינו נפסל אלא המלוה ולא הלוה (נ״י פרק זה בורר) ועיין בי״ד ריש סי׳ קס״א.
<h3>יא</h3>
המלוה מעות יתומים אפילו ברבית קצוצה לא נפסל משום דסבר מצוה קא עבידנא להרויח נכסי היתומים.
<h3>יב</h3>
עד החתום בשטר שמת והעידו עליו שהלוה לישראל ברבית קצוצה אם הוא מפורסם שהוא אפוטרופוס או סנטר של עכו״ם תולין דשל עכו״ם הלוה ברבית וכן אם הוא אפוטרופוס ליתומים תולים בשל יתומים אבל באינו מפורסם אין תולים בכך עד שיתברר. אם העידו על אדם שמוחזק בכשרות שהלוה ברבית לא נפסל שתולים לומר בדרך שאין בו איסור הלוה או שהיה טועה וסבור שאין אסור בדרך ההוא.
<h3>יג</h3>
העובר על גזל של דבריהם פסול מדבריהם כיצד כגון שגזל מציאת חרש שוטה וקטן או (טור) החמסנים והם הלוקחים קרקע או מטלטלים שלא ברצון הבעלים אע״פ שנותנים הדמים וכן הרועים אחד רועי בהמה דקה ואחד רועי בהמה גסה של עצמם הרי הם פסולים שחזקתן פושטים ידיהם בגזל ומניחים בהמתן לרעות בשדות ובפרדסים של אחרים.
<h3>יד</h3>
המוכסים סתמם פסולים מפני שחזקתן ליקח יותר מהקצוב להם בדין המלכות אבל גבאי מנת המלך סתמם כשרים ואם נודע שלקחו אפילו פעם אחת יותר מהראוי להם לגבות פסולים.
הגה:י״א דפירוש מוכסים שגובה מכס לפי אומד דעתו ואין בדבר קצבה לפיכך מסתמא פסול דמסתמא נושאים פנים למקצת בני אדם ומכבידים על אחרים ולכן שמאי העיר שמטילין מס על בני העיר לפי אומד הדעת צריכין ליזהר שלא יחניפו לאחד ויכבידו על האחר שלא יפסלו לעדות ולשבועה (הג״א) .
<h3>טו</h3>
אריס שלקח דבר מועט מהפירות שבכרו ביומי ניסן ויומי תשרי קודם שתגמר מלאכתן וי״א שנגמר מלאכתם (טור) אע״פ שלקח שלא מדעת בעל השדה אינו גנב וכשר לעדות שאין בעל השדה מקפיד עליו וכן כל כיוצא בזה.
<h3>טז</h3>
מפריחי יונים פירוש שמלמדים אותם להביא יונים משובך הזולת בישוב פסולים מפני שחזקתן שגוזלים יונים של אחרים וכן סוחרי שביעית והם בני אדם שיושבים בטלים וכיון שבאה שביעית פושטים ידיהם ומתחילים לישא וליתן בפירות שחזקת אלו שהם אוספים פירות שביעית ועושים בהם סחורה וכן משחק בקוביא והוא שלא תהיה לו אומנות אלא הוא הואיל ואינו עוסק בישובו של עולם הרי זה בחזקת שאוכל מן הקוביא שהוא אבק גזל ולא אקוביא בלבד אמרו אלא אפילו משחקים בקליפי אגוזים וקליפי רמונים וכן לא יונים בלב אמרו אלא אפילו במשחקים בבהמה חיה ועוף ואומרים כל הקודם את חבירו או כל הנוצח את חברו יטול בעליו שניהם וכל כיוצא בשחוק זה והוא שלא תהיה לו אומנות אלא שחוק זה ה״ז פסול וכל אלו הפסולים מדבריהם.
<h3>יז</h3>
מי שאינו לא במקרא ולא במשנה ולא בדרך ארץ הרי זה בחזקת רשע ופסול לעדות מדבריהם לפיכך אין מוסרין עדות לעם הארץ ואין מקבלין ממנו עדות אא״כ הוחזק שעוסק במצות ובג״ח ונוהג בדרכי הישרים ויש בו דרך ארץ אע״פ שהוא עם הארץ ואינו לא במקרא ולא במשנה נמצאת אומר כל ת״ח בחזקת כשר עד שיפסל וכל ע״ה בחזקת שהוא פסול עד שיוחזק שהולך בדרכי הישרים וכל מי שמקבל עדות ע״ה קודם שתהיה לו חזקה זו או קודם שיבואו עדים ויעידו שהוא נוהג במצות ובדרך ארץ הרי זה הדיוט ועתיד ליתן את הדין שהרי מאבד ממונן של ישראל ע״פ רשעים. (טור בשם הרמב״ם) .
<h3>יח</h3>
הבזויים פסולים לעדות מדבריהם והם האנשים שהולכים ואוכלים בשוק בפני כל העם וכגון אלו שהולכים ערומים בשוק בעת שהם עסוקים במלאכה מנוולת וכיוצא באלו שאין מקפידים על הבושת שכל אלו חשובים ככלב ואין מקפידים על עדות שקר ומכלל אלו המקבלים צדקה מהעכו״ם בפרהסיא אע״פ שאפשר להם שיזונו בצנעא מבזים עצמם ואינם חוששים כל אלו פסולים מדבריהם.
הגה:כל מי שנוטל ד) שכר להעיד עדותו בטל כמו הנוטל שכר לדון כמו שנתבאר לעיל סי׳ ט׳ סעיף ה׳ (רמב״ן) ואינם צריכים הכרזה אלא הדין והעדות בטל מעצמו ואם החזיר הממון דינו ועדותו קיימים שאין זה כשאר פסולים שצריכים הכרזה ותשובה אלא קנס קנסוהו חכמים שיתבטלו מעשיו כל זמן שנוטל שכר (ר״ן ס״פ האיש מקדש) וכל זה בעדים שכבר ראו המעשה ומחוייבים להעיד כמו שאדם מחוייב לדון בין אדם לחבירו אבל מי שאינו מחוייב להעיד ונוטל שכר לילך ולראות הענין שיהיה עד מותר (ב״י סי׳ כ״ח בשם רשב״א) דיין שדן כבר ובא בעל הדין ליתן לו מתנה על שהפך בזכותו אסור לקבלו (כן משמע מאשרי סוף פרק זה בורר) כל מה שאדם מעיד לסיבת יסורין ויראה אין בו ממש (מהרי״ק שורש סח) .
<h3>יט</h3>
גוי ועבד פסולים לעדות.
<h3>כ</h3>
השונא לחבירו וא״ל בפני רבים אלך ואמסור ממונך פסול לעדות.
<h3>כא</h3>
ממזר ופצוע דכא וכרות שפכה וערל שמתו (מהרי״ק שורש פ״ה) אחיו מחמת מילה כשרים לעדות.
<h3>כב</h3>
המוסרים והאפיקורסים והמומרים פחותים מהגוים ופסולים לעדות.
הגה:ואפי׳ מחל לו הנמסר פסול עד שישוב בתשובה (ב״י בשם מ״כ ומדברי הרמב״ם בפרק י״ב וכן משמע מאשרי פרק זה בורר) מומר שחזר בו וקבל עליו תשובה כשר מיד אע״פ שלא עשאה עדיין (מהרי״ק שורש פ״ה) .
<h3>כג</h3>
הפסול מן התורה שהעיד עדותו בטילה אע״פ שלא הכריזו עליו בבתי כנסיות ובבתי מדרשות והפסול מדבריהם העדות שהעיד קודם שהכריזו עליו כשירה.
הגה:ואפילו פסול מן התורה אין לפסלו אלא בוודאי אבל ה) לא מספק כגון שהעיד בבית דין ואח״כ באו עדים עליו שעבר עבירה שנפסל בה מן התורה אבל אין יודעין אם עבר קודם שהעיד או אח״כ מוקמינן גברא אחזקתו וכל מה שהעיד כשר עד דידעינן דעבר קודם לכן (ריב״ש סי׳ רס״ו) כל הפסולים מדרבנן שצריכין הכרזה אם מענישן ברבים על עבירתן כגון שהוציאן מבית הכנסת הוי כאלו הכריזו עליהן (מרדכי פרק זה בורר) .
<h3>כד</h3>
כל מי שהעידו עליו שעבר עבירה פלונית אע״פ שלא התרו בו שהרי אינו לוקה פסול והוא שעבר על דברים שפשט בישראל שהם עבירה אבל אם ראוהו עובר על דבר שקרוב העושה להיות שוגג צריכים להזהירו ואחר כך יפסל כיצד ראוהו קושר או מתיר בשבת צריכים להודיעו שזה חילול שבת מפני שרוב העם אינם יודעים זה וכן אם ראוהו עושה מלאכה בשבת או ביום טוב צריכים להודיעו שהיום שבת שמא שוכח הוא וכן המשחק בקוביא תמיד או מי שנעשה מוכס או גבאי שמוסיף לעצמו צריכים העדים להודיעו שהעושה דבר זה פסול לעדות שרוב העם אינם יודעים דברים אלו וכן כל כיוצא בזה.
<h3>כה</h3>
אין אדם נפסל בעבירה על פי עצמו אלא על פי עדים שיעידו עליו שאין אדם משים עצמו רשע.
הגה: (רמב״ם פכ״ה מטוען) ומ״מ אין עושין אותו עד לכתחילה כדלקמן סימן צ״ב ס״ה וכן אין נפסל על קול וחשד בעלמא כגון מי שחשד על עריות שרגיל עם עריות ומתיחד עמהם וקול יוצא עליו כשר לכל עדות חוץ מלעדות אשה (טור ס״ט) ועיין דין החשודים בי״ד סימן קי״ט.
<h3>כו</h3>
לוה שהעיד על המלוה שהלוה לו ברבית ויש עד אחד עמו מצטרפין לפוסלו אעפ״י שעושה עצמו רשע פלגינן דיבוריה ומאמינים אותו לגבי מלוה ולא לגבי עצמו וכן אם העיד שפלוני רבעו אפילו לרצונו או שבא על אשתו או שרבע שורו הוא ואחר מצטרפים לפסלו.
הגה:וה״ה שהנגזל יכול להעיד על הגזלן כמו הלוה על המלוה ובלבד שלא יהא לו הנאה מעדותו (מרדכי פרק זה בורר) .
<h3>כז</h3>
י״א שהנשבע להכחיש העד העד ואותו שנשבע לו מצטרפים להעיד עליו לפסלו.
הגה:וה״ה אם נשבע לשנים הם מעידים עליו לפסלו ואין חילוק אם נשבע להם כאחד או בזה אחר זה (מרדכי פרק זה בורר) ויש חולקים ואפילו אם היו ב׳ בעלי דינים ולכל אחד עד אחד אין מצטרפים אחר שעמד בדין ונשבע על עדותן אבל קודם לכן יכולין להעיד עליו (ריב״ש בסי׳ של״ט בשם תשובת רמב״ן סי׳ ק״ט) .
<h3>כח</h3>
ו) שנים שהעידו באחד שהוא פסול באחד מאלו העבירות ובאו שנים והעידו שחזר בו ועשה תשובה או שלקה הרי זה כשר אבל אם באו שנים והכחישום ואמרו לא עשה עבירה זו ולא נפסל הרי זה ספק פסול לפיכך לא יעיד ואין מוציאין ממון בעדותו ולא ידון עד שיודע שעשה תשובה שני עדים שהעידו על אחד שהוא פסול כגון שאחד אומר שגנב והשני אומר שהלוה ברבית מצטרפים לפסלו (מהר״ם פאדווא סימן ל״ו) .
<h3>כט</h3>
כל מי שנתחייב מלקות כיון שלקה בב״ד חוזר לכשרותו אבל שאר פסולי עדות שהם פסולים משום ממון שחמסו או שגזלו אע״פ ששלמו צריכים תשובה והרי הם פסולים עד שיודע שחזרו בהם מדרכם הרעה. מאימתי חזרת מלוי ברבית משיקרעו שטרותיהם מעצמם ויחזרו בהם חזרה גמורה שלא ילוו בריבית אפילו לעכו״ם וצריך להחזיר כל מה שלקח ברבית לבעליהם ואם אינו יודע ממי לקח צריך לעשות בו צרכי רבים.
הגה: (העיטור) וי״א דכל זה דווקא במי שרגיל לגזול ולגנוב אבל מי שגנב וגזל באקראי בעלמא מיד שהחזיר מה שגנב וגזל הוי תשובה ודוקא אם החזירו מעצמו אבל אם לא החזיר רק ע״י כפיית ב״ד לא מהני החזרה עד שיעשה תשובה (טור סי׳ ט״ו והרא״ש כלל כ״ח) (וכן נראה לי) .
<h3>ל</h3>
מאימתי חזרת המשחקים בקוביא משישברו פספסיהם פי׳ כלי השחוק הנזכר והם הקוביאות ויחזרו בהם חזרה גמורה שלא יעשו אפילו בחנם.
<h3>לא</h3>
מאימתי חזרת מפריחי יונים משישברו הכלים שצדין בהם ויחזרו בהם חזרה גמורה שאפילו במדבר לא יעשו וי״א דגם כאן ובמשחקים בקוביא צריכים להחזיר המעות שהרויחו (ר״י נ״ב ח״ד וב״י בשם הרא״ש פ׳ זה בורר) .
<h3>לב</h3>
מאימתי חזרת סוחרי שביעית משתגיע שביעית ויבדלו ולא חזרת דברים בלבד אלא כותב אני פלוני בן פלוני כנסתי ק״ק זוז מפירות שביעית והרי הם נתונים במתנה לעניים.
<h3>לג</h3>
מאימתי חזרת המועל בשבועה משיבא לב״ד שאין מכירין אותו ויאמר להם חשוד אני או יתחייב שבועה בב״ד שאין מכירין אותו בממון חשוב וישלם ולא ירצה לישבע.
הגה:ודוקא מועלי שבועות אבל עבר על שאר עבירות מיד כשמקבל בב״ד שבעירו שלא לעשות עוד סגי ליה (ר״י נ״ב ח״ד ותו׳) ודוקא שלא העבירוהו בשביל העבירה מאיזה אומנות אבל העבירו דינו כטבח שיתבאר בסמוך (ב״י) .
<h3>לד</h3>
חזרת טבח שהיה בודק לעצמו ומוכר ויצא טריפה מתחת ידו שילבש שחורים ויתכסה שחורים וילך למקום שאין מכירים אותו ויחזיר אבידה בדבר חשוב או יוציא טריפה מתחת ידו בדבר חשוב (ועיין בי״ד סי׳ קי״ט) .
<h3>לה</h3>
חזרת עד זומם שילך למקום שאין מכירים אותו ונתנו לו ממון חשוב להעיד שקר ולא רצה.
<h2>סימן לה</h2>
<h3>הק'</h3>
פסול סומא וחרש שוטה וקטן. ובו יד סעיפים
<h3>א</h3>
קטן פסול להעיד אפילו היה נבון וחכם עד שיביא שתי שערות אחר י״ג שנים גמורות ואם שהו מלבודקו זמן רב אחר שהיה לו י״ג שנה ובדקוהו ונמצאו לו שתי שערות הוא בחזקת גדול משעה שהיה לו י״ג שנה ואם נתמלא זקנו א״צ בדיקה.
<h3>ב</h3>
הגיע לעשרים שנה ולא הביא שתי שערות ונולד בו סימן מסימני סריס הרי הוא גדול ויעיד ואם לא נולד בו לא יעיד עד רוב שנותיו.
<h3>ג</h3>
בן א) י״ג שנה ויום אחד שהביא שתי שערות ואינו יודע בטיב משא ומתן אין עדותו עדות בקרקעות אבל במטלטלים עדותו עדות.
<h3>ד</h3>
מי שהיה יודע בעדות כשהוא קטן והעיד בה כשהוא גדול אינו כלום ויש דברים שסומכים בהם על עדות שמעיד כשהוא גדול שראה בקטנות ואלו הם נאמן לומר זה כתב ידו ב) של אבי או של רבי או ג) של אחי ויש מי שאומר דעל כתב של אלו נאמן אבל לא על של אחרים.
<h3>ה</h3>
ונאמן לומר זכורני באשת פלוני שנעשה לה מנהג הבתולות כשנשאת ונאמן לומר המקום הזה בית הפרס (פי׳ שדה שנאבד או שנחרש בה קבר והוא לשון פרוסה שנפרסו ונתרוצצו בה עצמות מתים) .
<h3>ו</h3>
ונאמן לומר אפילו הוא לבדו (טור) עד כאן היינו באים בשבת כיון שתחומים דרבנן (הגהות אלפסי פ״ב דכתובות) (וה״ה בשאר איסורי דרבנן) ונאמן לומר שהיה פלוני יוצא מבית הספר לטבול לאכול תרומתו לערב ושהיה חולק עמנו תרומה ושהיינו מוליכים חלה ומתנות לפלוני כהן ע״י עצמו ושאמר לי אבא משפחה זו כשרה משפחה זו פסולה או שעשו איזה סימן להודיע שאחד מן המשפחה נשא פסולה (טור) כמו שנתבאר באבן העזר סי׳ ב׳.
<h3>ז</h3>
וכל אלו אם עכו״ם או עבד ראה אותם והעיד ד) אחר שנתגייר ונשתחרר אינו נאמן.
<h3>ח</h3>
שוטה פסול ולא שוטה שהוא הולך ערום ומשבר כלים וזורק אבנים בלבד אלא כל מי שנטרפה דעתו ונמצאת דעתו משובשת תמיד בדבר מהדברים אע״פ שהוא מדבר ושואל כענין בשאר דברים הרי זה פסול ובכלל שוטים יחשב.
<h3>ט</h3>
הנכפה פי׳ המוכרח ליפול לארץ מחמת חולי המשגע אותו לעתים בעת כפייתו פסול ובעת שהוא בריא כשר ואחד הנכפה מזמן לזמן או הנכפה תמיד בלא עת קבוע והוא שלא תהיה דעתו משובשת תמיד שהרי יש נכפים שגם בעת בריאותם דעתם מטורפת וצריך להתיישב בעדות הנכפים הרבה.
<h3>י</h3>
הפתאים ביותר שאינן מכירין דברים שסותרים זה את זה ולא יבינו ענייני הדבר כדרך שמבינים שאר עם הארץ וכן המבוהלים והנחפזים בדעתם והמשתגעים ביותר הרי אלו בכלל השוטים ודבר זה לפי מה שיראה לדיין שאי אפשר לכוון הדעת בכתב.
<h3>יא</h3>
חרש פסול אחד מדבר ואינו שומע או שומע ואינו מדבר ודעתו נכונה מפני שצריך להעיד בב״ד בפיו ושיהיה ראוי לשמוע דברי הדיינים והאיום שמאיימים עליו וכן אם נשתתק אע״פ שנבדק כדרך שבודקים לענין גיטין ונמצאת עדותו מכוונת והעיד בפנינו בכתב ידו אינו עדות כלל חוץ מעדות אשה לפי שבעגונה הקילו.
<h3>יב</h3>
סומא בשתי עיניו אע״פ שמכיר הקול והאנשים ומכוונת עדותו פסול.
<h3>יג</h3>
היה חרש או שוטה או סומא בשעה שנמסר לו העדות ובריא בשעת העדאת העדות או איפכא פסולים אבל אם היה בריא בשעה שנמסר לו העדות ובשעת העדאת העדות אף על פי שבאמצע נתחרש או נשתטה או נסתמה מאחר שתחלתו וסופו בכשרות כשר.
<h3>יד</h3>
אשה פסולה וטומטום ואנדרוגינוס פסולים מספק וכל מי שהוא ספק כשר ספק פסול הרי הוא פסול.
הגה:וכל אלו הפסולים פסולים אפילו במקום דלא שכיחא אנשים כשרים להעיד (הרשב״א בתשובה והרמב״ן בתשובה והרמב״ם בפ״ח מהלכות נזקי ממון וכן כתב הב״י) וכל זה מדינא אבל י״א דתקנת קדמונים הוא דבמקום שאין אנשים רגילים להיות כגון בבית הכנסת של נשים או בשאר דבר אקראי שאשה רגילה ולא אנשים כגון לומר שבגדים אלו לבשה אשה פלונית והן שלה ואין רגילים אנשים לדקדק בזה נשים נאמנות (ת״ה סי׳ שצ״ג ואגודה פרק עשרה יוחסין) ולכן יש מי שכתב אפילו אשה יחידה או קרוב או קטן נאמנים בענין הכאה ובזיון ת״ח או שאר קטטות ומסירות לפי שאין דרך להזמין עדים כשרים לזה ואין פנאי להזמין (מהרי״ק שורש ק״פ וכל בו סימן קי״ו) והוא שהתובע טוען בריא (מהרי״ק שורש כ״ג, וע״ל סכ״ח סט״ו בהג״ה) .
<h2>סימן לו</h2>
<h3>הק'</h3>
רבים שהעידו ונמצא אחד מהם קרוב או פסול. ובו ב סעיפים
<h3>א</h3>
עדים רבים שנמצא אחד מהם קרוב או פסול עדותן בטילה במה דברים אמורים בזמן שנתכוונו כולן להעיד אבל אם לא נתכוונו כולם להעיד תתקיים העדות בשאר וכיצד בודקים הדבר אומרים להם בית דין א) כשראיתם דבר זה באתם כדי להעיד או כדי לראות בלבד כל מי שאמר להעיד באתי מפרישים אותו אם נמצא באלו ב) שנתכוונו להעיד קרוב או פסול ג) עדותן בטלה אפילו לא ידעו זה מזה (תוספות) ואם היו כל העדים כשרים אחד שנתכוון להעיד ואחד שלא נתכוון להעיד וראה הדבר וכוון עדותו חותכין הדין על פי עדותו.
הגה:אבל אינן יכולים לכתוב שטר על כך אע״פ שראו הקנין וסתם קנין לכתיבה עומד הואיל ולא הזמינם לכך (תשובת רשב״א סימן אלף וע״ג, וע״ל סימן ל״ט סעיף ה׳) . וי״א שאפילו כיון לראות כדי להעיד אינו פוסל אא״כ בא לב״ד והעיד ד) דתרתי בעינן כוון לראות כדי להעיד ובא לב״ד והעיד.
הגה:שטר שחתם עליו עד פסול ונתבטל כל העדות מ״מ אם העדים הכשרים ה) זוכרין העדות ע״י ראיית השטר יכולין לחזר ולהעיד לבד לפני ב״ד וב״ד יכתבו עדותן וחשוב שטר (תשובת הרא״ש כלל ס׳ סימן ה׳) תקנת הקהל שחתום עליה עד פסול או שטר שחתם עליו בעל דבר עצמו כשר באחרים דאלו לא נתכוונו להעיד (ריב״ש ס״ס קצ״ה) וע״ל סימן מ״ה סעיף י״ב וי״ג. ואם הזמין התובע עדים כשרים ועמדו שם קרובים ופסולים אפילו נתכוונו להעיד והעידו לא נתבטלה עדות הכשרים וכן כשאדם ו) צריך לעדות ומצוה להחרים (על) כל מי שיודע לו עדות שיבא ויעיד והעידו כשרים ופסולים לא נתבטלה עדות הכשרים שלא היתה כוונתו אלא בראויים להעיד.
<h3>ב</h3>
אם העיד קרוב עם רחוק ואין הרחוק יודע מקרבתו של זה (טור בשם הרי״ף וש״פ) י״א שעדות הרחוק כשרה ומחייבו שבועה ונאמן לומר שלא הכיר והוא שאינו רגיל אצלו אבל אם הוא רגיל אצלו אינו נאמן ויש מי שחולק על זה ואומר שאפילו לא הכיר בקורבתו נתבטלה עדות הרחוק כיון ז) שהעיד הפסול עמו בבית דין (טור) .
<h2>סימן לז</h2>
<h3>הק'</h3>
הפסולים מחמת הנאה. ובו כב סעיפים
<h3>א</h3>
כל עדות שיש לאדם א) הנאה בה ב) פסול להעיד לפיכך קרקע של שני שותפים ובא האחד להוציא מתחת יד האחר לומר שאותו שמכרה להם גזלה ממנו אין שותפו מעיד לו עליה לפסול עידי המערער ואפילו על ג) חלק השותף לא יועיל עדותו אא״כ סלק עצמו ממנה וקנו מידו שנתנו לשותף ואפילו לא סלק עצמו עד לאחר הערעור מהני וצריך שיקבל עליו שאם יבא בעל חוב ויטרפנה מיד השותף ישלם לו דמיה וצריך להתנות שאם יבא לחטפה ממנו בטענות אחרות לומר שהיתה גזילה בידו וכיוצא בזה שאינו מקבל אחריות אבל אם אין המערער טוען אלא חלק השותף בלבד כגון שטוען שמכרה לו השותף יכול להעיד לו שאז אינו נוגע בעדות כלל.
<h3>ב</h3>
העורר על השדה אם יש בה פירות אין האריס מעיד לו עליה שהרי רוצה האריס להעמידה ביד בעלי׳ כדי שיטול חלקו בפירות ואם אין בו פירות מעיד (נ״י בשם רמב״ם) אם אין לו הנאה אחרת מזה (טור) .
<h3>ג</h3>
עדים שהודו שיש להם חלק באותו חוב שהעידו כבר עליו אין באותה הודאה ממש אבל אם אמרו כן קודם שהעידו העדות בטל (ב״י בשם תשובה שבסוף חזה התנופה) .
<h3>ד</h3>
ראובן תבע לשנים שהלוה להם וכפר אחד והודה השני שהוא וחביריו (חייבים) אם אותו ממון לקחו בשותפות אינו נאמן על חבירו והוא לבדו יתחייב בכל.
<h3>ה</h3>
המוציא שטר חוב על ג׳ וטענו כולם פרענו אם כל אחד מהם חייב י׳ זהובים לעצמו ואין לחבירו בהם שותפות עדותו כשרה על חבירו (הגה״מ פ׳ י״ד כתובות) .
<h3>ו</h3>
אם טען אחד מהשותפים דבר שהוא חובה לו ולחבירו נאמן כעד אחד לחייב שבועה את חבירו ולפטור משבועה את שכנגדו ואם שני שותפים העידו חובתם נאמנים לחייב את חביריהם (וע״ל סי׳ ע״ז ס״ה) .
<h3>ז</h3>
המוכר שטר חוב לאחד מהחתומים בו שפיר דמי (וע״ל סי׳ קכ״ג סעיף י׳ וי״א וי״ב) אם קרובי המורשה (נ״א אם מורשה וקרוביו) יכולים להעיד.
<h3>ח</h3>
פשרנים או דיינים או אפוטרופסים כשרים להעיד (וע״ל סי׳ כ״ב בדין דיינים ופשרנים ולקמן סי׳ מ״ו סעיף כ״ד ובדין אפוטרופוס לקמן סימן ר״ץ) .
<h3>ט</h3>
הגזברים כל זמן שאין להם ולא לקרוביהם שום זכות בנכסי ההקדש ולא בפירותיהם כשרים להעיד.
הגה:וכל שכן שקרוביהם כשרים להעיד אע״פ שהגזבר מחלק הממון למי שירצה למ״ד ד) טובת הנאה אינו ממון ואע״פ שנותן אחר כך לקרוביו עניים מ״מ אין מבטלים העדות משום זה מאחר שלא היה הנאה נכרת בשעת העדות (ב״י בשם הריטב״א) .
<h3>י</h3>
כל היכא ה) דהשתא אינו נוגע בעדות אעפ״י שאם יתעשר יהנה בעדותו כשר להעיד.
<h3>יא</h3>
ראובן שיש לו שטר חוב על שמעון ונתנו ללוי בכתיבה ומסירה והיה שמעון אחד מעידי המתנה פסול (וע״ל סי׳ ס״ו סעיף כ״א וכ״ב אם עד החתום הקונה השטר מיקרי נוגע בעדות) .
<h3>יב</h3>
השוכר אם לקח בידו השכירות ואמר כל מי שיתקיים קרקע זה בידו יטול הרי זה מעיד למשכיר ואם כבר נתן השכירות לבעל הקרקע אינו מעיד לו שאם תצא הקרקע למערער חייב לשלם השכירות פעם אחרת ואם לקח המשכיר דמי השכירות והחזירו לשוכר כדי שיתנהו למי שיזכה בדין הרי זה מעיד לו.
הגה:וכל זה שיש עדים שדר השוכר בבית אבל אי ליכא עדים נאמן בכל ענין במיגו דאי בעי שתיק (מרדכי) .
<h3>יג</h3>
לוה שבאו לערער עליו להוציא קרקע שלו מידו אם לא ישאר בידו קרקע אחר כנגד החוב שיש למלוה עליו אין המלוה והערב יכולים להעיד לו להעמידה בידו ואם ישאר בידו קרקע אחר כנגד החוב יכולים להעיד לו וערב קבלן י״א דאינו יכול להעיד בכל ענין (טור) .
<h3>יד</h3>
לוקח ראשון מעיד ו) ללוקח שני שלקח אחריו להעמידה בידו והוא ז) שתשאר למוכר שדה אחרת בת חורין כנגד דמי שדה זו של לוקח ראשון או שתשאר שדה אחרת ביד שני.
הגה:וכן לוקח שני אינו מעיד ללוקח ראשון אלא אם כן נשאר ביד מוכר קרקע כדי דמי לוקח ראשון (טור) .
<h3>טו</h3>
ראובן שמכר שדה לשמעון שלא באחריות ובא יהודה לערער על שמעון להוציאה מתחת ידו אין ראובן מעיד לו עליה אע״פ שאין עליו אחריות הרי הוא רוצה שתעמוד ביד שמעון כדי שיבא בעל חוב של ראובן ויטרפנה בחובו ולא יהיה לוה רשע ולא ישלם ודוקא שבא יהודה לערער מכח המוכר אבל אם בא לערער מכח הלוקח שאמר שחייב לו אז יכול המוכר להעיד עליה (טור) .
<h3>טז</h3>
ראובן שמכר פרה או טלית לשמעון שלא באחריות ובא יהודה לערער להוציאה מיד שמעון ח) בטענה שקנאה מגזלן יכול ראובן להעיד לו שאין לו בזה שום הנאה שתשאר בידו שאפילו יבא בעל חובו אינו יכול לטרפה שאין בעל חוב טורף ממטלטלים אפילו עשאם לו אפותיקי (פירוש אפה תהא קאי) כלומר לא יהא לך פרעון אלא מזה ובזמן הזה אפילו שעבד לו מטלטלים אגב קרקע אינו טורף מטלטלים שמכר.
הגה:אבל אם יהודה טוען שראובן גזלה בעצמו לא יוכל ראובן להעיד עליה במקום שהמערער צריך ליתן לשמעון מעותיו משום תקנת השוק ויכול יהודה לחזור ולהוציאה מראובן (טור) .
<h3>יז</h3>
ראובן שגזל טלית או שדה משמעון ובא יהודה וערער על ראובן ואמר שדה זו או טלית זו שלי היא אין שמעון יכול להעיד שאין זו השדה והטלית של יהודה שהרי שמעון רוצה להעמיד שדה זו או טלית זו ביד ראובן מפני שאפשר שנוח לו להוציאה מיד ראובן יותר מלהוציאה מיד יהודה וכן אם מכר ראובן השדה הגזולה או הורישה ללוי ובא יהודה לערער על לוי אין שמעון מעיד שאינה של יהודה ואם מכר הטלית הגזולה ללוי ונתיאש שמעון ממנה ובא יהודה לערער על לוי אם מת ראובן שמעון מעיד עליה שאינה של יהודה שהרי אין טלית זו חוזרת לשמעון לעולם שכבר קנאה הלוקח ביאוש ושינוי רשות וכבר מת ראובן הגזלן ואין לו ממי ליטול דמיה אבל אם עדיין ראובן קיים אין שמעון מעיד אף על הטלית שהנאה היא לו שלא תעמוד ביד יהודה כדי שיביא ראייה שראובן גזלה וישלם דמיה וכן אם היתה הטלית ביד יורשי ראובן אין שמעון מעיד עליה מפני שסופה שאם תעמוד ביד היורש לחזור לו וכן כל כיוצא בזה ואפילו כשמת דווקא שלא הניח אחריות נכסים אבל אם הניח אחריות נכסים חייב ונמצא שזה נוגע בעדות והאידנא דתקינו רבנן לבעל חוב למגבי אפילו ממטלטלי דיתמי אע״פ שמת הגזלן ולא הניח אחריות נכסים אין הנגזל מעיד לו דאכתי נוגע בעדות הוא.
הגה:וכל זה ששמעון לא בא להעיד רק שהשדה או הטלית אינו של יהודה אבל אם בא להעיד שהוא של ראובן בכל ענין יכול להעיד ט) שכיון שהודה על הדבר שהוא של ראובן שוב אינו יכול לערער עליו ולומר שהוא שלו ואינו נוגע בעדות (טור) .
<h3>יח</h3>
בני העיר שבא מערער לערער עליהם ממרחץ או ברחוב של עיר אין אחד מבני העיר מעיד בדבר זה ולא דן עד שיסתלק עצמו בקנין גמור.
הגה:וי״א דאי אפשר להסתלק מדבר שהוא צרכי בני העיר (טור ורמב״ם פרק ט״ו מה״ע) אם לא שיש להם דבר אחר שהוא כיוצא בזה (תשובת הרא״ש כלל י״ג) וכן עיקר.
<h3>יט</h3>
בני העיר י) שנגנב ס״ת שלהם הואיל ולשמיעה הוא עשוי שא״א לאדם לסלק עצמו ממנו אין דנין בדייני אותה העיר ואין מביאים ראייה מאנשי אותה העיר וכן כל כיוצא בזה.
הגה:וע״ל סי׳ ז׳ סעיף י״ב דבשיש להם ס״ת אחרת מותר והוא הדין כל כיוצא בזה כגון בית הכנסת או שאר ספרים וכדומה להם שבני העיר דיינים עליהם.
<h3>כ</h3>
האומר תנו מנה לעניי עירי אין דנין בדייני אותה העיר ואין מביאים ראי׳ מאנשי אותה העיר בד״א כשהיו העניים סמוכין עליהם ופוסקים עליהם צדקה אפילו אמרו שנים מאותה העיר אנו ניתן הדבר הקצוב עלינו ונעיד אין שומעין להם שהנאה הוא להם שיתעשרו העניים האלו הואיל והם סמוכים על בני העיר וכן כל כיוצא בזה (וע״ל ס״ס ז׳ דיני מסים שבעיר) .
<h3>כא</h3>
דברים אלו תלויים בדעת הדיין ועוצם בינתו שיבין עיקר המשפטים וידע דבר הגורם לדבר אחר ויעמיק לראות אם ימצא לזה העד צד הנאה בעדות זו אפילו בדרך רחוקה ונפלאה הרי זה לא יעיד בה וכן לא יהיה דיין בדבר.
<h3>כב</h3>
עכשיו נהגו לקבל עדים מהקהל על תקנתם והסכמתם ועל הקדשות ועל כל ענייניהם וכשרים אפילו לקרוביהם כיון שקבלום עליהם.
הגה:כל דבר התלוי במנהג בני העיר אין אומרים בו תרי כמאה אלא אזלינן ביה בתר הרוב וכן כל כיוצא בזה שאין אנו צריכים עדות ממש. וכן לא אמרינן בכיוצא בזה לא ראינו אינו ראיה אלא הוי ראיה (מהרי״ק שורש קע״ג) ודנין בחזקת הישוב וכדומה לזה מצרכי העיר אפילו על פי עד מפי עד מפי הקבלה דהרי בלאו הכי כולן נוגעין בדבר (תשובת מיימוני הל׳ עדות סי׳ י״ג) וע״ל סי׳ קנ״ו וקס״ג מדינין אלו טובי הקהל הממונים לעסוק בצרכי רבים או יחידים הרי הן כדיינים ואסורים להושיב ביניהם מי שפסול לדון משום רשעה.
<h2>סימן לח</h2>
<h3>הק'</h3>
קצת דיני הזמה. ובו סעיף אחד
<h3>א</h3>
שנים שהעידו באחד שחייב לפלוני מנה ובאו שנים והכחישום או הזימום הרי זה פטור. עדים שהעידו בבית דין באחד שחייב לחבירו מנה ואחר כך אמרו שקר העדנו עדותם הראשונה קיימת דכיון שהגיד שוב אינו חוזר ומגיד אבל א) נאמנים לגבי עצמם לשלם לו כל מה שהפסידוהו.
הגה:הרב המחבר קצר כאן במקום שהי׳ לו להאריך כי אע״פ שאין אנו דנין דין עדים זוממים האידנא משום שהוא קנס מכל מקום ב) איכא נפקותא דעד זומם פסול להעיד כמו שנתבאר לעיל סימן ל״ד ועידי הכחשה כשרים כמו שנתבאר לעיל סימן ל״א ועל כן כתב בעל הטור הרבה דינים מעדים זוממים והרוצה לעמוד עליהם יעיין שם.