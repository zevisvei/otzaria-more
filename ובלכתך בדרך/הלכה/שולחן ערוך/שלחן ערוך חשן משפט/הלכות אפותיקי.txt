<h1>הלכות אפותיקי</h1>

<h2>סימן קיז</h2>
<h3>הק'</h3>
דין העושה שדהו או עבדו אפותיקי. ובו ז סעיפים
<h3>א</h3>
העושה שדהו אפותיקי לבעל חובו או לאשה בכתובתה והוא שיכתוב להם מכאן תגבו ושטפה נהר הרי זה גובה משאר נכסים וטורף אותם אבל כל זמן שהיא בידו אינו יכול לסלקו בנכסים אחרים רק במעות (המגיד פי״ח מהל׳ מלוה ור״ן) ויש חולקים (טור) ואם התנה עמו שלא יהא לו פרעון אלא מזו אינו גובה משאר נכסים ואם מכרה לאחר ובא בעל חוב זה לטורפה אינו יכול לסלקו בדמים מאחר שהתנה עמו שלא יהא לו פרעון אלא מזו.
הגה:עשה שדהו אפותיקי מפורש שאמר ליה לא יהא לך פרעון אלא מזו ונמצא השדה לא היתה שלו יש אומרים דגובה משאר נכסים (רבנו ירוחם נתיב ו חלק ג בשם התוס׳) אבל אם טרף ממנו בעל חוב מוקדם אינו חוזר עליו (שם) עשה שדהו אפותיקי לבעל חובו או לאשה בכתובתה ומכרה הרי זה מכורה וכשיבא בעל חוב לגבות אם לא ימצא נכסים בני חורין יטרוף אותם במה דברים אמורים כשמכרה לשעתה אבל אם מכרה ממכר עולם אינו מכורה.
הגה:זו דעת הרמב״ם אבל רוב המפרשים חולקין וסבירא להו דאפילו יש כאן בני חורין טורף מאפותיקי מפורש ואם מכר המכר קיים עד שעת טירפא וכן עיקר (טור והמגיד פי״ח וב״י) .
<h3>ב</h3>
משכונא אם משכנה לו סתם דינה כאפותיקי סתם ואם פירש לו לא יהא לך פרעון אלא ממנה דינה כאפותיקי מפורש.
<h3>ג</h3>
א) עשה שורו אפותיקי ומכרו אין בעל חוב גובה ממנו וכן שאר המטלטלים מפני שאין להם קול ואפילו עשאה אפותיקי בשטר ואפילו ידע הלוקח שעשאה אפותיקי דלא פלוג רבנן.
<h3>ד</h3>
וכן לענין קדימה אם עשה מטלטלין אפותיקי אפילו מפורש בשטר לראשון וקדם מלוה מאוחר וגבאן זכה והוא שלא שעבדם לו אגב קרקע שאם שעבד לו אגב קרקע אם קדם מלוה מאוחר וגבה לא זכה.
<h3>ה</h3>
עשה עבדו אפותיקי אפילו בסתם ומכרו בעל חוב גובה ממנו מפני שיש לו קול.
<h3>ו</h3>
עבד שעשאו רבו אפותיקי ושחררו אעפ״י שכתב לו לא יהיה לך פרעון אלא מזה יצא לחירות ובעל חוב גובה חובו מהלוה וכותב עליו השטר וטורף מזמן זה השטר וכופין את רבו השני לשחררו מפני תיקון העולם שלא ימצאנו בשוק ויאמר לו עבדי אתה.
<h3>ז</h3>
איסור הנאה מפקיע מידי שעבוד כמו קדושת הגוף כההוא אצטלא דפרסוה אמיתנא על דעת שיקבר עמו אין בעל חוב גובה ממנו.
הגה:ב) אבל ג) קדושת דמים אינו מפקיע מידי שעבוד ד) אלא יפדנו הלוה בדבר מועט שלא יאמרו הקדש יצא לחולין בלא פדיון ודמי הפדיון יוסיף על החוב ויגבנו מן הלוה (טור) ואפילו בקדושת הגוף לא יכול לאוסרן על המלוה לחוד לומר יהיו נכסי קונם עליו אלא אם כן ה) אסרן על כל העולם (מרדכי פרק המדיר ופרק ג״פ) ו) ויש חולקין (ר״ן פרק אע״פ ונ״י פרק אלמנה שתי העדות) .
<h2>סימן קיח</h2>
<h3>הק'</h3>
הכותב ללוקח שני דין ודברים אין לי עמך. ובו ד סעיפים
<h3>א</h3>
לוה שמכר נכסיו לשנים זה אחר זה וכתב בעל חוב ללוקח שני א) דין ודברים אין לי עמך וקנו מידו אינו יכול לטרוף מלוקח ראשון שהרי אומר לו הנחתי לך מקום לגבות אצל בעל חובך מהנכסים שקנה לוקח שני אחרי ואתה הפסדת על עצמך שהרי סילקת עצמך מהם והוא הדין לאשה בכתובתה אם כתבה לשני אבדה כתובתה ואינה יכולה לטרוף אבל אם כתבו לראשון טורפים מהשני.
הגה:ואם הראשון מכר הקרקע שקנה לאחר ב) אינו טורפה מהשני כמו שאין טורפה אם נשארה ביד הראשון (טור וכ״כ הראב״ד בהשגתו שם והמגיד) .
<h3>ב</h3>
מכר הלוה שדה ללוקח ומכר אחריה שדה שניה ללוקח שני וכתב המלוה ללוקח שני דין ודברים אין לי עמך וקנו מידו הרי בעל חוב טורף מלוקח ראשון שדה ראשונה ולוקח ראשון טורף מלוקח שני שדה שניה שהרי קנה אחריו ובעל חוב טורף אותה מלוקח ראשון ולוקח שני מוציאה אותו מבעל חוב שהרי כתב לו (דין ודברים אין לי עמך) ולוקח ראשון חוזר וטורף משני וחוזרים חלילה עד שיעשו פשרה ביניהם וכן האשה בכתובה והוא שיהיה החוב כנגד שתי השדות.
<h3>ג</h3>
וכן הדין אם החוב מנה ומכר לשני לקוחות לכל אחד במנה וכתב בעל חוב ללוקח שני דין ודברים אין לי עמך ונמצא השדה שקנה הראשון שאינה שלו הרי הראשון טורף מהשני ובעל חוב טורף מהראשון ושני טורף מבעל חוב וחוזרין חלילה עד שיעשו פשרה.
<h3>ד</h3>
וכן אם היתה אותו שדה שקנה הראשון אפותיקי לבעל חוב אחר מוקדם הרי אותו בעל חוב טורפה מהראשון וראשון טורף מהשני ובעל חוב האחרון טורף מהראשון ולוקח שני טורף מבעל חוב וחוזרים חלילה.
<h2>סימן קיט</h2>
<h3>הק'</h3>
המוכר כל שדותיו ולוה שהתנה שיגבה מן העידי. ובו ו סעיפים
<h3>א</h3>
ראובן שמכר כל שדותיו לשמעון בבת אחת וחזר שמעון ומכר שדה אחת ללוי והיא בינונית ולא נשאר בינונית אחרת ביד שמעון ובא בעל חוב לגבות רצה גובה מבינונית שביד לוי רצה גובה ממה שביד שמעון אפילו לא נשאר בידו אלא עידית יכול לגבות ממנו במה דברים אמורים שגובה מלוי כשלקח בינונית אבל אם לקח עידית או זיבורית אינו יכול לגבות ממנו ויש אומרים דגובה מן הזיבורית שביד לוקח שני אם לא נשאר ביד הראשון רק עידית (המ״מ פי״ט ממלוה בשם הרמב״ן והרשב״א וכן אם נשאר בינונית ביד שמעון אינו יכול לגבות מלוי אפילו אם לקח בינונית וכל זה לא איירי אלא כשקנאם שמעון בבת אחת אבל אם קנאם זה אחר זה וקנה זבורית באחרונה אינו גובה מלוי.
<h3>ב</h3>
לוה שהתנה עם המלוה שיגבה מעידית שבנכסיו ומכר העידית ושייר בינונית וזבורית אין בעל חוב טורף מעידית שמכר.
<h3>ג</h3>
מי שהיה לו עידית ובינונית וזבורית והיו עליו ניזקים ובעל חוב וכתובת אשה ומכרן לשלשה בני אדם בבת אחת נכנסו תחת הבעלים וגובה א) ניזק בעידית ובעל חוב בבינונית אשה בזיבורית ואם טען כל לוקח לזה שבא לטרוף ממנו אני לקחתי תחלה והנחתי לך מקום לגבות ממנו יש מי שאומר ששומעין לו ואינו יכול לגבות מספק ויש מי שאומר שכיון שאינו ניכר מתוך השטר שהרי שלשתן קנו ביום אחד ואין כותבין שעות קנין שלשתן לא חל עד סוף היום ואז חלו כולם כאחד.
<h3>ד</h3>
מכרן לשלשה זה אחר זה בשלשה ימים או ביום אחד וכתבו השעות בשטר אם אין בהם דין קדימה כגון שזמנם ביום אחד או שלאחר שנתחייב לכולם קנה וכתב להם דאקנה כולם גובין מהאחרון לא הספיק גובין משלפניו לא הספיק גובין משלפני פניו ואם שטרו של אחד מהם קודם לחבירו ובאים לגבות כאחד כל מי ששטרו קודם יגבה מהאחרון תחלה בין אם הוא עידית או בינונית או זיבורית והמאוחר ממנו גובה משלפניו והמאוחר ממנו גובה משלפני פניו ואם הניזקין קודמים ואחריו בעל חוב ואחריו כתובת אשה הניזקין קודמים לגבות מהאחרון אפילו היא זיבורית ובעל חוב משלפניו אפילו הוא עידית וכתובת אשה משלפני פניו אפילו אם הוא עידי עידית ואם הניזק יפייס ללקוחות הראשונים שיניחו לו לגבות מהם אין בעל חוב וכתובת אשה יכולים לערער עליו.
<h3>ה</h3>
מכרן לאחד זה אחר זה הרי הלוקח נכנס תחת הבעלים במה דברים אמורים כשלקח עידית באחרונה או קנאם בבת אחת (טור) אבל אם קנה ב) זיבורית באחרונה (שם בשם הרמב״ם) כולם גובים מהזיבורית.
הגה:יש אומרים דאפילו אם קנה עידית באחרונה דוקא שמת המוכר אבל אם מוכר עדיין חי דיוכל להחזיר השטר דזיבורית למוכר ואז יצטרכו כולם לגבות מן המוכר והוא הדין אם קנה זיבורית באחרונה אע״פ שמת המוכר כולן גובין מן הזיבורית לקח בינונית באחרונה ניזקין ובעל חוב בבינונית וכתובה בזיבורית (טור) .
<h3>ו</h3>
מכרן לאחד זו אחר זו ומכר לו עידית באחרונה וחזר הלוקח ומכר זיבורית ובינונית ושייר עידית לפניו כולם גובים מהעידית נמכר עידית והניח בינונית וזבורית הניזקין טורפים מהעידית שביד הלוקח השני ומבינונית וזבורית ששייר לפניו גובה בעל חוב מבינונית וכתובת אשה מזיבורית.
<h2>סימן קכ</h2>
<h3>הק'</h3>
הזורק חובו סתם או בתורת גיטין וזרקו ונאבד. ובו ב סעיפים
<h3>א</h3>
המעות באחריות הלוה עד שיפרענו ליד המלוה או ליד שלוחו ואם זרקן בפניו ונאבדו חייב אפילו אמר זרוק לי חובי וזרקו ונאבדו חייב אבל אמר לו זרוק לי חובי והפטר וזרקו א) אפילו רחוק למלוה ונאבד קודם שיגיע לידו פטור שהרי הרשהו בכך אמר לו זרוק לי חובי בתורת גיטין היו המעות קרובות ללוה עדיין הם באחריותו היו קרובות למלוה נפטר הלוה ב) מחצה על מחצה אם אבדו משם או נגנבו משם משלם הלוה מחצה.
הגה:כיצד זרק לו לתוך ד׳ אמותיו של מלוה פטור חוץ לד׳ אמותיו אם המלוה יכול לשמרו ולא הלוה פטור ואם הלוה יכול לשמרו ולא המלוה הלוה חייב שניהם יכולים לשמרו הוה ליה מחצה אל מחצה ושניהם חייבים (טור) אבל שניהם אין יכולים לשמרו הוה ליה כזורקו למקום האבוד וחייב הלוה (ב״י) .
<h3>ב</h3>
במה דברים אמורים בסתם שלא גלה המלוה דעתו שאינו רוצה לקבלם לפיכך אם זרקו לו ונאבד חייב שאומר לו אילו נתתם לי הייתי שומרם אבל אם אמר לו הלוה הילך מעותיך ולא רצה המלוה לקבלם וזרקו לפניו אם הוא במקום שמלוה משתלמת שם נפטר ואין צריך להביאם לבית דין דפרעון בעל כרחו פרעון וכן אם אמר לו הנה מעותיך צרורים בביתי בא וטול מעותיך והמלוה מסרב מלקחתם ונגנבו או נאבדו פטור הלוה אלא אם כן פשע בהם ונגנבו או אבדו.
הגה:ויש חולקים בזה (מרדכי שם פרק מי שאחזו) ואם פרע לאשת המלוה אם היא בת דעת נפטר הלוה בכך כאלו נתנו למלוה עצמו (תשובת הרשב״א אלף צו) ראובן שהיה חייב לשמעון וכשהגיע זמן הפרעון א״ל שמעון שיתעסק בהן ג) למחצית שכר ונאנסו אחר כך ביד הלוה חייב בכל האונסין כמו בתחלה מאחר שהיה תחילה באחריותו ולא נשתנה מכח דיבור בעלמא (מרדכי פרק החובל) .