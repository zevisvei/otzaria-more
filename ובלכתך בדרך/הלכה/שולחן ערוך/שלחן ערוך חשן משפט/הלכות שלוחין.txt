<h1>הלכות שלוחין</h1>

<h2>סימן קפב</h2>
<h3>הק'</h3>
כיצד נעשה שליח או טעה וקנה ביוקר ואם עבר על דעת משלחו. ובו יב סעיפים
<h3>א</h3>
הגה:א) בכל דבר שלוחו של אדם כמותו, ב) חוץ מלדבר עבירה דקיימא לן אין שליח לדבר עבירה (טור) , ודוקא שהשליח בר חיובא, אבל אם אינו בר חיובא הוי שליח אפילו לדבר עבירה (הגהות מיימוני פרק ה דשלוחין) .<
האומר לשלוחו צא ומכור לי קרקע או מטלטלין או קנה לי, הרי זה מוכר ולוקח ועושה לו שליחותו וכל מעשיו קיימין, ואין העושה שליח צריך קנין ולא עדים, אלא באמירה בעלמא בינו לבין חבירו, ואין צריך עדים אלא לגלות הדבר אם כפר אחד מהם.
הגה:ולכן האומר לחבירו קח סחורה זו ואשתתף עמך והלך וקנאה, לא יכול לחזור בו דהוי כשלוחו (תשובת הרשב״א סימן אלף) .
<h3>ב</h3>
עבר השליח על דעת משלחו לא עשה כלום, ודוקא שהודיע שהוא שליח של פלוני, לפיכך: אע״פ שמשך או המשיך, אם נמצא שעבר על דעת משלחו בטל המקח ומחזיר, אבל אם לא הודיעו שהוא שלוחו של פלוני, נקנה המקח ויהיה הדין בינו ובין זה ששלחו.
<h3>ג</h3>
טעה וקנה ביוקר, אפילו בכל שהוא המקח בטל בין בקרקע בין במטלטלין, שיאמר לו לתקוני שדרתיך ולא לעוותי, לפיכך: אם התנה עמו שעשהו שליח בין לתיקון בין לעוות, אפילו מכר לו שוה מנה בדינר או לקח לו שוה דינר במנה, אינו יכול לחזור בו וחייב המשלח ליתן כפי התנאי.
הגה:מי שצוה לאחד שיתעסק לו באיזו דבר והוא הוציא עליו הוצאות, אם הוציא עליו יותר מן הרגילות להוציא על עסק כזה, אין צריך להחזיר דלא אסיק אדעתיה שיוציא כל כך, אבל אם לא הוציא יותר מן הרגילות חייב לשלם לו (מהרי״ק שורש י) , ואם יש טענה ביניהם ע׳ לעיל סי׳ צא סעיף ג וסימן צג סעיף ד.
<h3>ד</h3>
יש מי שאומר שכל זמן שלא יברר המשלח שעשאו שליח לקנות לו סתם, יכול המוכר לומר שהתנה עמו בין לתקן בין לעוות, והמוציא מחבירו עליו הראיה.
<h3>ה</h3>
אם הטעה השליח את הלוקח, דינו כשאר כל אדם שהמכר קיים עד שתות, וזכה המשלח ביתרון.
<h3>ו</h3>
נתן מעות לשלוחו לקנות לו קרקע וקנה לו שלא באחריות, הרי זה עוות והשליח לוקח אותה לעצמו שלא באחריות כמו שעשה, וחוזר ומוכר למשלח באחריות הואיל וקנה אותה במעותיו, והאחריות על השליח.
הגה:ודוקא שהמשלח מספיק עצמו באחריות השליח ורוצה בקיום המקח, אבל אם אינו מספיק עצמו לזה ורוצה לבטלו הרשות בידו (ר״ן ריש פרק ב׳ דקידושין) , יש אומרים דוקא שאין לו לשליח להחזיר מעותיו למשלח, אבל אם רוצה להחזיר לו מעותיו הרשות בידו (טור בשם הרא״ש) .
<h3>ז</h3>
הנותן מעות לשלוחו לקנות לו פירות ויפסוק עם המוכר ליתנם לו ביום פלוני, וטעה השליח ולא התנה שיתנם לו כשעת הזול והוזלו, הרי זה עיוות והמשלח יכול לחזור בו, ואין צריך לקבל מי שפרע לא השליח ולא המשלח ואפילו לא הודיעו שהוא שליח רק קנה סתם (ב״י בשם תלמידי רשב״א והר״ן) .
<h3>ח</h3>
האומר לשלוחו מכור משדי בית סאה והלך ומכר בית סאתים, הרי זה מוסיף על דבריו וקנה הלוקח בית סאה בלבד, ומיהו הלוקח יכול לחזור ולומר איני רוצה לקנות אלא סאתים ביחד.
<h3>ט</h3>
אמר לו מכור בית סאתים ומכר לו בית סאה, הרי זה מעביר על דבריו ולא קנה הלוקח.
<h3>י</h3>
אמר לו מכור שדה לאדם אחד והלך השליח ומכרה לשנים, ממכרו בטל שהרי עבר על דבריו, ויש אומרים דדוקא שמכר להן בשני שטרות (טור) .
<h3>יא</h3>
אמר לו מכור שדה ולא פירש אפילו מכר למאה ממכרו קיים, במה דברים אמורים: כמשכרה בשטר אחד או כשמכרם בב׳ שטרות והחתימם השליח, אבל אם מכר לשנים בשני שטרות ולא החתימם השליח מכרו בטל.
<h3>יב</h3>
עשה שליח לקנות לו שדה, ואמר המוכר לשליח על תנאי שיחזירוהו לי כשיהיו לי מעות, והשיב השליח אתה והמשלח חברים בטוב תתפשרו, אינו מכור אלא על זה התנאי, וצריך להחזיר לו כשירצה המוכר, ודין הפירות שאכל נתבאר בטור יורה דעה סימן קעד.
<h2>סימן קפג</h2>
<h3>הק'</h3>
עשה שליח לקנות לו חטין וקנה לו שעורים. ובו ט סעיפים
<h3>א</h3>
הנותן מעות לשלוחו לקנות לו סחורה ידועה ולא לקחה, אין לו עליו אלא תרעומת, ואם ידוע שלקח במעות המשלח, מוציא ממנו בעל כרחו.
<h3>ב</h3>
א) הנותן מעות לחבירו לקנות לו קרקע או מטלטלים, והניח מעות חבירו אצלו והלך וקנה לעצמו במעותיו, מה שעשה עשוי והרי הוא מכלל הרמאים, ואם היה יודע שזה המוכר אוהב אותו ומכבדו ומוכר לו ואינו מוכר למשלחו, הרי זה מותר לקנות לעצמו והוא שיודיענו, ואם מפחד שמא יבא אחר ויקדמנו לקנות, הרי זה קונה לעצמו ואחר כך מודיעו.
הגה:ב) קנאה סתם במעותיו יכול לומר אחר כך לעצמי קניתי (ב״י בשם ר״ן פ״ב דקידושין) , ודוקא בקרקע סתם, אבל בקרקע מיוחד הואיל והוא מנהג רמאות ודאי מעיקרא קנאה משלח ולא יכול לחזור בו (ר״ן ספ״ב דקידושין) , קנאה באחד מדרכי הקנאה בלא מעות זכה המשלח, ואפילו מכרה השליח אינו כלום (ב״י בשם תשובת הרשב״א) .
<h3>ג</h3>
שליח שקנה לעצמו במעות המשלח, אע״פ שזקפן עליו במלוה המקח של משלח.
הגה:מיהו אם אמר השליח לפני עדים שחוזר בשליחותו, יש אומרים דקנה לעצמו (המגיד פ״ז דמכירה ומרדכי פרק הגוזל קמא) , ויש אומרים דבכל ענין הוא של המשלח (רבנו ירוחם נכ״ו ח״א וב״י סימן קעו שתי הדעות) .
<h3>ד</h3>
ראובן שאמר לשמעון ג) זבין לי האי מידי וזבין ליה סתמא, קנייה ראובן משעת משיכת שמעון, ואע״פ שחזר שמעון אחר משיכה ואמר לעצמי כוונתי לקנות, אינו נאמן, אע״ג דיהיב שמעון דמים שלו קנייה ראובן ויהיב לשמעון זוזי, ד) אבל אם חזר בו שמעון קודם משיכה ואמר שקונה לעצמו, אפילו חזר בין מתן מעות למשיכה קנה לעצמו אי יהיב שמעון למוכר זוזי מדיליה, אבל אי יהיב ראובן זוזי לשמעון ואזל ויהיב זוזי למוכר בשמא דראובן, ומקמי משיכה הדר ביה שמעון ואמר לעצמי אני קונה, לא קנה שמעון עד דמודע למוכר ומכוין מוכר לאקנויי ליה, במה דברים אמורים: בדאמר זבין לי, אבל אי אמר אייתי לי דאזבין ואזל וזבין לנפשיה זכה.
הגה:ראובן שהיה יודע סחורה בזול ואמר לשמעון לקנותה להם ביחד, ושמעון שתק וקנאה ושוב אומר לעצמי קניתי, אם קנאה במעות שלו זכה שמעון במה שקנה, ואפילו אם נתרצה בתחילה בפירוש יכול לחזור בו ואינו אלא רמאי, אבל אם קנאה במעות ראובן צריך לחלוק עמו (ב״י בשם עיטור והגה״מ פ״ד דב״מ) ואין המשלח יכול לחזור בו ואפילו קנה שמעון במעות עצמו (ב״י בשם רשב״א) .
<h3>ה</h3>
נתן מעות לשלוחו לקנות לו חטים בין לסחורה בין לאכילה, והלך וקנה לו שעורים או בהפך, אם היה בהם ה) הפסד הוא לשליח, ואם היה בהם ריוח הוא למשלח.
הגה:והוא הדין אם נתן לו מעות במחצית שכר נמי דינא הכי (טור) , וכן אם שלחו עם סחורה להוליכה למקום פלוני והשליח הוליכה למקום אחר, אם הפסיד ההפסד לעצמו ואם הרויח הריוח לשניהם (טור סימן קעו ורבנו ירוחם נ״ל ח״א) .
<h3>ו</h3>
ו) היה השער קצוב וידוע, והוסיפו לשליח במנין או במשקל או במדה, כל שהוסיפו לו המוכרים הרי הוא של שניהם וחולק התוספת השליח עם בעל המעות, ואם היה דבר שאין לו קצבה הכל לבעל המעות, מיהו אם ז) אמר המוכר בפירוש שנותן לשליח הכל של שליח (ר״ן פרק אלמנה ניזונית ותשובת רמב״ן סימן ס) .
<h3>ז</h3>
(עיין בד״מ דכ״כ לדעת רש״י) שלח שלוחו לקבל מעות מהעכו״ם, ח) וטעה העכו״ם ונתן לו יותר, הכל לשליח.
הגה:ודוקא שידע השליח בטעות קודם שבאו ליד המשלח, ט) אבל אם לא ידע בטעות ההוא ונתנו ליד המשלח הכל של המשלח (מרדכי פרק אלמנה ניזונית) , ומי שהיה עושה סחורה עם העובדי כוכבים ובא חבירו וסייעו, והטעה העכו״ם במדה או במשקל או במנין, חולקין הריוח בין שעשה עמו בשכר או בחנם (מרדכי פרק הנ״כ ותשובת מיימוני דקנין סימן כב וד״ע אף להרא״ש) .
<h3>ח</h3>
ראובן שלח את שמעון שיקח לו בגד בהקפה, וכשהגיע זמן הפרעון נתן לו המעות לפרוע, ונמצא שהמוכר שכחם צריך להחזירם לראובן, ואינו יכול לומר אני רוצה לעכבם שמא אחר זמן יזכרם העובד כוכבים, וגם אינו יכול לומר אני רוצה לקדש השם ולהחזירם לעובד כוכבים דומה לזה בטור ובדבר המחבר בסימן עב סל״א.
<h3>ט</h3>
והוא הדין אם ראובן חייב מעות לעכו״ם, ונתנם לחבירו לפרעו ושכחם העכו״ם, יחזיר לראובן.
הגה:וכן מי שנתן ביד חבירו חמשים זהובים לפשר עם בעלי חובות שלו ופשר בכ״ה, המותר למשלח (ב״י בשם הגהות מרדכי דכתובות) , וכן אם נתן לו מאתים לשלם לעכו״ם, והשליח הטעה לעכו״ם ונתן לו רק מאה והעכו״ם סבור שנתן לו מאתים דהכל למשלח, דהו״ל כאלו מחל העכו״ם חצי החוב דהוי של משלח (הגהות מרדכי פרק אלמנה ניזונית) .
<h2>סימן קפד</h2>
<h3>הק'</h3>
הקונה שדה על שם אחר ואחר כך אומר שהוא לעצמו ודין שליח שמנה לג׳ ביחד. ובו ב סעיפים
<h3>א</h3>
ג׳ שנתנו מעות לאחד לקנות להם מקח, אם היו המעות מעורבים וקנה במקצת הדמים, אע״פ שהיתה כוונת השליח שזה שקנה לאחד מהם, הרי המקח של כולם וחולקים אותו לפי מעותיהם.
הגה:מיהו אם פירש בהדיא שקנה לאחד מהן, הרי חזר משליחות האחרים וזכה זה שקנה לו (טור בשם ר׳ ישעיה) , היו מעות של כל אחד מהם צרורים וחתומים, אע״פ שהיה בלב השליח הזה שיקנה המקח לכלם, לא קנה אלא זה שקנה המקח במעותיו בלבד.
<h3>ב</h3>
ראובן שקנה שדה משמעון, ואמר ליה ללוי קניתי אותה וכתב שטר מכר בשם לוי, וחזר ראובן ואמר לשמעון לעצמי קניתיה חזור וכתוב שטר מכר בשמי, אין כופין את המוכר לכתוב לו שטר אחר בשם ראובן, ואם התנה עמו מתחילה ואמר ליה לעצמי אני קונה, וזה שאכתוב שטר בשם לוי כדי שלא ידעו בי שאני הוא הקונה, הרי זה כופהו לכתוב שטר אחר בשמו, ולא עוד אלא אפילו לא אמר כן למוכר, אלא שאמר לעדים תחילה בפני המוכר יש לכם לכתוב לי שטר אחר על שמי, כופין אותו לכתוב שטר אחר על שמו.
הגה:ואם קנה קרקע תחילה א) על שם לוי, אע״פ שלוי לא עשהו שליח, אם קנה במעות לוי לא יוכל לחזור בו (הגהות מרדכי פ״ד דמציעא) .
<h2>סימן קפה</h2>
<h3>הק'</h3>
סרסור שמכר בפחות או ביותר ממה שאמר לו בעל הבית, ושאר טענות שבינו לבין בעל הבית. ובו י סעיפים
<h3>א</h3>
הסרסור שליח הוא אלא שנוטל שכר שליחותו, לפיכך: אם שינה דעת הבעלים משלם מה שהפסיד, כיצד: ראובן שנתן חפץ לשמעון הסרסור ואמר ליה מכור לי זה ואל תמכור בפחות ממאה, והלך ומכרו בחמשים משלם החמשים מביתו, מכר במאתים הכל לראובן.
הגה:מי ששלח שליח להוליך לו דבר למקום אחד, ובתוך כך שלח לו דורון הוי שומר שכר (הגהות מרדכי דב״מ) .
<h3>ב</h3>
אין שליח יכול לקנות לעצמו, אפילו באותם דמים שהרשוהו בעלים למכרו.
<h3>ג</h3>
נתן חפץ לסרסור למכרו בארבעה, ואמר הסרסור כשבא החפץ לידו הילך ארבעה בשבילו, ונתפייס המוכר אינו יכול לחזור בו, אע״ג דמעיקרא לאו אדעתא דהכי נתנו לו.
<h3>ד</h3>
אמר בעל הבית לסרסור המותר שימכר על כך יהיה שלך, אף על פי ששתק הסרסור זכה במותר.
<h3>ה</h3>
ראובן אומר במאה אמרתי לך למכרו והסרסור אומר בחמשים אמרת לי וכן מכרתי, נשבע הסרסור שבועת התורה שהרי הודה במקצת, ואם כבר נתן לו החמשים או שאמר ליה הילך, נשבע היסת שעשה שליחותו וזכה הלוקח, ואם ידע הלוקח שחפץ זה של ראובן הוא וזה המוכר לו סרסור הוא יחזיר החפץ לבעלים, ויחרים על מי שנתן לו רשות למכור בחמשים או שרצה בחמשים וחזר בו אחר שקניתי.
הגה:ויש אומרים דאין הקונה צריך להחזיר, אפילו מודה סרסור לדברי המוכר (טור בשם הראב״ד) .
<h3>ו</h3>
כל סרסור שהודיע ללוקח שחפץ זה או קרקע זה של ראובן, ואחר שקנה הלוקח אמר המוכר איני רוצה למכור בדמים אלו, מחזיר הלוקח, שהרי לא פסק לו דמים ואמר לו מכור בכך וכך.
הגה:ויש אומרים דוקא שלא אמר לו כלום בשעת שהפקידו, אבל אם אמר לו מכור במה שתמצא לא יוכל המוכר לחזור בו ומה שעשה הסרסור עשה (טור בשם הראב״ד) , ראובן היה לו בית למכור ובא שמעון וסרסר למכרו ללוי, ואמר ראובן שלוי שונאו ואינו רוצה למכור לו ואחר כך מכרו ללוי על ידי אחר, חייב ליתן לשמעון סרסרותו (ב״י בשם הרא״ש כלל קה סימן א) .
<h3>ז</h3>
כל סרסור שאבד החפץ מידו או נגנב, אפילו בשעת הליכה חייב לשלם, מפני שהוא נושא שכר.
<h3>ח</h3>
ראובן נתן טבעת לסרסור למכור והפסיד האבן מהטבעת, ישבע הסרסור שאינה ברשותו, וישבע כמה היה שוה האבן ויפרע שוויה.
<h3>ט</h3>
הנותן כליו לסרסור למשכנם לו, ואמר איני יודע היכן משכנתים, פשיעותא היא וחייב לשלם, ואם א״ל משכנם ביד פלוני וכן עשה, ואחר כך כפר בו אותו פלוני פטור הסרסור.
<h3>י</h3>
סרסור שנתן כלי לבקרו ולא רצה המבקר להחזירו, חייב הסרסור, וכל שכן שאין לסרסור למכור חפץ באשראי, אלא אם כן נוטל רשות מבעל הכלי.
הגה:השדכן הוי כמו סרסור, ואם השדכן רוצה שישלמו לו מיד שכר שדכנותו, והבעלים אינם רוצים לשלם עד הנשואין תלוי במנהג המדינה, ובמקום שאין מנהג הדין עם הבעלים, ובמקום שאין צריך לשלם לו עד הנישואין, אם חזרו בהן ונתבטל השדכנות פטורים הבעלים מלשלם לו שכרו, אלא אם כן התנו בהדיא על מנת שיתפייס, ואז צריך לשלם לו מיד אפילו יחזרו בהן (פסקים וכתבים מהרא״י סימן פה) .
<h2>סימן קפו</h2>
<h3>הק'</h3>
הלוקח כלים מן האומן למכור. ובו ב סעיפים
<h3>א</h3>
הלוקח כלים מבית האומן לשגרן לבית חמיו, ואמר לו אם מקבלים אותן ממני אתן לך דמיהם, ואם לאו אתן לך שכר מועט, ונאנסו בהליכה חייב, ואם נאנסו בחזרה פטור, אבל אם נגנבו או אבדו חייב.
<h3>ב</h3>
נטלם על מנת למכרם, וא״ל אם ימכרו במקום פלוני או עד זמן פלוני אתן לך דמים כך וכך, ואם לא ימכרו אחזירם לך ונאנסו, בין בהליכה בין בחזרה חייב לשלם, ויש אומרים דהני מילי בדבר שיש לו קונים הרבה, ויכול למכרו מיד בדמים שקצב אלא שמחזיר למכרו ביותר כדי שישתכר בו, דאם לא כן פטור מאונסים, ואינו חייב אלא בגניבה ואבידה כדין סרסור.
הגה:ואם קצב לו דמים ואמר לו כל הריוח מזה נחלוק בינינו, אין לו אלא דין סרסור ואינו חייב באונסים (ב״י) .
<h2>סימן קפז</h2>
<h3>הק'</h3>
דין שליח שטוען שאירע לו אונסין. ובו ד סעיפים
<h3>א</h3>
כל שליח שטען שאירעו אונס פלוני והפסיד כך וכך, הרי זה נשבע שבועת השומרים על טענתו ויפטר, ואם היה האונס במקום שאפשר להביא עליו עדים, או דבר שהוא גלוי וידוע שהרי ימצא עדים, הרי זה צריך להביא ראיה על טענתו, ואם לא הביא עדים אינו נאמן ומשלם.
<h3>ב</h3>
א) מעשה באחד שאמר לשלוחו קנה לי ארבע מאות גרבי יין ממעות שהיו לו בידו, וקנה לו ונמצא חומץ, אמרו חכמים מנין גדול כזה שהחמיץ קול יש לו, הואיל ואפשר להביא ראיה יביא ראיה שלא היה היין חומץ בשעה שלקח ויפטר, ואם לא יביא ראיה ישלם, וכן כיוצא בזה מדברים שהראיה מצוייה בהן, אבל דבר הנעלם שאין ראייתו מצויה ישבע עליו.
<h3>ג</h3>
וכן הדין בכל טענת שיטעון השותף כיוצא בו, וכן הדין בטענת השומרים אם הראייה יכולה להיות, או יביא ראיה על טענתו או ישלם.
הגה:ודוקא בטענת שומרין, אבל בטענת פרעון והשבה וכיוצא בה דעבידי אינשי דפרעי בצנעה, אפילו יש ראיה מפטר בשבועה (טור בשם הרמ״ה) .
<h3>ד</h3>
נתן מעות לחבירו לקנות לו חטים וכן עשה, ושם החיטים בבית אחד ונרקבו מחמת גשמים שירדו עליהם, חייב לשלם.
<h2>סימן קפח</h2>
<h3>הק'</h3>
אין שליחות לעכו''ם ויש שליחות לעבד ואשה. ובו ו סעיפים
<h3>א</h3>
א) אין העכו״ם נעשה שליח לדבר מהדברים שבעולם, וכן אין ישראל נעשה שליח לעכו״ם לדבר מהדברים.
<h3>ב</h3>
עושה אדם שליח איש או אשה, ואפילו אשת איש, ואפילו עבד ושפחה, הואיל והם בני דעת וישנם במקצת מצות נעשים שלוחים למשא ומתן, אבל מי ב) שאינם בני דעת והם חרש שוטה וקטן אינם נעשים שלוחים, ג) ולא עושים שליח אחד הקטן ואחד הקטנה, לפיכך: השולח בנו קטן אצל החנוני, ונתן בידו פונדיון שהוא שני איסרין ונתנו לחנוני, ומדד לו באיסר שמן ונתן לו את האיסר, ואבד את השמן ואת האיסר החנוני חייב לשלם שלא שלחו אלא להודיעו, ולא היה לו לשלח אלא עם בן דעת, וכן כל כיוצא בזה.
הגה:ועל הצלוחית שנתן המשלח ליד הקטן ומדד החנוני לתוכו, אם שברו הקטן החנוני פטור, אלא אם כן לקחו מידו ומדד לאחרים והחזירו לידו (טור) ואם פירש ואמר שלח לי עם הקטן הרי זה פטור.
<h3>ג</h3>
האומר לחבירו מנה שיש לי בידך בין מלוה בין פקדון שלחהו לי ביד פלוני, אפילו היה קטן אם רצה לשלחו בידו נפטר ואינו חייב באחריותו.
<h3>ד</h3>
השולח לחבירו לשלוח לו על ידי שליח מעות שהיו לו בידו מלוה או פקדון נתבאר בסימן קכא.
<h3>ה</h3>
כל היכא שהשליח משנה מדעת המשלח בטל השליחות מכל וכל.
<h3>ו</h3>
מי שהגיע לו היזק בממונו מחמת שליחות שולחו, או שהעלילו עליו מחמת השליחות והפסידוהו ממון, אין המשלח חייב לשלם לו נזקו ועיין לעיל סימן קעו סעיף מח.