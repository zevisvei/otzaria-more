<h1>הלכות גביית מלוה</h1>

<h2>סימן צז</h2>
<h3>הק'</h3>
להלוות לעני ושלא לנגשו ושלא לחבול כלי אוכל נפש ואלמנה והשבת העבוט ודין הסידור. ובו ל׳ סעיפים
<h3>א</h3>
א) מצות עשה להלוות לעניי ישראל והוא מצוה גדולה יותר מהצדקה וקרובו עני קודם לעניים אחרים ועניי עירו קודמים לעניי עיר אחרת ואפילו עשיר שצריך להלוות מצוה להלוותו לפי שעה ולהנהותו אף בדברים וליעצו עצה ההוגנת לו.
<h3>ב</h3>
אסור לנגוש את הלוה לפרוע כשיודע שאין לו ואפילו להראות לו אסור מפני שהוא נכלם בראותו למלוה ואין ידו משגת לפרוע.
<h3>ג</h3>
אסור ללוה לכבוש ממון חבירו ולומר לו לך ושוב ומחר אתן ויש אתו.
<h3>ד</h3>
אסור ללוה לקחת הלואה ולהוציאה שלא לצורך ולאבדה עד שלא ימצא המלוה ממה לגבות חובו ואם עושה כן נקרא רשע וכשהמלוה מכיר את הלוה שהוא בעל מדה זו מוטב שלא להלוותו ממה שילווהו ויצטרך לנגשו אחר כך ויעבור בכל פעם משום לא תהיה לו כנושה.
<h3>ה</h3>
אם בא המלוה לבית דין למשכן ללוה או לפרע ממנו יש לב״ד לעשות לו דין ולא יאמרו פלוני עני ואין לו ופלוני עשיר ואין צריך לו אלא אין מרחמים בדין.
<h3>ו</h3>
אם בא למשכנו שלא בשעת הלואתו ב) לא ימשכננו הוא בעצמו שאם משכנו הוא בעצמו עובר בלאו (וע״ל סימן ד) אלא בית דין ישלחו לו שלוחם ואף שלוחם לא יכנס לביתו למשכנו.
הגה:ואפילו אם בקש המלוה להכנס לבית הלוה ולכתוב כל מה שבביתו אין בית דין נזקקין לו ליכנס לביתו כלל (ב״י סימן צט בשם הרשב״א) אלא אם ימצא לו דבר בחוץ יקחנו ויש לשליח בית דין ליקח המשכון מיד הלוה בזרוע ונותנו למלוה ואפילו בחוץ לא ימשכננו שלא בשעת הלואה דבר שעושים בו אוכל נפש כמו רחים ורכב של יד שהם מטלטלים אבל בתי רחים של מים הרי הם כקרקע ולא שייך ביה משכון אלא גוביינא כשאר קרקעות שאין בית דין ממשכנין ליקח קרקע למשכון ומכל מקום אם המלוה עצמו נכנס לבית הרחים ונטל רחים העליונה או הברזל והסובב והגלגלים כבר נעשו מטלטלים ויש להם דין כלי אוכל נפש ומחזיר אותם בשעת מלאכה.
<h3>ז</h3>
אם ראו בית דין שתולש רחים התחתונה וכיוצא בה ממקום חיבורה להבריח מבעל חוב וכן אם הוא עוקר נטיעות וסותר בנין הבתים להבריח מבעל חוב בית דין מגבין לו מהם לשעתו.
<h3>ח</h3>
כלים שעושים בהם אוכל נפש שאמרו היינו שעושים בו אוכל נפש ממש כגון הרחים והעריבות ויורות שמבשלים בהם וסכין של שחיטה וכיוצא בהם ג) ואם חבל מחזיר על כרחו.
הגה:אבל שאר כלי אומנות כגון זוג של ספרים ופרות החורשות מותר למשכנם (טור בשם ר״י והרא״ש) .
<h3>ט</h3>
היו לו חמשה רחים אינו רשאי למשכן אפילו אחת מהן ואם אינו עושה מלאכה אלא באחד מהן מותר למשכן השאר.
<h3>י</h3>
חבל כלים הרבה של אוכל נפש חייב על כל כלי וכלי ואפילו שני כלים המחוברים יחד לעשות בהם מלאכה אחת כמו המספרים שגוזזים בהם (ירק) זה עובר בשני לאוין.
<h3>יא</h3>
אוכל נפש מותר למשכנו ובלבד שישאיר לו הסדור שמסדרין לו.
<h3>יב</h3>
אם הוא בעצמו משכנו חייב להחזיר לו אלא אם כן הממשכן גזבר הקדש או גזבר עניים.
הגה:והיינו דוקא כלי אוכל נפש (דהוי) כמו השליח בית דין אבל אם משכנו המלוה שאר דברים אע״ג דעובר בלאו מכל מקום ד) מה שעשה עשוי ואין צריך להחזיר לו עד שישלם לו (ב״י בשם הרשב״א) .
<h3>יג</h3>
אם מדעתו מסר למלוה או לשליח בית דין כלים שעושים בהן אוכל נפש מותר לקחתם.
<h3>יד</h3>
אלמנה בין שהיא עניה בין שהיא עשירה אין ממשכנין אותה שלא בשעת הלואה ואפילו שליח בית דין ואם עבר וחבל בגד אלמנה מחזירין ממנו בעל כרחו ואם תודה תשלם ואם תכפור תשבע אבד המשכון או ה) נשרף קודם שיחזיר ו) לוקה במה דברים אמורים שאסור למשכנו הוא בעצמו ושאסור ליכנס לביתו למשכנו אפילו שליח בית דין ללוה אבל לערב מותר למשכן בזרוע שלא על פי בית דין וליכנס לביתו ליטול המשכון. וי״א מ״מ לענין שלא למשכן כלי אוכל נפש אין חלוק בין ערב ללוה (טור בשם הרמ״ה) אלא אם כן הוא ערב קבלן שאז דינו כלוה וכן מי שיש לו שכר אצל חבירו בין שכר עצמו בין שכר בהמתו או כליו או שכר ביתו מותר למשכנו שלא על פי בית דין וליכנס לביתו למשכנו ואם זקף עליו השכר בהלוואה אסור.
<h3>טו</h3>
יש מי שאומר שאין שליח בית דין אסור ליכנס לביתו למשכנו אלא במשכנו להיות בטוח ממעותיו ולא הגיע זמן הפרעון אבל כשהגיע זמן הפרעון ובא לגבות חובו וזה אינו רוצה לפורעו והוא בחזקה שיש לו מטלטלין ומבריחם שליח בית דין נכנס לביתו למשכנו ויפרע לזה חובו שפריעת בעל חוב מצוה ומכין אותו עד שתצא נפשו כדי לקיימו אבל אין כופין אותו להשכיר עצמו ולא לעשות שום מלאכה כדי לפרוע ואפילו התנה על עצמו שיתפוס המלוה את גופו וכתב לו זה בשטר אינו מועיל ואינו יכול לא לאסרו ולא להשתעבד בו.
הגה:ודוקא שאין לו לשלם אבל אם יש לו ואינו רוצה לשלם בית דין חובשין אותו ומכין אותו עד שתצא נפשו וכופין אותו לשלם (ד״ע ואגודה פרק כל כתבי וריב״ש סימן תפד וכמ״ש הטור) וי״א דאפילו אם אין לו לשלם אם נשבע להיות חבוש עד שישלם צריך לקיים שבועתו (ריב״ש סימן תפד) וע״ל סוף הסימן.
<h3>טז</h3>
אחד הממשכן את חבירו בבית דין ואחד שמשכנו בידו בזרוע או ז) מדעת הלוה אם איש עני הוא ומשכנו דבר שהוא צריך לו הרי זה מצוה להחזיר לו העבוט בעת שהוא צריך לו מחזיר לו את ח) הכר בלילה כדי לישן עליו ואת המחרישה ביום כדי לעשות בה מלאכתו אם כן מה מועיל לו המשכון כדי שלא ישמיט החוב בשביעית ולא יעשה מטלטלים אצל בניו אלא יפרע מהמשכון אחר שמת הלוה במה דברים אמורים כשמשכנו שלא בשעת הלואתו אבל אם משכנו בשעת הלואתו אינו חייב להחזיר לו.
הגה:מצות השבת העבוט הוא מצות עשה ט) שמתן שכרה כתוב בצדה ולכן אין בית דין של מטה מחויבין לכוף עליה אבל אם רוצים לכוף הרשות בידם (תשובת הרמב״ן סימן פה) ועיין בי״ד רס ר״מ.
<h3>יז</h3>
שליח בית דין שבא למשכן לא ימשכן דברים שאי אפשר ליתן אותם משכון כגון בגד שעליו וכלי שאוכל בו וכיוצא באלו ומניח מטה לישב עליה ומטה ומצע הראויים לו לישן עליהם ואם היה עני מטה ומפץ לישן עליו וכל הנמצא בידו חוץ מאילו יש לו למשכנו ויחזיר לו כלי היום ביום וכלי הלילה בלילה וכן מחזיר לו כלי אומנות ביום.
<h3>יח</h3>
היו לו שני כלים נוטל אחד ומחזיר אחד עד מתי הוא חייב להחזיר וליקח עד לעולם ואם היה המשכון מדברים שאין צריך להם ואין מניחים אותה ללוה הרי זה מניחו אצלו עד שלשים יום ומשלשים יום ואילך מוכרו בבית דין.
<h3>יט</h3>
אם מת הלוה אחר שהשיב לו המשכון שומטו מעל בניו ואינו מחזיר.
<h3>כ</h3>
אפילו הוא עשיר הרבה בקרקעות ואין לו מטלטלים אלא אלו שמשכן צריך להחזירם לו אבל אם יש לו מטלטלים אחרים שאין צריך לאלו אין צריך להחזיר לו.
<h3>כא</h3>
כשמחזיר המשכון צריך להחזיר לו בעדים ולהתרות בו אל תחזירהו לי אלא בפני עדים.
הגה:שאם לא כן היה נאמן לומר החזרתי או י) פרעתי במגו דהחזרתי (טור בשם ר״י ברצלוני) ובלבד שלא יהיה יא) תוך זמנו (ב״י בשם התרומות) כמו שנתבאר לעיל סימן עח.
<h3>כב</h3>
אינו יכול למכרו לעולם כיון שלקחו בתורת משכון אם (לא) שיחזירנו לו על מנת שלא לחזור לקחתו בתורת משכון ומחזיר לו הכר אפילו ביום ומחרישה אפילו בלילה ובא לבית דין ומגבין לו חובו.
<h3>כג</h3>
כשיגיע זמן הפרעון ובא לגבות חובו (טור) מסדרין לבעל חוב כיצד אומרים ללוה הבא המטלטלים שיש לך ולא תניח אפילו מחט אחת. ואפילו כלי אוכל נפש (נ״י סוף פרק המקבל) ונותנין לו מהכל מזון שלשים יום כבינוני שבעיר אע״פ שאכל תחילה כעני (נ״י פ׳ הנ״ל) וכסות י״ב חודש ולא שילבש בגדי משי או מצנפת זהובה אלא מעבירין אותה ממנו ונותנים לו כסות הראויה לו לי״ב חדש ומטה לישב עליה ומצע ושאר צרכי המטה (טור) הראוים לו לישן עליהם ואם היה עני מטה ומפץ לישן עליו ואין נותנין כלום באלו לאשתו ובניו אע״פ שהם קטנים שהוא חייב במזונותיהם ונותנים לו סנדלו ותפיליו היה אומן נותנים לו שני כלי אומנות מכל מין ומין כגון שהיה חרש נותנין לו שני מעצדין פירש רש״י דולרייד בלעז קטנה ומחלק בה את הנסרים ושתי מגרות היה לו מין אחד מרובה ומין אחד מועט נותנין לו שנים מן המרובה וכל שיש לו מהמועט ואין לוקחים לו כלים מדמי המרובה היה איכר או חמר אין נותנין לו לא צמרו ולא חמורו וכן אם היה ספן אין נותנין לו ספינתו אע״פ שאין לו מזונות (אלא) מאלו אין אלו כלים אלא נכסים וימכרו עם שאר המטלטלים בבית דין וינתנו לבעל חובו ואפילו אם הוא תלמיד חכם ותורתו אומנותו אין מניחים לו ספריו ואפילו ספר תורה לפי שהם כשאר נכסים שבעל חוב גובה מהם והוא הדין למקומות בית הכנסת שהם בכלל נכסים ובעל חוב גובה מהם חובו.
<h3>כד</h3>
אין צריך לומר שלא תטול אשתו ממזונותיה להבא אלא אפילו תפסה מנכסי בעלה כגון שהלך למדינת הים ותפסה מנכסיו שתזון מהם מוציאין מידה ונותנים למלוה שאין לאשה מזונות לא מקרקעי ולא מטלטלי עד שיפרע המלוה אפילו היתה קודמת ואפילו הלך בעלה למדינת הים ולותה בשטר ואכלה אעפ״י שקדמה הלואת מזונותיה בשטר להלואתו של בעל השטר אין יב) הלואת המזונות נגבת עד שיפרע בעל השטר תחלה ואם המלוה שעל הבעל היתה על פה והיא לותה לצורך מזונותיה על פה או בשטר איזה מהם שיבוא לגבות תחלה קודם ואם באו שניהם כאחד חולקין.
הגה:מיהו אם מעות נדוניא עדיין בידו או ברשות אביה יכולה לתפשן למזונותיה (מרדכי ס״פ אע״פ) היה חייב לעכו״ם ותבעוהו בדיני עכו״ם ובאתה אשה עם כתובתה וסלקה העכו״ם בעלי חובות כי כן הוא בדיניהם להגבות לאשה נדונייתה תחלה ובא אחר כך מלוה ישראל לתבוע חובו ולהוציא מיד האשה מה שגבתה בדיני עכו״ם הדין עם המלוה דהרי הכתובה והנדונייא לא נתנה לגבות מחיים (ר״י נכ״ג ח״י) (כמו שנתבאר באבן העזר סימן נג) .
<h3>כה</h3>
אין בעל חוב גובה יג) מכסות אשתו ובניו של לוה ולא מבגדים צבועים יד) שצבען לשמן אף על פי שעדיין לא לבשו אותם ולא מסנדלים חדשים שלקחן לשמן ולא מספרים שקנה לבניו ללמוד בהם אלא הרי אלו שלהם.
<h3>כו</h3>
במה דברים אמורים בכלי חול אבל בגדי שבת ומועד גובה אותם בעל חוב (ויש חולקים) ואין צריך לומר אם היו בהם טבעות וכלי זהב וכסף שהכל לבעל חוב והוא שקנה לה הבעל אבל מה שהכניסה לו בין נכסי מלוג בין נכסי צאן ברזל אין בעל חוב גובה ממנו אם ידוע שהוא ממה שהכניסה היא או ממה שפסק הבעל לה בשעת נישואין ואם אינו ידוע היא נאמנת בבגדים ותכשיטים שדרך האשה להכניס לבעלה אם הכניסה לו מעות בנדוניא בעל חוב גובה מהם.
הגה:וי״א דמכל מקום אם עדיין הנדוניא ברשותו או ברשות אביה אין בעל חוב גובה מהן ואפילו נשבה בעלה ופדאוהו אין חוזרין וגובין מאלו הנכסים (מרדכי ס״פ אע״פ) .
<h3>כז</h3>
אין חילוק בעניין סדור בין מקרקעי למטלטלי שאם אין לו אלא קרקעות מניחים לו לצורך כל הדברים האמורים.
<h3>כח</h3>
התנה עמו שלא יסדרו לו בחוב זה תנאו קיים אבל במה ששעבד לו כל נכסיו אין בזה תנאי לבטל הסידור שלא היה בדעתו אלא על הנכסים הראויים לו על פי התורה עד שיזכור בהדיא תנאי הסדור ואפילו כתב מגלימא דאכתפאי לא אמר אלא על איצטלא פירוש תרגום אדרת שנער אצטלא בבלאה בת מאה זוז שאינה כסות הראויה לו שמוכרו ויתנו לו כסות הראויה לו ואם אמר על מנת שלא יהא בחוב זה דין סדור אינו מועיל דהוי ליה מתנה על מה שכתוב בתורה כמו על מנת שלא תהא שביעית משמטתו.
<h3>כט</h3>
יש מי שאומר שאין מסדרין בחוב שאינו דרך הלואה כגון שכירותו ושכירות בהמתו וכיוצא בהן אם לא זקפן עליו במלוה וכן כשבא ליפרע מערב שאינו קבלן ויש אומרים שגם באלו מסדרין.
<h3>ל</h3>
הא דמסדרין דוקא כשלא טו) נשבע לפרוע אבל אם נשבע לפרוע אין מסדרין לו והוא בעצמו חייב למכור כל מה שיש לו ואפילו חלוק ומכנסים ואבנט לפרוע לבעל חובו ויתפלש באפר ולא יעבור על שבועתו וע״ל סימן זה סעיף טו וע״ל סימן עג בדין מי שנשבע לשלם חברו.
<h2>סימן צח</h2>
<h3>הק'</h3>
סדר גביית החוב והמבקש זמן לפסול שטר ואם לא בא בזמנו. ובו יא סעיפים
<h3>א</h3>
סדר גביית החוב כך הוא כשהמלוה מוציא שטר חוב מקויים אומרים ללוה שלם אפילו שהה כמה שנים ולא תבעו אין אומרים מחל לו כיון ששהה כל כך שנים ולא תבעו ואפילו שמענו א) שנתיאש פירוש תרגום ונואש ממני שאול וזה כי מי שלבו הומה על דבר מה ואח״כ נח ואינו חושש עוד בדבר ההוא יאמר עליו לשון יאוש מהחוב לגמרי ואמר וי לחסרון כיס אינו יאוש ואפילו ראה המלוה שכתב כל נכסיו לבניו ולא כתב למלוה רק קרקע כל שהוא ושתק אפילו הכי לא אמרינן דמחל (טור) ואפילו אין שטר חובו יוצא מתחת ידו אם החייב מודה.
<h3>ב</h3>
צריך לעשות הדיין דרישה וחקירה בשטרות ישנים שמוציאים אותם למה לא תבעו עד עתה אם יראה לו צד רמאות כדי להוציא הדין לאמיתו.
<h3>ג</h3>
אין יורדין לנכסיו עד שיודיעוהו תחלה אם הוא כאן או במקום קרוב ואם טעה הדיין והוריד לנכסיו קודם שיודיעוהו מסלקים אותו.
<h3>ד</h3>
טען הלוה ואמר שטר זה שנתקיים בפניכם מזוייף הוא אני אביא ראייה ואבטלנו ועדים במקום פלוני והם פלוני ופלוני אם נראה לדיינים שיש ממש בדבריו קובעים לו זמן להביא עידיו ואם נראה להם שאינו בא אלא בעלילות דברים ובטענות של דופי אומרים לו שלם ואח״כ אם יש לו ראייה יחזיר ואם היה המלוה אלם פירוש תקיף תרגום חזקו ואמצו תקיפו ואלימו ושמא אינו יכול להוציא מידו מניחין על ידי שליש ומן הסתם נותנין לו זמן שלשים יום (טור) .
<h3>ה</h3>
קבעו לו זמן להביא ראייה ולבטל השטר והגיע הזמן ולא בא ממתינין לו שני וחמישי ושני לא בא כותבין עליו פתיחה ומשמתין אותו והוא בנידויו תשעים יום שלמו צ יום ולא בא ב״ד כותבים לו אדרכתא פירוש שטר שבית דין כותבים למלוה ומדריכין אותו שיפרע מחובו על נכסי הלוה על נכסיו ומתירין לו נידויו ואין כותבין אדרכתא עד ששולחים ומודיעים לו והוא שיהא קרוב לבית דין יום אחד ויש מי שאומר שני ימים ואם היה רחוק יתר על זה אין צריכין להודיעו.
<h3>ו</h3>
במה דברים אמורים כשהיה כל תשעים יום נשמט ואומר עתה אביא ראיות ואבטל השטר אבל אם אמר איני בא לבית דין מיד כותבים אדרכתא בין על הקרקעות בין על המטלטלין וכן אם ב) השטר על פקדון אין ממתינין לו צ׳ יום אלא כותבים אדרכתא על נכסיו מיד.
<h3>ז</h3>
זה שאמרנו שאם לא בא בסוף התשעים כותבין אדרכתא על הקרקעות אבל על המטלטלים אפילו אחר צ׳ יום כל זמן שהוא אומר עתה אביא ראיה ואבטל השטר אין מורידין המלוה למטלטלים שמא יאכל אותם ויביא זה ראיה ויבטל השטר ואם לא ימצא (המטלטלין) מה יטול ואפילו היה למלוה קרקע שמא תכסיף או תשתרף פירש רש״י תבור ותפחת מדמים ואע״ג דלא כתבינן אדרכתא אמטלטלי יהבינן להו ביד שליש ויהבינן זמן הראוי לב״ד אי מרע לשטרא בגור ההוא זמנא איתרע ואי לא יהבינן להו ביד מלוה.
<h3>ח</h3>
אם המלוה אלם ולא יוכל הלוה להוציא הקרקעות מידו אחר שיפסל שטרו מאחרין האדרכתא עד שיודיעו ללוה אפילו אם הוא במקום רחוק שצריך לשהות י״ב חדש לילך ולבא שיירא משם.
<h3>ט</h3>
כיצד כותבין האדרכתא אם לנכסים בני חורין הורידוהו כותבים איש פלוני נתחייב לפלוני בדין כך וכך ולא נתן לו מעצמו וכתבנו לו אדרכתא זו על שדה פלונית שלו ואחר כך שמין לו שלשה באותה שדה כנגד חובו ומכריזין עליה כפי מה שיראה עד שיפסקו המוסיפים ומורידין אותו בחובו לחלק ששמו אותו וקורעין שטר החוב אם היה שם שטר ואם לא היו לו נכסים בני חורין כותבין האדרכתא כך איש פלוני נתחייב לפלוני כך בשטר חוב שבידו ולא נתן לו חובו ולא מצינו לו נכסים בני חורין וכבר קרענו לשטר שיש לו עליו ונתננו לפלוני רשות לדרוש ולחקור ולהיות ידו נטוייה על כל הנכסים שימצאו לו וכל הקרקעות שמכר מזמן פלוני והלאה יש לו רשות לגבות חובו מהכל ואחר שכותבין אדרכתא זו הולך המלוה ומחפש אם מצא לו נכסים בני חורין שמין לו מהם מצא לו נכסים משועבדים מאחר זמן שטרו טורף מהם וקורעים שטר האדרכתא וכותבין לו שטר הטרפא כיצד כותבין איש פלוני בן פלוני זכה בדין לטרוף בדין בחוב שפלוני חייב לו שהוא כך וכך בשדה פלונית שלקח פלוני בכך וכך מזמן פלוני וכבר קרענו האדרכתא שהיתה בידו והרשינוהו לטרוף מזה בכך וכך ואחר שכותבים הטרפא לטרוף מורידין ג׳ בקיאים לאותה שדה ושמין לו ממנה כשיעור חובו מהקרן וחצי השבח ומכריזין עליה שלשים יום כדרך שמכריזין על נכסי יתומים ואחר כך משביעין את הלוה שאין לו כלום אם היה הלוה עמנו במדינה ומשביעין את הטורף בנקיטת חפץ שלא נפרע חוב זה ולא מחלו ולא מכרו לאחר ואחר כך מורידים אותו לנכסי הלוקח בשומא שלו וכותבין הורדה וכיצד כותבין אחר ששמנו לפלוני בשומא שהיתה בידו והכרזנו ל׳ יום כראוי והשבענו את זה הטורף ואת הבעל חוב הורדנוהו לשדה פלונית להיות משתמש בה כדרך שאדם משתמש בקניינו ומאימתי ג) אוכל הטורף פירות שדה זו משיפסקו ימי ההכרזה ואם יש טעות באדרכתא אינו אוכל פירות אפילו מיום ששלמו ימי ההכרזה.
<h3>י</h3>
כל אדרכתא שאין כתוב בה קרענו לשטר הלואה אינה אדרכתא וכל טירפא שאין כתוב בה קרענו לאדרכתא אינה טירפא וכל שומא שאין כתוב בה קרענו לטירפא אינה שומא.
<h3>יא</h3>
כיצד כותבין אדרכתא על נכסי יתומים יתבאר בסימן קט.
<h2>סימן צט</h2>
<h3>הק'</h3>
כיצד משביעין ללוה אם יש לו ומחרימים מי שיודע לו נכסים ואם הוא כשר או רמאי ואם נתן שלו במתנה. ובו ח׳ סעיפים
<h3>א</h3>
לא היה לו שום טענה כנגד השטר אלא שאומר שאין לו במה לפרוע אם לא נמצא ללוה כלום יתר על מה שמסדרין לו התקינו הגאונים שמשביעין את הלוה כעין של תורה בנקיטת חפץ שאין לו כלום יותר על שמסדרין לו ושלא החביא ביד אחרים ושלא נתן מתנה על מנת להחזיר וכולל בשבועה זו שכל מה שירויח וכל שיבא לידו או לרשותו מאשר תשיג ידו לא יאכיל ממנו לא לאשתו ולא לבניו ולא ילביש אותם ולא יטפל בהם ולא יתן מתנה לאדם בעולם אלא יוציא מכל אשר תשיג ידו מזון ל׳ יום וכסות י״ב חדש מזון הראוי לו וכסות הראויה לו לא אכילת הזוללים והסובאים או בני מלכים ולא מלבושי הפחות והסגנים אלא כדרכו וכל היתר על צרכו יתן לבעל חובו ראשון ראשון עד שיגבנו כל חובו.
הגה:לא נשבע להבא ליתן לו כל מה שתשיג ידו יוכל להשביע כל ל׳ יום שאין לו (טור) ומחרימין תחלה על מי שיודע לפלוני נכסים גלויים טמונים ולא יודיע לבית דין ואם יש לו בעלי חובות הרבה אין צריך לישבע שבועה זו לכל אחד ואחד אלא שבועה אחת לכולם א) ואם נראה לו ממון קודם שנשבע או (טור) אחר שנשבע שבועה זו או שהיו שטרי חובות כתובים על שמו בידו (תשובת הרשב״א) ואמר ב) של אחרים הוא או שאמר יחדתי לאחרים שאני חייב להם (תשובת הרא״ש כלל עט סימן יא) או עסק הוא בידי אין שומעין לו עד שיביא ראיה.
הגה:ג) ואע״פ שיש לו מיגו שהיה יכול להחזירם או לומר לא היו דברים מעולם אינו נאמן דהוי מגו במקום חזקה דכל שנמצא ביד אדם בחזקת שהוא שלו (המגיד פרק א׳ דמלוה) ויש חולקין בזה (תשובת הרא״ש כלל עט סימן יא וכ״מ מתשובת רשב״א שכתב ב״י ס״ס מז) מיהו אם ד) ידוע שיש לו עסקא מאחרים נאמן לומר על מעות שבידו אלו מעסק פלוני הם במיגו שהיה נותנן לו.
<h3>ב</h3>
ראובן השביע לשמעון שבועה זו כתקנת הגאונים ולא השביעו להבא ואחר כך תבעו לוי ששטרו מאוחר והשביעו להבא מה שירויח יותר על הוצאתו שיתן לו אם לא שנשבע היו חולקים וכיון שנשבע לתתו ללוי צריך לקיים שבועתו כך כתב (הטור) בשם הרא״ש ולי נראה שבית דין יכופו ללוי ליתן החצי לראובן וע״ל סימן קד סעיף א כתבתי כסברת הרא״ש.
<h3>ג</h3>
ראובן נתן חפץ לשמעון למכור ובא לוי בעל חוב של שמעון ולקחו בחובו אם ידוע בעדים שחפץ זה של ראובן צריך להחזיר לו אבל אם אינו ידוע בעדים אע״פ ששמעון מודה שהוא של ראובן אין מוציאין מלוי ואם יטעון ראובן ללוי אתה יודע שזה החפץ שלי צריך לישבע היסת ואם שמעון הוא סרסור החפצים הנמצאים בביתו שהוא רגיל למכרם אינם בחזקת שלו שימשכנם בעל חובו והסרסור או בעל החפץ נאמנים בשבועה (טור) וכן אם מצא בבית בעל חובו דברים העשויים להשאיל ולהשכיר ובא אחד ואמר שהשאילם או השכירם לו ויש לו ה) שני עדים שהיו שלו נאמן ולא יוכל בעל חובו למשכנם בחובו.
<h3>ד</h3>
מי שהוחזק שהוא עני וכשר והולך בתום והדבר גלוי וידוע לדיין ולרוב העם ובא בעל חובו להשביעו בתקנה זו והוחזק התובע שאינו מסתפק בעניות זו אלא רוצה לצערו בשבועה זו להצר לו ולביישו ברבים כדי להנקם ממנו או כדי שילך וילוה מהעכו״ם או שיקח נכסי אשתו ויתן לו עד שינצל משבועה זו אסור לדיין להשביעו שבועה זו ואם השביעו ביטל לא תעשה של תורה לא תהיה לו כנושה ולא עוד אלא ראוי לדיין לגעור בתובע ולטורדו.
הגה:ועיין בי״ד ס״ס רכג עני שקבץ ממון בשטר קבוץ אם צריך לשלם לבעל חוב.
<h3>ה</h3>
מי שהוחזק רמאי ודרכיו מקולקלים במשאו ומתנו והרי הוא אמוד שיש לו ממון וטוען שאין לו כלום והרי הוא רץ להשבע אין להשביעו.
הגה:ויש לדיין לנדותו או לכופו עד שיפע (טור ורמב״ם פ״ב דמלוה) ועיין צז סעיף טו.
<h3>ו</h3>
החייב לחברו ו) ונתן כל אשר לו לאחר להפקיע חובו לא תועיל ערמתו ויגבה בעל חוב חובו אפילו היא מלוה על פה ממקבל המתנה וישבע מקבל המתנה על דעת בית דין בלא ערמה ומרמה כמה קבל מתנה מראובן ויגבו בית דין לבעל החוב חובו מכל מה שקבל מראובן אבל אם הרויח כלום בסחורה או בריבית באותה מתנה אין בית דין מגבין לו מהריוח ז) דאפילו מקרקעי המשועבדים למלוה אם אכל לוקח או מקבל מתנה הפירות כמה שנים בא בעל חוב וגובה הקרקע כמו שהוא ואינו מוציא מידם הפירות שאכלו.
הגה:מיהו אם נראה לבית דין שלא כיונו לערמה ח) רק למתנה גמורה קנה המקבל אע״ג שהיתה כוונתו להבריח (ב״י בשם רשב״א ותוספות ואשירי ומרדכי פרק האשה שנפלו) .
<h3>ז</h3>
הכותב כל נכסיו לאחר ואחר כך לוה מאחרים ובבוא המלוה לגבות חובו מצוה להוציא שטר מתנה שקדם לשטר החוב והכל רואים שאע״פ שכתב כל נכסיו לאחרים הוא מחזיק בהם ונושא ונותן בהם ומעולם לא יצאו מרשותו ולא נתכוין אלא להבריח מבעל חוב שלא ימצאו ממה לגבות ויאכל ממון אחרים המתנה בטלה וגובה בעל חוב ממנה אע״פ שקדמה להלואה.
<h3>ח</h3>
מי שקנה קרקע והתנה בשעת הקניין שלא יהא לאשתו שעבוד כתובתה עליו או שקנה קרקע וצוה לכתוב השטר בשם אחיו כדי להפקיע ממנו שעבוד כתובתה לא הועיל כלום ואשתו גובה כתובתה מאותם קרקעו.
הגה:דכל מי שבא להפקיע תקנת חכמים בערמה ובתחבולה וכל שכן לגזול של חבירו חייבים חכמי הדור לבטל כוונתו אע״פ שאין כאן ראייה רק אומדנות המוכיחות היטב (טור בשם תשובת הרא״ש) .
<h2>סימן ק</h2>
<h3>הק'</h3>
המבקש זמן לפרעון כמה זמן נותנין לו ואם לא בא בזמנו והמסרב צווי בית דין. ובו ג סעיפים
<h3>א</h3>
לוה שאמר הריני משלם קבעו לי זמן כדי שאלוה מאחר או אמשכן או אמכור ואביא מעות קובעין לו זמן שלשים יום.
הגה:ואם נראה לדיין שלא יספיק לו ל׳ יום יוסיף לו ואם אין צריך כל כך יפחות לו (טור בשם תשובת הרי״ף) ואם אומר התובע שצריך לילך לדרכו ולא יוכל להמתין על הזמן אומרים לו שיעשה שליח שימתין עד הזמן (שם ת׳ הרא״ש כלל פא סימן ג) ואין מחייבים אותו ליתן משכון א) שאלו היו שם מטלטלים מיד היו בית דין גובים מהם ואם רצה המלוה להחרים על מי שיש לו מעות או מטלטלים ומפליג אותו בדברים הרי זה מחרים ואין מחייבים הלוה להביא ערב עד שיתן אלא אם כן נראה לדיין שיש לחוש שמא יבריח או ישמט.
הגה:ודוקא לפרעון נותנים זמן אבל אין נותנין זמן לשבועה אלא ביום הכניסה הראשון יש לו לישבע (מרדכי פרק בתרא דבבא מציעא) וכן אין נותנין זמן לשאר דברים ששעבד אדם עצמו לעשות דבר לזמן פלוני בקנס מיד שהגיע הזמן נתחייב בקנס או שיעשה מה שנתחייב (תשובת רשב״א תתקל״ג) .
<h3>ב</h3>
יש אומרים שהקובע זמן לפרעון חובו והגיע הזמן אין נותנים לו זמן אחר ויש אומרים שגם לזה נותנים זמן שלשים יום.
הגה:ואפילו בא ותבעו שלשים יום קודם הזמן מכל מקום צריכים ליתן לו שלשים מיום הזמן (מרדכי פרק הנ״ל) .
<h3>ג</h3>
שלמו השלשים יום ולא הביא ב״ד כותבין אדרכתא מיד על נכסיו ואם לא ימצאו לו נכסים אין מנדין אותו אבל אם יאמר איני רוצה לשלם כותבין אדרכתא על נכסיו ואם אין מוצאים לו נכסים מתרין בו בה״ב ואחר כך מנדין אותו ועומד (בנידויו) עד שישלם לו או עד שיטעון שאין לו כלום וישבע על זה ואם עמד בנדויו שלשים יום ולא תבעו להתיר נידויו מנדין אותו עוד שלשים יום ואם עמד בהם מחרימים אותו ומשפטי הנידוי והחרם נתבאר בטור יו״ד סימן שלד.
<h2>סימן קא</h2>
<h3>הק'</h3>
מגבין לבעל חוב מעות או מטלטלין ואם תלה מעותיו בעכו״ם ואם יש עליו חובות לעכו״ם. ובו יא סעיפים
<h3>א</h3>
בא לפרוע אם יש לו מעות צריך ליתנם לו ואינו יכול לדחותו אצל מקרקעי או מטלטלי ואם אינו ידוע לנו שיש לו מעות אין משביעין אותו ואפילו חזינן שיש לו מעות והוא אומר אינם שלי אלא של פלוני לא משבעינן ליה אבל מחרימים על כל מי שיודע שיש לו מעות והיכא דאמר אין לי מעות ונמצא שקרן תו לא מהימן בזה החוב אם אומר אין לי מעות אלא צריך למטרח ולמזבן ולהביא מעות.
הגה:וכן אם נראה לבית דין שהוא משקר ויש לו מעות ואינו רוצה לשלם כופים אותו שישלם מעות (טור) וע״ל סעיף ז ח.
<h3>ב</h3>
אם אין לו מעות אין צריך למכור כדי ליתן לו מעות אלא נותן לו ממה שיש לו ואם יש לו מטלטלים וקרקע וחפץ המלוה יותר במטלטלי מבקרקע צריך ליתן לו מטלטלים אלא שנותן לו מאיזה מטלטלים שירצה הוא ואין המלוה יכול לומר איני רוצה מטלטל זה אלא זה.
<h3>ג</h3>
אם יש לו מעות וקרקע או מעות ומטלטלין והלוה אומר לפרעו במעות אין המלוה יכול לומר איני רוצה מעות אלא קרקע או מטלטלין (וכן) אם אין שם מעות אלא קרקע ומטלטלין והלוה רוצה ליתן לו מטלטלין אין המלוה יכול לומר איני רוצה אלא קרקע.
<h3>ד</h3>
אם אין לו אלא קרקע ובא ליתנו לו ואמר המלוה איני רוצה אותו ואיני מבקש ממך עתה כלום אלא אמתין עד שיהיו לך מעות הדין עם המלוה.
הגה:וע״ל סימן עד היו מעות הלוה א) מופקדות ביד אחר מוציאין אותו ונותנין למלוה אבל אם היו בידם בהלוואה אין מוציאין מידם קודם הזמן (תשובת רשב״א אלף קכב) .
<h3>ה</h3>
אם יש ב) ללוה שטרי חובות על אחרים יכול להגבותם לו וישומו אותם כפי מה שהוא הלוה אם הוא אלם וכפי מה שהם נכסיו עידית או זבורית פירוש המשובח שבקרקע שראוי לקבוע עליו דירה תרגום נאות יעקב עדית דבית יעקב. ופירוש זיבורית החלק הגרוע שבקרקע מלשון זבורא שהוא מין מהבעלי חיים העוקצים.
הגה:ואפילו יש לו שאר מטלטלים יכול להגבות לו שטרות בשויים. (דייק מהתרומות שהביא הב״י שכתב למאן דאמר אין גובין מיירי שיש נכסים אחרים ממילא למאן דאמר גובין מיירי נמי בכהאי גוונא) .
<h3>ו</h3>
יש אומרים ג) דבמוכר סחורה ד) אינו מורידו לשומא כלל אלא שנותן לו מעות כמו שהתנה ומאותו מטבע שהתנה.
<h3>ז</h3>
ה) אם יש מעות ללוה ותולה אותם בעכו״ם והמלוה חושש שהם שלו מחרימין על כל מי שיודע שיש לו ממון או מעות ויש אומרים שאם הלוה אמוד אין שומעין לו וכופין אותו ליתן מעות.
<h3>ח</h3>
אם נודע שהממון שלו ותלה אותם בעכו״ם ואינו יכול ליתן לו כי העכו״ם מעכב כופין למכור קרקע וליתן לבעל חוב מעות וכן אם הדבר ידוע שיש לעכו״ם ערעור על נכסי הלוה וירא המלוה ליטול קרקע מיראת ערעורו של עכו״ם צריך הלוה לטרוח ולמכור וליתן המעות.
<h3>ט</h3>
כל מה שיתן לו מקרקעי או מטלטלין ישומו לו כפי מה שיוכל למכרם מיד אפילו בביתו לפי השעה ולפי הזמן ולא שיצטרך לחזר למוכרו בעיירות ובשוקים או לעכבו עד שימצאו לו קונים או שיתייקר דאם כן נעלת דלת בפני לווים.
<h3>י</h3>
מגבין למלוה כל המטלטלים שימצאו ללוה ואם לא הספיקו המטלטלים מגבים לו קרקע אחר שיחרימו על כל מי שיש לו מטלטלים או על כל מי שיודע שיש לו מטלטלים ואינו מביאם לבית דין וכן עיקר ו) ודלא כיש אומרים שצריך לישבע על זה (הרשב״א) וגובים כל הקרקע שיש לו אפילו הוא משועבד לכתובת אשה או לבעל חוב שקדם מגבים לזה מיד ואם יבא ראשון ויטרוף יטרוף.
<h3>יא</h3>
היו לו מטלטלין או קרקע ויש עליו חובות לעכו״ם ואומר הרי כל נכסי משועבדים לעכו״ם ואם יטלו אותם ישראל יבואו העכו״ם ויאסרו אותי ואהיה בשביה אין שומעין לו אלא יגבה הישראל חובו ואם יאסרוהו העכו״ם הרי כל ישראל מצווים לפדותו.
<h2>סימן קב</h2>
<h3>הק'</h3>
מאיזה קרקע מגבין החוב לבעל החוב. ובו ה סעיפים
<h3>א</h3>
בא המלוה לגבות קרקע מגבין לו מן הבינונית שבנכסי הלוה דבשלו הם שמין.
<h3>ב</h3>
היו לו שלשה או ארבע שדות בינונית לא יוכל לומר תן לי משדה פלונית שהיא חביבה עלי אלא ברשות הלוה הוא ליתן לו מאיזה שירצה אם חפץ המלוה בזיבורית ואומר לו תן לי זבורית טפי פורתא שומעין לו ונוטלה בזולא דהשתא ולא ביוקרא דלקמיה.
הגה:ויש אומרים דאין כופין אותו ליתן לו זיבורית אלא אם רוצה ליתן לו ביוקרא דלקמיה כופין אותו ליתן לו בזולא דהשתא. (טור בשם הרא״ש) .
<h3>ג</h3>
אם אומר המלוה תן לי עידית בציר פורתא פירוש מעט פחות אין כופין אותו ליתנה לו אפילו ביוקרא דלקמיה אם אין ללוה אלא עידית אינו יכול למכרם ולקנות בינונית להגבות לבעל חובו אלא מגבין לו מהעידית ואפילו יש לו עידית במקומו ובינונית במקום אחר אינו יכול לומר לו שיטול מהבינונית שיש לו במקום אחר אלא צריך ליתן לו מעידית שבמקום הבעל חוב.
<h3>ד</h3>
אין לו אלא עידית או בינונית או זיבורית יקחנה כמו שהיא אם יש לו עידית ובינונית יתן לו בינונית יש לו עידית וזבורית לא יתן לו אלא זיבורית יש לו זיבורית ובינונית אם היה לו עידית א) בשעה שלוה ומכרה צריך ליתן לו בינונית ואם לאו יתן לו זבורית.
<h3>ה</h3>
היה לו עידית בינונית וזבורית והתנה עמו לפרוע מהעידית והיתה לו עידי עידית ונפסדת וקיימא עידית במקום עידי עידית אינו פורעו אלא מהבינונית.
<h2>סימן קג</h2>
<h3>הק'</h3>
שמין קרקע של לוה ואם טעו בשומא ושומא הדרה לעולם. ובו יא סעיפים
<h3>א</h3>
כששמין הג׳ שמאין קרקע הלוה אין שמין אלא כפי הזמן וכפי השעה שנמכרים הקרקעות או באותו מקום.
הגה:ואם אין הקרקע מגיע לו כולה כגון שאין לו בחוב אלא מנה והקרקע ביחד נישומת בחמש מאות זהובים אין אומרים לו תן חמישית הקרקע אלא שמין כמה שיכול למכור מזאת הקרקע או הבית בק׳ זהובים ונותנין למלוה כללו של דבר אין שמין לו אלא דבר שיוכל למכור מיד ולגבות חובו ואין חוששין להפסד הלוה (תשובת הרא״ש כלל כ סימן ט וע״ל סעיף ה) ואחר כך מכריזין עליה כפי מה שיראו עד שיפסקו המוסיפים ואם קרקע זה היה טורף המלוה מהלקוחות צריכים להכריז עליה שלשים יום כדרך שמכריזין על נכסי יתומים (וע״ל ר״ס קט) ובאים הלוקחים וקוצבים דמים כרצונם אם מצאו בה בשומת בית דין או יתר לוקחים הדמים ונותנים אותן למלוה ואם רצה המלוה לקחתה באותו סך הוא קודם ואם לא מצאו בה כדי שומתן מחליטים אותה למלוה בכדי שומתן.
הגה:ויש חולקין וסבירא להו דהוא הדין אם בא לגבות מבני חרי כיון שנמכר שלא מדעתו בבית דין צריך שומא והכרזה כמו בשל יתומים (טור וב״י בשם התרומות) .
<h3>ב</h3>
שלשה שירדו לשום אחד אומר במנה ושנים אומרים במאתים או אחד אומר בק״ק ושנים אומרים במנה בטל יחיד במיעוטו אחד אומר במנה ואחד אומר בשמנים ואחד אומר בק״כ נידון בק׳ מפני שאנו ממצעים מה שיש בין המועט למרובה ומוסיפין על המועט המחצית וגורעין מהמרובה המחצית וכיון שבין האומר שמנים לאומר ק״כ יש ארבעים כשאתה מוסיף על המועט המחצית וגורעין מהמרובה המחצית נמצא שהוא נידון במאה ולפי זה אם אחד אומר במנה ואחד אומר בתשעים ואחד אומר בק״ל נידון בק״י ועל דרך זו שמין ביניהם לעולם.
<h3>ג</h3>
שמוה שלשה ואומר המלוה ישומו אותה שלשה אחרים הבקיאים יותר בשומא אין שומעין לו.
הגה:ויכולין אלו שלשה השמאים להיות קרובים זה לזה (כ״כ הר״י בן הרא״ש) .
<h3>ד</h3>
בית דין ששמו לטורף בנכסי לוקח וטעו בכל שהוא מכרן בטל אפילו הכריזו אבל אם היו נכסים בני חורין וטעו בשומא דינם כבית דין שמכרו נכסי יתומים וטעו שיתבאר בסימן קט.
<h3>ה</h3>
אם החוב דבר מועט שלא יגיע למלוה בחובו חלק ראוי לפי מה שהוא קרקע בית או שדה או כרם כשיעור שיתבאר בסימן קעא ואומר המלוה ללוה או מכור לי מהנשאר לך כדי שיגיע לי שיעור הראוי לי או פרע לי מעותי הדין עמו א) ואם אין המלוה רוצה לקנות יותר מכדי חובו ואומר פרע לי מעותי מאחר שמה שהוא כדי חובי אין בו שיעור הראוי הדין עמו וכופין את הלוה למכור הקרקע או למשכנו ויפרע לזה מעותיו.
הגה:ואין חוששין להפסד הלוה ואין מרחמים בדין לומר כיצד נוציא הלוה מביתו משום דבר מועט (תשובת רשב״א אלף קמג) אם היה הדבר בהפך שלא נשאר ללוה כשיעור אינו ב) יכול לכוף למלוה שיקחנו במעות אם היה טורף מלוה קרקע מהלוקח וכשיגבה חובו לא נשאר ללוקח כשיעור יכול לכופו שיקחנו ממנו במעות.
<h3>ו</h3>
קרקע שעשו בית דין שומא והכרזה להוריד בו המלוה ואירע שנשתהה זמן שלא הורידוהו בו כל זמן שלא החליטו בית דין הקרקע למלוה אי אייקר או זילי ברשותה דלוה קאי וצריך לעשות שומא אחרת והכרזה אחריו אם ירד המלוה לנכסי לוה והחזיק בהם או מכרן בלא בית דין אינו כלום אפילו היתה משכונה בידו או אפותיקי מפורש כיון שיכול לשלם לו מעות ולסלקו ג) ויש אומרים שאם עבר הזמן שקבע לו לפרוע או ףשהיא משכונה מוחזקת ביד המלוה יכול למכרה.
<h3>ז</h3>
ד) מקום שנהגו לכתוב בשטרות שיוכל לירד לנכסי הלוה ולמכור בלא שומא והכרזה אם נהגו שלא לירד ולמכור כי אם בשומא והכרזה אין לירד ולמכור זולתם.
<h3>ח</h3>
אם ירד מלוה לנכסי לוה בלא רשות בית דין אינו כלום וכל הפירות שאכל מנכין לו מחובו.
<h3>ט</h3>
ה) בית דין ששמו קרקע לבעל חוב אבל שומת מטלטלין לא הדרא (טור) בין בנכסי לוה בין במשועבדים שביד הלוקח ולאחר זמן השיגה ידו של לוה או של נטרף או של יורשיהם והביאו לבעל חובו מעותיו מסלקין אותו מאותה קרקע אפילו שהתה ביד הבעל חוב כמה שנים.
הגה:ויש אומרים דלוקח לא יוכל לסלק לבעל חוב לאחר שגבה את הקרקע דשומא לא הדרא אלא לבעליו כשגבה ממנו בני חורין אבל לא ללוקח (טור בשם הרא״ש פרק מי שהיה נשוי) . ואם המלוה סתר ובנה ולא השביח הקרקע בכך ו) אינו נוטל הוצאתו ואם השביח מחמת הוצאה נשבע ונוטל כדין היורד ברשות ואם השביח מאליו כגון שנתייקר אינו נותן אלא דמי חובו בלבד.
הגה:ויש אומרים דאם הוציא עליו והשביחה לא הדרא כלל ואם נתייקרה לא הדרא אלא כשעת היוקר (טור בשם הרא״ש פ״ה המפקי׳) ואם הוזל לא הפסיד המלוה ואם רוצים לסלקו צריך לתת לו כל דמי חובו ואם קנו מידו שלא לסלקו שוב אינם יכולים לסלקו.
הגה:הגבה הלוה למלוה עצמו מרצונו בלא בית דין לא מהדרינן ליה (טור) .
<h3>י</h3>
קרקע ששמו אותה לבעל חוב ואחר כך שמוה בית דין לבעל חוב של זה המלוה הרי זו חוזרת ולא יהא כחו גדול מכח בעל חוב הראשון ומיהו בזה יפה כחו שאם שמוה לראשון במאה ושמוה לשני בק״ק או אם שמוה לראשון בק״ק ולשני במאה לעולם לא יחזירנה אלא בק״ק קרקע ששמו לבעל חוב ומכרה הבעל חוב או נתנה במתנה או ששמוה לבעל חוב מדעתו או שמת והורישה אינה חוזרת.
הגה:וי״א דאם מת והורישה חוזרת אם אין כאן אלא יורש אחד ז) אבל אם היו כאן יורשין הרבה וחלקו ונפל לאחד בחלקו שוב אינה חוזרת (טור בשם הרא״ש) שמו קרקע לאשה ונשאת או ששמו ממנה ונשאת ח) בעל בנכסי אשתו כלוקח הוא ולא מחזיר ולא מחזירין לו וי״א ט) דוקא כשמתה האשה (טור וב״י בשם רש״י והרא״ש) .
<h3>יא</h3>
היתה השומא בטעות כגון שומר חנם שפשע וחייבוהו לשלם ושמו קרקע שלו ואחר כך נמצא שהפקדון היה ברשותו או שנאבד ומצאו לא הויא שומא והדרא אפילו מכרה הראשון או הורישה והוא הדין אם שמוה לבעל חוב בחובו ואחר כך נודע שהיו ללוה מעות מצויים דהוי שומא בטעות ואם ירצה המלוה יכוף ללוה שיקחנה ויתן לו מעותיו אבל אם העשיר אחר כך אינו יכול לכופו שיחזור ויקחנה.
<h2>סימן קד</h2>
<h3>הק'</h3>
דין בעל חוב מאוחר שקדם וגבה מקרקע או מטלטלי ומלוה על פה מוקדמת קודמת למלוה בשטר. ובו טז סעיפים
<h3>א</h3>
מי שיש עליו בעלי חובות הרבה כל מי שקדם זמן קנין של שטרו א) קודם הוא לגבות בין קרקע בין מטלטלים אפילו אם הגיע זמן פרעון של המאוחר קודם בין מלוה עצמו בין מלקוחות ואם קדם המאוחר וגבה קרקע אפילו הגבו לו בפני המוקדם ושתק מוציאין מידו.
הגה:מיהו כשבא לגבות גובין לו וכשיבא זמן הראשון לגבות יטרוף ממנו ודוקא כשבא לגבות מקרקע ב) אבל כשבא לגבות מטלטלין יוכל בעל החוב הראשון לטעון שלא להגבותם פן יבריחום או יפסידום ועוד דאם יגבם המאוחר שוב לא יוכל המוקדם להוציא ממנו אבל אם הלוה עצמו נותנם לו י״א דאין בעל חוב המוקדם יכול למחות (תשובת רשב״א אלף קי״א) וכל זה במלוה בשטר ג) אבל מלוה על פה אם קדם המאוחר וגבה מה שגבה גבה (ר״ן פרק מי שהיה נשוי) .
אלא אם כן גבה בעל חוב מאוחר בינונית ד) והניח זבורית לבעל חוב מוקדם דאז מה שגבה גבה ואם מכרם קודם שהספיק הראשון להוציאה מידו אין המוקדם חוזר עליו אפילו אם המעות עדיין בידו אלא חוזר על הלקוחות ששעבודו בידם ואם מכרם לעכו״ם שאינו יכול להוציאם מידו חייב לשלם לו אפילו אין המעות בידו מדינא דגרמי וכן אם הניח בעל חוב מאוחר מטלטלין לבעל חוב מוקדם מה שגבה גבה.
הגה:ה) יש אומרים דבדבר שאינו עתה בעולם ועתיד לבא אחר כך לא שייך ביה דין קדימה ואם קודם שבא הדבר לעולם נשבע לתת אותו לבעל חוב מאוחר צריך לקיים שבועתו (תשובות חזה התנופה) וע״ל סימן צט סעיף ב.
<h3>ב</h3>
בעל חוב שגבה חובו מבתי שמעון בכתב שלטון העיר שעשו הכרזה יום א׳ אחר כך בא בעל חוב המוקדם להוציא ממנו וטוען המאוחר כיון שלא ערערת בשעת הכרזה הפסדת בכך אם היה הכרוז יוצא כל מי שיש לו זכות ושעבוד על קרקע זה יבא ויערער וכל מי שלא יערער יבטלו זכיותיו אם נהגו כן דינא דמלכותא הוא ובטלו זכיותיו.
הגה:ו) והוא הדין אם היו הבעלי חוב חלוקים וצוו להשכין או לעקל נכסי הלוה ולא ידענו מי הקודם והשוטר מעיד כדברי האחד נאמן מכח דינא דמלכותא אם המנהג כן (ב״י בשם תשובות שבסוף חזה התנופה) וכן אם האחד גבה והשני טוען עליו שגבה שלא כדין ושלא היה חייב לו הואיל וגובה ע״פ דינא דמלכותא מה שגבה גבה. (תשובת הרשב״א סימן תתקמו) .
אבל אם בסתם הכריזו כל מי שיש לו זכות יבא ויערער לא בטלו זכיותיו בשביל שלא ערער.
הגה:ואם הכריזו שכל מי שלא יבא יאבד זכיותיו ואחד טען שלא שמע ההכרזה מהני טענה שלו ולא אמרינן חברא חברא אית ליה (תשובת רשב״א סימן תתצג) .
<h3>ג</h3>
במטלטלין וכן עבדים אין בהם דין קדימה לענין שאם קדם המאוחר וגבה אין מוציאין מידו ולא עוד אלא שאם עמד הראשון ותפסם הבעל חוב המאוחר שקדם וגבה מוציא אותם בבית דין מידו ז) מיהו אם תפס שטרות אפילו המוקדם לא הוי כתפס הממון ויחלוקו (רבנו ירוחם נתיב כו חלק ג) .
<h3>ד</h3>
ח) לא מקרי גבייה אלא אם כן שמו בית דין המטלטלין ונתנום בידו אבל אם סגרו בית דין חנותו של לוה בעד בעל חוב מאוחר אין זו גבייה ובעל חוב המוקדם גובה מאותם המטלטלים.
הגה:בית דין שעקלו מעות של ראובן שביד שמעון מכח שחייב ללוי ושמעון עבר ונתנן לראובן (ע״ל סימן פו סעיף ה) .
<h3>ה</h3>
שעבד לו מטלטלי אגב מקרקעי דינם כמקרקעי ואם קדם המאוחר וגבה מוציאין מידו והוא שנתברר בעדים שמטלטלים אלו היו בידו קודם שלוה (משניהן) אבל אם לא נתברר כן בעדים מחזיקים להו כלוה ולוה וקנה דק״ל דיחלוקו ואם קדם השני וגבה זכה ואם קדם המאוחר וגבה מעות אין מוציאין מידו שהרי מטבע אין סימן שיוכלו העדים להעיד על אלו המעות שראו אותם עצמם ביד הלוה והוה להו כמו לוה ולוה באגב וקנה וחזר וקנה שזכה התופס בין אם הוא ראשון או אחרון ואם אפשר הדבר להתברר בעדים זכה הראשון והכל לפי ראות עיני הדיין.
<h3>ו</h3>
ט) הא דבמקרקעי שייך קדימה דווקא כשהיו בידו קודם שלוה אבל אם קנאם אחר שלוה מבעלי חוב הרבה אעפ״י ששעבד לכל אחד מהם מה שעתיד לקנות אין בהם דין קדימה אלא כולם שוים י) וכל הקודם וגבה זכה אפילו הוא אחרון.
<h3>ז</h3>
לוה יא) וכתב לו מה שאני עתיד לקנות משועבד לך ואחר כך קנה שדה וחזר ולוה מאחר השדה משועבד לראשון והוא קודם לגבות וכן אפילו היו מאה.
<h3>ח</h3>
היו עליו בעלי חובות הרבה כולם ביום אחד או בשעה אחת במקום שכותבין שעות אין בהם דין קדימה וכל יב) הקודם לגבות יג) זכה בין מקרקע בין מטלטלי.
<h3>ט</h3>
אם בית דין מכרו קרקע של זה להגבות לבעל חוב מוקדם אין בעל חוב מאוחר יכול לטרוף אבל אם הלוה מכרו כדי לפרעו לבעל חוב מוקדם בעל חוב מאוחר טורף מהלוקח.
<h3>י</h3>
שטרות שזמן כולם יום א׳ שעה אחת במקום שכותבין שעות ובאו כולם ביחד לגבות וכן בעלי חובות שכל אחד מהם קודם לזמן חבירו שבאו לגבות מטלטלים שהרי אין בהם דין קדימה או שבאו לגבות מקרקע שקנה הלוה לאחר שלוה מהאחרון שבהם ואין בנכסים כדי שיגבה כל אחד מהם חובו מחלקים ביניהם כיצד חולקים אם כשיתחלק הממון הנמצא על מניינם יגיע לפחות שבהם כשיעור חובו (או פחות חולקים לפי מנינם בשוה ואם יגיע לפחות שבהם יותר על חובו חולקים מכל הממון ביניהם כדי שיגיע לפחות שבהם כשיעור חובו) וחוזרים הנשארים מבעלי חובות וחולקים היתר ביניהם כדרך הזאת כיצד היו שלשה חובות של זה ק׳ ושל זה ק״ק ושל זה ש׳ אם היה כל הנמצא שם ש׳ יד) נוטלים מאה מאה וכן אם נמצא שם פחות מש׳ חולקים בשוה נמצא שם יתר על ש׳ חולקים ש׳ בשוה ויסתלק בעל הק׳ ושאר הממון חולקים אותם השנים על אותו הדרך כיצד נמצאו שם ת״ק או פחות חולקים ש׳ בשוה ויסתלק האחד וחוזרים וחולקים הק״ק או הפחות בשוה ויסתלק השני נמצא של ת״ר חולקים ש׳ בשוה ויסתלק בעל המנה וחוזרים וחולקים הק״ק בין השנים ויסתלק הק״ק ונותנים הק׳ הנשארים לבעל הש׳ ונמצא בידו ש׳ ועל דרך זו חולקים אפילו הם מאה כשיבוא לגבות כאחד.
<h3>יא</h3>
בכל מקום שאנו אומרים בזה יחלוקו או שזכה הראשון הזוכה בנכסים ישבע תחלה שעדיין לא נפרע מחובו ואפילו אם יש נאמנות בשטרו.
<h3>יב</h3>
מי שהוציא ב׳ שטרי חובות על אחד שנעשו ביום אחד מסכום אחד הרי זה גובה שניהם ואין אומרים שניהם (נעשו) על הלואה אחת.
<h3>יג</h3>
מלוה בשטר ומלוה על פה מוקדמת מלוה על פה קודמת לגבות מבני חרי כיון שעדים מעידים שקדמה.
<h3>יד</h3>
מלוה שלא מצא נכסים ללוה להפרע מהם חובו אלא מה שניתן לו על תנאי שאמר לו ואחריך לפלוני ובא לבית דין ליפרע מנכסים אלו אע״פ שהראשון קיים אין בית דין מגבין אותו מגוף הנכסים אלא מהפירות בלבד מת הראשון ובא בעל חוב לגבות מנכסים אלו אין מגבין לו כלום אפילו עשאן אפותיקי אלא הרי הם של ב.
<h3>טו</h3>
שנים שהלוו לעכו״ם בזה אחר זה ואין בנכסי העכו״ם כדי לזה ולזה וכשבא ראובן המוקדם לגבות שטרו קרן ורבית טען שמעון רבית שעלה מזמן השטר לא תגבה עד שאגבה קרן חובי לפי שלא חל חוב הריבית מזמן השטר אלא בכל יום הוא מתרבה אין בדברי שמעון כלום.
<h3>טז</h3>
לוה שאין לו ממה לפרוע ונפל הבית עליו ועל מורישיו ובני הלוה אומרים אבינו מת ראשון וירש את מורישו בקבר והורישו לנו ואין לבעל חוב ליטול כלום ממנו שהרי אין טו) בעל חוב נוטל בראוי (טור) והמלוה אומר המוריש מת ראשון ונמצא שזכה הלוה בנכסים מחיים ובעל חוב גובה מהיורשים הדין עם היורשים.
<h2>סימן קה</h2>
<h3>הק'</h3>
דין התופס לבעל חוב במקום שחב לאחרים ונפקד שתפס הפקדון בשביל הבעל חוב. ובו ו סעיפים
<h3>א</h3>
הלוה שחייב לשנים או יותר ואין לו כדי לפרוע לכולם וקדם אדם אחד ותפס מהמטלטלים של לוה כדי לזכות לאחד מבעלי חובות לא זכה שכל התופס לבעל חוב במקום שיש עליו חוב לאחרים לא קנה א) ואפילו עשאו שליח וכתב לו הרשאה אבל אפוטרופוס קנה דיד בעלים הוא.
<h3>ב</h3>
אם הלוה חייב גם לתופס זכה בתפיסתו ב) מגו דאי בעי זכי לנפשיה זכי לחבריה.
<h3>ג</h3>
ג) אם הלוה אמר לאדם אחד זכה בחפץ זה לפלוני או תן מנה זה לפלוני זכה לו ואפילו אין הזוכה מכיר לאותו פלוני ואין אחד מבעלי חובות יכולים לגבות מאלו שכבר זכה בהם אחר.
<h3>ד</h3>
אם אין עליו חוב לאחרים זכה התופס לבעל חוב ודוקא במקום דאיכא פסידא לבעל חוב כגון שהוא גברא דמפסיד נכסי או שהעני וירד מנכסיו ואפילו תוך זמן מהניא תפיסה אם אין לו נכסים אחרים ויפסיד הלוה אי לאו הך תפיסה ודוקא דנקיט בעל חוב שטרא בידיה דיכול השתא לקיימו. אבל אי לית ליה ראייה והלוה מכחיש מהדרי ממונא למריה ולא מצי למימר קבעו לי זמן דמייתינא ראייה.
<h3>ה</h3>
ד) התופס לבעל חוב במקום שאינו חב לאחרים חייב באחריותו ויש אומרים דאינו חייב באחריותו (טור בשם הרא״ש) אם יאמר הלוה לתופס קבל עליך אחריות בפירוש או החזיר לי מה שתפסת דלא מהימנת לי שומעין לו.
<h3>ו</h3>
ה) נפקד שתפס בפקדון לתפסו לבעל חוב במקום שאינו חב לאחרים מועיל לו תפיסתו לענין זה שאם מת המפקיד אינו נעשה מטלטלין אצל בניו ושביעית אינו משמטתו ואם נתנו באגב פירוש אגב קרקע או בקנין סודר או במתנת שכיב מרע לאחר אינו נתון ומכל מקום אם אין בעל חוב כאן אין הנפקד יכול לעכב הפקדון בשבילו ואפילו אם הלוה מודה שהדין נותן בכל פקדון להחזירו למי שהפקידו אצלו ואם יש לאחרים זכות בו הרי הדין ביניהם ואם מסרו הנפקד ליד מלוה פטור ואפילו אם היה שומר שכר דהא אף אם היה מחזירו למפקיד הוא היה צריך לשלם למלוה.
<h2>סימן קו</h2>
<h3>הק'</h3>
דין הבא לפרע שלא בפני בעל חובו. ובו ג סעיפים
<h3>א</h3>
מלוה שבא ליפרע בשטר מקויים שבידו שלא בפני לוה אם יכולים בית דין לשלוח לו ולהודיעו עד שיעמוד עמו בדין שולחים ומודיעין לו אם הוא בכדי שילך השליח ויחזור תוך שלשים יום והמלוה יתן שכר השליחות ויגבנו נוסף על חובו ואם הוא במקום שאין השליח יכול לילך ולחזור תוך שלשים יום מגבין לו חובו מיד אחר שישבע המלוה ויטול בין מהמקרקעי בין מהמטלטלים ואין חוששין לשובר ואם כתוב בשטר נאמנות בפירוש שאפילו יפרע שלא בפניו או שכתוב בו נאמנות עליו ועל באי כחו אינו צריך לישבע.
הגה:יש אומרים א) דאין גובין שלא בפניו רק מלוה עצמו אבל לא מיורשיו אלא צריך לילך אחריהם (ריב״ש ס׳ שכג) וע״ל סימן עג סעיף י וסימן יד סעיף א.
<h3>ב</h3>
שלשה ראיות צריך להביא לבית דין ואחר כך יפרע שלא בפניו ב) ראשונה לקיים שטר שבידו שניה שבעל חובו במדינה אחרת רחוק יותר מכדי שילך השליח ויחזור תוך שלשים יום שלישית שאלו הנכסים בחזקת פלוני הלוה הם.
<h3>ג</h3>
הבא ליפרע שלא בפני לוה כשם שבית דין יכולים לפורעו מנכסיו שלא בפניו כך הם יכולים למשכן לבעל חוב קרקע בחובו שזה יותר טוב לו.