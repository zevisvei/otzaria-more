<h1>הלכות אבידה ומציאה</h1>

<h2>סימן רנט</h2>
<h3>הק'</h3>
השבת אבידה מאיזה מקום חייב להשיבה. ובו ט סעיפים
<h3>א</h3>
הרואה אבידת ישראל חייב לטפל בה להשיבה לבעליה שנאמר השב תשיבם (דברים כב, א) ואם נטלם על מנת לגזלה ועדיין לא נתייאשו הבעלים ממנה, עובר משום השב תשיבם לאחיך (דברים שם) ומשום לא תגזול (ויקרא יט, יג) ומשום לא תוכל להתעלם (דברים כב, ג) , א) ואפילו אם יחזירנה אחר כך כבר עבר על לא תוכל להתעלם. נטלה לפני יאוש על דעת להחזירה ולאחר ייאוש נתכוון לגזלה אינו עובר אלא משום השב תשיבם. המתין עד אחר יאוש ונטלה אינו עובר אלא משום לא תוכל להתעלם.
<h3>ב</h3>
במה דברים אמורים: במקום שהוא חייב להשיב משם, ובמקום שראוי להסתפק באבידה ושתהא בענין שמוכח שהיא אבידה, ושלא תהיה מדעת, ושיהיה בה שוה פרוטה, ב) ושיש סימן בגופה או במקומה, ושהיה מטפל בה אם היתה שלו, ושתהיה של מי שחייב להשיב אבידתו, אבל אם חסר אחד מכל אלו אינו חייב להשיב אבידתו.
<h3>ג</h3>
כיצד: המוציא מציאה במקום שישראל מצוים שם חייב להכריז שלא נתייאשו הבעלים, ואפילו העיר מחצה עכו״ם ומחצה ישראל, או אפילו רובה עכו״ם והוא מצאה במקום שרוב העוברים שם ישראל חייב להחזיר. אבל אם רוב העיר עכו״ם, או אפילו רובה ישראל ומצאה במקום שרוב העוברים שם עכו״ם, אינו חייב אפילו אם ידע שמישראל נפלה ויש בה סימן שודאי נתייאשו הבעלים, וכגון שהוא מדברים שיש לתלות שידע מיד בנפילתו וכמו שיתבאר.
הגה:ועיין לעיל סימן רסב ס״ג, ויש אומרים דאם אבד ספרים לא מייאש מינייהו אפילו במקום שרובה עכו״ם (הגהות מרדכי דב״מ תכ״ז) .
<h3>ד</h3>
לפיכך המוציא חביות של יין בעיר שרובה עכו״ם יינה אסור בהנאה והקנקן מותר, ואם בא ישראל ונתן בה סימן אז ודאי של ישראל היא ונתייאשו ממנה, ומותרת למוצאה בשתייה אם היא סתומה (ועי׳ בי״ד סימן קכט מדין זה) .
<h3>ה</h3>
אע״פ שמן הדין במקום שרוב עכו״ם מצויים אפילו נתן ישראל בה סימן אינו חייב להחזיר, טוב וישר לעשות לפנים משורת הדין להחזיר לישראל שנתן בה סימן. ואם הוא עני ובעל אבידה עשיר אין צריך לעשות לפנים משורת הדין.
<h3>ו</h3>
מקום שרובן עכו״ם ורוב טבחים ישראל, בהמה או עוף הנמצא שם שחוט מותר והוא של מוצאו. ואם עוף חטף בשר והשליכו למקום אחר, אפילו אם רוב ישראל היא של מוצאו שודאי נתיאשו בעליו.
<h3>ז</h3>
המציל מהארי והדוב וזוטו של ים פירוש: לשון ים החוזר לאחוריו עשרה או טו פרסאות ושוטף כל מה שמוצא בדרך חזרתו וכן עושה בכל יום ושלוליתו של נהר פירוש: כשהנהר גדל ויוצא על גדותיו ופושט (רש״י) , הרי אלו שלו אפילו הבעל עומד וצווח מכל מקום טוב וישר להחזיר כמו שנתבאר סעיף ה, ואע״ג דמדינא אין חייבין להחזיר באבידות אלו, אם גזר המלך או ב״ד חייב להחזיר מכח דינא דמלכותא ג) או הפקר בית דין הפקר, ולכן פסקו ז״ל בספינה שטבעה בים שגזר המושל גם הקהלות שכל מי שקונה מן העכו״ם שהצילו מן האבידה ההוא שיחזיר לבעליו, שצריכין להשיב ואין לו מן הבעלים אלא מה שנתן (מרדכי ריש פרק אלו מציאות) . ואם יש מכשולות בנהר שעל ידי כן דבר הצף בו עומד שם, אם הוא דבר שיש בו סימן מסתמא לא הוי יאוש.
הגה:ואם הוא דבר שאין בו סימן, אם הבעלים יכולים להציל והן רודפין אחר האבידה, או שאינו שם שאילו היו שם אפשר שהיו מצילין, לא זכה בהן המוצא (טור) . אבל אם הוא דבר שאינו יכול להציל מיד והוא עומד ואינו רודף אחריו, ודאי מייאש. וסתמא הוי יאוש (תוס׳ ומרדכי פרק הנ״ל) . אווזין ותרנגולין שברחו מבעליהן, הוי הפקר וכל המחזיק בהן זכה בהן, ודוקא שאי אפשר לבעליהן להחזיר (ר״ן ר״פ שלוח הקן) .
<h3>ח</h3>
נהר שעושים בו סכר לצוד בו דגים ופועלים ישראלים רגילים לעשותו ולתקנו כשמתקלקל, המוצא בו מציאה חייב להכריז.
הגה:וכן מקום ששומרים שם עכו״ם בקבע, אע״פ שרוב הנכנסים ויוצאים ישראלים אינו חייב להכריז (נ״י פרק אלו מציאות) .
<h3>ט</h3>
אבידת קרקע גם כן חייב להשיב, שאם ראה מים באים לשטוף שדה חבירו חייב לגדור בפניהם כדי להציל.
<h2>סימן רס</h2>
<h3>הק'</h3>
המוצא דבר שמוכח שהונח שם. ובו יא סעיפים
<h3>א</h3>
המוצא בגל או בכותל ישן שאין זוכרים מי בנאו, ולא היה מימות עולם בחזקת זה שדר בו עתה ובחזקת אבותיו, הרי הוא של מוצאה, והוא שהעלה חלודה שאני אומר של עכו״ם הקדמונים הוא, והוא שימצאנה מטה מטה כדרך כל המטמוניות הישנים. אבל אם מראים הדברים שהם מטמון חדש, אפילו נסתפק לו הדבר הרי זה לא יגע בהם שמא מונחים הם שם. וכותל חדש דהיינו שידוע שאבותיו של זה שהוא דר שם בנאוהו ולא יצא מרשותם. מציאה הנמצאת בו מחציו לחוץ הוא של מוצאו אפילו יש בו סימן, והוא שהעלה חלודה שודאי נתייאשו בעליו ממנו כיון שארך לו שם הימים. מחציו ולפנים, של בעל הבית אפילו אם העלה חלודה. ואם הוא ממלא כל הכותל חולקים, אפילו אם כל הכותל משופע, ולא אמרינן ממקום הגבוה הוא ונתגלגל למקום השפל.
<h3>ב</h3>
במה דברים אמורים: במוכין או בנסכא שאין הוכחה מאיזה מקום בא לשם, אבל סכין או כיס הוא מוכיח על עצמו מאיזה מקום בא, שאם יד הסכין ורצועת הכיס לצד חוץ, ודאי מחוץ בא שם והיא של מוצאו ואפילו מחציו ולפנים, ואם הם לצד פנים הם של בעל הבית אפילו מחציו ולחוץ.
<h3>ג</h3>
במה דברים אמורים שמחציו ולפנים של בעל הבית, כשהוא טוען שהוא שלו או שהיה יורש שאנו טוענין לו שמא של אביו היה, אבל אם הודה שהם מציאה הרי היא של מוצאה. לפיכך: אם היה משכיר לאחרים הרי הם של שוכר אחרון, ואם השכירו לג׳ עכו״ם כאחת הרי עשאו פונדק וכל הנמצא בו אפילו בתוך הבית הרי הוא של מוצאו, מפני שאין אחר יכול לטעון שהם שלו או שהוא טמון שהרי עשאו פונדק.
<h3>ד</h3>
ראובן הדר עם שמעון בביתו ומעלה לו שכר, אם צבי שבור או גוזלות שלא פרחו נכנסו לתוך הבית זכו בהם שניהם, א) דהוו כשנים השותפין בחצר (טור) . אבל אם קנה אחד מהם בו מציאה מגנב אין לחבירו זכות בה.
<h3>ה</h3>
המוצא מעות בחנות: אם היו בין תיבה לחנוני הרי הם של בעל החנות, ואם מצאם על התיבה ואין צריך לומר מתיבה ולחוץ הרי הם של מוצאם, ואפילו יש בה סימן. ויש אומרים דעל התיבה של חנוני הם (הכל בטור ונ״י) . מצא מעות בחנות השולחני בין כסא לשולחני הרי אלו של שולחני, מצאו על הכסא לפני השולחני, אפילו היו צרורין ומונחין הרי אלו של מוצאם, והוא שיהיה רוב עכו״ם שאם לא כן חייב להכריז מפני שהם צרורים יש בהם סימן.
<h3>ו</h3>
המוצא קציעות בדרך אפילו בצד שדה קציעות הרי אלו שלו, וכן תאנה שהיא נוטה לדרך ונמצאו תאנים תחתיה, מותרים שהבעלים מתייאשים מהם מפני שהתאנה וכיוצא בה עם נפילתה נמאסת, אבל זיתים וחרובים וכיוצא בהם אסורים, ותמרים שמשירם הרוח מותרים שחזקתן שהבעלים מחלום לכל אדם מפני שהבהמות והחיות אוכלים אותם מחמת מתיקותם, ואם היו של יתומים שאינם בני מחילה אסורים, וכן אם הקפיד בעל השדה והקיף מקום האילנות או תיקן מקום שיפלו בו הנובלות עד שילקטם, הרי אלו אסורים שהרי גילה דעתו שלא מחל.
<h3>ז</h3>
מצא פירות מפוזרות במקום הגרנות: אם היו כמו קב בתוך ד׳ אמות או ביותר על ד׳ אמות, הרי אלו שלו מפני שאין הבעלים מטפלים באסיפתן, היו מפוזרים בפחות מד׳ אמות לא יגע בהם שמא הבעלים הניחו שם וכן יותר מקב בד׳ אמות (טור) . היו כמו חצי קב בב׳ אמות או קביים בח׳ אמות, או שהיה הקב משנים ושלשה מינים כגון תמרים ושומשמין, כל אלו ספק, לפיכך לא יטול ואם נטל אינו חייב להכריז.
הגה:ויש אומרים אפילו בתמרים לחוד דלא נפיש טרחייהו וכל כיוצא בזה (טור) או בשומשמין לחוד דחשיבו הוי ספק (רש״י) .
<h3>ח</h3>
גוזל שמדדה פירוש שמתנודד ואינו יכול לפרוח, הנמצא קרוב לשובך לא בתוך חמשים אמה הרי הוא של בעל השובך, חוץ לחמשים אמה הרי הוא של מוצאו שאין הגוזל מדדה יותר על חמשים אמה, ובשביל של כרמים אפילו חוץ לנ׳ אמה הוי של בעל השובך (טור) . נמצא בין שובכות הרי הוא של קרוב, מחצה למחצה יחלוקו. במה דברים אמורים: כשהיו יוני שתי השובכות שוין במנין, אבל אם היו יוני האחד רבים הלך אחר הרוב אע״פ שהוא רחוק, וכל זה בגוזלות שאינן מפריחים, אבל אם הם מפריחים בכל ענין של מוצאו (טור) .
<h3>ט</h3>
כל המוצא אבידה בין שיש בה סימן בין שאין בה סימן, אם מצאה דרך הנחה אסור ליגע בה שמא בעליה הניחוה שם עד שיחזרו, ואם יבא ליטלה והוי דבר שאין בו סימן הרי איבד ממון חבירו שהרי אין לו בה סימן להחזיר בו, ואם היה דבר שיש בו סימן הרי זה הטריחן לרדוף אחריה ולתת סימניה. לפיכך אסור לו שיגע בה עד שימצאנה דרך נפילה, אפילו נתספק לו הדבר ולא ידע אם דבר זה אבוד או מונח הרי זה לא יגע בו, ואם עבר ונטלו אסור לו להחזירו לשם, ואם היה דבר שאין בו סימן זכה בו ואינו חייב להחזירו. וכל דבר שיש בו סימן בין ספק הנחה בין בדרך נפילה בין ברה״י בין בר״ה חייב להכריז.
<h3>י</h3>
כיצד: מצא טלית או קרדום בצד הגדר הרי זה לא יגע בהם, בסרטיא פירוש: דרך רחבה שהולכים שם רבים תדיר נוטל ומכריז. מצא גוזלות מקושרים בכנפיהם ומדדין אחר הגדר פירוש: גדר של אבנים, או אחר הגפה גפה: סתימת כותל של עצים או של קנים, או בשבילין שבשדות, הרי זה לא יגע בהם שמא בעליהן הניחום שם, ואם נטלם הרי אלו שלו, ואם היו קשורים קשר שהוא סימן חייב להכריז, וכן אם מצאם קבועים במקומם חייב להכריז שהמקום סימן.
הגה:כל אלו דברי הרמב״ם. אבל יש חולקים בכל זה וסבירא להו דג׳ חילוקים בדבר: דאם הדבר משתמר כגון טלית או קרדום בצד גדר והוא ספק אם הניחו בעלים שם, לא יגע בהן בין יש בו סימן בין אין בו סימן, עבר ונטלו והוליכו לביתו: אם יש בו סימן יכריז (טור) , אם אין בו סימן יהא מונח עד שיבא אליהו (המגיד פט״ו דגזילה ונ״י פרק אלו מציאות) . לא הוליכו לביתו יחזור ויניחנו על מקומו, ובמקום שאינו משתמר כלל, אפילו ודאי הונח ואין בו סימן לא בחפץ ולא במקום הוי של מוצאו, ואם יש בו סימן נוטל ומכריז, ובמקום שמשתמר קצת כגון שבילין שבשדות אפילו ספק הינוח יש בו סימן נוטל ומכריז, ואם אין בו סימן לא בגופו ולא במקום לא יטלנו, ואם נטלו רק בידו ולא הוליכו לביתו, לא יחזור שהרי אין המקום משתמר היטב ויהא מונח עד שיבא אליהו, וכן נראה לי עיקר (טור והמגיד) .
<h3>יא</h3>
מצא באשפה כלי מכוסה הרי זה לא יגע בו.
הגה:במה דברים אמורים: באשפה שאינו עשוי לפנות כלל, אבל אם מתחילה עשוי לפנות, המטמין בה דבר אבידה מדעת היא והרי הוא של מוצאה (טור) . ואם אשפה שאינה עשויה להתפנות היא ונמלך עליה לפנותה, אע״פ שמצאו מכוסה נוטל ומכריז, וכן אם היו כלים קטנים כגון סכין ושפוד וכיוצא בהם, אפילו היו מכוסים באשפה הקבועה נוטל ומכריז, שאפשר כשכיבדו הבית השליכן שם (טור) .
<h2>סימן רסא</h2>
<h3>הק'</h3>
דין המוצא במקום שניכר שאינה אבידה. ובו ד סעיפים
<h3>א</h3>
מצא חמור או פרה רועים בדרך ביום אין זה אבידה, בלילה או אם רואה חמור וכליו הפוכין (טור) הרי זה אבידה, בפנות היום ובנשף: אם ראה אותם שלשה ימים זה אחר זה, הרי זו אבידה ונוטל ומכריז.
<h3>ב</h3>
ראה פרה רצה בדרך: אם פניה כלפי העיר אין זו אבידה, כלפי השדה הרי זה אבידה. מצאה רועה בין הכרמים חייב להחזיר משום אבידת קרקע, לפיכך אם היו הכרמים של עכו״ם אינה אבידה ואינו חייב להחזיר, ואם חשש שמא יהרגנה העכו״ם כשימצאנה מפני שהפסידה הכרם, הרי זה אבידה ונוטל ומכריז. והוא הדין במקום שפורעין קנס מבהמות שרועים בשדות אחרים (רבנו ירוחם נ״ב) .
<h3>ג</h3>
מצא פרה ברשות הרבים: אם עומדת ברשות הרבים חייב להחזירה, היתה רועה בעשבים או שהיתה ברפת שאינה משתמרת ואינה מאבדת, לא יגע בה שאין זו אבידה.
הגה:ויש אומרים שאם הרפת חוץ לתחום חייב להחזירו (טור וכ״כ הרא״ש) , מיהו נראה לי דהכל לפי הענין ואף הסברא הראשונה מודה אם היא בענין שאינה משומרת.
<h3>ד</h3>
המאבד ממונו לדעת אין נזקקין לו. כיצד: הניח פרתו ברפת שאין לה דלת ולא קשרה והלך לו, ויש אומרים דרפת לא מקרי אבידה מדעת וחייב להחזירה (טור) , השליך כיסו ברשות הרבים והלך לו, הרי זה איבד ממונו לדעתו, ואע״פ שאסור לרואה דבר זה ליטול לעצמו אינו זקוק להחזיר שנאמר אשר תאבד (דברים ב, ג) פרט למאבד לדעתו ויש אומרים א) דאבידה מדעת הוי הפקר וכל הקודם זכה (טור) .
<h2>סימן רסב</h2>
<h3>הק'</h3>
על איזה דבר חייב להכריז ואיזה דבר הוא של מוצאו. ובו כא סעיפים
<h3>א</h3>
כל אבידה שאינו שוה פרוטה בשעת אבידה ובשעת מציאה אינו חייב להכריז עליה. אפילו היתה שוה פרוטה בשעת אבידה והוזלה, או שלא היתה שוה פרוטה בשעת אבידה והוקרה אינו חייב, אבל אם היתה שוה פרוטה בשעת אבידה ובשעת מציאה, אפילו הוזלה באמצע חייב, וכן אפילו הוזלה אחר מציאה חייב להכריז.
<h3>ב</h3>
אפילו אבידה ששוה הרבה, אם היא של שותפים הרבה שאין מגיע לכל אחד שוה פרוטה אינו חייב להחזירו. במה דברים אמורים: שידוע שהם שותפים בה, אבל בסתם שראה חפץ או מטבע שנפל משלשה ואינו שוה אלא שתי פרוטות, חייב להחזיר דשמא שותפים הם בו ואחד מהם מחל חלקו לחבירו והרי יש בו שוה שתי פרוטות לשנים, ואם אחר כך נודע שלא מחל אחד לחבירו הרי הוא שלו אפילו בא לידו קודם שנודע, ואם היה שוה פחות מב׳ פרוטות הרי הוא שלו דלא חיישינן דילמא שנים מחלו לאחד.
<h3>ג</h3>
אין המוצא מציאה חייב להכריז אלא בדבר שיש בו סימן בגופו או שראוי ליתן סימן במקומו או בקשריו או במגינו או במדתו או במשקלו. אבל אם אין בו שום סימן אפילו במקומו, כגון שניכר שלא הונח שם בכוונה אלא דרך נפילה בא שם, אם הוא דבר שיש לתלות שבעליו הרגישו בו מיד כשנפל ממנו, או מחמת כובדו או מחמת חשיבותו ותמיד היה ממשמש בו ומרגיש כשנופל, הרי הוא של מוצאו שהרי נתייאש מיד כשידע שנפל כיון שאין בו סימן, ובא לידו בהיתר כיון שנתייאש בעליו, ואם לא צריך להחזיר אע״פ שנתייאש אחר כך א) כיון שבא לידו קודם יאוש.
<h3>ד</h3>
ראה אבידה שנפלה משנים או משלשה צריך להחזיר אפילו אין בו סימן, שאם ראה ממי מהם נפל יחזירנו לו, ואם לא ראה ממי מהם נפל: אם יש בו סימן יכריז ביניהם, ואם אין בו סימן יהא בידו עד שיבא אליהו, ודוקא ששוה שתי פרוטות כמו שנתבאר ס״ב (טור) .
<h3>ה</h3>
מצא דבר שנתייאשו הבעלים ממנו כגון שאמרו וי לחסרון כיס, אפילו יש בו סימן הוא של מוצאו, וכן המוצא דבר שמוכיח בו שיש זמן רב שנאבד מבעליו ונתייאשו הבעלים הוא של מוצאו, אפילו יש סימן בגופו או במקומו.
הגה:הא דאמרינן דכשאמר וי לחסרון כיס הוי יאוש היינו באבידה וכיוצא בזה, אבל מי שיש לו חוב אצל עכו״ם שמסתמא אינו יאוש, אע״פ שאמר וי לחסרון כיס לא הוי יאוש, דהואיל שכל חוב הוי ספק אי משתלם אי לא מספיקא אמר כך ולא גמר ומייאש (מהרי״ק שורש ד) .
<h3>ו</h3>
לפיכך: המוצא מעות מפוזרים ועיגולי דבילה וככרות של נחתום ומחרוזות של דגים שאין בהם סימן לא בקשרים ולא במנינם, וחתיכות של בשר שאין בהם סימן, ולשונות של ארגמן וגיזי צמר שאינם צבועים ואניצי פשתן, הרי אלו שלו שבכל אלו מסתמא הרגישו הבעלים בנפילתם וכיון שאין בהם סימן מתייאש.
<h3>ז</h3>
מצא פירות מפוזרים: אם דרך הנחה לא יגע בהם, ואם דרך נפילה הרי הם שלו.
<h3>ח</h3>
המוצא ככרות של בעל הבית וגיזי צמר הצבועים וחתיכות בשר או דג שיש בהן סימן, וכן כל דבר שיש בו סימן, חייב להכריז.
<h3>ט</h3>
מצא כריכות קטנות של שבלים ברשות הרבים הרי אלו שלו שהרי אין בהם סימן. ואם מצאם ברשות היחיד: אם דרך נפילה הרי אלו שלו, ואם דרך הנחה חייב להכריז שאע״פ שאין בהם סימן המקום הוי סימן. אבל אם מצא אלומות, בין ברשות היחיד בין ברשות הרבים נוטל ומכריז.
הגה:שמקומן סימן. ומיהו במקום שהכל נותנין שם, כגון חביות בשפת הנהר אינו סימן שהכל פורקין שם. המוצא חביות של יין ושומן וכיוצא בזה קודם שנפתחו האוצרות, חייב להכריז שיש ברישומן סימן, לאחר שנפתחו האוצרות אין רישומן סימן ואין חייב להכריז (טור) , ודוקא אם כל החביות שוין והן מלאים, אבל אם חסרים הם יש סימן במדה במה שבהן (שם בשם ר״י) .
<h3>י</h3>
המוצא צבורי פירות או פירות בכלי או כלי כמות שהוא חייב להכריז.
<h3>יא</h3>
המוצא מעות מפוזרים הרי אלו שלו, אפילו היו מקצת מטבעות זה על גב זה הרי הם כמפוזרים, אבל אם מצא צבור מעות חייב להכריז.
<h3>יב</h3>
מצא שלשה מטבעות זה על גב זה והם עשוים כמגדל, דהיינו הרוחב למטה והאמצעי רחב מן העליון, או שהיה מונחים כסולם דהיינו רובו של אמצעי על גבי תחתון ורובו של עליון על גבי האמצעי (טור) , או שהיו אחד מכאן ואחד מכאן ואחד על גביהם כדי שאם יכנס קיסם ביניהם ינטלו בבת אחת חייב להכריז. היו עשויין כשיר, פירוש: כאצעדה שהוא עגול (רש״י) או כשורה, או כחצובה, פירוש: כג׳ רגלי הקנקן כל אחד כנגד אויר של שני (רש״י) , הרי זה ספק ולא יטול.
<h3>יג</h3>
במה דברים אמורים שמחזירים מטבע: בסימנים שאמרנו, אבל אם אין בו סימנים הללו, אפילו אמר רשומה היא בחותם מלך פלוני או אפילו אמר שמי כתוב עליה, אין מחזירין לו מפני שמטבע ניתן להוצאה ושמא הוציאה ומאחר נפלו. ויש אומרים דנסדק במטבע הוי סימן (נ״י וב״י בשם הרמב״ן) .
<h3>יד</h3>
ראה שנפל מטבע מחבירו בתוך החול או בתוך העפר מותר לקחתו שודאי נתייאש, ואפילו ראהו שהביא כברה לכבור החול או העפר לחפשו אין חוששין לו.
<h3>טו</h3>
מצא עיגול ובתוכו חרס ככר ובתוכו מעות, ויש אומרים דסימן הבא מאיליו לא הוי סימן (טור בשם הרא״ש) , חתיכת בשר משונה בחיתוכו, דג נשוך וכן כל כיוצא באלו, הואיל ויש בהם שינוי חייב להכריז שלא עשאם בעליהם אלא לסימן. אבל חתיכת בשר שאינו משונה בחיתוכו, הרי הוא שלו שאפילו יכוין זה ויאמר מהירך היא או מהצואר אינו סימן.
<h3>טז</h3>
המוצא מחטים וצינורות ומסמרים וכיוצא בהם, מצאם אחת אחת הרי אלו שלו, שנים שנים או יותר חייב להכריז שמנין סימן.
<h3>יז</h3>
הלוקח פירות מחבירו או ששגרם לו חבירו ומצא בהם מעות: אם צרורים הם חייב להכריז שהקשר סימן, ואם הם מפוזרים הרי אלו שלו. במה דברים אמורים: בלוקח מהתגר או מבעל הבית שלקחה מהתגר, והוא הדין אם התגר עצמו מצאם אם שהו בידו כדי שיוכל לערבם עם פירותיו, ואפילו יודע של מי הוא דכבר נתייאשו ממנו הבעלים (נ״י) , אבל אם לקחה מבעל הבית שדש הפירות בעצמו או על ידי עבדיו ושפחותיו הכנענים, חייב להחזיר.
<h3>יח</h3>
מצא חמור ואוכף עליו, הנותן סימן באוכף מחזירין לו גם החמור.
<h3>יט</h3>
מצא כלי ולפניו פירות הפירות שלו והכלי נוטל ומכריז, שאני אומר הכלי של אחד והפירות של אחר והרי אין בהם סימן, ב) ואם מראים הדברים שהם של אדם אחד חייב להכריז. כיצד: היו אחורי הכלי לפני הפירות הרי אלו שלו, היו פני הכלי לפני הפירות חוששין שמא מן הכלי נשפכו, ואם היו אוגנים פירוש: שפת הכלי כפולים לתוכו (רש״י) לכלי, אע״פ שפניו כלפי הפירות הרי אלו שלו, שאילו נשפכו מהכלי היה נשאר מהם בתוכו מפני האוגנים. היו מקצת הפירות בכלי ומקצתם בארץ חייב להכריז.
<h3>כ</h3>
מצא כיס ולפניו מעות מפוזרים הרי אלו שלו, ואם מראים הדברים שהכיס ומעות של אדם אחד ומהכיס נפלו, חייב להכריז.
<h3>כא</h3>
המוצא כלי מכלים שצורת כולם שוה: אם כלי חדש הוא הרי הוא שלו, ואם היה שטבעתו העין חייב להכריז, שאם יבא תלמיד חכם ויאמר אע״פ שאיני יכול ליתן בכלי זה סימן יש לי בו טביעת עין חייב להראותו לו, אם מכירו ואמר שלי הוא מחזירין אותו. במה דברים אמורים: בתלמיד ותיק שאינו משנה בדיבורו כלל אלא בדברי שלום, או במסכתא פירוש: אם ישאלוהו על מסכתא אחת אם היא סדורה בידו יענה לאו דרך ענוה, או בפוריא פירוש: אם שאלוהו חבירו שכבת על מטה זו יאמר לא פן יראו בה קרי ויתגנה (תוס׳ וכן כתב הרמב״ם) , או באושפיזא (פירוש: כדאמרינן בערכין מברך רעהו בקול גדול וגו׳, קללה תחשב לו שלא יספר בשבחו שקבלוהו בסבר פנים יפות בין בני אדם שאינם מהוגנים, שלא יקפצו עליו ויכלו ממונו (תוספות) ) וכשהוא מקפיד על חלוקו להפכו בענין שלא יראו התפירות המגונות.
הגה:ודוקא אם מצאו במקום שתלמידי חכמים מצויין כגון בבית המדרש אבל בלאו הכי אינו חייב להכריז (טור) , וכל תלמיד חכם הוא בחזקת שאינו משנה כי אם בדברים הנזכרים לעיל עד שיביא המוצא ראיה שאינו נזהר (הגהות אשר״י פרק הנזכר) .
<h2>סימן רסג</h2>
<h3>הק'</h3>
המוצא אבידה שמתבייש להשיבה. ובו ג סעיפים
<h3>א</h3>
מצא שק או קופה: אם היה חכם או זקן מכובד שאין דרכו ליטול כלים אלו בידו אינו חייב ליטפל בהם, ואומד דעתו אילו היו שלו אם היה מחזירן לעצמו כך חייב להחזיר של חבירו, ואם לא היה מוחל על כבודו אפילו היו שלו כך בשל חבירו אינו חייב להחזיר.
<h3>ב</h3>
היה דרכו להחזיר כלים כאלו בשדה ואין דרכו להחזירן בעיר ומצאן בעיר אינו חייב להחזיר, מצאם בשדה חייב להחזיר עד שיגיעו לרשות הבעלים, ואע״פ שהרי נכנס בהם לעיר ואין דרכו בכך, ויש אומרים דלא יחזיר בעיר אלא יכניסה מן השדה לעיר ויניחנה (טור בשם הרא״ש) , וכן אם מצא בהמה והכישה נתחייב ליטפל בה ולהחזירה אע״פ שאינה לפי כבודו, שהרי התחיל במצוה.
<h3>ג</h3>
ההולך בדרך הטוב והישר ועושה לפנים משורת הדין מחזיר את האבידה בכל מקום ואע״פ שאינה לפי כבודו.
הגה:ויש חולקין ואוסרין להחזיר הואיל ואינו לפי כבודו, אלא אם רוצה ליכנס לפנים מן השורה ישלם מכיסו (טור בשם הרא״ש סימן רעב) .
<h2>סימן רסד</h2>
<h3>הק'</h3>
אבידתו קודמת לכל אדם אבידת רבו ואבידת אביו של מי קודמת. ובו ח סעיפים
<h3>א</h3>
מי שאבדה לו אבידה ופגע באבידתו ובאבידת חבירו, אם יכול לחזור את שתיהן חייב להחזירם ואם לא יחזיר את שלו, שאבידתו קודמת אפילו לאבידת אביו ורבו כדדרשינן מאפס לא יהיה בך אביון, (דברים טו, ד) ואעפ״כ יש לו לאדם ליכנס לפנים משורת הדין ולא לדקדק ולומר שלי קודם אם לא בהפסד מוכח, ואם תמיד מדקדק פורק ממנו עול גמילות חסדים וסוף שיצטרך לבריות.
<h3>ב</h3>
פגע באבידת אביו ובאבידת רבו, אם היה אביו שקול כנגד רבו של אביו קודמת ואם לאו של רבו קודמת, והוא שיהיה רבו מובהק שרוב חכמתו של תורה למד ממנו (ועבי״ד סימן רמב סל״ד) .
<h3>ג</h3>
הניח אבידתו והחזיר אבידת חבירו אין לו אלא שכר הראוי לו. כיצד: שטף נהר חמורו וחמור חבירו שלו שוה מנה ושל חבירו ק״ק, הניח שלו והציל של חבירו אין לו אלא שכר הראוי לו, ואם אמר לו אציל את שלך ואתה נותן דמי שלי או שהתנה כן בפני בית דין, חייב ליתן לו דמי שלו, ואע״פ שעלה חמורו מאיליו זכה במה שהתנה עמו.
הגה:מיהו הוא הפקר וכל הקודם בו זכה (נ״י פרק הגוזל בתרא) , ואם אין הבעלים שם אע״פ שלא התנה כאילו התנה דמי (טור. ועיין לקמן סימן רסה) .
<h3>ד</h3>
ירד להציל ולא הציל אין לו אלא שכרו הראוי לו.
הגה:ודוקא שהתנה עם הבעלים, אבל לא התנה עם הבעלים וירד להציל ולא הציל אפילו שכרו אין לו דהא לא הועיל לו, וכן אם עלה חמורו מאליו, אבל אם הציל לא יוכל בעל החמור לומר חמורי היה עולה בלעדי הצלתך אלא חייב ליתן לו שכרו. וכן שנים שנתפסו והוציא אחד הוצאות אם השני יצא מן המאסר בלא השתדלות חבירו, אין חייב ליתן לחבירו כלום הואיל ולא התנה עמו, ואם לא יצא רק ע״י השתדלות האחר לא יוכל לומר לא הייתי צריך להשתדלותך כי ידי תקיפה, אע״פ שהאמת אתו מכל מקום חייב ליתן לו כפי מה שנהנה לפי ראות בית דין כן נראה לי (ועיין במרדכי פרק הגוזל בתרא תשובת מהר״ם ודלא כמהר״ם פאדוואה סימן סג) , ואם נראה לבית דין שלא הוצרך להרבות בהוצאות בשבילו דאפילו בשבילו לבדו היה צריך לכל הוצאות אלו, אינו חייב ליתן לו כלום דזה נהנה וזה אינו חסר, לכן יש מי שפסק מי שהציל ספריו וספרי חבירו, אם לא הוצרך להרבות הוצאות בשביל חבירו אין חבירו חייב לשלם לו כלום (הגהות אלפסי פרק הגוזל) , ונראה לי דווקא שירד תחילה להציל שלו אלא שהציל גם כן של חבירו עמו, אבל אם ירד על דעת שניהן חייב ליתן לו מה שנהנה מאחר שהציל של חבירו וכמו שנתבאר כן נראה לי, וכן כל אדם שעושה עם חבירו פעולה או טובה לא יוכל לומר בחנם עשית עמדי הואיל ולא צויתיך, אלא צריך ליתן לו שכרו (ר״ן פרק שני דייני גזירות) .
<h3>ה</h3>
וכן שנים שהיו באים בדרך זה בחבית של יין וזה בכד של דבש ונסדק הכד של דבש, וקודם שישפך הדבש לארץ שפך זה יינו והציל הדבש לתוך החבית אין לו אלא שכרו הראוי לו, ואם אמר ליה אציל את שלך ואתה נותן לי דמי שלי או שהתנה כן בפני בית דין, הרי זה חייב ליתן לו, ובעל היין חייב לשפוך יינו כדי להציל דבש חבירו הואיל והבעלים אומרים לשלם לו (טור בסימן רעד בשם הרא״ש) , ויש חולקין (שם בשם הרי״ף והרמ״ה) , ואם נשפך הדבש לארץ הרי זה הפקר וכל המציל לעצמו מציל.
הגה:ויש אומרים אפילו לא נשפך הדבש עדיין רק שנשבר הכד כל כך שהיה נשפך אם לא הציל זה הוי הפקר (טור וב״י בשם רש״י) , והוא הדין בכיוצא בזה כגון שהיה שריפה בעיר וברחו היהודים מן העיר מפחד הדליקה והציל אחד מה שהציל, הוא שלו דהוי כזוכה מן ההפקר (מרדכי פרק הגוזל בתרא) .
<h3>ו</h3>
היה זה בא בכד של דבש וזה בא בקנקנים ריקנים ונסדק הדבש, ואמר לו בעל הקנקנים איני מציל לך דבש זה בקנקני עד שתתן לי חציו או שלישו או כך וכך דינרים, וקבל עליו בעל הדבש ואמר לו הן הרי זה שחק בו, ואינו נותן לו אלא שכרו הראוי לו שהרי לא הפסידו כלום.
<h3>ז</h3>
וכן מי שברח מבית האסורים והיתה מעבורת לפניו, ואמר ליה העבירני ואני נותן לך דינר א) והעבירו אין לו אלא שכרו הראוי לו, ב) ואם היה צייד ואמר ליה בטל מצודתך והעבירני, נותן לו כל מה שהתנה עמו וכן כל כיוצא בזה.
הגה:יש אומרים הא דאין לו אלא שכרו היינו בדבר שאין רגילות ליתן עליו הרבה, אבל בדבר שדרך ליתן הרבה כגון השבעת שדים או רפואה חייב ליתן לו כל מה שהתנה עמו (תוס׳ והרא״ש פרק מצות חליצה) , ג) ובשדכנות אין לו אלא שכרו אע״פ שהתנה עמו לתת לו הרבה (הרא״ש כלל קה סימן א ומרדכי פרק הגוזל בתרא בשם מוהר״ם) .
<h3>ח</h3>
במה דברים אמורים: בשלא נתן לו, ד) אבל אם נתן לו בכל אלו הדברים אינו יכול להוציא מידו.
<h2>סימן רסה</h2>
<h3>הק'</h3>
אין ליטול שכר על האבידה. ובו סעיף אחד
<h3>א</h3>
הרואה אבידה חייב להחזיר בחנם אם הוא בטל, אבל אם היה עוסק במלאכה ובטל ממלאכתו ששוה דינר והחזיר אבידה ששוה מאה דינר, לא יאמר לו תן לי דינר שהפסדתי אלא נותן לו שכרו כפועל בטל שיבטל מאותה מלאכה שהיה עוסק בה.
הגה:ויש מפרשים כפועל בטל כפי מה שרוצה לבטל ולהתעסק בהשבתה, א) כגון שהיה עוסק במלאכה שנותנין עליה ד׳ דינרין ואם היה בטל לגמרי נוטל דינר ולהתעסק בהשבתה נוטל שני דינרין, צריך ליתן ב׳ דינרין אע״פ שמגיע לו דינר בשכר ההשבה, ואם שכר ההשבה הוא יותר ממלאכתו אין צריך ליתן לו רק כדי שכר מלאכתו, והא דמותר ליקח שכר השבה היינו שאין הבעלים שם ועשה מעצמו והשיב, אבל אם שם הבעלים ולא התנה איהו דאפסיד אנפשיה, ואין לו אלא כפועל בטל לגמרי ולא מה שהיה נוטל לטרוח בהשבתה (טור) , ואם התנה עם הבעלים או בפני בית דין שיטול מה שיפסיד והרשוהו, הרי זה נוטל, וצריך להשיב מאחר שרוצין לשלם דמי הפסדו, וגם הם מחוייבים ליתן לו כל מה שפסקו ואפילו אם ב) פסקו לו יותר מן הראוי (טור) , ואם אין שם בעלים ולא בית דין, שלו קודם.
<h2>סימן רסו</h2>
<h3>הק'</h3>
דין אבידת עוברי עבירה. ובו ה סעיפים
<h3>א</h3>
אבידת העכו״ם מותרת שנאמר (דברים כב, א) . אבידת אחיך, והמחזירה הרי זה עובר עבירה מפני שהוא מחזיק ידי עוברי עבירה, ואם החזירה לקדש את השם כדי שיפארו את ישראל וידעו שהם בעלי אמונה הרי זה משובח, ובמקום שיש חילול השם אבידתו אסורה וחייב להחזירה, ובכל מקום מכניסים כליהם ככלי ישראל מפני דרכי שלום.
<h3>ב</h3>
חייב להחזיר אבידת ישראל אפילו היה בעל האבידה רשע ואוכל נבילה לתיאבון, אבל אוכל נבילה להכעיס הרי הוא אפיקורוס מישראל, והאפיקורסים ועובדי עבודת עכו״ם וישראל מחללי שבת בפרהסיא, אסור להחזיר להם אבידה כעכו״ם.
<h3>ג</h3>
דין המודר הנאה מחבירו לענין החזרת אבידה נתבאר בטור יורה דעה סימן רכא.
<h3>ד</h3>
חתול רע שמזיק לקטנים אין צריך להשיבו לבעלים, אלא כל המוצאו הורגו וזוכה בעורו.
<h3>ה</h3>
אמר לו אביו אל תחזיר את האבידה הרי זה לא ישמע לו.
<h2>סימן רסז</h2>
<h3>הק'</h3>
כיצד מכריז וכיצד מטפל בה בעודו בידו. ובו כז סעיפים
<h3>א</h3>
חייב ליטפל באבידה עד שיחזירנו לרשות בעליה במקום המשתמר, אבל אם החזירה למקום שאינו משתמר כגון גנה וחורבה ואבדה משם חייב באחריותה. החזיר את האבידה בשחרית למקום שהבעלים נכנסים ויוצאים שם בשחרית, אינו חייב ליטפל בה שהרי הבעלים רואים אותה אע״פ שאינו מקום המשתמר, אבל בבעלי חיים לעולם חייב ליטפל בה עד שיכניסנה לרשות הבעלים המשתמרת ואינו צריך דעת בעלים. ראה בהמה שברחה מן הדיר והחזירה למקומה, הרי זה קיים המצוה ואינו צריך דעת בעלים.
<h3>ב</h3>
החזירה וברחה, אפילו מאה פעמים חייב להחזירה שנאמר (דברים שם) , השב תשיבם, השב אפילו מאה פעמים משמע.
<h3>ג</h3>
המוצא אבידה ואינו מכיר את בעליה (טור) , מכריז עליה בבתי כנסיות ובבתי מדרשות, ובזמן שיש אנשים שאומרים אבידה הנמצאת של מלך היא, מודיע לשכניו ומיודעיו ודיו.
<h3>ד</h3>
כיצד מכריז: אם מצא מעות מכריז מי שאבד לו מטבע, וכן מכריז מי שאבד לו כסות או בהמה או שטרות ויבא ויתן סימניה ויטול, ואינו חושש לרמאי מפני שהודיע מין האבידה, לפי שאינו מחזירה עד שיתן סימנים מובהקים.
<h3>ה</h3>
בא בעל האבידה ונתן סימנים שאינם מובהקים אין מחזירין, והרמאי, אע״פ שאמר סימנים מובהקים, אין מחזירין לו עד שיביא עדים שהיא שלו.
<h3>ו</h3>
בראשונה כל מי שאבד לו אבידה ובא ונתן סימנים, מחזירים אותה לו אלא אם כן הוחזק רמאי, משרבו הרמאים התקינו בית דין שיהיו אומרים לו הבא עדים שאין אתה רמאי וטול.
הגה:ויש אומרים דבסימן מובהק מחזירין אפילו בזמן הזה ואין צריך לעדים שאינו רמאי (טור בשם הרא״ש) .
<h3>ז</h3>
המדה או המשקל או המנין או מקום האבידה סימנים מובהקים הם.
<h3>ח</h3>
באו שנים זה נתן סימני האבידה וזה נתן סימני האבידה כמו שנתן האחר, לא יתן לא לזה ולא לזה, אלא תהא מונחת עד שיודה האחד לחבירו, או יעשה פשרה ביניהם.
הגה:או שיביא האחד עדים (טור) , הביא זה עדים וזה עדים וסימנים, סימנים במקום עדים לאו כלום הוא ויהא מונח (ריש הגהות מרדכי דב״מ) .
<h3>ט</h3>
נתן האחד סימנים והשני הביא עדים, יתן לבעל העדים אפילו אין מעידים שנפלו ממנו אלא מעידים שמכירים שהוא שלו.
<h3>י</h3>
זה נתן סימנים וזה נתן סימנים ועד אחד, העד אחד כמי שאינו ויניח.
הגה:ויש אומרים שזה שכנגד העד צריך לישבע שזה שלו הוא, ואם אינו רוצה לישבע נותנין לבעל העד (טור בשם הרא״ש) .
<h3>יא</h3>
מצא שמלה וכיוצא בה, זה הביא עידי אריגה שארגוה לו וזה הביא עידי נפילה, יתן למי שהביא עידי נפילה.
<h3>יב</h3>
זה נתן מדת ארכה וזה נתן מדת רחבה, יתן למי שנתן מדת ארכה, שמדת רחבה אפשר לשערו כשהיה בעליה מתכסה בה.
<h3>יג</h3>
זה נתן מדת ארכה ורחבה וזה נתן משקלה, יתן למי שכיוון משקלה.
<h3>יד</h3>
זה אומר כך ארכה וכך רחבה, וזה אומר ארכה ורחבה כך וכך אבל איני יודע כמה באורך וכמה ברוחב, ינתן למי שאמר כך ארכה וכך רחבה.
הגה:אחד אמר מדת ארכה ורחבה ואחד אמר המשקל, ינתן לבעל המשקל, שאין דרך לשקול טלית לפיכך הוי סימן מובהק (טור) .
<h3>טו</h3>
הכריז ולא באו הבעלים, תהא המציאה מונחת אצלו עד שיבא אליהו.
<h3>טז</h3>
כל זמן שהאבידה אצלו אם נגנבה או אבדה חייב באחריותה כדין שומר שכר.
הגה:ויש אומרים דשומר אבידה אינו אלא שומר חנם (טור בשם ר״י והרא״ש) , ועיין לעיל סימן עב סעיף ב כיצד נקטינן לענין משכון והוא הדין כאן.
<h3>יז</h3>
כל זמן שהיא אצלו חייב להטפל בה שלא תפסד ולהשביחה כגון לגזוז הצאן, ואפילו גיזת זנב השור שהוא דבר מועט חייב ליטפל בו.
<h3>יח</h3>
וצריך לבקרה ולבדקה כדי שלא תפסד, כיצד: מצא כסות של צמר מנערה אחת לשלשים יום, ולא ינערנה במקל ולא בשני בני אדם, ושוטחים על גבי מטה לצרכה בלבד אבל לא לצרכה ולצרכו, נזדמנו אורחים לא ישטחנה בפניהם ואפילו לצורכה שמא תגנב.
<h3>יט</h3>
מצא כלי עץ, משתמש בהם צורכן מעט כדי שלא ירקבו. כלי נחשת, משתמש בהם בחמין, אבל לא ישים הכלי על גבי האור מפני שמשחיקן. כלי כסף, משתמש בהם בצונן, אבל לא בחמין מפני שמשחירן. מצא בה מגריפות פירוש: כלים שגורפין ומסירין בהם הדשן, וקרדומות פירוש: כלים שמבקעים בהם עצים, משתמש בהן ברך, אבל לא בקשה מפני שמפחיתן. מצא כלי זהב וכלי זכוכית וכסות של פשתן, הרי זה לא יגע בהן עד שיבא אליהו.
<h3>כ</h3>
מצא ספרים, קורא בהם אחת לשלשים יום, ואם אינו יכול לקרות גוללן כל שלשים יום, ולעולם לא ילמד בהם דבר שלא למד מעולם, ולא יקרא פרשה וישנה, ולא יקרא פרשה ויתרגם, ולא יפתח בו יותר משלשה דפין, ולא יהיו שנים קורין בשני ענינים, אבל קורין בענין אחד שנים דוקא אבל לא שלשה.
<h3>כא</h3>
מצא תפילין, שם דמיהן ומניחן עליו מיד אם ירצה, שדבר מצוי הוא לקנות בכל שעה.
<h3>כב</h3>
מצא דבר שיש בו רוח חיים שהרי הוא צריך להאכילו: אם היה דבר שעושה ואוכל כגון פרה וחמור, מיטפל בהם י״ב חדש מיום המציאה, ושוכרן ולוקח שכרן ומאכילן, ואם היה שכרו יותר על אכילתם הרי היתר לבעלים, וכן התרנגולת מוכר ביציהן ומאכילן כל י״ב חדש, מכאן ואילך שם דמיהן עליו והרי הם שלו ושל בעלים בשותפות כדין כל השם מחבירו.
<h3>כג</h3>
מצא עגלים וסייחים: של רעי מיטפל בהם ג׳ חדשים, ושל פטם ל׳ יום.
<h3>כד</h3>
אווזים ותרנגולים: זכרים (גדולים) מיטפל בהם ל׳ יום, קטנים ביותר וכל דבר שטיפולו מרובה משכרו, מיטפל בהם ג׳ ימים, מכאן ואילך מוכרן בב״ד, ויש אומרים דאין צריך בית דין ויכול לשומן ולקחתן באותן הדמים (טור בשם ר״י והרא״ש) .
<h3>כה</h3>
מה יעשה בדמים, ינתנו למוצא ויש לו רשות להשתמש בהם, לפיכך אם נאנסו חייב לשלם ואע״פ שלא נשתמש בהם, שכיון שיש לו רשות להשתמש בהם הרי הם אצלו כשאלה. במה דברים אמורים שיש לו רשות להשתמש בהם, בדמי אבידה מפני שטרח להטפל בה, אבל אם מצא מעות לא ישתמש בהם, לפיכך אם אבדו באונס פטור, שאינו עליהם אלא כשומר שכר.
הגה:וכבר נתבאר סעיף טז דיש חולקין וסבירא להו דאינו אלא שומר חנם.
<h3>כו</h3>
כל אותן הימים שמיטפל באבידה קודם שימכרנה בבית דין, אם האכילן משלו נוטל מהבעלים בלא שבועה מפני תיקון העולם.
<h3>כז</h3>
המוצא מציאה לא ישבע מפני תיקון העולם, שאם אתה אומר ישבע יניח המציאה וילך לו כדי שלא ישבע, אפילו מצא כיס וטען בעל המציאה ששני כיסים קשורים היו ואי אפשר שימצא האחד אלא אם כן נמצא האחר הקשור עמו, הרי זה לא ישבע.
<h2>סימן רסח</h2>
<h3>הק'</h3>
דין קנייה בחצירו ובד׳ אמותיו. ובו ה סעיפים
<h3>א</h3>
כל מציאה שאמרנו שהיא של מוצאה אינו זוכה בה עד שתגיע לידו או לרשותו, אבל אם ראה את המציאה, אפילו נפל עליה ובא אחר והחזיק בה, זה שהחזיק בה זכה בה.
הגה:ודוקא ברשות הרבים, אבל במקום שארבע אמות קונות קנה, ולא גרע משום דנפל עליה (טור וב״י בשם הרי״ף והרא״ש וכן נ״ל דעת הרמב״ם ור״ן בשם הרא״ה) , ודלא כיש חולקין (ר״ן בשם הרשב״א ונ״י פ״ב דמציעא והמ״מ בפי״ז לדעת הרמב״ם) .
<h3>ב</h3>
ד׳ אמות של אדם שהוא עומד בצדן הרי אלו קונים לו, ואם הגיע המציאה לתוך ד׳ אמות שלו זכה בה, וחכמים תקנו דבר זה כדי שלא יריבו המוצאים זה עם זה. במה דברים אמורים: בסימטא או בצידי רשות הרבים שאין הרבים דוחקים בהם, או בשדה שאין לה בעלים, אבל העומד ברשות הרבים או בתוך שדה חבירו אין ד׳ אמות קונות לו, ואינו קונה שם עד שתגיע מציאה לידו.
הגה:א) שנים שבאו כאחד לתוך ד׳ אמות, או שעומדים שניהם ונפלה המציאה לתוך ד׳ אמותיהן, קנו שניהן (טור) .
<h3>ג</h3>
ב) חצירו של אדם קונה לו שלא מדעתו, ואם נפל בה מציאה הרי היא של בעל החצר. במה דברים אמורים: בחצר המשתמרת, ואין חצירו קונה לו אלא ביודע במציאה או דאסיק אדעתיה, אבל בדבר שאינו רגיל לבא אין חצירו קונה לו, אע״פ שבאה מציאה לשם ובא אחר ונטלה שם, זכה הואיל ולא ידע בעל החצר במציאה אשר שם קודם שזכה בה השני (נ״י ומרדכי פרק אלו מציאות) , ועיין לעיל סימן רלב סעיף יח. ואם סוחר אחד הביא סחורה בזול לחצירו של שמעון ובא שמעון ואמר תקנה לי חצירי ובא ראובן אחר כך ולקחה, יש אומרים דזכה ראובן דמאחר שאינו מציאה גמורה כי בעל החצר צריך לקנותה במעות לא זכתה לו חצירו, ויש אומרים דזכה בעל החצר (מרדכי פ״ק דמציעא ב׳ הדיעות) . ואם אחר כך בא סחורה לחצירו של ראובן ואמר תקנה לי חצירי וקנאה שמעון, וראובן אינו רוצה ליתן הסחורה לשמעון כי אמר שחצירו קנה לו, ושמעון טוען ממה נפשך תתן לי הסחורה הראשונה או השנייה, אם כבר נפסק הדין במעשה הראשון א״כ הוי המעשה השני לחוד והמוציא מחבירו עליו הראיה, אבל אם לא נפסק הדין בראשונה עד שאירע מעשה שני, צריך ראובן ליתן לשמעון סחורה אחת ממה נפשך (ת״ה סימן שי) . אבל בשדה וגנה וכיוצא בהן, אם היה עומד בצד שדהו ואמר זכתה לי שדי זכה בהם, ואם אינו עומד שם או שהיה עומד ולא אמר זכתה לי שדי, כל הקודם זכה. ויש אומרים דבעומד בצד שדהו לחוד סגי (טור בשם הרא״ש והמגיד פי״ז דגזילה בשם רשב״א) ועיין לעיל סימן ר.
<h3>ד</h3>
ראה אחרים רצים אחר המציאה והרי הוא צבי שבור או גוזלות שלא פרחו, אם היה עומד בצד שדהו שהם בתוכה, ואלו היה רץ מגיען ואמר זכתה לי שדי זכתה לו שדהו, ואם אינו יכול להגיען, הרי אלו כצבי שהוא רץ כדרכו וכגוזלות המפריחים, ולא אמר כלום אלא כל הקודם בהם זכה, ואם נתנו לו במתנה, הואיל ואחר הקנם לו והרי הם מתגלגלים בתוך שדהו קנה שדהו, ואם היה צבי רץ כדרכו וגוזלות מפריחים לא קנתה לו שדהו.
<h3>ה</h3>
קטנה יש לה חצר ויש לה ד׳ אמות, אבל קטן אין לו חצר ואין לו ד׳ אמות.
<h2>סימן רסט</h2>
<h3>הק'</h3>
המגביה מציאה לחבירו ואם הגביהו חרש ופקח. ובו ו סעיפים
<h3>א</h3>
א) המגביה מציאה לחבירו, אע״פ שלא אמר לו כלום זכה בה.
<h3>ב</h3>
שנים שהגביהו מציאה קנאוה שניהם.
<h3>ג</h3>
הגביהה לו חרש או שוטה או קטן, לא קנה הפקח לפי שאין להם דעת.
<h3>ד</h3>
ב) הגביהו חרש ופקח כאחד, מתוך שלא קנה פקח (נ״י חרש) לא קנה חרש (פקח) והחוטפה מידם זכה, ומיהו מה שביד כל אחד קנה, ואם היו שניהם חרשים תקנו חכמים שיקנו כדי שלא יבאו להתקוטט.
<h3>ה</h3>
טלית שמונח חציה על גבי עמוד שגבוה ג׳ טפחים וחציה על גבי קרקע, ובא אחד והגביה ראש אחד שעל גבי קרקע וניתק ראש השני מעל גבי עמוד ונפל על גבי קרקע, קנאה כיון שראש האחד עדיין היא בידו וראש השני היתה מוגבהת מכחו שלשה טפחים מהארץ, אבל אם לא היה ראש השני עדיין בידו בעוד שהטלית באויר, לא קנאה ואע״פ שהיה מוגבה מכחו ג׳ טפחים כיון שעתה כולו בארץ, וכן אפילו ראש האחד בידו ולא ניתק ראש השני מעל גבי העמוד, לא קנה אע״פ שאילו נתקו היה מוגבה מכחו, ואם טלית מונח על גב דף והכה ועלה מכחו שלשה טפחים קנאו, אבל אם לא עלה מכח הכאתו למעלה אלא נפל לארץ, אפילו שהדף גבוה ג׳ טפחים לא קנה.
<h3>ו</h3>
היה רוכב על גבי בהמה וראה את המציאה ואמר לחבירו זכה לי בה, כיון שהגביהה לו קנה הרוכב ואע״פ שלא הגיע לידו. ג) ואין המגביה נאמן לומר לצרכי הגבהתיה אפילו בעודה בידו (טור) , ד) ואם אמר לו תנה לי ונטלה ואמר אני זכיתי בה זכה בה הנוטל, ואם משנתנה לרוכב אמר אני זכיתי בה תחילה, לא אמר כלום.
הגה:ראובן אמר לשמעון קנה לנו ביחד סחורה פלונית, והלך שמעון וקנאה ואחר כך אמר דקנאה לעצמו, יש אומרים דצריך לחלוק עם ראובן דהוה ליה כמגביה מציאה לחבירו (מרדכי פ״ק דמציעא בשם ראב״ן) , ויש אומרים דאם לא היו לראובן דמים זכה שמעון במה שקנה, ואם נתרצה לקנות לשניהן הוי ליה כאלו זכה לשניהן (שם בשם ראבי״ה) .
<h2>סימן ער</h2>
<h3>הק'</h3>
מציאת חרש שוטה וקטן ובנו ובתו ועבדו ושפחתו ואשתו ופועלו. ובו ג סעיפים
<h3>א</h3>
מציאת חרש שוטה וקטן אין בה משום גזל אלא מפני דרכי שלום, לפיכך אם עבר אחד וגזלה מידם אינה יוצאה בדיינים.
הגה:ודוקא מציאה שאין דעת אחרת מקנה לו, אבל שכירות של קטן וכיוצא בו מוציאין בדיינין (ב״י בשם הרשב״א) .
<h3>ב</h3>
מציאת בנו ובתו הסמוכים על שולחנו אע״פ שהם גדולים, א) ומציאת בתו הנערה אע״פ שאינה סומכת על שולחנו, ומציאת עבדו ושפחתו הכנענים, ומציאת אשתו, הרי אלו שלו, והוא הדין אם הרויחו בסחורה או במלאכה (ב״י ססי׳ קעז בשם עיטור) , אבל אם מת אינו מוריש מלאכת בן אחר לשאר יורשיו (הגהות שניות דמרדכי דב״מ) , אבל מציאת בנו שאינו סומך על שולחנו אע״פ שהוא קטן. ומציאת עבדו ושפחתו העברים, ומציאת אשתו שהיא מגורשת ואינה מגורשת, אינה שלו, ואם נתנו מתנה לקטן הסומך על שולחן אביו הרי היא של אביו, אבל לא בבנו הגדול (נ״י פ״ק דמציעא) . יתום הסמוך על שלחן אחרים מציאתו לעצמו (מרדכי ותוס׳ פ״ק דמציעא) .
<h3>ג</h3>
מציאת פועל לעצמו אע״פ שאמר לו עשה עמי מלאכה היום ואין צריך לומר אם א״ל עדור עמי היום, אבל אם שכרו ללקט מציאות, כגון שחסר הנהר ושכרו ללקט הדגים הנמצאים באגם, הרי מציאותיו לבעל הבית ואפילו מצא כיס מלא דינרים, ויש אומרים דהוא הדין שכרו סתם ומראה לו ללקט מציאות (טור בשם הרמ״ה) .
<h2>סימן רעא</h2>
<h3>הק'</h3>
מציאת בהמה ושטר חוב ושובר וגט אשה. ובו ה סעיפים
<h3>א</h3>
ב׳ שראו גמל או חמור של מציאה, וקדמו שניהם והנהיגוהו, או משכוהו, או שהיה אחד מנהיג ואחד מושך, קנו שניהם. במה דברים אמורים: בחמור, אבל בגמל, אם היה אחד מנהיג ואחד מושך, המושך קנה אבל לא המנהיג.
<h3>ב</h3>
בהמת מציאה שקדם אחד ואחז במוסירה, לא קנה עד שימשוך או ינהיג וכן בנכסי הגר, אבל קנה המוסירה לבדו.
<h3>ג</h3>
היה אחד רוכב ואחד אוחז במוסירה, הרוכב קנה הבהמה והמוסירה שעל לחיי הבהמה בלבד וזה שאחז המוסירה קנה ממנה מה שאחז בידו, ושאר המוסירה לא קנה שום אחד מהם.
הגה:היו שנים רוכבין קנו שניהן, היה אחד רוכב ואחד מנהיג קנו שניהם ויחלוקו (טור סימן קנז ס״ו בשם הרא״ש ורי״ו נ״י ח״ד) .
<h3>ד</h3>
דין מציאות שטרות ושוברים נתבאר בסימן סה.
<h3>ה</h3>
דין מציאת גט נתבאר בטור אבן העזר סימן קלב וסימן קנג.