<h1>הלכות אישות</h1>

<h2>סימן ז</h2>
<h3>הק'</h3>
דין אשה שנשבית ואיזו היא נקראת חללה ובו כג״ס:
<h3>א</h3>
שבויה שנשבית והיא בת ג״ש ויום אחד או יותר אסורה לכהן מפני שהיא ספק זונה שמא נבעלה לכותי ואם יש לה עד שלא נתייחד כותי עמה ה״ז כשרה לכהונה ואפילו עבד או שפחה או קרוב נאמן לעדות זו: הגה ואפילו נשים שאינן נאמנות בעדות אשה כגון חמותה וכו׳ נאמנת בשבויה. (הגהות אלפסי פ״ב בכתובות) וב׳ שבויות שהעידה כל אחת לחבירתה הרי אלו נאמנות וכן קטן שהיה מסיח לפי תומו נאמן מעשה בא׳ שנשבה הוא ואמו ובנה מסיח לפי תומו ואמר נשבינו לבין הכותים אני ואמי יצאתי לשאוב מים דעתי על אמי ללקוט עצים ודעתי על אמי והשיאו אותה חכמים לכהן על פיו ויש שכתב שהקטן נאמן אפי׳ במתכוין להעיד:
<h3>ב</h3>
אין הבעל נאמן להעיד באשתו השבויה שלא נטמאה שאין אדם מעיד לעצמה וכן שפחתה לא תעיד לה אבל שפחת בעלה מעידה לה ושפחתה שהיתה מסיחה לפי תומה נאמנת: הגה כותי פסול לעדות שבויה ואפי׳ מסיח לפי תומו אינו נאמן (הרא״ש כלל ל״ב) ויש מקילין במסיח לפי תומו (ריא״ז) וה״ה לעד מפי עד ומסיח לפי תומו לא מהני רק להקל אבל לא להחמיר (ר״ד כהן בית ח׳) :
<h3>ג</h3>
כהן שהעיד לשבויה שהיא טהורה ה״ז לא ישאנה שמא עיניו נתן בה ואם פדאה והעיד בה ה״ז ישאנה שאילו לא ידע שהיא טהורה לא נתן בה מעותיו:
<h3>ד</h3>
האשה שאמרה נשביתי וטהורה אני נאמנת שהפה שאסר הוא הפה שהתיר אפי׳ היה שם עד א׳ שמעיד שהי׳ שבויה אבל אם יש שם שני עדים שנשבית אינה נאמנת עד שיעיד לה אחד שהי׳ טהורה:
<h3>ה</h3>
היה שם ב׳ עדים שנשבית ועד א׳ מעיד שנטמא׳ וא׳ מכחיש אותו ומעיד לה שהיא טהורה ולא נתייחד עמה כותי עד שנפדית אפי׳ זה שמעיד שהיא טהורה עבד או שפחה הרי זו מותרת: הגה וי״א שאם היא אומרת נטמאתי נאמנת נגד עד א׳ שאומר טהורה אבל לא נגד ב׳ עדים (הגהות אלפסי פ׳ האשה שנתארמלה) :
<h3>ו</h3>
מי שאמרה נשביתי וטהורה אני והתירוה בית דין לינשא או שנשאת לפני בית דין ולא מיחו בה ואחר כך באו שני עדים שנשבית הרי זו תנשא לכתחלה ולא תצא מהתירה ואפי׳ נכנס אחריה שבאי והרי היא שבויה לפנינו ביד אדונים הרי זו לא תצא מהתירה שהתירוה ומשמרין אותה מעתה עד שתפדה ואם באו לה ב׳ עדים אחר כך שנטמאת אפי׳ נשאת ואפי׳ היו לה בנים הרי זו תצא ואם בא עד אחד אינו כלום:
<h3>ז</h3>
אמרה נשביתי וטהורה אני ויש לי עדים שאני טהורה אין אומרים נמתין עד שיבואו העדים אלא מתירין אותה מיד ולא עוד אלא אפי׳ יצא עליה קול שיש עליה עידי טומאה מתירין אותה עד שיבואו שבשבויה הקילו:
<h3>ח</h3>
האב שאמר נשבית בתי ופדיתיה בין שהיא גדולה בין שהיא קטנה אינו נאמן לאוסרה (ה״ה אם אומר שנבעלה בעילת איסור) (הג״מ פי״ח מא״ב בשם הרשב״א) :
<h3>ט</h3>
אשת כהן שנאסרה עליו משום שבויה הואיל והדבר ספק הרי זו מותרת לדור עמו בחצר אחד ובלבד שיהיו עמו תמיד בניו ובני ביתו לשומרו:
<h3>י</h3>
עיר שבא במצור ונכבשה אם היו כותים מקיפים את העיר מכל רוחותיה כדי שלא תמלט אשה אחת עד שיראו אותה ותיעשה ברשותם הרי כל הנשים שבתוכה פסולות כשבויות שמא נבעלו לכותים אלא מי שהיתה מג׳ שנים ולמטה ואם היה אפשר שתמלט אשה ולא ידעו בה או שהיה בעיר מחבואה אחת אפילו אינה מחזקת אלא אשה אחת הרי זו מצלת הכל כיצד מצלת שכל אשה שאמרה טהורה אני נאמנת ואע״פ שאין לה עד מתוך שיכולה לומר נמלטתי כשנכבשה העיר או במחבואה הייתי ונצלתי נאמנת לומר לא נמלטתי ולא נחבאתי ולא נטמאתי במד״א בגדוד של אותה מלכות שהם מתיישבין בעיר ואין יראים לפיכך חוששין להם שמא בעלו אבל גדוד של מלכות אחרת שפשט ושטף ועבר לא נאסרו הנשים מפני שאין להם פנאי לבעול שהם עוסקים בשלל ובורחים להם ואם שבו נשים ונעשו ברשותן אע״פ שרדפו אחריהם ישראל והצילו אותם מידם הרי הן אסורות ויש חולקין ואומרים שאף בגדוד של מלכות אחרת אסורות:
<h3>יא</h3>
האשה שנחבשה בידי עכו״ם ע״י ממון מותרת אפי׳ לכהונה: הגה ודוקא שחייבים להם שיראו ליגע בה פן יפסידו מכיסם אבל אם תפסו אותה כדי שיפדוה בממון שלא יפסידו מכיסם אסורה לבעלה כהן (תא״ו נתיב כ״ג וכן משמע בתוס׳ פ׳ א״מ) ע״י נפשות אסורה לכהונה לפיכך אם היה בעלה כהן נאסר׳ עליו: הגה וי״א דע״י נפשות אסורה אפילו לבעלה ישראל דחיישי׳ שמא נתרצית להם כדי שלא יהרגוה (תוס׳ והרא״ש והטור והר״ן ובפסקי מהרא״י סימן צ״ב) ודוקא בנחבשה מחמת עצמה ויש להם חשש מיתה (הג״מ פ׳ י״ח בשם י״א) אבל ביושבות חבושות מחמת בעליהן אינן אסורות אלא א״כ נגמר דין בעליהן למיתה (בפסקי מהרא״י סי׳ צ״ב) וי״א דכל מקום שהיא סבורה להחיות ע״י פדיון ולחזור אינה אסורה לבעלה ישראל דאינה מתרצית אע״פ שחבושה מחמת עצמה (שם במהרא״י) ובשעת הזעם והרג רב התירו רבותינו לבעלה ישראל וכסברא הראשונה ואם נחבשה בידי כותים ויהודים נכנסים ויוצאים אצלה שריא לבעלה (הגהות מיי׳ פ׳ י״ח) ישראל שהמיר הוא ואשתו וחזרו בהן אשתו מותרת לו ולא חיישינן שמא זנתה תחתיו ואפי׳ בעלה כהן ואם אשתו המירה לחוד אסורה לבעלה אפי׳ ישראל (תשו׳ רשב״א והגהות מרדכי דכתובות) אם לא שיש לה עד א׳ שלא זנתה כשבויה ויש מקילין ואומרים דלא חיישינן שמא זנתה (שם) ובשעת הגזירה שהמירו דתן מחמת אונס וחזרו בהן לאחר שעבר האונס יש להקל ולהתירן אפי׳ לבעלן כהנים (הרא״ש כלל ל״ב) ואם אשה נדרה להמיר עצמה ולא המירה עדיין וחזרה בה מותרת לבעלה (מהרי״ק שורש ק״ס) : במד״א בזמן שיד ישראל תקיפה על הכותים והם יראים מהם אבל בזמן שיד הכותים תקיפה אפי׳ ע״י ממון כיון שנעשית ברשות הכותים נאסרה אא״כ העיד לה אחד כשבויה: הגה וכ״ז בנחבשה בידי כותים ומסירה בידם אבל אם נתייחדה עם כותים אפי׳ שחייבת להם אין אוסרין על היחוד אע״פ שעשאה שלא כדת ואפי׳ יצא עליה קול זנות כל קלא דבתר נשואין לא חיישינן לאוסרה על בעלה (שם בתשו׳ הרא״ש) מיהו אם נתייחדה לשם זנות יש להחמיר (מהרי״ק שורש ק״ס) :
<h3>יב</h3>
איזו היא חללה זו שנולדה מאיסורי כהונה כגון כהן הדיוט שבא על הזונה או על הגרושה וכהן גדול שבא עליהן או על האלמנה או שנשא בעולה ובא עליה הרי אלו נתחללו לעולם ואם הוליד ממנה בין זה שחיללה בין אחר הולד בין שהוא זכר בין שהוא נקבה חלל והיא עצמה נתחלל׳ בביאתו משהער׳ בה בין שבא עליה בשוגג בין במזיד בין באונס בין ברצון והוא שהיה כהן מבן ט׳ שנים ויום אחד ולמעלה והנבעלת מבת ג׳ שנים ויום א׳ ומעלה אבל כהן שקידש אחת מאיסורי כהונה ונתאלמנה או נתגרשה מן האירוסין או נתחללה אבל מן הנשואין אף ע״פ שלא נבעלה נתחללה שכל נשואה בחזקת בעולה היא אע״פ שנמצאת בתולה:
<h3>יג</h3>
הכהן עצמו שעבר ובא על אחת מאיסורי כהונה לא נתחלל:
<h3>יד</h3>
כהן שבא על אחת מהעריות או על יבמה לשוק ונתעברה מביאה ראשונה אין הולד חלל אבל עשאה זונה ואם חזר ובא עליה הוא או כהן אחר הולד חלל אבל הבא על הגיורת ומשוחררת אפי׳ נתעברה מביאה ראשונה הולד חלל:
<h3>טו</h3>
כהן שבא על הנידה הולד כשר ואינו חלל:
<h3>טז</h3>
חלל שנשא כשרה הולד ממנה חלל וכן בן בנו כלם חללים עד סוף כל הדורות ואם ילדה בת אסורה לכהונה אבל אם נשאת אותה הבת לישראל וילדה ממנו בת אותה הבת כשרה לכהונה שישראל שנשא חללה הולד כשר:
<h3>יז</h3>
כותי ועבד הבא על בת ישראל וילדה ממנו בת אותה הבת פגומה לכהונה:
<h3>יח</h3>
כהן שנשא גרושה מעוברת בין ממנו בין מאחר וילדה כשהיא חללה הולד כשר שהרי לא בא מטיפת עבירה:
<h3>יט</h3>
כהן שבא על חלוצה היא וולדה חללים מדרבנן אבל כהן שבא על אחת מהשניות היא כשירה וזרעו ממנה כשירים:
<h3>כ</h3>
כהן שבא על ספק זונה או על ספק גרושה (שם) (או ספק חלוצה) (טור) הרי זו ספק חללה וולדה ספק חלל ונותנין עליו חומרי כהנים וחומרי ישראל אינו אוכל בתרומה ואינו מטמא למתים ונושא אשה הראויה לכהן ואם אכל או נטמא או נשא גרושה מכין אותו מכת מרדות וה״ה בחלל של דבריהם אבל חלל של תורה הודאי הרי זו כזר ונושא גרושה ומטמא למתים שנאמר אמור אל הכהנים בני אהרן אע״פ שהם בני אהרן עד שיהיו בכיהונם:
<h3>כא</h3>
גר שנשא גיורת וילדה בת לא תנשא לכתחילה לכהן אפי׳ בת בתה עד כמה דורות אע״פ שהורתה ולידתה בקדושה ואם נשאת לכהן לא תצא ואם יש בה צד א׳ של ישראל כגון גר שנשא ישראלית או ישראל שנשא גיורת הבת מותרת לכהן לכתחילה וה״ה למשוחרר שנשא ישראלית או ישראל שנשא משוחררת:
<h3>כב</h3>
הכהנת מותרת לינשא לחלל ולגר ולמשוחרר שלא הוזהרו כשרות להנשא לפסולי כהונה שנאמר בני אהרן ולא בנות אהרן:
<h3>כג</h3>
משפחה שנתערב בה ספק חלל או ודאי וכן אם נתערב בה ספק ממזר או ממזר ודאי נתבאר בסי׳ ב׳:
<h2>סימן ח</h2>
<h3>הק'</h3>
בכל ספק הולד הולך אחר הזכר ובו ה סעיפים:
<h3>א</h3>
כהנים לוים וישראלים מותרין לבא זה בזה והולד הולך אחר הזכר:
<h3>ב</h3>
לוים וישראלים וחללים מותרים לבא זה בזה והולד הולך אחר הזכר:
<h3>ג</h3>
לוים וישראלים וחללים גרים ועבדים משוחררים מותרים לבא זה בזה והגר והמשוחרר שנשא לויה או ישראלי׳ או חללה הרי הבן ישראלי וישראלי או לוי או חלל שנשא גיורת או משוחררת הולד הולך אחר הזכר:
<h3>ד</h3>
כל הנישאת באיסור הולד הולך אחר הפגום שבשניהם שאם אחד מהם מפסולי כהונה הולד פסול לכהונה ואם אחד מהם מפסולי קהל הולד אסור לבא בקהל:
<h3>ה</h3>
ולד שפחה ונכרית כמותן בין שנתעברו מכשר בין שנתעברו מפסול:
<h2>סימן ט</h2>
<h3>הק'</h3>
איזה אשה נקראת קטלנית ובו ב סעיפים:
<h3>א</h3>
אשה שנשאת (או נתארסה) (מ״מ פכ״א ונ״י פ׳ הבא על יבמתו) לשני אנשים ומתו לא תנשא לשלישי שכבר הוחזקה להיות אנשיה מתים ואם נשאת לא תצא ואפילו נתקדשה יכנוס ואם הכיר בה יש לה כתובה לא הכיר בה אין לה כתובה משלישי אבל משני יש לה כתובה אפי׳ לא הכיר בה: הגה וי״א דדוקא אם מתו מיתת עצמם אבל אם נהרג אחד מהן או מת בדבר או נפל ומת וכדומה אינו כלום ולכן רבים מקילים בדברים אלו ואין מוחין בידיהם (ב״י בשם תשובת הרמב״ן שכ״כ בסי״א) י״א דה״ה אשה שנתגרשה שני פעמים אין לישא אותה (רש״י פ״י דיבמות והר״ן ר״פ נערה) אבל י״א מיתה דוקא (הגהות מיי׳ בשם התוס׳) (וכן עיקר) :
<h3>ב</h3>
איש שמתו שתי נשיו אינו מונע עצמו מלישא:
<h2>סימן י</h2>
<h3>הק'</h3>
איזו גרושה מותרת לחזור לבעלה ובו ז סעיפים:
<h3>א</h3>
המגרש את אשתו ואח״כ זינתה מותרת לחזור לבעלה: הגה וכן אם זנתה עם הראשון ונתקדשה לשני וגירשה מותרת לחזור לראשון אפי׳ היתה מיוחדת לו תחילה (תשו׳ הרא״ש כלל כ״ד ומהר״ם פאדווה סימן י״ט) אבל אם נתקדשה לאחר וגירשה או מת אסורה לחזור לראשון ואפילו לא נתגרשה רק מכח קול בעלמא (הרא״ש כלל ה׳) (וע״ל סימן ו׳ וע״ל סימן מ״ו סעיף ה׳ וסעיף ו׳) :
<h3>ב</h3>
חרש שגירש ברמיזה והלכה ונתקדשה לחרש אחר ואין צריך לומר לפקח אסורה לחזור לבעלה החרש אבל אשתו של פקח שנתגרשה והלכה ונשאת לחרש ונתגרשה מותרת לחזור לבעלה הפקח (וע״ל סימן קי״ט אם מותר לדור עמה בחצר לאחר שגירשה) :
<h3>ג</h3>
המוציא את אשתו משום שם רע שיצא עליה או מפני שהיא נדרנית או מפני שהיא איילונית לא יחזיר וי״א דוקא בדאמר לה מפני כך אני מוציאך וכפל דבריו לומר אלמלא כך לא הייתי מוציאך אבל אם לא כפל דבריו יכול להחזירה וי״א שאם אמר לה מפני כך אני מוציאך אף ע״פ שלא כפל דבריו אינו יכול להחזירה ויש מי שאומר שאפי׳ לא אמר לה מפני כך אני מוציאך לא יחזיר:
<h3>ד</h3>
המוציא את אשתו מפני שרואה דם בכל עת תשמיש לא יחזור:
<h3>ה</h3>
כל אלו שאמרו לא יחזיר אם עבר והחזיר קודם שנתקדשה לאחר לא יוציא ואם הוציא אם היו לו בנים משהחזירה מותר להחזירה כדי שלא להוציא לעז עליהם:
<h3>ו</h3>
המוציא את אשתו משום א׳ מדברים הללו אומרים לו הוי יודע שאין אתה מחזירה לעולם:
<h3>ז</h3>
המוציא את אשתו משום נדר שנדר להוציאה יכול להחזירה:
<h2>סימן יא</h2>
<h3>הק'</h3>
אשה הנחשדת על אשת איש ובו ח סעיפים:
<h3>א</h3>
הנחשדת על אשת איש אם היה לה קינוי וסתירה ולא שתתה מי המרים הואיל ונאסרה על בעלה בשבילו הרי היא אסורה ע״ז שנתיחדה עמו לעולם כדרך שהיא אסורה על בעלה ואם עבר ונשאה מוציאין אותה מתחתיו בגט אפילו היו לה כמה בנים ממנו מפי השמועה למדו כשם שהיה אסורה לבעלה כך אסורה לבועל (וה״ה אם נאסרה בשבילה לבעלה אסורה לו) (ס״ה) אבל אם לא קדם קינוי ובאו עליה עדים שנסתרה עם איש זה ובא ומצא דבר מכוער כגון שנכנסו אחריו ומצאוה עומדת מעל המטה והיא לובשת המכנסים או חוגרת אזורה או שמצאו רוק למעלה מהכילה (או שראו מקום המנעלים הפוכים (טור) או שהיו יוצאים ממקום אפל או מעלים זה את זה מן הבור וכיוצא בו או שראוהו מנשק ע״פ חלוקה או שראו מנשקים זה את זה או שנכנסו זה אחר זה והגיפו הדלתות (במנעול) (ב״י בשם תשו׳ הרשב״א אלף רל״א) וכיוצא בדברים אלו (לפי ראות עיני הדיינים) אם הוציא׳ בעלה בדבר מכוער כזה הרי זו לא תנשא לנטען ואם עבר ונשאה והיו לו בנים ממנה לא תצא בד״א כשרננו העיר עליה ועל הנטען יום ומחצה או יותר ואמרו לו פלוני זינה עם פלונית ולא פסק הקול והוא שלא היו לה או לו (או לבעל) (הר״ן פ״ב דיבמות) אויבים שמעבירים את הקול אבל אם לא היה שם רינה לדבר זה בעיר או שפסק הקול שלא מחמת יראה אם נשאת לנטען לא תצא אפי׳ אין לה בנים אפי׳ בא עד אחד שזינתה עמו לא תצא: הגה וי״א דאם היה בכאן קול ממש כדרך שנתבאר עם עידי כיעור מוציאין אותה אפילו מבעלה (רש״י ושאלתות ומרדכי בשם הר״ם פ״ב דיבמות) אם אין לו בנים ממנה אבל באחד מהן אין מוציאין מן הבעל אלא א״כ הוציאה בעלה וכנסה הנחשד מוציאין בא׳ מהן מן הנחשד אם אין לה בנים ממנה (כן משמע מהרי״ף והרמב״ם) ב׳ עידי כיעור מצטרפין אע״ג דראו זה אחר זה וכיעור דחזא האי לא חזא האי (מרדכי פ״ב דיבמות בשם תשובת מוהר״ם) עד א׳ בדבר מכוער לאו כלום הוא (תשו׳ מוהר״ם סוף נשים) :
<h3>ב</h3>
מי שהוציאה בעלה בעידי דבר מכוער ונשאת לאחר וגירשה הרי זו אסורה להנשא לנטען מפני שיצאתה מתחת בעלה בגללו ואם נשאת לא תצא אע״פ שאין לה בנים כל אשה שבאו שני עדים והעידו שזינתה עם זה כשהיתה תחת בעלה הראשון הרי זו תצא מזה אע״פ שיש לה ממנו כמה בנים:
<h3>ג</h3>
כל מקום שאמרו תצא תצא בלא כתובה:
<h3>ד</h3>
י״א שאם באו עדים שאשת איש זינתה צריכים דרישה וחקירה (ואין לקבל העדות שלא בפניה ושלא בפני בעלה) (תשו׳ הרא״ש כלל מ״ו) :
<h3>ה</h3>
הנטען משפחה ונכרית ונתגיירה ונשתחררה לא יכנוס ואם כנס לא יוציא (גירשה אסורה לחזור לו אלא אם כן היו לו בנים ממנה) (ב״י בשם הרשב״א) :
<h3>ו</h3>
כותי ועבד הבא על בת ישראל אע״פ שחזר הכותי ונתגייר והעבד נשתחרר הרי זה לא ישאנה ואם כנס לא יוציא:
<h3>ז</h3>
אותם שאמרו חכמים לא יכנוס אפי׳ באותו מבוי לא תדור וכ״ש שלא תשמשנו:
<h3>ח</h3>
כל היכא שהתרו בו וכנס לא מקרי דיעבד ומפקינן לה מיניה (המגרש אשה כדי שישאנה חבירו אסור לישא אותה כמו שיתבאר לקמן סי׳ קמ״ג סעיף ט״ו) :
<h2>סימן יב</h2>
<h3>הק'</h3>
עידי גט וכן עדים שהעידו מיתת הבעל אם רשאים לישא האשה ההיא ובו ד סעיפים:
<h3>א</h3>
המביא גט שצריך שיאמר בפני נכתב ובפני נחתם וכן העד האחד שהעיד לאשה שמת בעלה לא ישאנה משום חשד ואם כנס לא יוציא אבל המביא גט שאינו צ״ל בפני נכתב ובפני נחתם מותר לישא אותה כיון שאינה נשאה על פיו ושני עדים המעידים לאשה שמת בעלה מותר אחד מהם לישא אותה שאין שנים מצויים לחטא בשביל אחד ועיין בטור זה עצמו סימן קמ״א: הגה בתשובת הרא״ש שהביא בא״ע וי״א דאף בשנים אע״ג דשרי מ״מ בעל נפש ירחיק מזה (הגהות מיי׳ פרק י׳ דגירושין וכלבו ותוספות דיבמות) :
<h3>ב</h3>
אשה שנדרה הנאה מבעלה ולא הפר לה ובאה לפני חכם להתירה ואסרה שלא מצא לה פתח להתירה לא ישאנה שמא יאמרו אסרה כדי שישאנה ואם כנס לא יוציא וה״מ ביחיד מומחה אבל בי דינא לא חשידי ומטעם זה אם מיאנה או חלצה בפני ב״ד יכול א׳ מהם לישא אותה:
<h3>ג</h3>
וכלם שנשאו לאחרים ונתאלמנו או נתגרשו מותרות לינשא להם:
<h3>ד</h3>
וכלם שהיו להם נשים באותה שעה ואחר כך מתו או שנתגרשו והיו הנשים הן שהרגילו את בעלהן לגרשן הרי אלו מותרות לינשא להם לכתחילה (היו נשותיהם חולים ומתו לא יכנסו) (נ״י פ״ב דיבמות) וכל אחת מהם מותרת לינשא לבן העד שהעיד לה או לבן החכם שאסרה על בעלה או לשאר קרובים דליכא למיחש שיוציאום מבעליהם בשביל קרוביהם:
<h2>סימן יג</h2>
<h3>הק'</h3>
גרושה או אלמנה צריכה להמתין צ׳ יום טרם שתנשא ושלא ישא מינקת חבירו ומעוברת חבירו ובו יד סעיפים:
<h3>א</h3>
כל אשה שנתגרשה או שנתאלמנה הרי זו לא תינשא ולא תתארס לאחר עד שתמתין צ׳ יום חוץ מיום שנתגרשה או שמת בעלה בו וחוץ מיום שנתארסה בו כדי שיודע אם היא מעוברת או אינה מעוברת להבחין בין זרעו של ראשון לזרעו של אחרון (אבל מותרת לעשות שידוכים בלא אירוסין (ב״י בשם תשובת הרא״ש ות״ה סימן רי״ז) רק שלא יכנוס עמה בבית) (שם) ומיום כתיבת הגט מונים למגורשת ואפי׳ היה על תנאי או שלא הגיע לידה אלא לאחר כמה שנים מיום הכתיבה מונים שהרי אינו מתייחד עמה משכתבו לה: הגה וי״א דמונים מיום נתינת הגט (טור בשם הרא״ש וכן ראוי להחמיר כן נ״ל) וגזירת חכמים היא שאפילו האשה שאינה ראויה לילד ואפילו נתגרשה או נתאלמנה מן האירוסין צריכה להמתין צ׳ יום אפילו קטנה או זקנה או עקרה או איילונית ואפי׳ בעלה במדינת הים או סריס אדם או חולה או חבוש בבית האסורים והמפלת אחר מיתת בעלה ואפי׳ בתולה מהאירוסין צריכות להמתין צ׳ יום:
<h3>ב</h3>
יבמה שמת היבם צריכה להמתין שלשה חדשים אחר מיתת היבם:
<h3>ג</h3>
נתעברה מראובן ושניהם מודים שממנו היא מעוברת והלכה ונתקדשה לשמעון וגירשה ורוצה להנשא לראובן צריכה להמתין אחר גירושי שמעון צ׳ יום:
<h3>ד</h3>
מחזיר גרושתו אינה צריכה להמתין:
<h3>ה</h3>
שפחה וגיורת שהיו נשואות לבעלים בגירותן ובעבדותן ונתגיירו או נשתחררו צריכות להמתין ואפי׳ גר ואשתו שנתגיירו מפרישין אותם צ׳ יום כדי להבחין בין זרע הנזרע בקדושה לזרע שנזרע שלא בקדושה:
<h3>ו</h3>
הממאנת אינה צריכה להמתין לא גזרו אלא בגרושה וכן המזנה אינה צריכה להמתין מפני שמהפכת עצמה בשעת תשמיש כדי שלא תתעבר וכן אנוסה ומפותה אינן צריכות להמתין והוא הדין לשבויה אפילו היא גדולה: הגה וי״א דכל אלו צריכין להמתין אם הם גדולות וראויות להתעבר (טור) אשה שנאנסה תחת בעלה אם לא נבעלה לבעלה תחלה צריכה להמתין (א״ז) :
<h3>ז</h3>
פלגש מיוחדת לאיש שרוצה לינשא לאחר צריכה להמתין:
<h3>ח</h3>
מי שנשאת בטעות ונודע שהיא אסורה לבעלה והוציאה בית דין מתחתיו אם היתה קטנה שאינה ראויה לילד אינה צריכה להמתין שזה דבר שאינו מצוי הוא וכל דבר שאינו מצוי ברוב לא גזרו בו:
<h3>ט</h3>
אשה שנתגרשה ויצא קול פיסול על הגט והצריכוה גט אחר מפני הלעז י״א שצריכה להמתין ג׳ חדשים מהגט השני ויש אומרים שאינה צריכה למנות אלא מהגט הראשון: הגה ויש לחוש לסברא הראשונה (היא סברת ר״י והרא״ש כתבו בטור על שמם) וכן אם נתגרשה מחמת קול קדושין בעלמא צריכה להמתין (ב״י בשם הרא״ש) :
<h3>י</h3>
המקדש תוך תשעים יום מנדין אותו: הגה וי״א שצריך שיגרש ואם הוא ישראל יחזירה לאחר ג׳ חדשים וכהן לא יחזור (טור) ודוקא שעבר במזיד אבל אם קדשה בשוגג א״צ לגרש אלא מפרישין אותם (מהרי״ו סי׳ ע״ג) ויש מחמירין אפי׳ בשוגג (ת״ה סימן ר״ן) ונראה דבכהן דאסור להחזיר יש לסמוך אדברי המקילין ולא מצריכין לגרש ובישראל אין לסמוך אמאן דמיקל בשוגג כן נ״ל גירשה אסורה לדור עמו במבוי (ריב״ש סי׳ ס׳) לא כפו בית דין אותו עד שעברו ג׳ חדשים אע״פ שקידש בעבירה שוב אין כופין אותו דכיון שעברו עברו (מרדכי פרק החולץ בשם מוהר״ם) ואם כנס וגירש ע״ל סימן זה סעיף י״ב מה דינו לענין כתובה קידש וברח אין מנדין אותו ולומדין אותו לברוח (טור בשם רבינו יחיאל) יש מי שאומר דבריחה זו צריכה שתהיה למרחוק שירחיק עד שיהיה שיעור חזרתו אחר ג׳ חדשים ואין נראה כן מדברי שאר הפוסקים:
<h3>יא</h3>
גזרו חכמים שלא ישא אדם ולא יקדש מעוברת חבירו ולא מניקת חבירו עד שיהיה לולד כ״ד חדשים דהיינו כפי מה שקובעין החדשים אחד מלא ואחד חסר (הגהות מרדכי פרק החולץ) חוץ מיום שנולד ויום שנתקדשה בו וחדש העיבור עולה למנין כ״ד חדש (וי״א דלכתחלה יחוש אפילו לחדש העיבור) (ת״ה סימן רי״ו) בין שהיא אלמנה בין שהיא גרושה בין שהיא מזנה (ויש מקילין במזנה) (הגהות מרדכי פרק החולץ בשם י״א) ויש להקל במופקרת לזנות כדי שיהא בעלה משמרה (תשובת ר״י מינץ סימן ה׳) אפילו נתנה בנה למינקת או גמלתו בתוך כ״ד חדש לא תינשא אפילו נשבעה המינקת או נדרה על דעת רבים שלא תחזור בה (וי״א דאם נשבעה המינקת וכנס לא יוציא) . (הגהות מרדכי דכתובות) אפילו אם נשבעה לאדם גדול כמו אלו שהולכים בחצר המלך אבל אם מת בנה מותרת לינשא ואין חוששין שמא תהרגהו וכן אם גמלתו בחיי בעלה או שאינו חולבת לעולם כגון שיש לה צימוק דדים או שפסק חלבה בחיי בעלה ושכרו לו מינקת בחיי בעלה או שנתנה בנה למניקה שלשה חדשים קודם מיתת בעלה והיא לא הניקה כלל תוך הג׳ חדשים מותרת לינשא:
<h3>יב</h3>
עבר ונשא מעוברת או מניקה בתוך זמן זה מנדין אותו אא״כ ברח ויוציא בגט ואפי׳ היה כהן וצריך לתת לה כתובה אם תתבענה לו ואם היה ישראל יחזירנה אחר כ״ד חדש של מניקה ויכתוב לה כתובה אחרת נשא וברח ולאחר זמן בא וישב עם אשתו אין בכך כלום ואם קידש מעוברת או מניקה אין כופין אותו להוציא ולא יכנוס עד אחר זמן היניקה או עד שימות הולד: הגה וי״א דאין חילוק בין קידש לנשא (רוב המורים) וכן עיקר וע״ל סי׳ זה סעיף י׳ כיצד נוהגין:
<h3>יג</h3>
אלמנה שהיתה מניקה בנה יכולה לומר איני מניקה אלא בשכר ויכולה היא לתבוע כתובתה לאלתר ואע״פ שאינה יכולה לינשא עד סוף כ״ד חדש ואין חילוק בין התחילה להניק או לא התחילה (מהר״ם פדוואה סימן ל׳ ומהרי״ו וריב״ש ותשו׳ הרא״ש כלל נ״ג) :
<h3>יד</h3>
זה שאמרו בגרושה יש מי שאומר דדוקא שהניקתו קודם שנתגרשה עד שהכירה אבל קודם הזמן הזה לא דהא אי בעיא לא תניק ליה כלל ואפי׳ בשכר ויש מי שאומר האשה שמת בעלה והניחה מעוברת וילדה ולא הניקה את בנה צריכה להמתין כ״ד חדש ומשמע מדבריו דהוא הדין לגרושה:
<h2>סימן יד</h2>
<h3>הק'</h3>
שלא ישא אשה בימי האבל ובו סעיף אחד:
<h3>א</h3>
מתה אשתו או א׳ מקרוביו שחייב להתאבל עליו עד אימתי אסור לישא אשה נתבאר בטור יורה דעה סימן שצ״ב:
<h2>סימן טו</h2>
<h3>הק'</h3>
איסור ערוה דאורייתא ודרבנן ובו לא סעיפים:
<h3>א</h3>
אלו שאסורות מחמת ערוה מהן מן התורה מהן מדרבנן אותן שהן מן התורה אין קדושין תופסין בהן. ואותן שהם מדרבנן קדושין תופסין בהם וצריכות גט וכן המקדש ספק ערוה צריכה גט:
<h3>ב</h3>
אמו אסורה לו מן התורה אבל אם אמו אינה אסורה לו אלא מדרבנן וזו אין לה הפסק אפילו אם אם אם אמו עד מעלה מעלה אסורה:
<h3>ג</h3>
אם אבי אמו אסורה לו מדרבנן היא בלבד:
<h3>ד</h3>
אם אביו אסורה לו מדרבנן וזו אין לה הפסק אפילו אם אם אם אביו עד למעלה אסורה:
<h3>ה</h3>
אם אבי אביו אסורה לו מדרבנן היא בלבד אשת אביו אסורה לו מן התורה בין שהיא אשתו מן הנשואין בין מן האירוסין בין בחיי אביו בין כשמת אביו או גירשה (אבל אמה מותרת לו) אבל אם אנס אביו אשה מותרת לו:
<h3>ו</h3>
אשת אבי אביו אסורה לו מדרבנן וזו אין לה הפסק שאשת יעקב אבינו אסורה על אחד ממנו:
<h3>ז</h3>
אשת אבי אמו אסורה לו מדרבנן היא בלבד (וי״א דאשת אבי אם אביו אסורה לו) (ת״ה סימן רט״ו) :
<h3>ח</h3>
אשת אחי אביו מן האב אסורה לו מן התורה אבל אשת אחי אביו מן האם אינה אסורה אלא מדרבנן:
<h3>ט</h3>
אשת אחי אמו בין מן האם בין מן האב אינן אסורות אלא מדרבנן:
<h3>י</h3>
אחותו אסורה לו מן התורה בין אחותו מאביו או מאמו בין אחותו מהנישואין או מהזנות אפילו בא אביו על הערוה והוליד ממנה בת אחותו היא וחייב עליה חוץ מאחותו מן השפחה או מהנכרית: הגה ונ״ל דלכתחלה אסור לבא עליה ויש מסתפקים לומר דדוקא מדאורייתא הולד הולך אחר השפחה ואחר הנכרית אבל מדרבנן הוי זרעו לכן יש להחמיר לכתחלה: וי״א דה״מ לשפחה דעלמא אבל אם בא אביו על שפחתו והוליד ממנה בת אחותו היא (ואפי׳ אמר שכוון לשם זנות אינו נאמן) : (א״ז)
<h3>יא</h3>
מותר אדם בבת אשת אביו שיש לה מאיש אחר אפילו חורגה (פי׳ בת אשת אב) הגדלה בבית בין האחין מותרת להם ולא חיישינן למראית העין שנראית כאחותם:
<h3>יב</h3>
בתו ובת בתו ובת בנו אסורות לו מן התורה אבל בת בת בנו ובת בת בתו ובת בן בנו ובת בן בתו אסורות מדרבנן ואין להם הפסק וכן אומר בירושלמי שאברהם אסור בכל נשי ישראל ושרה אסורה בכל אנשי ישראל ולהרמב״ם יש להם הפסק:
<h3>יג</h3>
בת אשתו ובת בתה ובת בנה אסורות לו מן התורה ודוקא בת אשתו אבל בת אנוסתו מותרת לו לאחר מיתתה (ואפי׳ בחייה אם כנס לא יוציא) (נ״י ריש פ׳ נושאין על האנוסה) :
<h3>יד</h3>
בת בת בת אשתו ובת בן אשתו אסורות מדרבנן ואין להם הפסק ולהרמב״ם יש להם הפסק:
<h3>טו</h3>
אם אשתו ואמה ואם אבי אשתו אסורות מן התורה אבל אם אם אם אשתו ואם אם אבי אשתו ואם אבי אבי אשתו ואם אם (אם) אבי אשתו אסורות לו מדרבנן ואין להם הפסק ולהרמב״ם יש להם הפסק:
<h3>טז</h3>
אחות אביו ואחות אמו אסורות לו מן התורה בין שאחיה היא מן האב בין שהיא מן האם:
<h3>יז</h3>
מותר אדם בבת אחי אביו ובבת אחי אמו ואחי אביו ואחי אמו מותר באשתו ובבתו:
<h3>יח</h3>
אשת אחי אביו מן האב אסורה מן התורה אבל אשת אחי אביו מן האם ואשת אחי אמו בין מן האם ובין מן האב אינן אסורות אלא מדרבנן ומכאן ואילך כגון אשת אחי אבי אביו מן האם (ואשת אחי אם אמו בין מן האב בין מן האם) מותרות ואשת אחי אבי אביו מן האב ואחות אבי האב בין מן האם בין מן האב ואחות אם האם מותרת ויש מי שאוסר באלו:
<h3>יט</h3>
אשת בנו אסורה לו מן התורה ואשת בן בנו אסורה מדרבנן ואין לה הפסק עד שתהיה אשת אחד ממנו אסורה על יעקב אבינו:
<h3>כ</h3>
אשת בן בתו אסורה מדרבנן ויש לה הפסק:
<h3>כא</h3>
אשת בן אשתו מותרת לו ובן אשתו מותר באשתו:
<h3>כב</h3>
אשת אחיו בין מן האב בין מן האם בין מן הנשואין בין מן הזנות אסורה מן התורה:
<h3>כג</h3>
שני חורגין הגדלים יחד בבית מותר כל א׳ באשת חבירו ולא חיישנין למראית העין לומר שנראה כאשת אחיו:
<h3>כד</h3>
מותר אדם באשת חמיו וחמיו מותר באשתו ויש מי שאוסר:
<h3>כה</h3>
מותר אדם באשת בן אחיו ובאשת בן אחותו (ומותר בבת אחיו ואחותו ומצוה לישא אותה כדלעיל סי׳ ב׳) :
<h3>כו</h3>
אחות אשתו אסורה לו מן התורה כל זמן שאשתו קיימת לא שנא אם היא אחותה מן האב או מן האם ואפי׳ גירש את אשתו אבל לאחר מיתתה מותר באחותה (וכל המגרש אפי׳ מחמת קול בעלמא נאסר בקרובותיה) (ב״י בשם הרשב״א סימן י״ג) :
<h3>כז</h3>
קידש אשה והלכה למדינה אחרת ובאו עדים והעידו שמתה ונשא את אחותה ואחר כך נודע שלא מתה אסור בשתיהן וצריכות שתיהן גט ממנו וכל הדרכים השנויים בפרק האשה רבה ובפ׳ הזורק נוהגין בהם ואם מתה אחת מהן מותר בחבירתה אבל אם הלכה אשתו הנשואה למדינה אחרת ובאו עדים והעידו שמתו ונשא אחותה ואח״כ נודע שלא מתה אין אחותה צריכה ממנו גט ואשתו מותרת לו ומותר בקרובות שניה ושניה מותרת בקרוביו ואם מתה ראשונה מותר בשנייה וכן שאר העריות שנשאן בחזקת היתר ונמצאו ערוה אינן צריכות גט שאין קידושין תופסין בעריות (וכן כל זנות שמזנה עם הקרובות הנאסרות עליו מחמת אשתו אין אוסרין אשתו עליו) ומותר בקרובות שנייה (טור) ומיהו אם הקרובה רגילה לבא אצלו ע״י אשתו כופין אותו לגרש אשתו (הגהות אלפסי שם) ומפני מה הצריכו אחות ארוסתו גט שמא יאמרו תנאי היה באירוסין וכדת נשא אחותו והואיל ויצאה אחותה בגט אחותה שהיא ארוסתו הראשונה אסורה כדי שלא יאמרו נשא אחות גרושתו אבל כשהלכה אשתו הנשואה אין לחוש לכך שיאמרו תנאי היה לו בנישואין דאין אדם עושה בעילתו בעילת זנות הילכך כ״ע ידעי דנשואי שנייה אינם כלום:
<h3>כח</h3>
הלכה אשתו ובעל אחות אשתו למדינה אחרת ובאו ואמרו לו מתה אשתך ובעל אחותה ונשא אחות אשתו ואח״כ באו אשתו וגיסו אחות אשתו צריכה ממנו גט לא שנא נשאת לו על פי ב׳ עדים או על פי עד א׳ ואסורה לגיסו ואשתו אסורה עליו לא שנא היתה נשואה לו או ארוסתו: הגה ואם בא בזנות על אחות אשתו ומתה אשתו וגיסו אח״כ י״א דאסור לישא אח״כ אחות אשתו דכשם שאסורה לבעל כך אסורה לבועל אע״פ שהיתה אסורה עליו בלאו הכי (פסקי מהרא״י סימן כ״ו) (וע״ל סימן קע״ח) :
<h3>כט</h3>
אמרו לו מתה אשתך ונשא את אחותה ואח״כ אמרו לו קיימת היתה ומתה הולד הראשון ממזר האחרון אינו ממזר:
<h3>ל</h3>
מי שהיה לו פלגש ולא הועד שקדשה מותרת בקרוביו אבל אם יש עדים שאמרה האשה קדשני בפני ב׳ עדים נאסרה לקרוביו אבל אם אמרה קדשני סתם ולא אמרה בפני שני בני עדים אין בדבורה כלום:
<h3>לא</h3>
המקדש אשה ונתבטלו הקידושין מפני שהיו על תנאי ולא נתקיים התנאי או שקידש בתו שלא מדעתה ונמצאת בוגרת מותר בקרובותיה (ודוקא אם נתבטלו הקידושין בלא גט אבל אם נתן גט אסור בכל קרובותיה כמו שנתברר) :
<h2>סימן טז</h2>
<h3>הק'</h3>
איסור כותית ושפחה ובו ו סעיפים:
<h3>א</h3>
ישראל שבעל כותית דרך אישות או ישראלית שנבעלה לכותי (דרך אישות) הרי אלו לוקין מן התורה שנאמר לא תתחתן בם (ויש חולקין בזה) (טור) אבל הבא על הכותית דרך זנות במקרה חייב עליה מדרבנן משום כותית ומשום זונה ומכין אותו מכת מרדות ואם ייחדה לו בזנות חייב עליה מדרבנן משום נדה שפחה כותית זונה ואם היה כהן אפי׳ בא עליה דרך מקרה לוקה עליה מן התורה משום זונה:
<h3>ב</h3>
הבא על הכותית אם לא פגעו בו קנאים ולא הלקוהו ב״ד הרי עונשו מפורש בדברי הקבלה שהיא בכרת שנאמר כי חלל יהודה קדש ה׳ אשר אהב ובעל בת אל נכר יכרת ה׳ לאיש אשר יעשנה ולא יהיה לו ער ואונה אם ישראל הוא לא יהיה לו ער בחכמים ולא עונה בתלמידים: הגה ועון זה יש בו הפסד שאין בכל העריות שבנו הבא מן השפחה ומן הנכרית אין בנו משא״כ בשאר עריות (טור בשם הרמב״ם) הבא על הכותית בפרהסיא שדינו שקנאים פוגעים בו כמו שיתבאר בח״ה סימן תכ״ה הוא בכלל עריות ודינו ליהרג ולא יעבור כמו בשאר עריות (ב״י בשם א״ח שכ״ג בשם הרמב״ן) (וכמו שיתבאר ביורה דעה סימן קכ״ז) :
<h3>ג</h3>
שפחה שהוטבלה לשם עבדות אסורה לבן חורין א׳ שפחתו וא׳ שפחת חבירו והבא עליה מכין אותו מכות מרדות:
<h3>ד</h3>
הנתפש עם שפחתו מוציאין אותה ממנו ומוכרים אותה ומפזרים דמיה לעניי ישראל ומלקין אותו ומגלחין שערו ומנדין אותו ל׳ יום:
<h3>ה</h3>
נתערב ולד ישראלית בולד שפחה הרי שניהם ספק וכל אחד מהם ספק עבד וכופין בעל השפחה ומשחרר את שניהם ואם היה הבן ההוא בן האדון של עבד כשיגדלו ישחררו זה את זה ויהיו מותרים לבא בקהל:
<h3>ו</h3>
היו התערובות בנות הרי שתיהן ספק שפחות והבא על כל אחת מהן הרי הולד ספק עבד וכן אם נתערב ולד כותית בולד ישראל מטבילין את שניהם לשם גירות וכל אחד מהם ספק גר:
<h2>סימן יז</h2>
<h3>הק'</h3>
היתר אשת איש שמת בעלה ואומרת גרשתני ודיני הערוה ודין נשאת באיסור ובטעות ובו נח סעיפים:
<h3>א</h3>
אשת איש בכלל עריות היא ואין קדושין תופסין בה בד״א בודאי אשת איש אבל אם היא ספק מקודשת או ספק מגורשת קדושין תופסין מספק וצריכה גט משניהם וה״ה לפסולי גיטין מדרבנן שאם בא אחר וקידשה שצריכה גט משניהם מהראשון דרבנן ומהשני מדאורייתא:
<h3>ב</h3>
אשת איש שפשטה ידה וקבלה קדושין בפני בעלה הרי זו מקודשת לשני האשה שאמרה לבעלה בפניו גרשתני נאמנת חזקה אין אשה מעיזה פניה בפני בעלה: הגה י״א דוקא לענין שקידושין תופסין בה נאמנת וצריכה גט אבל אינה נאמנת להנשא לאחר (הר״ן פ״ב דכתובות בשי״א) או ליטול כתובתה (הגהות מיימוני פ״ב דגירושין) (וי״ח וס״ל דלכל דבר נאמנת) (רמב״ם) (וי״א עוד דבזמן הזה דנפישי חוצפא ופריצותא אינה נאמנת אלא לחומרא דאיתרע חזקה דאינה מעיזה) ב״י בשם א״ח: אבל אם קידשה אחר שלא בפני בעלה אין קדושין תופסין בה עד שתביא ראייה שנתגרשה קודם שתקבל הקידושין שכל שלא בפניו מעיזה וכתב הרא״ש דכל שהוא בעיר שנתקדשה לאחר מיקרי בפניו (ויש חולקין וס״ל דבעינן בפני בעלה ממש) (מהרי״ק שורש ע״ב וריב״ש סימן קנ״ז) והא דאמרינן דאין אשה מעיזה פניה בפני בעלה לומר גרשתני ה״מ היכא דליכא מסייע לה אבל היכא דאיכא דמסייע לה מעיזה ומעיזה ואם נשאת לאחר שלא בפני בעלה אע״פ שכשבא בעלה אומרת לו בפניו גרשתני אינה נאמנת דכיון שכבר נשאת מעיזה ומעיזה שלא תעשה עצמה זונה ויש מי שאומר שאפי׳ לא נשאת עדיין לאחר אלא נתקדשה לו שלא בפני בעלה ואח״כ בא בעלה ואומרת לו בפניו גרשתני אינה נאמנת וי״א שאם היה קטטה ביניהם או שתובעת כתובתה אינה נאמנת לומר גרשתני אפי׳ בפניו י״א במקום שנאמנת להינשא גובאת ג״כ כתובתה (מהרי״ק שורש ע״ב וריב״ש סי׳ קנ״ז) וי״א דאינה נאמנת לענין ממון כלל ונתבאר לעיל:
<h3>ג</h3>
אשה שהלך בעלה למדינת הים והעידו עליו שמת אפי׳ עד א׳ אפילו העד עבד או שפחה או אשה או קרוב מותרת ואפי׳ עד מפי עד או אשה מפי אשה או עבד או שפחה או קרוב כשרים לעדות זה ופסולי עדות אם פסולים מדרבנן כשרים לעדות זה אבל פסולי עדות דאורייתא פסולים ואם מסיחים לפי תומם כשרים וכן כותי או ישראל מומר לעבודת אלילים ולכל התורה כלה אם הוא מסיח לפי תומו נאמן: הגה לא בא עד בדרכים הנזכרים רק יצא קול הברה בעיר שמת אין משיאין את אשתו (ת״ה סי׳ רכ״ב ובתשובת הרמב״ן סי׳ פ׳) :
<h3>ד</h3>
הכל נאמנים להעיד לה עדות זו חוץ מה׳ נשים שחזקתן שונאות זו את זו שאין מעידות במיתת בעלה שמא יתכוונו לאסרה עליו ועדיין הוא קיים ואלו הן חמותה אפי׳ אינה עתה חמותה רק אם יבמה (טור) ובת חמותה וצרתה ויבמתה ובת בעלה וכן היא לא תעיד להם (טור) :
<h3>ה</h3>
כבר אמרנו שהעד שאמר שמעתי שמת פלוני אפי׳ שמע מאשה ששמעה מעבד ה״ז כשר לעדות אשה ומשיאין על פיו: הגה ואפי׳ לא אמר ממי שמע אלא אמר סתם ששמע כשר ולא חיישינן שמא הראשון פסול היה אבל אם אמר העד או האשה או העבד מת פלוני ואני ראיתיו שמת שואלים אותו היאך ראית ובמה ידעת אם העיד בדבר ברור נאמן ואם העיד בדברים שרובן למיתה אין אין משיאין את אשתו שאין מעידים על האדם שמת אלא בשראוהו שמת ודאי ואין בו ספק: הגה שמע קול מקוננות שהוזכרוהו בין המתים וספדוהו אותו משיאין אשתו (כ״כ המ״מ בשם התוספתא) ולכן יש למחות בנשים שלא לספוד אדם על פי אומדנות המוכיחות שמת ולא יספידו אותו עד שיודעין שמת וכן אשתו אסורה להספידו או ללבוש שחורים כל זמן שאין כאן עדות שהוא כראוי להשיאה (ס״ה כ״כ הריב״ש סי׳ קפ״ט) וכן אין לשום ב״ד ליתן שטר עדות לאשה מה שהעידו עדים לפניהם אם אין באותו עדות כדאי להתירה אם לא שכתבו בפי׳ הטעם שלא התירו אותה על עדות זו דחיישינן לקלקולא מב״ד שאינן מומחים (שם בתשובת הרא״ש) :
<h3>ו</h3>
בשעת הגזירה מתירים נשים ע״פ בעלי תשובה: הגה שמעידים מה שראו בעת צרה אע״פ שהמירו דתן מכח אונס (תשובת הרא״ש כלל כ״ד) ריקים המומרים ופוחזין שחזרו בתשובה אך לא בתשובה גמורה אין לסמוך על עדותן רק במסיחין לפי תומן (מהר״י בכתביו סימן ר״ך) או בידוע שהעידו בלא רמיה ועקול (שם סימן רכ״ד) והכל לפי ענין העד ולפי ראות עיני הדיין:
<h3>ז</h3>
בא אחד ואמר הרגתיו תנשא דאין אדם משים עצמו רשע ופלגינן דבוריה וה״ה לכותי שאמר מסיח לפי תומו הרגתי את פלוני שמשיאין את אשתו:
<h3>ח</h3>
אם עד א׳ אמר לאשה בינו לבינה מת בעליך אינה צריכה שוב לעדותו אלא באה לב״ד ואומרת מת בעלי אבל אם בא העד שאמרה בשמו מת ואמר שלא אמר מת לא מהימנ׳: ואין הב״ד צריכין לשלוח אחריו אע״פ שהוא בעירו אלא סומכין אעד מפי עד לכתחילה (תשו׳ מהי״ו סי׳ ט׳) :
<h3>ט</h3>
עד אומר מת ועד אומר נהרג אע״פ שהן מכחישים זה את זה הואיל וזה וזה מודים שאינו קיים הרי זו תנשא:
<h3>י</h3>
שמעו קול שאומר איש פלוני מת והלכו ולא מצאו שם אדם משיאין את אשתו ואם שמעו קול זה בשדה או בבור או בחורבה אין משיאין על פי אותו קול דחיישינן שמא שד הוא כיון שיצא הקול ממקום שהשדים מצויים שם:
<h3>יא</h3>
מצאו כתוב בשטר מת איש פלוני בן פלוני או נהרג תנשא אשתו אפי׳ אינו מקויים ולהרמב״ם צריך שידעו שהוא כתב ישראל: הגה וכן ראוי להחמיר ואפי׳ אם יודעים שהיא כתב ישראל אם י״ל שכתב כן משום שיצא קול שמת כגון שטבע במים שאין להם סוף וכדומה אין מתירין על הכתב שחוששין שכתב מפני הקול שיצא (תה״ד סי׳ ר״מ) :
<h3>יב</h3>
מי שנשתתק ובדקו אותו כדרך שבודקין לגיטין ונמצאת דעתו מכוונת וכתב שמת פב״פ סומכין על כתיבתו ותנשא אשתו:
<h3>יג</h3>
זה שאמרנו שעד מפי עד כשר בעדות אשה בד״א ששמע מפי בן דעת שמת פלוני כגון עבד או שפחה אבל אם שמע מפי שוטה או קטן אינו מעיד ואין סומכין על דבריהם שמע מהתינוקות שאומרים עכשיו באנו מהספד פלוני כך וכך ספדנים היו שם ופלוני החכם ופלוני עלו אחר מטתו כך וכך עשו במטתו ה״ז מעיד מפיהם על פי הדברים האלו וכיוצא בהם ומשיאין את אשתו: הגה ודוקא לאלתר כגון שאומרים עכשיו באנו מהספד פלוני כו׳ אבל אם אינו לאלתר לא מהני עדותן כלל (א״ז ומהרי״ו סי׳ מ״ה ופסקי מהרא״י סי׳ ר״כ) ואפילו הגדילו אח״כ אינן יכולין להעיד מה שראו בקטנותן (שם בא״ז) :
<h3>יד</h3>
כבר אמרנו שהכותי שהסיח לפי תומו משיאין על פיו כיצד היה מסיח לפי תומו ואמר אוי לפלוני שמת כמה היה נאה וכמה טובה עשה עמי או שהיה מסיח ואומר כשהייתי בא בדרך ונפל פלוני שהיה מהלך עמנו ומת ותמהנו לדבר זה כיצד מת פתאום וכיוצא בדברים אלו שהם מראים כוונתו להעיד ה״ז נאמן וישראל ששמע מכותי המסיח לפי תומו מעיד ששמע ממנו ותנשא אשתו על פיו: הגה וכן אם אמר פלוני מת במסיח לפי תומו אע״פ שלא אמר דברים אחרים מיקרי שפיר מסל״ת (ריב״ש סי׳ שע״ז) ויש מחמירים (ב״י בשם הר״ן) בד״א בשלא היה שם אמתלאה אבל אם היה אמתלאה בשיחת הכותי שמא נתכוין לד״א כמו שאמר לאחד עשה לי כך וכך שלא אהרוג אותך כדרך שהרגתי לפלוני אין זה מסיח לפי תומו שכוונתו להטיל אימה ע״ז: הגה וכן במקום שיש לחוש לשקרא שלמדוהו לומר כך אין סומכין עליו (ר״י נתיב כ״ג) וכן אם שמע מערכאות של כותים שאמרו הרגנו פלוני אינם נאמנים שהם מחזיקים ידי עצמם בכזב וכן כל כיוצא בדברים אלו:הגה וי״א דכל ערכאות אינם נאמנים אפילו אומרים שנהרג בדין שלא על ידם (טור בשם הרא״ש) וכ״ז דוקא בערכאות אבל שאר כותים משיחים לפי תומם ואומרים שנדון בערכאות של כותים נאמנים (פסקי מהרא״י סי׳ ל״ד) :
<h3>טו</h3>
כותי שהסיח לפי תומו תחלה אע״פ ששאלו אותו אח״כ ובדקוהו עד שיפרש כל המאורע ה״ז נאמן ומשיאין על פיו: הגה אבל שאלו אותו תחלה איה חברינו ואמר להם שמת אין זה מיקרי מסל״ת ודוקא ששאלו אותו הכותי עצמו אבל שאלו כותי אחר (פסקי מהרא״י סי׳ קס״א) או שחפשו בעיר אחר יהודי ויצא הקול בזה ובא כותי ומסל״ת שמת (תשו׳ מוהר״מ הל׳ נשים) אע״פ שהיה אצל הכותי ששאלו מיקרי מסל״ת היו מדברים ביחד מן היהודי ובא להם כותי ואמר להם במה אתם מדברים ואמרו לו מן היהודי אם הוא חי או מת והגיד להם שהוא מת לא מיקרי מסל״ת (בתשובת הריב״ש) חיה ספק אם מסל״ת או לא אין משיאין אשתו דספיקא דאורייתא לחומרא וכן בכל מקום דאיכא פלוגתא בדינין אלו אזלינן לחומרא (ג״ז שם) י״א הא דאמרינן דאם שאלו את הכותי תחלה לא מיקרי מסל״ת היינו דוקא אם שואלו ישראל אבל אם שואלים כותים אותו ומגיד מיקרי מסל״ת ובלבד ששאלו אותו שלא בפני ישראל (ת״ה סי׳ רל״ט) ואם שאלו ישראל והכותי הגיד שמת והגיד אומדנות המוכיחות אע״פ שאינו מקרי מסל״ת ואסורה לינשא מ״מ אם עברה ונשאת ע״פ חכם שהתירהו לא תצא אם יש ראיות ואומדנות שמת (פסקי מהרא״י סי׳ קל״ט) :
<h3>טז</h3>
כותי מסיח לפי תומו מפי כותי מסיח לפי תומו משיאין על פיו: הגה ואפילו לא העיד בפירוש שהכותי הראשון מסל״ת אזלינן מספיקא לקולא ואמרינן דודאי מסיח ל״ת (מהרי״ק שורש קכ״א) ויש חולקין בזה (תשובת הר״ן) :
<h3>יז</h3>
יצא כותי וישראל מעמנו למקום אחר ובא הכותי ואמר איש שיצא מכאן עמי מת משיאין את אשתו אע״פ שאין הכותי יודע אותו האיש וי״א שצריך שיאמר קברתיו: הגה ודוקא בכהאי גוונא שאינו מזכיר שם המת ואינו מכירו אבל אם מכירו לא בעינן קברתיו במסיח ל״ת (המ״מ לדעת הרמב״ם וכ״כ מהרא״י בפסקיו סי׳ רכ״ג וב״י בשם תשובת הר״ן והריב״ש) וכן פשט המנהג אפילו במקום די״א דבעינן קברתיו לאו דוקא קברתיו אלא כל שאומר דבר שמשמעותו שודאי מת ולא אמר בדדמי מהני (ב״י בשם תשו׳ הר״ן והריב״ש) וכן אם יצאו י׳ בני אדם כאחד ממקום למקום והם אסורים בקולר או נושאים גמלים וכיוצא בדברים אלו והסיח הכותי לפי תומו ואמר שעשרה אנשים שיצאו ממקום פלוני למקום פלוני והם נושאים כך וכך מתו כלם משיאים נשותיהם וי״א שצריך שיאמר קברנום:
<h3>יח</h3>
בא אחד ואמר לנו אמרו ב״ד או אנשים כשתלך למקום פלוני אמור להם שמת יצחק בן מיכאל ובא השליח ואמר לנו והשליח אינו יודע מי הוא הואיל ואנו יודעים פלוני הידוע בשם זה הרי אשתו מותרת וא״א שמא יצחק בן מיכאל אחר הוא שמת והוא שלא הוחזקו שם ב׳ יצחק בן מיכאל או כשהוחזקו וידוע שאחד קיים: הגה וי״א דכל זה דוקא שהזכיר העד שם עירו אבל אם לא הזכיר שם עירו אע״פ שיודעין שנאבד אחד לא מהני אע״פ שהזכיר שמו (תשו׳ הריב״ש ותשובת הר״ן ומהרי״ק שורש קפ״ה) ויש מקילין וי״א דבמקום שמזכיר שמו לבד בעינן שיזכיר עירו אבל אם מזכיר שמו ושם אביו לא בעינן שיזכיר שם עירו (הרא״ש כלל נ״א וכ״כ מהרי״ק שורש קע״ו) ובמקום שיש אומדנות והוכחות שזה הוא יש להקל ולסמוך אמאן דאמר דלא בעינן שיזכיר שם עירו (מהרי״ק שורש קפ״ה ותשובת הרא״ש) :
<h3>יט</h3>
ישראל שאמר מת איש יהודי עמנו במקום פלוני כך וכך צורתו וכך היו סימניו אין אומרים באומד הדעת פלוני הוא עד שיעיד העד שהוא פלוני ויכיר שמו ושם עירו אבל אם אמר אחד יצא עמנו מעיר פלוני ומת מחפשין באותה העיר אם לא יצא משם אלא הוא תנשא אשתו. וה״ה בכותי המסיח לפי תומו (ד״ע וכן משמע בתשובת רמב״ם שהביא הב״י) :
<h3>כ</h3>
מי שהיה מערער על אשה לומר שהיא זקוקה ליבם ואחר כך הוא בעצמו העיד בפני ב״ד ששמע שמת זה זמן רב סומכין עליו כיון שהדברים הראשונים לא היו בפני בית דין:
<h3>כא</h3>
אין בודקין עידי נשים בדרישה וחקירה ואפי׳ אם הוכחשו בבדיקה כשרים ואסור לדרוש ולחקור הרבה (תשובת הרמב״ם) אם לא במקום שיש לחוש לערמה אז צריך דרישה וחקירה (מהרי״ו סימן ק״נ) :
<h3>כב</h3>
כשמסתכלין בצורתו כדי להכירו כדי להעיד עליו בודקין אותו ורואין אותו אפי׳ בלילה לאור הנר או לאור הלבנה:
<h3>כג</h3>
ראו אחד עומד מרחוק ואמר שהוא פלוני בן פלוני או פלוני ממקום פלוני והרי נשכו נחש והרי הוא מת והלכו ומצאוהו שנשתנה ולא הכירוהו אלו משיאין את אשתו:
<h3>כד</h3>
מצאוהו הרוג או מת אם פדחתו וחוטמו ופרצוף פניו קיימים והכירוהו בהם שהוא פלוני מעידין עליו ואם ניטל א׳ מאלו אע״פ שיש להם סימנים מובהקים ביותר בכליו אינם כלום דחיישינן לשאלה אפילו היה להם סימנים בגופו ואפי׳ שומא אין מעידין עליו אבל היה להם בגופו סימנים מובהקים ביותר מעידין עליו: הגה כגון שהיה לו יתר או חסר או שינוי באחד מאיבריו אבל קטן או ארוך או חיור וסומק לא הוי סי׳ מובהק (תשו׳ הרא״ש כלל נ״א) ואפי׳ ק׳ סימנים שאינן מובהקים אינם כלום ואפי׳ להמצטרף לשאר אומדנות המוכיחות אינו כלום (פסקי מהר״י סימן קפ״א ורכ״ד) גבשושית גדולה על חוטמו או שחוטמו עקומה הרבה או כדומה לזה הוי סימן מובהק אבל מעט עקומה לא (שם סימן רל״ד) וה״ה לרושם שבגופו או באחד מאיבריו אבל שינים גדולים אע״פ שגדולים הרבה לא הוי סימן מובהק (סי׳ קס״ה בפסקי מהרא״י) וכל סימן המהני בישראל המעיד ה״ה בכותי המסיח לפי תומו. בתשובת מוהר״ם מהל׳ נשים ומוהר״ם פאדווה (סימן ב׳ ול״ו) :
<h3>כה</h3>
כתב ר״ת דהא דאין מעידין עליו אא״כ פדחתו וחוטמו ופרצוף פניו קיימים דוקא כשאין שם אלא הראש אבל אם כל גופו שלם אפי׳ אין שם פרצוף ופדחת וחוטם יכולין להכירו בטביעות עין וחלקו עליו האחרונים:
<h3>כו</h3>
אין מעידין עליו אא״כ מצאוהו תוך ג׳ ימים אחר הריגתו או אחר מיתתו אבל אחר שלשה אין מעידין עליו מפני שפרצוף פניו משתנה בד״א בזמן שהוא ביבשה אבל אם טבע במים והשליכוהו המים ליבשה אפי׳ אחר כמה ימים אם הכירוהו מעידין עליו שאינו משתנה במים אלא אחר זמן מרובה והוא שיראוהו מיד כשהעלוהו מן המים וגם שלא יהיה בו מכה אבל אם שהה אחר שהושלך מן המים אין מעידין עליו אפילו תוך ג׳ (ב״י בשם הרמב״ן והרשב״א) וכן אם היו בו מכה אין מעידין עליו לפי שהמים מקלקלים המכה ונופח ומשתנה: הגה ספק אם נשתהה או לא אזלינן לחומרא ואפי׳ אם נשאת תצא (ריב״ש סי׳ ש״פ) וכ״ז להעיד עליו בטביעות עין אבל על ידי סימנים מובהקים אפילו אשתהי מתירין אשתו (טור וב״י) :
<h3>כז</h3>
מצאוהו הרוג ומכירין אותו בטביעות עין ואין יודעין מתי נהרג י״א שתולין שנהרג תוך ג׳ ימים ומעידין עליו ויש אוסרין ומיהו אם יצא קול איש פלוני מת או נהרג ואחר ג׳ ימים מצאוהו מת והכירוהו אשתו מותרת לדברי הכל:
<h3>כח</h3>
י״א בשם ר״ת דהא דאין מעידין עליו אלא עד ג׳ ימים ה״מ כשהוא חבול בפניו אבל אם אינו חבול בפניו מעידין עליו אפי׳ אחר כמה ימים ע״י טביעות עין של גופו וצורתו ואפילו נפל למים ואינו מחוור בעיני האחרונים: הגה ויש מקילים דכל מי שהיה אצלו כשנטבע במים אע״פ שהיה שלם אינו מעיד עליו אבל מי שלא ראה טביעתו ואומר שמכירו ע״י טביעות עין והוא שלם מעיד עליו (טור ותה״ד סימן ר״ה בשם האשיר״י) :
<h3>כט</h3>
אין מעידין על האדם שמת אלא כשראוהו כשמת ודאי ואין בו ספק כיצד ראוהו שנפל לגוב אריות ונמרים וכיוצא בהם אין מעידים עליו שמא לא היו רעבים ולא אכלוהו אבל אם נפל לחפירת נחשים ועקרבים מעידין עליו מפני שע״י שדוחקן כשעומד עליהם מזיקין אותו:
<h3>ל</h3>
נפל לתוך כבשן האש או לתוך יורה רותחת מליאה יין או שמן או מים או ששחטו בו שני סימנים או רובן אפילו עמד וברח מעידין עליו שמת שודאי סופו למות וכן כל כיוצא בו מדברים שא״א שיחיה אלא ימות מיד בזמן קרוב הרי אלו מעידין עליו:
<h3>לא</h3>
ראוהו צלוב והעוף אוכל בו אע״פ שדקרוהו או ירו בו חצים אין מעידין עליו שמת ואם ראו העוף אוכל במקום שהנפש יוצאה בנטילתו כגון מוחו לבו או בני מעיו הרי זה מעיד עליו שמת:
<h3>לב</h3>
ראוהו שנפל לים אפילו טבע בים הגדול אין מעידין עליו שמת שמא יצא ממקום אחר ואם נפל למים מכונסים כגון בור או מערה שעומד ורואה כל סביביו ושהה כדי שתצא נפשו ולא עלה מעיד עליו שמת ומשיאין את אשתו וכן אם קשרוהו ברגליו ושלשלוהו אל הים ולא עלה בידם אלא רגלו מארכובה ולמעלה משיאין את אשתו לאחר י״ב חודש שטריפה אינה חיה י״ב חודש אבל אם נפל לים והשליכו מצודה והעלו רגל א׳ מארכובה ולמעלה וכיוצא בזה אין משיאין את אשתו שאני אומר רגל של אחר הוא ומיהו אם היה בו סימן מובהק ביותר ברגלו סומכין עליו לומר שהוא של האיש שנפל (וי״א דאפי׳ בסי׳ מובהק בבגדיו מהני כאן הואיל וראוהו נטבע בבגדים אלו) (מהר״ם פדוואה סי׳ ל״ז) :
<h3>לג</h3>
עד אחד אמר שראיתי שמת במלחמה או במפולת או שנטבע בים הגדול ומת וכיוצא בדברים אלו שרובם למיתה אם אמר קברתיו נאמן ותנשא על פיו ואם לא אמר קברתיו לא תנשא ואם נשאת לא תצא:
<h3>לד</h3>
וכן האשה שהעיד לה אחר שטבע בעלה במים שאין להם סוף ולא עלה ואבד זכרו ונשתכח שמו הרי זו לא תנשא על עדות זו כמו שנתבאר (ואפילו התירוה ב״ד ולא נשאת לא תנשא) (ריב״ש סי׳ שע״ט) ואם נשאת לא תצא: הגה ודוקא שנשאת ע״פ חכם או בטעות שסברה שהיא מותרת אבל אם נשאת בעבריינות תצא (תשו׳ מהר״ם הביא מרדכי סוף יבמות) וכ״ז דוקא במי שהעידו עליו שטבע ממש במים שאין להם סוף אבל מי שהעידו עליו שהיה בספינה שנשברה בים או כדומה לזה או אפי׳ שטבע רק לא העידו ששהה במים כדי שתצא נפשו תצא ואפילו העיד סתמא שטבע חוששין שמא קרא לדברים כאלו טביעה שכן דרך העולם לקרא לדברים אלו טביעה ותצא אלא א״כ העיד בפירוש שנטבע ממש ושהה כדי שתצא נפשו (ב״י בשם תשו׳ הרמב״ן סימן קכ״ח) ואפי׳ היה הכותי שהסיח ל״ת ואמר טבע פלו׳ ונשאת על פיו הרי זו לא תצא וחכם שהורה להשיאה לכתחילה (במים שאין להם סוף) מנדין אותו:
<h3>לה</h3>
יש מי שאומר שאם נפל למים שאין להם סוף גובה כתובתה (אע״פ שאסורה לינשא) :
<h3>לו</h3>
עיר שהקיפוה כרכום וספינה המטורפת בים והיוצא לידון הרי הן בחזקת חיים לפיכך אין מעידין על אחד מאלו שמת להתיר את אשתו ואפילו מי שהוא בעיר שכבשה כרכום וספינה שטבעה בים והיוצא ליהרג אין מעידין שהם בספק חיים ונותנין עליהן חומרי מתים וחומרי חיים:
<h3>לז</h3>
בא עד אחד והעיד שמת בעלה והתירוה לינשא על פיו ואח״כ בא עד אחד והכחיש את הראשון ואמר לא מת הרי זו לא תצא מהיתירה ותנשא שעד א׳ נאמן בעדות אשה כשני עדים בשאר עריות ואין דבריו של אחד במקום ב׳ מיהו משום לזות שפתים לא תנשא (טור) אבל אם בא השני קודם שהתירוה הרי זו לא תנשא ואם נשאת תצא מפני שהוא ספק ואם נשאת לעד שהעיד לה והיא אומרת ברי לי שמת הרי זו לא תצא וי״א תצא ואם באו ב׳ ואמרו לא מת אע״פ שנשאת תצא לדברי הכל: הגה ודוקא שהיא שותקת אבל אם היא גם כן אומרת מת הוי ליה כתרי ותרי אם העדים הם נשים אבל הבעל שנשאה אינו נאמן על עצמו (נ״י פ׳ האשה קמא) בד״א כשהיה האחד שנשאת על פיו כמו שנים שבאו והכחישו אותו כגון שנשאת על פי איש ובאו שנים ואמרו לא מת או שנשאת ע״פ אשה או ע״פ עצמו ובאו ב׳ נשים או שני פסולים של דבריהם ואמרו לא מת אבל עד כשר אומר מת ונשים רבות אומרות לא מת או פסולים אומרים לא מת ה״ז כמחצה על מחצה: הגה ודוקא שבאו ביחד קודם שהתירוה ע״פ עד א׳ הראשון אבל אם התירוה ע״פ עד הכשר ואחר כך באו הפסולים לא תצא מהיתירה הראשון (טור) ואם נשאת לאחד מעדי׳ והיא אומרת ברי לי שמת הרי זו לא תצא: הגה וכותים המסיחים לפי תומם דינן כשאר פסולי עדות (מרדכי פרק האשה בתרא) וכל שאינו מסיח לפי תומו אינו נאמן לא לאסור ולא להתיר:
<h3>לח</h3>
אשה אומרת מת או היא שאמרה מת בעלי ואחר כך בא עד כשר ואמר לא מת הרי זו לא תנשא ואם נשאת תצא וי״א שאם אשה אחרת או היא שאמרה מת והתירוה לינשא על פיה ואח״כ בא עד כשר ואמר לא מת לא תצא מהיתירה אבל אם באו תחלה שתי נשים והתירוה לינשא על פיהן ואחר כך בא עד אחד לא תצא מהתירה לכ״ע (כ״כ הב״י בשם מ״מ) :
<h3>לט</h3>
הנשאת ע״פ עד אחד לא תנשא אלא ברשות בית דין ואם נשאת שלא בהוראת ב״ד י״א שלא תצא אפילו בא עד אחד ואמר לא מת והב״ד צריכין להיות ג׳ וכשירים ולא קרובים זה לזה ולא לעדים:
<h3>מ</h3>
אשה אומרת לא מת ושתי נשים אומרות מת הרי זו תנשא וכן אם אמרו י׳ נשים לא מת וי״א נשים אומרות מת ה״ז תנשא שאין אומרים שנים כמאה אלא בעדים כשרים אבל בפסולים הלך אחר הרוב בין להקל בין להחמיר:
<h3>מא</h3>
אם שנים מעידים ששמעו (כל אחד) מפי אחד שמת פלוני ועד א׳ מעיד ששמע מפי א׳ שהוא חי מותרת:
<h3>מב</h3>
ב׳ עדים אומרים מת וב׳ אומרים לא מת הרי זו לא תנשא ואם נשאת תצא מפני שהוא ספק ואם נשאת לאחד מעידיה והיא אומרת ברי לי שמת הרי זו לא תצא אין מוציאין אשה מבעלה אם יצא קול שבעלה הראשון חי (רבינו יורחם) :
<h3>מג</h3>
האשה עצמה נאמנת לומר שמת בעלה ותנשא או תתיבם על פיה ונותנין לה עיקר כתובתה אם תתייבם נכנס היבם לנחלה על פיה (ואפילו אשה שהיא שוטה נאמנת) (תא״ו נכ״ג) ובלבד שיודעת בטיב נשואין ואלמנות (שם בשם הרמב״ם) בד״א כשבאה לב״ד ואמרה מת בעלי התירוני ולא הזכירה שם כתובה מתירין אותה לינשא ומשביעין אותה ונותנים לה כתובתה אבל אם באה ואמרה מת בעלי תנו לי כתובתי אף לינשא אין מתירין אותה שעל עסקי הכתובה באה והרי זו בחזקת שלא מת ואין דעתה לינשא אלא ליטול כתובת׳ מחיים בלבד וי״א דאפי׳ יש לה עד שמת לא מהני בכה״ג (נ״י בשם הריטב״א) :
<h3>מד</h3>
באה ואמרה מת בעלי התירוני לינשא ותנו לי את כתובתי מתירים אותה לינשא ונותנים לה כתובתה מפני שעיקר דבריה על עסקי הנשואין באה אבל אם באה ואמרה תנו לי כתובתי והתירוני לינשא מתירין אותה ואין נותנים לה כתובה ואם תפסה אין מוציאין מידה ויש מי שאומר דבין בזו ובין בזו אין מתירין אותה כיון שהזכירה כתובה:
<h3>מה</h3>
מי שיש לו שתי נשים ובאה אחת מהן ואמרה מת בעלי הרי זו תנשא ע״פ עצמה וצרתה אסורה שאין צרה נאמנת להעיד לחברתה ואפי׳ נשאת זו תחלה אין אומרים אלו לא מת בעלה לא היתה אוסרת עצמה עליו שמא משנאתה בצרתה רוצה היא שיאסרו שתיהן עליו:
<h3>מו</h3>
זאת אומרת מת בעלי וצרתה מכחישה ואומרת לא מת הרי זו תנשא כשם שאינה מעידה לה להתירה כך אינה יכולה להעיד לה לאוסרה:
<h3>מז</h3>
זאת אומרת מת וצרתה אומרת נהרג הואיל ושתיהן אומרות שאינו קיים הרי אלו ינשאו:
<h3>מח</h3>
בד״א שהאשה נאמנת לומר מת בעלי כשיש שלום בינו לבינה ושלום בעולם אבל אם יש קטטה בינו לבינה כגון שאמרה גרשתני בפני פלוני ופלוני ובאו אותן העדים והכחישוה או שהמיר בעלה והניחה עגונה (הגהות אלפסי) ואח״כ הלכה היא ובעלה למדינה אחרת ובאה ואמרה מת בעלי אינה נאמנת ואפי׳ אמרה קברתיו (ב״י בשם הג״מ פי״ג מהל׳ גירושין) אע״פ ששלום בעולם ואפי׳ בא עד אחד והעיד לה שמת בעלה לא תנשא שמא היא שכרה אותו ואם נשאת לא תצא שהרי יש לה עד וכן אם היתה מלחמה בעולם ובאה ואמרה מת בעלי במלחמה אינה נאמנת אע״פ שיש שלום בינו לבינה תסמוך דעתה על דברים שרובן למיתה ותאמר מת כגון שנהרגו הראשונים ואחרונים שהיה בעלה באמצען שהרי היא אומרת מאחר שנהרגו אלו ואלו נהרג הוא בכללן לפיכך אינה נאמנת אפי׳ אומרת קברתיו וי״א שאם אמרה קברתיו נאמנת ואם אמרה מת על מטתו נאמנת לדברי הכל: הגה וה״ה כל שאומרות שמת או נהרג רחוק מן המלחמה מהימנא דלא שייך לומר בדדמי אלא באומרת שמת או נהרג במלחמה ממש אבל שלא במלחמה אפי׳ הלך שם סמוך למערכת המלחמה לקנות שלל נאמנת (במרדכי פ׳ האשה בתרא בשם ראבי״ה) :
<h3>מט</h3>
לא הוחזקה מלחמה בעולם ובאה ואמרה מלחמה היתה במקום פלוני ומת במלחמה לא תנשא לכתחלה ואם נשאת לא תצא וי״א דאפי׳ נישאת תצא (טור בשם הרא״ש) :
<h3>נ</h3>
בא עד א׳ ואמר ראיתיו שמת במלחמה או במפולת אם אמר קברתיו תנשא על פיו ואם לא אמר קברתיו לא תנשא ואם נשאת לא תצא: הגה אבל ב׳ אפי׳ לא אמרו קברנוהו נאמנים (ג״ז טור בשם הרא״ש) וי״א אפי׳ בעד א׳ אפי׳ אמר מת או נהרג וראיתיו אחר כך והכרתיו היטב בטביעות עין וראיתיו שמת נאמן דהוי כאלו אמר קברתיו (ב״י בשם המרדכי פ׳ האשה) וכותי המסיח לפי תומו ואמר שמת במלחמה צריך ג״כ שיאמר קברתיו (ב״י בשם הר״ן פרק האשה וכן משמע באש״רי ובתו׳) ויש מקילין בזה (מרדכי בשם רבי שמחה ור׳ נתן וראבי״ה) :
<h3>נא</h3>
האשה שאמרה מת בעלי תחת המפולת אינה נאמנת וכן אם היה שילוח נחשים ועקרבים ואמרה נשכו נחש או עקרב ומת אינה נאמנת שמא תסמוך דעתה על רוב אנשים שמתו כך בנשיכה: (ולכן דינם כמלחמה וצריכה שתאמר מת על מטתו או שתאמר קברתיו. ב״י בשם המ״מ) :
<h3>נב</h3>
אמרה עישנו עליו בית או מערה הוא מת ואני נצלתי אינה נאמנת כשם שנעשה לה נס כך נעשה לו:
<h3>נג</h3>
היתה שנת רעבון ואמרה מת בעלי אינה נאמנת (אפילו אמרה מת על מטתו) (טור) מת וקברתיו נאמנת (אמרה מת בצמא הוי כאלו אמרה מת ברעב) (ב״י) :
<h3>נד</h3>
אמרה נפלו עלינו כותים או לסטים הוא נהרג ואני נצלתי נאמנת שאין דרכן להרוג הנשים כדי שנא׳ כשם שניצלה היא כך ניצל הוא:
<h3>נה</h3>
היה דבר בעולם ואמרה מת בעלי נאמנת (וי״א דאינה נאמנת) (טור ור׳ ירוחם) :
<h3>נו</h3>
האשה שהלך בעלה למדינה אחרת ובאו ואמרו לה מת בעלך ונשאת ואח״כ בא בעלה לא שנא נשאת ע״פ עד אחד או ע״פ שנים עדים (אפי׳ לא נבעלה) (הרא״ש והריב״ש והריטב״א ונ״י סימן תק״ח) תצא מזה ומזה וצריכה גט משניהם ואין לה כתובה משניהם (אפי׳ החזירה הראשון) (הגהות אלפסי) ולא פירות שאכלו מנכסי מלוג שלה אע״פ שאינם חייבים בפרקונה ודוקא שאכל השני קודם שבא הראשון אבל מה שאכל אחר שבא הראשון צריך להחזיר ואינו חייב ליתן הבלאות מנכסי צאן ברזל שלה והוא שבלו לגמרי אבל מה שיש מהם בעין נוטלתן ואם נטלה מזה או מזה כתובה או פירות צריך להחזיר ודוקא שנטלה מהשני אחר שבא הראשון אבל אם נטלה ממנו קודם שבא הראשון אינה צריכה להחזיר ושניהם אינם מטמאים לה אם הם כהנים ואינם זכאים במציאתה ובמעשה ידיה ובהפרת נדריה ונפסלה מהכהונה ומהתרומה ומהמעשר אם היא בת לוי (אבל בעלה הראשון יורשה אם מתה) (ב״י והמ״מ) מתו אחיו של זה ואחיו של זה חולצין ולא מיבמין והולד מהשני הוא ממזר מהתורה אם הולידה עד שלא גרשה הראשון אבל אם לא הולידה אלא אחר שמת ראשון או גירשה אין הולד משני אלא ממזר דרבנן ואם בא עליה (הראשון) קודם שגירש השני הולד שיוליד ממנה ממזר מדבריהם:
<h3>נז</h3>
אמרו לה מת בעליך ונשאת ואח״כ אמרו לה קיים היה ומת ולד שהוליד קודם שמת ממזר מן התורה ושהוליד אח״כ אינו ממזר וי״א שהוא ממזר מדרבנן:
<h3>נח</h3>
אם לא נשאת לשני אלא נתקדשה לבד ובא עליה אינה צריכה גט מהשני ומותרת לחזור לראשון וכן מותרת לשני אם מת הראשון או גירשה: הגה אשה שנתקדשה וטעתה וסברא שלא נתקדשה ונשאת לאחר תצא מזה ומזה וכל הדרכים הנ״ל בה אבל אנסוה להנשא או שהורו לה ב״ד בטעות ונשאת על פיהם הוי כאנוסה ומותרת לבעלה הראשון (תשובת רשב״א אלף קפ״ח הובא בב״י) :
<h2>סימן יח</h2>
<h3>הק'</h3>
קדושין במי תופסין ובו סעיף אחד:
<h3>א</h3>
קידושין תופסין בחייבי לאוין ובחייבי עשה (וכ״ש בשניות דרבנן טור) :
<h2>סימן יט</h2>
<h3>הק'</h3>
סוקלין על חזקה שהיא בחזקת ערוה ובו ב סעיפים:
<h3>א</h3>
מי שהוחזק בשאר בשר דנין על פי חזקה זו אע״פ שאין שם ראיה ברורה שזה קרוב ומלקין וחונקין וסוקלין על חזקה זו:
<h3>ב</h3>
איש ואשה שבאו ממדינת הים היא אומרת זה בעלי והוא אומר זו אשתי אם הוחזקו בעיר ל׳ יום שהיא אשתו הרוגין עליה:
<h2>סימן כ</h2>
<h3>הק'</h3>
באיזו ביאה חייב הבא על הערוה ובו ב סעיפים:
<h3>א</h3>
הבא על אחת מן העריות דרך איברים או שחבק ונשק ונהנה בקירוב בשר הרי זה לוקה וחשוד על העריות: הגה והבא עליה בין כדרכה בין שלא כדרכה כיון שהערה בה דהיינו שהכניס העטרה חייב עליה מיתה או כרת ואין צריכים לראות כמכחול בשפופרת אלא משיראו העדים אותם דבוקים זה בזה כדרך המנאפים נהרגים על זה (טור) והאשה נאסרת על בעלה (נ״י פ׳ שני דיבמות) אשה גדולה שבא עליה קטן פחות מבן ט׳ שנים אינה חייבת מיתה על ידו (טור) ונ״ל דה״ה אינה נאסרת על בעלה ולכן כתב הרב בעל הטורים הרבה דינים אימתי חייבים מיתה או לא נפקא מיניה בזמן הזה באיזה ביאה אשה נאסרת על בעלה וע׳ בפנים אשה פחותה מבת שלש אין ביאתה ביאה (טור) דכל פחותה משלש שנים אין ביאתה ביאה ובתוליה חוזרין (בהגהות דיבמות) אפי׳ נתעברו השנים בתוליה חוזרין (דברי הרב מהירושלמי) :
<h3>ב</h3>
נשים המסוללות (פי׳ המשחקות ומתחככות זו בזו) אסור ממעשה ארץ מצרים שהוזהרנו עליו וראוי להכותן מכת מרדות הואיל ועשו איסור ויש לאיש להקפיד על אשתו מדבר זה ומונע הנשים הידועות בכך מלהכנס לה ומלצאת היא אליהן:
<h2>סימן כא</h2>
<h3>הק'</h3>
להתרחק מן העריות ובו ז סעיפים:
<h3>א</h3>
צריך אדם להתרחק מהנשים מאד מאד ואסור לקרוץ בידיו או ברגליו ולרמוז בעיניו לאחד מהעריות ואסור לשחוק עמה להקל ראשה כנגדה או להביט ביופיה ואפילו להריח בבשמים שעליה אסור ואסור להסתכל בנשים שעומדות על הכביסה ואסור להסתכל בבגדי צבעונים של אשה שהוא מכירה אפי׳ אינם עליה שמא יבא להרהר בה. פגע אשה בשוק אסור להלך אחריה אלא רץ ומסלקה לצדדין או לאחריו ולא יעבור בפתח אשה זונה אפילו ברחוק ד׳ אמות והמסתכל אפילו באצבע קטנה של אשה ונתכוין ליהנות ממנה כאלו נסתכל בבית התורף (פי׳ ערוה) שלה ואסור לשמוע קול ערוה או לראות שערה והמתכוין לאחד מאלו הדברים מכין אותו מכת מרדות ואלו הדברים אסורים גם בחייבי לאוין:
<h3>ב</h3>
לא תלכנה בנות ישראל פרועות ראש בשוק אחת פנויה ואחת אשת איש:
<h3>ג</h3>
מותר להסתכל בפנויה לבדקה אם היא יפה שישאנה בין שהיא בתולה או בעולה ולא עוד אלא שראוי לעשות כן אבל לא יסתכל בה דרך זנות ועל זה נאמר ברית כרתי לעיני ומה אתבונן על בתולה:
<h3>ד</h3>
מותר לאדם להביט באשתו אע״פ שהיא נדה והיא ערוה לו אע״פ שיש לו הנאה בראייתה הואיל והיא מותרת לאחר זמן אינו בא בזה לידי מכשול אבל לא ישחק ולא יקל ראש עמה:
<h3>ה</h3>
אסור להשתמש באשה כלל בין גדולה בין קטנה בין שפחה בין משוחררת שמא יבא לידי הרהור עבירה באיזה שמוש אמרו ברחיצת פניו ידיו ורגליו אפי׳ ליצוק לו מים לרחוץ פניו ידיו ורגליו אפי׳ אינה נוגעת בו והצעת המטה בפניו ומזיגת הכוס: הגה וי״א דה״ה באכילה עמה בקערה נמי אסור בכל ערוה כמו באשתו נדה (בנימין זאב סימן קמ״ג) ויש מקילין בכל אלו דלא אסרו דברים של חבה אלא באשתו נדה (רשב״א אלף קמ״ח) וי״א דכל זה אינו אסור רק במקום ייחוד אבל במקום שרוב בני אדם מצויים כגון במרחץ מותר לרחוץ מכותית שפחות וכן נוהגים (מרדכי פ׳ אע״פ בשם הר״ש בר ברוך) וי״א דכל שאינו עושה דרך חבה רק כוונתו לשם שמים מותר לכן נהגו להקל בדברים אלו (תוספות סוף קדושין) י״א דאין לנהוג אפילו עם אשתו בדברים של חבה כגון לעיין ברישיה אם יש לו בנים בפני אחרים (נ״י פרק חזקת הבתים) :
<h3>ו</h3>
אין שואלים בשלום אשה כלל אפילו ע״י שליח ואפי׳ ע״י בעלה אסור לשלוח לה דברי שלומים אבל מותר לשאול לבעלה איך שלומה:
<h3>ז</h3>
המחבק או המנשק אחת מהעריות שאין לבו של אדם נוקפו עליהם כגון אחותו הגדולה ואחות אביו וכיוצא בהם אע״פ שאין לו שום הנאה כלל הרי זה מגונה ביותר ודבר איסור הוא ומעשה טפשים שאין קרובים לערוה כלל בין גדולה בין קטנה חוץ מהאב לבתו ומהאם לבנה כיצד מותר האב לחבק בתו ולנשקה ולישן עמה בקירוב בשר וכן האם עם בנה כל זמן שהם קטנים הגדילו ונעשה הבן גדול והבת גדולה עד שיהיו שדים נכונו ושערה צמח זה ישן בכסותו והיא ישנה בכסותה ואם היתה הבת בושה לעמוד לפני אביה ערומה או שנתקדשה וכן אם האם בושה לעמוד בפני בנה ערומה ואע״פ שהם קטנים משהגיע להכלם מהם אין ישני׳ עמהן אלא בכסותן:
<h2>סימן כב</h2>
<h3>הק'</h3>
איסור יחוד ועם מי אסור להתייחד ובו כ סעיפים:
<h3>א</h3>
אסור להתייחד עם ערוה מהעריות בין זקנה בין ילדה שדבר זה גורם לגלות ערוה חוץ מהאם עם בנה והאב עם בתו והבעל עם אשתו נדה וחתן שפירסה אשתו נדה קודם שיבעול אסור להתייחד עמה אלא היא ישנה בין הנשים והוא ישן בין האנשים ואם בא עליה ביאה ראשונה ואח״כ נטמאת מותר להתייחד עמה (ועיין בי״ד סי׳ קצ״ב) :
<h3>ב</h3>
כשאירע מעשה אמנון ותמר גזר דוד ובית דינו על ייחוד פנויה ואע״פ שאינה ערוה בכלל ייחוד עריות היא ושמאי והלל גזרו על ייחוד כותית נמצא כל המתייחד עם אשה שאסור להתייחד עמה בין ישראלית בין כותית מכין את שניהם מכת מרדות האיש והאשה ומכריזין עליהם: הגה ודוקא בידוע שנתייחד עמה אבל היא אינה נאמנת עליו (ריב״ש סי׳ רפ״א) ואפילו עד א׳ אינו נאמן (מהרי״ק שורש קפ״ט) ומ״מ במקום שנראה לבית דין דאיכא למיחש לאיסורא צריך להפרישן (שם בריב״ש) : חוץ מאשת איש שאע״פ שאסור להתייחד עמה אם נתייחד אין לוקין שלא להוציא לעז עליה שזינתה ונמצא מוציאין לעז על בניה שהם ממזרים:
<h3>ג</h3>
וכל אשה שאסור להתייחד עמה אם היתה אשתו עמו ה״ז מותר להתייחד מפני שאשתו משמרתו אבל לא תתייחד ישראלית עם הכותי ואע״פ שאשתו עמו:
<h3>ד</h3>
אין מוסרין תינוק ישראל לכותי ללמדו ספר וללמדו אומנות:
<h3>ה</h3>
לא תתייחד אשה אחת אפילו עם אנשים הרבה עד שתהיה אשתו של אחד מהם שם וכן לא יתייחד איש אחד אפי׳ עם נשים הרבה: הגה וי״א דאשה אחת מתייחדת עם שני אנשים כשרים אם הוא בעיר (טור בשם הרא״ש) וסתם אנשים כשרים הם (ר״ן פ״י יוחסין) אבל אם הם פרוצים אפילו עם י׳ אסור וכ״ז בעיר אבל בשדה או בלילה אפילו בעיר בעינן ג׳ (ב״י בשם הראב״ד) אפילו בכשרים (גם זה טור בשם הרא״ש) ויש מתירין איש א׳ עם נשים הרבה אם אין עסקו עם הנשים (טור בשם רש״י) :
<h3>ו</h3>
נשים הרבה עם אנשים הרבה אין חוששין ליחוד היו האנשים מבחוץ והנשים מבפנים או אנשים מבפנים והנשים מבחוץ ופירשה אשה לבין האנשים או איש א׳ לבין הנשים אסורים משום ייחוד:
<h3>ז</h3>
אפילו איש שעסקו ומלאכתו עם הנשים אסור לו להתייחד עם הנשים כיצד יעשה יתעסק עמהם ואשתו עמו או יפנה למלאכה אחרת:
<h3>ח</h3>
אשה שבעלה בעיר אין חוששין להתייחד עמה מפני שאימת בעלה עליה ואם היה זה גס בה כגון שגדלה עמו או שהיא קרובתו או אם קינא לה בעלה עם זה לא יתייחד עמה אע״פ שבעלה בעיר:
<h3>ט</h3>
בית שפתחו פתוח לרשות הרבים אין חשש להתייחד שם עם ערוה:
<h3>י</h3>
מותר להתייחד עם שתי יבמות או עם שתי צרות או עם אשה וחמותה או עם אשה ובת בעלה או עם אשה ובת חמותה מפני ששונאות זו את זו ואין מחפות זו על זו וכן עם אשה שיש עמה תינוקת קטנה שיודעת טעם ביאה ואינה מוסרת עצמה לביאה שאינה מזנה לפניה לפי שהיא מגלה את סודה:
<h3>יא</h3>
תינוקת שהיא פחותה מבת שלש ותינוק פחות מבן ט׳ מותר להתייחד עמהן שלא גזרו אלא על יחוד אשה הראויה לביאה ואיש הראוי לביאה:
<h3>יב</h3>
אנדרוגינוס אינו מתייחד עם הנשים ואם נתייחד אין מכין אותו מפני שהוא ספק אבל האיש מתייחד עם האנדרוגינוס ועם הטומטום:
<h3>יג</h3>
תקנו חכמים שיהיו הנשים מספרות זו עם זו בבית הכסא כדי שלא יכנס שם איש ויתייחד עמהן: (וי״א דוקא בימיהם שהיו בתי כסאות בשדות אבל בזמן הזה שהן בעיר אין לחוש) (הגהות מיימוני פרק ב׳ מהלכות א״ב) :
<h3>יד</h3>
לא תלך אשה בשוק ובנה אחריה שמא יתפס בנה ותלך אחריו להחזירו ויתעוללו בה הרשעים שתפסוהו:
<h3>טו</h3>
אין ממנין אפילו אדם נאמן וכשר להיות שומר בחצר שיש בו נשים אע״פ שהוא עומד בחוץ שאין אפוטרופוס לעריות:
<h3>טז</h3>
לא ימנה אדם אפוטרופוס על ביתו שלא ינהיג אשתו לדבר עבירה:
<h3>יז</h3>
אסור לת״ח לשכון בחצר שיש בו אלמנה אפילו אינו מתייחד עמה מפני החשד אא״כ אשתו עמו:
<h3>יח</h3>
אלמנה אסורה לגדל כלב מפני החשד:
<h3>יט</h3>
לא תקנה אשה עבדים זכרים אפי׳ קטנים מפני החשד:
<h3>כ</h3>
מי שאין לו אשה לא ילמד תינוקת מפני שאמות הבנים באות לבית הספר לבניהם ונמצא מתגרה בנשים וכן אשה לא תלמד קטנים מפני אבותיהם שהם באים בגלל בניהם ונמצאו מתייחדין עמה ואין המלמד צריך שתהיה אשתו שרויה עמו בבית הספר אלא היא בביתה והוא מלמד במקומו:
<h2>סימן כג</h2>
<h3>הק'</h3>
איסור הוצאת זרע לבטלה ודברים המביאים לכך ובו ז סעיפים:
<h3>א</h3>
אסור להוציא שכבת זרע לבטלה ועון זה חמור מכל עבירות שבתורה לפיכך לא יהיה אדם דש מבפנים וזורה מבחוץ ולא ישא קטנה שאינה ראויה לילד:
<h3>ב</h3>
אלו שמנאפים ביד ומוציאים שכבת זרע לא די להם שאיסור גדול הוא אלא שהעושה זה בנדוי הוא יושב ועליהם נאמר ידיכם דמים מלאו וכאלו הרג הנפש:
<h3>ג</h3>
אסור לאדם שיקשה עצמו לדעת או יביא עצמו לידי הרהור אלא אם יבא לו הרהור יסיע לבו מדברי הבאי לדברי תורה שהיא אילת אהבים ויעלת חן לפיכך אסור לאדם לישן על ערפו ופניו למעלה עד שיטה מעט כדי שלא יבא לידי קישוי ולא יסתכל בבהמה וחיה ועוף בשעה שמזדקקין זכר לנקבה ומותר למרביעי בהמה להכניס כמכחול בשפופרת מפני שהם עסוקים במלאכתם לא יבואו לידי הרהור:
<h3>ד</h3>
אסור לאדם שאינו נשוי לשלוח ידיו במבושיו כדי שלא יבא לידי הרהור ואפי׳ מתחת טבורו לא יכניס ידו שמא יבא לידי הרהור ואם השתין מים לא יאחוז באמה וישתין ואם היה נשוי מותר ובין נשוי ובין שאינו נשוי לא יושיט ידו לאמה כלל אלא בשעה שהוא צריך לנקביו (ועיין בא״ח סימן ג׳) :
<h3>ה</h3>
אשה שיש לה אוטם ברחם ועי״כ כשבעלה משמש עמה זורה מבחוץ אסור (אבל מותר לשמש עם קטנה ואיילונית הואיל ומשמש כדרך הארץ) תוספות ומרדכי פ״ק דיבמות ונ״י פ׳ הבא על יבמתו:
<h3>ו</h3>
אסור לרכוב על בהמה בלא אוכף (פי׳ מרדעת באסט״ו בלע״ז) : הגה בגמרא פרק כל היד משמע דאסור ללבוש מכנסיים אם לא עשויין כבתי שוקיים משום דמביא לידי השחתת זרע ואע״פ שאפשר לדחות דבגמרא לא קאמר אלא בימיהם שהיה להם תרומה ואיכא למיחש לטומאת הגוף מ״מ מדהביא הרא״ש בפסקיו משמע דאף בזמן הזה אסור (הכל ד״ע) ומה שנהגו היתר במרחץ אפשר לומר דבשעה מועטת לא אסרו כנ״ל עוד אסרו בגמ׳ לרחוץ עם אביו ואחיו ובעל אמו ובעל אחותו ונהגו עכשיו היתר בדבר הואיל ומכסין ערותן בבית המרחץ ליכא למיחש להרהורא (אגודה) :
<h3>ז</h3>
חסידים הראשונים וגדולי החכמים התפאר אחד מהם שלא נסתכל במילה שלו ומהם מי שהתפאר שלא התבונן מעולם בצורת אשתו מפני שלבו פונה מדברי הבאי (פי׳ הושאל לשון זה של הבאי לדברי הבל) לדברי האמת שהם אוחזת לבב הקדושים:
<h2>סימן כד</h2>
<h3>הק'</h3>
אין ישראל חשודים על הרביעה ועל הזכר ובו ס״א
<h3>א</h3>
לא נחשדו ישראל על משכב זכר ועל הבהמה לפיכך אין איסור להתייחד עמהן ואם נתרחק אפי׳ מיחוד זכר ובהמה הרי זה משובח וגדולי החכמים היו מרחיקין הבהמה כדי שלא יתייחדו עמהם ובדורות הללו שרבו הפריצים יש להתרחק מלהתייחד עם הזכר:
<h2>סימן כה</h2>
<h3>הק'</h3>
לגדור גדר שלא להרבות בתשמיש וכיצד יתנהג בשעת תשמיש ובו י סעיפים:
<h3>א</h3>
ראוי לאדם להרגיל עצמו בקדושה יתירה ובמחשב׳ טהורה ובדעת נכונה כדי להנצל מלהכשל בדבר ערוה ויזהר מהייחוד שהוא הגורם הגדול וכן ינהוג להתרחק מהשחוק ומהשכרות ומדברי עגבים (פירוש דברי שחוק וחשק) ולא ישב בלא אשה שמנהג זה גורם לטהר׳ גדולה יתירה מכל זאת אמרו יפנה עצמו ומחשבתו לד״ת וירחיב דעתו בחכמה שאין מחשבת עריות מתגברת אלא בלב פנוי מהחכמה:
<h3>ב</h3>
ולא יקל ראשו עם אשתו ולא ינבל פיו בדברי הבאי אפי׳ בינו לבינה הרי הכתוב אומר מגיד לאדם מה שיחו אמרו חז״ל אפי׳ שיחה קלה שבין אדם לאשתו עתיד ליתן עליה את הדין ואל יספר עמה בשעת תשמיש ולא קודם לכן כדי שלא יתן דעתו באשה אחרת ואם ספר עמה ושמש מיד עליו נאמר מגיד לאדם מה שיחו אבל בענייני תשמיש יכול לספר עמה כדי להרבות תאותו או אם היה לו כעס עמה וצריך לרצותה שתתפייס יכול לספר עמה כדי לרצותה: הגה ויכול לעשות עם אשתו מה שירצה בועל בכל עת שירצה ומנשק בכל אבר שירצה ובא עליה בין כדרכה בין שלא כדרכה או דרך איברים ובלבד שלא יוציא זרע לבטלה (טור) ויש מקילין ואומרים שמותר שלא כדרכה אפי׳ אם הוציא זרע אם עושה באקראי ואינו רגיל בכך (גם זה טור בשם ר״י ) ואע״פ שמותר בכל אלה כל המקדש עצמו במותר לו קדוש יאמרו לו (דברי הרב) ולא ירבה בתשמיש להיות מצוי אצלה תמיד שדבר זה פגום הוא מאד ומעשה בורות הוא אלא כל הממעט בתשמיש ה״ז משובח ובלבד שלא יבטל עונה אלא מדעת אשתו ואף כשישמש בשעת העונה לא יכוין להנאתו אלא כאדם הפורע חובו שהוא חייב בעונתה ולקיים מצות בוראו בפריה ורביה ושיהיו לו בנים עוסקים בתורה ומקיימי מצות בישראל ולא יבעול אלא מרצונה ואם אינה מרוצה יפייסנה עד שתתרצה ויהיה צנוע מאד בשעת תשמיש ולא ישמש בפני שום מין אדם אפילו קטן אא״כ הוא תינוק שאינו יודע לדבר:
<h3>ג</h3>
לא ישמש בתחלת הלילה ולא בסופה אלא באמצעה:
<h3>ד</h3>
אסור לשמש בשוקים וברחובות ובגנים ובפרדסים אלא בבית דירה שלא יראה כזנות וירגילו עצמם לידי זנות והבועל את אשתו במקומות אלו מכין אותו מכת מרדות:
<h3>ה</h3>
אסור לאדם לשמש מטתו לאור הנר ואפילו ע״י האפלת טלית הרי שהיתה שבת ולא היה לו בית אחר והיה הנר דלוק לא ישמש כלל וכן אסור לשמש מטתו ביום שעזות פנים היא לו (וע׳ בא״ח סי׳ ר״ס סעיף י״א וסי׳ שט״ו סעיף א׳) :
<h3>ו</h3>
אסור לשמש בשני רעבון אלא לחשוכי בנים:
<h3>ז</h3>
אכסנאי אל ישמש עד שיבא לביתו:
<h3>ח</h3>
לא יבא על אשתו והיא שנואה לו בשעת תשמיש וכן אם גמר בלבו לגרשה אע״פ שאינה שנואה לו לא יבא עליה:
<h3>ט</h3>
לא יבא עליה והוא או היא שכורים:
<h3>י</h3>
לא ישמש עם אשתו ליתן דעתו על אחרת אפי׳ שתיהן נשיו (ועיין עוד מדינים אלו בא״ח סי׳ ר״מ) :