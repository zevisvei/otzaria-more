<h1>הלכות מיאון</h1>

<h2>סימן קנה</h2>
<h3>הק'</h3>
עד איזה זמן הקטנה ממאנת ויתר דיני מיאון ובו כב סעיפים:
<h3>א</h3>
קטנה שאין לה אב או שיש לה אב והשיאה אביה ונתאלמנה או נתגרשה כשהיא קטנה שהיא כיתומה בחיי האב שהרי אין לו עוד רשות בה והשיאוה לדעתה כיון שאין קידושין אלא מדרבנן אם אינה חפצה בבעלה אינה צריכה ממנו גט אלא יוצאת ממנו במיאון אבל אם השיאוה שלא לדעתה או אפילו לדעתה ואינה יודעת לשמור קדושיה אפילו מיאון אינה צריכה: הגה ולכתחילה יש לב״ד ליזהר שלא להשיא יתומה קטנה במקום שנראה להם שיבא לידי מיאון ואין לדיין בזה אלא מה שעיניו רואות (הגהות מיי׳ פרק י״א בשם ר״י) :
<h3>ב</h3>
איזו היא קטנה שצריכה למאן מבת שש שנים עד בת עשר בודקין אותה לפי יופי דעתה אם יודעת לשמור קדושיה ושהם קדושין לא שתשמור אותה כדרך שמשמרת האגוז והתמרה וכיוצא בזה ה״ז צריכה מיאון ואם אינה יודעת לשמור קדושיה אינה צריכה למאן אלא הולכת לבית אמה כאלו לא נתקדשה מעולם ופחותה מבת שש אפילו היא נבונה לחש ביותר ויודעת לשמור אינה צריכה מיאון ויתירה על בת עשר אפילו סכלה ביותר צריכה מיאון: הגה וי״א דכל זה כשנשאת לדעת אחיה ואמיה אבל אם נשאת שלא לדעתן אינה צריכה למאן (הגהות אלפסי פרק ב״ש) וי״א דאם הגיעה לפעוטות צריכה למאן (ב״י בשם הריטב״א) :
<h3>ג</h3>
המיאון הוא שתאמר אי אפשי בפלוני בעלי או אי איפשי בקדושין שקדשוני אמי ואחי ואפילו לא אמרה דבר אלא הלכה ונתקדשה לאחר כשהיא קטנה אף על פי שהיתה נשואה קדושיה הם הם מיאוניה:
<h3>ד</h3>
ממאנת בין מן האירוסין בין מן הנשואין אפילו שלא בפני הבעל ושלא בפני ב״ד רק שיהיה בפני שנים שיעידו על הדבר ויש מי שאומר דלכתחילה בעינן ג׳:
<h3>ה</h3>
כשם שממאנת בבעל כך ממאנת ביבם אם לא מיאנה בבעל:
<h3>ו</h3>
מיאנה בבעל ונשאת לאחר ממאנת בו וכן בשלישי וברביעי אפילו כמה פעמים כל זמן שהיא קטנה:
<h3>ז</h3>
השנים שמיאנה בפניהם כותבים לה גט מיאון וחותמין בו ונותנים לה ואינו כגט גירושין להיות נתינתו מגרש לפיכך אינו צריך כתיבה לשמה ולא מסירה ולא דבר ממשפטי גט הגירושין ואין כותבים בו טופס הגט לפי שאינו אלא כמעשה ב״ד:
<h3>ח</h3>
אלו שממאנת בפניהם צריך שיכירו אותה ואת בעלה צריך כל מי שיראה שמיאנה בפני שנים יכול לכתוב לה גט מיאון אע״פ שאינה מכירה שודאי הכירוה אותם שמיאנה בפניהם (ודוקא לכתחלה אבל בדיעבד אפילו שאינם מכירים הבעל רק האשה סגי) (כ״כ הב״י) :
<h3>ט</h3>
אותם שממאנת בפניהם צריך שיתברר להם שהיא קטנה:
<h3>י</h3>
קטנה הממאנת אין לה כתובה מנה ומאתים אבל יש לה תוס׳ וכל זמן שלא מיאנה בעלה זכאי במעשה ידיה ובמציאתה וחייב במזונותיה ופדיונה כל זמן שהיא תחתיו אבל אם הלך למדינת הים ולותה ואכלה או לצורר פדיונה ועמדה ומיאנה אינו חייב לשלם אע״פ שאכל פירותיה ואפילו הם בעין עדיין שליקטן ומונחין ברשותו אינו מחזירן ונכסים של צאן ברזל ושל מלוג אם הם בעין נוטלתן ומה שאבד מהם מנכסי צאן ברזל חייב לשלם ומנכסי מלוג פטור והוא מותר בקרובותיה והוא מותרת בקרוביו וכשרה לכהונה ואינה צריכה להמתין ג׳ חדשים מלהנשא ואם נשאת לאחר וגירשה או מת מותרת לחזור לראשון ולא עוד אלא אפילו גירשה הראשון והחזירה ומיאנה בו ונשאת לאחר אחר שמיאנה בו וגירשה האחר מותרת לחזור לראשון שכל היוצאת במיאון אף על פי שקדמו גט הרי זו כמי שלא נתגרשה ממנו בגט מעולם ומותרת לחזור לו אבל המגרש את הקטנה בגט יש לה כתובה ואסור בקרובותיה ואסורה בקרוביו ואסורה לכהונה וצריכה להמתין שלשה חדשים ואם נשאת לאחר ומיאנה בו אסורה לחזור לראשון מפני שיצאה ממנו בגט אע״פ שיצאה מן האחרון במיאון וא״צ לומר אם גירשה האחרון או מת וכן אסורה לאבי הראשון ולבנו ולאחיו כשאר הגרושות אע״פ שיצא מן האחרון במיאון ואם מיאנה בראשון והחזירה וגירשה ונשאת לאחר ונתאלמנה או נתגרשה או מיאנה בו אסורה לחזור לראשון ולקרוביו שכל שיצאת ממנו במיאון לבסוף דינה כממאנת וכל שיצאת ממנו בגט לבסוף דינה כמגורשת:
<h3>יא</h3>
הממאנת ביבם אסורה באביו מפני שנראית ככלתו בעת שמת בנו ונפלה ליבום אבל לשאר קרובים מותרת ויש אומרים גם בשאר קרובים (ודוקא בקרובי המת אבל בקרובי היבם שמיאנה בו מותרת) (כ״כ הב״י) ומ״מ אם מיאנה באחד מהיבמי׳ מותרת לשאר אחין:
<h3>יב</h3>
עד מתי הקטנה ממאנת עד שתביא ב׳ שערות אחר י״ב שנה או עד שתלד (ומשעת הריון הוי כגדולה) וכל זמן שלא הביאה ב׳ שערות ולא ילדה חשובה כקטנה אפילו נולדו לה סימני איילונית אבל אם היא בת עשרים ונולדו בה סימני איילונית חשובה כגדולה (למפרע מזמן שהיתה בת י״ב שנה אע״ג שהביאה אח״כ שתי שערות) (בח״ה סי׳ רל״ה) ואינה יכולה למאן ובת י״ט שנה ושלשים יום דינה כבת ך׳ דל׳ יום בשנה חשובה שנה ויש מי שאומר שאינה חשובה בת ך׳ שנה עד שתהיה בת ך׳ שנה פחות ל׳ יום:
<h3>יג</h3>
אם היא בת ך׳ ולא נולדו בה סימני איילונית ולא הביאה ב׳ שערות חשובה כקטנה עד שתביא ב׳ שערות או שתגיע לרוב שנותיה שהם ל״ה שנה ויום א׳ שאז הרי היא איילונית אע״פ שלא נראו בה סימני איילונית וחשובה כגדולה ואינה יכולה למאן (וע״ל סי׳ קע״ב סימני איילונית מה הם) :
<h3>יד</h3>
אין שתי שערות סימן גדלות אלא א״כ באו מי״ב שנה ואילך אבל אם באו קודם לכן אפילו תוך שנת י״ב חשיבי כשומא ואינה נחשבת גדולה על ידם אא״כ הביאה אחרות אחר י״ב שנה (ויש אומרים שאם הביאה שערות ביום אחרון של שנת י״ב חשובה גדולה) (טור בשם ר״ת וכ״כ הרא״ש) ומיהו כשמוצאים לה שערות אחר הזמן מחזיקין אותה כגדולה אפילו לחליצה ולא חיישינן שמא באו קודם הזמן וי״א שאם נראו בה ב׳ שערות קודם י״ב שנה ועודה עליה אחר י״ב שנה אע״פ שלא הביאה שערות אחר י״ב שנה חשובה כגדולה למיאון ואעפ״כ חשובה כקטנה לחליצה (ספק אם הגיעה לי״ב שנים או לא אזלינן לחומרא) (בתשובת רשב״א אלף רי״ו) :
<h3>טו</h3>
כשבודקין אותה בודקין ע״י נשים כשרות ונאמנות ואפילו אשה אחת בודקה ושומעין לה אם הביאה ואם לא הביאה ואפילו היא קרובה (וע״ל סי׳ קם״ט אם נשים נאמנות על שנותיה) :
<h3>טז</h3>
ב׳ שערות צריך שיהיה בעיקרן גומות ואפילו שתיהן בגומא א׳ הרי אלו סימן נמצאו שתי גומות זו בצד זו ואין בהן שיער הרי אלו סימן חזקה אין גומא בלא שיער ושערות היו בהם ונשרו:
<h3>יז</h3>
ב׳ שערות צריכות שיהיו במקום הערוה ובית הערוה כולו מקום סימנים בין למעלה בין למטה בין על איברי הזרע עצמן ויש מי שאומר שאפילו אחת בגבה ואחת בכריסה או אחת בקשרי אצבעותיה של יד ואחת בקשרי אצבעותיה של רגל חשובה גדולה למיאון אבל לא לחליצה:
<h3>יח</h3>
שיעור אורר הב׳ שערות משיצמחו ויהיו ראוים להנטל בפי הזוג (פי׳ מספריים) או לקרוץ בצפורן חשובה גדולה למיאון אבל אינה חשובה גדולה לחליצה עד שיהיה בהן כדי לכוף ראשן לעיקרן (וע״ל בפי׳ סדר החליצה סי׳ כ״ז) :
<h3>יט</h3>
בד״א שיכולה למאן אחר י״ב שנה כשבדקו אותה ולא הביאה ב׳ שערות אבל סתמא משיש לה י״ב שנה אינה יכולה למאן חזקה שהביאה שתי שערות ומכל מקום לא תחלוץ עד שיבדקו אותה וימצאו שתי שערות:
<h3>כ</h3>
בד״א שיכולה למאן כשבודקים אותה ולא הביאה כשלא בעל אותה אחר היות לה י״ב שנה ויום אחד אבל אם בא עליה אח״כ אינה יכולה למאן שאע״פ שאין מוצאים לה סימנין חוששין שמא נשרו שהוא ספק דאורייתא שאם היה ידוע שהיו לה שתי שערות קודם שבא עליה הוי קדושין גמורים שודאי בעל לשם קדושין ואם קדשה אחר לא היתה צריכה ממנו גט וכיון שהוא ספק דאורייתא חיישינן שמא הביאה סימנין קודם שבעיל וצריכה גט מספק ואם מיאנה בו אחר שנבעלה ונבדקה ולא נמצאו לה שערות ונתקדשה לאחר צריכה ממנו גט מספק ואסורה לחזור לו ואם נשאת תצא מזה ומזה והולד ספק ממזר משניהם:
<h3>כא</h3>
הביאה ב׳ שערות אחר י״ב שנה ולא בעיל אח״כ הוי ספק קדושין ואם בא להוציאה צריכה גט מדרבנן ואם לא גירשה ועמדה ונתקדשה לאחר צריכה גט משניהם ואם ירצו מגרש ראשון ונושא שני אבל אם גירש שני לא יקיים ראשון שמא יאמר החזיר גרושתו אחר שנתארסה ואם בא עליה שני קודם שגירש ראשון תצא מזה ומזה ואין הולד מן השני ממזר ואם בא עליה ראשון קודם (גרושי) שני הולד ממזר.
<h3>כב</h3>
י״א דהאידנא יש להחמיר שלא תמאן אחר י״ב שנה אע״פ שנבדקה ולא נמצאו לה שתי שערות וגם לא בעיל אחר י״ב שנה: הגה ולכולי עלמא אם היא פחותה מבת יב״ש ממאנת אפילו בזמן הזה וכן עשה מהר״ר יעקב פולק ז״ל מעשה בימיו ודלא כיש מחמירין ואמרו שאין בת ממאנת בזמן הזה כלל (מהר״ם מרזבירק ור״י מינץ סי׳ י״ג) :