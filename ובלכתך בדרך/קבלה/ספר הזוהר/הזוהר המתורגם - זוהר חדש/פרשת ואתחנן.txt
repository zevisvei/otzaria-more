<h1>פרשת ואתחנן</h1>

<h2>---</h2>
<big><b>מַאֲמָר קַו הַמִּדָּה</b></big>
אָמַר רִבִּי שִׁמְעוֹן, עַד הָכָא לָא הֲווֹ חַבְרַיָיא יָדְעֵי רָזָא דְּגוֹ יִחוּדָא. אָמַר רִבִּי אֶלְעָזָר, כָּל קְרָאִין דְּאוֹרַיְיתָא רָזִין סְתִימִין עִילָּאִין אִינוּן, וְהַאי קְרָא מַאן אִיהוּ.
פְּתַח וַאֲמַר, <small><small>(דברים ו)</small></small> שְׁמַע יִשְׂרָאֵל ה' אֱלֹהֵינוּ ה' אֶחָד. הַאי קְרָא, אַף עַל גַּב דְּכַמָּה סִטְרִין דָּרִישְׁנָא בֵּיהּ, רָזָא דְּיִיחוּדָא דְּבֵיהּ סְתִימָא מַעְיָינִין, לִבָּא אָטֵים הוּא מִנֵּיהּ, דְּכַמָּה חַכִּימִין טְרִישִׁין דְּלִבָּא לָעָאן, וְלָא יָדְעֵי, וְלָא אִדְבָּקִין. סְתִים מֵחֵיזוּ עֵינֵיהוֹן, וּמְסוּכְלְתָנוֹ לִבֵּיהוֹן. תָּא חֲזֵי, בְּרָזָא דְּיִיחוּדָא אַתְוָון טְמִירִין, שׁוּרִין וְתֵיבִין גְּלִיפִין בְּקִיּוּמַיְיהוּ.
שְׁמַע, שְׁמָא דְרָזָא דְיִיחוּדָא, גּוֹ טְמִירָא עִילָּאָה סְתִים, וְגַלְיָא גוֹ גְּלִיפֵי טְמִירִין, לְסַלְקָא בְדַרְגּוֹי לְאִשְׁתַּלָּמָא לְעֵילָא. שְׁמַע, בֵּיהּ תַּלְיָיא שֵׁ''ם, בֵּיהּ תַּלְיָיא שְׁמִיעָה. שֵׁם, כְּדָּבָר אַחֵר <small><small>(שמואל ב ו)</small></small> אֲשֶׁר נִקְרָא שֵׁם. ע', אַשְׁגָּחוּתָא דְּרֵישׁ שַׁתָּא וְעַד סְיָיפָא שַׁתָּא.
ע' טוֹבָה לְאִסְתַּכָּלָא בֵּיהּ. בְּגִין דְּאִית עַיִן טוֹבָה וְעַיִן רָעָה. עַיִן טוֹבָה, מִסִּטְרָא דְּיָמִינָא. עַיִן רָעָה מִסִּטְרָא דִשְׂמָאלָא. עַיִן טוֹבָה, הַיְינוּ רָזָא דִּרְשִׁים בֵּיהּ יִשְׂרָאֵל, דִּכְתִיב שְׁמַע יִשְׂרָאֵל, יִשְׂרָאֵל סָבָא. וְאוֹקְמוּהָ, דְּהָכָא יִשְׂרָאֵל סָבָא.
וּמַאן דַּאֲמַר יִשְׂרָאֵל זוּטָא, כֹּלָּא חַד. יִשְׂרָאֵל זוּטָא שַׁפִּיר, דְּעַיִן סְמִיךְ בֵּיהּ. וּמַאן אִיהוּ. דִּכְתִיב <small><small>(איוב לו)</small></small> לֹא יִגְרַע מִצַּדִּיק עֵינָיו. וְדָא ו' זְעֵירָא. ו' עִילָּאָה, ו' זְעֵירָא כֹּלָּא חַד. ו' זְעֵירָא, מַבּוּעָא דְבֵירָא דְּלָא אַפְסֵיק מִנֵּיהּ לְעָלְמִין.
עַד הָכָא אִתְפָּרְשׁוּ אוֹרְחִין גְּלִיפִין בְּרָזָא דָא. מִכָּאן וּלְהָלְאָה, רָזֵי דְרָזִין דְּיִיחוּדָא שְׁלִים, כִּדְקָא חָזֵי שִׁיעוּרָא דְּלֵיהּ שִׁיעוּרָא לְמֶיעְבַּד מְדִידִין וְשִׁיעוּרִין לְסִטְרִין כָּלְהוֹ.
יהוה אֱלֹהֵינוּ יהוה. רָזָא דְּאַרְבֵּיסַר אַתְוָון. תְּלַת שְׁמָהָן פְּנִימָאִין, כְּלָלָא דְּכֹלָּא. רָזָא חָדָא, עֵילָא וְאֶמְצָעִיתָא וְתַתָּא. הָכָא כְּלָלָא דְּכָל סִטְרִין, מֵאֲתַר דְּלֵית בֵּיהּ שִׁיעוּרָא דְּאִקְרֵי אֵין סוֹף, עַד סְיָיפֵי סִטְרָא בַּתְרָאָה תַּתָּאָה לְכָל דַּרְגִּין.
חַה לְעֵילָא, אֲתַר דְּשֵׁירוּתָא, דְּמִתַּמָּן נָפְקִין שְׁבִילִין לְכָל סִטְרִין. חַד בְּאֶמְצָעִיתָא רָזָא דְמשֶׁה אַכְלֵיל גַּרְמֵיהּ בֵּיהּ בְּגוֹ אַבְרָהָם וְיִצְחָק. חַד כְּלָלָא דְּדָוִד מַלְכָּא. תִּיקּוּנָא וְסַמְכָא חַד לְכָלְהוֹ.
וְכַד מִתְחַבְּרָן אַתְוָון דִּמְהֵימְנוּתָא, אִתְגַּלְּיָין בְּחִבּוּרָא וְקִישּׁוּרָא דְּכֹלָּא. תְּרֵין עָלְמִין, עִילָּאָה וְתַתָּאָה. עִילָּאָה סָלְקָא עַד דְּלֵית שִׁיעוּרָא וְאֵין סוֹף. תַּתָּאָה נָחֲתָא. בְּשִׁעוּרָא עַד סוֹף דְּכָל דַּרְגִּין.
עָלְמָא עִילָּאָה דְּמִתְקַשְּׁרָא וְסָלְקָא עַד אֵין סוֹף, פָּלֵיג אַתְוֵוי בְּדַרְגּוֹי, שֶׁבַע אַתְוָון, יהו''ה אל''ה. עֲל כָּל רָזָא דְעָלְמָא עִילָּאָה, דְּמִתְקַשְּׁרָא וְסָלְקָא עַד אֵין סוֹף, וְּאִתְפְּלֵיג בְּאַתְוֵוי שִׁבְעָה. עַלְמָא תַּתָּאָה, דְּמִתְקַשְּׁרָא בֵּיהּ, וְנָחֲתָא עַד סוֹף דְּכָל דַּרְגִּין, פָּלֵיג אַתְוֵוי בְּדַרְגּוֹי שֶׁבַע אַתְוָון, ינ''ו יהו''ה. תְּלַת אַתְוָון עִילָּאִין, בְּד' אִלֵּין, רָזָא חָדָא, חִבּוּרָא וְקִשּׁוּרָא חָדָא, דְּלֵית בְּהוּ פֵּירוּדָא. וּבְגִין כָּךְ לְאַרְבֵּיסַר אַתְוָון ז' וְז', וְכֹלָּא חָד.
אֶחָה, וְאוֹקְמוּהָ דלי''ת עִילָּאָה וְרַב עַל שְׁאָר אַתְוָון. וְכֵן רֵי''ש דְּאֵל אַחֵר. לְאִשְׁתְּמוֹדְעָא, דְּלָא לְאַחְלָפָא רָזָא קַדִישָׁא עִילָּאָה, וּלְאַכְלָלָא סִטְרָא אֲחֳרָא בַּהֲדֵיהּ.
סִימָן עי''ן דל''ת דְּאִינוּן רַבְרְבִין, עַל דָּא, לְאַסְהָדָא סַהֲדוּתָא דְּרָזֵי דְרָזִין, לַאֲפָקָא מִשְׁחֲתָא חָדָא, לִמְשִׁיחוֹ דְּרָזָא דִמְהֵימְנוּתָא. וּמַאן דְּיָדַע רָזָא דָא, יָדַע רָזָא דְמָארֵיהּ וְאַחְסֵין תְּרֵין עָלְמִין, עַלְמָא דָא וְעַלְמָא דְאָתֵי. וּמִשְׁחֲתָא אִקְרֵי קַו הַמִּדָּה.
וְהָא אִתְיְיהֵיב לְחַכִּימֵי עֶלְיוֹנִים קַדִּישִׁין, דְּיָדְעִין רָזָא דְמָארֵיהוֹן וּמִשְׁתַּדְּלֵי בִּיקָרֵיהּ. וְלָא אִתְיְיהֵיב לְחַיָּיבֵי עָלְמָא, דְּלָא יָדְעֵי וְלָא חַיְישֵׁי לִיקָרָא דְמָארֵיהוֹן. וְאִינוּן זַכָּאֵי קְשׁוֹט דִּי בְהוֹ רָזָא דִמְהֵימְנוּתָא עִילָּאָה, לְהוֹ אִתְיְהֵיב לְמִנְדַע וּלְאִסְתַּכָּלָא, בְּגִין דְּלָא סָטָאן יָמִינָא וּשְׂמָאלָא.
קַו הַמִּדָּה, אוֹרֶךְ וְרוֹחַב. קַו הַמִּדָּה, עוֹמְקָא וְרוֹמָא. קַו הַמִּדָּה, עִיגּוּלָא וְרִיבּוּעָא. בִּתְלֵיסַר תַּרְעִין קָיְימָא לְמִנְדַע. וְאִינוּן שִׁיתָּא וְעֶשְׂרִין לִתְרֵין סִטְרִין, כַּד מִתְגַּלְּפֵי בְּגִילוּפַיְיהוּ. כֹּלָּא חַד בְּמִשְׁחֲתָא דָא. קַו הַמִּדָּה סָלְקָא וְנָחֲתָא, אִתְגְּלֵיף בִּגְלִיפוֹי לְכָל סִטְרִין.
נְהוֹרָא דְלָא קָיְימָא בִּנְהוֹרָא, גָּלֵיף, וּנְפֵיק נְצִיצוּ דְכָל נִצּוֹצִין, וּבָטַשׁ גּוֹ רַעֲוָא דְּרַעֲוָון, וְאִתְטַמַּר בֵּיהּ, וְלָא יְדִיעַ.
בְּזִמְנָא דְרַעֲוָא דָא בָּעָא לְאִתְפַּשְּׁטָא, נְפֵיק הַאי נְצִיצוּ דְּטָמִיר גּוֹ הַאי רְעוּתָא, בְּגִין דְּאִתְחֲזֵי, וְלָא אִתְחֲזֵי לְאִתְקַיְימָא כְּגַוְונָא דָא.
כַד אִתְפַּשַּׁט רְעוּתָא דָא, בָּטַשׁ הַאי נְצִיצוּ, דְּאַחֲזֵי גַוָּון וְלָא גַוָון, וְעָאל בְּהַהוּא אִתְפַּשְׁטוּתָא, וּנְפַק בִּגְוָונוֹי, וְסָלְקָא, וְקָיְימָא בִּסְלִיקוּ גוֹ רְעוּתָא וְאִתְפַּשְׁטוּתָא.
בָּטַשׁ רַעֲוָא אִתְפַּשְׁטוּתָא דִילֵיהּ, בִּסְתִימוּ דְּלָא אִתְיְידַע, וְאַפֵּיק נְהוֹרִין דַּקִּיקִין צְלִילִין כְּלִילִין כַּחֲדָא. כַּד בָּעָאן לְנָפְקָא הַאי נְצִיצוּ, דְּבֵיהּ גְּוָונִין. בָּטַשׁ בְּהַהוּא אִתְפַּשְׁטוּתָא, וְאִתְדְּחֵיק. וּמִגּוֹ דְּחִיקוּ, נָפְקִין אִינוּן נְהוֹרִין דַּקִּיקִין, וְאִשְׁתַּמְּעוּ כַּחֲדָא. כְּדֵין הַאי נְצִיצוּ אַחֲזֵי בְּהוּ גַּוְונֵי, וְאִצְטַבַּע כָּלְהוֹ כַּחֲדָא, חִיוַּר וְסוּמָק וְיָרוֹק וְאוּכָם. וְאִתְעַכַּב בֵּיהּ תְּרֵיסַר יַרְחִין. וּלְבָתַר אִתְעַקְּרוּ מִתַּמָּן, וְאִשְׁתִּילוּ בַּאֲתַר אָחֳרָא.
וְהַאי נְצִיצוּ, סָלְקָא וְנָחֲתָא. וְהַאי אִיקְרֵי בּוּצִינָא דְּקַרְדִּינוּתָא. הַאי אַתְקֵין וּבָטַשׁ בְּכָל נְטִיעָן נְהוֹרִין, וְאוֹמֵר לוֹ גְּדַל. כְּדֵין אַפֵּיק מַבּוּעִין הַהוּא אִתְפַּשְּׁטוּתָא עִילָּאָה קַדְמָאָה, וְאַשְׁקֵי וְנָהֵיר לְכָלְהוֹ, וְאִתְרַבִּיאוּ.
בְּהַאי בּוּצִינָא דְּקַרְדִּינוּתָא, נָהֵיר מַאן דְּנָהֵיר, וְסָלְקָא וְנָחֲתָא, וְאִתְפְּשַׁט לְכָל סִטְרִין, וּכְדֵין אִיקְרֵי קַו הַמִּדָּה. וְקָיְימָא מִשְׁחֲתָא לְעֵילָא וְתַתָּא. קַו הַמִּדָּה בּוּצִינָא דְּקַרְדִּינוּתָא סְתִימָא דְּכָל סְתִימָן, מִשְׁחֲתָא נְהִירָא דְּאַתְקִין שַׁפִּירוּ לְכֹלָּא. הַהוּא שַׁפִּירוּ דִּנְפֵיק מִפְּשִׁיטוּ קַדְמָאָה, אִיהוּ אַתְקֵין לוֹן. בֵּיהּ קָיְימִין לְמִשְׁחֲתָא לְעֵילָא וְתַתָּא. מַאן דְּזָכֵי בְּהַאי, וְיָדַע בֵּיהּ, זָכָה לְמִנְדַע בְּחָכְמְתָא דְמָארֵיהּ, זַכָּאָה חוּלָקֵיהּ בְּהַאי עָלְמָא וּבְעָלְמָא דְאָתֵי.
דָּא מִשְׁחֲתָא לְרָזָא דִמְהֵימְנותָא, קַו הַמִּדָּה אוֹרְכָא וּפוּתְיָא בְּשִׁיעוּרָא. עוֹמְקָא וְרוֹמָא בְּשִׁיעוּרָא. עִיגּוּלָא וְרִבּוּעָא בְּשִׁיעוּרָא. כֹּלָּא סַחֲרָא מִשְׁחֲתָא חָדָא. כָּל נְהוֹרִין, וְכָל רָזִין, לָא סָלְקִין, וְלָא נָחֲתִין, וְלָא מִתְפַּשְּׁטִין, אֶלָּא בְּמִשְׁחֲתָא דָא. בַּר לְעֵילָא לְעֵילָא, דְּלֵית שִׁיעוּרָא, וְלָא קָיְימָא בְּהַאי לְאִסְתַּכָּלָא וּלְמִנְדַע.
כָל שִׁיעוּרִין וְכָל מִשְׁחָתִין הוּא כָּלֵיל לוֹן, וְכוֹלָּא אִתְכְּלֵיל בֵּיהּ. קַו הַמִּדָּה, אִינוּן גְּוָונִין דְּאִצְטַבְּעוּ בֵּיהּ, וְקָיְימִין בֵּיהּ, אִתְפַּשְּׁטוּ. וְכַד אִתְרַבִּיאוּ, סָלְקָן וּמִתְפַּשְׁטָן לְאוֹרְכָּא וּלְפוּתְיָא וְעוֹמְקָא וְרוֹמָא. וְאִיהוּ סָלְקָא וּמַדֵּיד לְכֹלָּא בְּמִשְׁחֲתָא חָדָא. שָׁארֵי מִלְּעֵילָא מֵאֲתַר דְּשָׁארֵי שִׁיעוּרָא, עַד סוֹף דַּרְגֵּי מְהֵימְנוּתָא.
תַּרְעָא קַדְמָאָה, שֵׁירוּתָא דְּשָׁארֵי טְמִירָא דִּטְמִירוּ, וְהַאי נְצִיצוּ אִתְרַבֵּי וְנָצֵיץ, דְּלָא אִתְגַּלְיָיא וְלָא אִתְיְדַע, עַד דְּמָטֵי לְרַעֲוָא דְרַעֲוִין, וּמִתַּמָּן אִתְגַּלְּיָיא וְלָא אִתְגַּלְּיָיא, עַד דְּקָשֵׁיר קִשְׁרִין לְמִשְׁחֲתָא, כְּגַוְונָא דְאִיהוּ מָדֵיד, הָכֵי אִתְרַבִּיאוּ וְסָלְקָן לְכָל סְטַר, קִשְׁרָא דְּנָעֵיץ מִתַּמָּן, וְשָׁרָאן קִשְׁרִין.
הַהוּא קִשְׁרָא קַדְמָאָה, תְּלָתָא אַלְפֵי עָלְמִין קְשִׁירִין בֵּיהּ. חַד עַלְמָא סַלְקָא לְעֵילָא, וְחַד נַחֲתָא לְגַבֵּיהּ, וְחַד נַחֲתָא לְתַתָּא מִנֵּיהּ, דְּאִיהוּ דַקִּיקָא מִכָּלְהוֹ. בֵּין עָלְמָא וְעָלְמָא אֶלֶף עָלְמִין. עָלְמָא תַּתָּאָה מִכָּלְהוֹ, אָרְכֵּיהּ אֶלֶף אַמִּין.
וַחֲמֵשׁ זַרְתִּין אִתְכְּלִילוּ בְּהַאי קִשְׁרָא. וְהַאי קִשְׁרָא, אוּרְכֵּיהּ תְּלָתָא אַלְפֵי עָלְמִין וַחֲמֲשׁ אֶצְבְּעָאן. פּוּתְיֵהּ, תְּלַת אַלְפֵי עָלְמִין.
וְכֹלָּא אִתְקַּשַּׁר בְּעִיגּוּלָא. עִיגּוּלָא דְסָלְקָא וְנָחֲתָא. בְּעִיגּוּלָא חָדָא שִׁית אַלְפִין עָלְמִין לְגוֹ מֵעִיגּוּלָא חַד. וְהַאי קִשְּׁרָא כָּלֵיל כֹּלָּא. הַאי קִשְּׁרָא קַדְמָאָה, קִיּוּמָא נָעִיץ מֵהָכָא, וְאִתְפַּשְּׁטוּ קְשָׁרִין וּמְדִידִין.
מֵהַאי קִשְּׁרָא, שָׁארֵי קַו הַמִּדָּה לְאִתְפַּשְׁטָא, מָדֵיד אֶלֶף דְּאִיהוּ עִיזְקָא חָדָא, וְאֶלֶף דְּאִיהוּ עִיזְקָא חָדָא, לְאִתְאַחֲדָא דָּא בְּדָא. וְאִלֵּין עִיזְקָן אִינוּן מָאתָן אֶלֶף עָלְמִין, דִּכְסִיף בְּהוּ קוּדְשָׁא בְּרִיךְ הוּא. וְאִלֵּין עִיזְקָן אִתְאַחֲדָן דָּא בְּדָא.
בֵּין עִיזְקָא וְעִיזְקָא, ת''ק אֶלֶף עָלְמִין. וְאִלֵּין דְּפָתְחֵי תַּרְעִין לְכָל סְטַר. בֵּין עָלְמָא וְעָלְמָא טֶפַח. עִיזְקָא תִּנְיָינָא, רַב מֵחֲבֵירְתָּהּ בְּמִשְׁחֲתָא קַדְמָאָה דְּכֹלָּא.
מֵהָכָא אִתְפַּשַּׁט לְתַתָּא, וּמָדֵיד קַו הַמִּדָּה תְּלַת זַרְתִּין פְּשִׁיטִין בְּלָא קִשְׁרָא. אָרְכָּא דְּהַהוּא זֶרֶת שִׁתִּין רִבּוֹא עָלְמִין.
בְּהַאי זֶרֶת אִתְתַּקְּנוּ שָׁמַיִם, בְּרָזָא דְשִׁתִּין רִבּוֹא עָלְמִין. וְכָל עָלְמָא וְעָלְמָא כְּלִילָא בְּאַרְבַּע אַלְפִין עַלְמִין אָחֳרָנִין. הֲדָא הוּא דִכְתִיב, <small><small>(ישעיה מ)</small></small> וְשָׁמַיִם בַּזֶּרֶת תִּכֵּן. אִתְפַּשַּׁט קַ''ו הַמִּדָּ''ה, וְאִתְתַּקַּן בִּמְדִידוּ תְּרֵין זַרְתִּין, וּפַלְגָּא, וּפְלַג פַּלְגָא, בְּלָא קִשְּׁרָא.
כָל מִשְׁחֲתִין אִלֵּין דְּהַאי סִטְרָא, דְּקָיְימָא בְּקַו הַמִּדָּה, מִשְׁחֲתָא חָדָא לְרִיבּוּעָא כֹּלָּא, וְלָאו הָכָא לְעִיגּוּלָא. וּמִשְׁחֲתָא דְּקָיְימָא בְּקַ''ו הַמִּדָּ''ה, אִיקְרֵי מִשְׁחֲתָא דְרִיבּוּעָא. בְּהַאי מִשְׁחֲתָא קָיְימָא כֹּלָּא וְאִתְקַיָּים.
עוֹמְקָא דְּרִיבּוּעָא דָא, חַמְשִׁין זַרְתִּין, לְאִתְפַּתְּחָא לַחֲמֵשׁ סִטְרִין. רוֹמָא חָמֵשׁ. וְעַד הָכָא קָיְימָא מִשְׁחֲתָא דְרִיבּוּעָא. וְהָכָא קָיְימָא קִשְׁרָא לְקִיּוּמָא, קִשְׁרָא קַדְמָאָה, דְּאִיהוּ שֵׁירוּתָא דְהַאי, אִיהוּ קִיּוּמָא. קַיְימָא קַו הַמִּדָּה בִּמְדִידוּ דְּמִשְׁחֲתָא, וְעַד הָכָא תַּרְעָא קַדְמָאָה לְקִיּוּמָא.
אִשְׁתַּכַח קַו הַמִּדָּה, בְּמִשְׁחֲתָא דָא דְּרִיבּוּעָא בְּכָל סִטְרוֹי, שֶׁבַע מְאָה אֶלֶף עָלְמִין, וְשִׁבְעָה טְפָחִים, וַחֲמֵשׁ זַרְתִּים, וּפַלְגָא, וּפְלַג פַּלְגָא. עוֹמְקָא וְרוֹמָא חַמְשִׁין וַחֲמֵשׁ זַרְתִּין.
הָכָא אִשְׁתַּכְלְלוּ קַו הַמִּדָּה בְּמִשְׁחֲתָא חָדָא. מִשֵּׁירוּתָא דְּקִשְׁרָא קַדְמָאָה, עַד סִיּוּמָא דְּמִשְׁחֲתָא דְנָא דְרִיבּוּעָא. הָכָא מִשְׁחֲתָא חָדָא לְקִיּוּמָא חַד. וְהַאי אִיקְרֵי מִשְׁחֲתָא עִילָּאָה, קִיּוּמָא סְתִימָאָה, קִשְׁרָא קַדְמָאָה, וְרִיבּוּעָא דָא קִיּוּמָא דְרָזָא ידו''ד, שְׁמָא קַדִּישָׁא עִילָּאָה, כְּלָלָא דְקִשְׁרָא קַדְמָאָה, וּמִשְׁחֲתָא דְרִיבּוּעָא דְסָלְקֵי גוֹ מִשְׁחֲתָא, בִּרְעוּתָא דִסְתִימוּ עַד אֵין סוֹף.
וְעַד הָכָא קִיּוּמָא חָדָא עִילָּאָה סְתִימָאָה. מֵהָכָא אִתְפַּשַּׁט קַו הַמִּדָּה, וּמָדֵיד גּוֹ גְוָונִין דְּקָיְימִין בְּקִישׁוּרָא חָדָא, כְּלִילָא חָדָא. קַו הַמִּדָּה אִתְגַּלְיָיא, וְקָיְימָא בִּנְצִיצוּ דְּנָהֵיר, וְכָל גְּוָונֵי קָיְימִין בֵּיהּ.
קִשְׁרָא תִּנְיָינָא. קַו הַמִּדָּה שָׁארֵי, וְאִתְגַּלְיָיא בְּי''ב קִשְׁרִין עִילָּאִין, וּמָאתָן וּתְלָתִין וְשִׁית קִשְׁרִין אָחֳרָנִין דַּקִּיקִין. אִלֵּין י''ב קִשְׁרִין עִילָּאִין, קָיְימִין גּוֹ קִשְׁרָא קַדְמָאָה סְתִימָא וְרִבּוּעָא, וּמִתְקַשְׁרָאן וְאִתְאַחְדָאן בְּהוּ. וּמִתְאַחְדָאן וּמִתְקַשְׁרִין בְּאִלֵּין אָחֳרָנִין. וְכַד מִסְתַּכְּלִין מִלִּין, כּוֹלָּא אִיהוּ מִשְׁחֲתָא חָדָא.
וְקִשְׁרָא קַדְמָאָה מֵאִינוּן י''ב, אִלֵּין אִינוּן דְּקָיְימִין בְּמִשְׁחֲתָא, בְּגִין דְּמִתְפַּשְׁטֵי יַתִּיר. וְכָל אִינוּן אָחֳרָנִין, מִתְפַּשְׁטִין הָכֵי, אֶלָּא אִילֵּין דָּבְקִין דָּא עִם דָּא, וּכְלִילָן דָּא עִם דָּא. וּבְקַו הַמִּדָּה, קָיְימֵי כָּלְהוֹ כַּחֲדָא, כְּלָלָא חָדָא, לִמְשִׁיחָא חָדָא.
הַאי קִשְׁרָא, כְּגַוְונָא דְקִשְׁרָא קַדְמָאָה אִיהוּ, וְשִׁיעוּרָא דִילֵיהּ, וְאוֹרְכֵּיהּ וּפוּתְיֵיהּ, כְּהַהוּא גַוְונָא מַמָּשׁ, בַּר דְּהַאי בְּאִתְגַּלְּיָיא, וְהַהוּא קַדְמָאָה נָעִיץ דְּלָא אִתְגַּלְיָיא.
קִשְׁרָא תְּלִיתָאָה, קִשְׁרָא דָא אִיהוּ קַדְמָאָה, וְדָא מְשַׁנְיָיא מִכָּל אִינוּן גְּוָונִין, וְדָא אִיהוּ קִשְׁרָא וְגַוָּון יַתִּיר, וְאִיהוּ קָאִים לְמִשְׁחֲתָא לְאִתְפַּשְּׁטָא.
שָׁארֵי קַו הַמִּדָה, וּמָדֵיד בְּאִלֵּין תְּרֵיסַר קִשְׁרִין. תְּלַת קִשְׁרִין מִינַיְיהוּ עִילָּאִין, דְּקָיְימִין לְמִשְׁחֲתָא בְּהַהוּא מְדִידוּ דְּמָדֵיד, וְאַסְגֵּי אָרְכָּאן דְּיוֹמִין בְּכוֹלָּא. וְסִימָן דָּא חוֹ''ל. וְיֵשׁ לוֹ רָזָא דִּכְתִיב, <small><small>(איוב כט)</small></small> וְכַחוֹל אַרְבֶּה יָמִים. וְהָא אוֹקִימְנָא.
מָהֵיה אֶלֶף, וְשָׁארֵי מֵרֵישָׁא דְּעִזְקָא דִלְעֵילָּא, דִּיוּקְנָא רָזָא דְאָדָם. מָדֵיד בְּרֵישָׁא, לְאִתְפַּשְׁטָא לְתַתָּא בְּאוּרְכָּא.
הַהוּא רֵישָׁא שָׁארֵי מִלְּעֵילָא, וּמָדֵיד בְּעִיגּוּלָא, לִתְרֵין סִטְרִין. סִטְרָא חָדָא תְּלַת מְאָה זַרְתִּין, וּפַלְגָּא, וְחַד שְׁלִישׁ. סִטְרָא דָא קָיְימָא בַּחֲמֵשׁ מַזְלְגִין, דְּעַיְילֵי לְסִטְרָא תִּנְיָינָא, וּמִתְדַּבְּקָן אִלֵּין בְּאִלֵּין. וּמִשְׁחֲתָא דְּאִלֵּין מַזְלְגִין דְּעַיְילֵי דָא בְּדָא, תְּלַת מְאָה טְפָחִים, וְחַד זַרְתָּא וּפַלְגָא. מִתְדַּבְּקָן אִלֵּין בְּאִלֵּין, לְקָשְׁרָא סִטְרָא דָא בְּסִטְרָא תִּנְיָינָא.
סִטְרָא תִּנְיָינָא, מָדֵיד בּוּצִינָא בְּאִתְפַּשְׁטוּת, וְאִתְעֲבֵיד מִשְׁחֲתָא תְּלַת מְאָה זַרְתִּין, וּפַלְגָּא, וְחַד שְׁלִישׁ, כְּהַהוּא סִטְרָא קַדְמָאָה. אִשְׁתַּכַּח עִיגּוּלָא דְרֵישָׁא דָא, שִׁית מְאָה וְחַד זַרְתִּין, וּתְרֵין שְׁלִישִׁים. מִשְׁחֲתָא דְאִינוּן מַזְלְגִין, שִׁית מְאָה טְפָחִים וּתְלַת זַרְתִּין.
דְּהָא הוּא עִיגּוּלָא דְרֵישָׁא, דְּאִיתְפַּשַּׁט בּוּצִינָא וּמָדֵיד לְתַתָּא, לְאוֹרְכָּא אִשְׁתַּכַּח בְּהַהוּא בּוּצִינָא בִּמְדִינוּ, שִׁית מְאָה אַלְפִין עָלְמִין, וְשִׁתִּין רִבּוֹא אָחֳרָנִין. דָּא אִיהוּ אִתְפַּשְׁטוּתָא דְּבוּצִינָא, לְמֶיעֱבַד מִשְׁחָתִין לְעִיגּוּלָא וְאוּרְכָּא. וְהָכָא אִיהוּ קִשְׁרָא חָדָא לְתַתָּא, וְקִשְׁרָא לְעֵילָא.
קַו הַמִּדָּה, מָדֵיד אֶלֶף. וְשָׁארֵי מֵעוֹמְקָא דְגוּפָא לְגוֹ, וְאִתְפַּשַּׁט בּוּצִינָא, וּמָדֵיד לְאוֹרְכָּא בְּעוֹמְקָא. וּקְשַׁר חֲמֵשׁ מְאָה אַלְפִין עָלְמִין בִּמְעוֹי לְגוֹ. כְּדָּבָר אַחֵר, <small><small>(שה''ש ה)</small></small> מֵעָיו עֶשֶׁת שֵׁן מְעֻלֶּפֶת סַפִּירִים.
מְעֻלֶּפֶת, דָּא הִיא בּוּצִינָא, עַד דְּלָא אִתְפַּשְׁטַת, דְּאִיהִי מְעֻלֶּפֶת לְאִתְפַּשְׁטָא, וּלְמֶיעֱבַד מְדִידוּ, וְדָא אִיהו מְדִידוּ דְּבוּצִינָא בְּהַאי סִטְרָא, רוּמָא וּפוּתְיָיא. בְּרָזָא דִּנְפֵיק מִבּוּצִינָא אִתְפַּשְׁטוּתָא חָדָא, דְּאִיהוּ רוּמָא וּפוּתְיָיא, תְּלַת מְאָה אַלְפִין זַרְתִּין, לְאִתְפַּשְׁטָא בִּתְלַת מְאָה עָלְמִין. וּבֵין עָלְמָא וְעָלְמָא, תְּלַת מְאָה אֶלֶף טְפָחִים. וְכָלְהוֹ קָיְימֵי בְּרוֹמָא וּפוּתְיָיא, בְּרָזָא דְּבוּצִינָא דְקַרְדִינוּתָא. וְקָיְימָא הַאי בְּשִׁית סִטְרִין, אִלֵּין שִׁית סִטְרִין דְּעָלְמָא, דְּכָלְהוֹ קָיְימִין בְּהַאי בּוּצִינָא, בְּאִתְפַּשְׁטוּתָא דָא.
וְהָכָא אִתְקַשַּׁר קִשְׁרָא חָדָא לְתַתָּא, וְקִשְׁרָא חָדָא בְּאֶמְצָעִיתָא, וְקִשְׁרָא חָדָא לְעֵילָא. אִתְקַשְּׁרוּ אִלֵּין תְּלָתָא קִשְׁרִין, בַּאֲתַר דָּא בְּבוּצִינָא. אִשְׁתַּכַּח בּוּצִינָא דָא, בְּרָזָא דִּלְעֵילָא וְאֶמְצָעִיתָא וְתַתָּא, לְמֶיעְבַּד מִשְׁחֲתָא.
תְּלַת קְשִׁירִין אִלֵּין אִתְקַשְּׁרִין בְּבוּצִינָא, וְקָיְימָא אִלֵּין תְּלָתָא בְּסִטְרָא דְּאוֹרְכָּא, וְאִלֵּין עָבְדִין תְּלָתָא אָחֳרָנִין, בְּסִטְרָא דְאוֹרְכָּא.
אִלֵּין תְּלַת קַדְמָאי, קָיְימֵי גוֹ מִשְׁחֲתָא, כָּל קִשְׁרָא וְקִשְׁרָא, קָאִים בְּמִשְׁחֲתָא, שִׁית מְאָה אֶלֶף עָלְמִין, וְשִׁית זַרְתִּין, וְשִׁית טְפָחִים. וְכָלְהוֹ קָיְימִין בְּקִיּוּמָא.
אִשְׁתַּכָחוֹ תְּלַת קִשְׁרִין קַדְמָאי, דְּאִינוּן תְּמַנֵּי סְרֵי מְאָה אַלְפֵי עָלְמִין, וּתְמַנֵּי סְרֵי זַרְתִּין, וּתְמַנֵּי סְרֵי טְפָחִים. וְדָא אִיהוּ רָזָא דְבוּצִינָא בְּסִטְרָא דָא. וְכֵן כְּגַוְונָא דָא קָיְימִין תְּלַת קִשְׁרִין אָחֳרָנִין.
וְכֹלָּא קָיְימָא בִּרְעותָא דְּמִשְׁחֲתָא דְּבוּצִינָא, דְּסָלְקָא עַד אֵין סוֹף. מִשְׁחֲתָא דְּבוּצִינָא אִתְפַּשְׁטַת מִקִּשְׁרִין אִלֵּין, וְסָלֵיק וְקָשֵׁיר כֹּלָּא בְּקִישׁוּרָא חָדָא גּוֹ מִשְׁחֲתָא בִּשְׁלִימוּ חָדָא. אִתְהַדְּרַת אִתְפַּשְׁטוּתָא, וְקַיָּים גּוֹ רוֹמָא וְעִיגוּלָא וְרִבּוּעָא, וְסָלֵיק וְקָשֵׁיר לְעֵילָא חַד קִשְׁרָא. לְבָתַר נָחֵית וְקָשֵׁיר לְתַתָּא קִשְׁרָא חָדָא, וְקַיָּים כֹּלָּא.
אִשְׁתַּכַח רָזָא דְבוּצִינָא, בְּכָל הַנֵּי קִשְׁרִין, וּבְכָל הַנֵּי מְדִידִין, מִשְׁחֲתָא חָדָא, וְקִשְׁרָא חָדָא. וְהַהוּא קִשְׁרָא כַּד סָלְקָא וְקָשֵׁיר חַד קִשְׁרָא, עָבִיד מִשְׁחֲתָא, וְקָאִים בְּקִיּוּמָא, וְנָעֵיץ נְעִיצוּ דִּמְהֵימְנוּתָא. כַּד נָחֵית וְקָשֵׁיר חַד קִשְׁרָא עָבִיד מִשְׁחָתָא וְקָאִים בְּקִיּוּמָא וְנָעֵיץ נְעִיצוּ דִּמְהֵימְנוּתָא.
רִבּוּעָא קָיְימָא עַל עִיגּוּלָא, וְעִיגּוּלָא עַל אוֹרְכָּא, וְאוֹרְכָּא עַל עוֹמְקָא, וְעוֹמְקָא עַל רוֹמָא, וְרוֹמָא עַל פּוּתְיָא. וְכֹלָּא בְּרָזָא דְּבוּצִינָא, לְמֶיעְבַּד מְדִידוּ.
קָיְימָא בּוּצִינָא, וְאַהֲדַר לְאִתְפַּשְׁטָא כְּמִלְּקַדְּמִין, כַּד קָשֵׁיר קִיּוּמָא זִמְנָא חָדָא אִיהוּ מְעוּלֶפֶת, בִּזְמַן דְּאִיהִי מְעוּלֶפֶת, כְּדֵין רָשִׁים כָּל גְּוָונִין בְּאִינוּן אַתְרִין דְּאִתְחַזְּיָין, חִיוַּר וְסוּמַק וְיָרוֹק וְאוּכָם. וְאִלֵּין אִינוּן אַרְבַּע גְּוָונִין, דְּאַתְקֵינַת בּוּצִינָא, וְאַנְהֵירַת בִּנְהִירָא דְּנָעֵיץ וְנָפְקָא, וְדָא הוּא מְעוּלֶפֶת סַפִּירִים, סַפִּירִים דִּנְהִירִין.
אֲהַדְּרַת בּוּצִינָא וְאִתְפַּשְׁטַת כְּמִלְקַדְּמִין, וְנָטָה קָו וְעָבִיד מִדָּה. וּמָדֵיד אֶלֶף לִסְטַר דָּא, וְאֶלֶף לִסְטַר דָּא, וְכֵן לְאַרְבַּע סִטְרִין. לָקֳבֵל קִיּוּמָא דְאַתְוָון יהו''ה, דְּאִינוּן ד' אַתְוָון. אִתְפַּשְׁטַת בּוּצִינָא, וּמָדֵיד גּוֹ גְּוָונִין לְקִיּוּמָא, בִּנְצִיצוּ, לְאוֹרְכָּא וּלְרוֹמָא וּלְעוֹמְקָא וּלְפוּתְיָיא. נְצִיצוּ דְּיָמִינָא בְּגַוָּון חִיוַּר, בְּרָזָא דְּבוּצִינָא בְּמִשְׁחֲתָא.
כְהַהוּא פְּשִׁיטוּ דִּגְוָונִין, קָיְימָאן בִּמְדִידוּ לְאוֹרְכָּא, לְעֵילָא, וְתַתָּא, שֶׁבַע מְאָה אֶלֶף עָלְמִין, וְשִׁית מְאָה וּתְלֵיסַר זַרְתִּין. וְכֵן בְּכָל אִינוּן סִטְרִין, בְּכָל אִינוּן גְּוָונִין.
כַד מְדִידוּ דְּהַהוּא גַּוָון אוּכָם, דְּקָיְימָא בִּגְרִיעוּתָא, לְאִתְחַבְּרָא בְּגַוָּון חִיוַּר, וְכַד מִתְחַבְּרָן אִלֵּין תְּרֵין גְּוָונִין כַּחֲדָא, כְּדֵין אִינוּן מִשְׁחֲתָא חָדָא. אִשְׁתַּכְּחוֹ אִלֵּין גְּוָונִין בִּמְדִידוּ דְּמִשְׁחֲתָא, לְאַרְבָּעָה סִטְרִין דִּגְוָונִין, תְּמַנְיָא וְעֶשְׂרִין אֶלֶף עָלְמִין, וְאֶלֶף וּמָאתָן וְאֶלֶף וּמָאתָן, מֵהַאי סִטְרָא וּמֵהַאי סִטְרָא, וּתְרֵיסַר זַרְתִּין.
עַד הָכָא פְּשִׁיטוּ דְרָזָא דְּבוּצִינָא לְעֵילָא, בִּמְדִידוּ בְּכָל סִטְרִין, לְאוֹרְכָּא וּפוּתְיָיא, לְעוֹמְקָא וְרוֹמָא. בְּהַנֵּי אַרְבַּע, קָיְימִין כָּל מִשְׁחֲתִין, בְּרָזָא דְּבוּצִינָא, וְאִתַּקְנָא לְקָיְימָא תָּדִיר בְּקִיּוּמָא, גּוֹ רְעוּתָא, וְאִתְפַּשְׁטוּתָא דְּלִבָּא, וּמוֹחָא, וְרוּחָא. מַאן דְּבָעֵי לְמֶיעְבַּד מְדִידוּ בְּשִׁיעוּרָא דָא, וּלְנַטְלָא בּוּצִינָא דְּקַרְדִּינוּתָא בִּידֵיהּ, וּלְאִתְפַּשְׁטָא בֵּיהּ בְּכָל הַנֵּי סִטְרִין, וְעָבִיד מִשְׁחֲתָא דָא. זַכָּאָה חוּלָקֵיהּ, דְּכָל רָז לָא אָנֵיס לֵיהּ, וְכָל מִלָּה דְחָכְמְתָא עִילָּאָה לָא יִסְתַּלַּק מִנֵּיהּ. עַד הָכָא קָיְימָא בּוּצִינָא בְּרָזָא דְּחָכְמָתָא עִילָּאָה.
אִלֵּין דְּקָיְימִין בְּבוּצִינָא דְּקַרְדִינוּתָא, אִינוּן שֶׁבַע עֶשְׂרֵה קִשְׁרִין. בְּאִלֵּין י''ז קִשְׁרִין, קָיְימָא רָזָא דְּמִשְׁחֲתָא, וּלְנַטְלָא מַטְלָנִין, וְאִתְפַּשְׁטוּתָא דְּבוּצִינָא, בֵּין קִשְׁרָא וְקִשְׁרָא, לְסִטְרָא דָא וּלְסִטְרָא דָא. וְכָלְהוֹ שִׁבְסְרֵי קִשְׁרֵי, כָּלְהוֹ קָיְימִין בְּכָל מִשְׁחֲתִין, דְּאוֹרְכָּא וּפוּתְיָיא וְעוֹמְקָא וְרוֹמָא. מֵקִשְׁרָא דָא לְקִשְׁרָא דָא, קָיְימִין כָּלְהוֹ רָזִין בְּכָל מִשְׁחֲתִין.
וְאִינוּן קִשְׁרִין תְּלֵיסַר, וְכָל אִינוּן אָחֳרָנִין, כָּלְהוֹ קָיְימִין בִּכְלָלָא חָדָא, וְכָלְהוֹ בְּרָזָא חָדָא, לָקֳבֵיל אַרְבַּע אִלֵּין דְּקָאַמְרִין, וְלָקֳבֵיל אַרְבַּע גְּוָונִין, וְלָקֳבֵיל רָזָא דְאַרְבַּע אַתְוָון.
מִכָאן וּלְהָלְאָה אִתְפַּשַׁט בּוּצִינָא, וְקָיְימִין קִשְׁרִין אַחֲרָנִין בְּבוּצִינָא, לְמֶיעְבַּד מִשְׁחֲתִין אָחֳרָנִין, בְּרָזָא דִּתְלַת שְׁמָהָן. וּמִנַּיְיהוּ קָיְימִין ב' שְׁמָהָן לְבוּצִינָא גּוֹ מִשְׁחֲתָא. וְאִינוּן תְּלַת שְׁמָהָן דְּקָאֲמָרָן, אִינוּן יהו''ה אֱלֹהֵינוּ יהו''ה. אִשְׁתָּאֲרוּ תְּרֵין שְׁמָהָן לְבוּצִינָא, וְאִינוּן יהו''ה אֱלֹהֵינוּ.
הַשְׁתָּא בְּבוּצִינָא דָא, אִיהוּ מִשְׁחֲתָא דְּלָא עָמִיק גּוֹ עוֹמְקָא, וְקָיְימָא רָז דָּא בְּאֶמְצָעִיתָא. הַשְׁתָּא בּוּצִינָא דְּהַהִיא מְעוּלֶפֶת, אִתְפַּשְׁטַת בִּתְלַת סִטְרֵי דְרָזָא, לְמֶעְבַּד מִשְׁחֲתָא. הָכָא קָיְימָא בּוּצִינָא וְאִתְתַּקְּנַת. בְּגִין דְּהָכָא אִיהוּ מִשְׁחֲתָא אָחֳרָא, בַּר מֵאִינוּן מִשְׁחֲתִין.
תִּיקּוּנָא דְּבוּצִינָא דְּאִתְתַּקְנַת, עַד לָא אִתְפַּשְׁטַת, אִתְתַּקְנַת מִגּוֹ טְמִירוּ דְּאֵין סוֹף, סַלְקָא וְנַחֲתָא, וְאִתְגְּנֵיז בֵּיהּ מַה דְּאִתְגְּנֵיז, וּפַשֵׁיט לָהּ, תְּלַת אַרְגְּוָונִין בֵּיהּ אִתְחַזְּיָין, וְאִינוּן הֲווֹ תִּיקּוּנָא לְאִתְפַּשְּׁטָא, וּלְמֶיעְבַּד מִשְׁחֲתָא.
אִתְתַּקָּנַת בִּגְנִיזוּ דְּגָנֵיז, בְּגַוָּון אָחֳרָא. לְמֶיעְבַּד שַׁפִּירוּ וְתִיקּוּנָא דְּאָדָם. לְאַתְקָנָא גּוֹ מִשְׁחֲתָא, בְּשַׁפִּירוּ, בְּתִיקּוּנָא, לְאִתְחַפְיָיא מַה דְּטָמִיר לְגוֹ.
שָׁארֵי בּוּצִינָא לְאִתְפַּשְׁטָא, וְאִתְעֲבֵיד חַד קִשְׁרָא לְעֵילָא, הַהוּא קִשְׁרָא אִסְתַּלַּק גּוֹ הַהִיא אִתְפַּשְׁטוּתָא, מִגּוֹ דְּהַהוּא מְעוּלֶפֶת. כַּד שָׁארֵי וְאִתְפַּשְׁטַת, קָשֵׁיר קִשְׁרָא חָדָא, וְהַהוּא קִשְׁרָא אֶלֶף אַמִּין בֵּיהּ. מֵהַהוּא קִשְׁרָא אִתְפַּשְׁטַת בּוּצִינָא חַד זַרְתָּא וּפַלְגָא, וּמָדֵיד מְדִידוּ לְאוֹרְכָּא, אֶלֶף וְשִׁית מְאָה עָלְמִין.
הַהוּא אוֹרְכָּא, קִשְׁרָא מִכָּאן, וְקִשְׁרָא מִכָּאן. וּנְטֵיל הַהוּא אוֹרְכָּא, גּוֹ הַהוּא טְמִירוּ דְּאֵין סוֹף, עַד דְּמָטוֹ לְחַד מִגְדְּלָא דְּפָרְחָא בַּאֲוִירָא. כֵּיוָן דְּמָטָא הָתָם, אִתְפַּשְׁטַת בּוּצִינָא, וְקָיְימָא לַאֲנָחָא הַהוּא מִשְׁחֲתָא, בִּקְשִׁירוּ דָא, וְאִתְעֲבִידַת בּוּצִינָא דְּלָא אִתְיְדַע, עַד דְּאִתְמְשַׁח הַאי מִשְׁחֲתָא, דְּהַאי אִתְגְּנֵיז בְּגוֹ הַהוּא גְנִיזוּ. לְבָתַר בָּטַשׁ לֵיהּ לְבַר, כַּד נַפְקָא, אִשְׁתַּכַּח בֵּיהּ אֶלֶף אַלְפִין, וְאַרְבַּע מֵאוֹת רִבּוֹא עָלְמִין, וְכַמָּה רָזִין אָחֳרָנִין, כָּלְהוֹ קָיְימִין בְּהַאי מִשְׁחֲתָא.
לְבָתַר אִתְפַּשְׁטַת מֵהַאי אֲתַר, וּמָדֵיד בְּרִיבּוּעָא חָמֵשׁ קִשְׁרִין. וְכָל קִשְׁרָא וְקִשְׁרָא, אִית בֵּיהּ חֲמֵשׁ מְאָה אֶלֶף עָלְמִין. כָּל קִשְׁרָא וְקִשְׁרָא קָיְימָא, בְּרָזָא דְּהַהוּא גְנִיזוּ. קִשְׁרָא קַדְמָאָה שָׁארֵי, וְאִתְפְּשַׁט בּוּצִינָא עַד קִשְׁרָא תִּנְיָינָא, בְּגוֹ רִיבּוּעָא אֶלֶף אַמִּין. מֵהַאי קִשְׁרָא אִתְפַּשְׁטַת בּוּצִינָא עַד קִשְׁרָא תְּלִיתָאָה, אֶלֶף אַמִּין אָחֳרָנִין. מֵהַאי קִשְׁרָא עַד קִשְׁרָא רְבִיעָאָה לְעוֹמְקָא, אֶלֶף אַמִּין. מֵהַאי קִשְׁרָא לְעוֹמְקָא דִלְתַתָּא, אֶלֶף אַמִּין. אִשְׁתַּכָּחוֹ אִלֵּין קִשְׁרִין בְּאִלֵּין מִשְׁחֲתִין תְּמַנְיָא אֶלֶף עָלְמִין.
וְהָכָא בְּמִשְׁחֲתָא דָא, אִתְעֲבֵיד דָּא כּוּרְסְיָיא לְמִשְׁחֲתָא עִילָּאָה קַדְמִיתָא דְּקָאֲמָרָן. וְהָכָא קָיְימָא וְאִתְיַישְׁבָא מִשְׁחֲתָא קַדְמָאָה, דְּאִתְעֲבֵיד בְּבוּצִינָא לְקִיּוּמָא לְאַשְׁרָאָה בָהּ. דָּא מִשְׁחֲתָא דְּאֶמְצָעִיתָא, דְּלָאו אִיהוּ גְנִיזָא כְּקַדְמָאָה.
בְּהַאי מִשְׁחֲתָא דְרָזָא דְּאָדָם דְּקָאֲמָרָן, בּוּצִינָא קָיְימָא וַעֲבֵיד מִשְׁחֲתָא בְּגוֹ אִתְפַּשְׁטוּתָא דָא, וַעֲבֵיד מְדִידוּ דְּקִשְׁרָא דְּקַיָּימָא, דְּלָא נָטֵיל לְעָלְמִין. וְקִשְׁרָא דָא קַיְימָא לְתַתָּא, וַעֲבֵיד בְּהַאי קִשְׁרָא מִשְׁחֲתָא, לְהַהוּא מְדִידוּ דְּקָיְימָא בְּשַׁפִּירוּ, וְאַתְקֵין וּמָדֵיד מִשְׁחֲתִין, מִגּוֹ רְעוּ דְּגָנֵיז. וּמָשֵׁיךְ הַהוּא מְדִידוּ לְתַתָּא.
וְעַל דָּא אַחְסֵין משֶׁה יְרוּתָא דְּאִתְכְּלֵיל בְּגוֹ רָזָא דְאִתְמַשְׁכוּתָא דָא, דְּאִתְמְשַׁךְ לְתַתָּא. וְעַל דָּא אַכְלֵיל גַּרְמֵיהּ בְּמִשְׁחֲתָא דָא, דְּהִיא קַיְימָא בִּמְשִׁיכוּ דְּאֶמְצָעִיתָא. מִשְׁחֲתָא דָא קָיְימָא בְּקִיּוּמָא, עַד קְיָימָא קַדִּישָׁא דְּקָאֲמָרָן, וְתַמָּן אִשְׁתַּכָּחוֹ מִשְׁחֲתִין בְּרָזָא דְּבוּצִינָא, כְּמִשְׁחֲתָא דִלְעֵילָא.
מִכָאן וּלְהָלְאָה אִתְפַּשְׁטוּ בְּרָזָא דִּמְהֵימְנוּתָא, לְאִשְׁתַּכָּחָא וּלְמֶהֱוֵי קִיּוּמָא דְּכֹלָּא, לְכָל אִינוּן רְתִיכִין עִילָּאִין וְתַתָּאִין.
עַד כָּאן רָזָא דְּבוּצִינָא, קַו הַמִּדָּה, גּוֹ רָזָא דְעָלְמָא עִילָּאָה, לְאִשְׁתַּכָּחָא קִיּוּמָא בְּכָל אִינוּן קִיּוּמִין וְרָזִין עִילָּאִין. זַכָּאָה חוּלָקֵיהוֹן דְּצַדִּיקַיָּא בְּעָלְמָא דֵין וּבְעָלְמָא דְאָתֵי, דְּאִינוּן יָכְלֵי לְאִתְדַּבְּקָא בְּרָזָא דְמָארֵיהוֹן כִּדְקָא חָזֵי.
מִכָאן וּלְהָלְאָה, שָׁארֵי בּוּצִינָא לְאִתְפַּשְׁטָא גּוֹ רָזָא דִּמְהֵימְנוּתָא. וְהַהוּא פְּשִׁיטוּ קַדְמָאָה דְּמִשְׁחֲתָא, אִגְנִיז וְאִסְתַּלַּק. אִתְנְהֵיר וְאִתְנְצֵיץ.
כֹלָּא מִגּוֹ רָזָא דְּבוּצִינָא, מֵהַהוּא מִשְׁחֲתָא. אֲוִירָא חָדָא נָפְקָא מִגּוֹ בּוּצִינָא. וְהַהוּא אֲוִירָא סָלְקָא וְנָחֲתָא, וַעֲבֵיד חַד פְּשִׁיטוּ אָחֳרָא, מְשַׁנְיָיא מִקַּדְמָאָה, וְהַהוּא פְּשִׁיטוּ אִיהוּ דְּנָפְקָא מִגּוֹ הַהוּא אֲוִירָא.
בְּרָזָא דְּבוּצִינָא דְּקָיְימָא וְלָא קָיְימָא, נָפְקָא חַד פְּשִׁיטוּ דְּהַהוּא בּוּצִינָא, דְּנָפְקָא, וּמָשֵׁיךְ לְאִתְעַטְרָא לְתַתָּא הַהוּא מִשְׁחֲתָא. בְּגִין דְּהָכָא לְתַתָּא, קָיְימָא מִשְׁחֲתָא לְאִתְעַטְרָא וּלְאִתְקַיְּימָא.
בּוּצִינָא נָפְקָא וְאִתְפַּשְּׁטַת, בְּרָזָא דְהַהוּא אֲוִירָא דְּנָפְקָא, וּמָדֵיד מִגּוֹ תְּלַת מְאָה וְשִׁתִּין וְחָמֵשׁ גְּוָונִין, בְּסוּסְפִיתָא דְדַהֲבָא כַּסְפָּא נְחָשָׁא וּפַרְזְלָא. וְנָפְקָא מִגּוֹ קִשְׁרָא חָדָא, דְּקָיְימָא לְחַבְּרָא בֵּין עֵילָא וְתַתָּא. וְהַהוּא קִשְׁרָא אַפֵּיק כָּל גְּוָונִין. בְּרָזָא דְמִשְׁחֲתָא דְשַׁרְבִיטָא.
מֵהַאי קִשְׁרָא וּלְתַתָּא, אִתְפָּרְשָׁן מִשְׁחֲתִין לְכַמָּה סִטְרִין. וְהַהוּא פְּשִׁיטוּ דִּנְפַק מִגּוֹ הַהוּא קִשְׁרָא, מְחַבֵּר לוֹן כַּחֲדָא.
קִשְׁרָא דָא אִתְקַשַּׁר לְעֵילָא, בְּהַהוּא פְּשִׁיטוּ דְּמִשְׁחֲתָא עִילָּאָה דְּטָמִיר וְגָנֵיז, וְאִתְקַיַּים בְּקִיּוּמֵיהּ דְּבוּצִינָא דְּנָהֵיר וְקַיָּים. כּוֹלָא אִתְקַשַּׁר לְתַתָּא, בְּהַהוּא נְהוֹרָא דְּלָא נָהֵיר, דְּקָיְימָא לְאַנְהָרָא בְּרָזָא דִּמְהֵימְנוּתָא, לְאִתְחַבְּרָא דָא בְּדָא. הַאי קִשְׁרָא קָאֵי בֵּין עֵילָא וְתַתָּא.
שֶׁבַע אַלְפֵי עָלְמִין, קָיְימִין בִּנְהִירוּ דְּמִשְׁחֲתָא, בְּהַהוּא קִשְׁרָא. הַאי קִשְׁרָא נָהֵיר בְּאִינוּן גְּוָונִין, לְתַתָּא, כְּגַוְונָא דִלְעֵילָא. אִינוּן גְּוָונִין נָהֲרִין מִגּוֹ הַהוּא קִשְׁרָא, וְקָיְימִין כָּלְהוֹ בִּמְדִידוּ דְּמִשְׁחֲתָא, בְּהַהוּא פְּשִׁיטוּ דְּאִתְפְּשַׁט, וְאִתְקָיְימִן כָּלְהוֹ בְּקִיּוּמָא בִּשְׁלִימוּ לְאִתְעַטְרָא. הַאי פְּשִׁיטוּ כַּד אִתְפְּשַׁט וּמָדֵיד, כּוֹלָּא אִתְתַּקַּן לְאִתְחַבְּרָא דָּא בְּדָא.
אִתְפְּשַׁט פְּשִׁיטוּ דְּנָפְקָא מִגּוֹ בּוּצִינָא, וַעֲבֵיד מִשְׁחֲתָא, לְיָמִינָא וּשְׂמָאלָא, לְעוֹמְקָא וְרוֹמָא, לְאוֹרְכָּא וּפוּתְיָיא. מִשְׁחֲתָא קַדְמָאָה לְיָמִינָא בְּהַהוּא פְּשִׁיטוּ. הַהוּא דְּנָפְקָא מִגּוֹ קִשְׁרָא הַהוּא דְּקָאֲמָרָן. וְהַהוּא פְּשִׁיטוּ אִיקְרֵי בּוּצִינָא זְעֵירָא, וְקָיְימָא לְמִשְׁחֲתָא דְּכַמָּה שַׁיְיפִין, לְחַבְּרָא לוֹן כַּחֲדָא, וּלְקָשְׁרָא לוֹן בְּקִישׁוּרָא חָדָא בְּהַהִיא מִשְׁחֲתָא דִּלְעֵילָא, לְמֶהֱוֵי כֹּלָּא בְּרָזָא דְמִשְׁחֲתָא חָדָא.
אִתְפְּשַׁט הַהוּא פְּשִׁיטוּ לְיָמִינָא, וַעֲבֵיד מִשְׁחֲתָא. שָׁארֵי גוֹ עִיגּוּלָא, מָדֵיד אֶלֶף בְּהַהוּא פְּשִׁיטוּ. הַהוּא פְּשִׁיטוּ מָדֵיד בְּעִיגּוּלָא, וַעֲבֵיד קִשְׁרָא מֵהַהוּא קִשְׁרָא דִלְעֵילָא, עַד הַאי פְּשִׁיטוּ, תְּרֵי אַלְפֵי אַמִּין לִסְטַר יָמִינָא, וּתְרֵי אַלְפֵי אַמִּין לִסְטַר שְׂמָאלָא, וּתְרֵי אַלְפֵי אַמִּין לְכָל סְטַר.
עִיגּוּלָא דְּשָׁארֵי מָדֵיד, וַעֲבֵיד קִשְׁרָא כִּדְקָאֲמָרָן, בִּתְחוּם תְּרֵי אַלְפֵי אַמִּין, גּוֹ מִשְׁחֲתָא, מִתְפַּשֵּׁט מִגּוֹ נְקוּדָה דְּקָיְימָא בֵּין שְׁאָר חַיָּילִין, וּמָדֵיד תְּרֵי אַלְפֵי מִילִין לְכָל סְטַר. שָׁארֵי בְּהַהוּא עִיגּוּלָא, אֶלֶף וּתְשַׁע מְאָה זַרְתִּין וּפַלְגָא.
בְּהַהוּא פְּשִׁיטוּ, שָׁארֵי וּמָדֵיד בְּעִיגּוּלָא, וַעֲבֵיד תְּרֵין קִשְׁרִין, מִשֵּׁירוּתָא דָא, עַד סוֹפָא דְהַאי מְדִידוּ. בְּגִין דַּאֲתַר דָּא לָא קָיְימָא בְּרִבּוּעָא, יהו''ה, דָּא מִשְׁחֲתָא דִּפְשִׁיטוּ דְּנָפְקָא מִגוֹ קִשְׁרָא עִילָּאָה, בְּרָזָא דְבוּצִינָא. שָׁארֵי בְּעִיגּוּלָא, וּמָשֵׁיךְ וְנָטֵי לְתַתָּא, עַד סִטְרָא דְקִשְׁרָא לְתַתָּא.
אַהֲהַר וּמָדֵיד מִסִּטְרָא דָא לְסִטְרָא דָא, בְּגוֹ עוֹמְקָא דְהַהוּא עִיגּוּלָא, וְלֹא קָשֵׁיר קִשְׁרָא. וּמָדֵיד בִּמְשִׁיחוּ לְתַתָּא, מִשְׁחֲתָא דְהַאי מֵשֵׁירוּתָא דְעִיגּוּלָא, אֶלֶף אַמִּין וּתְרֵיסַר אַלְפִין זַרְתִּין.
שָׁארֵי וּמָדֵיד, מִגּוֹ רוֹמָא וְעוֹמְקָא וְאוֹרְכָּא וּפוּתְיָיא, בְּרָזָא דִדְיוֹקְנָא דְּאָדָם, בְּשַׁפִּירוּ חֵיזוּ דְנוּקְבָא, וּמָדֵיד בְּעִיגּוּלָא דְרֵישָׁא, בְּסִטְרָא חָדָא בְּהַהוּא פְּשִׁיטוּ. הַהוּא פְּשִׁיטוּ אִתְפַּשַּׁט וּמָדֵיד בְּעִיגּוּלָא דְרֵישָׁא, בְּלָא פַּלְגוּ כְּלָל.
וּמָהֵיה בְּסִטְרָא דְּרוּמָא בְּעִיגּוּלָא. וְאִתְפַּשַּׁט וּמָשֵׁיךְ לְתַתָּא, וְקָשֵׁיר קִשְׁרָא. מָדֵיד מֵרֵישָׁא בְּעִיגּוּלָא, בְּשִׁיעוּרָא דִּתְלַת אֶלֶף, אַמִּין כְּלִילָן כַּחֲדָא. וְאִתְמְשַׁךְ וְאִתְפַּשַּׁט לְתַתָּא, בְּלָא קְשִׁירוּ. וְהַהוּא שִׁיעוּרָא, שִׁית אֶלֶף סִטְרִין דְּעָלְמִין, וְשִׁית אֶלֶף טְפָחִים, בְּעִיגּוּלָא.
גּוֹ פְּשִׁיטוּ דְּבוּצִינָא דְּנָפְקָא, אִתְפַּשְׁטַת הַאי דְּנָפַק מִגּוֹ הַאי קִשְׁרָא עִילָּאָה, דְּרָזָא דְּבוּצִינָא, וּמָדֵיד בְּעִיגּוּלָא לְסִטְרָא רְבִיעָאָה, וַעֲבֵיד מִשְׁחֲתָא, וּמָדֵיד אֶלֶף לְסִטְרָא יָמִינָא. מִשְׁחֲתָא דְּהַאי סִטְרָא דְּיָמִינָא, לִתְרַע דָּרוֹמָא, מָדֵיד אֶלֶף וְאֶלֶף וְאֶלֶף וְאֶלֶף, בְּהַהוּא סִטְרָא, דְּד' סִטְרִין דְּעָלְמָא, אִשְׁתַּכָּחוֹ אַרְבַּע אֶלֶף. וְכֵן אִתְפַּשַּׁט הַאי פְּשִׁיטוּ לְכָל סִטְרִין.
בִּתְרַע מִזְרָח, קָיְימָא פְּשִׁיטוּ אָחֳרָא, דְּנָפְקָא מֵהַאי פְּשִׁיטוּ דְּמָדֵיד מִשְׁחֲתָא, וְקָיְימָא הַהוּא פְּשִׁיטוּ אָחֳרָא בְּאֶמְצָעִיתָא, וּמָדֵיד אֶלֶף, בְּהַהוּא סִטְרָא בְּאֶמְצָעִיתָא.
וְעָמֵיק בְּעוֹמְקָא, וּמָדֵיד מְדִידוּ בְּרָזָא דִמְהֵימְנוּתָא, בְּרָזָא דְּשִׁית סִדְרֵי מִשְׁנָה. וְאִלֵּין שִׁית סִדְרִין, קָיְימִין בְּהַהוּא עוֹמְקָא דְרָזָא דְבוּצִינָא, דְּהַהוּא פְּשִׁיטוּ. אִלֵּין שִׁית סִדְרִין, קָיְימִין גּוֹ מְדִידוּ דְּשָׁנָה. שָׁנָ''ה, אִיהוּ סִימָן, בְּרָזָא דְּאִינוּן שִׁית סִדְרִין דְּמִשְׁנָה, דְּקָאֲמָרָן.
הַאי פְּשִׁיטוּ קַדְמָאָה, דְּנָחֲתָא וּנְפֵיק מִגּוֹ הַהוּא קִשְׁרָא דְּקָאֲמָרָן, אוֹרְכָּא דִילֵיהּ לְמֶיעְבַּד מִשְׁחֲתָא. בּיהּ, אִיהוּ אַלְפֵי אַלְפִין רִבְוָון עָלְמִין, עַד הַהוּא נְצִיצוּ בַּתְרָאָה, דְּלֵית בֵּיהּ נְהוֹרָא כְּלָל. וְרָזָא דָא לִבְנֵי מְהֵימְנוּתָא לְמֶיעְבַּד מִשְׁחֲתָא. אִיהוּ רָזָא דִכְתִיב, <small><small>(דניאל ז)</small></small> אֶלֶף אַלְפִין יְשַׁמְשׁוּנֵיהּ וְרִבּוֹ רִבְוָון קֳדָמוֹהִי יְקוּמוּן. בְּהַאי אִיהוּ רָזָא לְמִשְׁחֲתָא, כִּדְקָאֲמָרָן.
פְּשִׁיטוּ תִּנְיָינָא דְּקָאֲמָרָן, דְּנַחֲתָא וּנְפֵיק מִגּוֹ הַאי פְּשִׁיטוּ קַדְמָאָה, וְאִיהוּ קָיְימָא בְּאֶמְצָעִיתָא, אוֹרְכָּא דִילֵיהּ, לְמֶיעְבַּד בֵּיהּ מִשְׁחֲתָא בְּהַהוּא סִטְרָא, אֶלֶף רִבּוֹא עָלְמִין, וּשְׁבַע מְאָה אֶלֶף וַחֲמִשָּׁה וְשִׁבְעִין. וְסִימָנָךְ, <small><small>(שמות לח)</small></small> וְאֶת הָאֶלֶף וּשְׁבַע הַמֵּאוֹת וַחֲמִשָּׁה וְשִׁבְעִים עָשָׂה וָוִים לָעַמּוּדִים.
זַכָאִין אִינוּן דְּיָדְעִין לַאֲפָקָא רָזִין עִילָּאִין גּוֹ מְהֵימְנוּתָא, וְיָדְעֵי לְמֵיעַל לְיָמִינָא וְלִשְׂמָאלָא כִּדְקָא יָאוֹת בְּלָא כִסּוּפָא. וְעַל דָּא כְּתִיב <small><small>(דניאל יב)</small></small> וְהַמַּשְׂכִּלִים יַזְהִרוּ כְּזֹהַר הָרָקִיעַ.
בּוּצִינָא דְקַרְדִינוּתָא, כַּד עָבִיד מִשְׁחֲתָא, אִתְכְּנַשׁ לְגַוֵּיהּ, וְקָיְימָא בְּכָל דַּרְגָּא וְדַרְגָּא, בְּהַהוּא כְּנִישׁוּ וְקַיָּים לוֹן. לְבָתַר, קָיְימָא וְסָלְקָא מְעוּלֶפֶת, עַד דְּסָלְקִין וְאִתְגְּנֵיז, וְאִתְטַמַּר וְלָא אִתְיְידַע. וְכֹלָּא אִשְׁתָּאַר בְּקִיּוּמָא, כְּדֵין נָהֵיר מַה דְּנָהֵיר, וְאַפֵּיק נַחֲלִין וּמַיִּין, לְרַוָּואָה כּוֹלָא. עַד הָכָא רָזָא דְּבוּצִינָא דְּקַרְדִינוּתָא, לְאַחְדָא בָהּ בְּכָל סִטְרֵי מְהֵימְנוּתָא.
בּוּצִינָא דְקַרְדִינוּתָא, קָיְימָא גּוֹ טְמִירִין, וְסָלְקָא וְנָחֲתָא. מַאן דְּיָדַע רָזָא דְּחָכְמְתָא, יָכֵיל לְאַדְבְּקָא וּלְמֶיעְבַּד מִשְׁחֲתֲין בְּכָלְהוֹ סִטְרִין, עַד דְּיָדַע בְּרָזִין עִילָּאִין, בְּרָזִין דְּמָארֵיהּ, בְּרָזִין דְּחָכְמְתָא, בְּגִין לְמִנְדַע וּלְאַדְבְּקָא. מַאן דְּיָדַע וְאִסְתַּכַּל, זַכָּאָה חוּלָקֵיהּ בְּהַאי עָלְמָא וּבְעָלְמָא דְאָתֵי. בְּגִין דְּהָא כְּלָלָא דָא, יְתַקֵּן רַגְלוֹי דְּבַר נָשׁ, לְעָאלָא בְּפַרְגּוֹדָא, וּלְמֵיהַךְ בְּאוֹרַח מֵישַׁר, זַכָּאָה אִיהוּ בְּעָלְמָא דֵין, וְזַכָּאָה אִיהוּ בְּעָלְמָא דְאָתֵי. עֲד כָּאן קַו הַמִּדָּה.