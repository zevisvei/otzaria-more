<h1>באר שבע הקדמה</h1>
רבי יששכר בער איילינברג
<big>הקדמת</big> <big>רבינו</big> <big>המחבר</big>
<b>שמעו</b> מלכים האזינו רוזנים אנכי לה' אנכי אשירה אזמר לה' אלהי ישראל אשר במעון קדשו מן השמים ברוב רחמיו וחסדיו הופיע והשפיע מנה יפה על שפל אנשים כמוני לחבר תוספות על כל המקומות בגמרא שלא נמצא בהם תוספות כלל ועיקר הלא המה מסכת הוריות ומסכת תמיד מראש ועד סוף ופרק קמא ופרק בתרא דכריתות ופרק משוח מלחמה ופרק עגלה ערופה ופרק חלק מראש ועד סוף ואגב חדא תרתי חברתי חדושים בהרבה מקומות מפוזרים במסכת סוטה ובמסכת חולין ושאר הרבה סוגיות חמורות בגמרא ודבורי תוספות והפוסקים וקצת שאלות ותשובות אשר נשאלתי מקרובים ורחוקים דברי צדיקים והדברים עתיקים. כאשר עיניך תחזינה מישרים. אלה הדברים ברורים. ואת כל אלה ידי עשתה לא מחכמתי ולא מחריפותי כי אם בשמוש חכמים ובדבוק חברים ובפלפול התלמידים ובחמל' ה' עלי כי ראה את עניי ואת יגיע כפי כמה יגיעות יגעתי במלאכת שמים זו כי רבה היא בכמות ואיכות כי זה הים גדול ורחב ידים ים הגמרא שם רמז ואין מספר מכללים ושרשים ויסודות לחזות בנועם תורת ה' הלכות קטנות עם גדולות שם אניות יהלכון לשאוב מים בששון להבין דעת קדושים מרי מתניתין וגמרא ובפרט מסכת הוריות מצאתיה דומה לכפיפה שאין לה אזנים כי היא ערום ועריה בחוסר כל מה שנמצא בשאר מסכתות הן מן תוס' הן מן מראה מקומות על הגמ' הן מן תקוני טעיות הרבה שיש בה והיא מסכתא חמורה מאד וכמו כן מסכת תמיד ויש בהם הרבה הלכות עמוקות וסתומות ואין שואל ואין דורש ואין מבקש עליהם כל עיקר וגם אני בעניי לא מהיותי חכם בעיני מלאני לבי להכנס במשעול הים הגדול הזה אשר גדר מזה וגדר מזה גדר עומק המושג מזה וגדר קוצר המשיג מזה כי בער אנכי מאיש ולא בינת אדם לי ולא למדתי חכמה ודעת קדושים אדע אך זאת היתה לי הסיבה לדחוק עצמי ולהכנס לפני ולפנים ממחיצתי כי עין בעין ראיתי סייעתא דשמיא בכמה פנים שונים כאשר התחלתי ללמוד עם חברים מקשיבים לקולי מסכת הוריות ביומי דמפגרי בהו רבנן שקורין בארצינו בין הזמנים בלי שעלה מל דעתי ולא על מחשבתי כלל לחבר שום דבר עליה רק להיות כי גרסה נפשי לתאבה להשלים מסכתא תחת בין הזמנים כדי שאוכל לשלם את נדרי אם יגמור ה' בעדי ללמוד כל ש"ס ובחרתי לסגולתי מסכת הוריות וכאשר התבוננתי ועיינתי לירד בעומקה של הלכה כפי חק החיוב המוטל עלי דאגרא דשמעתא סברא אז הרבה קושיות וספיקות כראוי מוצק חזקות הקיפוני וסבבוני מצאוני הלמוני ואף כי לפעמים עלתה במזלג עיוני הקצר תירוצים ודקדוקים נאים ומתוקים מ"מ לא שלותי ולא שקטתי ולא נחתי כל עוד שלא עשיתי להם סמוכות על אדני שיש הטהורים כי על משענת קנה הרצוץ שלי לא נשענתי על כן נערתי חצני ופשפשתי בכל ש"ס מראשו לסופו ומסופו לראשו בגמרא בבלי וירושלמי ותוספתא וספרא וספרי כמה שנים ויגעתי ומצאתי בחמלת ה' עלי את אשר חפשתי וגם הרבה אבנים טובות ומרגליות אשר מעולם לא עלה על דעתי ולא על מחשבתי כלל לחפש אחריהם וידעתי נאמנה כי מאת ה' היתה זאת היא נפלאת בעינינו ויהי כראותי שנתקיים בי כל הבא לטהר מן השמים מסייעין לו וחפץ ה' בידי הצליח ת"ל:
אז אמרתי הנה באתי במגילת ספר כתוב עלי טוב אשר תאחוז בזה וגם מזה אל תנח ידך ללמוד ג"כ מסכת תמיד ושאר כל המקומות בגמרא הנזכר שלא נמצא בהם תוספות כלל ועיקר ואקח מן הבא בידי כאשר פשפשתי ובינותי בכל אלו הספרים הנזכר ואחרי שלקטתו מהם שושנים מבושמים. מר ואהלות עם כל ראשי בשמים. הצקתני רוח בטני. להעלות על ספר זכרוני:
ואח"כ שלחתי הכל לארץ ישראל ביד חכמי צפת תוב"ב כי נכספה וגם כלתה נפשי שגם המה יבחנו ויצרפו את דברי דאוירא דארץ ישראל מחכים ואמרו רז"ל בבראשית רבה וזהב הארץ ההוא טוב מלמד שאין תורה כתורת ארץ ישראל ולא חכמה כחכמת ארץ ישראל וזה היום שקוינוהו מצאנו ראינו שבא לידי הסכמת חכמי צפת תוב"ב המה הגבורים אשר מעולם אנשי השם היושבים ראשונה במלכות שמים והמה בכתובים על ספר הישר שכתב ושלח אלי החכם השלם מהר"ר יעקב י"ץ מק"ק צפת חתן הגאון החסיד מהר"ר אברהם פליף ז"ל אשר מקום מנוחתו בק"ק צפת וזאת תורת העולה על כולם שהחכם הנ"ל עם שלמים וכן רבים מן המעיינים בעלי תריסין מצאו און לי עזר וסיוע בהרבה מקומות בגמרות ישנות של קלף דווקני הנמצאות בארץ ישראל מימות עולם שהיו בזמן חכמי המשנה והגמרא ושלחו בידי ובכל זאת לא רציתי להביאן בדפוס עד ששלחתי הכל לארץ פולן ביד יחידים השרידים אשר ה' קורא המה הגבורים עוקרים וטוחנים הרים ובראשם מ"ו הגאון המופלא מהר"ר מרדכי יפה ז"ל בעל הלבושים כדי שיקחו אותם וישחקום ברחים שלהם הדק היטב סולת נקיה מנופה בי"ג נפה לברר וללבן את כל דברי ככסף צרוף מזוקק שבעתים וגם בזה חנן ה' אותי ונתן לי שאלתי ובקשתי בעין יפה מלאה וגדושה שלא נשאר שום דבור לא קטן ולא גדול מכל התוספות והחדושים הנזכר שחברתי בס"ד שלא היו צרופים בכור זהב שלהם צירוף אחר צירוף על ידי שקלא וטריא בכל תוקף ועוז כחם עד שגזרו ואמרו עליו אין להוסיף וממנו אין לגרוע ואפילו מלאך רע יענה אמן בעל כרחו כאשר יש בידי להראות את הרשום בכתב אמת ואח"כ שלחתי הכל לק"ק פראג ביד מ"ו הגאון המופלא אריה דבי עילאה ותתאה גבר בגוברין ר"מ ואב ב"ד כמהר"ר ליב זצ"ל וחתנו הבא למלאות מקומו הרב המובהק הכהן הגדול כמהר"ר יצחק כ"ץ שי' וזכיתי ג"כ להסכמתם ורבים מבני עלייה ראשי הישיבות חלו אה פני להביאן עכשיו בדפוס כי נפשם חשקה בתורה ללמדם בישיבה הם הרהבוני לחזקני ולאמצני במוסר הנביא אל תאמר נער אנכי ולא יכלתי להשיב פניהם ריקם מפני הכבוד והטעם בעיקר דאורייתא שלא רציתי לעכב על ידי פן יחשדוני למונע בר ועוד חוששני לי מחטאת אם יקדמני אחר להדפיס שלא ברשותי מה שנתגלה ונתפזר בארץ פולין ובשאר ארצות הרבה העתקות מן המהדורא קמא אשר עשיתי קודם שלקחו הבעלי תריסין התוספות וכל החדושים הנזכר ברחים שלהם וטחנו אותם סולת נקיה הדק היטב דקה מן הדקה על כן באו הדברים ראשונה בלתי מבוררים כל הצורך ואף גם זאת בימים ההם הוספתי שנית ידי וכפלתי לישרים תושיה על כן אני מחלה פני כל קורא בחבורי זה בצדק תשפוט עמיתיך שלא תדינני לכף חובה לאמר שעשיתיו להתגדל בו כי לא עשיתי דבר שראוי להתגדל בו שאינו אלא לתלמידים המתחילים לחדודי ולהתלמד לפלפל וממילא רוחא שמעתא וכבר אמרו רז"ל במדרש קהלת על פסוק דברי חכמים כדרבונות מנין שאם שמע אדם דבר תורה אפילו מהקטן שבתלמידים יהא דומה עליו כשומע מפי הסנהדרין שנאמר בעלי אסופות ואין אסופות אלא סנהדרין שנאמר אספה לי שבעים איש ולא כשומע מפי הסנהדרין אלא כשומע מפי משה רבינו ע"ה שנאמר כלם נתנו מרועה אחד ולא כשומע מפי משה אלא כשומע מפי יחידו של עולם שנאמר כלם נתנו מרועה אחד וכתיב ה' אחד ע"כ:
ולכן אמר בן זומא איזהו חכם הלומד מכל האדם ואמרו עוד ת"ח שאמר דבר הלכה אין מזיחין אותו ואמרי לה אין מזניחין אותי ואמרי לה אין מזחיחין אותו ועם היות שאין צריכים חזוק הדברים האלה הנאמרים באמת ובצדק מ"מ לא אמנע טוב מבעליו בהיות לאל ידי לעשות להודיעך קושט אמרי אמת להשביע נפש שוקקה בקצור מופלג שעור מספיק לכל חכם ומבין מדעתו במאמר מיוחד ברזי תורה והילוך לשונו ולא כל הנביאים בלבד קבלו נבואתן מסיני אלא אף החכמים העומדים בכל דור ודור כל אחד ואחד קבל את שלו מסיני ואפילו כל מה שתלמיד ותיק עתיד לחדש הכל קבלה נפשו מסיני וכן הוא אומר את הדברים האלה דבר ה' אל כל קהלכם עכ"ל. וכבר האירו עינינו רז"ל בספר הזוהר באומרם כי למה שמקורי הנשמות כולן ואחיזתן משורש רוחניות התורה המה לכן כאשר חלקי התורה ובחינותיה רבים כן הנשמות האחוזות ויונקות מהן יסתעפו גם הם בבחינות התדבקותה יש תדבק נפשו בפשט התורה ויש בסודות התורה ויש במשנה ויש בגמרא ויש באגדה כל אחד לפי בחינת נפשו הוא מחדש בתורה כי לפי בחינת כל נפש ונפש יתגלה חדוש על ידה ממקורה העליון אם מעט ואם הרבה אם פנימי ואם חצוני או בינוני וכל חידוש וחידוש אשר ניתן להגלות על ידי כל נפש ונפש חלקה הוא ועל כן אל תתמה על החפץ שתלמיד ותיק מחדש בתורה להפליא קרוב לנבואה כמו שתמצא בב"ר בפרשת לך לך שאמר רבי חנינא על מה שדרש רבי אושעיה בפסוק ישפוט ה' ביני ובינך אלו אלישע הנביא אמרה כן ברוח הקדש די. וכן תמצא שכתב רבינו יוסף קמחי ז"ל על מה שהוא פירש בפסוק ה' בצר פקדוך וגו' וז"ל מה שראיתי לפרש בזאת הפרשה כאלו הנבואה דברה בי כו' וכאלה רבים כי מאז קבלה נפשו אותו חדוש והוא בה בכח ויהי זה לו מעיר לעזר להופיע הוא ית' בו דעת קדושים בינה ועל כן הגוזלו מבעל הנפש ההוא ואומרו שלא משמו או שמונעו מלאומרו נקרא גזלן ועל כן א"צ לומר בישיבה של מטה כי אם גם בישיבה של מעלה אין הלכה או סוד נפסק רק משם אומרו ומחדשו למטה בארץ כנמצא בספר הזוהר על כמה דברים שלא ניתן רשות לאמר דבר פלוני עד שיאמר אותו חכם פלוני והוא בלי ספק כי הוא חלקו מפאת נפשו ובזה תבין סוד מאמר חז"ל דברים שלא נגלו למשה נגלו לר' עקיבא וכל יקר ראתה עינו זהו ר"ע והלא כמו זר נחשב שהיה מדרגת ר"ע יותר גדולה מן מדרגת מרע"ה וכבר היה אפשר לפרש דברים שלא נגלו למשה מכח עיונו ושכלו כי אם בנבואה נגלו לר"ע מכח עיונו ושכלו לפי שר"ע טרח עצמו בכך אמנם לפי האמת הכי פירושו דברים שלא נגלו למשה לאומרם לאחרים נגלו לר"ע כי אותן דברים היו מחלק נפשו של ר"ע ולכך לא ניתן רשות למרע"ה לאומרם לאחרים וזה ענין רבה בר נחמני שנבחר למכריע בין הקב"ה לישיבה של מעלה יותר מכל חכמי הדור והוא בלי ספק כי פסק הלכה ההיא מחלק נפשו היה ויש לי עוד דברים בגו אשר קבלתי על פה בלחישה בכלל שאר דברים כבשונו של עולם בפירוש ספרא דצניעותא אשר שמעתי מפי המקובל הגדול מורי כמהר"ר ישראל סרוק ז"ל אשר יצק מים על ידי מלך מלכי קבלה הקדוש האלהי הרב החסיד מהר"ר יצחק לוריא אשכנזי ז"ל הלא המה בכתובים במגילת סתרים שלי:
וכבר זכו בו רבים ת"ל על ידי החכם השלם מוהר"ר עזרא מפאנו ז"ל מק"ק מנטובה כי הוא היה הראשון שהעתיק אצלי מכתיבת ידי אות באות תיבה בתיבה לעצמו ולאחרים מה שקבלתי וכתבתי לי למען היותם לי למזכרת ולמשמרת לעת התגברות השכחה ואני אחלה פני כל קורא בחבורי זה אף אם לפעמים תמצא במושכל ראשון איזה ישוב ופירוש אחר על מה שהקשיתי ופירשתי אל נא תשת עלי חטאת כלל וזה מכמה טעמים חדא שהרי אבות העולם לא עמדו על דבריהם כדתנן בפ"ק דעדיות ועוד שכבר השריש לנו רש"י שורש גדול בריש מגילה וז"ל ואורחא דסוגיא דגמרא להקשות דבר שאינו עד דטרח ומעמידה על בורייה עכ"ל. וכה"ג כתבו התוספות במסכת תמורה בפרק ולד חטאת גבי ותיובתא לתרוייהו כו' וכבר כתב הרמב"ן ז"ל בפתיחתו לספר מלחמת ה' וז"ל ואתה המסתכל בספרי אל תאמר בלבבך כי כל תשובותי כולן בעיני תשובות נצחות ומכריחות אותך להודות בהם על פני עקשותך כו' עד אין הדבר כן כי יודע כל לומד גמרתינו שאין במחלוקת מפרשיו ראיות גמורות ולא ברוב קושיות חלוטות שאין בחכמה הזאת מופת ברור כגון חשבוני התשבורת ונסיוני התכונה עכ"ל. ועוד שהרי אמרו רז"ל בדוכתי טובא כל כי האי מילתא לימא איניש קמיה רביה ולא ישתוק דכתיב אם נבלת בהתנשא ואם זמות יד לפה וגו' והיו הדברים האלה על לבבך והיו לטוטפות בין עיניך למען תהיה תורת ה' בפיך. והנה פתחתי שער גדול ידעתיהו בשם קראתיהו בצדק זה השער לה' צדיקים יבאו בו להזהר מן הנמצא על מה שלא נמצא וכגרתי הדלת בפני האפרוחים שלא נתפתחו עיניהם וכל הרוצה לסמוך עלי יבא ויסמוך והרוצה לחלוק יבא ויחלוק ויהיה לי לחן ואחד המרבה ואחד הממעיט ובלבד שיכוין לבו לשמים ויהא מתון בדין כי יכול להיות שהוא טועה בחשבונו שכבר ידעתי היטב אותו דבר שעלה על דעתו במושכל ראשון אמנם ידעתי כי לפי האמת אין לו קיום והעמדה כלל כי אם כמוץ אשר תדפנו רוח כאשר ראיתי ושמעתי כמה פעמים בנסיון כי כל דברי מן הים הגדול גמרא בבלי וירושלמי משיתים. ומספיר התוספתא יסדתים. ומנופך ספרא וספרי טחתים. ומברקת התנחומא ומכילתא סמכתים. ובדברי הגאונים רבצתים. וככסף צרוף זקקתים בשמוש חכמים ובדבוק חברים בנתים. ובפלפול התלמידים יצקתים. ומכמה אל ראשי ישיבות שלחתים. ועל פיהם אל חדר הורתי הבאתים. על כן אמרתי הפעם אודה את ה' אחרי אשר זכני למצוה גדולה כזאת שהלבשתי מסכת הוריות ומסכת תמיד ושאר כל המקומות בגמרא הנזכר במלבוש של כל שאר מסכתות בכל מכל כל הן מן תוספות הן מן מראה מקום על הגמרא הן מן תקוני טעיות הרבה שיש בהן:
<b>ולפי</b> שחיבור זה כולל שבעה ספרים ספר ראשון הוא אשר קראתיו נר מצוה לפי שהוא מחובר על מסכת הוריות הבנויה ומיוסדת על פרשת ועשו אחת מכל מצות ה' וגו'. ספר שני הוא אשר קראתיו נר תמיד לפי שהוא מחובר על מסכת תמיד. ספר שלישי הוא אשר קראתיו נר יי' לפי שהוא מחובר על מסכת כריתות וכתיב נר ה' נשמת אדם. ספר רביעי הוא אשר קראתיו נר אלהים לפי שהוא מחובר על מסכת סוטה והכהן שהשקה את הסוטה נקרא נר אלהים כדכתיב ונר אלהים טרם יכבה ספר חמישי הוא אשר קראתיו נר ישראל לפי שהוא מחובר על פרק כל ישראל יש להם חלק לעוה"ב. ספר ששי הוא אשר קראתיו גר הוראה לפי שהוא מחובר על מסכת חולין שהיה כולה הוראת איסור והיתר. ספר שביעי הוא אשר קראתיו נר תורה לפי שהוא מחובר על דברי תורה אחת הנה ואחת הנה אשר נשאלתי עליהם על כן קראתי שם חיבור זה באר שבע בעבור תהיה לי לעדה כי חפרתי את הבאר הזאת חצבתי עמודיה שבעה נרות בעזרת המשפיע משבעה בארות העליונים בסוד שבעה נרות המנורה העליונה וכטעם שבעה פעמים באר הנזכרים בבארות של יצחק וכן בפרשת ויצא יעקב וכטעם ויטע אשל בבאר שבע כנודע ליודעי חן ולפי שעקר השפע בא למטה לתחתונים מבאר הנקרא בקבלה באר מים חיים לזה ראיתי לחבר אצל חיבור זה חבור אחר קטן הכמות ורב האיכות הוא אשר קראתיו באר מים חיים:
<b>אני</b> טרם אכלה לדבר אבא לעורר לב המעיין שלא יהא נפתה בשיחת הילדים מילדי העורים אפרוחים שלא נפתחו עיניהם באומר מה צורך ותועלת יש לנו ללמוד בהלכות הוריות ותמיד וכיוצא בהם הלכתא למשיחא. לא תאבה להם ולא תשמע אליהם חלילה רחמנא ליצלן מהאי דעתא וכדי בזיון וקצף להשיב על דברי שטות ושבוש גדול שלהם כי כבר הכה על קדקדם אדם קשה כברזל ומנו הרמב"ם ז"ל בפירוש המשניות בסוף מסכת מנחות ונגרר אחריו ר"מ מקוצי בפתיחתו לסמ"ג במצות עשה לשכנו תדרשו ובאת שמה ומלבד שהם מבזים אבות העולם אשר לבם כפתחו של אולם שלמדו כל אלה המסכתות הנזכר בשמוש חכמים ובדבוק חברים ובפלפול התלמידים למאות ולאלפים ולרבבות ויהיה יגיעם לריק חלילה אלא אף גם זאת שכבר קדמונים אחזו שער שהלמוד והעסק במצות הבלתי נוהגות בזמן הזה יותר הכרחי ויותר נבחר מהלמוד במצות הנוהגות וזה כי אחר שלשלמותינו צריכים אנו לעיון ומעשה בכל חלקי תורתינו הקדושה ובזה החלק הבלתי נוהג אי אפשר בו המעשה והעיון והלמוד בו יספיק לנו לעיון ומעשה יחד וכו' ובפרט במסכת הוריות ותמיד וכיוצא בהם שכבר אמרו רז"ל בסוף מנחות מאי דכתיב זאת תורת החטאת וגו' כל העוסק בתורת חטאת כאלו הקריב חטאת וכו' והא ודאי שאין ר"ל שיהגה ויגרוס לשון הפרשה בפסוקים הערומים בלבד מבלי שיתבונן בפירוש שכבר אמרו העוסקים במקרא מדה ואינה מדה וכו' וכן פירש"י בהדיא כל העוסק בתורת חטאת כגון סדר קדשים דמיירי בהלכות עבודה ונ"ל שזו היתה כוונת מסדר סדר המעמדות שסדרו לומר בכל יום פרק אחד מן מסכת תמיד. וכן נ"ל לפרש הא דאשכחן בזבחים פרק בית שמאי גבי הא דאמר רב יוסף הלכתא למשיחא א"ל אביי אלא מעתה כל שחיטת קדשים לא ליתני הלכתא למשיחא הוא אלא דרוש וקבל שכר כו' כלומר בדרישה תקבל שכר כאלו עשית אותה המצוה עצמה בפועל דאלו מפני היותי עוסק בתורה בלבד הרי התורה רחבה מני ים וארוכה מארץ מדתה ויכול לדרוש בה כל הימים במצות הנוהגות בזמן הזה אלא ע"כ שר"ל בדרישה תקבל שכר יותר מעוסק בתורה אלא כעוסק באותה המצוה עצמה בפועל וכן אמרו רז"ל ובכל מקום מוקטר מוגש לשמי אלו ת"ח העוסקין בהלכות עבודה בכל מקום מעלה עליהם הכתוב כאלו מקריבי' אותם בבית המקדש. והוא מהטעם שפירשנו לפי שלמוד זה עולה לנו לעיון ולמעשה יחד ואין חולק עלינו כי אם המתעקש אשר לא נגה עליו אור התורה. והנה הכרע על ברכי אפרוש כפי אל ה' יעזרני על דבר כבוד שמו להיות ממצדיקי הרבים ושלא יצא שום מכשלה מתחת ידי המדפיסים כי אין אני יכול לעמוד עליהם על המשמר כי אני רובץ תחת המשא של מדינת פריואל אחת שאלתי מאת ה' אותה אבקש שבתי בבית ה' לאורך ימים לחזות בנועם ה' ולבקר בהיכלו אמן: