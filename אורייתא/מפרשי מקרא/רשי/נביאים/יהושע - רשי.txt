<h1>יהושע - רש''י</h1>
<h3>יהושע פרק-א</h3>
<h4>{א}</h4>
<b>ויהי אחרי מות משה .</b> מחובר על סדר התורה המסיימת בפטירת משה , וזה מחובר לה :
<h4>{ב}</h4>
<b>משה עבדי מת .</b> ואילו היה קיים , בו הייתי חפץ , ורבותינו דרשוהו ( תמורה טז א ) על שלשת אלפים הלכות שנשתכחו בימי אבלו של משה , בא יהושע ושאל , אמר לו הקב''ה : משה עבדי מת , והתורה על שמו נקראת , לומר לך אי אפשר , צא וטורדן במלחמה :
<h4>{ג}</h4>
<b>כל מקום אשר תדרך כף רגלכם .</b> כיוצא בו נאמר למשה ושנינו בספרי ( פ' עקב ) אם ללמד על תחומי ארץ ישראל , הרי הוא אומר מהמדבר והלבנון הזה , אם כן למה נאמר אשר תדרך כף , אף חוצה לארץ , משתכבשו את הארץ , כל מה שתכבשו מחוצה לארץ יהיה קדוש ויהיה שלכם :
<h4>{ד}</h4>
<b>מהמדבר והלבנון הזה .</b> הוא מדבר קדש , מדבר צין שעל ידי אדום , שהיה במקצוע דרומית מזרחית ודרך שם נכנסו לארץ , שנאמר ( במדבר כ טז ) : והנה אנחנו בקדש וגו' , ומנין שהיא בדרומית מזרחית , שנאמר ( שם לד ג ) : והיה לכם פאת נגב ממדבר צין על ידי אדום : <b>ועד הנהר הגדול נהר פרת .</b> זה רחבה מדרום לצפון : <b>כל ארץ החתים .</b> בכלל הזה : <b>ועד הים הגדול מבא השמש .</b> לארכה , מן המזרח למערב :
<h4>{ו}</h4>
<b>חזק ואמץ .</b> בדרך ארץ , כמה שהוא אומר : כי אתה תנחיל :
<h4>{ז}</h4>
<b>רק חזק ואמץ מאד .</b> בתורה , כמו שהוא אומר : לשמור ולעשות ככל התורה : <b>תשכיל .</b> תצליח :
<h4>{ח}</h4>
<b>ספר התורה הזה .</b> ספר משנה תורה היה לפניו : <b>והגית בו .</b> והתבוננת בו , כל הגיון שבתורה בלב , כמה דאת אמר ( תהלים יט טו ) : והגיון לבי לפניך ; ( ישעיהו לג יח ) : לבך יהגה אימה :
<h4>{ט}</h4>
<b>הלוא צויתיך חזק ואמץ .</b> במלחמה , כמו שנאמר : אל תערוץ ואל תחת , והיכן צוהו , בימי משה שנאמר ( דברים לא כג ) : ויצו את יהושע בן נון וגו' :
<h4>{י}</h4>
<b>ויצו יהושע .</b> ביום שתמו ימי בכי אבל משה :
<h4>{יא}</h4>
<b>הכינו לכם צדה .</b> כל דבר הצריך לדרך וכלי זיינם למלחמה אמר להם לתקן , שאם אתה אומר במאכל ובמשתה , הרי היו מסתפקים במן שבכליהם עד ט''ז בניסן , וכן הוא אומר ( לקמן ה' י''ב ) : וישבות המן ממחרת ( מפי רבי ) : <b>בעוד שלשת ימים .</b> בסוף שלשת ימים , בעוד שתהיו כאן שלשת ימים ואחר תעברו :
<h4>{יד}</h4>
<b>כל גבורי החיל .</b> שבכם יעברו חלוצים :
<h4>{טו}</h4>
<b>מזרח השמש .</b> עבר מזרחי של ירדן :
<h4>{יח}</h4>
<b>ימרה .</b> יקניט את דבריך :
<h3>יהושע פרק-ב</h3>
<h4>{א}</h4>
<b>וישלח יהושע וגו' .</b> על כרחי אני צריך לומר שבתוך ימי אבל משה שלחם , שהרי לסוף ג' ימים שתמו ימי אבל משה עברו את הירדן , שמשם אנו למדים שמת משה בז' אדר כשאתה מונה ל''ג למפרע מיום שעלו מן הירדן בעשור לחדש הראשון , ועל כרחך משנשתלחו המרגלים לא עברו את הירדן עד יום החמישי , שנאמר : וישבו שם שלשת ימים עד שבו הרודפים בו בלילה , ויעברו ויבאו אל יהושע בן נון וישכם יהושע בבוקר ויסעו מהשטים , הרי יום ד' , וילינו שם טרם יעברו , נמצא שלא עברו עד יום ה' : <b>חרש .</b> ברז , כך תרגם יונתן , אמר להם עשו עצמכם כחרשים , כדי שלא יסתירו דבריהם מפניכם . דבר אחר : חרש חרס , הטעינו עצמיכם קדרות , כדי שתהיו נראין כקדרין : <b>ראו את הארץ ואת יריחו .</b> והלא יריחו בכלל היתה ולמה יצאת , אלא שהיתה קשה כנגד כולם , לפי שהיתה יושבת על הספר . וכיוצא בו ( שמואל ב ב ל ) : ויפקדו מעבדי דוד תשעה עשר איש ועשהאל , והלא עשהאל בכלל היה ולמה יצא , אלא שהיה קשה כנגד כולם , כיוצא בו ( מלכים א יא א ) : והמלך שלמה אהב נשים נכריות רבות ואת בת פרעה , והלא בת פרעה בכלל היתה , ולמה יצאת , אלא שהיה מחבבה כנגד כולם , וכלפי חטא שהחטיאה אותו יותר מכולן , כך שנויה בספרי ( עקב נב ) : <b>אשה זונה .</b> תרגם יהונתן : פונדקיתא , מוכרת מיני מזונות :
<h4>{ב}</h4>
<b>לחפור .</b> לרגל , כמו ( איוב לט כט ) : משם חפר אוכל :
<h4>{ד}</h4>
<b>ותצפנו .</b> יש מקראות מדברים על הרבים כיחיד , לפי שמיהרה בהטמנתם , ובמקום צר , כאילו היה יחידי , ומדרש אגדת תנחומא ( שלח א ) יש : <b>פנחס וכלב היו , ופנחס עמד לפניהם ולא ראוהו לפי שהיה כמלאך .</b> דבר אחר : ותצפנו , כל אחד ואחד בפני עצמו , ודוגמתו מצינו ( משלי כז ט ) : שמן וקטרת ישמח לב , ולא אמר ישמחו לב :
<h4>{ו}</h4>
<b>בפשתי העץ .</b> פשתים בגבעוליהן :
<h4>{ז}</h4>
<b>על המעברות .</b> מקום מעבר המים , שהיו סבורים שחזרו לאחוריהם אל ערבות מואב , והירדן מפסיק בינתים : <b>והשער סגרו .</b> השוערים :
<h4>{יא}</h4>
<b>ולא קמה עוד רוח באיש .</b> אפילו לשכב עם אשה , אמרו אין לך כל שר ונגיד שלא בא אל רחב הזונה , ובת עשר שנים היתה כשיצאו ישראל ממצרים , וזנתה כל ארבעים שנה ( זבחים קטז ב ) :
<h4>{יב}</h4>
<b>אות אמת .</b> שתעשו כשתבאו ותכבשו את העיר , שתכירו האות ותחיוני :
<h4>{טו}</h4>
<b>ותורידם בחבל בעד החלון .</b> באותו חבל וחלון היו הנואפים עולין אליה . אמרה : רבונו של עולם , באלו חטאתי באלו תמחול לי ( זבחים שם ) :
<h4>{טז}</h4>
<b>עד שוב הרודפים .</b> ראתה ברוח הקדש שישובו לסוף שלשת ימים ( ספרי דברים כב ) :
<h4>{יז}</h4>
<b>נקיים אנחנו .</b> הרי אנו תולין הדבר בך לעשות האות הזה :
<h4>{יח}</h4>
<b>את תקות .</b> לשון קו וחבל :
<h4>{יט}</h4>
<b>דמו בראשו .</b> עון הריגתו על ראשו תהא , כי הוא יגרום מיתתו : <b>דמו בראשנו .</b> עון הריגתו תהא עלינו :
<h4>{כג}</h4>
<b>ויעברו .</b> את הירדן :
<h3>יהושע פרק-ג</h3>
<h4>{ג}</h4>
<b>והכהנים הלוים .</b> לפי שיצאו כולם מלוי ( אבי ) אבי עמרם נקראו לוים , כמו שפירשו רבותינו בבראשית רבה : במ''ח מקומות ( ביבמות פו ב , ותמיד כז א ועוד , הגירסא : בכ''ד מקומות ) נקראו הכהנים לוים , וזה טעמו של דבר ( מפי רבי ) : <b>והלכתם אחריו .</b> נשתנה המסע הזה משאר מסעות , שכל זמן שמשה היה קיים היה עמוד הענן נוסע תחלה , ומראה להם הדרך , והארון נוסע אחר ב' דגלים , עכשיו הארון נוסע תחלה ( סוטה לב ב ) :
<h4>{ד}</h4>
<b>אך רחוק יהיה .</b> כבודו של מקום הוא : <b>וביניו .</b> כמו ובינו , ודומה לו ( תהלים קמט ב ) : <b>ישמח ישראל בעושיו .</b> דבר אחר : ב' ארונות היו , של שכינה ושל יוסף מהלכין יחד : <b>כאלפים אמה .</b> כדי שתהיו יכולין לילך ולהתפלל לפניו בשבת , כך מפורש במדרש תנחומא , לפי שידע שעתידין להיות צרים לפני יריחו בשבת : <b>למען אשר תדעו .</b> מוסב על והלכתם אחריו : <b>כי לא עברתם בדרך .</b> לא הלכתם בענין זה עד הנה :
<h4>{ה}</h4>
<b>ויאמר יהושע .</b> ביום השלישי , ויום ל' של אבל , היה ראשון לג' הימים : <b>התקדשו .</b> הזדמנו : <b>כי מחר .</b> בעברכם את הירדן : <b>נפלאות .</b> תרגם יונתן פרישן :
<h4>{ו}</h4>
<b>ויאמר יהושע אל הכהנים .</b> ביום המחרת : <b>שאו את ארון הברית .</b> עד עכשיו נשאו הלוים , והיום הכהנים :
<h4>{ח}</h4>
<b>כבאכם עד קצה מי הירדן .</b> כשתכנסו לפנים משפתו : <b>בירדן תעמדו .</b> עד אשר יעברו כל העם אל העבר השני :
<h4>{ט}</h4>
<b>גשו הנה .</b> צמצם את כולם בין שני בדי ארון , זה אחד מן המקומות שהחזיק מועט את המרובה :
<h4>{י}</h4>
<b>בזאת תדעון .</b> במה שאתם רואים שכלכם מצומצמין כאן :
<h4>{יא}</h4>
<b>הברית אדון כל הארץ .</b> ברית של הקדוש ברוך הוא , שהוא אדון כל הארץ , ואל תתמה על הה''א של הברית , שהרבה מקראות מדברים כך , כמו ( מלכים ב טז יז ) : המסגרות המכונות ; ( ירמיהו לא לט ) : העמק הפגרים : <b>עובר לפניכם .</b> מקדים לפניכם ליכנס לתוך הירדן :
<h4>{יב}</h4>
<b>קחו לכם שני עשר איש .</b> הכינו אותם להיות נכונים למה שאצוה אותם כשתעברו את הירדן :
<h4>{יג}</h4>
<b>המים היורדים מלמעלה .</b> למטה כדרך כל הנהרות המושכים : <b>ויעמדו נד אחד .</b> כשירדו המים עד מקום שנכרתו שם ואינם יורדים משם ולמטה אלא הם מתקבצים ונגדשין ועולין למעלה , כיפין על גבי כיפין : <b>נד .</b> כמו ( תהלים לג ז ) : כונס כנד , ( ישעיהו יז יא ) נד קציר , לשון גובה , וכן חברם מנחם :
<h4>{טו}</h4>
<b>גדותיו .</b> לשון שפה גבוהה : <b>כל ימי קציר .</b> שימי ניסן ימי קציר הם :
<h4>{טז}</h4>
<b>הרחק מאד .</b> ממקום שעמדו שם נפסקו : <b>מאדם העיר .</b> כך שמה : <b>והיורדים .</b> אותם שהיו יורדים משם ולמטה תחלה : <b>תמו נכרתו .</b> עברו כדרך הליכתן ככל הנחלים ההולכים אל הים , עד אשר תמו :
<h4>{יז}</h4>
<b>ויעמדו הכהנים .</b> אצל שפת הירדן : <b>בתוך הירדן .</b> וכל זמן שעמדו לא ירדו המים העליונים למטה , ובתוך כך כל העם עוברים בחרבה : <b>הכן .</b> מכוונים ונצבים זה כנגד זה :
<h3>יהושע פרק-ד</h3>
<h4>{ב}</h4>
<b>שנים עשר אנשים .</b> הם שנזכרים למעלה להיות נכונים :
<h4>{ג}</h4>
<b>והעברתם אותם עמכם .</b> כמצות משה ( דברים כז ) לבנות להם מזבח בהר עבל ולכתוב עליהם את דברי התורה , ובו ביום באו אל הר עבל ובנו בהם את המזבח והעלו עולות ושלמים , ואכלו ושתו , וקפלו אותם ובאו ולנו בגלגל :
<h4>{ה}</h4>
<b>עברו לפני ארון וגו' .</b> הכנסו עתה בירדן ועברו עד לפני הכהנים :
<h4>{ז}</h4>
<b>והיו האבנים האלה .</b> בגלגל לזכרון זה :
<h4>{ט}</h4>
<b>ושתים עשרה אבנים .</b> אחרות הקים יהושע בתוך הירדן :
<h4>{י}</h4>
<b>עד תום כל הדבר .</b> כמו ששנינו במסכת סוטה ( לד א ) עודם בירדן אמר להם יהושע דעו למה אתם עוברים את הירדן , על מנת שתורישו את כל יושבי הארץ כו' :
<h4>{יא}</h4>
<b>ויהי כאשר תם כל העם לעבור ויעבר ארון וגו' .</b> לא כדרך שעברו האחרים , אלא כמו שמפורש למטה בענין נתקו כפות רגלי הכהנים לאחוריהם אל החרבה , על השפה שנכנסו בה שהיו עומדים אצלה , וחזרו המים לאחוריהם לילך כתמול שלשום , נמצא ארון ונושאיו מצד זה , וכל ישראל מצד זה , נשא הארון את נושאיו ועבר : <b>לפני העם .</b> לעיני העם :
<h4>{טז}</h4>
<b>צוה את הכהנים .</b> כאן פירש הכתוב את האמור למעלה , היאך עבר ארון ה' והכהנים לפני העם וגו' : <b>ויעלו מן הירדן .</b> 'ויעברו' אין כתיב כאן , אלא 'ויעלו' , למדנו שעל השפה שהיו עומדין אצלה עלו , ואי אפשר לומר שהיו עומדין אצל שפת הירדן שבמערב , שהרי נאמר למעלה ( ג טו ) : נטבלו רגלי הכהנים בקצה המים , ושם נאמר ויעמדו הכהנים וכל ישראל עוברים :
<h4>{יח}</h4>
<b>נתקו כפות רגלי הכהנים .</b> מן המים אל החרבה שאצלם , וישובו המים למקומם , נמצא ארון מצד זה , וישראל מצד זה , נשא ארון את נושאיו ועבר . ועל דבר זה נענש עוזא ( שמואל ב ו ז ) כשאחז בארון , נושאיו נשא , עצמו לא כל שכן :
<h4>{כ}</h4>
<b>הקים יהושע בגלגל .</b> הוא המלון אשר לנו בו הלילה :
<h3>יהושע פרק-ה</h3>
<h4>{א}</h4>
<b>אשר בעבר הירדן ימה .</b> לצד שעברו בני ישראל הוא צד של מערבי , ועד עכשיו היו בעבר מזרחי :
<h4>{ב}</h4>
<b>חרבות צורים .</b> כתרגומו : אזמלון חריפין , וכן ( תהלים פט מד ) : אף תשיב צור חרבו , כשהחריפות נהפך לצדדין ואינו חותך יפה , וכן ( ישעיהו נד יז ) : כל כלי יוצר עליך : <b>שנית .</b> שמלו כבר בליל יציאתם ממצרים קהל גדול יחד , וזו פעם שנית , שכל הארבעים שנה שהיו במדבר לא נשבה להם רוח צפונית , ולא היה להם יום נוח למול , כמו ששנינו ביבמות ( עא ב ) . ורבותינו אמרו ( שם ) : שנית , זו פריעת מילה , שלא נתנה לאברהם אבינו :
<h4>{ג}</h4>
<b>גבעת הערלות .</b> על שם המאורע נקרא , שנעשה כמין גבעה :
<h4>{ד}</h4>
<b>וזה הדבר .</b> על ידי דבור מל אותם , אמר להם סבורים אתם לירש את הארץ ערלים , לא כך נאמר לאברהם ( בראשית יז ט ) : ואתה את בריתי תשמור וגו' , ( שם שם ח ) : ונתתי לך ולזרעך אחריך את ארץ מגוריך : <b>כל העם היוצא .</b> לא היה אחד מהם כאן , שכלם מתו והם היו מולים , שנאמר : כי מולים היו :
<h4>{ה}</h4>
<b>לא מלו .</b> כמו שפירשתי שלא נשבה רוח צפונית , והם שמלו עכשיו :
<h4>{ז}</h4>
<b>ואת בניהם הקים תחתם .</b> ואת בניהם שהקים תחתיהם הם הילודים במדבר , אותם מל יהושע :
<h4>{ח}</h4>
<b>וישבו תחתם .</b> באתרהון , ולא צרו על העיר : <b>עד חיותם .</b> מן המכה :
<h4>{ט}</h4>
<b>גלותי .</b> הסירותי את חרפת מצרים , שהיו אומרים : ראו כי רעה נגד פניכם , כוכב אחד יש ששמו 'רעה' והוא סימן של דם , רואין אנו אותו עליכם במדבר , והוא שאמר משה במדבר ( שמות לב יב ) : למה יאמרו מצרים לאמר ברעה הוציאם , והם אינם יודעים שהוא דם מילה , וכשמלו בימי יהושע ובא אותו הדם , הוסרה אותה החרפה שעדיין ערב רב שעלו עמהם היו מונים להם , כך דרש ר' משה הדרשן : <b>גלותי .</b> הסירותי , כמו ( תהלים קיט כב ) : גל מעלי חרפה , ( בראשית כט י ) : ויגל את האבן :
<h4>{יא}</h4>
<b>ממחרת הפסח .</b> יום הנפת העומר שהקריבו עומר תחלה , ומז' באדר שמת משה שפסק המן , היו מסתפקין עד עכשיו ממן שבכליהם שלקטו בשבעה באדר , שנאמר ( שמות טז לה ) : את המן אכלו ארבעים שנה , והלא מ' שנה חסר שלשים יום , שהרי תחלת ירידת המן בט''ו באייר , אמור מעתה בחררה שהוציאו ישראל ממצרים , טעמו טעם מן :
<h4>{יב}</h4>
<b>ולא היה עוד לבני ישראל מן .</b> לפיכך , ויאכלו מעבור הארץ , אם היה להם מן לא היו אוכלים מן התבואה , שהמן היה נוח להם , משל אומר לתינוק מפני מה אתה אוכל פת שעורין , לפי שאין לי פת חטין , לכך נאמר : ולא היה עוד וגו' :
<h4>{יג}</h4>
<b>בהיות יהושע ביריחו .</b> מכאן לעיבורה של עיר שהיא מן העיר , שאי אפשר לומר בתוך יריחו : <b>הלנו אתה .</b> הלמסעדנא אתיתא :
<h4>{יד}</h4>
<b>עתה באתי .</b> לעזרתך , שאין אדם יכול להלחם עליה ולתופשה להפיל החומה , אבל בימי משה רבך באתי ולא חפץ בי , שנאמר ( שמות לג טו ) : אם אין פניך הולכים וגו' :
<h4>{טו}</h4>
<b>שר צבא ה' .</b> ישראל שהוא צבא לה' , ומיכאל היה , שנאמר ( דניאל י כא ) : מיכאל שרכם :
<h3>יהושע פרק-ו</h3>
<h4>{א}</h4>
<b>סגרת ומסגרת .</b> כתרגומו : אחידא בדשין דפרזלא , ומתקפא בעברין דנחש :
<h4>{ד}</h4>
<b>היובלים .</b> אילים :
<h4>{ה}</h4>
<b>במשוך .</b> בתקיעה אחרונה , בהאריך התוקע את הקול : <b>תחתיה .</b> במקומה :
<h4>{ט}</h4>
<b>והחלוץ .</b> בני ראובן ובני גד היו עוברים לפניהם , לפי שהיו בני גד גבורים ומכים בזרוע חזקה , כמו שנאמר ( דברים לג כ ) : וטרף זרוע אף קדקד :
<h4>{יג}</h4>
<b>והמאסף .</b> שבט דן הנוסע אחרון , והוא מאסף את כל המתעכבים האחרונים :
<h4>{טו}</h4>
<b>ביום השביעי .</b> שבת היה :
<h4>{יז}</h4>
<b>והיתה העיר חרם .</b> הקדש , כי היום שבת קדש , וראוי להיות קדש שלל הנשלל בו :
<h4>{יח}</h4>
<b>ועכרתם .</b> לשון מים עכורים :
<h4>{כג}</h4>
<b>ויבואו הנערים המרגלים .</b> כאן היו צריכים זירוז , ונעשו כנערים זריזים , ובלילה הראשון היו כמלאכים , ששמרו עצמן מן העבירה עם רחב הזונה , לכך נקראו שם מלאכים , ולכך נקראו אנשים , מלאכים , נערים :
<h4>{כו}</h4>
<b>בבכורו ייסדנה ובצעירו .</b> בתחלת יסוד שיבנה בה , ימות בנו הבכור , ויקברנו וילך עד שימות הצעיר בגמר המלאכה , היא הצבת הדלתות :
<h3>יהושע פרק-ז</h3>
<h4>{ב}</h4>
<b>עם בית און .</b> אצל בית און : <b>מקדם לבית אל .</b> ממזרח לבית אל :
<h4>{ה}</h4>
<b>עד השברים .</b> עד דתברונון :
<h4>{ז}</h4>
<b>ולו הואלנו .</b> הלואי נמלכנו לשבת בעבר הירדן מזרחה , בארץ סיחון ועוג שנכבשה כבר :
<h4>{ט}</h4>
<b>ומה תעשה לשמך .</b> המשותף בשמנו , זהו מדרשו . ופשוטו , ומה תעשה לשם גבורתך שיצא כבר , ועתה יאמרו תשש כחו :
<h4>{י}</h4>
<b>קום לך .</b> קם לך כתיב , עמד לך מה שהתפללת לפני והזכרת . דבר אחר : עמדת לך במחנה ולא יצאת עמהם , ואני אמרתי ( במדבר כז יז ) : אשר יוציאם ואשר יביאם , כי אתה תביא את בני ישראל , ואנכי אהיה עמך , ( שם ג כח ) : <b>כי הוא יעבור לפני העם הזה והוא ינחיל אותם , אם תלך אתה לפניהם יצליחו , ואם לאו לא יצליחו .</b> דבר אחר : קום לך , בשבילך זאת להם , לא אמרתי לך להקדיש שלל העיר :
<h4>{יד}</h4>
<b>לבתים .</b> יש במשפחה אחת הרבה בתי אבות : <b>לגברים .</b> לראשי גולגולת , כל אנשי הבית יבאו לגורל :
<h4>{טו}</h4>
<b>( תוספת ) ישרף באש .</b> האהל והמטלטלין : <b>אתו ואת כל אשר לו .</b> כדין המפורש למטה ( להלן פסוק כה ) אותו והבהמה בסקילה , והזקף שהוא על 'באש' מוכיח , שהוא נפרד מ'אותו' , שכן מצינו מקראות שהטעם מחלקן , כמו ( דברים יא ל ) : אחרי דרך מבוא השמש , ש'אחרי' מופלג מ'דרך' על ידי הטעם , וכן פתרונו , הנלכד בחרם , ישרף באש הראוי לישרף , כמו שמפרש למטה : <b>אותו ואת כל אשר לו .</b> כדין האמור למטה , וזה מקרא קצר , ודומה לו ( שמואל ב ה ח ) : כל מכה יבוסי ויגע בצנור , לא פירש מה יהיה לו , ובדברי הימים ( א יא ו ) פירש : יהיה לראש , אף כאן לא פירש מה יהיה באותו וכל אשר לו , ולמטה פירש :
<h4>{טז}</h4>
<b>ויקרב את ישראל .</b> לפני החשן , מקום שהשבטים כתובים , ומסר לו הקדוש ברוך הוא סימן שהשבט שחטא , אבנו כהה , וכהתה אבנו של יהודה :
<h4>{יז}</h4>
<b>ויקרב את משפחת יהודה .</b> לגורל אחד קרב ראשי המשפחות , אדם אחד מכל המשפחה והטילו גורל על מי יפול , ואחר כך על כל בתי אבות של אותה משפחה , ובא אדם אחד מכל בית אב לגורל , ואחר כן באו כל אנשי אותה הבית :
<h4>{יט}</h4>
<b>שים נא כבוד .</b> התחיל להוציא לעז על הגורל , אמר לו : <b>בגורל אתה בא עלי , אתה ואלעזר הכהן גדולי הדור אתם , הטל הגורל על שניכם , ויפול על האחד .</b> אמר לו : שים נא כבוד , בבקשה ממך , אל תוציא לעז על הגורלות שבו עתידה הארץ ליחלק :
<h4>{כ}</h4>
<b>ויען עכן .</b> ראה בני יהודה נאספים למלחמה , אמר מוטב שאמות אני לבדי ואל יהרגו כמה אלפים מישראל : <b>וכזאת וכזאת עשיתי .</b> גם בחרמים אחרים בימי משה , שנאמר ( במדבר כא ב ) : והחרמתי את עריהם :
<h4>{כא}</h4>
<b>וארא בשלל .</b> התבוננתי במה שכתוב בתורה ( דברים כ יד ) : ואכלת [ את שלל ] וגו' : <b>אדרת שנער .</b> תרגומו : איצטלא ( דמילתא ) בבלי , שכל מלך שלא קנה לו פלטרין בארץ ישראל לא נתקררה דעתו במלכותו , שנאמר ( ירמיהו ג יט ) : ואתן לך ארץ חמדה נחלת צבי צבאות גוים , והיה למלך בבל פלטרין ביריחו , וכשהיה בא לכאן לובש אותם :
<h4>{כב}</h4>
<b>וירצו האהלה .</b> שלא יקדימו שבט יהודה ויטלוה משם להכחיש את הגורל :
<h4>{כג}</h4>
<b>ויצקם .</b> ואתיכונון , ורבותינו אמרו ( סנהדרין מד א ) : בא וחבטן לפני המקום , אמר לפניו רבונו של עולם על אלו יפלו רובן של סנהדרין :
<h4>{כד}</h4>
<b>ואת בניו וגו' וכל ישראל .</b> לראות ברדויו ויוסרו מלעשות כמוהו : <b>ואת שורו ואת חמורו .</b> לאבדם , כמה שנאמר ( לעיל פסוק טו ) : והיה הנלכד בחרם ישרף באש אותו וכל אשר לו :
<h4>{כה}</h4>
<b>וירגמו אותו אבן .</b> שחלל את השבת . וישרפו אותם . האהל והמטלטלין : <b>ויסקלו אותם .</b> השור והבהמה :
<h3>יהושע פרק-ח</h3>
<h4>{ב}</h4>
<b>תבוזו לכם .</b> ואל תחרימו השלל עוד :
<h4>{ו}</h4>
<b>התיקנו אותם .</b> לשון תיק , שנוציאם מתיק העיר , דישפורי''ר בלעז . ויש לפותרו לשון נתיקה , כמו ( ירמיהו יב ג ) : התיקם כצאן לטבחה :
<h4>{ז}</h4>
<b>והורשתם .</b> ותתרכון :
<h4>{ט}</h4>
<b>מים לעי .</b> שהעי מקדם לבית אל , ובית אל מים לעי : <b>וילן יהושע בתוך העם .</b> להיות נכון בהשכמת הבקר :
<h4>{י}</h4>
<b>ויעל הוא .</b> כמו שאמר לו המקום , אם הוא עובר לפניהם עוברין , ואם לאו אין עוברין :
<h4>{יב}</h4>
<b>ויקח כחמשת אלפים איש .</b> אורב אחר אורב , אחד קרוב לעיר מחבירו :
<h4>{יג}</h4>
<b>וישימו העם .</b> שימה זו לשון הזמנה סמוך לחומה להלחם , כמו שנאמר בבן הדד ( מלכים א כ ל ) : שימו על העיר , וישימו : <b>ואת עקבו .</b> ואת ארבו , כמו ( בראשית כז לו ) ויעקבני : <b>וילך יהושע בלילה ההוא בתוך העמק .</b> אמרו רבותינו ( סנהדרין מד ב ) : שלן בעומקה של הלכה :
<h4>{יד}</h4>
<b>למועד .</b> לזמן היום שנועצו יחד מאתמול , באותה שעה נצא , שהיו מנחשים ומעוננים :
<h4>{טו}</h4>
<b>וינגעו .</b> לשון נגע ( כתרגומו : ) ואתברו , הראו עצמן כאלו הם נגפים לפניהם :
<h4>{יח}</h4>
<b>נטה בכידון .</b> הוא היה סימן לאורב לצאת מן המארב , בראותו הכידון נטוי על העיר . כידון . שפיד''ו בלע''ז :
<h4>{כ}</h4>
<b>ידים .</b> כח : <b>והעם הנס המדבר .</b> ישראל שנסו אל המדבר כמו שאמר למעלה , נהפך להלחם אל הרודף :
<h4>{כב}</h4>
<b>ואלה יצאו מן העיר .</b> האורב שהצית את העיר :
<h4>{ל}</h4>
<b>אז יבנה וגו' .</b> פרשה זו כתובה מוקדם ומאוחר , שמיום שעברו את הירדן עשה כן :
<h4>{לב}</h4>
<b>ויכתב שם על האבנים .</b> הן הנה האבנים האמורים למעלה , לאחר מעשה זה קפלו הסיד מעליהם והביאום הגלגל :
<h4>{לג}</h4>
<b>לברך את העם ישראל בראשונה .</b> להקדים ברכות לקללות , ברוך האיש אשר לא יעשה פסל ומסכה :
<h3>יהושע פרק-ט</h3>
<h4>{ד}</h4>
<b>ויעשו גם המה בערמה .</b> כמו שעשו בני יעקב בערמה ( בראשית לד ) , בחמור אבי שכם שהיה חוי , ויושבי גבעון מן החוי היו , כמו שאמור בענין : <b>ויצטירו .</b> עשו עצמם כהולכים בשליחות , לשון ( ירמיהו מט יד ) : וציר בגוים שולח , וכל תיבה שתחלת יסודה צד''י , כשהיא מתפעלת בלשון מתפעל או נתפעל , באה טי''ת בתוכה וחולקת את אותיות שרשי התיבה , כמו ( בראשית מד טז ) : מה נצטדק , מגזרת צדק , שאומר נצטדק , וכן ( דניאל ה ל ) : גשמיה יצטבע , מגזרת צבע : <b>שקים בלים .</b> שיהיו נראים כבאים מארץ רחוקה : <b>ומצוררים .</b> לשון מבוקעים , לשון ארמי ציריא דחיטי , דמצרי זיקי :
<h4>{ה}</h4>
<b>נקודים .</b> ארשי''ץ בלע''ז , לשון מוקד , וכן תרגמו יונתן : כסנין :
<h4>{ז}</h4>
<b>אולי בקרבי אתה יושב .</b> שמא מיושבי הארץ אתם :
<h4>{יב}</h4>
<b>הצטידנו .</b> לשון צדה כשהוצאנוהו לצדה לדרך :
<h4>{יד}</h4>
<b>ויקחו האנשים מצידם .</b> קבלו דבריהם שצדום בפיהם , לשון ( שמות כא יג ) : ואשר לא צדה :
<h3>יהושע פרק-י</h3>
<h4>{יב}</h4>
<b>אז ידבר .</b> אמר שירה תחת השמש , לפי שאמר לשמש דום , דום מלומר שירה , וכל זמן שהוא דומם , עומד ואינו מהלך , שבכל עת הילוכו הוא אומר שירה . ופשוטו של מקרא , דום לשון המתנה , כמו ( שמואל א יד ט ) : אם כה יאמרו אלינו דומו , וכן ( תהלים לז ז ) : דום לה' : <b>וירח בעמק אילון .</b> אותו פעם היה הירח עומד כנגד עמק אילון , והוא רחוק מגבעון , שהרי גבעון בגבול בנימין , ואילון בגבול דן :
<h4>{יג}</h4>
<b>הלא היא כתובה .</b> דבר זה נכתב בתורה שאמר לו יעקב ליוסף ( בראשית מח יט ) : זרעו של אפרים יהיה מלא וגו' , אימתי , ביום שעמדה חמה ליהושע , נתמלא כל העולם שמעו של יהושע , ויעמד השמש בחצי השמים ולא אץ לבא כיום תמים :
<h4>{יח}</h4>
<b>גולו .</b> גלגלו אבנים אל פי המערה :
<h4>{כא}</h4>
<b>לא חרץ לבני ישראל .</b> הרי זה מקרא קצר , לא חרץ החורץ לאיש מבני ישראל את לשונו . חרץ . לשון דבור הלשון , וכן ( שמות יא ז ) : לא יחרץ כלב לשונו , וכן ( שמואל ב ה כד ) : אז תחרץ , דדוד , תקרא , תצעק קול תשואות המלחמה :
<h4>{מ}</h4>
<b>והאשדות .</b> מקום שמי הגבעות שופכים :
<h4>{מא}</h4>
<b>מקדש ברנע ועד עזה .</b> מצד דרומית של ארץ ישראל הוא מן המזרח למערב , ולא הספיק לכבוש כל המצר ונשאר מעזה עד הים , הוא שאמר למטה ואת הארץ הנשארת העזתי והאשדודי וגו' :
<h3>יהושע פרק-יא</h3>
<h4>{ב}</h4>
<b>נגב כנרות .</b> דרום גינוסר : <b>ובנפות דור .</b> פלכי דור , קונטדו''ש בלע''ז : <b>מים .</b> מערבה :
<h4>{ח}</h4>
<b>משרפות מים .</b> תרגם יונתן : חרצי ימא , שעושין חריצין , ומי הים יוצאין לתוכן , ונשרפין מחום השמש ונעשים מלח :
<h4>{יג}</h4>
<b>העומדות על תלם .</b> שלא נהרסה חומתם , כמו יריחו שנפלה חומתה , וכן העי , שנאמר בה ( לעיל ח כח ) : וישימה תל עולם שממה : <b>זולתי את חצור לבדה .</b> במסורת שרפה ( בראשית רבה וישלח ) : משה צוה לו ומסר לו כן :
<h4>{יז}</h4>
<b>ההר החלק .</b> טורא שעיע , מחליק , ההר החלק עד בעל גד במצר המזרחי , ולא הספיק לכבוש בחייו את כל המצר עד הצפון , תוספתא : <b>בעל גד .</b> מישר גד :
<h4>{יח}</h4>
<b>ימים רבים עשה יהושע .</b> בגנותו ספר הכתוב , שהיה מתכוון לדחות את כבוש הארץ כדי להאריך ימיו , לפי שנאמר ( לעיל א י ) : <b>ואתה תנחילנה אותם .</b> במדרש תנחומא :
<h3>יהושע פרק-יב</h3>
<h4>{א}</h4>
<b>אשר הכו בני ישראל .</b> בימי משה :
<h4>{ב}</h4>
<b>ועד יבק הנחל .</b> ששם גבול ארץ בני עמון , סוף מצר ארץ בני עמון , ומשם והלאה היו בני עמון מושלים :
<h4>{ה}</h4>
<b>וחצי הגלעד גבול סיחון .</b> שם היה מצר ממשלת סיחון , כשאמרנו למעלה שחצי הגלעד היה שלו , וזה חצי השני של עוג :
<h4>{כג}</h4>
<b>לנפת דור .</b> לפלכי דור :
<h3>יהושע פרק-יג</h3>
<h4>{א}</h4>
<b>והארץ נשארה הרבה מאד .</b> ממה שאמרתי לאברהם , נשארה לרשתה שלא נכבשה :
<h4>{ב}</h4>
<b>גלילות .</b> מרקא''ש בלע''ז :
<h4>{ג}</h4>
<b>מן השיחור .</b> הוא נילוס , הוא נחל מצרים , הוא סמוך לתחום מקצוע דרומית מערבית של ארץ ישראל , כמו שאמר באלה מסעי ( במדבר לד ה ) , ולמדנו כאן שלא כבש יהושע בחייו כל מצר הדרומי אלא ממדבר צין , הוא ההר החלק העולה שעירה , עד הנילוס , הוא תחום עזה האמור למעלה מקדש ברנע עד עזה : <b>ועד גבול עקרון צפונה .</b> העקרוני יושב על הים , ומתפשט לצד הצפון יותר מן האחרים : <b>לכנעני תחשב .</b> מארץ הכנעני שנתתי לאברהם הוא : <b>חמשת סרני פלשתים וגו' .</b> היא סוף גמר המצר עד הים הגדול שבמערב : <b>העזתי והאשדודי האשקלוני וגו' .</b> ששה סרנים הוא מונה , ומתחלתן קראן חמשת , אמרר' יונתן ( חולין ס ב ) , אידונריקי שלהם חמשה , החשובים חמשה היו , שהעוים אינו מונה מן הסרנים החשובים . ועוד יש לפרש , חמשת סרני פלשתים : העזתי , והאשדודי , האשקלוני , הגתי והעקרוני , הם חמשה , ועוד נשאר לכבוש ארץ העוים שאינם מן הפלשתים :
<h4>{ד}</h4>
<b>מתימן כל ארץ הכנעני .</b> פסוק ראשון מנה מצד הדרומי מן המזרח למערב , וזה מונה את רוחב אותו המקצוע הנותר לכבוש , כמה הוא מן הדרום לצפון : <b>מתימן כל ארץ הכנעני .</b> מתימן זו מערה לצידונים , עד אפקה עד האמורי :
<h4>{ה}</h4>
<b>והארץ הגבלי וכל הלבנון מזרח השמש .</b> ובמצר מזרחי נשאר לכבוש במקצוע הצפון כל הלבנון , מבעל גד עד סוף המצר , וברוחב מן המזרח למערב עד לבוא חמת , זהו כל מצר הצפוני שלבוא חמת במקצוע צפונית מערבית באלה מסעי ( במדבר לד ח ) :
<h4>{ו}</h4>
<b>אנכי אורישם .</b> אחרי מותך : <b>הפלה לישראל בנחלה .</b> ויכבוש לאחר זמן כל שבט ושבט מה שנפל בגורלו :
<h4>{ח}</h4>
<b>עמו הראובני והגדי .</b> עם חצי הראשון של מנשה , הראובני והגדי לקחו נחלתם :
<h4>{ט}</h4>
<b>מערוער אשר על שפת וגו' .</b> מונה והולך כל ארץ עבר הירדן , ואחר כך מפרש גבול כל שבט ושבט ויתן משה למטה פלוני ופלוני :
<h4>{יב}</h4>
<b>מיתר הרפאים .</b> שהרג כדרלעומר והמלכים אשר אתו , כמה שנאמר ( בראשית יד ה ) : ויכו את רפאים בעשתרות קרנים :
<h4>{יט}</h4>
<b>בהר העמק .</b> בטורא דמישרא :
<h4>{כה}</h4>
<b>וחצי ארץ בני עמון .</b> חצי מה שכבשו מארץ בני עמון ומסיחון :
<h4>{כז}</h4>
<b>הירדן וגבל .</b> ירדנא ותחומיה , הערים על שפתו :
<h4>{כח}</h4>
<b>הערים וחצריהם .</b> הערים המוקפות חומה : <b>וחצריהם .</b> ערי הפרזי בלא חומה :
<h3>יהושע פרק-יד</h3>
<h4>{א}</h4>
<b>אשר נחלו אותם .</b> אשר הנחילו אותם :
<h4>{ד}</h4>
<b>כי היו בני יוסף שני מטות.</b> תחת שבט לוי :
<h4>{ז}</h4>
<b>כאשר עם לבבי .</b> ולא כאשר עם פי , שהמרגלים היו בעצה אחת , וירא כלב לומר להם שלא יאמר כמותם , וכשבא , הכחישם , וזהו שנאמר שם ( במדבר יד כד ) : עקב היתה רוח אחרת עמו , שהיה אומר להם אחד בפה ואחד בלב :
<h4>{י}</h4>
<b>זה ארבעים וחמש שנה .</b> למדנו ששהו בכיבוש הארץ שבע שנים , שהרי בשנה השנית שלח משה המרגלים , נשארו שלשים ושמנה שהלכו במדבר , ושבע שכבשו , הרי ארבעים וחמש :
<h4>{טו}</h4>
<b>האדם הגדול בענקים הוא .</b> אביהם של אחימן ששי ותלמי , ארבע היה שמו . דבר אחר : על שם האב ושלשה בנים , שכן קורא אותם ( שם יג כב ) : ילידי הענק : <b>והארץ שקטה ממלחמה .</b> מוסב לענין הראשון , לאחר שבע שכבשו סביבותיהם , נכנעו האמוריים ולא נאספו עוד למלחמה עליהם , לכך התחילו לעסוק בחילוק הארץ . ומדרש אגדה , האדם הגדול בענקים הוא . אברהם אבינו , הוא שגרם להם שהארץ שקטה ממלחמה ארבעים שנה שנתעכבו במדבר , בשכר שכבדו את הזקן בקרית ארבע , שאמרו לו ( בראשית כג ו ) : נשיא אלהים אתה בתוכנו :
<h3>יהושע פרק-טו</h3>
<h4>{א}</h4>
<b>אל גבול אדום .</b> סמוך למצר אדום : <b>נגבה .</b> בתחום מצר דרומי של ארץ ישראל : <b>מקצה תימן .</b> בסוף כל המצר :
<h4>{ב}</h4>
<b>ויהי להם גבול .</b> מצר דרומי של יהודה : <b>מקצה ים המלח .</b> הוא מקצוע דרומית מזרחית של ארץ ישראל באלה מסעי ( במדבר לד ג ) : <b>מן הלשון .</b> של ים :
<h4>{ג}</h4>
<b>ויצא אל מנגב למעלה עקרבים .</b> ואינו אומר ויצא ונסב ותאר , אלא במקום שחוט של גבול בולט אל החוץ או כונס לצד פנים שאינו הולך מכוון , וכאן הוא בולט אל החוץ ובא מנגב למעלה עקרבים בדרום של מעלה עקרבים , נמצא שמעלה עקרבים לפנים מן החוט , ועבר ובא לו אל המערב : <b>צנה .</b> לצן , וכל תיבה שצריכה למ''ד בתחלתה הטיל לה ה''א בסופה : <b>ועלה .</b> כל מה שהוא עולה מן המזרח , לצד ירושלים הוא עולה , ומירושלים והלאה הוא יורד . כאן למדנו שירושלים גבוהה מכל ארץ ישראל . וירושלים אינה נזכרת במצר זה , שבמצר צפונית של יהודה היתה , כמו שאמור בענין : <b>ועלה מנגב לקדש ברנע .</b> החוט הולך לדרומה של קדש ברנע , נמצאת קדש לפנים מן החוט : <b>ועבר חצרון .</b> לצד המערב הוא מונה והולך , עד והיו תצאתיו הימה :
<h4>{ד}</h4>
<b>תצאות .</b> סופו של מצר אל הים הגדול , שהוא מצר מערבי לכל ארץ ישראל . נמצא גבול יהודה מחזיק כל ארכה של ארץ ישראל מן המזרח למערב , ועומד בדרומה של ארץ ישראל :
<h4>{ה}</h4>
<b>וגבול קדמה .</b> חוט המתוח למצר מזרחי של יהודה : <b>ים המלח .</b> שהוא מקצוע דרומית מזרחית לארץ , באלה מסעי ( שם ) : <b>עד קצה הירדן .</b> רחבו של גבול יהודה אינו אלא כנגד ים המלח , עד מקום שהירדן נופל בים המלח , שהירדן אף הוא במצר מזרח של ארץ כנען , כמו שנאמר באלה מסעי במצר מזרחי ( שם לד יב ) : וירד הגבול הירדנה , והיו תוצאותיו ים המלח , שהוא במקצוע : <b>וגבול לפאת צפונה .</b> חוט מצר המתוח למצר צפון מן המזרח למערב , מלשון ים המלח , ממקום שהירדן נופל בו שאמרנו ששם כלה רוחב גבול מצר המזרחי ועלה לצד המערב בית חגלה , ועבר החוט מצפון לבית הערבה , נמצא בית הערבה בתוך גבול יהודה לפנים מן החוט :
<h4>{ו}</h4>
<b>ועלה הגבול וגו' אבן בהן .</b> כל מה שהולך עד ירושלים הוא עולה :
<h4>{ז}</h4>
<b>ועלה הגבול דבירה מעמק עכור .</b> שהיה עמק עכור בין אבן בהן לדביר : <b>וצפונה פונה אל הגלגל .</b> וכשמגיע כנגד הגלגל , מרחיב הגבול ויוצא חוט המצר לצד הצפון אל הגלגל , אשר הוא נוכח מעלה אדומים אשר המעלה בדרום הנחל , נמצא הנחל חוץ מן החוט שלא בגבול יהודה : <b>מנגב לנחל .</b> עמק ומדרון היה בלא מים : <b>אל עין רוגל .</b> מעין הכובסים , תרגם יונתן : עין קצרא , וקורא את הכובס רוגל , על שם שבועט את בגדי הצמר ברגליו , פולוש בלע''ז :
<h4>{ח}</h4>
<b>ועלה וגו' גי בן הנם .</b> עודנו עולה מעט עד עין עיטם , ומשם והלאה הוא יורד , וזהו שאמרו רבותינו ז''ל בשחיטת קדשים ( זבחים נד ב ) סבור למבנייהו בעין עיטם שהוא גבוה מירושלים מעט : <b>אל כתף היבוסי מנגב .</b> נמצאת ירושלים חוץ מן החוט ואינה בגבול יהודה אלא בגבול בנימין שהוא בצפונו של יהודה :
<h4>{ט}</h4>
<b>ותאר .</b> לשון ונסב בעוגל , כמו ( ישעיהו מד יג ) : ובמחוגה יתארהו , ויונתן תרגם את כלם 'ויסחר' : <b>ויצא אל ערי הר עפרון .</b> החוט יוצא לצד הצפון , והגבול הרחיב עד ערי הר עפרון : <b>ותאר הגבול בעלה .</b> אין זה לצד המערב , אלא הבליטה לצד צפון :
<h4>{י}</h4>
<b>ונסב הגבול מבעלה ימה .</b> עכשיו חוזר למנינו הראשון , מן המזרח למערב : <b>אל כתף הר יערים מצפונה .</b> שהיה החוט בצפונה של הר יערים , נמצא הר יערים בתוך גבול יהודה לפנים מן החוט :
<h4>{יא}</h4>
<b>והיו תצאות הגבול .</b> סוף המצר : <b>ימה .</b> אל ים הגדול שהוא מצד מערבי :
<h4>{יג}</h4>
<b>אל פי ה' ליהושע .</b> כמה שאמר הקדוש ברוך הוא ליהושע :
<h4>{יד}</h4>
<b>וירש משם כלב .</b> לאחר מיתת יהושע , כי עדיין בימי יהושע לא נלכדה חברון , כמה שנאמר בספר שופטים ( א כ ) , ולא נכתבה כאן אלא מפני החלוקה :
<h4>{טו}</h4>
<b>קרית ספר .</b> רבותינו אמרו ( תמורה טז א ) אלו הלכות שנשתכחו בימי אבלו של משה שהחזיר עתניאל בן קנז מפלפולו :
<h4>{יז}</h4>
<b>אחי כלב .</b> מאמו :
<h4>{יח}</h4>
<b>ותצנח .</b> ואתרכינת , הטתה עצמה ליפול ברגליו :
<h4>{יט}</h4>
<b>תנה לי ברכה .</b> פרנסה : <b>ארץ הנגב .</b> חרבה , כמו ( בראשית ח יג ) : חרבו פני האדמה , ומתרגם : נגיבו , שייקא בלע''ז , בית מנוגב מכל טוב , אדם שאין בו אלא תורה : <b>נתתני .</b> נתת לי , כמו ( שם לז ד ) : דברו לשלום , דבר אליו ; ( ירמיהו י כ ) : בני יצאוני , יצאו ממני ; ( מלכים א יט כא ) : ובשלם , בשל להם : <b>גלות .</b> מעינות :
<h4>{כא}</h4>
<b>ויהיו הערים מקצה למטה בני יהודה .</b> בגבול מטה יהודה , הוא שאמרו רבותינו ( גיטין ז א ) : לא מנה יהושע אלא עיירות העומדות על הגבולים :
<h4>{לב}</h4>
<b>כל ערים עשרים ותשע .</b> ובפרטן אתה מוצא שלשים ושמונה , אלא אלה היתרות נטלו בני שמעון מחבל בני יהודה , ונזכרות הם בנחלת שמעון באר שבע ומולדה חצר שועל ועצם ואלתולד וחרמה וצקלג ועין ורמון , הרי תשע היתרות המנויות כאן :
<h4>{לו}</h4>
<b>ערים ארבע עשרה .</b> ובפרטן חמש עשרה , אומר אני , תפוח והעינם אחד הוא , וזה פירושו תפוח והעין שלו , הוא עין תפוח האמור בנחלת מנשה : אל יושבי עין תפוח :
<h4>{מז}</h4>
<b>והים הגדול וגבול .</b> נסין שבים שקורין אלשי''ש בלע''ז :
<h4>{סג}</h4>
<b>לא יכלו בני יהודה להורישם .</b> שנינו בספרי : רבי יהושע בן קרחה אומר יכולין היו , אלא שלא היו רשאין מחמת השבועה שנשבע אברהם לאבימלך , ויבוסי זה לא על שם האומה היה , אלא מגדל דוד שהיה בירושלים ושמו יבוס , ובני אותו מחוז מפלשתים היו , וכשכבשו בני יהודה את ירושלים לא הורישו את בני אותו מחוז :
<h3>יהושע פרק-טז</h3>
<h4>{א}</h4>
<b>ויצא הגורל לבני יוסף .</b> במצר צפוני של גמר כיבושו של יהושע נפל להם הגורל , כמו שכתוב למטה : ובני יוסף יעמדו על גבולם מצפון , והרבה מן הארץ היה בין בני יהודה ובין בני יוסף , שנטלו שאר השבטים אחריהם ( רצה לומר : ביניהם ) כמו שמצינו בשבט בנימין ( לקמן יח יא ) : ויצא גבול גורלם בין בני יהודה ובין בני יוסף : <b>מירדן יריחו למי יריחו מזרחה .</b> התחיל הגבול למזרח : <b>המדבר עולה מיריחו .</b> אל המדבר עולה הגבול מיריחו , ובא לו לצד מערב לבית אל :
<h4>{ה}</h4>
<b>מזרחה עטרות אדר .</b> למזרח מתחיל מעטרות אדר , ומשם רוחב תחומו עד בית חורון הרי רחבו :
<h4>{ו}</h4>
<b>ויצא הגבול הימה .</b> ארכו היתה לצד המערב אל המכמתת , מצפון של המכמתת הולך החוט : <b>ונסב הגבול .</b> מתפשט רוחב התחום לצד צפון , והחוט יוצא בבליטתו במזרחה של תאנת שילה : <b>ועבר אותו .</b> ועבר הגבול את תאנת שילה , ועבר החוט ממזרח של ינוח , כל זה בליטת הרוחב , עד ויצא הירדן , ושם עיר ושמה תפוח , ומשם יסוב החוט למדת אורך הגבול ימה לנחל קנה :
<h4>{ט}</h4>
<b>והערים המבדלות .</b> וגם זה עוד מנחלת אפרים , ערים היו להם מובדלות מתחומו ומובלעות בתוך נחלת בני מנשה :
<h3>יהושע פרק-יז</h3>
<h4>{א}</h4>
<b>למכיר בכור מנשה .</b> לפיכך נטל תחלה בימי משה בעבר הירדן , ויהי לו הגלעד והבשן :
<h4>{ה}</h4>
<b>ויפלו חבלי מנשה עשרה .</b> ששה לששה בתי אבות המנויים למעלה , וארבע לבנות צלפחד , לא שתהא כל אחת בית אב לעצמה , אלא שנטלו ארבעה חלקים , חלק של אביהם שהיה מיוצאי מצרים , ולפי מנין היוצאים ממצרים נתחלקה הארץ , וחלקו עם אחיו בנכסי חפר אביו שהיה גם הוא מיוצאי מצרים , ושהיה בכור ונטל שני חלקים , ועוד היה להם חלק אחי אביהם שמת במדבר בלא בנים , ונטלו נחלה בחלקו , כך אמרו רבותינו בבבא בתרא ( קיח א ) , ולא הוזקק הכתוב להשמיענו מנין חלקי הבנות , אלא ללמד שנטלו חלק בכורה , ולהודיע שארץ ישראל חלק ירושה להם מוחזקת מאבותיהם , שאילולי כן אין הבכור נוטל בראוי כבמוחזק :
<h4>{ו}</h4>
<b>וארץ הגלעד .</b> שבעבר הירדן היתה לבני מנשה הנותרים :
<h4>{ח}</h4>
<b>ארץ תפוח .</b> הכפרים והחצרים , ותפוח עצמה העיר היתה לבני אפרים : <b>אל גבול מנשה .</b> על מצר מנשה לסוף גבולו :
<h4>{ט}</h4>
<b>ערים האלה .</b> מתפוח עד נחל קנה , לאפרים היו בתוך ערי מנשה :
<h4>{י}</h4>
<b>נגבה לאפרים .</b> אפרים נטל חלקו מדרום לצד הארץ שבין בני יהודה לשאר השבטים : <b>וצפונה למנשה .</b> מנשה נטל לצד צפון :
<h4>{יא}</h4>
<b>שלשת הנפת .</b> תלתא פלכין , ושלשת הנפת הנזכרים כאן , של דאר ושל עין דור היו , כמו שאמור למעלה בספר זה ( יב כג ) : מלך דור לנפת דור , ובפסוק אחר אומר ( לעיל יא ב ) : לנפת דאר מים , וכאן כך הוא אומר : ואת יושבי דאר ובנותיה , שלשת הנפת שהיו לה :
<h4>{יב}</h4>
<b>ויואל .</b> ויאבה :
<h4>{יד}</h4>
<b>וידברו בני יוסף .</b> שבט מנשה : <b>עד אשר עד כה ברכני ה' .</b> עד אשר ראית שנתרבה מנינו ממנין ראשון למנין שני עשרים אלף וחמש מאות כמנין 'כה' בגימטריא , במנין ראשון אתה מוצא במנשה בספר במדבר ( א לד ) : שנים ושלשים אלף ומאתים , ובפנחס ( שם כו לד ) : <b>שנים וחמשים אלף ושבע מאות .</b> דבר אחר : עד אשר עד כה , ברכה נאמרה לאברהם ( בראשית טו ה ) : <b>כה יהיה זרעך , נתקיימה בי .</b> ולפי פשוטו , עד אשר עד כה , עד אשר כך , כאשר אתה רואה :
<h4>{טו}</h4>
<b>אם עם רב אתה .</b> יש בך כח לכרות יערות ולפנותה כעין שקורין אישרטי''ר בלע''ז , ושם תבנה ערים : <b>ובראת .</b> לשון כריתה , כמו ( יחזקאל כג מז ) : וברא אתהן בחרבותם , אישרטרא''ש בלע''ז : <b>אץ .</b> דחוק : <b>לא ימצא לנו ההר .</b> כי אץ הוא לנו כאשר אמרת :
<h4>{טז}</h4>
<b>לא ימצא .</b> לא יספיק : <b>ורכב ברזל .</b> ומה שאתה אומר לעלות היערה ולכבוש בארץ הפרזי והרפאים , עם חזק הוא אותו כנעני ורכב ברזל לו , ואל תתמה אם קראו לפרזי ורפאים , כנעני , כי כולם בני כנען היו :
<h4>{יח}</h4>
<b>כי הר יהיה לך .</b> אותו שאמרתי לך עלה לך היערה : <b>כי יער הוא ובראתו .</b> כי יער הוא ואינו ראוי אלא לעם רב ויבראוהו ויפנוהו : <b>ובראתו .</b> אתה שאתה עם רב : <b>והיה לך תוצאותיו כי תוריש את הכנעני .</b> על ידי שאתה עם רב : <b>כי רכב ברזל לו .</b> ואין אחד משאר השבטים כדאי להלחם בו : <b>כי חזק הוא .</b> ואתה יש בך היכולת ותורישנו . ורבותינו פירשו ( בבא בתרא קיח א ) : עלה לך היערה , החביאו עצמכם ביערות שלא תשלוט בכם עין הרע :
<h3>יהושע פרק-יח</h3>
<h4>{א}</h4>
<b>וישכינו שם את אהל מועד .</b> שעשו במדבר , ולא היה שם תקרה , אלא בית של אבנים מלמטן ויריעות מלמעלן , כך שנינו בשחיטת קדשים ( זבחים נד ב ) : <b>והארץ נכבשה לפניהם .</b> משנקבע המשכן , היתה הארץ נוחה ליכבש לפניהם :
<h4>{ב}</h4>
<b>שבעה שבטים .</b> שכבר קבלו נחלתן ראובן וגד וחצי שבט מנשה , בימי משה בעבר הירדן , ובארץ כנען כבר נפל גורל ליהודה ולאפרים ולחצי שבט מנשה , הרי חמשה שבטים :
<h4>{ג}</h4>
<b>מתרפים .</b> מתרשלין :
<h4>{ד}</h4>
<b>לשבט .</b> לכל שבט מן השבעה : <b>לפי נחלתם .</b> לשבעה חלקים , ולא בשוה אלא לפי השבטים הראויין לחלקם , לרב לפי רובו ולמעט לפי מיעוטו , כמה שנאמר ( במדבר כו נד ) : לרב תרבה נחלתו ולמעט תמעיט נחלתו וגו' :
<h4>{ה}</h4>
<b>והתחלקו אתה לשבעה חלקים .</b> אותה שנכבשה כבר והעתידה ליכבש : <b>יהודה יעמד על גבולו מנגב .</b> ארץ ישראל ששם נפל לו גורל כל המצר הדרומי : <b>ובית יוסף וגו' מצפון .</b> צפוני למה שנכבש כבר , ועוד יש הרבה לכבוש צד המצר מבעל גד עד לבא חמת , שהוא אצל הר ההר במצר צפוני , והשבע שבטים יחלקו אותה שבין יהודה ליוסף , ואותה העומדת ליכבש :
<h4>{ו}</h4>
<b>ויריתי .</b> והשלכתי , כמו ( שמות טו ד ) : ירה בים :
<h4>{יב}</h4>
<b>ויהי להם הגבול לפאת צפונה .</b> ויהי מצר גבול הצפוני שלהם מן הירדן , שבמזרח מתחיל המצר , ועלה אל כתף יריחו מצפון , ועלה משם אל המערב אל עבר יריחו , ומושך החוט בצפונה של יריחו , נמצאת יריחו לפנים מן החוט בחלק בנימין : <b>מדברה בית און .</b> למדבר של בית און :
<h4>{יג}</h4>
<b>ועבר משם .</b> לצד המערב : <b>לוזה אל כתף לוזה נגבה היא בית אל .</b> שקראה יעקב ( בראשית כח יט ) , ולא זו היא בית אל שאצל העי , שהרי אומר בגבול יוסף ( לעיל טז ב ) : ויצא מבית אל לוזה , למדנו ששנים היו , ולוז לא בחלק בנימין היתה , שהרי חוט המצר מלוז ולפנים הוא , כמו שהוא אומר ( פסוק יג ) : אל כתף לוזה נגבה , החוט הולך בדרומה של לוז , נמצאת לוז מן החוט ולחוץ בנחלת בני יוסף , ובית אל היתה בחלק בנימין , כמו שכתוב למטה ( להלן פסוק כב ) בענין :
<h4>{יד}</h4>
<b>ותאר הגבול ונסב לפאת ים נגבה .</b> בעטרות אדר כלה אורך הצפוני מן המזרח למערב , ומשם נסב החוט לגבול המערב של בנימין לילך נגבה מן הצפון לדרום , חוט המערבית מן ההר אשר על פני בית חורון נגבה מן ההר אשר בדרומה של בית חורון , משם היה מתחיל מקצוע מערבית צפונית של בנימן , ובא לו החוט מצפון לדרום : <b>והיו תצאותיו .</b> מקצוע מערבית דרומית שלו אל קרית יערים של יהודה , נמצא רוחב גבול בנימין נוטל כל רוחב הארץ שבין יהודה לאפרים , גבול דרומי שלו עם גבול צפונית של יהודה , ושם היתה ירושלים כמו שאמור למטה בענין , לפיכך היה לשני השבטים חלק בה , וגבול צפוני של בנימין ודרומי של אפרים נוגעין זה בזה , ושם היתה שילה בחלק אפרים , כמה שנאמר ( תהלים עח ס סז ) : ויטש משכן שילה וגו' וימאס באהל יוסף ובשבט אפרים לא בחר , ואף לבנימין היה בו חלק , וכן שנינו בשחיטת קדשים ( זבחים נד ב ) : בג' מקומות שרתה להם שכינה לישראל , בשילה ונוב ובית העולמים , ובכולן לא שרתה אלא בחלקו של בנימין : <b>זאת פאת ים .</b> רוח מערבי מעטרות אדר עד קרית יערים :
<h4>{טו}</h4>
<b>ופאת נגבה .</b> מצר (נ''א מצד) דרומי לבנימין והוא צפוני של יהודה , וכל התחומין המנוין כאן נמנו בצפונה של יהודה , וכל מקום שכתוב כאן וירד , כתוב ביהודה ועלה , לפי שכאן הוא מונה מן המערב למזרח , ושם מונה מן המזרח למערב : <b>ויצא הגבול ימה .</b> אל ים אחד ולא ידעתי איזה ים הוא :
<h4>{יט}</h4>
<b>אל לשון ים המלח צפונה .</b> בצפונו של לשון , נמצא כל הלשון בחלקו של יהודה : <b>אל קצה הירדן .</b> מקום שהירדן נופל בים המלח , והוא נמנה מקצוע מזרחית צפונית ליהודה , וכאן הוא מונה מקצוע דרומית מזרחית לבנימין :
<h4>{כ}</h4>
<b>והירדן יגבול אתו לפאת קדמה .</b> הירדן היה לו לבנימין מצר מזרחי , שהירדן הולך על פני רוחב כל גבולו למזרח :
<h4>{כח}</h4>
<b>וצלע האלף והיבוסי היא ירושלים .</b> כל אחת עיר לעצמה , וכן גבעת , קרית , חמש ערים בפסוק זה :
<h3>יהושע פרק-יט</h3>
<h4>{א}</h4>
<b>ויצא הגורל השני .</b> שני לבנימין , שגורל בנימין היה ראשון לשבעה השבטים שאמר יהושע לשלוחיו והתחלקו אותה לשבעה חלקים , שכבר נטלו יהודה ויוסף , כמו שנאמר שם ( לעיל יח ה ) : יהודה יעמוד על גבולו מנגב וגו' , מכאן ואילך מונה והולך שבעה גורלות :
<h4>{ט}</h4>
<b>רב מהם .</b> מן הראוי להם :
<h4>{יב}</h4>
<b>כסלות תבור .</b> אומר אני שהוא לשון כסלים , פלנק''ש בלע''ז , לא בגובהו ולא בשיפולו אלא בשיפועו וסמוך לאמצעו קרוב לצד אחורים ומלצד פניו , כדרך שהכסלים עומדות בבהמה , ובמקום שהוא אומר ( להלן פסוק לד ) : אזנות תבור , סמוך לראשו הוא במקום האזנים :
<h4>{יג}</h4>
<b>קדמה מזרחה גתה חפר .</b> ממזרח לגת החפר , שם עירו של יונה בן אמיתי ( מלכים ב יד כה ) : <b>עתה קצין .</b> שם העיר עתה קצין : <b>המתואר הנעה .</b> המוסב על נעה , כלומר משם תאר הגבול לנעה , וכן תרגם יונתן : ונפיק לרמון ומתמן מסתחר לנעה :
<h4>{כט}</h4>
<b>מבצר צר .</b> קרוין כריכן קרוי תוקפא : <b>צר .</b> לשון צור : <b>מחבל אכזיבה .</b> מעדב אכזיבה , מגורל כזיב :
<h4>{לה}</h4>
<b>וערי מבצר .</b> היו לנפתלי הצדים צר :
<h4>{מא}</h4>
<b>צרעה ואשתאול .</b> משל יהודה היה ( לעיל טו לג ) , ונפל גורל בני דן סמוך להם :
<h4>{מז}</h4>
<b>ויצא גבול בני דן מהם .</b> כאן נטלו קצת , ועוד נפל להם גורל במקום אחר רחוק מגבולם , ושאר שבטים מפסיקין בינתים : <b>וילחמו עם לשם .</b> לאחר זמן בימי עתניאל בן קנז , ובימי פסל מיכה , כמה שנאמר בספר שופטים ( יח ב ) : <b>לשם .</b> היא ליש האמורה בספר שופטים ( יח יד ) :
<h4>{נא}</h4>
<b>אשר נחלו .</b> הנחילו :
<h3>יהושע פרק-כ</h3>
<h4>{ו}</h4>
<b>עד עמדו וגו' למשפט .</b> אם יפטר מגלות יפטר , ואם יתחייב גלות יחזור לעיר מקלטו ( במדבר לה כה ) : וישב שם עד מות הכהן הגדול :
<h4>{ח}</h4>
<b>ומעבר לירדן יריחו מזרחה נתנו .</b> בימי משה , שנאמר ( דברים ד מג ) : את בצר במדבר וגו' :
<h4>{ט}</h4>
<b>המועדה .</b> ההזמנה , היעודות לכך :
<h3>יהושע פרק-כא</h3>
<h4>{ה}</h4>
<b>ולבני קהת הנותרים .</b> הם בני משה , ובני יצהר , וחברון ועוזיאל : <b>ממשפחת מטה אפרים .</b> מנחלת שבט בני אפרים נפלו להם אלה הערים , שבכל שבט ושבט נטלו כמה שנאמר ( במדבר לה ח ) : מאת הרב תרבו ומאת המעט תמעיטו איש כפי נחלתו אשר ינחלו יתן מעריו ללוים :
<h4>{ט}</h4>
<b>אשר יקרא אתהן בשם .</b> לפי שלא הזכיר למעלה את שמות הערים שנתנו להם , ולמטה הוא מפרש את שמותם , לכך אמר : אשר יקרא אתהן בשם :
<h4>{יח}</h4>
<b>ואת עלמון .</b> ובדברי הימים ( א ו מה ) : ואת עלמת , הוא בחורים , שיונתן ( שמואל ב ג טז ) מתרגם אותה : עלמות : <b>את מגרשיה סביבותיה .</b> אלפים אמה לכל רוח :
<h3>יהושע פרק-כב</h3>
<h4>{ז}</h4>
<b>וגם כי שלחם יהושע .</b> לחצי שבט המנשה , כאשר שלח את בני ראובן וגד :
<h4>{ח}</h4>
<b>עם אחיכם .</b> בני ראובן ובני גד . ויש פותרין : עם אחיכם , שנשארו לשמור את הערים עם הנשים והטף , ולא עברו את הירדן עם החלוצים , גם הם נטלו חלק בבזה :
<h4>{יב}</h4>
<b>לעלות עליהם לצבא .</b> לפי שנאסרו הבמות משנקבע המשכן בשילה :
<h4>{יט}</h4>
<b>אם טמאה ארץ אחזתכם .</b> שלא בחר הקדוש ברוך הוא להשרות בה שכינתו : <b>ואותנו אל תמרודו .</b> כמו , ובנו אל תמרודו :
<h4>{כב}</h4>
<b>אל אלהים ה' .</b> אל כל האלהים הוא ה' היודע כי לא במרד וגו' , וכשכפל לומר שתי פעמים אלהים , בעולם הזה ובעולם הבא : <b>אל תושיענו .</b> כלפי שכינה אמרו :
<h4>{כג}</h4>
<b>הוא יבקש .</b> יפרע ממנו :
<h4>{כד}</h4>
<b>מדאגה מדבר .</b> מחמת דאגת יראת דבר חרפה עשינו , כמה שמפרש פן יאמרו בניכם מחר לחרף את בנינו , כשילכו להקריב במשכן שילה , שמא יאמרו מה לכם ולה' , והלא גבול נתן בינינו וביניכם את הירדן , זו דאגנו ועשינו . כל 'דאגה' שבמקרא לשון יראה הוא , כמו ( ירמיהו לח יט ) : אני דואג את היהודים , דצדקיהו :
<h4>{כז}</h4>
<b>כי עד הוא .</b> שלא סילקנו עצמנו מתורת מזבח :
<h4>{לג}</h4>
<b>ויברכו אלהים .</b> ואודיאו קדם ה' בני ישראל :
<h4>{לד}</h4>
<b>ויקראו בני ראובן ובני גד למזבח כי עד הוא .</b> הרי זה מן המקראות הקצרים , וצריך להוסיף בו תיבה אחת , ויקראו בני ראובן ובני גד למזבח 'עד' :
<h3>יהושע פרק-כג</h3>
<h4>{ד}</h4>
<b>ראו הפלתי לכם .</b> בגורל לנחלה : <b>הנשארים .</b> ליכבש :
<h4>{יג}</h4>
<b>ולשוטט בצדיכם .</b> ישוטטו לבוז ולשלול סביבותיכם : <b>ולצננים .</b> לשון מחנות , וכן ( יחזקאל כג כד ) : ובאו אליך הצן , כצנה זו המקפת את האדם משלש רוחות , כמה שנאמר ( תהלים ה יג ) : כצנה רצון תעטרנו , תסובבנו , כמו ( שמואל א כג כו ) : ושאול ואנשיו עוטרים אל דוד ואל אנשיו , עוטרים , סובבים :
<h3>יהושע פרק-כד</h3>
<h4>{ג}</h4>
<b>וארב את זרעו .</b> חסר ה''א , כמה מריבות ונסיונות עשיתי עמו , עד שלא נתתי לו זרע :
<h4>{ז}</h4>
<b>ויבא עליו את הים .</b> על כל יחיד ויחיד שבהם , שאם היה היחיד בורח שלא ליכנס בים , גל של ים רודף אחריו וקולטו :
<h4>{יא}</h4>
<b>וילחמו בכם בעלי יריחו האמורי והפרזי וגו' .</b> כל שבעה העובדי כוכבים נזכרין כאן , לפי שיריחו עומדת על הספר , והיתה נגרה ומנעולה של ארץ ישראל , נקבצו לתוכה מכל שבעה האומות גבורי החיל :
<h4>{יט}</h4>
<b>אלהים קדושים .</b> ברוב מקומות נקרא כל לשון רבנות לשון רבים , כמו ( בראשית מב ל ) : אדני הארץ ; ( שם לט כ ) : אדני יוסף ; ( שמות כב יד ) : אם בעליו עמו ; ( שמואל ב ז כג ) : אשר הלכו אלהים לפדות , לפי שהשם הזה שם שררה הוא :
<h4>{כב}</h4>
<b>עדים אתם בכם .</b> ראה יהושע שעתידין לערער בימי יחזקאל ולומר ( יחזקאל כ לב ) נהיה כגוים , לפיכך הכביד עליהם עכשיו , ולכך הושב להם בימי יחזקאל , ( שם פסוקים לב לג ) : והעולה על רוחכם היה לא תהיה וגו' , חי אני אם לא ביד חזקה וגו' , כבר קבלתם עליכם בימי יהושע , ולא תאמרו מה שקבלנו עלינו בימי משה , כדי ליכנס לארץ עשינו , הרי בימי יהושע כבר נכנסתם וקבלתם :
<h4>{כה}</h4>
<b>וישם לו חק ומשפט בשכם .</b> סידר להם שם החוקים שבתורה , וקבלו עליהם :
<h4>{כו}</h4>
<b>ויכתב יהושע וגו' .</b> תרגם יונתן : וכתב יהושע ית פתגמיא האלין ואצנעינון בספר אורייתא דה' , ובמסכת מכות ( יא א ) נחלקו אמוראים , חד אמר אלו שמונה פסוקים ( דברים לד ה-יב ) מן 'וימת משה' עד 'לעיני כל ישראל' , שהרי ספר תורה חסר , והשלימו , וחד אמר פרשה זו של ערי מקלט כתב בספרו כמו שהיו כתובים בספר התורה : <b>תחת האלה .</b> תחות אלתא , היא מזוזת הפתח , כמו שנאמר ( מלכים א ו לא ) : <b>האיל מזוזת חמישית ; ומדה אחת לאילם .</b> ויש אומרים זו האלה אשר עם שכם , שכתוב ביעקב ( בראשית לה ד ) : ויטמון אותם יעקב תחת האלה : <b>אשר במקדש ה' .</b> כלפי שהביאו שם את הארון , כמה שנאמר למעלה ( פסוק א ) : ויתיצבו לפני האלהים :
<h4>{כז}</h4>
<b>האבן הזאת תהיה בנו לעדה וגו' .</b> הא אבנא הדא תהי לנא כתרין לוחי אבן קיימא ארי יתה עבדנא לסהדו ארי פתגמיא דכתיבין עלה מעין כל פתגמיא דה' דמליל עמנא . וגם יש לפותרו כמשמעו , כי היא שמעה את הדברים אשר דברתי לכם בשליחותו של מקום :
<h4>{ל}</h4>
<b>בתמנת סרח .</b> כך שמה . ובמקום אחר ( שופטים ב ט ) הוא קורא אותה : תמנת חרס , על שם שהעמידו תמונת החמה על קברו ( של יהושע ) , לומר , זה הוא שהעמיד החמה , וכל העובר עליה אומר חבל על זה שעשה דבר גדול כזה ומת. ויש אומרים , תמנת חרס שמה , ולמה נקרא שמה תמנת סרח , על שם שפירותיה מסריחין מרוב שמנן : <b>להר געש .</b> מלמד שרעש עליהם ההר להורגם לפי שלא הספידוהו כראוי :
<h4>{לא}</h4>
<b>האריכו ימים .</b> ימים האריכו , שנים לא האריכו , שנענשו :
<h4>{לב}</h4>
<b>קברו בשכם .</b> משכם גנבוהו , לשכם החזירוהו :
<h4>{לג}</h4>
<b>בגבעת פינחס בנו .</b> מהיכן היה לו לפנחס חלק בארץ , שירש מאשתו :